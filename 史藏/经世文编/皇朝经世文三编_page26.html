<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 26 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 26 页/共 67 页</h1>
    <div class="content">夫兵非以人多为贵也以心同为贵非以力多为贵也以力齐为贵枚条成束其坚不可折也分之则其坚削矣巨浸浊流其势不可当也支之则其势杀矣惟兵亦然力同心同则以多胜少力异心异则少可胜多忠武八百非不少也而兀以破苻坚百万非不多也而建业安然愿侯毋以三万万人为中国恃谓可立于不败之地也周书曰受有臣亿万惟亿万心予有[臣] (人)三千惟一心细味斯言亦可恍然于其故矣且侯亦记戈登之常胜军乎其所向无前也岂在如火如荼之盛乎其肤功奏也岂在为虫为[沙] (何)之众乎今者戈登往矣然其战守之策练甲之方犹有存者中国师其遗意而更进以泰西新法之善者则军政一道或可庶几不然者循行故事恇[怯] (恇)成风粉饰虚文夸张自喜吾恐按兵不举黄桂兰之大失军机空着兵书邓辉躇之一筹莫展越南之败不难复见于他日也至谓外国所以待中国者揆以交际常情殊失公道此事确凿受侮正多可为长太息者矣夫中国自主之国也言其民庶天下无与比伦论其冠裳各邦无此文物礼教则先于万国纲常久炳于中华似宜出则为外国所钦入则为外人所敬矣今也不然和约各款有大失中国之权衡者矣然而不得不行也苛求之事有多违中国之意见者矣然而不得不从也中国所为或于约章稍类不合外国则严斥而切责之中国不敢不作速谢过也外国所事或于约款大觉相违中国虽婉言而善道之外国犹挡塞未遽持平也盖一则视和约为一成不易之规一则视和约为可有可无之物也为上如此为下可知今中国人之与外国人交接者应得之礼数鲜可得之也应有之体面鲜能有之也事之可为者鲜见其准为之也情之可谅者鲜见其能谅之也其待华人也有以畜类待之而不以人类待之者矣其视华人有以鬼物视之而不以人物视之者矣欺藐原生于一国偏憎遂及于万民畛域久积于心胸龃龉辄成于交涉抑之诉往往而闻枉曲之端时时习见此则大为可悯而深觉不平者也故夫华人之以利物为心尊君在抱机应智濡匡时者莫不欲望中国之君可伯仲欧洲之明主焉中国之民可比肩上国之平民焉夫如是则君安其位民乐其生无欺凌掣肘之虞无束缚绝骤之苦无敢怒难言之痛无追呼鞭朴之虞杂居本国则耦俱无猜散处四方则往来无虞彼此相敬中外相孚此诚可谓太平而堪称盛世者也吾竟无能躬逢其盛哉吾果何时而躬逢其盛哉吾以为此境原不难致不禁喜不自胜也吾见此事之奋起无机又不禁忧从中来也何以言之今夫礼让者人之所尚也拂戾者人之所恶也此通同之礼也吾尚礼让则不敢以拂戾加于人吾恶拂戾则欲人以礼让加于我此通共之情也然吾尚礼让而有时不得不以拂戾加于其人者必其人之无礼让也吾恶拂戾而有时不敢以礼让加于其人者必其人之多拂戾也絜矩之道易地而观其故可得而明矣故欲知我之有无礼让则察人之所以待我者何如欲知我之有无拂戾亦察人之所以待我者何如耳礼让荣也拂戾辱也荣者吉也辱者凶也荣者福也辱者祸也吉凶祸福皆由己之自求而自召初于人无与焉者也己为本也人为末也己为功也人为效也是以圣贤之学专务返己君子之学惟在自修于人如此于国何独不然然则今之为中国计者应自察其所以致辱之由乃可行其求荣之事譬如诊者当先察其所以致病之故乃可开以去病之方陆军之建设战军之添置炮台之新筑枪炮之精巨有之则其国重无之则其国轻夫人而知之矣然吾谓仍事之小者耳不足为中国忧也中国真忧之所在乃政令之不修而风俗之颓靡也明其忧之所在则当修者宜在此矣如谓政令已修矣风俗已美矣则我请言一事以明其不然

夫中国之君自主之君也以其权主一国也权主一国则除各国公使诸员以外凡人之在其疆宇内者皆归其管辖也今外国之在中国者果受中国之君管辖乎其犯事者果在中国衙门审断乎其有罪者果经中国官员科罚乎纵或有之果可能执中国之法以审之乎果可能用中国之刑以判之乎我未之闻也中国屡以此为言而外国决乎其不肯是大违君王之权也此吾所谓拂戾者也拂戾之来其故安在侯必曰在中国无威猛军兵无坚刚铁舰也吾则曰在中国无平情律例无公堂法司耳夫公平者国之大本也国之有公平犹人身之有脊骨脏腑之有血气也人无脊骨则耳目手足虽具而起立无能人无血气则肌肤筋骨虽全而活动不得国无公平则虽猛士如云谋臣如雨勇夫如海铁甲如山亦不能服人心而昭众信今者中国之律例其有平乎无也罪案未定遽用刑威何平之有供证无罪罹笞杖何平之有毙于杖下意气杀人何平之有瘦死狱中有告无诉何平之有凌迟枭首死外行凶何平之有今者中国之法司其有公乎无有也绅[士]名帖可逮无辜何公之有苞苴载道上下皆同何公之有情面枉法贫者无辞何公之有吏胥勒索富室倾家何公之有监牢刻酷不得为人何公之有其不平不公也如是即中国人尚欲高举远扬避水火而寻衽席而谓外国人肯明知故犯投罗网而入樊笼哉吾料欧州诸国斯朝廷苟非丧心病狂盲聋否塞必不忍以其商民赤子付诸威福任意之华官者故曰其决不肯从者以中国无公平之故也此由政令不修因而风俗颓靡也执此不悟纵使中国兵威强于今日数十倍亦不能尊纪纲于与国等使权于列邦盖攻心之具在政而不在刑畏志之方尚德而不尚力也无愿侯于斯二者审察而详辨之也至若藩国所为中国决欲监察之而为之加意保护非复前此之可比者吾又不能无也言焉今夫人之相交以义合者也国之相与以道济者也我果厚于德不招而自来我果薄于仁虽留而亦去世未有已则家事未治而别为人讲解治家者国未有已则割地与人而为别国保其疆土者中国寰宇广矣民物盛矣纵有旋乾转坤之略经天纬地之才亦足以尽其能而毕其巧矣他日声名洋溢万国来同虽意中事而非课功事也务外邀名不若积中求实攀跻辛苦何如缓步为安以今日力难自顾而又兼欲顾人正恐事与心违徒萦梦寐耳吾愿侯无惑于喜功好大之说而驰域外之观勿听于行险徼幸之言而效并包之志也越南之役帑耗数千万[金] (言)军无尺寸[之]功死伤[者] (两流止)不计其数而其祸皆本于保卫藩服之一言吾愿侯之念之也且保护之说原属空文我之不能护人犹人之不能护我人既不能护我则我何可轻以能保护许人特此以往吾但见其害耳不见其利也以人者在此而己者亦未尝不在此也请以欧洲近事明之普法之战也为立王子也其战非不得已也英以枭雄之国界居两国之间地则邻封义则婚媾何曾为之解纷排难俄土之战也为立教门也其战又非不得已也德以威烈之邦驾乎两国之上谊属父兄情同子弟何尝为之居间调停此可见各邦友谊之文虽厚貌深情亦不足为国家颠危之助矣

然犹有可诿者曰逼于万国公法无由偏袒虽欲保护而不能也我请试言其能者巴稣杜之乱稣坦也法兵之出境岂非欲平人乱而为各国所许者乎英兵之征调岂非欲保藩封而为各国所悦者乎乃法则空为壁上之观仅得无咎而无誉英则遽为深入之计不特丧财而丧师然法廷不敢以此为辱而求必战也英廷亦不敢以此为羞而图报复也祇归咎其大臣主战者之失而已此目今近事人所共闻者也然则保护之说虽在雄强犹难为力是以都护之请光武急为谢绝珠之附捐之策尚弃遗彼非不知荣名之可慕也特以虚声之赫无当于民物之伤耳或谓虞不救虢蜀不知吴卒之沦胥以亡同归于尽则保护之说岂尽无功曰是不然又以虞之贪以虢之鄙以吴之暴以蜀之庸纵彼此相救守望相联而道义不明盟章易废使其保护而胜也则为犬戎之召反以速周室之亡使其保护而败也则为苏秦之策适以来六国之灭故保之之说吾宁以不讲讲之也盖我以有所合而合者合之则人之喜我之合者必将投吾之好而入于合矣人之恶我之合者又将乘吾之间而离其合矣若我以无所合而合者合之则人之喜我之合者虽不投吾之好而无不合矣人之恶我之合者不能乘吾之间而贰其合矣夫至不能投吾之好则是明示喜我者以求人莫善于自强也不能乘吾之间则是明示恶我者以直道常存于天下也如此则不负人亦不累己能固国亦能安民而一切贪功乐祸之谋黩武穷兵之患因人成事之习从衡捭阖之风可以捐除而荡尽故曰吾宁以不讲讲之也且越南之事其足以垂为虎尾之戒存作着龟之鉴者固已朗若日星明同观火尚可俟监察而始知其故哉夫西提六郡割于法人是法人明告南人以封豕长蛇之渐昭示越国以鲸吞蚕食之端者矣乃二十年中越南之君无忧深思远之心越南之臣无虑患持难之见越南之士无上书补阙之才越南之民无慷慨仗义之志泄泄沓沓苟且图安其一二孤愤之徒则或自放于山林或自经于沟渎识者早已知阮氏之不祀矣岂特萧墙祸起骨肉变生然后知东京之宗庙不复血食也哉诗曰殷鉴不远在夏后之世然则今之有国者厥鉴不远宜在越裳氏之国矣侯之论首则曰生老病死在人则然在国则否夫国无生老病死岂无盛衰兴废乎且吾谓国之衰而废尤甚于人之病而死人之病而死也虽天数已定而子孙继述犹有延绵繁衍之机国之衰而废也苟人谋不利则灾害并来恐成一蹶不振之势故曰国甚于人也或谓万国公法无灭国例以是为比毋乃不伦不知其所谓不灭者谓不灭其民耳以民受天地之中而生负灵明备常性得之则可以为王者失之必同至于独夫不敢言灭也以民列天地之才并与立赞化育成事功招之犹恐其不来挥之则恐其即去不能就灭也若谓无灭国则国固已有灭者矣越南是也缅甸是也此其显者近者耳其它有道则存无道则灭将不知凡几亦不能逆料也且亦知不灭之灭尤甚于灭乎同为君也而彼则荣[闻] (问)休畅此则仰息难安同为臣也而彼则喜明良此则忧深诅咒以在天之飞龙降而为在田之屈蠖以大人之虎变改而为孺子之雌声将何乐乎为君何乐乎为臣也哉而民则但安其凿井耕田之素而已理乱可以不知也但循其贸迁货殖之常而已隆污可以不问也此以知民之于君为更贵以有民不患其无君而有君独患其无民也此以知民之于君为尤先以有民然后可有君无君必先以无民也吾于君与民之际尝思其故焉因于睡与醒之论不免有所疑焉

今夫人睡已则醒醒已则睡非睡则醒非醒则睡如阴阳之倚伏若寒暑之更代而国则不然有一睡而不能复醒者有一醒而不致复睡者此义胜昌欲胜亡栽者培倾者覆之理而非日则作夜则息昼则行宵则伏之理也故夫睡与醒之喻不足以明一国也而侯独取此喻得毋谓睡者无思无虑与醒者有思有虑不同乎醒者有作有为与睡者无作无为有异乎虽然此仍不足以明一国也国固有多思多虑多作多为而犹不得谓之醒者矣何也以所思所虑所作所为不得其道故也固亦有不思不虑不作不为而亦不得谓之睡者矣何也以其虽不思[虽]不虑虽不作虽不为而能得其道故也如必以有事而始谓之醒则无名之尧帝恭己之虞君睡而非醒矣若以无事而即谓之睡则跋扈之蚩尤残民之秦政醒而非睡矣故曰睡与醒之喻决不足以明一国也然则欲明一国从何而观曰请观其治与乱治者非必八纮静尘十洲呈镜然后谓之治也虽兵戈扰攘烽火仓皇而仍不得谓之治者不以其决有可治之具也乱者非必寇起顽民变生然后谓之乱也虽海内晏然兵休事已而犹不得不谓之乱者以其未能清乱之源也古之时文明未启闭关自守者各君其国各[子] (予)其民其仁智之君勤于修省而国治其昏庸之主薄于德行而国乱乱之极即为治之端治之极即为乱之始故一治一乱迭换循生今之世礼教昌明雄各立势均力敌并驾齐驱其公议所归者治则勃然其公议所排者乱则立见乱之生有确然难救之象治之本亦有显然难拔之形故永治永乱分途异适故执古以论今其情虽同其事则异也居今以稽古其势既变其法亦殊也侯之论以睡与醒为喻吾惧其不足以明中国也故以治与乱之说明之以治与乱之说明之而犹恐其谓是一治一乱自然而然也故以永治永乱之说进之侯其许我乎与侯同心者其韪我乎此则予考之往古按之当今察之人情验之物理质之中土证之外邦思之十年而益信念之日夜而至熟者也而必详之于篇末者非谓此说本轻可以置之于后正谓此说最重不宜置之于前盖审乎此说则知吾已上诸说皆真证以此说则知吾已上诸说可靠此说而能行也则其国必兴且强此说而不能行也则其国必弱且废故谈国是者必其力能臻于此说方为有效否则空夸经济无裨也讲时务者必其才能辨乎此说始为有功否则徒矜洋务无益也是说也上可以追帝王郅治之隆下可以保奕万年之利内可以消奸民潜煽之患外可以止各邦觊觎之心则行之原不容缓也不必好高而但求其全下不必务远而但期夫迩安不必深虑而但取夫躬行不必烦言而但贵夫实事则行之似又无难也且以   皇太后睿智聪明之度以今　圣上春秋鼎盛之时以醇亲王公忠体国之心以李爵相投大遗艰之器则行之已有其人也有此之利致此之易具此之才而又际此之急犹不能行恐过此以往难望其行矣即行之亦恐无济矣此吾不得不深赖夫侯者也此吾不得不重望夫侯者也请为侯言之今夫国之所以自立者非君之能自立也民立之也国之所以能兴者非君之能自兴也民兴之也然则为君者其职在于保民使民为之立国也其事在于利民使民为之兴国也其职其事在朝廷无不自以为既尽其心既殚其力者然其所尽之心所殚之力有益无益有功无功惟小民知之最真而最当以其身受之而躬见之之故也是以为君有寝馈忧宵衣旰食者矣而民不见其功也若是者其臣下之不忠乎

然为臣亦有夙夜在公不忘恭敬者矣而民不见其功也若是者其民庶之难治乎而民不若是其顽也民虽寡学而断不可欺民纵愚蒙而善能知感然则其中必有故矣为国者将欲深明此故则有至要之学问焉则有至切之本领焉其故不在于戢服邦也楛矢来庭包茅入贡为君上声灵之事于民无真益者也其故又在于拘制外人也内外通商华洋互市为彼此相宜之事于民绝无害者也然则其故果安在哉信是也吾所谓信者非徒指效验于民乃兼指用功而言一理也必有确当不移之然后能取信于民一事也必有实可凭之据然后能征信于众是其信不须责之于人但须责之于己也且吾所谓信者又非指制民之事而言乃指导民之事而言一法也不得不从不敢不从则其信由畏惧而生虽信不足用一令也从者听之不从者亦听之则信者由心悦诚服其信大可恃是其信非由君之迫胁乃由民之乐贡也信则民心向信则民力生一人之心有尽也合亿兆万民之心则无尽矣一人之力有穷也合亿兆万民之力则无穷矣今中国之民心非向上也中国之民力未尝生也何也以其不信也而进言者辄曰民心向上矣民力可恃矣中国既已治已安矣此贾生所谓非愚则谀者也吾心最愿有是言而吾又今最鄙闻是言以其不实故也夫进言者皆以为然吾独谓其不然则我之立说不亦自处于孤乎我之置辩毋乃太过于激乎然天下固有说似于孤而卒不可易辩近于激而终不可磨者矣所谓千人之唯唯不如一士之否否千人之诺诺不如一士之谔谔也吾之说乃人人意中之说特非人人心意中之说耳是我之至众而非孤也且吾之辩乃人人心中之辩特非人人笔下之辩耳是我之辩至随而非激也是以听言者非徒听其人口中之言必须察其人意中之言非徒视其人笔下之言必须究其人心内之言则事得其实理得其当矣虽然此犹不得谓能尽听言之法而百无一失也盖口与笔之言可见者也心与意之言不可见者也设使我谓其口与笔之言为非而彼则确指为真情我谓其心与意之言为是而彼又极诋为妄拟若是则欲得其言之实也难且朋党门户之见每易起于朝端批鳞逆耳之言甚难陈于君父设有畏难苟安者创其因陋就简之说而惟与时俯仰从俗浮沉于是佞取容者循其随声附和之常而谓人尽归心民皆向化若是则欲得其言之实也愈难夫言不外是与非二者而已不是则非不非则是今乃混淆如此将何术以去其伪哉曰是不难贾生有言凡听言之法必以其事观之则言者莫敢妄言今有言民心向上民力可恃者胡不取借贷一事以质之也财者民之所最悦而最重者也而惟信则可以出之怡然用之欣然非不知爱惜也特以为将本求利移紧就宽理当如此法当如是而已矣而不信者不足以言此也大之构成也费金十千而主人不靳者无他盖自信其得以安居也若得居与否未可知而吾恐其一文不舍耳八珍之罗列也破财数十而主人不吝者无他盖自信其得以适口也若得食与否未能而定吾恐其一毛不拔耳故欲知民心之向背莫若察借款之依违欲观民情之真伪莫若视借款之顺逆卿云之歌金天之颂来暮之叹去思之碑无当亦无谓也以其所为者乃外貌之观耳以其所能者乃轻易之事耳夫中国非无富户也非无殷商也坐谈时事者何止感慨悲歌纵论勤王者几若毁家纾难迨借之说一出而士皆缄口人尽括囊始则见于粤东继则闻于真省而民心大可见矣而民力果难恃矣

夫军装海防所以保民者也铁路矿务所以利民者也而犹不足以与民之心动民之听谓非不信而何平时尚不肯挪移则临难何以望其济国富室尚不知大义则贫户岂能责其效劳此之不信也是中国无民也苟无民何有君而进言者曰外国银行转移甚便华民观望庸亦何伤不知借款一道若靠诸本国之民则诚兴邦之略若靠诸外国之助则为误国之谋何则财者民所赖以养命亦民所藉以谋生者也合万民所以养命之资而还为之养命则大事可成矣合万民所以谋生之物而还为之谋生则大功可办矣设不幸而遇内乱是贼之所生害乎国者即害乎民而民无不竭力以图肃清也又不幸而逢外寇是敌之所攻伤于国者即伤于民而民无不尽忠以为捍御也忧戚相关与国终始吾故曰兴邦之略也欧美上国借贷必出于民者职此故也若借诸外国则大不然所作而有利也其利则专归于外人是为吾民者吾不得而利之也所作而有害也其害仍取偿于百姓是为吾民者吾反得而害之也且利既无与于民则民之预其事者必无实心虽利不能利矣且害将取偿于民则民之阻其事者必存异志是害则真害矣人自为谋君谁与守吾故曰误国之谋也欧美上国借不求诸外者职此故也而进言者又曰今之海关乃国家正供所出今之税项乃商民输纳之财其不出于国债而纳诸税法者事虽异而财则同以海关押与洋人于华民何尝有损不知国有海关也犹家之有管钥店之有帐柜也几曾见居家开店而有以管钥帐柜给人作押者以管钥帐柜给人是自不有其家不要其店也以海关税饷作押是自不有其国不要其民也且以大势而论中国欲决行至计大展经纶将来所费之财非数万万不能定尔功而收厥功今乃千万之款而保者海关百万之款而保者亦海关而还期辄俟至数十年之后乃可清偿吾恐旧偿未完新债复作海关入息之数不足以偿国债利息之数势必授外人以国政之权而取偿旧欠准外人以朘民之法而再借新财则是数十年后外人无取中国之名而有得中国之实外人无取中国之苦而能收中国之财是中国之君将欲求为守府之君而有所不得中国之国将欲求为自主之国而有所不能也越南之祸金边之蹙事之已然之灼著者也不谓中国竟若踵其后而走其尘也是知借贷一道成败利钝之所由分也存亡得丧之所由判也能行之于民则其国兴且强不能行之于民则其国弱且废也其能也在民之信之也其不能也在民之不信之也夫信非天定之事乃人为之事何以若此其难能信非求人之物乃求己之物何以若此其难得此无他无公平之政令故耳当今之世而不变今之法虽使尧舜临朝禹佐绩仲由慎诺公绰无私加以管晏之才苏张之辩亦无以决疑征信大得于民夫一政一令在立之者无不自以为[公] (功)自以为平而公否平否当以民之信否质之乃得其至公至平且一政一令在行之者多亦自谓无不公自谓无不平而公否平否亦当以民之信否证之乃得其真公真平以立之者君而循之者民也行之者官而受之者民也貌之妍媸在己无以见之在人则无不见之也

味之浓淡手调者知之难真口尝者知之最当也然则公平者还当求之于民而已民以为公平者我则行之民以为不公平者我则除之而已公平无常局吾但以民信者为归公平有变法吾以民之信者为主夫如是则民信矣民信则借款可以兴借款兴则商务可以振商务振则大利兴以图大利图则军威可以壮军威壮则外敌可以宁至外敌宁至而复加以保泰持盈之学使其效至于神武不杀至德无功则治天下之道尽于斯矣而皆始于内政之修也不攘外而外无不攘不求功而功自无穷而其理则平庸无异其事则实在可行也不然以聚敛为功以凌轹为智以深刻为计以距为才如近日者政烦赋重民不聊生苛察严求人思避地富者则仰屋而叹而锱铢之算转波累于贫家大贾则辍业而逃而密网之投更株连于贩因民不信而愈不公平愈不公平而民愈不信情形岌爱犹欲举行远略慑服邦非独外宁必有内忧也正恐内忧不能外宁耳吾愿侯审辨乎此而详绎之勿高论而逆至情勿持空名而邀实[祸] (福)勿谓言浅而不屑道勿谓语腐而不足行则至切至要而又至深至远者无过于此矣吾闻侯之先为中兴之柱石再造元黄吾愿侯之世系中国于苞桑永绥福祚也凡吾所谓非有隐情亦非有私意非故为褒贬亦非妄恣抑扬要皆言必由衷事求其实至于触忌讳而宁不顾犯直言而或不知则是予素性质朴不事浮文而已然而无伤也出胸膈以示人惟同情之是谅我非至诚之意不敢以陈于大人长者之前非至实之情不敢以溷执政秉钧之听言而有当愿蒙采纳于刍尧若其不当勿吝教言于葑菲则大道为公不难复见于斯世若排腹诽忌人言斯则不祥之大者吾万不敢以拟今日之中国也夫人生于中国长于中国其宗祖千百年食德饮和于中国者虽身居异地亦莫不高宗国盛称故乡以为天下交游之光宠然有时非特不能抑亦不敢者以实在人非可以言掩之也如越南之役东京土宇已见夺于法人而谓中国可执旧藩为言索回其地此则吾不敢以为然者也福州基隆大受创于法敌而谓中国果真乘胜和约不事兵戎此又吾不敢以为信者也考之万国公法法人之轰福州炮船者名曰掯物取偿之法法舰之驻塞扬子江者名曰事迫禁制之法炮船轰而中国未肯和者受亏虽大而法人无奈我何也扬子塞而中国遽尔和者商务阻而法人能绝我粮也故此一役也在天下各国视之仅作忿争小故耳不以战仗名之也以闲仗无明文也掯物禁制者不得扰居民不得侵土地故当时沿海之民虽甚恐惧而在有识者观之直以为秋毫不犯鸡犬无惊耳然则此一役也虽胜不至得国虽败不至丧邦所耻者将太无谋兵太无勇耳而浅见之士必欲争胜于言论间以为非此则不足以尊崇中国媚兹一人非此则不足以排挤外邦恫喝众口而不知其大谬不然也天下容有直言不讳而不能制事之人断无文过饰非而不至偾事之人天下容有烈忠肝而不能定国之人断无利口辩词而不至覆邦之人书曰有言逆于汝心必求诸道有言逊于汝志必求诸非道彼以争胜之言来者是直以非道干人也主是直以愚昧待君上也听其言足以长中国之祸信其论足以麋中国之民是不敬之甚者不可以不深察而明辨之也夫理无两可事有变通不有小挫焉能大胜不有小往焉能大来此否泰之机也即升之兆也夫中国之于法人也陈之以理而不闻惕之以兵而不顾及一旦设行撑拒忽又为彼折辱大受揶揄今而后知徒理之不足以制敌矣今而后知虚兵之大不可用矣知之则计变知之则智生是此一役也大有造于我中国也

于此而犹吝于改过耻于自新则是买椟而还其珠追贼而馈之赆耳岂智者事哉吾喜当轴诸公见机神速早事言和而尤幸黑旗刘义先挫其锋而东京基隆水土不服法人见此丧亡难于久待是以相持未几和约即定向使法人添派战船再增勇士与中国作背城之举成巨鹿之观吾恐颠沛流离之状伤亡奔溃之形凄惨将不知何底然而不然者有天意焉天盖甚爱中国而又悯其无知也于是稍降之凶使其生于忧患小惩大戒使其发愤有为是则知灾正可以弭灾改过又何庸讳过如治病者讳疾忌医则厥瘳无日如讲学者心高气傲则至道岂闻读侯之论盖深知中国之宜修者矣独惜其以后为先以本为末功与效末分其际则愿与事者必致相乖耳壮士之所以称强者非但能援甲执兵也以擐甲执兵者人尽可为故也一国之所以称盛者非徒多战舰炮台也以战舰炮台国皆能置故也侯欲治外请自治内始侯欲治内请自得民始侯欲得民请自得民之心始民心不可见见之于信耳此一定不易之程途也而行之者则曰公与平国有公平然后得民信先得民信然后得民心先得民心然后得民力先得民力然后可以养民和可以养民和然后可以平外患外患非可遽平也仍以民和卜之耳此循序渐进之功效也而之者则曰行借款今之议者治内有说治外有说治内而兼以治外治外亦即以治内而且或侧重于治内或侧重于治外或治内治外两持其平均未尝无说然慕富强者仅得富强之似而昧于其所以然之道德者虚存道德之名而莫知其何所用要皆似是而非似真而伪苟非偏僻即是自高而已夫国未有内不治而外能治者亦未有内既治而外不能治者何则人之根本在元气国之根本在民情元气苟完虽羸而无害乃其已耗则盛壮而愈危是以善养生者培其元气而已民情若厚虽积弱而能兴及其既漓即刚强而反败是以善治国者厚其民情而已吾见天君泰然而百体从令者矣未闻精神枯索而百病不病者也吾见家而雍肃而邻里咸钦者矣未闻兄弟阋墙而路人起敬者也由心以及于身由家而推之国如衡枰物不爽分毫若网在纲有条不紊于此而啄犹未息也吾请质诸圣训以扫俗学之蜉蝣稽诸圣言以靖伪儒之簧鼓夫中国圣人莫如孔子孔孟当春秋之世政令不修王纲不振颇类今日之中国而其言则曰道千乘之国敬事而信节用而爱人使民以时又曰足食足兵民信之矣自古皆有死民无信不立又曰某也闻有国有家者不患寡而患不均不患贫而患不安盖均无贫和无寡安无倾至其闻南宫适羿奡禹稷之问则曰君子哉若人尚德哉若人孟子当战国之时诸侯争雄干戈不靖更有同于今世之天下而其言则曰王何必曰利亦有仁义而已矣上下交征利而国危矣苟为后义而先利不夺不餍未有仁而遗其亲者也未有义而后其君者也又曰王如施仁政于民省刑罚薄税敛深耕易耨壮者以暇日修其孝悌忠信入以事其父兄出以事其长上可使制梃以挞秦楚之坚甲利兵矣又曰保民而王莫之能御也又曰域民不以封疆之固固国不以山溪之险威天下不以兵革之利得道者多助失道者寡助寡助之至亲戚畔之多助之至天下顺之以天下之所顺攻亲戚之所畔故君子有不战战必胜矣又曰桀纣之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲与之聚之所恶勿施尔也

祇此数章亦足以明吾说之非妄矣吾愿侯学圣学道王道实而可凭不愿侯术霸术功战功虚而难据也或曰侯之此论所谓睡者指昏迷之象而言也所谓醒者以见几而作为喻也若然则吾请以两言断之曰铁路等事贷款若出诸中国之使其民与中国共死则守者谓之醒铁路等事贷若求诸外国之助之使外人夺中国之权衡者则谓之睡今者铁路等事次第举行矣然工料必取诸贷经费亦取诸贷而贷所出从何而来其已显呈于天下果睡果醒吾不能起古之圣人而问之所愿识时之士抱道之儒勿吝谠言发挥胸臆以作遒人之铎以比清夜之钟将见君民相维上下一德更张不变咸与维新庶可有益于民生无负于斯世而不然者委蛇为政推诿成风使吾说虚存无所补必质诸后世之圣人始难吾言之不惑也则岂鄙人之所愿闻哉

　　以爱力转国运说　　　　　　
汪康年

国者何也以其能自完固也质点相切而成物若未收空气之改变而质点未相离则同类之物必无能损之理若金类然必已锈蚀而后见残于同类之金否则必有刃而后能锤锉之若也木类然必已腐朽而后见残于同类之木否则有施以削而后能锤击之也惟国亦然与他国同立于地球之上而独见弱于他国则必其本质已有内离者矣内离者何失爱力是也夫起于相忘者终于相绝起于相爱者终于相成是故农与农相爱则通力合作转相告语凡播种辨土可以新法行之矣工与工相爱则居肆成事互相劝勉凡购物造物事事可仿制矣商与商相爱则集赀易广谋事易就凡公司行栈可如林而立矣士与士相爱则得失相较善否相示凡置书立会可并时而起矣官与官相爱则善法相告过失相救凡兴利除弊之事可一旦行之矣疆臣相爱则救灾捕盗设防治水之政不分畛域而彼此形之见可尽除矣卒与卒相爱则胜相让败相救而失伍弃军之事可免矣将与将相爱则进止攻守互相应迹而无彼此不相顾之患矣夫上惟爱其下也则恩威互用而下必不忍蔽其上官惟爱其民也则宽猛相济而民必不忍疾视官其将惟爱其卒也则赏罚平均而卒必不忍轻弃其将且以全国之爱力爱其君则君益尊以全国之爱力爱其国则益固以攻则克以战则胜以守则爱相爱而后能相相而后能相固是以爱力生强者也

夫责国之强必求器械之利士卒之勇将帅之武粮糈之足然是四者咸强国之末务也非本务也鹰之鸷由于嘴爪然安嘴爪于燕雀必顿失其鸷则以嘴爪是也其所以用此嘴爪者非也鹰之全体固皆与嘴爪称者也犀之猛由于齿角然使安齿角于麋鹿必顿失其猛则以齿角是也其所以用此齿角者非也犀之全体固皆与齿角副者也然则不以全体之爱力生强而但求强于整军经武得乎项羽百战百克而卒见灭于汉则以项羽之力不如汉也窦建德王世充之徒非不足以抗唐也而爱力不若唐则卒卒并于唐故英之保党公党设心不同而其为英则同美之共和党合众党议论不同而其欲富强美则同已蹶普而忽兴法将亡而复振以国势虽衰而爱力如故也盖惟其相爱也则必求所以相存求相存则必求所以自强是故农夫荷畚执锸之时工人审曲面势之时商人操奇计赢之时虽各营其私而心思所注射咸在于国虽以佣赁贩竖之微咸不敢以国事为后于是必思所以旋转此国事者必思所以改革此政法者必思所以监察此用事之人者如此则虽欲不强不可得矣

夫相爱也者非仅相爱而已也有相爱之意则行事相劝利弊相告进止相助艰阻相扶过相隐善相称得相贺失相矜成功相期同类相助如此则不期成而自成矣相忘也者非仅相忘而已也则行事相阻利弊相隐进止相挠艰难相倾过相讦善相诬得相恶失相幸成功相忌同类相离如此则不期于绝而自绝矣然则察善败之由察劝导之宜有国者宜何从焉

中国迭更艰阻而犹晏然无振作之意说者谓其守旧法也谓其多掣肘也谓其意见之歧也吾以为由于不相爱也其仕者以为我惟求敷衍抵塞终身不失官而已遑恤其它士以为我工制举业即足以自进何必劳心于他学商以为我得所欲当以自利何故公之人工以为有利便之法宜秘不示人富者以为他人之危急无与于我何必劳心以为人是以通商数十年来坐视强族之逼处国势之危险利权之全失而未有共谋一事特创一业以开维新之景象公司屡创而屡蹶商会虽有而如无至若学会公会则尤未有见端盖西人之事皆赖众人之心力而后能成之而中国则断无合众人心力以成一事者呜呼爱力之失人心之亡也人心既亡欲求国势之能振将何所必乎

今夫中国之人不能食于故土流离海外幸而成立又不得保护有被侵夺于他国者如此则失爱力于我之旅民矣编户之民赋税未缺平居则官吏侵扰过当饥馑则任其转徙而莫或过问如此则失爱力于我之居民矣工商以其巧力糊口而厘税无定章保护无定法以致折阅失赀无算如此则失爱力于工商矣隶名卒伍无事则其名粮有事则驱之前敌罢归则任其流徙甚有为丐盗者如此则失爱力于武士矣士读书求官然滥其取而[狭] (挟)其入官之途有穷老不能自存者如此则失爱力于士子矣求俊秀之人行之海外而赀之学学成则不复问使求食于他国如此则失爱力于学人矣尝以赀籍得策名仕版然屡改其铨选之方又不思所以维系之以致不能活八口则失爱力于入仕之人矣有位于朝者既已委之事而宠之官然禄不足以给其养使不能无他营如此则失爱力于在朝之人矣用是之故有权籍者专为欺蔽侵渔而不顾其上富者宁怀金待寇而不以资军实士以不与外事为贤良民以苟免为得计甚至比邻不相知闻北方饥寇而南方钟鼓贫贱之人闻富贵者之倾覆则引为庆幸同国之人而相待乃如此环顾全球诸国未有如是者也

夫爱力甚者先自爱其国内其国则外诸夏内诸夏而外彝狄春秋之义也是以春秋内大恶讳内大夫卒日凡以殊异于外也孔子曰不爱其亲而爱他人者谓之悖德然则不爱己国之人而爱他国之人者独不为悖乎然而今日之有异于此西事商正税值百抽五华商完厘则有例内之追求有例外之苛索西人日用物皆得不税华人方造乃复从而征之华船挂洋旗则遇关卡无敢过问华店用西商牌号则虽越禁踰制无所妨碍华商托西人报关则无羁滞之苦反是则留难讹索将不可言状延请西士不惜重金礼聘华人即才技与相齐等亦必薄其廪饩异其礼貌购物于西商惟所取求不敢与谐价入华人之肆则百端吹求必欲抑价短值而后快甚至有俟其折阅而冀其贱售者夫如是是驱举国之人而使有外心也夫有外心则无内矣

夫以是解散涣释之心而欲使成事是必一人可为之事而后能成也若多至二三人则不能成矣又多至千百人及亿兆人则愈不能成矣今使开行栈立公司皆千人以上练军旅饬捕务皆万人以上设学会建议院皆亿兆以上然而以彼此不相顾之人处之纵使明立规条选用贤哲亦必俄项之间变故纷纷起局内则自相忌嫉局外则互相疑阻始而意见各执继而彼此倾轧终且推诿避嫌而置正事于不问以军则不武以财则不富以商则不能扩充以工则不能新异是何也以其不相爱也不相爱则相争方其相败坏之不暇为集事计然则有国者必行其爱之之心尽其爱之之实以生其相爱之意于是相切愈密相附愈坚可以致富可以致强舍是则何以焉

　　万国公政说　　　　　　　　
韩文举

竭智以周一身一身仁也竭智以周一家一家仁也竭智以周一乡一乡仁也竭智以周一国一国仁也竭智以周地球地球仁也竭智以周亿万世亿万世仁也障于山界于水异于外争于内血肉枕藉不得亿休息者不仁也越于山踰于水合于外斗于外地而夺之室而迁之身而拘之离之散之践之蹴之奴之隶之戕而千万人费而千万金不仁也轮舟而战焉铁路而攻焉火器而焚焉精于器械练于士卒习于水陆地无险地城无坚城人无宁人视人如彘视地如身不仁也以农为战以商为战以工为战此巧于为不仁也而人犹以为计也而仁人者曰吾有法在也使法得而易之其祸稍戢使法不得而易之祸仍莫载也夫国之强弱大小众寡间有也强得而之大得而之众得而之其弱小柔寡不敌者胶束于法而无解命曰法何为也命曰公何为也而人真以为可行也不过于战祸息其一二于国稍裨也而于民仍无与也禽而争不知其何若也兽而争不知其何若也虫而争不知其何若也爪牙齿角以力相搏其患未有极于人心也争其界界争其族族争其语言争其形体争其形体隘也争其语言隘也争其族族隘也争其界界尤隘其隘也夫人心思智慧同焉者也因小异而异之是不以人为人而第以己为人也夫父母于子貌多不类其德其才其性无论也一身不安因啾啾然曰以为忧也身而安焉又虑夫其家也子而啼焉妻而号焉舍而去之无是理也身而安也家而安焉闻邻人之哭未有不忤于心闻邻人之死未有不骇于色何也情有所不得已也今之邻国亦犹是也攘邻地囚邻人农哭于野商哭于市工哭于肆士哭于学固不可也不恤其邻而掩为不见不闻非人也人而目为非人其有乐于此乎必不然矣管子曰必会其君臣父子则可以加政矣从今以往二年适子不闻孝不闻爱其弟不闻敬老国良三者无一焉可诛也诸侯之臣及国事三年不闻善可罚也君有过不谏士庶人有善而大夫不进可罚也士庶闻之吏贤孝弟可赏也雅典王昂飞的安遣使十一国结为同盟立公会每国出议员春秋二次申结[约] (的)齐好恶蓄义金储军械各国派二人司其有侵民权者使出赎金不从者兵之由是十二国如一国由此观之固所谓万国公政者今之西人侈言变法宾属藩服从未闻加以善政也英人役印度乎数十年举议员仅一人其束缚犹若是也暹罗也缅甸也安南也非洲各国南洋各岛愚之辱之未尝一日脱其轭也土耳其大国也丧地十四万方里国分六七各国第责其不变而未尝以善政相遗也藉公法为钓饵愚者入之知者出之公法日滋而谋国日工是公法为寇敌之资非所以为万国也今之西人弭兵有会其心不可谓不仁也而法仍未行何也圉其民域其地也英国创制火药数溢万人而远适传道统大西洋两岸仅抵此数嗟乎外公法格而不行内公法虚而无汩弭兵岂易言哉岂易言哉管子曰国修而邻国无道霸王之资也今之各国无乃类是乎是兵不可弭也明矣欲弭而不弭者惟法不弭而弭者惟政各国有善政有政有善政几何有政几何有古善政有今善政某国多古善政某国多今善政辑为一书名曰万国古今善政某政可行某政不可行某政速行某政缓行条其次序第其品(与)目判其后先较其巨小衡其轻重使各君萃于一都如议公法焉孰可孰否孰久孰暂孰变孰守孰宜为约无爽无更一年而次第举三年而万事备五年而善政成其不行者罚代操其政无畜民无搀地无兴故有曰邻地毋曰邻民有曰公政无曰私政伤民者众仇之败民者众攻之以何为仇以政为仇以何[为] (之)攻以公政为攻内攻者其民外攻者邻国不行公[政者]谓之芜国不遵公政者谓之戮民故曰风俗异嗜好异人情异行而碍何名为公曰幼也老也疾也病也孤也鳏寡也困穷也老老也慈幼也恤孤也养疾也合独也问病也振困也通穷也系之以仁益之以智养之有道教之有法远于诸星近于诸地益而为无量数此心此理无或隔阂也况国可算算而非不可算算者乎俟有条理人有经纬人俟有门户堂壁人作为此书以公于天下乎祸可小息自行公政治
 
　 
卷十五　治体三原治

　　拟应　诏陈言　　　　　
傅云龙

伏读　皇太后懿旨内外大小臣工于用人行政一切事宜据实直陈各抒所见此而不言是负　朝廷采葑至意窃臣为欲端行政之本原愿　皇上览乾隆元年孙嘉淦三习一弊疏欲握用人之要愿　皇上览道光三十年曾国藩应　诏陈言疏臣至愚至微奚必言而难已于言者有治人乃有治法行政在用人中矣昔羊祜阿贾充而典午不振李白识汾阳而李唐再兴安危之机存乎人驱策之人易帷幄之人难运筹而后决胜也偏陴之人易将将之人难一击动关动全局也坐论之人易肩巨之人难言艰孰若行艰也谙边之人易得体之人难将命原期不辱也以术兴利之人易以道生财之人难节流尤在开源也用人以知人为得知人又以作人为先其要四曰实学曰真知曰专责曰重禄何言实学也文武一归于学是以汉臣诸葛亮曰才须学今不患无学患所学非所用即以兵学言有经学有学正其谊即不能无算学格致学充其识算学为格致学之本一制器也有图而非算则图不精而器亦不利一用器也有图而非算则低昂不准而远近亦不合他学非一亦不离算学者近是试时艺者利辄逾万禄利之路然也科场不必议改即于经文察考古之得失于策问核通今之博约而先于小试育其才而必于同考慎其选何言真知也科第外岂无奇才资格中辄老良吏一再考而无本之言贡本末参而未优之事形矣何言专责也一掣肘而虽优亦绌一蒙头而有过亦无将毋借苟安为持重悔振作为多事欤何以言重禄也汉宣诏益吏俸光武诏增百官俸而吏治蒸蒸今难既平前此不减之廉俸宜复其宜使之有以养非不知库款未充而正库款计也养其廉愈以严其贪少一分侵挪即多一分国帑庶几廉生明明生慎由此四者进求之图难于易晓外于内利亿兆于不言敛武功于不战则又非臣至愚极微所敢知矣伏惟　圣慈垂鉴

　附录孙文定三习一弊疏

臣一介庸愚学识浅陋荷蒙风纪重任日夜悚惶思竭愚夫之千虑仰赞高深于万一而数月以来捧读　上谕仁心仁政恺切周详凡臣民之心所欲而口不敢言者　皇上之心而已　皇上之心仁孝诚敬加以明恕岂复尚有可议而臣犹欲有言者正于心无不纯政无不善之中而有所虑焉故过计而预防之也今夫治乱之循环如阴阳之运行坤阴极盛而阳生干阳极盛而阴始事当极盛之际必有阴伏之机其机藏于至微人不能觉而及其既着遂积重而不可返此其间有三习焉不可不慎戒也主德清则臣心服而颂仁政多则民身受而感出一言而盈廷称圣发一令而四海讴歌在臣民原非献谀然而人君之耳则熟于此矣耳与誉化匪誉则逆故始而匡拂者拒继而木讷者厌久而颂扬之不工者亦绌矣是谓耳习于所闻则喜谀而恶直上愈智则下愈愚上愈能则下愈畏趋跄谄顾盼而皆然免冠叩首应声而即是在臣工以为尽礼然而人君之目则熟于此矣目与媚化匪媚则触故始而倨野者斥继而严惮者疏久而便辟之不巧者亦忤矣是谓目习于所见则喜柔而恶刚敬求天下之士见之多而以为无奇也则高己而卑人慎辨天下之务阅之久而以为无难也则雄才而易事质之人而不闻其所短返之己而不见其所过于是乎意之所欲信以为不踰令之所发概期于必行矣是谓心习于所是则喜从而恶违三习既成乃生一弊何谓一弊喜小人而厌君子是也今夫进君子而退小人岂独[三代]以上知之哉虽叔季之主临政愿治孰不思用君子且自智之君各贤其臣孰不以为吾所用者必君子而决非小人乃卒于小人进而君子退者无他用才而不用德故也德者君子之所独才则小人与君子共之而且胜焉语言奏对君子讷而小人佞谀则与耳习投矣奔走周旋君子拙而小人便辟则与目习投矣即课事考劳君子孤行其意而耻于言功小人巧于迎合而工于显勤则[与]心习又投矣小人挟其所长以善投人君溺于所习而不觉审听之而其言入耳谛观之而其貌悦目历试之而其才称乎心也于是乎小人不约而自合君子不逐而自离夫至于小人合而君子离其患岂可胜言哉而揆厥所由皆三习为之蔽焉治乱之机千古一辙可考而知也我　皇上圣明首出无微不照登庸耆硕贤才汇升岂惟并无此蔽亦并未有此习然臣正及其未习也而言之设其习既成则有知之而不敢言抑或言之而不见听者矣今欲预除三习永杜一獘不在乎外惟在乎心故臣愿言　皇上之心也语曰人非圣贤孰能无过此浅言也夫圣人岂无过哉惟圣人而后能知过惟圣人而后能改过孔子曰五十以学易可以无大过矣大过且有小过可知也圣人在下过在一身圣人在上过在一世书曰百姓有过在予一人是也文王之民无冻馁而犹视以为如伤惟文王知其伤也文王之易贯天人而[犹 ]望道而未见惟文王知其未见也贤人之过贤人知之庸人不知圣人之过圣人知之贤人不知欲望人之绳愆纠谬而及于所不知难已故望　皇上之圣心自懔之也危微之辨精而后知执中难允怀保之愿宏而后知民隐难周谨几存诚返之已而真知其不足老安少怀验之世而实见其未能夫而后欿然不敢以自是不敢自是之意流贯于用人行政之间夫而后谏诤切磋爱我良深而谀悦为容者愚己而陷之阱也耳目之习除而便辟善柔便佞之态一见而若浼取舍之极定而嗜好宴安功利之说无缘以相投夫而后治臻于郅隆化成于久道也不然而自是之根不拔则虽敛心为慎慎之久而觉其无过则谓可以少宽励志为勤勤之久而觉其有功则谓可以少慰夫贤良辅弼海宇升平人君之心稍慰而欲少自宽似亦无害于天下而不知此念一转则嗜好宴安功利之说渐入耳而不烦而便辟善柔便佞者亦熟视而不见其可憎久而习焉忽不自知而为其所中则黑白可以转色而东西可以易位所谓机伏于至微而势成于不可返者此之谓也是岂可不戒慎而预防之哉书曰满招损谦受益又曰德日新万邦为怀志自满九族乃离大学言见贤而不能举见不贤而不能退至于好恶拂人之性而推所由失皆因于骄泰满兴骄泰者自是之谓也由此观之治乱之机转于君子小人之进退进退之机握于人君一心之敬肆能知非则心不期敬而自敬不见过则心不期肆而自肆敬者君子之招而治之本肆者小人之媒而乱之阶也然则沿流溯源约言蔽义惟望我　皇上时时事事常存不敢自是之心而天德王道举不外于此矣语曰狂夫之言而圣人择焉臣幸生　圣世昌言不讳故敢[竭] (揭)其狂瞽伏惟　皇上包容而垂察焉则天下幸甚

　附录曾文正应　诏陈言疏

二月初八日奉　皇上谕令九卿科道有言事之责者于用人行政一切事宜皆得据实直陈封章密奏仰见　圣德谦冲孜孜求治臣窃维用人行政二者自古皆相提并论独至我　朝则凡百庶政皆已着有　成宪既备既详未可轻议今日所当讲求者惟在用人一端耳方今人文不乏欲作育而激扬之端赖我　皇上之妙用大抵有转移之道有培养之方有考察之法三者不可废一请为我　皇上陈之所谓转移之道何也我　朝列圣为政大抵因时俗之过而矫之使就于中顺治之时疮痍初复民志未定故　圣祖继之以宽康熙之末久安而吏弛刑措而民偷故　世宗救之以严乾隆嘉庆之际人尚才华士骛高远故　大行皇帝敛之以镇静以变其浮夸之习一时人才循循规矩准绳之中无有敢才智自雄锋芒自逞者然有守者多而有猷有为者渐觉其少大率以畏葸为慎以柔靡为恭以臣观之京官之办事通病有二曰退缩曰琐屑外官之办事通病有二曰敷衍曰颟顸退缩者同官互推不肯任怨动辄请　旨不肯任咎是也琐屑者利析锱铢不顾大体察及秋毫不见舆薪是也敷衍者装头盖面但计目前剜肉补疮不问明日是也颟顸者外面完全而中已溃烂章奏粉饰而语无归宿是也有此四者习俗相沿但求苟安无过不求振作有为将来一有艰巨　国家必有乏才之患我　大行皇帝深知此中之消息故亟思得一有用之才以力挽颓风去年京察人员数月之内擢臬司者三人擢藩司者一人盖亦欲破格超迁整顿积弱之习也无如风会所趋势难骤变今若遽求振作之才又恐躁竞者因而幸进转不足以收实效臣愚以为使有用之才不出范围之中莫若使之从事于学术汉臣诸葛亮曰才须学学须识盖至论也然欲人才皆知好学又必自我　皇上以身作则乃能操转移风化之本臣考　圣祖仁皇帝登极之后勤学好问儒臣逐日进讲寒暑不辍　万寿圣节不许间断三藩用兵亦不停止　圣见廷臣辄与之住复讨论故当时人才济济好学者多至康熙末年博学伟才大半皆　圣祖教谕而成就之今　皇上春秋鼎盛正与　圣祖讲学之年相似臣之愚见欲请二十七月后举行逐日进讲之例四海传播人人向风　召见臣工与之从容论难见无才者则勖之以学以痛惩模棱罢之习见有才者则愈勖之以学以化其刚愎刻薄之偏十年以后人才必大有起色　一人典学于宫中英鼓舞于天下其几在此其效在彼康熙年间之往事昭昭可观也以今日之委靡因循而期之以振作又虑他日之更张偾事而泽之以诗书但期默运而潜移不肯矫枉而过正盖转移之道其略如此所谓培养之方何也凡人才未登仕版者姑不具论其已登仕版者如内阁六部翰林院最为荟萃之地将来内而卿相外而督抚大约皆出此八衙门此八衙门者人才数千我　皇上不能一一周知也培养之权不得不责成于堂官所谓培养者约有数端曰教诲曰甄别曰保举曰超擢堂官之于司员一言嘉奖则感而图功词组责成则畏而改过此教诲之不可缓也榛棘不阴则兰蕙减色害马不除则骐骥短气此甄别之不可缓也嘉庆四年十八年两次令部院各保司员此保举之成案也雍正年间甘汝来以主事而赏人参放知府嘉庆年间黄钺以主事而充翰林入南齐此超擢之成案也盖尝论之人才譬之禾稼堂官之教诲犹种植耘耔也甄别则去其稂莠也保举则犹灌溉也　皇上超擢譬之甘雨时降苗勃然兴也堂官常常到署譬之农夫日日田间乃能熟悉穑事也今各衙门堂官多　内廷行走之员或累月不克到署与司员恒不相习自掌印主稿数人而外大半不能识面譬之嘉禾稂莠听其同生同落于畎亩之中而农夫不问教诲之法无闻甄别之例亦废近奉　明诏保举又但及外官而不及京秩培之道不尚有未尽者哉自顷岁以来六部人数日多或二十年不得补缺或终身不得主稿内阁翰林院员数亦三倍于前往住十年不得一差不迁一秩固已英才摧挫矣而堂官又多在　内廷终岁不获一见如吏部六堂　内廷四人礼部六堂　内廷四人户部六堂皆值　内廷翰林两掌院皆直　内廷在诸臣随侍　御园本难分身入署而又或兼摄两部或管理数处为司员者画稿则匆匆一面白事则寥寥数语纵使才德俱优曾不能邀堂官之一顾又焉能达　天子之知哉以若干之人才近在眼前不能加意培养甚可惜也臣之愚见欲请　皇上稍为酌量每部须有三四堂不入直　内廷者令其日日到署以与司员相砥砺翰林掌院亦须有不直　内廷者令其与编检相濡染务使属官之性情心术长官一一周知　皇上不时询问某也才某也直某也小知某也大受不特属官之优劣粲然毕呈即长官之浅深亦可互见旁考参稽而八衙门之人才同往来于　圣主之胸中彼司员者但令姓名达于　九重不必升官迁秩而已感激无地矣然后保举之法甄别之例次第举行乎旧章　皇上偶有超权则楩一升而草木之精神皆振盖培养之方其略如此所谓考察之法何也古者询事考言二者重近来各衙门办事小者循例大者请　旨本无才猷之可见则莫若于言考之而　召对陈言　天威咫尺又不宜喋喋便佞则莫若奏折考之矣　国家定例内而[九卿 ]科道外而督抚藩臬皆有言事之责各省道员不许专折谢恩而许专折言事乃十余年间九卿无一人陈时政之得失司道无一折言地方之利病相率缄默一时之风气有不解其所以然者科道间有奏疏而从无一言及　主德之隆替又无一折弹大臣之过失岂君为尧舜之君臣皆稷契之臣乎一时之风气亦有不解其所以然者臣考　本朝以来匡言　主德者孙嘉淦以自是规　高宗袁诜以寡欲规　大行皇帝皆蒙　优旨嘉纳至今传为美谈纠弹大臣如李之芳参劾魏裔介彭鹏参劾李光地厥后四人皆为名臣今亦传为美谈自古直言不讳未有盛于我朝者也今　皇上御极之初又　特诏求言而　褒答倭仁之谕臣读臣读之至于忭舞感泣此诚太平之象然臣犹有过虑者诚见我　皇上求言甚切恐诸臣纷纷入奏或者条陈庶政颇多雷同之语不免久而生厌弹劾大臣惧长攻讦之风又不免久而生厌臣之愚见愿　皇上坚持　圣意借奏折为考核人才之具永不生厌斁之心涉于雷同者不必交议而已过于攻讦者不必发钞而已此外则但见其有益初不见其有损人情狃于故常大抵多所顾忌如　主德之隆替大臣之过失[非　皇上再三诱之使言谁肯轻冒不韪如藩臬之奏事道员之具折虽有定例久不遵行]非　皇上再三迫之使言又谁肯立异以犯督抚之怒哉臣亦知内外大小言并进即浮伪之人不能不杂出其中然无本之言其术可以一售而不可以再试　朗鉴高悬岂能终遁方今考九卿之贤否但凭　召见之应对考科道之贤否但凭三年之京察考司道之贤否但凭督抚之考语若使人人建言参互质证岂不更为核实乎臣所谓考察之法其略如此三者相需为用行不悖臣本愚陋顷以议礼一疏荷蒙　皇上天语褒嘉感激思所以报但憾识见浅薄无补万一伏求　皇上怜其愚诚俯赐　训示幸甚

　　两公奏疏如日月经天江河行地使人百读不厌正续文编虽曾选收不妨并存以志景仰香隐

　　自强大计举要胪陈折附片二件　　　　　　
盛宣怀

奏为自强大计当举其要谨就管见胪陈梗概恭折仰祈　圣鉴事窃自海防事起中外上下竞言自强谠论嘉谟日有献纳上年经日朝之衅荩臣志士益慨然于强弱利钝之故欲尽取欧洲之新法变易华夏之旧习　朝廷深维至计举其大者远者于是有创办南北铁路之役顾臣以为铁路者所以速征调通利源为自强一端非干路既成即可坐而俟其强也泰西诸邦用举国之才智以兴农商工艺之利即藉举国之商力以养水陆之兵保农工之业盖国非兵不强必有精兵然后可以应征调则宜练兵兵非饷曷练必兴商务然后可以扩利源则宜理财兵与[财] (才)不得其人虽日言练日言理而终无可用之兵可恃之财则宜育才臣顷蒙　召对略陈愚虑嗣军机大臣复奉　旨传询俾罄蠡窥管测之微仰见　圣人兼听并观迩言是察不揣愚昧谨以三事为我　皇上条析陈之

一曰练兵之要中国三代寓兵于农唐宋以降专用召募兵民久分各国皆然近年东西诸国兵制皆由募兵而复为征兵世变所趋中国岂能独不然哉顾今日既縻饷千余万以养无用之绿兵复縻饷千余万以养有用之练勇发捻平定二三十年所谓有用之勇一旦临敌其偾事与绿兵等方事之棘各路添募仓猝成军臣所目   多有不能持枪施放者盖募兵一事无赖亡命兼收并蓄来无所考其弊一少壮从军衰老除汰去无所归其弊二闻警增募类驱市人不教谓弃其弊三事定遣散多为盗贼遂贻民害其弊四近者议裁绿营而减兵不能汰官议建洋操而饷重不能多练况勇饷与兵饷不同新勇与旧勇饷复不同饷厚者不免相矜饷薄者自甘废弛军制愈纷饷力愈绌兵气愈弱现除京营外各省实存绿兵练勇八十余万人更新而不去旧与此财力制兵而不画非善治军宜将天下画分十镇海疆边疆为重腹地僻地为轻坚强朴实之地多征膏沃柔脆之区少选参酌西法简练新兵三十万人就各镇形势轻重差等兵数多寡征选户籍可稽未经罪犯年在二十以上二十五以下体质身干合格者录为常备[兵] (大)入营教练期以三年退为豫备兵亦期三年退为后备兵亦期三年退为民兵期以五年除其兵籍白豫备兵以下平时在家服农有事以次征集豫备兵每年一次召集屯营与常备兵合操后备兵每年一次召集便宜地方使之演习皆视道里远近给路费民兵不集操在籍者皆免本户徭役每岁十月由各镇拣派选兵官分赴各属会同州县验选合格者注于籍随时征充常备壮者入营而老者退籍老者退而壮者又复入营历三年而一兵之饷得二兵之用历六年而一兵之饷得三兵之用九年以后岁额三十万人之饷常得一百二十万人之用兵皆土著游惰不录其利一更递进退室家可归其利三事至征召人皆练习其利二事毕归农不流为匪其利四各镇营制饷章统归一律各营枪器械统归一式举绿营勇营悉去之以其岁饷三千余万两练常备兵三十万人重订饷章祇期核实不必过优岁约不逾二千万两其余以备洋教习薪水豫备后备兵调操路费及酌留绿营之饷计无不足此事为强弱关键虽加筹款项亦所应为就饷练兵尤难濡缓但持之贵坚行之宜渐或每镇先练三分之一练成后再行添练以足额为止裁革绿兵营勇亦如之至绿营向有城守防汛之责护饷解犯等差或酌留若干属于州县略如各国警察巡捕之意而责成整饬之自无偏废之虞应请　特简知兵重臣会同兵部查明兵数饷数并采取英德俄法美日诸国练兵之法抉择参酌厘定章程　奏准施行永为定制

一曰理财之要理财有二义开源节流尽之矣今之广制造兴矿政以开源也纱布各厂成本之重不足敌洋产五金各矿收效之速不足济急需令之并局卡裁冗费以节流也减并者百一无裨国计之大节裁者锱铢何当中饱之巨言常用则岁出岁入不相抵言通商则输出输入不相抵言洋债则竭内外之力而更无以相抵欲求足国先无病民欲求商利在挽外溢加税之议事未就绪闻西人以厘金为词盖窥我国用之绌必不能停收厘金也应机决策莫若径免天下中途厘金加[收]关税为值百抽十令彼无所借口厘金既免即仿行西国印税之法办理得宜计加收之关税新收之印税合之当倍于厘金而免厘则出口土货易于流通加税则进口洋货或稍清减取益防损利在无形所谓足国而不病民且阴以挽外溢之利者此也西人聚举国之财为通商惠工之本综其枢纽皆在银行中国亟宜仿办毋任洋人银行专我大利中国银行既立使大信孚于商民泉府因通而不穷仿借国债可代洋债不受重息之挟制不吃镑价之亏折所谓挽外溢以足国者此其一也墨西哥国以九成之银铸钱运行中国易我十成之银岁耗以亿万计近来中外臣工多议自铸银圆广东湖北北洋南洋先后铸造分两轻重悉准墨银臣愚以为　国家圜法自古及今皆自为制度随人趋步各国所无既不能废两为元各库出入仍需元宝必致无银可铸查光绪十二年十月海军衙门奏请将应放南北洋经费及东三省饷项均按二两平核发是饷需改用京平已有成案今宜在京师特设元银总局以广东湖北天津上海为分局开铸银币每元重京平九成银一两再酌铸金钱及小银钱使子母相权而行凡出款俱用官铸银币元宝小锭概不准用惟收款仍照库平十成银计算库平较京平定以每百两加平六两十成银较九成银每百两应加色十两除各库上兑津贴银一两定以每百两加色九两如应交库平足银一百两者实收银币一百十五元无轻重高下之别无减平扣色之弊易简理得妇孺难欺每年度支八千余万两户部约可盈余平色银一千二百万两较向来各省拨解平余多收当不下千万所谓挽外溢以足国者又其一也此外商务巨细万端设施有序应请　特简通达中外之大臣专商政会同户部取法邻国实见施行兴起商学鼓舞工艺利源无外溢藏富于商民君孰与不足国何患不强

一曰育才之要西国人才之盛皆出于学堂然考其所为学堂之等入学之年程课之序与夫农工商兵之莫不有学往往与曲台之礼周官之书左氏公羊之传管墨诸子之说相符盖无人不学无事不教本三代学校之制特中国去古既远寖成具文而泰西学堂闇合道妙立致富强益以见古圣人之道大用大效小用小效文轨虽殊而莫能外也近日刑部侍郎李端棻推广学校一折洞见本原当蒙　采择窃谓各府州县骤难设学堂宜令各省先设省学堂一所教以天算舆地格致制造汽机矿冶诸学而以法律政治商税为要先设武备学堂一所教以筑垒测地枪炮制造弹丸发送队伍分合马骑控御诸学而以兵律戎机有勇知方为要在下之趋向全视在上之用舍同文馆广方言馆出洋学生縻费不少而得人不多文科之八股试帖武科之弓[箭 ]刀石不待督责而莫不致力其明证也今不能尽改科举之制似宜专设一科裁天下之广额为新学之进阶明定功令使文武学堂卒业者皆有出身之正途齐仕进于科第则闻风兴起学校如林人才自不可胜用应请　特[简 ]通知时务学行俱懋之大臣专司学政会同礼兵二部提挈纲领一新海内观听有志之士不自奋于有用之学者未之有也

以上三端参酌欧美致强之术寔不外圣经足食足兵之谟举而措之要在知人用人而已所虑拘牵旧制难以变通又或慨然于物穷则变意在振兴而尤虑天下督抚心志不齐难以统筹全局恐年复一年外人耽耽视我一无足恃肆彼要求得步进步无兵则不能保守利权无饷则不能充养兵力二者互为掣肘甚至洋债不能再借边土不能自保至其时始悔七年之病不蓄三年之艾殆已晚矣自古国家政事之张弛机栝之强弱皆击于君臣之谋虑一转移间其效立见臣惟国耻不可忘邦交不可恃伏愿　皇上鉴覆辙之在前审宇宙之大势发愤自强毅然　定断勿敷衍而畏难勿回惑于疑义王大臣等皆公忠体　国卧薪尝胆同赞　圣谟国富兵强远人自服此薄海臣庶所延颈企踵以俟之者也臣管见所及谨冒昧渎陈伏乞　皇上圣鉴训示谨　奏再银行昉于泰西其大旨在流通一国之货财以应上下之求给立法既善于中国之票号钱庄而国家任保护权利无旁挠故能维持不敝各国通商以来华人不知务此英法德俄日本之银行乃推行来华攘我大利近年中外士大夫灼见本末亦多建开设银行之议商务枢机所系现又举办铁路造端宏大非急设中国银行无以通华商之气脉杜洋商之挟侍议者谓国家银行当全发帑本简畀大臣通行钞票由部造发如英法等国财赋皆出入于银行是户部之外府也然中外风气不同部钞殷鉴未远执官府之制度运贸易之经纶恐窒碍滋多流弊斯极或致委重西人取资洋款数千万金咄嗟立办其词甚甘其权在彼利害之数未易计度臣惟银行者商家之事商不信则力不合力不合则事不成欲慎始而图终必积小以成大拟请　简派大臣遴选各省公正殷实之绅商举为总董号召华商招集股本银五百万两先在京都上海设立中国银行其余各省会各口岸以次添设分行照泰西商例悉由商董自行经理臣前在上海与开设粤闽浙沪江汉各海关官银号之绅商候选道严信厚议及银行之事严信厚顾全大局情愿以其独开之银号归并公家之银行使其气局宽展并照汇丰银行规制以精纸用机器印造银票与现银相辅而行按存银之数为印票之数以备随时兑现各省官司向银行借贷应照西例由总行禀明户部批准以何款抵还方能议订合同欧洲国债数千百万皆由银行筹办印发借券应收年息归行取付大信不渝集事自易嗣后京外拨解之款可交汇以省解费公中备用之款可暂存以取子息官造银元尚不能通行尽利者可由银行转输上下官得坐收平色之利银行用人办事悉以汇丰章程为准则合天下之商力以办天下之银行但使华行多获一分之利即从洋行收回一分之权并照西例俟有余利酌量提捐归公预定章程遵守商民既交得其便国家即阴受其益俟将来官商交孚内外政法变通尽利再行筹设国家银行与商行并行不悖庶几早见措施以免空言无补谨附片陈请伏乞　圣鉴训示谨奏

再使命不辱专对称乎自非学人莫任斯选迩者环球通商皇华载道泰西各国来华使臣类能尊主庇民克举厥职虽凭借国势要其才行多有本原日本维新未久观其来者亦往往接武西士中国遣使交邻时逾廿载同文之馆培植不为不殷随使之员阅历不为不广然犹不免有乏才之叹者何欤毋亦孔孟义理之学未植其本中外政法之故未通其大虽娴熟其语言文字仅同于小道可观而不足以致远也臣上年在津海关道任内筹款设立学堂招选生徒延订华洋教习分教天算舆地格致制造汽机化矿诸学禀经直隶督臣王文韶　奏明开办本年春间又在上海捐购地基明两江督臣刘坤一筹款议建南洋公学如津学之制而损益之俟筹办就绪再当陈奏综厥成课收效皆在十年之后且诸生选自童幼未有一命之秩既不能变更科举即学业有成亦难骤膺显擢予以要任相需方殷缓不济急日本明治初元麑岛马关战屡失利诸藩皆择遣藩士翘楚厚其资装就学外国今当路诸人率出于此拟请略取其意在京师及上海两处各设一达成馆取成材之士专学英法语言文字专课法律公法政治通商之学期以三年均有门径已通大要请　命出使大臣奏调随员悉取于两馆俟至外洋俾就学于名师就试于大学历练三年归国之后内而总署章京外而各口关道使署参赞皆非是不得与资望既着即出使大臣总署大臣之选也其入之法两馆各以三四十名为额京官取翰林编检六部司员外官取候补候选州县以上道府以下令京官四品以上外官三品以上各举所知出具切实考语保送　特简专使学政大臣考取分发京师上海两馆其常年经费延请洋教习及馆舍膏奖书籍食用各项每年两馆约需银十万两请由臣在所管招商轮船电报两局内捐集解济以伸报其设馆之地京师由专司学政大臣酌定上海附于南洋公学详细章程俟奉　　俞旨后由专司学政大臣核定　奏咨照办抑臣更有陈者孔门以德行为首科西学以修身为根本必先贞固乃为干事之[材 ] (言)未有华士可当重达之寄保送之人必以志操坚卓器识深稳为指归勿震声华勿牵私故庶几行已有耻可使四方此则内外诸臣所共知而在臣特为鳃鳃过虑者也谨附片具陈伏乞　圣鉴训示谨　奏

　　中国自强策上　　　　　　　
汪康年

事至今日危迫极矣挫于倭迫于俄侮辱于英教案蜂起回匪蠢动兵变民变之事不一而足而瓜分中国之说西报屡载之西人屡言之虽至愚之人亦知其殆然而庙堂无定策中外无定议旧弊未一除新猷未一布则非安于不为即以为无策也夫安于不为则无论矣以为无策则未然也夫中国在今日犹以一羊处虎之交曾不足以累其牙爪然而不遽动者雄角[力] (立)未有所归故艰于发难又无端戕人命败商务又西人所不欲为故犹迟回以待之我茍能自振则西人之于我亦犹其于日本耳惟我永不自振则彼惟恐为人所得必将争先以取之然则我国振兴之政不于今日则无及矣夫中国利之宜兴弊之宜除谁不知之而卒为定论者盖食于弊者太多则必多为之说以乱之多出其途以挠之盖非不明不强之患而由于权无所归则无人焉为发光与力之地也夫　国朝承明之后惩于擅权朋党之祸故执政之臣名曰军机大臣人多而权不一但能唯诺于上前而不能坚持其意也但能恭拟　谕旨而不能自发号令也然则苟欲聚其权以办庶务舍立相莫由矣顾今日而骤然立相窃恐但有牵掣阻碍之苦而无行权决策之效则非先立议院不可矣或曰立相则不免擅权之虑开议院则权在下且散而不合徒滋论议于事非便不知有议院以与相相持则相不能擅权议院之人多矣且有议事举人之权而无行事之权虽在下何病又议院论虽不一西例必择其多者从之何嚣杂之患且凡事初行必多漏略要在随时审正耳若其成规则西人之议院章程可择而行也至于开办维新之政则有三大端焉一曰齐天下之论今天下之论至不一矣政府不择而用之或朝暮更易或南北互异必当论定一格以便施行一曰慰天下及各国之望维新之政中国望之不应则离西国望之不应则侮宜明诏天下以舍旧从新之故而与各国立力保太平之约并方便予以权利且聘其贤豪与之参定法制则中外始有更新之望矣三曰安天下官吏士兵之心维新政行则宗室旗丁冗员士人胥吏军士皆有失所之虑始而以言语相煽惑继而以全力相阻挠宜预筹安插之法宗室旗丁除作当官兵外或予以利益或弛其禁防新改立之官除总理之人必拔用能者其余仍以旧官依班叙补学校新设必十年方能选用则从前士人在十年之内仍可补官胥吏军士汰剩者可补充诸役如此则各人无失业之忧即新政无阻挠之患矣然此但言开办之大要而未及其所行之事也

　　中国自强策中
中国自古独立于亚洲之中而其外皆蛮夷视之素以君权为主务以保世滋大为宗旨故其治多禁防遏抑之制而少开拓扩充之意君恐臣之侵其权故不使之有纤毫之权恐臣下之结党故务散其党牵掣之使不得行其志锢蔽之使不得极其聪以天命怵之以鬼神惧之臣下承之以讳饰为能以敷衍为工以趋避诿卸为巧其于民也但以压制欺吓为事无复有诚意以相孚故吏习于弊混民安于刁翫士成于陋劣兵贯于哗溃其齐民皆以闭户不与外事为秘策以积财遗子孙为得计故上下之大弊不出四事曰私曰恶直曰崇虚曰耽逸循习至久全国之民皆失自主之权无相为之心上下[隔绝] (得计)彼此相离民视君父如陌路视同国若途人夫民之弱与离君所欲也积至今数千年乃受其大祸然则至今日而欲力反数千年之积弊以求与西人相角亦惟曰复民权崇公理而已其于官也汰冗职删仪官使官各有事其教人也必使为有用之学毋误用其聪明其选人也必使以所学为其官毋使用非所学其升补也必依其本职毋使朝此而夕彼其用人也厚其禄过则责故则斥勤奋则升迁而递加其俸终身无失业之虞其定律也依罪为断必求可行无虚设之律无难行之例其罪人也访缉密而治之宽其谳罪也稽罪而尽其辞其取于民也各以其资占税毋倒置毋苛索其理财也使财归实用毋縻于虚文毋漏于中饱古之重文而轻武者今必使文武并重昔之优文士而轻吏治者今必以吏事为重汰繁重以求其速捷去虚文以责其实效删矫诬不实之谈斥虚伪无理之事尚创作而贱安闲尚改变而贱守常以能开利源为能以能创新学为优民性必求其宣达士气必求其振奋昔之不使民与国事者今必与之共治昔之使民安于愚弱者今必使之极其明务使内之权力在在足与外人相抵夫如是或可徼幸与各国相持然此但言其治道宗旨所在而未言办法之实也

　　中国自强策下
请实言办理之法今使上赫然下明诏告天下以力图自振之故而使士民之明秀者互相举为议员使至京入议院而使中外大员自三品以上俱入上议院议院既立则立相以总内外之务立户部以掌财用之出入立刑部以掌天下之狱讼及巡捕之事立商部以兴商贾并掌税则及考察工作物产之事立农部以教种植立外部以理交涉之事立兵部以掌兵事立工[部] (兵)以掌营造之事立邮政部以理道路河渠轮车轮船邮递之事立民部以掌各处地方之事立海部以掌海军之事立教部以掌学校之事俟议员举定相臣则由相臣自择用诸部大臣及各省之长大臣及长又各举其属而皆决于议院十年之后则议员及各官皆取于学校如西国之法设吏治局于京师征天下贤能之吏使学习治法而分派之于各省以教诸地方官十年以后亦皆取之学校各省提镇选于兵部而提镇又递选其属十年之后始取之水陆武备学堂外部及出使大臣必取精通西文西事者十年之后始取之师范学堂宰相与各大臣既举定则遣使与各国立力保亚洲太平之约而大改上下内外之体制务从简易悉去趋跄拜跪之节复立宪报馆凡新政改革之意及中外交涉之故悉载之各种振兴之政乘时并举且捐纳停冗员裁调济安插之途废资格班次之说止既无无事之官复无无官之事局中之人可因官以展其才局外之人可因事以责其效则职无不举矣一事一官既无旁贷之方一官一事又无丛脞之虑则人勤于职矣在事之人有治事之权事外之人有监察之权而又有议员以钳制之有日报以举发之则官邪息矣厚俸禄而革陋规入官之日予以装钱辞官之日予以恩俸或给终身或逮子孙办公有费登程有资则人兴于廉矣改衙署之制速咨禀之法汰酬应之烦删迎送之礼则官敏于事勤于察矣省府州县各设议员以与官相抵官不能专其事则民困苏矣因其事以设之官因其官以为之学因其学以定所取入官之后非罪不斥心不枉耗才不虚糜人无失所官不易方则人知专所学矣取士多途学堂设由都会以及州县由州县以逮乡闾人无废才才无滞用则人勤于学矣厘定文字使归浅近多撰教化之书使人易晓而设义塾教堂以教齐民则寻常之人皆可读书明理矣凡刊刻书籍由官准驳其便用者准其专利则要用之书不日可得矣严户口之册定乡里之制产业生死婚姻必注零户必禁城镇无杂处之虞乡里无散居之虑而又设巡捕并设包探则逋逃清邪民无所匿矣律法从平无有偏颇重则绞杀轻则禁罚则罪易办而情易得矣刑官治狱不兼他事复有会审以察其虚誺有律师以伸其辨说无刑求之苦无拖累之患则枉滥息矣吏皆有禄役皆受缗既无借口之资即无婪贿之弊如此则狱讼易矣有不率教者辄禁锢终身动其羞耻严其禁防则人耻于为非矣平道路浚江河开铁轨通电报招商以成之借债以足之且路灯自来水在在设立使往来便捷消息灵通则用兵赈灾经商行旅便矣矿务开银行设然后铸金银铜三等之币齐其轻重又制钞票而禁兑换银钱之店以便通行使税饷出入一律行用三年之后度新币已足则悉禁旧钱则钱法行而人便于用矣制钞币立银行正税则严中饱则国用可足矣立商部定商制严赔偿之法定诈骗之条除厘税之苛捷水陆之途考求各国之物产察勘各地之工作内江外海准行轮舶能纠合公司者奖之商之成本重者许其专利则商劝矣能效法泰西制造各物者赏之并许专利能以新法制器者给以功牌则工劝矣税以资算富重而贫轻税以息计商多而农少蓄泄有资种植有法则民劝于田亩矣停无用之武试开水陆学堂令凡能武事者不与齐民齿则人竞于武矣精选而厚其饷严教而重其防老休则廪以终身战死则恤其子孙则兵皆能战而平时不敢滋事矣防兵周于水陆兵将悉由考试定平时遣调之法定临事招募之方炮械必精雷舰必备医药必赡兵法既娴军律尤峻则武备严矣厘定祀典公私无名之祀悉行停止一切虚诬术数之说皆不得行则邪说息而正务举奚设报馆以达民隐凡中外交涉选举狱讼报销悉由官登之报新理新法及一切民间之事及其抑无不可登报则上下之情通矣定齐民之等级以有能者为上有业者次之游惰为下则民勤于所事矣而又设舆图局以测全国之形势设翻译馆以收各国之书籍设制造军火局以给军用如此行之十年国以富兵以强始可收回已失之权利除租界之法改进口之税定管辖异邦人之制而与泰西各国相抗衡若夫施治之宜叙次之方新旧交替之法则当俟办理之时议之非一时所能决也

　　治始于道路说　　　　　
梁启超

入其鄙而熇秽芜蕞蔡莽螫刺入其都而水土恶尘薶恶沮洳瀸漏湫淤如鼠壤则虽騃稚之坚必曰此岛夷野猺可谓闭化之国也已入其鄙而旷敞夷达隧轨修洁入其都而平逵九达车可方轨上阆之环落渠之写轩廓整葺奕然而理则虽騃稚之必曰此名都理邦可谓开化之国也已是未尝见其风俗之淳漓也民智之浚塞也物产之殷窳也条教之隆秕也然而瞩于其墟游观其闾市遂信其人功之无精英工儒之无魁桀百室万货之呰败法礼政治之弛靡号而夷之曰僝陋之国若是者何也曰卉木之腴瘁必形于枝叶气体之充惫必贡于支面道路者固国之枝叶支面也安有叶委面而不知其木瘁体惫者哉抑又闻之巧秝之起于点风化之开基于切近夫以目之所睹足之所履气息之所吸触出入之所趋步自王公贵人以至于甿隶无日不驰履于其间其所谓切近者虽[室] (堂)闼庭户不是过矣室闼庭户芜积秽壅虽有疲懦犹力起而粪除之其有习居阘冗而不以为恶者其长老必从而诟谇之外人必从而诽诋之曰是不治之败家而独于室闼庭户之稍远者则任其芜积秽塞因缘濡染虑其不动于耳目切近之地弛废犹且如此是尚得曰国有人乎夫僻鄙霄壤物力雕敝或不任其整治耳中国固文明之古国而人数四万万余又地球所谓殷庶之邦也然而城会之间猥狭湫滞毂击口央咽不能旋踵且其粪秽之所积腥膻之所萃污垢敝物之所丛集弃遏蒸郁动如山阜又其甚者垤穴踦泞涂渗濡三市之衢猥积瓦砾是亦何以异于物力凋敝之宵壤乎然犹可诿曰省会之逖远也若夫京师内地是固　天子宅中之境所谓首善之区也是固辇毂之下而百官诸侯王所趋侍鳞萃者也然其道途荒芜几如沙漠大风扬播污薶昼晦积秽没踝渟潦妨毂白昼大途之中甚且粪溺以为便臭毒所郁蒸为瘴疠每一夏暑毙者乃不知几十万人此固行路之所掩鼻外人之所悼心矣而其重卿巨公与夫分司而守此土者熟视无固恬而不怪此蒙所为大惑不解者也夫彼之漠然于此者非必乐而安之也特以为琐碎龌龊之事不足为虑经国大猷不在是耳然吾闻治国者之言矣匠人营中国之道经涂九轨环涂七轨野涂五轨必不使之湫隘也野庐达国道于四畿必不使之隔绝也比郊及野宿息井树必不使之荒废也舟车般车互叙而行之必不使之壅塞也合方掌达津梁必不使之陷败也禁驰骋禁径踰必不使之扰乱也季春开通必不使之障碍也以时平易必不使之洼踦也雨毕而除必不使之潦污也体国经野亟亟于此何尝轻而缓之哉抑又闻之古史氏矣殷人之制弃灰公道则断其手周人之制列树立鄙以表道夫利民之事岂无大于是者而古帝哲后则必龂龂以此为急务使古人而皆愚人也则可古人而少知治体者乌可轻而缓之哉欠歜古先哲王之急此也泰西新政非显著富强之效者哉其修道之制也宽廓涂轨以张偪滞高中卑旁以流潦溃甃水通沟以涤污垢日加轮碾以平颇仄车人异道以达壅塞激水浇洒以荡氛薶而复然电灯以烛之逻巡捕以叙之禁弃粪秽以洁之其街道之制亦可谓精且密矣夫古今相去千余年而泰西新政曾无少异于古王之旧制岂非有国者之所急必不能遗此切线之最近者哉西人之通商我国者其租界之道路整洁亦犹是矣吾人之游览之者莫不叹其政治之修废弛之举而与吾相切者反靳然置之是何异喜赁居者之洁治廊庑而堂室垢杂乃坐视而无术抑何不引前制邻政而观之也无具甚矣且彼所谓坐视无术者亦曰工重难任款大难筹耳夫因人心之所乐兴民生之大利事至易行也分土而理各修所治责至易专也中国贫民穷饿谋生艰苦即以修路之费为养民之资以工代赈效至易收也禁弃积秽令至易行也时一葺理后至易继也且国家尝亦岁拨内币百数十万以修道矣然中饱吏胥因循粉饰日掷黄金于虚牝孰若一为更始实收前民利用之益而尽去梗咽污秽疠疫之害哉夫有此大利关于国体虽勉强筹划犹当为之况修路本有常款省数年之虚费而已足者乎荀子曰凡事利多而害少则为之商君曰利不十不变法有百倍之利而更无一害夫亦何惮而久不为也输粟调兵通商利运赈灾察吏开风气通有无铁路之利亦既知之言之筹巨款而专办之矣而反于此近民要图习不加察有数款诿难筹办无亦见远而遗近乎远法商周之旧制近采泰西之近政内豁壅污之积弊外免邻国之恶诮民生之利国体以尊政治以修富强以基一举而数善备固未有切近便易于此也者书曰王道荡荡又曰王道平平盖信乎王道之必先如此然后有以着荡平之化也
 
　 
卷十六　治体四变法上

　　上变法自强条陈疏　　　　　　
胡燏棻

奏为因时变法力图自强谨条陈善后事宜恭折仰祈　圣鉴事臣闻五帝殊时不相沿乐三王异世不相袭礼盖穷通变久因时制宜之道不同也上年倭人肇衅陆师屡挫海军继失寇焰猖狂神人共愤我　皇上不忍两国生灵久罹锋镝以大事小舍战言和虽两害从轻计不能不出于此然自古驭外之策断无一意主和可以久安之理唐于吐番宋于金人是其明鉴今辽河以东失地虽由俄德法三国合起而争许还故土但俄人仍有从容商议之语恐不免枝节横生台湾交地近复激成变端倭人能否不起责言固难预然此风一开事变亦日亟一日及今而不思改计窃恐数年以后大局更不堪设想目前之急者在筹饷次练兵而筹饷练兵之本源尤在敦劝工商广兴学校伏查国家赋税[所] (楚)入岁有常经今忽添此二万万两之兵费非借洋债从何措置以最轻利息六厘计算每年需息银一千二百万两而陆续偿还本银尚不在此数且此上年用兵以来关内外各路添兵购械所借华洋商款应偿本息已属不少此外奉直两省善后事宜仍须节节增修次第兴举北洋海军亦不能不重新创办以图补苴约计购船置械非数千万金不能成军此后水陆所需每岁又不下千余万金入者祇有此数出者骤然加增虽日责司农筹划度支亦恐无从应付窃观泰西各国无论军饷工程千万之需咄嗟立办何者藏富于民多取之而不为虐而民亦乐输以奉其公彼其器械日制而日精商务日开而日盛水陆之兵日练而日强盖董劝之始国家设各项学校以培植之艺术既成分各项官守以任使之故民有人人自奋之思治有蒸蒸日上之势今中国土地之广人民之众物产之饶为泰西各国所未有办理洋务以来于今五十年矣如同文方言馆船政制造局水师武备学堂凡富强之计何尝不一一仿行而迁地弗良每有淮橘为枳之叹因中仅袭绪余未窥精奥亦因　朝廷所以号召人才首任科目天下豪杰所注重者仍不外乎制艺试帖楷法之属而于西学不过视作别途虽其所造已深学有成效亦第等诸保举议之流不得于正途出身之列此由操术疏而收效寡也日本一弹丸岛国耳自明治维新以来力行西法亦仅仅三十余年而其工作之巧出产之多矿政邮政商政之兴旺国家岁入租赋共约八千余万元此以西法致富之明效也其征兵宪兵预备后备之军总计不过十数万人快船雷艇总计不过二十余号而水路各军皆能同心齐力晓畅戎机此又以西法致强之明效也反镜以观得失利钝之故亦览可知矣今士大夫莫不以割地赔费种种要挟为可耻然时势所逼已无可如何则惟有急求雪耻之方昔普法之战法之各城残破几尽电线铁路处处毁裂赔偿兵费计五千兆佛阑克其数且十倍今日之二万万两然法人自定约后上下一心孜孜求治从前弊政一体蠲除不及十年又致富强仍为欧洲雄大之国论者谓较胜于拿破轮之时今中国以二十二行省之地四百余兆之民所有失陷者不过六七洲县而谓不能复仇洗耻建我声威必无是理但求　皇上一心振作破除成例改弦更张咸与维新事苟有益虽朝野之所惊疑臣工之所执难亦毅然而行之事苟无益虽成法之所在耳目之所习亦决然而更之实心实力行之十年将见雄长海上方驾欧洲旧邦新命之基自此而益巩岂徒一雪割地赔费之耻而已

臣之愚昧何敢挟其刍荛之见轻言变法但纵观世运俯仰时艰痛定思痛诚恐朝野上下高谈理学者狃于清议鄙功利为不足言习于便安者又以为和局已定泄沓相仍设或敌国外患猝然再举更虑扺御无方从此卧薪尝胆求医疗其何可稍缓须臾耶微臣早夜焦思今日即孔孟复生舍富强亦无立国之基而舍效行西法一途更无致富强之术用敢不揣冒昧就管见所及举筹饷练兵重工商兴学校数大事敬为我　皇上缕晰陈之一开铁路以利转轮也中国铁路之议屡举屡废自经此次军事利钝之故昭然共见应请援照前两广督臣张之洞原议自汉口至京开办干路顾办法次第必当先定大纲第一在劝立公司准民间自招股本而一切窒碍之处如买地勘界之类必须官为保护第二在勘明道里从前原议北自芦沟桥至正定南自汉口至信阳州分头举办查汉口至信阳州山路崎岖工费较巨不若取道襄樊地势平坦其铁轨渡河之路尤宜在郑州以西荣阳以东已出山险经流不改之地既渡河则东循淇卫西倚大行北行而达保定地高路平较为稳固第三在多开支路自汉口至京迤长三千里若仅有干无支则贸易必不旺商旅必不多其势亦难持久窃谓支路宜分三段南路由光山固始出六安以载茶叶由应城京山安陆出荆门当阳以运煤铁西路由怀庆出枳关经蒲解以达关陇东路由开封归德过宿泗以扺清江如此则天下大局若网在纲商务工务漕务军务莫不四通八达第四在议定规制自高铁轨之制出而大车一变自电气传力之机出而火车又一变今俄人自加斯滨海达晖春一路即系用高轨电气车之法今创办之初宜择其至便至捷而为之以免他日纷纷改造又有我钝彼利之叹迨办成后每年除公司费用修理费以外所余利银官收其什一之税诚能各省一律举行则公家岁可得数百万金而且东西南北节节流通则土物日出商务日旺厘金关税亦日饶是每岁所增入又不下数百万金一旦疆场有事运饷运兵朝呼夕至今日寓强于富之道计无有切于此者矣一铸钞币银币以裕财源也昔元明以钞票为虐政者则以一纸空券欲抵巨万现银情同诳骗西国以钞币便民者则以有一万之银止有一万之票无丝毫虚浮也中国不自设银行自印钞票自铸银币遂使西人以方寸花纹之纸扺盈千累万之金如汇丰德华有利等洋行之钞票是也以低潮九成之银易库纹十成之价如墨西哥吕宋日本等国之洋钱是也今诚能与各省通商口岸一律设局自铸金银铜三品之钱颁定相准之价垂为令甲一面于京城设立官家银行归户部督理省会分行归藩司经理通商码头则归关道总核购极精之器造极细之纸印行钞票而存其现银于银行妥定章程明颁　谕旨俾民得以钞币两项完纳租赋税厘至各省旗兵绿营防营之饷京外文武百官之廉俸亦即以钞币两项分搭匀拨而尤必各处银行于出入授受之间随时查核不至钞溢于银并绝无毫厘短折方能取信于人持之久远惟用人必须按照西法用商务之章程杜官场之习气慎选精明廉洁之人综计出入其余亦须屏绝情面皆由公举不得私荐方免獘窦至于放息责成殷实保人一有亏折惟保人代偿押则值十押七一经逾期拍卖偿扺不足仍向欠户追还果能照此认真办理实力奉行其收回利权孳生息款计每岁盈余之数至少当在千万以上此诚今日至要之务

一开民厂以造机器也中国各省设立制造船政枪炮子药等局不下十余处向外洋购置机器对象不下千百万金而于制造本原并未领不闻某厂新创一枪自造一炮能突过泰西不闻某局自制一机器能创垂民用一旦有事件件仍须购自外洋岂真中人之智不及西人推其病源厥有三故各厂之设也类依洋人成事而中国所延洋匠未必通材往往仅晓粗工不知精诣袭象而遗神明其病一厂系官办一切工料资本每岁均有定额即有自出心裁思造一器而所需成本若无从报销且外洋一器之成如别色麻之钢克鹿卜之炮或法经数易事更数手成本费数十万金然后享无穷之利垂久大之业今中国之工匠既无此坚忍之力　国家又无别鼓舞之途遂事事依样葫芦一成不变其病二外洋各厂之工匠头目均系学童出身学有本原而其监督总理之人无不晓畅工艺深明化重光电算数之学故能守法创法精益求精今中国各局总办提调人员或且九九之数未谙授以矿质而不能辨叩以机器栝而不能名但求不至偷工减料已属难得器械利钝悉听工匠指挥茫无分晓其病三窃谓中国欲藉官厂制器虽百年亦终无起色必须准各省广开民厂令民间自为讲求如　国家欲购枪炮船械机器均托民厂包办包用其试不如式者虽定造亦必剔退则人人有争利之心亏本之惧自然专心致志实力讲求以期驾乎西制之上如此漏卮既塞而一有兵事取求易给不至为洋商垄断居奇受重价之累且不至为敌人阻港揽舟冒行海之险矣一开矿产以资利用也中国煤铁五金地皆是从前业经各处报商开办乃卒至股本耗折成效毫无则非矿之不可开实由办之不得法夫办矿之要又有四第一在重聘矿师西洋实有学问之矿师其国中且致延不及故往往不愿来华其愿来者不过外托行家阴图渔利即能悟其欺妄而全局已隳故欲开矿当先求师欲求师当先重聘第二在慎选矿地夫贵州铁质非不佳也乃转运至千里之外则成本重而其价昂矣漠河金苗非不旺也乃地处极边百货腾贵则工作难而出数少矣故开矿之地必须择其水陆交通转运便利之处则人工往来易于招集对象辐辏易于取求第三在细考矿质同一矿也而质有良楛即质分贵贱故往往集本同而获利不等假使当日以开平矿务之规模资本而开齐鲁淄潍之佳矿则今日获利当蓓蓰于此矣第四在厚集矿本夫资本出于富家则原有置产业贻子孙之心资本出于市侩则无非借股票低昂为买办空盘之计收效稍迟即弃如敝屣从前公司为股票牵掣一倾百倒皆由于此故招散股不如招大股招商股不如招官股而其大要尤在办理之得人必须正大光明赤心为国绝无一毫私见否则矿不成则害在公家矿既成则利归私室初次选择断不可瞻循情面果能于此四者讲求尽善而谓矿务不能办矿利不可求必无是理将来欲广造铁路则处处需铁轨煤觔欲自铸钱币则各局需金需银需铜欲自开民厂铸鎗炮机器则各需五金及[硝] (销)磺铅汞等质是招股开矿实今日之最大利源也一折南漕以节经费也查京仓支用以甲米为大宗官俸仅十之一八旗兵丁不惯食米往往由牛彔章京领米易钱折给兵丁买杂粮约南米一石仅合银一两有奇官俸亦然四品以上尚多亲领其余领米票转[卖] (买)米铺每石亦一两有奇夫南漕自催科征调督运验收经时五六月行路数千里竭百姓无数之脂膏聚吏胥无数之蟊贼耗　国家无数之开销运至京仓至每石之值通扯或十两或五六两不等而及其归宿乃为易银一两之用此实绝大漏卮徒以冗官吏中饱所在积习不改此真可为长太息者也
</div>
    <div class="pagination">
<a href="皇朝经世文三编_page25.html">上一页</a><span>...</span><a href="皇朝经世文三编_page21.html">21</a><a href="皇朝经世文三编_page22.html">22</a><a href="皇朝经世文三编_page23.html">23</a><a href="皇朝经世文三编_page24.html">24</a><a href="皇朝经世文三编_page25.html">25</a><span class="current-page">26</span><a href="皇朝经世文三编_page27.html">27</a><a href="皇朝经世文三编_page28.html">28</a><a href="皇朝经世文三编_page29.html">29</a><a href="皇朝经世文三编_page30.html">30</a><a href="皇朝经世文三编_page31.html">31</a><span>...</span><a href="皇朝经世文三编_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
