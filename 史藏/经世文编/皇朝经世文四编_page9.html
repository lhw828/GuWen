<!DOCTYPE html>
<html>
 <head>
  <meta charset="utf-8"/>
  <title>
   皇朝经世文四编 - 第 9 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文四编 - 第 9 页/共 29 页
  </h1>
  <div class="content">
   变法
变法论
万世不可变者道也随时有必变者法也操不变之道以御必变之法此圣人所以裁成辅相之功也而天下可以久安而长治何者王者之立法也有利必有獘方其立法之初但见其利而未见其獘行之既久则利尽而獘生故自古无不獘之法而贵乎有救獘之人小獘则小变大獘则大变苟不得其人则虽变其法而无以救其獘故变法之道又在于得其人而相其时势为之也昔者宋神宗之世贤材林立法度渐弛则议变法未有过于此时者而王安石以执拗之才刚愎自用举动不当为天下笑于是后世斗筲庸碌之臣率皆安于因循积玩而不敢有所作为于当世间有豪杰之士欲谈天下经济则众必相与排之曰是又一王安石也呜呼何其不思之甚乎夫国家之立法犹医者之用药也古人方剂善用之可以袪病而误用之则足以杀人今有一庸医误用古方世人不咎其学术之不精而遂欲举黄帝之素问神农之本草而弃之亦且惑矣夫安石是庸医之误用药而病不治者也实因积玩之臣是坐视其病而不为之服药求医者也二者皆足以致死夫天下之病多矣世岂无精于扁鹊仓公之术者而奈何不使之切脉而用方也哉余尝上下千古而叹圣贤之得志也必举一代之獘法而尽变之故国家治乱兴亡之数不敢归之天运而尽以责之于人事者尧分天下为九州舜改为十二州禹复改为九州不嫌于屡变也孔子曰齐一变至于鲁鲁一变至于道是孔子固欲变鲁俗也颜渊问为邦而告以四代之礼乐是孔子固欲变周法也又曰三年无改于父之道可谓孝矣明其为道故无改也哉孟子曰遵先王之法而过者未之有也夫欲遵先王之法则必变战国之法矣又曰由今之道无变今之俗虽与之天下不能一朝居也亟亟乎欲变法矣行九一立学校去关税斯孟子所为变法也春秋时善变法者莫如子产伍田畴褚衣冠国人欲杀之而不顾也卒以治郑汉文帝时贾谊欲变法文帝不能行而七国之难发于景帝至武帝用主父偃之策诸侯帖然岂非变法之效乎世徒以曹参为善守法不知参幸承萧何之后立法未久而未见其獘耳苟行之数十年或百年吾知百獘丛生即参亦不能守矣善夫宋主立之言曰宰相必用读书人盖谓其通古今而知变也若徒取其拘守成法而已则择一胥吏而相之可也安在其必用读书人哉然亦有读书而不知通变如安石者则以其徒知法之当变而于所以为变法之本者有未尽焉固未可谓之善读书也夫为政之道莫善于易易有三义焉不易者道也变易者法也易简者道寓于法也故曰通其变使民不倦又曰革而当其悔乃亡要之王者之法或数百年而必变或数十年而必变有众人皆欲变而变之果获其利有众人皆不欲变而变之亦获其利有变之而利止于一时利止于一方有变之而利及于天下利及于万世有法之大体不变而仅变其节目以从事者有大变其法而矫枉不嫌于过正者要皆有道之不可变者以持之而无所私焉呜呼此未可与庸臣论也
变法须顺人情论
法不可变乎曰奚不可变也察之天下人之心而已王道不外人情是故利不十不变法功不十不易器犹论其之粗也其变法以奠民生而养民命诚不妨以术役天下之民虽然于人情苟有所不便圣人必不强之以所难行曰吾变法凡以为民也今民之生日见其啬民之智日形其拙圣人知其然将有以启之使啬者丰与拙者巧亦已明矣于易有之穷则变变则通所谓通者也何王道不外乎人情于人情苟有所不便圣人必不强之以所难行是通也由是言之圣人之治天下因时制宜考之无獘以民心为权舆者也今讲求变法数十年矣朝野上下檩檩乎皆能自强不息莫急于财富之源莫大于军枢之务莫要于商农之业亦既次第革旧习而着维新之效徒以不忍削弱之耻故其变之也亟行之也利固多焉而亦不能无獘遂使天下仓皇疑畏抢攘莫知所适告之一人而以为然推之千万人而不必尽以为然也施之一隅而不我违推之千万隅而未必尽不我违不思损益因革之精而后始快今日横议者之心呜呼何其蹙也是故圣人之治天下首在能顺民情为之除害为之兴利为之富其生为之浚其智示之以必不得已之情齐之以为法不同之政操持枋柄者励精为天下先变法之放于民者必使如金之在冶如胶之入漆无纤忽之格逆而后天下之民情顺焉若夫拂戾天下人之心操之切则必乱或隐为阻扰或显为抗拒故富民之生而民曰削我浚民之智而民曰愚我于是变法而天下不欲未先察之于民之心也至彼儒生过于信古而昧于识时迂于守经而疏于通权以新法为必不可行谓成宪为必不可改是不但无通方适变之才抑不审时度势甚矣又岂足言通达治体哉然而竞言变法之人亦有不必尽是者不论人心之从违狃行己意则其误与不识时务同又有党同伐异便私挟妄其中殊无所得不过饰考究时务之名以为终南捷径下焉者则藉端牟利觑觎兴工役而隐肆厥渔蠹又甚有行为众鄙而夤缘躁进徼幸成名敢为大言穿凿附会剿说欺世惑人心而淆国是存心尤为莫测其为说也必以人怒为不足恤畏托言于可使由不可使知之训谓民可与乐成难于谋始于是悍然进行督责之法而不顾失天下之人心侈谈治安而人必溃裂孕祸无穷则乱人之言已
变法当先防流獘论
天下有无獘之国乎曰无有也然则我欲去其獘而转并他人之獘而效之可乎曰奚其可今之策救时者动曰中国之积獘太深当效太西之善法以挽救之夫泰西之法诚善矣然亦知善之中亦有獘且即无獘而安见效之者之果能择善而从而不使流獘之潜滋暗长乎在墨守旧章自以为是者无论已彼新进少年学无根柢诩诩然夸示于人曰西法宜学且不可不学于是着书立说动称起点于某处或称设法保全黄种夫起点系泰西化学家言犹发源也发源二字沿用已久人所共知何必以起点譬之黄种指亚细洲人我以亚细亚书之安患人之迟疑不解而必于白种黑种紫铜色种之外以黄种自居此种语言只见于近三五年箸述内从前固无是也岂以为稍用泰西语气即可谓之熟于西法迥殊于自以为是墨守旧章者乎然犹曰文人好奇久成积习与国家之利獘无关也仆所甚以为不然者一曰君民平权夫国之有君犹家之有主也君得总揽其权故愚民皆帖然相安即桀纣不驯之徒亦不敢斩木揭竿突然而起亦曰我苟干犯法纪君得行其权以诛之殛之耳在泰西君民共主之邦或民主之国为议院平议朝纲似乎民之权与君各得其半甚至民得以主持清议进退臣僚殊不知议院诸员惟详陈土俗民风俾民隐不致壅于上闻并不得相稍僭窃政柄盖每有国家大事下议院先抒议论上之上议院上议院以为可则陈奏朝廷必俟君主或伯理玺天德尽诺施行然后可颁布各郡县然则政刑礼乐依然出自朝廷安有下民得以定其可否者奈之何未悉其中精意而即以君民平权之说煽惑偏氓遂致獘病日深小民皆罔识尊君亲上之义哉一曰尽废旧学彼日本维新以后只三十有一年效去泰西已一改从前旧俗我中国独患旧俗之不能改耳借曰改之即足收富强之效旧学固安所用之不知日本即以西法为依归似旧时所用和文至今仍不稍改中国则每有少年子弟入西塾读西书爱皮西提略知门径而叩以四书五经之义理茫乎莫得其端倪更[遑](逞)论三纲五常经史子集目所未睹耳所未闻是直华人而为西人非借西法以救我华之孱弱矣试观曾文正为中兴柱石而所派出洋肄业之诸子弟学成返国早已习与性成只知改洋装操洋语娶洋妇教洋书或为洋人司出纳或依洋人作舌人从无一委质策名供国家之用者推原其獘岂非幼时未明中国大道先沾外洋之习气使然耶客曰然则欲袪其獘当如之何而可主人瞿然而起曰议院必可使设君权必不可下移而民情则断宜上达于帝廷万不可使廉远堂高罔知草野之疾苦彼泰西人主时时出外游行中国固万无此体制只须地方官不自高其位置绅商士庶凡有所见立时可以直陈方面大员则据实奏闻不稍解饰如是则君与民联为一体民之好恶君必知之君之举措民必从之虽无下议院上议院之名而上下自无所隔阂矣至于遴选幼童出洋肄业不如废去旧时书院就中国遍设学堂凡在童之年先训之以忠孝之常复淑之以诗书之气待其稍有见地然后教以西法门分类别务底于精在学业有成者不难出其经猷致身事主其次亦可各事其事不致流为游[惰](隋)之民夫而后西法可以行制艺可以废人材可以振兴国势可以强盛浡然之象仍不期然而自然谓非今日当务之急哉于是乎作变法当先防流獘论以为公告
论中国变法之利獘
凡欲抚有方夏保全疆土者无论君主民主君民共主之国莫不各有治国之本原维系于其中虽政教不必尽同而其准乎人情合乎天理者则未尝或异也准乎人情以立政教则举措咸宜而推广自易合乎天理以立政教则奉行可久而扞格无从故泰誓曰天视自我民视天听自我民听言天因民以视听民心好恶之所在即天心好恶之所在所以君师之为政设教必准乎人情合乎天理不容一日忽者也中国自古以来尧舜三代之君光裕大德创制显庸孔子称尧曰大哉韶曰尽善禹曰无间说者谓禹入圣域而不优故曰无间然禹处帝升王降之际屯蒙已开物力渐亨居位易奢淫作法易凉薄禹能力持其中而无过不及非盛德孰能至此商周以还黩祀而鬼尚文而饰作誓民叛作会民疑变法之中不无可议至春秋时杞宋文献已叹无征夏殷之礼阙如矣我观周道幽厉伤之舍鲁何适周公其衰矣而孔子犹曰殷因于夏礼所损益可知也周因于殷礼所损益可知也盖三纲五常者准乎天理合乎人情无可损益也文质三统补偏救獘因时制宜必有损益也据前代之礼而损之益之其变有常故虽百世而可知也又曰文武之政布在方策其人存则其政举其人亡则其政息良以为政之道得人为先方策虽在不足以尽其情伪而观其会通又时代变迁世运递降非得贤有德者维持而兴复之则善政灭绝而文武之道不将坠于地也耶战国时秦孝公任用商君内立法度外连衡而斗诸侯于是拱手而取西河之外然商君相秦十年积怨蓄祸恃力而不恃德卒受恶名于秦为后世变法之口实秦始皇既并六国任用李斯焚书坑儒废井田坏封建尽反先王之道残贼天下穷困万民祸卒在于二世之末长城之歌至汉未绝此又为后世变法之龟监也宋神宗朝王安石为相议变旧法以通天下之利引邪启边衅立新法逐正人民怨日丛外患日炽宋之覆亡实自此始后世莫不以变法之祸归之于王安石诚无所逃罪也由前而论推孔子之意后王因前代之礼必当损益乎其间损益之中有不可变者三纲五常是也有不得不变者文质三统是也变与不变皆所以准乎天理合乎人情也是圣人明言因革损益为后王变法之准绳也由后而观商君初亦欲说君以帝王之道比三代而孝公曰久远不能待故以强国之术说孝公挟持浮说是非其质其性又刻薄寡恩令百姓怨望此刑名之学之流獘固不得谓之奇才秦始皇贵为天子富有四海诽谤者族耦语者弃市民之苦秦苛法久矣一夫夜呼乱者四应此之谓恃强而变法是自乱其法也不可以为法王安石好学泥古名盛一时惟苏明允独决其不近人情必为天下患作辨奸论一篇后卒如其言而败之数子者刚愎自用但知有己不知有人其变法也安能准乎天理合乎人情耶是变法中之罪人也又不可以为法方今天子圣明孜孜求治值倭人之入寇封疆大吏既失机于前统兵大员又溃退于后有言责者矢口讥弹不顾大局拿交刑部治罪者竟敢逗留不进藐视王章前之积獘已显豁呈露矣我知事平之后必当周咨博访通筹全局为变法计将数十百年之积獘一扫而空之鲰生所谓准乎天理合乎人情之政教不难复见于今日也岂不懿欤岂不懿欤
论近日言变法之不足恃
中国闭关自守三千年沿革损益同出一源未有所谓变法也不过随世推移略为修改而已自泰西富强相形见绌乃知非变法不能自立然通商以来五十余载其初祗以船坚炮利惊心于其艺事之精武备之整而于政本则有所未遑近十年始稍稍读其政治宪法诸史竞言变而败坏决裂已不可收拾戊戌百日诸顽固共起而覆之卒肇己亥庚子之祸至辛丑而议复行则时局愈亟几于仅以救亡矣虽然吾以变法觇诸政府而政府不足恃以变法望诸疆吏而疆吏不足恃以变法期诸国民而国民不足恃有此三不足恃恐中国将绝未绝之命至是而竟不续也试言政府盖政府之主持魁枋者内李外荣与己亥之间无异而鹿之一人又于刚赵之能事兼之而靡媿互相联络同恶相济傲很疾厉贪婪无耻嫉新政故动言复祖制忌新党故尤喜汲引私人以为羽翼小紏结朝事纷扰如此而世之愚者犹希冀其偶然过计侥幸改革一二端以为快庸可得哉此政府变法之情形也试言疆吏变法条陈除江鄂二督外皆已陆续封奏外间传抄之件亦已不少但半为幕府之拟稿未必确有见地且闻变法之上谕甫下枢要之密函踵至故揣摩意旨敷衍塞责为此次具覆之正办明知纵有至善之章程而政府决不用也惟保举人才极为踊跃缘列名荐剡者有带领引见之明文较捐一切花样尤形光宠借作人情实属至便而于以人事君之义则茫如矣此疆吏变法之情形也若夫国民变法之权力而不可概论者如学堂为开智第一事应由民间自立而二十二行省千数百州县能成此义务者几何任地为致富第一事垦荒尤今日所宜亟讲而平原千里蒿莱弥望绝无为之开辟者他若工商两项土货则有生而无熟器用则有粗而无精皆因陋就简别无振作大抵中国富户无多类知聚而不知散贫民愁苦怆又习于懈惰以得果腹为幸寝至图存无术生计日蹙强者揭竿弱者沟壑此国民变法之情形也凡此三种情形虽日以变法号天下亦复何益敝益敝危益危耳呜呼如使戊戌之年当阳用命以迄今日何至酿去年之大衅回忆兵燹之时西北之烽东南之风鹤谁生厉阶厥惟政府厥惟疆吏厥惟国民未尝不叹天心之忍而毒我中国也经兹创钜痛深和议成矣赔定矣而上与下并无悔悟之意致再造之机缄持要政者如故阻挠成功者如故因循悠忽者如故扩悍蛮野者如故猥曰吾将变法自春徂夏毫无实际甚矣天殆将再毒中国也然则奈之何而后可曰元首明则股肱良大君泰则百体从计中国之能变法者莫如皇上戊戌之诏有云共知其君之可恃盖不足恃者有三而可恃惟去政府之盘据易疆吏之视听刷国民之精神具在复辟乎其在复辟乎
论变法为今日中国第一难事
中国士大夫之有志识者其望朝廷之变法也五十年于兹矣而至今日则言者尤多窃谓居今日中国而言变法盖亦至难之事也中国旧法之不可行固夫人而知之矣然中国之弊政非自今日始也近之则起于二三百年之间远之则起于三千余年之前大抵国号屡更法度无改前人所制之法未必其尽善也而犹未必其多弊也后人沿习既久弊端遂滋又[因]陋就简第知就已弊之法略为修改谓已美善甚或知其弊矣则又立一防弊之法与其极弊之法同行并举其后亦卒与之俱弊而终不闻去其已弊之法别筹一无弊之策此固历六七朝之陈陈相因三千余年之师师相传而后今之中国若大官若小吏无人不窟穴于弊中而视为固然几于不可复变者矣此变法之难一也至于变法之道约不过二端一曰易人而治一曰不易人而治今若易人而治则无论通晓时事可与有行者其人本居少数而即使举国之中彼户谈新政家言新学者约居其半足以应国家之取求而取之无尽用之不竭而试问从前所用之旧人将置诸何地其人众故其势盛其利害同故其心齐其盘踞久故其根柢极深非他人所能拔今如不求其端不询其末而第曰吾将变法吾将取已弊之法与夫倚弊法以为生之人使之廓清于一旦其言非不是也其气非不盛也而试问被废之人果肯默尔而息乎吾知弱者必睨于其旁待其自弊强者非明为阻挠即阴肆排挤使之不可终日矣此易人而治之难也无已则两害相权则取其轻计惟有不易人而治之法择其顽固不可教训者严惩数人以励其余而又别设一议例局取全国之内治外交悉心斟酌择善而勒从为定法使之遵守此则和平办理之法也然今日之官吏固久处于弊之中而藉以为利夫极弊之法虽有害于大局而尸其利者要未尝无其人且其人所受之利实大于通国所受之害虽欲改之孰得而改之有如科举之制诚中国之极弊然而望差之翰林京堂拥比之老师宿儒则固因以为利故今岁甫有展缓乡试之说而行在某官却有不宜再缓之奏南京绅士且有必当举行之请又如京外大小衙门之书吏其为必当裁汰岂待烦言乃明诏方颁且予以出身之路而京中部胥即相纠约为挟制司员之计外省院司诸书吏亦坦然不以为意且有书吏今日裁撤本馆明日即不能办事之说仅就科举书吏言之其弊已然又何论其他是知习于弊者即以弊为护身之具苟一息尚存即不容他人之过问之坏其营利之术此又不易人而治之难也问者曰如子言则变法之事殆果无望于中国乎曰是不然天下事有易必有难且必先难而后易苟以为易则难者至矣惟知其难斯易者至矣吾愿持论者幸毋不知其难而不筹所以处之之策也
按近日言新法者譁然但言新法之宜行而不思新旧交接之时如何调处斯败之道也故特为此论以救正之阅者幸毋以词害意作者自志
培才
原才
今天下非无人才之患患在用才者明不足以知诚不足以致也夫知而不用犹不知也用而不诚犹不用也不知不用而天下之人才始绝望于当路矣人才之望绝高尚者去之山谷中五巢由侣木石尔中焉有所累者则不免挟刺仆仆登权贵之门求升斗禄与奴辈比肩亦不敢自命为才言来旁观讪笑而适以动长者之怒以为自许过高非谋禄乞怜之道也故摸棱脂韦言若不出诸口既旅进而旅退亦无毁而无誉焉下此者则异是矣负桀骜不驯之才素昧于义利之辨一旦屈抑不能达则且西欧东走倭走挟外人之余威张草野之横议牵制朝廷褒讥执政当路者无可如何反畏之媚之求免彼夫之口至甚不得已怃然叹曰某某诚才惜其误用而不自爱也呜呼身任国钧之重平昔不知陟贤吁俊为国家固根本之图及士不敢湮没别求自见乃知从而叹息之抑何见事之晚殆未足以服天下人才之心者也然既知其才而惜之矣惜之则必思徐用之矣使天下士来感此一叹而洗心革面谢所事归于门下其必三薰三沐而拔擢之乎则又非也曰吾惜其才惜其才为人用也苟使不误自不为人用是能自全其才矣彼有才于我之功亦何补我即不用才亦行于富贵何损哉故方且都俞吁咈以甚不关痛痒之言欲牢笼天下之才怀利器而死草莽譬操豚酒柷篝车何以异是卒之人才亦早有以微窥其隐故快意于一时而身败名裂所弗计呜呼此天下之士所以悍然不顾一往而不悔也昔张宾张元非拙于晋宋而巧于赵夏也王猛崔浩非忘情华夏而甘事虏羯也用与不用异也故天下果无才则已若夫有才不用则必至资敌知其才而不用与用之而不尽待才之礼则更深其怨集深怨之人以资敌国此卫公子之所以覆宗邦也要之此亦有才无德之流耳若夫读书明道负忠孝敦气节者虽长贫贱亦不忍出此即在蓬蒿以没世而抗节高歌声出金石噫孰使人才而至于长贫贱者则不得谓天下无才之可患也然则能用人才则当若何今方求千里之马以济腾骧之用而顾掌以舆隶羁勒在前鞭笞在后则马将踯躅悲鸣终无由展其骥足虽百里不可得至千里哉当世之用人者才何莫不然英锐也而以为狂躁敏捷也而以为轻浮严重而刚毅也又或以为自大而不能下人求之数年弃之一旦不纳以言不试以功片语相接而辄断之曰某也否某也否又或以委琐软熟之貌进者则心悦其循谨矣以摸棱首鼠之说进者则中疑其老成矣以操切深刻阴贼之说进者则且以为深沉而可与有为矣假非亲莫知之说葭莩悉托心月旅也托与子同升之义故旧悉秉机权也揣其意以为彼虽千里马而我驭之苟无其术养之不遂其志则彼方不为我用或且泛驾贻忧固不如驽骀之乘驭之有余养之易足外加以千里之名内责以百里之实绝不使与夫千里者一分道而效职焉则亦无从操其短长哉闻之良工之择木也不以绳墨度栋梁之器故无不成之室良医之蓄药也不以和补废攻伐之剂故无不治之病今用人才者则不然惟庸是求惟奇是弃终日言破格而实横梗一牢不可破之格于胸中以限制天下之人才以为如是则进如是则退遂使轶群拔俗之才望而裹足而阿顺无耻之流方且揣摩意旨以夤缘钻刺之不辍在上者以才之不至也虽明知其非才亦不得不勉用之用之既习则又喜其柔顺中于逢迎亦遂视为固然矣而若人者既幸其进用一时亦明自知非才则不得不畏他人之才而忌之畏且忌焉则必锢蔽用人者之聪明抑塞有才者之道路务使在上者无所知在下者无以自见而后天下之人才将莫与吾争能矣莫之与争能而后天下皆不才之人矣呜呼挟进才之柄而使人才绝天下之望天下皆不才之人焉则安得不腼然侈口诬天下以无才也此琴溪道子原才论也嗟乎诬天下以无才此才之所以不至而甘于遯世无闷也总之上骄下谄所用尽闒冗之辈即有真才何能以自见今国家之所以驭人才者曰科第曰劳绩曰捐纳其所谓保举者仍取之于仕进之途而从未见有由草野隐逸中来者也即曰破格用人名不能副其实取才严用才宽进才难任才滥于是所见皆伪才非真才而天下安得有人才
论人才
监古子见余世变新论造庑而问曰子于华众会啜茗所见而遽抗言世变虽曰即小可以见大顾亦无乃太小乎子盍推而广之请试毕其说余哑然而笑曰所谓世变者岂止一端而已哉然亦不得谓一端之非世变也佛云三千世界大千世界世界有如许之多则其所以为变者正不止以恒河沙数计必欲一一指而出之则不但挂一必且漏万且如懒残云那得工夫为俗人拭涕耶一芥子可以纳须弥山于其中是则小见大之意圣人云举一隅皆此意也客乃犹即以为未足乎无已请试举一二大端以推之先言人才夫人才所以系乎世之治乱者也而所以用人才与夫所以取人才者则世各不同三代以上不必言矣奏始皇听李斯之言焚书坑[儒](书)几令人才绝灭其学焉者皆使就吏以为师遵其道而行之必至于盈天下皆吏胥幸而不久自灭不至祸延苍生汉兴而成始知学伏胜之授尚书终军之熟尔雅孔壁出金石丝竹之声经学由是昌明文风于是丕显然汉时公卿多引经以决事而其所以取士者则初不在乎经学专求实用而不务虚声也谈汉学者失之穿凿则有之失之虚憍则未之有也降而至唐以诗赋取士者始习为浮言以欺世而人才为之一变王杨卢骆名播初唐而有识之士早已鄙之士先器识而后文艺文艺之优劣本无与于实用也韩文公正文体起八代之衰一文可以驱海中之鳄一诗可以开衡山之云佛骨一表至今读之凛凛有生气而一封朝奏夕贬朝阳终不得竟其用然则其所谓取士者固非所以用士者也而世风又为之一变矣宋时一策论取士较诗赋为稍有实际然王蔡章秦皆由策论取所其言如是其行未必如是甚至所行乃大反乎其所言又甚而以其所言掩饰其所行其中言之可行者固亦有之而究寥寥无几若言不顾行者则不可以更仆数而世风又为之一变迨元世以词曲则其取士之法降而益下咸以为人才必不可观矣然姚廉辈皆能诵法孔子潜心经术蔚然为有文有质之儒此又出乎人意料之外顾此外寂然无闻以至于屋社而止则取士之坏不言可知至有明定为八股取士之法当时已有远识于廓落传之季世则竟无可用之人说者谓有明养士最优故食报亦最厚观于纪载诸书记明末殉国诸人前代绝无如是之众盛以为读书人多讲求气节所致然使仅有气节而毫无经济则终不足以资干济也本朝取士仍前明之旧而稍稍更变故所得之人才亦与前明彷佛其间旋干转坤之手皆由八股中甄拔而来则论取士之法几几乎以八股为最上乘矣而近来泰西通商中外交涉之事日益众论者遂创为广设西学之说中国之人亦多究心西学然以吾所见凡粗知西法识西文便目空一切洋气冲天大言不惭卤莽从事若此类者正复不少其能折节读书轨于正道者盖百不得一焉则办理洋务亦终不得其尽善之法非无其法无其人也美国驱禁华人已数年矣百喙柝辩而终不足以夺其气崔惠人星使一出而片言折服厉禁立除其功效之迟速大小为何如矣而崔公则固由八股出身之人也平时恂恂如不能言惟谈文则娓娓不倦而折冲樽俎之间其取效乃如此然则妄议更张侈言变法者不亦谬乎虽然人才之出固不可以一途限也正途中有人才异途中亦未尝无人才文职中有人才武员中安知无人才前者煌煌圣谕谓文武并重不得重文而轻武此正深明治道之言而人才之出此后又将大变于从前子试以余此言为左券之操何如监古子再拜而起曰古今之才不同而古今之用才不异知其所以异乃适得其所以同变者世不变者理也敬闻命矣虽然犹有进
才多说
人才之盛衰世道之升降系焉得人则治失人则乱自古有然推而至于千万世当亦无不然凡有国有家者之于人才顾不重哉有心人翘首而观当今之世人才盛乎小大官司与奔走后先百执事当能一一尽知其分也是不得谓盛也谓当今之世人才衰乎内有部属间曹外而随班听鼓其中之怀一材一技而莫由自见者不知凡几矣不得谓人才之非盛也操用人之柄者于世将何如哉夫药之可以治病也而寒凉异用攻补异宜医者误用之则治病者反致多病骐骥之迅速也而南北不并驱东西不同道御者误引之则不如驽骀之缓行用人亦若是矣后世用才必循资格夫资格用人非尽不善也按诸古昔君莫如尧臣莫如舜而尧之用舜也必历试而后任之孟子曰左右皆曰贤未可也诸大夫皆曰贤未可也国人皆曰贤然后察之见贤也然后用之用人如是其慎迟任有言曰人惟求旧器非求旧惟新诗曰虽无老成人尚有典型凡古昔经传类皆重老成而薄新进然所谓老成者亦以其人之才德言之非必以岁月计也说筑傅岩尚钓渭水一言而加以相位甯戚扣角一歌而齐桓以冠服随之可知草茅新进一语不足以尼大贤限名臣也今人循俗见狃故常以新进概从薄视于是才违其用用非其才且真才屈抑则不才之辈转得于于而至人见于于而至者无一真才遂慨然曰当今之世果无真才焉噫过矣中国自与泰西通商开埠事务日烦留心时事者咸知西学为当今急务每有交涉事件常虑欲用无人然细思之中国之人其所以习西学者不一途广东福建天津上海等处设学堂者不一皆所以造就人才也其中有中西并教者有专教西学者有教之以粗者有教之以精者诸学堂之生亦徒有素识者其习天算则测量推算精核无比其讲化学则格物致知确有至理凡西人一切精妙之法莫不熟思而深究之若西文西语之只足供繙译者直视为不甚奇异岂得谓此中无一真才耶然其学成见用者曾无几人其余皆郁郁不得志势将终老于学堂中此外又有前时之出洋学生其学而未成及但学西人之习气而无补于中国之用者固亦不少其学成待用者亦不乏人观昔人马尾之役可知此中固大有人在乃亦与诸学堂之生徒同一屏弃夫既知此人此才为当今之急务故设法以求之求之不得又设法以储之待才既储矣又复拘为资格迸而不用且或仍转而为洋人用不亦大可惜哉今夫一花也栽者培之渐而吐蕊渐而含苞皆生机之所流露也乃至既经开放则盛极将衰之际从此别无生色矣故诗曰花开堪折直须折莫待无花空折枝此言待用者固当乘时得势用之者亦不当弃其时失其势也夫花其小焉今夫一器斧削之刮磨之雕镂而髹漆之皆成之机也迨亦既告成则一成而不变矣故曰君子不[器](弃)夫器其小焉今夫一家其初手无寸铁运一人之心力辛苦成家渐而衣食可以无亏渐而妻孥可以无苦皆迫境也迨业已成而产已丰则向之事事躬亲者至此而渐卸于人或诿子侄或诿仆人久而安焉无复有前时励志之日亦不能为前时励志之为而其家事亦即从此而止夫家其小焉国家之用人必臻于资格而后用则恐锋芒已尽而精力亦已衰矣近来捐例频开候补人员愈形拥挤故各省有请停分发之奏然初惟内地诸大省有之至边省瘠地尚未闻也近者贵州等省亦有是奏矣实缺不可得有差使可当亦可抒抱负乃近日官场不特内地诸省之差使不可得即台湾新辟之地而刘宫保有阻止来辕投之谕矣夫台湾乃生番蟠居之地蛮瘴雾触之死亡固昔之所规避不前者曾几何时而乃趋之若骛夫亦以人才之过盛耳噫人才而果盛乎则固世道之幸也
皇朝经世文四编卷三治体
用人
应诏请讲求用人疏道光三十年
曾国藩
二月初八日奉皇上谕令九卿科道有言事之责者于用人行政一切事宜皆得据实直陈封章密奏仰见圣德谦孜孜求治臣窃惟用人行政二者自古皆相提并论独至我朝则凡百庶政皆己着有成宪既备既详未可轻议今日所当讲求者惟在用人一端耳方今人才不乏欲作育而激扬之端赖我皇上之妙用大抵有转移之道有培养之方有考察之法三者不可废一请为我皇上陈之所谓转移之道何也我朝列圣为政大抵因时俗之过而矫之使就于中顺治之时疮痍初复民志未定故圣祖继之以宽康熙之末久安而吏弛刑措而民偷故世宗救之以严干隆嘉庆之际人尚才华士骛高远故大行皇帝歛之以镇静以变其浮夸之习一时人才循循规矩准绳之中无有敢才智自雄锋芒自逞者然有守者多而有猷有为者渐觉其少大率以畏葸为慎以柔靡为恭以臣观之京官之办事通病有二曰退缩曰琐屑外官之办事通病有二曰敷衍曰颟顸退缩者同官互推不任怨动辄请旨不任咎是也琐屑者利析锱铢不顾大体察及秋毫不见舆薪是也敷衍者装头面但计目前剜肉补疮不问明日是也颟顸者外面完全而中已溃烂章奏粉饰而语无归宿是也有此四者习俗相沿但求苟安无过不求振作有为将来一有艰钜国家必有乏才之患我大行皇帝深知此中之消息故亟思得一有用之才以力挽颓风去年京察人员数月之内擢臬司者三人擢藩司者一人盖亦欲破格超迁整顿积弱之习也无如风会所趋势难骤变今若遽求振作之才又恐躁竞者因而幸进转不足以收实效臣愚以为欲使有用之才不出范围之中莫若使之从事于学术汉臣诸葛亮曰才须学学须识盖至论也然欲人才皆知好学又必自我皇上以身作则乃能操转移风化之本臣考圣祖仁皇帝登极之后勤学好问儒臣逐日进讲寒暑不辍万寿圣节不许间断三藩用兵亦不停止【】召见廷臣与之往复讨论故当时人才济济好学者多至康熙末年博学伟才大半皆圣祖教谕而成就之今皇上春秋鼎盛正与圣祖讲学之年相似臣之愚见欲请俟二十七月后举行逐日进讲之例四海传播人人向风召见臣工与之从容论难见无才者则勖之以学以痛惩模棱罢之习见有才者则愈勖之以学以化其刚愎刻薄之偏十年以后人才必有起色一人典学于宫中英鼓舞于天下其几在此其效在彼康熙年间之往事昭昭可观也以今日之委靡因循而期之以振作又虑他日之更张偾事而泽之以诗书但期默运而潜移不矫枉而过正盖转移之道其略如此
所谓培养之方何也凡人才未登仕版者姑不具论其已登仕版者如内阁六部翰林院最为荟萃之地将来内而卿相外而督抚大约不出此八衙门此八衙门者人才数千我皇上不能一一周知也培养之权不得不责成于堂官所谓培养者约有数端曰教诲曰甄别曰保举曰超擢堂官之于司员一言嘉奖则感而图功片语责惩则畏而改过此教诲之不可缓也榛棘不除则兰蕙减色害马不去则骐骥短气此甄别之不可缓也嘉庆四年十八年两次令部院各保司员此保举之成案也雍正年间甘汝来以主事而赏人放知府嘉庆年间黄钺以主事而充翰林入南斋此超擢之成案也盖尝论之人才譬之禾稼堂官之教诲犹种植耘耔也甄别则去其稂莠也保举则犹灌溉也皇上超擢譬之甘雨时降苗勃然兴也堂官常常到署譬之农夫日日田间乃能熟悉穑事也今各衙门堂官多内廷行走之员或累月不克到署与司员恒不相习自掌印主稿数人而外大半不能识面譬之稼禾稂莠听其同生同落于犬亩之中而农夫不问教诲之法无闻甄别之例亦废近奉明诏保举又但及外官而不及京秩培养之道不尚有未尽者哉自顷岁以来六部人数日多或二十年不得补缺或终身不得主稿内阁翰林院员数亦三倍于前往往十年不得一差不迁一秩固已英才摧挫矣而堂官又多在内廷终岁不获一见如吏部六堂内廷四人礼部六堂内廷四人户部六堂皆直内廷翰林两掌院皆直内廷在诸臣侍御园本难分身入署而又或兼摄两部或管理数处为司员者画稿则一面白事则寥寥数语纵使才德俱优曾不能邀堂官之一顾又焉能达天子之知哉以若干之人才近在眼前不能加意培养甚可惜也臣之愚见欲请皇上稍为酌量每部须有三四堂不入直内廷者令其日日到署以与司员相砥砺翰林掌院亦须有不直内廷者令其与编检相濡染务使属官之性情心术长官一一周知皇上不时询问某也才某也直某也小知某也大受不特属官之优劣粲然毕呈即长官之浅深亦可互见旁考参稽而入衙门之人才同往来于圣主之胸中彼司员者但令姓名达于九重不必升官迁秩而已感激无地矣然后保举之法甄别之例次第举行乎旧章皇上偶有超擢则楩一升而草木之精神皆振培养之方其略如此
所谓考察之法何也古者询事考言二者并重近来各衙门办事小者循例大者请旨本无才猷之可见则莫若于言考之而召旨陈言天威咫尺又不宜喋喋便佞则莫若于奏摺考之矣国家定例内而九卿科道外而督抚藩臬皆有言事之责各省道员不许专摺谢恩而许专摺言事乃十余年间九卿无一人陈时政之得失司道无一摺言地方之利病相率缄默一时之风气有不解其所以然者科道间有奏疏而从无一言及主德之隆替无一摺弹大臣之过失岂君为尧舜之君臣皆稷契之臣乎一时之风气亦有不解其所以然者臣考本朝以来匡言主德者孙嘉以自是规高宗袁铣以寡欲规大行皇帝皆蒙优旨嘉纳至今传为美谈纠弹大臣者如李之芳参劾魏裔介彭鹏参劾李光地厥后四人皆为名臣亦至今传为美谈自古直言不讳未有盛于我朝者也今皇上御极之初又特诏求言而褒答倭仁之谕臣读之至于拚舞感泣此诚太平之象然臣犹有过虑者诚见我皇上求言甚切恐诸臣纷纷入奏或者条陈庶政颇多雷同之语不免久而生厌弹劾大臣惧长攻讦之风又不免久而生厌今臣之愿见愿皇上坚持圣意借奏摺为考核人才之具永不生厌斁之心涉于雷同者不必交议而已过于攻讦者不必发钞而已此外则但见其有益初不见其有损人情狃于故常大抵多所顾忌如主德之隆替大臣之过失非皇上再三诱之使言谁轻冒不韪如藩臬之奏事道员之具摺虽有定例久不遵行非皇上再三迫之使言又谁一立异以犯督抚之怒哉臣亦知内外大小言并进即浮伪之人不能不杂出其中然无本之言其术可以一售而不可以再试朗监高悬岂能终遁方今考九卿之贤否但凭召见之应对考科道之贤否但凭三年之京察考司道之贤否但凭督抚之考语若使人人建言参互质证岂不更为核实乎臣所谓考察之法其略如此三者相需为用并行不悖臣本愚陋顷以议礼一疏荷蒙皇上天语褒嘉感激思所以报但憾识见浅薄无补万一伏求皇上怜其愚诚俯赐训示幸甚
目下宜以用人为急务论
天下攘攘乱靡有定数极于阳九剥六而后朝野皇皇恐惧修省期于一变至道以底承平而其机皆洮于中东一役深察祸变之故乃皇天之所以警中国也昔者越有会稽之栖而句践以霸秦有崤函之败而任好以兴善乎孟子之言曰国无敌国外患者国恒亡中国几于亡矣赖有敌国外患以存之是知外惧为内修之本而殷忧实启圣之端天子宵旰发奋以图自强从谏如流而求贤若渴凡属殖民至计经国远谟臣下有请莫不择善而从数月以来添购兵轮催筑铁路改骑射为枪废时文为论策设经济特科以旁求俊乂开京师学堂以乐育英才见闻所逮百废具举勤亦至矣然则太平之治可拭目期之而翘足俟之乎而愚则以为犹未得其要也盖得其要则所以为治者若网在纲细目虽繁而有条不紊得其要则所以为治者如刀破竹数节之后皆迎刃而解吾请得即目前中国之时局以浅近之喻喻之今夫中国之兵疲国蹙财殚力为犹之一局之残棋也而以中国之地大物博生齿浩繁犹之一幅之名画也天下不患有残棋而患无高手不患无名画而患无能工一局残棋不知从何处落着也得高手以布置之先要着而后间着而棋无不胜矣一幅名画不知从何处落笔也得能工以摩仿之先起笔而后散笔而画无不精矣高手者纯以心计能工者纯以神行成算操诸胸中而大意定于腕下故欲求高手者必于棋师欲求能工者必于画师有棋师则棋转败为胜有画师则画则画也可无法不精由此论之则方今之西法虽善犹棋家之旧谱画家之蓝本也彼朝更一令夕变一法者皆间着而非要着也即学步争先效颦恐后者皆散笔而非起笔也值此残棋而不求高手则着着皆下着矣有此名画而不求能工则笔笔皆庸笔矣棋何由胜画何由精哉然则非棋师而命之奕不可也非画师而命之绘不可也知其非棋师画师而聊以代棋师画师而强命之奕强命之绘尤不可也今中国之所患者患在无棋师耳无画师了尤患在非棋师画师而命之奕与命之绘耳此即愚之所谓未得其要者也其要何在曰在挽回人心在湔除积习在举用贤才欲使人心之回由于湔除积习始欲使积习之胥忘由于举用贤才始此三者有相因之机有相资之用而要以举用贤才为当今急务贤才者即高手之棋师能工之画师也天下虽大安能如许之多之棋师如许之多之画师不知所需乎棋师画师者不过内而宰相尚书外而督抚将军数人而已数人者苟能力除积习力挽人心则风行而草偃革故而鼎新郅隆之治易于反手富强之效捷于转圜也或谓今朝廷一切仿行西法未尝不以通晓西文明习西艺者使各司其事是即所谓棋师画师耳舍是而外安有所谓棋师画师者耶不知吾之所谓棋师与画师者非以是也若辈第可供拂拭棋枰整齐画具之用耳所谓高手者纯以心计能工者纯以神行成算默操于胸中而大意定于腕下者夫然后可称为棋师夫然后可称为画师孔子曰民可使由之不可使知之夫岂若辈所能当此者耶明乎此而知中国目下宜以用人为急务则所以济时艰者思过半耳
论用人
恭俭之名甚美也忠厚之名甚美也巧用之则为懦弱巧用之则为纵弛醇谨之名甚美也巧用之则为巽耎人主不知人而臣皆饰行以自雕琢饰行以自雕琢而臣之情不实臣之行不实而朝廷之上虚无人焉非真无人也君与人交相欺而不自知揜其不善以着其善者久之善者着而不善者匿矣窃其近似以冒其真者久之真者冒而近似者泯矣问其名则曰恭俭也忠厚也醇谨也考其实则为吝鄙纵弛巽耎此人品之所以不端而朝廷所以虚无人也推其故则有三焉人臣欲要其君以求幸故为小忠小信以自结人主因而爱之必且以事诬上则臣得以制其上也是谓以事相欺而诈伪之徒进矣人臣欲有所言于上而恐其不信也匿其事而假他故以成其所不言人主不知而信之则壅于言而受其劫是谓以言相欺以言相欺而游说之徒进矣人主好大功以自矜则为臣者因小功而增饰之积微成钜积除成乘人主从而多其功则功不当名害甚于有功是谓以功相欺而贪功冒能之徒进矣人臣挟此三欺之术又假夫恭俭忠厚醇谨之名以为之主人主乌乎主之人主不知而幸之故得以制其国臣皆畏其威不敢有所言此人品之所以不端而朝廷所以虚无人也然犹有其本焉与人主同爱憎之谓也爱憎同则人主所好者吾从而是之人主所恶者吾从而非之上意所向虽有罪不诛上意所憎虽贵近元勳必犯人主乐其从己而莫予违也乃因而信之由是而行其三欺之术人主乃以向之言合己之意遂深信而不疑焉而不自知其言之欺也虽有忠直之士不畏其威而直言于上亦无如何此人品之所以不端而朝廷之所以虚无人也然则将何以矫之曰在于知人而已书曰知人则哲惟帝其难之知人且为帝所难中主哉人君用之安能尽举其贤者而用之则不能不有所择择之既精然后就其所知而用之可也由是以赏罚佐知人之不能及韩非子曰凡人臣者有罪固不欲诛无功者皆欲尊显而圣人之治国也赏不加于无功而诛必于有罪者也人主恐知人之有所未尽定赏以参考之有功则赏有罪则罚功大而罪小则赏其功而不计其罪功小而罪大则罚其罪而兼计其功功罪两相当者不论如是则赏罚之分明而用人之道尽矣
噫我盖观于中倭之战而知用人之不可以常格拘矣林君国祥一出洋游学之学生耳学成而归统带广乙兵轮船亦不过一武弁耳而能大张威武奋不顾身毁彼师船凶锋大挫卒以救援不至致被倭船四面围攻铁木交飞船将沈下犹能驶近海岸与船中人共庆生还此其智勇兼全量敌而进滔滔斯世诚为不可多得之将才当此衅起海疆鲸波大作得此数十辈不难扫荡倭人以视昔年法人攻马江时主帅既已脱逃兵船既已灰烬而学生容姓独发炮轰击毙及敌酋者诚足与之媲美乃容姓自此销声匿迹几如神龙之见首不见尾无复有起而用之者即林君具此才猷亦未闻登诸荐剡而彼贵为提督穿黄马褂戴孔雀翎位极武臣声势显赫者率一师一旅鼓浪而东誓杀倭奴奠安藩属惟是逍遥河上虚与委蛇直至倭奴之船连樯并进攻犯我威海旅顺而若人所统兵舰竟杳不知其所之呜呼噫嘻糜饷老师殃民国若此类者夫岂少哉乃林君虽传闻调至济远兵船而依旧浮沈下位彼殃民国糜饷老师者仍煌煌然戴孔雀翎穿黄马褂逍遥河上虚与委蛇虽言官竞上弹章陈其罪状而若人仍安之若素从不知有愧悔奋身而杀敌人呜呼噫嘻名骥低头驽骀竞进谁秉国政其咎尚可辞乎我乃知草野中何地无才而拔擢要所宜亟也拔擢之道奈何曰是在察之于平时而不可徒以言举彼马江偾军之主帅当其职居显要大言炎炎慷慨谈兵亦自命为一时豪杰矣乃一握兵柄而畏葸退缩莫展一筹洎乎法人发炮以攻而舍命奔逃藏身山窟狼狈之状有楮墨所不忍形容者乃塞外荷戈及期遇赦曾不闻严加之罪以谢死事诸君彼容姓者胆大于身技能出众者当三军败绩尸积如山犹复能命中摧坚殪彼巨憝当轴者正宜畀以重任宠以隆衔俾水陆各军知所观感乃迄今十余载若人之姓氏几乎湮没无闻坐使卖浆屠狗之流高拥节麾威福自恣平日惟以狎优伶宿娼妓花天酒地征逐嬉娱为事及至用军之际而临阵退缩观望不前天下事尚可问耶幸圣天子洪福如天陆军已渐渐得手使倭奴一蹶不复能振指日可扫净敌氛耳否则贻军机其罪岂所能逭哉犹忆赭寇猖狂之际湘淮诸名将大抵皆起自田间而曾胡李左诸公不以资格拘不以名望阻独具只眼遴拔真才故能使上下一心甘于命若夫事机坐者罚之必严虽以李次青廉访之学问文章夙为文正公所钦佩而军律一失则秉公纠劾亦不有所容情故能重奠江山成中兴之伟绩使林君当此我知必屡登荐牍不次超迁即容姓者虽矢愿归田不复作出山之计亦必征之使出俾得建立勋名而彼闒茸无能者鞶带之褫事所难免夫岂肯因碍于情面仅以一申斥了之哉虽然林君等仅人所共知者耳彼茅檐蔀屋之中末将偏裨之内才猷特出者定不乏人而拥大纛建高牙者诚不少花月流连烟霞沈痼无事则终年快乐有事则苟且偷生在当轴者岂不知之特无言官之奏参朝廷之责问则亦惟是得过且过付之不见不闻而已矣请以一言决之曰欲求国富兵强当自破格用人始欲求用人得当当自尽黜闒茸始
用人必先黜邪论
我国家为声名文物之邦岂无忠良之彦瑰玮之儒怀奇才大志愿与国家建大功树大业者乎无如猛虎在山藜藿为之不采权奸在位贤良为之不进今之肉食者逢迎之是尚苞苴之是行位在我右者则拜门墙焉称假父焉位在我左者则附姻亲焉结兄弟焉拜官公朝谢恩私室民生国计漠不关心然模棱者且以为能员伴食者反以为勤吏豺狼当道安问狐狸彼忠良之彦瑰玮之儒介然自持确乎不拔岂屑与之同流合污乎诗曰忧心悄悄愠于小盖小人道长则君子道消兴一利而不能革一獘而不得制肘之虞在所不免贤良取祸史不绝书兰荪欲秀风雨摧之正人自立谗谄败之此贤人硕士之所以拊膺而长叹也余尝谓我国家有可为之势而窳不振自甘瘠弱因循粉饰若不欲战富国强兵之术兴利除獘之方阙如也甚或利未兴而害先獘虽革而旋复萌余深思其故盖由于用人之失当耳夫事无大小得人则理失人则乱国无强弱得人者存失人者亡考古征今靡不皆然如唐相房杜姚宋诸贤而天下大治几臻上理及天宝以后贤良废弃奸佞弄权京师骚动几至覆亡宋用范韩富弼诸贤而西慑服国政蔚然逮哲宗即位熙丰小人得志横行追贬先贤而金人之祸遂由此起用贤人去小人此唐宋之所以兴于先也用小人去贤人此唐宋之所以衰于后也我国家苟能师其所以兴而鉴其所以衰则贤人之进如茅斯拔大奸之去如距斯脱安见不能驾唐宋之上而一破西人藐视之心哉然我朝以帖括取士万不能遴选真才岩阿湮没者不知凡几矣即有科甲出身而置身廊庙者又焉能人人如曾文正胡文忠耶苟或有之则往往身居下位手无尺寸之权虽挟经纬才怀报国心亦徒然耳尝阅某大臣奏摺中有请旨饬令中外大臣督抚就平日真知灼见之人切实报奏内而卿贰部曹外而大小文武不论资格不限●但系才具出众确实可靠者一一出具切考如果确系真才能任艰钜者准予破格拔擢以励伦云云夫国之需贤犹人之需气得之则生不得则死如某大臣者真通权达变之才为国为民之志也然此必爱贤若渴者方能辨此苟或妒贤嫉能则拒之不暇何擢之有自捐纳例开而身仕途者皆龌龊鄙夫误国殃民贻害非浅又复招致亲朋引进相识私植羽党耗蠹国家呜呼用一君子而君子皆至用一小人而小人竞进几见宵小充斥而国有不乱者哉今者泰西诸邦励精图治日致富强考其致此之由无非以抡才之典臻于尽善耳盖彼国凡挟一技怀一能者皆能自献于国君而才智之士各展所长和衷共济以辅邦国以御外侮若奸佞秉政贤良遭害固未之闻也此所以日致于富强也我国家弃固有之贤才而借才于异地计亦左矣彼国虎视耽耽心怀叵测海疆一带以次蚕食缅甸则沦于英矣越南则陷于[法](流)矣琉球则灭于日矣昔年日人肇衅台湾一地又拱手而献之以堂堂之中国而见败于区区之小岛割地之耻赔偿之恨何日而一洒之也当其构兵之日在位各员请假而归者有之移眷而去者有之究其出身则捐纳者半科甲者亦半捐纳者无论矣若科甲中出身者则少之时惟研究于八股其得官也亦全赖夫八股不幸而遇疆场有事既不能以八股敌复不能以八股卫国无惑乎投簪而远扬也时虽有才猷练达之员胆识兼优之将抱折冲御侮之才怀为国忘身之志欲与日人效死一战以振中国之威而褫日人之魄而当道巨公大权独秉力主和议彼孤忠独抱孤掌难鸣虽怀忠愤亦何所用之哉故吾谓中国非无瑰玮之儒忠良之彦特于无人物色更苦于权奸抑害耳求其若潘文恭之荐林文忠文勤公之荐左文襄正不数觏也然贤才之所系正复非浅矣昔者炎宋之世西骚扰仁宗命韩琦范仲淹镇之西遂不敢复为中国患军士为之谣曰军中有一韩西闻之心胆寒军中有一范西闻之惊破胆国有贤臣则外邦畏忌其所系不甚重哉我国家朝无精忠之臣边无智勇之将西人慢侮有由来矣其觊觎我中国者亦匪伊朝夕矣如箭之在弦跃而未发一旦有继日而起者将何以御之也则用贤亟亟矣然徒曰用贤而八股不废捐纳不杜则贤人必不能尽至权奸不退谗慝不去则贤人必不能自安是废八股杜捐纳为用贤之至要而退权奸去谗人为用贤之尤要也夫农夫去草嘉谷必茂忠臣除奸王道以清用贤黜邪是所望于勿贰勿疑之君子
臣职
教忠论
自汉唐以来国家爱民之厚未有过于我
圣清者也请言其实三代有布缕粟米力役之征盛唐有租庸调三等之赋最称善政已列多名以后秦创丁口之钱汉行算缗之法隋责有司以增户口唐括土户以代逃亡唐及五季宋初有食盐钱中唐北宋有青苗钱宋有手实法金有推排民户物力之制皆出于常例田赋力役之外明万历行一条鞭法丁粮尚分为二明季又有辽饷剿饷练饷至我
朝康熙五十二年奉滋生人丁永不加赋之
旨雍正四年定丁银并入钱粮之制干隆二十七年停编审之法于是历代苛政一朝豁除赋出于田田出于额凡品官士吏百工闲民甚至里宅货肆钱业银行苟非家有田产运货行商者终身不纳一钱于治顺治元年即将前明三饷除免康熙中复减江苏地丁银四十万雍正三年减苏松一道地丁银四十五万南昌一道地丁银十七万干隆二年减江□地丁银二十万同治四年减江南地丁银三十万减江南粮漕五十余万石浙江漕粮二十六万余石初制已宽损之又损是曰薄赋仁政一也前代赐复蠲租不过一乡一县我朝康熙干隆两朝普免天下钱粮八次普免天下漕粮四次嘉庆朝复普免天下漕粮一次至于水旱蠲缓无年无之动数百万损上益下合而计之已逾京垓以上是曰实民仁政三也历代赈见于史传者为数有限或发现有之仓或移民就食宋河北之灾富弼仅劝民出粟十五万斛益以官廪曾巩仅请赐钱五十万贯贷粟一百万石杭州之苏轼仅请度牒数百道本朝凡遇灾荒
仁恩立沛动钜万即如光绪以来赈之举岁不绝书丁丑戊寅之间晋豫顺直之灾赈款逾三千万金此外畿辅苏浙川楚各省每一次数百万或百余万从古罕闻以今日度支之匮乏洋债之浩繁而独于赈之款虽多不借甚至减
东朝之上供发少府之私钱出自
慈恩以期博济是曰救灾仁政三也前代国家大工大役皆发民夫行齎居送官不给钱长城驰道汴河之工无论矣隋造东都明造燕京调发天下民夫工匠海内骚动死亡枕藉以及汉凿子午梁筑淮堰唐开广运宋议回河民力为之困敝
本朝工役皆给雇值即如河工一端岁修常数百万有决口则千余万皆发库帑沿河民居不惟无累且因以赡足焉是曰惠工仁政四也
前代官买民物名曰和买和籴或强给官价或竟不给价见于唐宋史传奏议文集最为民害
本朝宫中府中需用之物一不累民苏杭织造楚粤材木发帑购办商民吏胥皆有沾润但闻商贾因承办官工承买官物而致富者矣未闻商贾因采办上供之物而亏折者也子产述郑商之盟曰无强贾无夺于今见之是曰恤商仁政五也任土作贡唐虞已然汉之龙眼荔支唐之禽鸟明之鱼寺鱼皆以至微之物而为官民巨案其他贵重者可知
本朝此义虽存所贡并无珍异广东贡石砚木香黄橙干荔之属江南贡牋扇笔墨香药之属湖北贡茶笋艾葛之属他省类推由官发钱不扰地方又如宋真宗修玉清昭应宫所需木石金锡丹青之物征发九州搜罗穷山谷致雁荡之山由此间通始为人世所知史书之曰及其成也民力困竭宋徽宗兴化石纲破屋坏城等于劫夺民不聊生遂酿大祸今内府上用民不与知是曰减贡仁政六也前代游幸最为病民汉唐宋以来东封西祀四海骚然若明武宗北游宣大南到京陵狂恣败度尤乖君德至于秦隋更无论矣
本朝屡次南巡亦兼有东巡西巡之事大指皆以省方观民为主勘河工阅海塘查灾问民瘼召试求人才所过郡县必免钱粮其桥道供张除内帑官款外大率皆出自盐商或豁免积亏或予以优奖至今旧闻私记但道其时市廛之丰盈民情之悦豫从无几微烦扰愁苦之词是曰戒侈仁政七也前代征伐多发民兵汉选江淮之卒以征匈奴唐劳关辅之师以讨南诏田园荒芜室家仳离死伤过半仅得生还唐之府兵明之屯卫书生称为良法然而本系农夫强以战征戍之苦愁怨惨凄司马温公尝论之矣于忠肃尝改之矣北宋签官军剌义勇练保甲当时朝野病之
本朝军制不累农夫除八旗禁旅外干隆以前多用绿营嘉庆以后参用乡勇其人应由募而来得饷而喜从无签派之事是曰恤军仁政八也
前代国有大事财用不足则科歛于民汉唐以来皆然今土司犹仍其俗即如宋宣和将伐辽则派天下出免夫钱六千二百万缗见蔡绦钱围山丛谈宣和中创经制钱绍兴以后又有经总制钱月桩钱板帐钱折帛钱岁得数千万缗并无奖叙明季用兵初加辽饷继加剿饷又加练饷共加赋二千万果如此法筹饷易耳
本朝每遇河工军旅则别为筹饷之策不以科派民间历年开设捐输奖以官爵并加广其学额中额
朝廷不惜为权宜之策而终不忍朘小民之生是曰行权仁政九也自暴秦以后刑法滥酷两汉及隋相去无几宋稍和缓明复严苛
本朝立法平允其仁如天具于
大清律一书一无灭族之法二无肉刑三问刑衙门不淮用非刑拷讯犯者革黜四死罪中又分情实绥决情实中稍有一可矜者刑部夹签声明请
旨大率从轻比者居多五杖一百者折责实杖四十夏月有热审减刑之令又减为三十二六老幼从宽七孤子留养八死罪系狱不绝其嗣九军流徒犯不过移徙远方非如汉法令为城旦鬼薪亦不比宋代流配沙门岛额满则投之大海十职官妇女收赎绝无汉输织室唐没掖庭明发教坊诸虐政凡死罪必经三法司会核秋审句决之期天子素服大学士捧本审酌再三然后定罪遇有庆典则停句减等一岁之中句决者天下不过二三百人较之汉文帝岁断试刑四百更远过之若罪不应死而拟死者谓之失入应死而拟轻者谓之失出失入死罪一人臬司巡抚兼管巡抚事之总督降一级调用不准抵销失出者一案至五案止降级留任十案以上始降调仍声明请
旨遇有疑狱则
诏旨駮查覆讯至于再三平反无数具见于历朝
圣训是曰慎刑仁政十也昔南北分据之朝中外阻绝之世其横遭略卖外蕃陷虏之民朝廷不复过问
本朝仁及海外凡古巴诱贩之猪仔美国被虐之华工特遣使臣与立专约保护其身家禁除其苛酷此何异取内府之金以赎鲁人拔三郡之民以归汉地耶是曰覆远仁政十一也前代赎武之朝残民以逞
本朝武功无过康熙干隆两朝其时逞其兵力何求不得然雅克萨既下而界碑定恰克图交犯而商市开越南来朝而即赦其罪浩罕畏威而不利其土自道光以至今兹外洋各国屡来构苟可以情恕理遣即不惜屈己议和不过为爱惜生民不忍捐之于凶锋毒焰之下假使因大院君之乱而取朝鲜乘谅山之胜而收越南夫亦何所不可者是曰戢兵仁政十二也
本朝待士大夫最厚与宋代等两汉多任贵戚北朝多任武将六朝多用世家赵宋滥登任子甚至魏以宦寺厮役典州郡唐以乐工市侩为朝官明以道士木匠为六卿若元代则立法偏顺高官重权专用蒙古色目人而汉人南人不与
本朝立贤无方嘉惠寒畯辟雍驾临试卷亲鉴寒士儒臣与南阳近亲丰镐旧族一体柄用又汉魏诛戳大臣习为常事唐则捶楚簿尉行杖朝堂明则东厂北司毒刑廷杖专施于忠直之臣碧血横飞天日晦闇尤为千古未有之虐政
本朝待士有礼既无失刑亦不辱士又唐宋谪官于外即日逐出国门程期不得淹留亲友不得饯送明代宰相被逐即日柴车就道且前代每有党锢学禁罚及累世株连亲朋
本朝进退以礼不以一眚废其终身是曰重士仁政十三也历代亲贵佞幸骄泰横行最为民害汉之外戚常侍北魏之王族武臣唐之贵主禁军五坊小儿监军敕使元之僧徒贵族明之藩府矿使边军缇骑方士乡官胁辱官吏残虐小民流毒于天下
本朝一皆无之政令清肃民安其居是曰修法仁政十四也
本朝笃念勳臣优恤战士其立功而袭封者无论已凡战阵捐躯者但有一命无不加赠官阶给予世职自三品轻车都尉至七品恩骑尉即至外委生监殉难者亦皆有之本职或袭二十余次或袭三四次袭次完时均予恩骑尉世袭罔替皇祚亿万其食禄即与为无穷咸丰至今京师顺天府及各省奏请忠义典已至数百案又职官虽非战功而没于王事或积劳病故亦官其子一人名曰难廕自汉迄明其待忠义死事之臣有如是之优渥者乎是曰劝忠仁政十五也此举其最大者此外良法善政不可殚书
列圣继继绳绳家法心法相承无改二百五十余年薄海臣民日游于高天厚地之中长养涵濡以有今日试考中史二千余年之内西史五十年以前其国政有如此之宽仁忠厚者乎中国虽不富强然天下之人无论富贵贫贱皆得俯仰宽闲有以自乐其生西国国势虽盛而小民之愁苦怨毒者郁遏未伸待机而发以故弑君刺相之事岁不绝书固知其政事亦必有不如我中国者矣当此时世艰虞凡我报礼之士戴德之民固当各抒忠爱人人与国为体凡一切邪说暴行足以启犯上作乱之渐者拒之勿听避之若浼恶之如鹰鸇之逐鸟雀大顺所在天必佑之世岂有无良之民如小雅所讥者哉
陈善闭邪论
倭仁
人臣之敬其君者未有不欲尧舜其君者也尧舜之时禹皋伯益之徒相与议论于一堂之上都俞吁咈并行而不悖传之万世以为君臣法何尝一以将顺为敬哉孟子曰陈善闭邪谓之敬谨就其意而论之夫所谓善者何也君仁莫不仁君义莫不义君正莫不正以精一之心行执中之政善之至也然非有臣焉为之反覆开陈使善端日充长而不自知则虽有圣哲之资亦无以成郅治故臣之敬其君臣者必取古人所行之善者而陈之使知所效法又取其君所行之善者而陈之使知所扩充孟子云我非尧舜之道不敢以陈于王前又云是心足以王矣此陈善之说也然人君处崇高之位拥庶富之业或迩声色或殖货利或贪边功或崇异端皆所谓邪也邪之萌在心而其发在政事使必待其发而力诤之则晚矣闭邪者绝之于将萌也日亲正士闻古训则邪之念无自生故陈善者闭邪之要也孟子云唯大人为能格君心之非盖尝三见齐王而不言事曰我攻其邪心此闭邪之说也使其君有善而无邪则为尧舜之君矣人臣之敬孰大于是岂可慕将顺之名而蹈谄谀之实哉
论处世
郭崑焘
君子讷言敏行敏事慎言讷与慎即深沈之谓也喜怒不形于色臧否不出诸口人不得窥爱憎以为迎合古人担当大事身任天下之重未有浅露躁率而能成功者不独英雄豪杰须深沈以立事即奸雄之徒亦必藉深沈以济其欲特其深沈正其阴险耳学问以培其本体察以充其识涵养以蓄其气历练以发其才随事留心随处自省犹有浅露躁妄者寡矣此君子之深沈异于小人之阴险也汝天姿识解均尚有过人处惟轻于发言时不免涉于浅躁但能力矫其偏使知虑少而神识定则所以进德在此所以广才亦在此矣知之勉之人不可以不精明然自诩精明往往受精明之蔽盖自以所精明则凡处事用人之误必不肯自承其误或更信为无误且不乐人之道其误而耳目之蔽多矣又精明者易流于苛细事事而察之其精神必不能无疏漏转将详于细而略于大可以理繁剧而不可以总纲维古人所以贵寓精明于浑厚也
论任事
郭崑焘
近来风气不任事而好议事席丰厚之势处崇高之境身兼富贵安享荣华不顾人之嫉忌而专务嫉忌他人自快私欲般乐怠傲虽费重赀不惜而输助公家利济寒素则锱铢必较亦可谓之三反后一反乡里富家子亦优为之前二反则皆出于搢绅世族之有才气势力者此三十年前所无君子于此知世变矣军兴以来营中亲兵散勇亦多屡膺保荐花翎红顶几城市既无官职可以自效复无赀则可以自存即又不能遂厥初衷重理故业愚懦者则到处求人黠滑者则流入戈会尝谓粤贼之起其始磨厉湖南之豪杰其后乃败坏湖南之风气极盛难继理固然也闻汝营中规矩尚存惟哨弁多用提督总兵究恐难于驾驭且须密察其从何军出身有无戈会形迹如有此等人便须设法处办察其无积恶之才不足为患者则远遣之不特为目前驱策着想兼须为异日遣散着想此未宜曲徇人情兼收并蓄者也来禀谓办事难于忍气吾谓不办事则已办事未有不受气者办大事受大气办小事受小气此虽盛时亦所不免要须谨操守勤职分持大体略细务毋好为矫激毋自炫才华语言之间留人地步酬对之倾常存谦退久之人必能相谅不可不知
皇朝经世文四编卷四治体
教养
教养论
泰西今日之法制多有与于中国古世合符者学校其一也或谓中国学校
同将所谓合符者安在曰在乎能教在乎能养而已尝考中国人才唐虞而降三代为盛其后即推两汉非造化之钟毓有所以私于彼时也三代之世井田与学校并行事之负未横经者且读且耕皆得食旧德之名氏分公家之畎亩故不必有恒产而后有恒心汉置博士弟子员隶在学官又令诸侯州郡皆立学士之与此选者官给廪饩不至以仰事俯育为虑故咸得专其心而精其业用此法以造士其士风有不蒸蒸日上乎后世考试一法行而后士各散处于田野饥寒士迫有枉道以干进者矣有半途而废业者矣迨及明初设为科举之制士子学底有成便须就试于县官由县而郡由郡而道风檐获售始隶学官子弟谓之生员与此选者朝廷亦自有廪饩以赡其身然不能遍及也至其后学额渐广生员愈多廪饩仅逮于廪生黉舍之中弦诵不闻等诸虚设而养士之典亦遂成告朔之羊矣国朝龙兴沿用明制修明学校尊儒术又凡郡县建列书院官师分课以辅学校教养之所不足待士可云极厚然而世风之靡人才之难竟若是是何故哉则曰教养之名无教养之实而已盖官师溺职之咎也泰西学制不然德国首为称明备其学堂自乡而城而郡而都各有层次初学乡塾分设各处由地方官捐建经理国中男女无论贵贱自七八岁起皆须入学至十五岁为小成乡学之费每人七日出为小辨士城学之费每月出一先林如或不敷由地方官捐补至大学院学业繁重入学者每季亦仅出院费十五先林美人不论贫富概入皇家书馆读书其费捐自房租每百两抽取十两并不烦学者之自出乡学之上有郡学院再上为实院又上为大学院其院中分经学法学智学医学诸门以教生徒书籍仪器无一不备学者从大学出身便可充任各项官职而其不得预于此者又自有各项书院以宏教故能使中国无一弃才有裨于公私实用今也中国广设学校而益远也郡院书院之设颇合育才之经然非过溢而不用即为奉行而无济以言造就犹有歉焉总之育才一道当育于未成材之时中国之学校书院大半取其已成之材为教而未成之材不得与人材因之愈贵而愈少窃计今日之合乎法而不背夫古者其为同文方言等馆与天津博文书院之类乎惜乎其寥寥仅有而所及未广也倘以此法参酌行之于学校书院中尚谓人才不兴起吾不信也居者孟子所谓最贵者也而今四百兆黄种之民泯泯棼棼以强凌弱以众暴寡但知目前之利而不顾后患之其桀黠者自逞其私智蔑视同类以为天下之情獘人心之变幻吾皆有以测度之凡与吾有交涉之事者吾必能防之于几先而断不至为其所害也呜呼此特藉势以行其好利之心耳乌得谓其真智哉如谓不然试问其人类何能日存人生何以转遗种又或有死亡疾病之不期而日至彼必茫然莫解也独有鸦片一物五洲各国所屏绝而弗嗜者惟吾黄种之民好之甚笃一若天地间所爱之物足以怡情适性者唯此足以当之也此岂非世之所谓大愚者
论中国教养
或谓中国之于亚西亚尊大崇贵甲于全洲其所以能致此者何由蒙一言以答之曰教养又问中国与泰西各国并列于大地之上称道所弗加崇奉所弗及卑幽遏抑视之若无所见则又何也蒙亦一言以答之曰教养中国学问之道所以福中国者在是而所以祸中国者亦即在是也堂堂中国凌夷以至于今日固四十年来史书中所未有也即或有之而蒙不暇细考矣惟以今日之中国而处今日之天下其措施举动是蒙之所当留意焉百年前亚州人情风俗别树一帜历久相沿牢不可破孰意时局一变今昔殊形新运既开鼓动奋然而非亚洲之幸事也于斯时也守旧而违新不可崇新以舍旧又不可斟酌于新旧之间而参合之盖亦煞费经营矣日人虚心任运择善而从其力渐充遂卓然有不可轻视之概日本既应运而兴西法之裨益之者成为故物于是日本傲然与欧西各国同道而并驰是固日本之足以自立初非依人而成事也印度既被臣服尽取外人之所以教之者一一而谨奉之又不足而请益焉惟骄蹇拘墟之中国深闭固拒迄今不改蒙为此语非不知中国有教士所设之学院数百处及学会译出之书籍数千种惟统中国数百兆人大都视西法为无足轻重之事无踊跃奔赴之意则教士与学会之所为在此华人之所志不在此所为虽善而仍无补也虽然目今中国变而思变犹久睡者初醒蒙深望中国之一醒而不复睡中国之于今日犹英国之于组新之初黑暗之世英国固亦曾亲历也英人于酣睡之中豁然而醒见教养之士实在祭司而祭司亦必取资于拉丁希腊文于是发奋为学广设书院然当日英人虽能为学亦犹是中国今日之士子耳读书万卷外事不通坐而言者未能起而行也顾英既有学可不必道道于拉希二文而时论崇重古文不欲超越而英人学业之精进恐不免隐受其阻滞也蒙之为是说也盖恐中国一醒之余蹈中国之覆辙也方今谈时之士或谓华人宜习英文以研究欧西之学或谓不必以英文译作华文而读之可也主华人者为千万人设法也主英文者为千万中之数人设法也昔英人主拉希二文以致能学者少虚掷数百载之光阴于无益之地不犹是今日之主英文乎虽然英文之深微曲折有非华文所能毕达者即如算学其至精极细之处岂能一一见诸华文乎故专主华文亦不为尽善之计而传兰雅之说则异是彼言以华译英应有之蒙不知此说之信与否傅氏既以为然当可恃也总之欧西格致之学愈出而愈新华人虽穷其力以蹑之而终恐其难及也故谓英文可不学其说亦偏且凡事之必待英文而后能理者甚伙尽人皆知蒙不赘述蒙敢谓英文之书所载者金玉也华文之书所载者木石也木石而金玉之当待数百年后也西国之关紧要观于日本之前事而可知矣然亦在乎究理之得其法也今中国之既少教习又鲜书籍惟见有西法不计利害急收而杂取之耳虽然今中国之向西法其意未尝不诚固非为救小急免近祸计也夫中国之一千八百六十年与各国议和后仿效西法大都以粉饰从事耳而今不然矣其设师范学堂于天津乃进境之一端堂中规模法度悉臻美着西儒大亨乃实主讲席中国之所要者在教华人使能为西文教习使华人而为西文教习者众则各省可遍设学校与美国比隆他日愈推愈广其所造正未可限量也中国取士之法急宜变更取士之法急宜变更取士之法既变则所学非所用所用非所学之患以除而所用之人皆有用之材矣其精进为何如乎加之有深通英文之华教习广传其学二世之后中国之天下必诚为更新之天下矣安见不可与欧西各国并驾齐驱哉
论开民智
民者孟子所谓最贵者也而今四百兆黄种之民泯泯棼棼以强凌弱以众暴寡但知目前之利而不顾后患之来其桀黠者则逞其私智蔑视同类以为天下之情獘人心之变幻吾皆有以测度之凡与吾有交涉之事者吾必能防之于几先而断不至为其所窘也呜呼此特藉势以行其好利之心耳乌得谓为真智哉如谓不然试问其人类何以能自存人生何以能遗种又或有死亡疾病之不期而自至彼茫然莫解也独有鸦片一物五洲各国之所屏绝而弗嗜者惟吾黄种之民好之甚笃一若天地间所爱之物足以怡情适性者惟此足以当之也此岂非世之所谓大愚者耶愚者智之反也欲开民之智当先知民之愚顾泛论其愚不若分论之较为亲切也一曰士夫士者固朝廷他日取之以佐治者也乃自束发受书以来惟考试出题之四书五经或全读之或摘读之其余有用之书一概不读曰恐妨举业也专其力于时文试帖小楷将有用之精神尽销磨于帖括之中已属可惜幸而少年科第则藉功名以打抽风耳至于朝廷之政事则漠不关心也民间之疾苦则素非所习也不幸而困顿于场屋则将抑郁无聊终身穷困及至四十五十未必不思变计只因世闲有用之事向未究心欲求入门颇属不易且因中年以后思虑不灵凡潜心渺虑之学不能耐劳攻苦即使勉力为之亦多浅尝中辍如是而因循怠废其初尚能藉教读以餬其口后因年老而耳聋目瞶即教读一业亦不能为此等人平生未享安乐愁眉双锁习以为常诗书之味未尝领略文字之缘亦未尝结纳乃士人中之愚而最苦者也又有稍不安分者读书不成或涉猎医书而悬壶道左或集资捐纳而听鼓省垣其初本为衣食计别无他意不知医学通于格致以毕生之全为之从师授业孜孜不倦日夜考求尚嫌不足岂可为无事可做而游戏为之乎是真借此以杀人耳病家不知医道之浅深而诿之曰是两相诬也非愚而何国家设官分职虽有尊卑而莫不有分内当为之事固不容一日忽者也自登进之途易为贫而仕者趾相错肩相摩矣以此辈图利之人滥于官场之内夤缘要结昏夜乞怜费尽心思博得一缺其有不朘削民之膏以自肥乎不幸而挂弹章则亦已耳其幸而能免者未有不趋奉上司以图保其位者迨腰缠既富民怨亦深乃思归养林泉优游娱老而孰知天道好还造孽之钱不能受用富贵之家生儿不肖有一二传而即泯灭者矣若至一二传犹能于缙绅之列者则不多见也此昌黎韩子所谓多行可愧知其不可而强为之必有天殃也乡里父老知其事者犹能历数其事以为监戒然而当局者不悟也非愚而何士既为四民之表率而平日之所为如此其志趋之卑陋识见之拘墟有非寻常意计之所能测度者即使释褐登朝致身廊庙亦只素餐尸位旅进旅退以自保其利禄已耳于国家之事丝毫无所裨补也即有能言敢谏者亦不过博一身之虚誉耳于国家之事仍无裨补也又有以气节相尚者孤忠自矢则虽碎身粉骨亦所不辞是忠而愚者也更有以延览自命者罗致闻望之士与商国家大计而卒之事无条理措置失宜是狂而愚者也此四者在今宦途中尚堪首屈一指者而无补于国计民生则殊途而同轨则真谓之无人焉可也国家养士数百年而不能收其效当存亡危急之秋相率退避有之实心任事者则未见其人也是谁之过与
一曰农夫农者尽力以事其上者也而今之农人大概少勤而多惰又复拘守成法不知新理一年所入除还租完赋开销之外几无盈余因贫而愈懒因懒而愈贫其桀黠者好饮酒喜赌博者嗜鸦片终岁之尽力于南亩者为日无多而欲其备器用尽心力以求五谷之丰登则鲜有能者倘遇水旱之灾则毫无整备弱转徙他乡壮者流为盗贼自害而害人所在多有如此者不可胜数一家之中倘有疾病则信巫而不信医念经礼斗待佛送神习以为常恬不为怪所以鬻牛典衣倾家荡产者比比然也幸而病愈则资本尽失益加穷窘不幸而病不起则人亡家破田亦荒芜此农民之苦恐错贵粟之疏尚不能尽其万一也又溺女之风亦维乡村为最甚虽经官府出示谕禁而此风终不能绝因此农家生儿长大之后娶妇最难因女少而男多也夫天地生人男女之数大概相等今因女孩遭此恶或有掠卖等事以致不敷婚配男人之未成室家者往往为游[惰](隋)之民而轻去其乡其无恒心与无恒产者同也推原其故端由于人心风俗之害而溺女之家实为罪魁而祸首其不智孰甚焉若夫农民中之知书识字者万不得一至于文艺之学更无论矣其故由于幼时失学而失学之故亦有二端一因于无力读书二因于蒙师失职读亦无效如是因循数代之代其愚益甚竟有问其本人之姓名但知其音不知其字者问其何以至此则以幼时未曾入塾对或虽入塾而荒数年亦与未读者等矣嗟乎文字流传其用至广如不能写不能算并不能认识其不便孰甚焉此等蚩蚩之氓无知无识有资本而不能计算有要事而不知记载几与野蛮无异昔人有言天下惟民最顽指此辈而言也果何以使其智慧日开而为国家向化之民欤一曰工夫工夫之为技贱劳苦者也而古之为工者能审其四时各有所宜辨其材料之坚脆权其事物之重轻旦暮从事施于四方以饬其子弟相语以事相陈以功相示以功少而习焉其心安焉所以古时器用质朴而精工坚而实经久不敝可以贻子孙可以作宝器竟有某工专精制某物刊姓名年月于其上以传诸久远者后人得之无不什袭珍藏待价而沽故商彝周鼎竟有值价千金而不吝者古之人如此其郑重也今之为工者则不然日事取巧所作之器往往不中绳墨用之不能无獘至于宫室亦多减工偷料易于坍塌所以新造之房屋当其初成似属美轮美奂不及十年而已拆卸改造矣无他工不坚料不实不克久远也故兴土木之工者因此而生戒心非在万不得已之事不愿动工而工亦因此而愈困矣然犹有犯酒赌赙以失业而流为乞丐者非至愚至贱之人曷为而入此下流耶则其平日之失于教化可知也更堪骇怪者军务河道之工程及京师道路之工程皆不能如法修筑以期巩固炮台船械靡费甚钜而用之能得力者甚少黄河则每岁兴修设有专司而冲决为患者时有所闻耗费国帑伤害民人不可胜数道路之难行各省皆然而各省之中尤以京城为最晴久则尘沙蔽天雨多泥淖遍地既于国体攸关又于行旅不便虽工部设有街道衙门而各事皆委之于胥吏承修之人奉行故事当为具文但期报销之不遭驳诘而已固不问其工之优劣料之良楛也以上官辨之事虽由侵蚀扣为通行之积獘然即使有实心办事之员竭力整顿不肯丝毫作獘以期工程之完固而其下之匠目工头必诧为向所未有之事而不愿乐从又或虑办成以后工料坚结则无须重作亦不必再修不啻自绝其谋生之路而不肯听命于是相率罢工以为挟制之计或故意延宕使其久不得成此皆足以御辨事者之肘而害其声名彼老奸巨猾者必将窃笑其旁曰公事公办必不可固执不通融也后之辨事者皆援引此事以相戒于是国家一切兴作制造永无实事求是之举且工作之事如筑室造桥开路以及作舟车等皆有格致之学在其中格致者何重几何学分材及料之学是也故为工匠者亦必读书数年将应知之事孰于胸中方可从事而为大匠者此等格致之学尤不可缺乃今之为工师者只能略知写算耳令其画宫于堵曲尽其制者已属绝无而仅有若考其有无格致之学凡向之称大匠者至此鲜有不瞠目而挢舌者下此者为众工不知过听匠头之指挥耳而为匠头者苟能从事于规矩准绳方圆平直不踰尺寸已为斲轮老手更何望其独出心裁创一器以利用哉所以中国制造之学久无进境而奇货之来自外洋者层变叠出人多爱之而不忍释手无怪乎进口货多出口少而财日匮也果何以使其得心应手而智创巧述欤
一曰商夫商者转物候时而通有无者也古之为商者与其俯仰任其能竭其力以得所欲故上自函珠怀宝下逮卖浆贩脂莫不贱之征贵贵之征贱以利己而便民今之为商者则不然资本不足者但知铺排门面以示恢张而货色之高下价值之低昂绝不留意也及至折本则所亏者又多他人之项此之谓自累而累人终其身无充裕之日而若辈毅然为之不知自悔也又有藉倒帐以图得计者其生意不能兴盛而本钱尚未亏耗乘拖欠之多而猝然倒闭捆载多金先期逃逸及至涉讼而人已远扬其伙伴学徒因此管押囹圄不释或含冤而自戕或因病而亡身所在多有此等人即使积有余资亦不能安乐享用良心既丧祸亦之此乃商人中之愚而最恶者也又有故意作獘以图获利者大宗货物底样不符及至退回诸多耗折于是仿帖牌号皆不能取信于人交易之间殊形不便远方贾客有监于是因此而裹足不前矣此乃商人中之愚而无信者也更有垄断居奇以图罔利者某处某货出产欠收彼知之较早乘价未昂时收买极多囤积数月迨价飞涨至极高时彼即销售如此屡屡为众人吃亏一人独得其利已属不公今电信通灵轮船便利将来铁路遍开运载更便如有某货之价非常昂贵则远处之贩来者必多而近处之购买者必减少货价能不低落乎倘使囤积之货不能预早出售必致本利尽失一败涂地此乃商人中之愚而最贪者也凡若此者其求利之心固无异于人而求利之法大不合于理充其求利之量必使利尽归诸己害尽归诸人而后快而不知天下之人皆有相生相养之道惟互相倚赖而后可以成万事若但知损人之为己利而不知人己之两无所损然后能得大利大必至于自废而后已贸易一道有盛有衰循环不已当其衰也如潮水之迅落各项生意亏折者多惟智利谨慎保守仅能自免耳此兴衰循环之事大约以十年为期按而计之历历不爽西人言此与太阳射至地面之热有关系如日射地面之热极减少之一年即商务极衰之年贸易者于此须格外谨慎以防倾跌而中国商人于此一端更觉茫然也果何以使其明晓最激而思患预防矣四民之外则有道士僧人藉拜忏念经以骗人钱财但知十方布施利己损人如问以道教释儒之宗旨则鲜有知者此外又有流氓乞丐游手好闲之徒大都遇事生风无恶不作为害闾阎莫此为甚更有斋匪游勇剧盗枭之类则皆亡命之徒愍不畏死虽屡经国家严法重刑亦不足以惩儆近数十年中又多民教不和之案初则造作谣言惑人听闻其继逞其血气之勇掠焚毁酿成巨案朝廷严辨之事所获匪徒无不尽法惩治而迄今此风仍未少息此等作乱之原固不外乎好勇而疾贫而好勇疾贫之故不外乎幼年失业养成其贪狼暴戾之性而视人世间正经之事无一可为者甘心作此犯法之事虽死而不悔从未闻有一人能洗心革面痛改前非以求恶始而美终者嗟乎人孰不禀受父母之精血以生当其在襁褓之中提捧负畏其不寿万不愿其成人以后入匪徒恶人之党而不保首领以殁也然则蒙养之功及谋生之任其流入于邪则逞其私智变诈百出及究其归宿则冒险从事置性命于度外夫人苟安分营生世间何事不可谋食而何必干犯王章为众恶之所归当其擒获之后讯供明确绑赴市曹悔无及矣非愚而何
试更综而论之婴儿离母胎之后自必食其母之乳以为生长其母亦因乳汁之流通能身健少病然哺乳之期非无限制大概以一岁几度因儿生一岁牙齿已生足以咀嚼食物不必再食母乳此天地生人之意也乃今世之人则多昧此理富贵之家往往不愿自乳多催乳母以育婴儿此有两害产母因乳汁之不行血气不能畅旺产后常身弱多病他人之小儿因食乳之期过短亦能身弱多病不能长养以致夭殇此亦两害之道也贫苦之家自哺其儿毫无限制常见三岁之儿尚在母怀食乳者视其儿则面黄身瘦问其母则头眩眼花不知病从何来而不知皆因哺乳过久之故也更有其母已怀孕数月而仍哺乳不止者此事更为悖理食乳之儿因乳汁不佳必多疾病腹中之儿因其母之哺乳难于生长而其母以一身而兼顾两儿其不能支持之情形更可不言而喻矣此皆浅近之理而知之者甚少不独乡愚无知即寻常医士亦鲜有知者岂不可叹也小儿至四五岁时已稍有知识此时蒙养以正为先切不可道之以伪坏其心术乃知世之人因小儿之喜顽多方哄骗久之则真者亦不信更久之而自能作伪以其父兄幼小如此则长大可知下等人家养儿至七八岁时尚不使其入塾所见所闻多半伤风败俗之事甚至取人之物骗人之钱则父母并不戒责而往往称之曰能习惯之后以此为常更何望其归入正路哉女子至六七岁时亦不使其入塾读书只知裹缩其足使其尖小伶仃以为观美举步维艰行动不能如志身体渐弱疾病丛生故中华女子矮小者多长大者少瘦弱者多强壮者少出嫁之后所生儿女亦多羸弱数代之后其不绝者几希又有贫苦之家衣食不足男儿在十五六岁时已肩挑重物勉行一二十里之遥伤其筋骨因此不得长成至二十余岁时仍矮小如童子此等人皆不永其年所见者多矣甚可叹也更有极贫之家夏无蚊帐冬无被褥一室之内污秽不堪问其业则曰小工也或推车以度日也问其所入几何则每日亦不下二三百文也问其食指几何则亦不过数口之家也察其何以窘迫至此则非嗜酒必困于非困于则喜赌博耳终年如此即使所入较多亦不能有盈余为其妻孥者艰难万状几无以为生嗟呼此等人迷而不悟竟无醒觉之时真所谓自作孽不可活也果何以使其孽海回头克登彼岸欤饮食衣服一以养身一以蔽体人皆知之而不知所以养生之故盖由于人之思虑动作皆有所消耗不得不藉饮食以补其缺乏而所补之物又分长肉与生熟二种肉不长则饥肤必致羸瘦熟不生则血必致凝滞皆足以伤生此外又需洁净之气以供呼吸之用良以身内之血遍体运行一周则不免有秽浊之物搀杂其中必自肺以呼出之此为血中之浊质所成呼出之后必清气以补其缺而血乃由紫色变红紫色者秽浊之色也红色者洁净之血也人无清洁之血则疾病丛生不可救药故饮食尚可暂缺而呼吸则不可偶停诚以气为血用而血为人用而供其职者惟肺与心心之力能令血流行于中肺之力能令血之浊而紫者变为清而红者此亦造化之妙法也当今之人昧于此理饮食之物但取滋味之适口而不计养身之功何物为最大常多食无益之物撑肠满腹消化不及即足以成病亦不计长肉生熟何为独多往往夏时多食生熟之物而冬时多食长肉之物反其道而行久则必受其害
城市之中臭秽不堪发为恶气居室之内堆积霉烂之物并不洗涤亦发恶气又有一房之内聚集多人气之清者变浊又不肯开窗以通清气则无病之人亦将烦闷而头晕矣若有病人更不相宜所以天气酷热之时疫疠流行死者不可胜计吸气之外其最要者则惟饮水水之为用甚大能令人体软润能消化诸物食物在胃中变血藉水以消化之血含水而行布遍体补其缺少之质又将用过之质泻出至血管之门渗入大小肠而大小肠藉水冲之至于身外所以消化养血通血大小便之事无水不成而水之种类可分为蒸水雨水河水井水泉水海水等而蒸水最净雨水次之河水则有清有浊清者可饮浊者不可饮大城内之井水常有秽物随水而下饮之不宜泉水近于墓者饮之亦不宜凡日用之水近于沟渠处而取之者饮之必有大害海水含盐饮之不宜惟供洗浴之用则有益于人身凡人常用净水可以却病延年多饮不洁之水即为疾病之源而世人每忽略此事但知挑取污浊之水以[白](自)矾消化之澄清以供饮食之用不知水中尚有恶质为下白矾所不能去者仍存于中水色虽明饮之亦有害也至于衣服则不专为蔽体而设大抵人身之热有一定之度不论天时之冷热不宜过多过少惟热之性情易散易传又因空气之热寻常小于人身之热故必有材料在身内化合补其传散之热令身内之热不减少身外则全赖衣服护身之热冬时以皮为衣令身内之热不易外散夏时用白色之衣阻御日光之热令其难入人身冬时用法兰绒为裹衣令身热不散如不用法兰绒则用棉布胜于麻布因传热迟而能收汗也材料之外尚须知颜色之不同黑色之收热散热较其于白色夏布穿黑衣较之白衣更热冬时穿黑衣较之白衣更冷故衣服以淡色者为宜今世之人非不讲究衣服惟徒知外饬之观美而不计气体之相宜竟有四季之衣服已经完备而贴身之里衣污旧不堪者且因洗浴之不勤而皮肤汗孔皆为尘土垢秽所闭塞而汗气不得畅行上被褥亦不能厚薄适中寒冷之时并不加羊毛毯而仍絮被贫苦之家竟有终年用蓆而不用褥者自以为家寒之故只能如此而不知平时枉费之钱亦属不少苟能稍知节啬则置辨被褥为御寒之具尚非难事岂不胜于饮火酒以得暖用鑪以温被耶此外婚丧喜庆之事亦多繁文缛节而不能切中事理风水一说尤觉害人不浅言之真堪痛恨[今](令)人于出殡一事往往花费多金而不惜及至停棺之后二三十年不葬者所在多有岂非以风水之选择误之也甚可叹也
呜呼人之智愚贤不肖固由于彼苍之赋裨而莫可挽回然而不可移者究惟愚下之人则然若中材之人则未必不可化道者我国家苟能革除一切之虚文而用人行政之法俱以实事求是为断则草野之风俗自亦有丕变之机地方官关心民漠时时以民事为念去其不便于民者而兴其有益于民者则闾阎之气象自为之一新民气既振民心既固则根本已立而后议教化之方庶不虞其隔阂教之之法即所以开其智也大纲约有三端一曰读书夫中国之童子不患不能读书而患不能读书之文理深奥不能骤明所以读书数年而即出塾者其书全行荒废与未读时无以异也为今之计宜着浅显易明之书以文字为经以名物事理为纬由二三字至五六字以至成句句有长短而文理即寓乎其中由单句之外再申明连句之法即成一则文字所讲者无非指点目前切近之事童子读之能心领神会者犹恐不明又辅之以图俾能记忆迨识字已多文理略通即仿经史百家简编之法而变通之凡有发挥事理增广识见者皆为不可不读之文悉载入其中使读之者感兴鼓舞而不能自已而文辞之变化亦已纤悉毕备矣此外应习算学舆地二门夫算学之精者皆为专门名家之学而其所必不可少者实为人人当知之学凡人世间有益之学问皆以算学为根基如不通算学则所辨之事多半模糊影响而毫无把握今算学之书印行者已不少宜择其简要易明者三四种为塾中之用又益以几何原本与算书相辅而行俾学者于一日之工分出一二时习算则姿质聪者愈启其灵明而天分稍低者亦可磨练其心思而成干济才矣舆地之书亦可开拓心胸并可周知形势且奉君命出使他邦贸易于他埠采询风俗于异域统军命于疆场船行海洋历数月之久而不睹边岸之所是若无他志以资考证无地图以备阅不将如瞽之无相而伥伥何之乎尝考舆地之学原出于地图而披阅地图者必先知绘地图之法如何测量地球面之大小近远并作何形状而在一纸之上缩绘成图此非素所谙练者不能一见即了然也且地志为史书之根本读史而不知地理则不能明各国之分裂及历代之沿革故学塾之中宜兼习舆地一门先由本国以及于他国由本州以及于他州再由近今以远溯上古也更有余暇则可研究地中之各质及地面高下直形与有关于人生之动植诸物此皆幼学所宜知而为书院中必备之功课也二曰格致夫格致之学所包者广竭毕生之力亦不能全知惟有最切实而最紧要者厥惟身体之学今中华之人皆不以西人之坚壮说者谓西人之食物与华人异所以西人多强华人多弱以余观之食物固为养身之要事而身体之强弱尚与他事有关苟能确知人身如何生成如何长养如何老死之理必于保身度日之法大为有益而疾病必可减少身体必能强健因此而增其智慧足以宏济夫艰难然此学亦非旦夕可成必从名师讲解图说之外有必须剖析细而知者中国贫民急于谋食或无暇为此则先明其总理可也三曰公会大抵学问工艺等事贵乎切磋琢摩相观而善中国不乏有志之士特声气不通见闻孤陋不能得友朋之辅助相与有成西国之人深知集思广益之有用堪以造就人材故特准民间设立艺学之会定期聚集一处或讲论新得之论广演习创获之法将一人所知之理法传之于会中之人刊印书籍传布各处所以西人于制造工艺之学竭力推求不肯甘居人后又因成会之故易得众力之擎举而成就不难今中国亦应仿行此法特准民间设会凡属有益于国计民生者皆不在禁止之列推而广之凡博览会赛珍会以及博物院藏书库皆可由国家举办而准民人入内游观以扩闻见此亦新民之要务也此三者皆为人生切要之端而富国强兵之道实亦不外乎此苟能如此而尚谓黄种之民不能自立于天地之间者吾不信也质之通达时务之君子以为何如
广论
兴亚策
何文炬
自中西道通风气大开互市订盟五洲峙立论者以俄譬秦英譬晋法譬楚倭譬齐虽思患预防言之激切然地球之盛未有过者中国处亚细亚洲物产民力百倍外洋而卒积弱不起者则以振兴之道未讲也窃维夷祸燎原大局不堪设想此在兵法货殚力屈则诸侯乘其蔽而起其在战国齐不赂秦遂抱薪救火之喻薪不尽火不止自倭事既定固知其必有今日也然以天下之大臣庶之繁岂遂无扶危勘乱之才起死回生之术特仍故步自封刻舟求剑则终至于束手易曰穷则变变则通通则久谈时务者仅以西法当之而不知通变者振兴之本道固有大于是者如求战阵之才则必咸同间老将求封疆之才则必曾历任督抚而不知其人已今非昔比以当战钜误事岂云浅鲜由此而推资格限之捐输滥之苞苴径窦以攘窃之尸其位者类不胜其任胜其任者类不与其位用人之道竟成一形格势禁之局苟非廓清积习破除成例而真才不出此宜通变以求振兴之一端也中国海战风气非数十年所能开十年前曾谓专恃海战两失之道扼重陆军得半之道恃必不可恃之水师则陆师每观望水师之胜败以为进退掣动全局日本之役坚船利尽以资敌而陆路四百二十五营同归无用何如精练陆军分布要害敌船偪近之处濒水州县市镇村落官民仓库物产搬徙一空而我军离水数千里驻扎彼不离水吾土地不能捆载而去彼若深入然后吾陆军制敌之法得一一施行此宜变通以求振兴之一端也古者王畿不过千里侯封不过百里今封疆所辖奚啻数倍事权何等重大时艰同值宜如何认真振刷有备无患乃一旦有事内出一纸书便足以弛其肩臂杳泄者乐得侥幸无事有一总署既与外人以抓拉之具而遇事请示遇事掣肘虽管郭复生不能展尽底蕴有为者亦将心灰气塞谓宜明降谕旨交涉之事各有专责疆场之事不为遥制既以作当事奋往之气即以抵塞洋人径至京师要挟故智此宜变通以求振兴之一端也理财在今日自属急务惟利之中于人心既深且毒如贪墨浮冒偷减干没攘夺倒骗数者尽之矣此在今日已成锢疾孟子所谓后义先利遗亲后君者此其候也其有以赃败者官则革职幕友家丁则驱逐不知积久而后败露固已饱其欲壑仅予革职驱逐于彼无毫发之损其未经败露者仍无足畏忌计惟申明罚锾之例酌定官幕司事书役门丁数项而民间不与焉颁发简明条例有犯必追估计累资若干勒令吐出若干除罪在不赦流徒以下皆准作赎即如甲午岁魏汝贵一流其时贪人败类若行此法所罚何止数百万以取诸公者还诸公既不法亦不伤恩既可惩贪又可助饷但破除情面核实奉行彼贪黩者知已入之终不能据为己有其迹亦可以稍戢矣此亦励廉耻正人心之一助宜变通以求振兴之一端也大抵事有万端而行之有序中有纲领有条目有功用有效验然非综核名实则积重难返仍恐无自而兴今若集政府王大臣聚谋一室试立名实二字于此覆按诸大政大计孰名孰实其无不相应者乎复按诸握虎符拥节旄专方面及凡百执事孰名孰实其无不相应者乎复按诸洋务学堂艺院一切制造孰名孰实其无不相应者乎苟去其不相应而病源洞见症结实求其所以相应而处方直达膏肓循是数者切实讲求将环亚洲之人士自无不喁喁向风廉顽立懦岂惟可以驾泰西各洲之上虽以之咸五登三可也是在今日之留意振兴者
保种策
陶崇新
狡矣哉洋人之在内地交涉也其始也开埠通商而内地之财源入漏矣其继也觅衅动兵而内地之军需动钜万矣其卒也议和索地而内地之形胜归乌有矣今复哓哓然以瓜分为谋夫瓜分天岂遂其欲然或他日者若英若俄若德若法等国逞狼之贪纵虎之欲分据而有之其在议院诸臣谋服华夏之民而臣妾之犬马之可保无后起之患必以遏绝乱萌为先夫天下非绅富之家不足乱非才智之士不能乱则必效朱梁之故智辱搢绅于浊流循祖龙之旧辙坑儒者为粪土然后彼可安枕而卧也嗟夫绅富之家才智之士是种也何种也所谓神明之遗种者非耶而今而后盖有危如累卵者矣虽然其不幸而不生干嘉之际得蒙惠保之庥其犹幸而未遭杀戮之惨可谋自保之道自保之道奈何其在绅富之家莫如散财发粟抒国步民生之困而自安于淡泊才智之士莫如匿迹韬采存大智若愚之心而自守其昏默庶狡焉思逞者不至顾而生忌忌而生疑疑而生谋谋而置于鼎镬刀锯之地也岂不幸哉岂不美哉至如私结鬼党为偷生计生则生矣其如良心难昧何远徙外洋为避难计安则安矣其如远弃家室何善自保者不徇于利不徇于名而溷其身于蚩蚩者流似商似贾亦学亦农老子所谓知其白守其黑知其雄守其雌实乱世存心之上计也庶神明之后不至殄无遗育者耶虽然以七千万里之地四百余兆之人吾安知无守钱之虏甘受首于纷争之际钓誉之流甘受戮于夷狄之手也哉噫
招徕论
夫用夏变夷经说可据重文轻武锢习已深招之而不应则奈何曰楚王爱细腰臣多约食宫中爱高髻城中高一尺上有好者下必有甚焉安有招之不应者乎特患招之未尽其情耳夫中国之重流品久矣昔淮阴羞与樊哙为伍袁宏耻与伏慆同列本属同功一体之人尚有高视阔步之意一或良楛不分薰莸共器则志士有笼束而退走耳查本籍聪子弟若其文理清通必已列名庠序至于武生武弁大率斛律敦署名金迷其制库狄干押字锥逆以书间有承袭世职通晓汉文者然亦仅矣伏维帅台智周万变岂其见不及此特以整军经武之图不得不示博采兼收之意惟是众品淆杂情伪滋多倘考核之稍疏必弊端之丛出伏乞帅台饬考官严密阅校无论何项功名均以文理精通四字为本俟录取后其子弟武生令取同乡官及本省绅耆身家清白品行端方并无枪冒顶替切结方准来堂一体学习庶聚处无乱之惧而闻风免裹足之心则流品宜清也北洋学生习气颇深为人诟病久矣南洋开创伊始闻定章每月膏火二两告假过年按日核扣法颇苛细必无奇伟之士应之顷者皖省获见湖北招考告示宦途及书院中均有欲往鄂投考者顾踌躇曰某某根基污下今为北洋学生列上考矣某某仅识之无今往南洋报考得名字矣我与并列何如哉揆其隐念特恐识者与他省一例视之故趄而不前也虽拘执不通然其意亦可念矣伏乞帅台俯体人情略变旧制或本储将练武之意另锡名称即援高才上舍之规一新耳目虽属暮四朝三之术聊示泾渭清浊之分则名目宜殊也
  </div>
  <div class="pagination">
   <a href="皇朝经世文四编_page8.html">
    上一页
   </a>
   <span>
    ...
   </span>
   <a href="皇朝经世文四编_page4.html">
    4
   </a>
   <a href="皇朝经世文四编_page5.html">
    5
   </a>
   <a href="皇朝经世文四编_page6.html">
    6
   </a>
   <a href="皇朝经世文四编_page7.html">
    7
   </a>
   <a href="皇朝经世文四编_page8.html">
    8
   </a>
   <span class="current-page">
    9
   </span>
   <a href="皇朝经世文四编_page10.html">
    10
   </a>
   <a href="皇朝经世文四编_page11.html">
    11
   </a>
   <a href="皇朝经世文四编_page12.html">
    12
   </a>
   <a href="皇朝经世文四编_page13.html">
    13
   </a>
   <a href="皇朝经世文四编_page14.html">
    14
   </a>
   <span>
    ...
   </span>
   <a href="皇朝经世文四编_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
