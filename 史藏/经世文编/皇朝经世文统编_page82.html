<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 82 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 82 页/共 287 页</h1>
    <div class="content">一曰埽制宜更也河工之用埽自汉已然明潘印川宫保我　朝靳文襄公之治河凡险要之地皆恃埽以守御未尝以埽为引溜生工也亦未尝弃埽以抛砖石也自用柳改而用而古法于是一变自横埽尽为直埽而古法于是又一变自是以来愈变愈下直至今日而埽遂为利少害多之物矣成忠查成案窃以为古埽之变为今埽者其弊有六请得详而言之治河方略云埽必柳七而草三何也柳多则重而入底然无草则又疏而漏故必骨以柳而肉以草也又曰柳遇水则生草入水而腐为土性既宜之且又省费而易办乾隆十九年江督尹文端公奏言河工料物柴柳为上次之柴柳入水耐沤而经久柳质尤重压埽尤着有力入水经一二十年不腐至一二年后朽坏无存柴不如柳然犹胜于此皆言镶埽之物莫良于柳而草则所以补柳之疏漏也有明一代埽皆用柳每高五尺之埽用草六百斤柳三百六十斤柳少则以苇代之无用者康熙二十年民柳渐少始劝各官种柳二十六年以后河工用柳大半取之官柳时或不足亦以芦苇代之无用者河工之用见于章奏者自雍正二年河南布政使田文镜始其时每一斤开销银一厘是年云南布政使李卫奏言前三十余载河不为患者实河臣靳辅之力彼时沿河种柳今河官取两岸产柳之地或田纳租分肥而料则仍派于民奏入乃复申官地种柳之令历乾隆嘉庆终不能复然如乾隆十八年张家马路漫工犹草柳并用也由道光至今竟不知埽有用柳之说矣柳质既重历年又多不用柳而用于是遂无三年不换之埽此埽之易柳为者其弊一也埽者河工所常用治河书但谓之埽而已不言为横为直也以卷埽及捆镶之埽推之则其体宜必横不横则埽台不能卷不横则船不能捆此理之易见者今河工之埽皆以秫之头向外户顶至踵有直无横询之老年之兵弁皆言自古如此成忠详加考始知河工口号凡镶埽筑坝皆有丁顺之分直者为丁横者为顺乾隆四十七年阿文成公堵青龙冈漫口两边进占地势不顺奏言应于上水南首自南钉桩向北进占进至七八占仍向西进占如此丁顺做去似为较稳是则丁顺云者一直一横之谓通工之所习闻者不独镶埽然即筑坝亦然也

治河书无直埽横埽之说而有丁埽顺埽之名治河方略云御冰凌之埽必丁头而无横何也冰坚锋利横下埽则小擦而靡大磕必折也然埽湾之处则丁头埽又兜溜而易冲必由顺埽鱼鳞栉比而下之然后可以挡溜而固堤又云抢救顶冲之法于外滩地内滩堤三四十丈飞掘丈许深槽卷做高丈许钉埽先期埋入或百丈或七八十丈下至稍可舒展处为止若离堤甚近则即于大溜内先用顺埽保护一面仍于顺埽而卷下钉埽均看大溜长短以定埽个多少以方略所言合之阿公之奏则丁顺即为横直而九日之直埽即古之丁埽无疑矣顶冲大溜岁不一见今所谓险工大都皆埽湾及绞边之顺溜耳埽湾之溜其力亦能塌然其深则不过二丈惟用丁埽以兜之然后始至三四丈若顺埽则仍止二丈断无太深之理何以言之凡顺下之埽非卷即捆卷做之埽其上必加散料兼压大土埽为料土所压圆者变而为扁上一二丈者其底必至三四丈迤逦而下状如坦坡此埽之有收分者也捆镶之埽其初镶之第一坏虽亦平铺然其上有船以拦之而其下则任其所之一经加料加土兼之众夫之齐跳愈跳愈开愈下愈远其外分较卷收做之埽尤大故埽湾之溜至此斜漫而上亦斜拖而下其向前之势方酣故横缚之缆能固其在下之力不重故近埽之土无伤有搪溜之功而无兜溜之害埽湾如此绞边可知顶冲而外河工所用所以率皆顺埽也或有诘之者曰溜莫大于顶冲钉头埽既能兜溜则钉冲之溜其为兜也宜益大曷为不可用于埽湾者反可用于顶冲也且顺埽既无兜溜之患曷为可用于埽湾者又不可用于顶冲也不知顶冲者险工之尤险者也向来失事多由于此必加倍于寻常抢险之法乃可御之推原顶冲之所由来或因对岸嫩滩兜住溜势不得遂其就下之性变而横走直冲本岸或因鸡心滩外旧有大河原亦顺东流去忽滩面于水涨之时冲开一道有如峡口峡愈长则力愈大从滩之对面卷地而来波澜虽若排空攻击实已透底横安之顺埽以千百茎之柴柳排比而成所恃者裹肚之各缆入腹之长桩为之钤束一经顶冲大溜之奔注但揭去迎面一二排之柴柳则缆松而依附不固亦桩孤而签钉皆虚逐浪随流势将尽散即或未散而水力太猛必将埽底之土淘空巨浪一撞翻身入水溜势长而埽身短虽有收分固不足以相抗也钉头埽则森然排列左埽与右埽两两相依顶冲之所不能折惟搜根淘底之是惧故前人于顶冲之丁埽必卷至丈许之高高既丈许则其长必至十丈次则亦必七八丈以七八丈之长埽挺入河心大溜能淘深河底三四丈然后能钻入埽底三四丈前虽悬空后自贴实又有顺埽以承其后重关键此其所以虽兜溜而终能御冲者为其直而且长也

今之丁埽本从省缆省工起见散乱抛掷或距堤一丈或距堤二三丈既无入河七八丈之长徒效其根向外变横为直屹然如峭壁之立凡顺堤绞边以及埽湾之溜一为屹立之埽所逼回漩而入彻底掀翻水深至三四丈则入于埽底者亦三四丈以二三丈长之埽侨寄于三四丈空窝之上其后又无顺埽安得不随溜而走耶栗恭勤公云埽能压激水势俯啮堤根意正谓此且不独俯啮堤根也埽根之水深则埽上之数丈与埽下之数丈亦因之而俱深水深则又添埽埽添则又加深辗转相寻为费无已此自乾隆中叶以后姚高黎诸河帅所以皆有埽能引溜生工之奏以为非不得已不可以用埽也而不知非埽之本如此也惟丁埽则然此埽之变横为直也其弊二也有此二弊本原之地已坏仍讹踵谬其弊益多治河方略云初下埽个仗揪头滚肚诸绳以拉之月余即腐朽矣全赖长桩钉埽于下而管束镶垫于上也乾隆三年制军白庄恪公奏言卷下大埽非密钉长桩深入老土无以关束而资稳固江南河工杉橛杨桩并用豫东两省全用杨桩每年约千百余株在洛阳偃师巩县孟津济源温孟等县购买是由康熙以至乾隆之初未有不用桩者其后以借桩冒销者多于是合龙大工不准用桩而岁修则犹用之今自丁埽之法行埽前之水动深三四丈虽有长桩不能到底而签桩之法遂废夫埽之所以经系撞而不走者桩固之也今以埽个浮置于堤外河内之地在中间者犹有左右两埽之夹辅工头工尾则溜至而即走耳此埽之不钉长桩者其弊三也明潘印川河防一览云埽以土胜为主谚云镶埽无法全凭土压此河工不易之通论软镶之例由数寸花土以次递加至面土三尺而止今秫所镶之丁埽质本易朽水又易深溜到之后往往蛰至两三次假如埽面上高三尺屡蛰之后土皆入水浪淘波洗顷刻尽矣必又加三尺之料以补之是枉费也河员之不压大土原亦未尝无说然而埽无土压则轻轻则不能入土而易危轻则不能御溜而易动动辄走埽理固宜然此埽之不压大土者其弊四也河工之埽旧皆用卷有明一代无捆船兜缆之举惟靳文襄治河方略于堵塞支河尝用此法其见于章奏者自乾隆十八年大学士舒公赫德督办铜山县漫工始然至将合龙时犹用卷埽也嘉庆道光间始全用软镶以为胜于卷埽以其料皆着底无虚悬偏重之弊也其法诚善而其费则视卷埽为尤重工员惟省费之是亟于是岁抢修之埽又变为推枕镶用丁而不用顺无裹肚之绳无提脑揪梢之缆惟恃两旁之埽以夹之埽之草率偷减未有甚于此者矣捆镶行而卷扫废推枕行而卷埽益废今八九十之老兵不知卷埽为何状设遇顶冲大浪船不能捆其将何以应之此卷埽之失传其弊五也骑马之设所以拦迎面加镶之料使之不散实于顺埽为宜惟捆镶之埽每占相承迎面无安骑马之地故于上下水用之非谓必当在两头也束薪者不束其腰而以十字架加于首尾能毋散乎

今自丁埽之行骑马皆用于迎面每年所费与顺埽略同而得力则回逊于顺埽此骑马之无用其弊六也凡此诸弊非一朝一夕之故乾隆五十五年有江南老民汤干学伏阙上言近年河工多故皆由不遵古法所致并条陈卷埽种柳诸事则其时之埽已非康熙已前之埽可知矣今欲渐除诸弊必自变丁为顺始然柳枝不用则埽虽顺而历时不能久亦终无以善其后种柳之事非三五年不能成顺埽则随时可易然变推枕为捆镶其费不止加倍在厅员既无此力且已成之埽亦未可一朝遂废也成忠悉心筹议如旧埽之前溜势着重莫善于多抛砖石以卫其足以深二丈厚三尺计之每一丈之扫当用砖石六方抛至四五十丈溜势必可稍减然用砖石已三百方矣今砖石之堆大抵多虚少实其在岸有三百方之积者入水之后不知用至如千而后有三百方之用也此其难一也其本无埽之地一朝溜至莫善于改镶顺埽然顺埽之绳橛人工皆数倍于丁埽其费固已不赀又卷埽之法无一人能任之者捆镶则非船不可新生之险急于星火虽缆橛亦苦不能应手又安得船耶是又一难也必不得已而思其次其惟留磴乎其法于新生之埽本拟面宽一丈者头坯加宽至四丈其后每加镶尺余即收进一尺约计埽高二丈可收进一丈五尺埽面之宽但存一丈层层收缩有如磴然乾隆时尝行之节省镶埽之费以为培高堤岸之用行之未久或有谓其无益者其事遂罢以今思之省费诚亦无多然逐层留磴则虽在丁埽亦有收分不至有兜溜淘深之惧是无易丁为顺之名而有易丁为顺之实埽前之水断不能深至三丈也成忠尝询之营员或以为可或以为不可姑试行之较之变推枕为捆镶者其费究可大减也若诚无益则惟捆镶及砖石而已百年之弊非一日所能除亦非一言所可尽为之以渐庶几尚有复古之日欤

一曰重堤宜筑也自明潘宫保之治河即有缕堤遥堤之制河防一览所载河图自荥泽武陟以至云梯关未有不两堤者又兼筑月堤格堤于中略如今之圈我　朝靳文襄公因之虽徐州已下地势太狭间有不筑遥堤以省费者然遥缕并见者固十之七八也当明季及我　朝顺治年间黄河之患惟河南为甚说见顺治十八年十月总河宫保朱公梅麓奏中迨靳文襄公总督南河其时为康熙十六年距朱公具疏时仅十六七年耳而其见于文襄公之书者一则曰徐州以上堤固河深绝无河患再则曰治河之事莫难于保险开归以下堤多者至四五重无甚险前后情形其不同也如此成忠查河南通志自顺治八年总河杨公茂勋始筑堤之役无岁无之朱宫保在任十年设因地远近以次调夫之法民服其公所筑尤多自是岁以为常起顺治八年终康熙二十九年计四十年中筑堤凡一百八十三处此靳文襄公所以羡中州黄河两岸遥堤格堤月堤之多而自堤成之后所以直至康熙之六十年仅决詹家店之一处也重堤之大效如此今河南河北两岸旧堤犹有存者然残缺已甚稍完整者不及十处欲一一修而补之诚非容易然每年砖石麻之外例有土工银三四万两营汛各员赖此自效此本有之不待加增者现在有工之处堤面宽皆十丈八丈并有过十丈者此近年整顿河工之成效回非四五年前之比既已高厚坚整矣岁支土工之银尚有赢者正可加筑重堤先自有工之处始次及虽无工而不可恃者然后再于最要之处修其重堤后之重堤如下南十七堡圈之外又有十七堡至二十六堡之大圈是已期以十年旧堤尽复然后再议其它如是者有大利二焉一曰水戗凡大堤危急之时抢筑堤里谓之帮里戗水戗云者不戗以土而戗以水也非大溜不能塌堤既塌堤矣多筑二三丈之里戗是否有济殊不可知惟于重堤之处预筑格堤以成圈一旦事急竟从堤之下游开口放水使内塘先为水据则外堤有所凭以为固所谓戗也河防一览图内说之甚详以为治河之法莫妙于此今人不加深考往往疑畏不知南河险工赖此保全者多矣且非独南河也河渠纪闻云江南遇大水缕堤着重时每开到放水入内豫省沙松多不轻放然如铜瓦厢古称极险加筑月堤每岁增培至乾隆乙卯大溜曲注危险异常倒引入内塘登时灌满水仍外出顶溜开行此其也黄河之溜短则力猛长则气衰凡顶冲埽湾之最险者其对面兜溜之滩及出险之口大都皆一望可见为其近也若放入内则经行之地又多百十余丈水已伸腰其险自平况倒引入必在不甚迎溜之处俄顷之间水以灌满以水搪水外堤未必再塌开亦无跌塘之势混茫一片仍从所放之缺口入河耳何险之不可保哉一曰放淤其法与水戗相同惟水戗当溜注之时开下口者居多不敢于迎溜之处又开上口若放淤则多于无溜处行之从上口灌入从下口放出每岁可淤高三四尺积三五岁内塘之地高与河平可以永无河患

康熙三十一年靳文襄公再任总河上河工守成疏云臣辅前任内曾将邳州董家堂桃源县龙窝二处险工择埽台上下建设涵洞引黄灌注复于月堤亦建涵洞使清水流出月堤之外堤里洼地不久淤成平陆不但堤根牢固而每年取土亦易又云臣辅复任以来见邳州旧城迤西周围约有百里地势卑洼四面皆高以致所淹之水永无去路臣以为此亦可借黄以淤之者也臣辅在任时徐州长樊坝险工堤里洼地甚多涵洞不足淤灌遂于埽台下首掘开丈许之口引黄内灌伏秋一过自然挂口仍将掘口之处堵塞数月间已淤高二三尺矣今邳州亦宜仿此行之其清水亦可引之运河而去或虑掘堤可虞不防建设小闸更为万全云自公上此疏后历数十年放淤之法大行乾隆二十一年行之于石林二十九年行之于夏家马路三十年行之于孙家集三十一年行之于蔡家楼三十三年行之于徐家庄嘉庆二十一年行之于李家庄更有贾家庄七里沟朱家坝曹工大坝等处见于大学士吴公松圃疏者其岁月今不可考矣伏查黄河之患在两堤中者莫大于积水伤堤而无寸土之可取在两堤外者距河数十里百里者莫大于田为沙压无地可耕今若行此放淤之法如上南之郑州十堡十一堡中河之中牟上汛四五堡下南之二十堡至二十六堡或开倒之渠掘堤放入或砌涵洞或建小闸从大溜所背之地施工断不致有夺溜之患一二年后两堤之间水去淤溜即不能高与堤平亦可免无土可取之患若夫利之尤大者如今日郑州中牟祥符凡在贾鲁河之北者历年为河工漫口所经飞沙极目杳无居人昔日膏腴皆成弃地小民疾首蹙额而无如之何若相度形势于有圈之地内外皆设洞闸俾堤前平漫之水从闸洞放至平地其水归入贾鲁河所挟之淤必留于经过之处谚云紧沙漫淤凡漫水未有挟沙而行者沙压之地皆昔年之急溜也如是行之数年之后斥卤变为膏腴岁增民食官租以巨万计真无穷之大利哉　以上四事守滩必购砖石坝则砖石柴土皆可为之因时因地惟费之省者是宜耳埽之弊最多最久一朝易之夫岂易言近时名臣如黎襄勤公栗恭勤公其于埽之利弊知之深矣其所以变而用砖石者诚以多年积弊非旦夕可除也埽变为坝又变卷埽之坝为内土外砖石之坝此前贤救急之良法欲求速效惟此为宜其次则以砖石卫埽根又其次则试行留磴之法为之以渐或者其有瘳乎重堤之保险放淤不独免河之害兼欲收河之利治河无上策此则庶几上策欤然而知之者以为大利不知者或且以为大害姑存此说以待事机之会耳保险之法之可言者大略不外此四事至于治河之本尚有其远且大者则非浅见之所能知也

　　复郭雨三书　　　　　
曾国藩

两奉手示阙而不报非至笃好能无督责寸心之私固无日不依密侍从之旁想亦荷曲原也幼章方伯来备述光仪謦欬且言从事河间讲求宣房上考成案近核全局实能不囿于一时一隅之计前赐函中已略见一斑矣顷者兵三堡之灾猝不及防遘此闵凶河帅原折以为河水经微湖一过出而渐清运道仍尔遄行无滞弟思黄河初决经微湖之涣涤自当稍清若灌湖既久则湖波不足以资刷涤恐全黄入运运道不免终受其淤且原折称黄水入微湖而后挟运道而下东趋骆马湖由六塘河入海而于骆马湖以下之运道若何则未尝分晰言之但云必不误回漕而已弟思水不两行溜不两盛假使全黄大溜尽注骆马湖则运河之小溜亦恐将掣动而从其大者自泇口以下中河以上恐运道不免有断流之患自微湖以至清口运道五六百里上游为黄流所经则虞其淤塞下游为黄溜所不经则虞其断流二者弟之私忧过计望兄将目下形势详悉示我粤匪未靖而河事愈棘　天子蒿目焦虑而书生束手无策虚糜厚禄以是悚愧不可名状前者老兄来书所谓全河关键在先修山盱之六埧次浚清口之引河此与弟夙昔鄙见若合符契自嘉庆年间有减黄清之说往往启上游峰山祥符五端等闸灌入洪湖于是乎全湖之底北常高而南常洼至前年启放吴堡而湖底之北边愈高惟北底苦高故水小则运道有淤塞之患惟南底苦洼故风大则石堤有掣损之患有识之士多谓修六埧以泄全湖之异涨挑引河并挖浚湖之北底以疏引湖入运之路复王营减埧以掣低黄河之面此三者皆不可缓之工也要使洪泽巨浸仍复七分入黄三分济运之旧然后可以少安不然以全淮而迂道下江以漕艘而灌塘出黄此皆逆天而任巧所恶于智者为其凿也浅见悬空老兄躬历周勘无惜随时一一示哉

　　覆奏黄运两河情形疏　　　　　
李鸿章

窃臣承准军机大臣字寄同治十二年二月初一日奉　上谕前因乔松年奏筹办黄运两河情形文彬丁桢奏请仍挽复淮徐故道并御史游百川奏河运并治宜详筹办妥等情当经降旨交军机大臣六部九卿妥议具奏等因钦此仰见　圣虑周详实事求是钦悚莫名臣自少壮南北奔走嗣督师追贼往来河上迭就黄运两河交筑围圈贼虽于河务务非所素习而阅历变迁讨谕掌故采择众议略有见闻奉　命后复遴派干练耐劳之员分投前往访察测量兹谨悉心妥议为我　皇上详细陈之伏查治河之策原不外恭亲王等所奏审地势识水性酌工程权利害四语而四语之中尤以水势顺逆为要现在铜瓦镶决口宽约十里跌塘过深水涸时深逾三丈旧河身高决口以下水面二丈内外及三丈以外不等如其挽河复故必挑深引河三丈余方能吸溜东趋查乾隆年间兰阳青龙冈之役费帑至二千余万大学士公阿桂奏言引河挑深一丈六尺人力无可再施今岂能挑深至三丈余乎十里口门进占合龙亦属创见　国初以来黄河决口宽不过三四百丈尚且屡堵屡溃常阅数年而不成今岂竟能合龙而保固乎且由兰仪下抵淮徐之旧河身高于平地约三四丈因沙成堆老淤坚结年来避水之民移住其中村落渐多禾苗无际若挽地中三丈之水跨行于地上三丈之河其停淤待溃危险莫保情状有目者无不知之而岁久干堤即加修治必有受病不易见之处万一上游放溜下游旋决收拾更难议者或以河北走则穿运为运道计终不能不挽之南行以会清口臣查嘉庆以后清口淤垫夏令黄高于清已不能启坝送运道光以后御黄竟至终岁不启遂改用灌塘之法自袁浦泄黄入湖湖身顿高运河水少灌塘又不便遂迭次奉行海运彼时河务运务实有岌岌不可终日之势自明末迄　国初借清刷黄颇蒙其利厥后河淮不能合流天时地利人事三者皆穷今即能复故道亦可能骤复河运非河一南行即可侥幸无事也恭读道光八年十二月初五日　上谕江境御黄坝上下一带黄河积年淤垫以昔证今已成不可救药之势等因钦此　圣虑周详早已洞悉无遗此淮徐故道势难挽复且于漕运无甚裨益之实在情形也

河臣乔松年所拟就东境束黄济运一节臣查当年清口淤垫即是借黄济运之病乾隆二十三年八月　谕河臣白钟山曰引黄入运黄水多挟泥沙一入运河易至淤垫非甚不得已不可轻为此迁就之计嘉庆十五年十二月十九日　谕河臣陈凤翔曰因利漕先已病河权其轻重宁使暂时剥运渡黄必不可复用借黄济运之计各等因钦此道光五年洪湖溃泄两江督臣孙玉庭等复议引黄济运数渡之后即见填淤起剥磨浅卒至未终其事是　历朝圣训昭垂至明至确往事覆车可为永鉴今张秋运河宽仅数丈两岸废土如山若引重浊之黄以闸坝节宣用之水势抬高其淤倍速人力几何安能挑此日进之沙且所挑之沙仍堆于积年废土之上雨淋风荡何底日高闸亦壅塞久之黄必难引明臣万表刘天和等佥以此事害多于利非淤即决譬之以病为药以狼兵止寇语殊痛切宏治初年荆隆口铜瓦镶等处屡次大决皆先因引黄济张秋之运遂致导隙滥觞临清地势低于张秋数丈而必谓后无掣溜夺河之害臣亦不敢信也至霍家桥堵口筑堤工程尤不易办该处本非决口乃大溜经行之地两头无堤无岸一望浮沙并无真土可取若兴作于茫茫沙水之中目前无从起手无从立即勉强沙堆节节偪溜下做窃恐浮沙易塌适足撄河之怒而所耗实多日后防守难资终为痼疾一遭溃陷水仍别穿运道而不专务张秋岂非全功尽弃至同知蒋作锦所拟导卫济运原因张秋以北无清水灌运故为此议惟查元村集迤南有黄河故地道多积沙施工不易且以全淮之强不能敌黄尚致倒灌停淤岂清浅之卫遂能御黄济运耶彼其意在袭取山东诸水济运之法不知泰山之阳水皆西流因势利导十六州县一百八十泉之水源旺派多自足济运卫水来源甚弱北流最顺今必屈曲注之南行一水何能两分其势实多不便平时浅可胶舟涨时流甚浑浊若拦河作闸遏水一遇伏秋盛涨闸必冲决新渠必淤即幸不决不淤而使上驶之芦盐下运之豫粮及来往商船皆停阻于河而听命于闸势不能行若令芦盐改由临清运河入豫则三省盐纲紊乱窒碍尤多若欲分沁入卫以助其深而沁水猛浊一发难收昔人已有明戒豫民必多惊惶若必多方更变另谋引水灌运必致如南河清口故事徒增满无可持久此借黄济运及筑堤束水工程均无把握与导卫济运难行之实在情形也惟河既不能挽复故道则东境财赋有伤水利有碍城池难于移置盐场间被泽漫淹如抚臣丁桢所奏各节均属可虑臣查大清河原宽不过十余丈今自东阿鱼山下至利津河道已刷宽半里余冬春水涸尚深二三丈岸高水面又二三丈是大汛时河槽能容水五六文矣奔腾迅疾水行地中此人力莫可挽回之事亦祷祀以求而不易得之事

目下北岸自齐河至利津南岸齐东蒲台民间皆接筑护迤逦不断虽高仅丈许询之土人每有涨溢出槽不过数尺尚可抵御并无开口夺溜之事岱阴之水如绣江等河亦经择要筑堤汛至则涨汛退则消受灾不重至如齐河济阳齐东蒲台各县城近临河岸十九年来幸官民防守无恙以后可守则守不可守则迁似应随时相势设若于此时骤议迁徙经费无筹民情难喻无此办法惟郓城一县地本洼下现已沦没水中须筹移置东省盐场在海口者虽受黄淤产盐不旺经抚臣竭力经营南运胶莱之盐时为接济引地无虞淡食惟盘剥多费价值稍昂耳夫河在东省固不能云无害但得地方官补偏救弊设法维持尚不至为大患昔乾隆十八年铜山决口不能收功尚书孙家淦曾有分河入大清之疏乾隆四十六年兰阳大工屡败垂成大学士嵇璜又有改河行大清之疏此外裘曰修钱大昕胡家绪孙星衍魏源诸臣议者更多其时河未能北流尚欲挽使北流今河自北流乃转欲挽使南流岂非拂逆水性恭读嘉庆十六年八月十二日　上谕河南近年以来年年漫口前此已糜费三千余万均经竭力措支办理毫无成效今复巨工迭出数将千万国家岂能以有制之帑金注无常之漏等因钦此大抵河南堵筑一次通牵约费七八百万统计工需已在官禄之粮民欠之上实为无底之壑因河身日高水行不顺虽穷天下之力而不能必保安澜今河北徙近二十年未有不变亦未多费修比之往代已属幸事且环拱　神京尤得形胜自咸丰五年铜瓦镶东决后粤诸逆窜扰曹济几无虚日未能过河一步而直东北岸防堵有此凭依稍省兵力更为　畿辅百世之利而两相比较河在东虽不亟治而后患稍轻河回南即能大治而后患甚重之实在情形也近世治河兼言利运遂致两难卒无长策元明大河南行始能开会通以运漕至河北徙则无如运何断难一治而两全事穷则变变则通为今之计似不得不出于河自河漕自漕现在议漕政者鲜不以规复旧章为望然此两言可以决耳运河有水可漕无水则不可漕水能分其自然之有余者以利济漕船则可漕反是则不可漕同治初年大溜全趋张秋尚能灌运嗣流势南滚运堤节节穿断漕船绕坡河至八里庙而黄水不能入运不得已引沟塍两水逐倒塘灌放难险已极岂可一再尝试即运河黄淤岁积岁挑亦难久行若以全漕阻聚河干幸此无常之水其所害又非徒劳费已也若如前人所议漕船顺河而东由利津渡海入天津取道固捷但江船不能涉河河船不能放洋势难强为若仿前代置仓转艘之法建仓设官一不得人便滋流弊而由张秋至临清陆挽二百余里车牛盘兑之烦费阴雨霉变之折耗何可胜计且北路亦无许多剥船可备接运反复筹维竟无别有利运之术

臣愚以为　天庾正赋惟苏浙为大宗国家治安之道尤以海防为重当今沿海数千里洋舶骈集为千古以来创局已不能闭关自治正不妨借海道转输之便逐渐推广以扩商路而实军储苏浙漕粮现既统由海运臣前招致华商购造轮船搭运颇有成效江广等省自军兴后奏改减价折漕民心大定若复征解本色苦于运费无措加之于民则必滋事变取之于公又无此闲似应暂准照章折解仍由各督抚随时体察情形如可酌提本色若干石即运沪由海船解津较为便速如京仓尚有不足更随时指拨漕折银两由南省采买运津或派员在天津招商采办亦尚合算应请　旨饬下户部从长议计妥筹办理至运道虽不能畅通河务亦未可全废此时治河之法不外古人因水所在增立堤防一语查北岸张秋以上至开州境二百余里有古大金堤可恃为固张秋以下抵利津海口八百余里岸高水深应由山东抚臣随时饬将原有民保护加培南岸自安山下抵利津多傍泰山之麓诚为天然屏障惟安山以上至曹州府境二百余里地形较洼为古巨野泽即宋时八百里之梁山泊也自宋元迄我　朝凡河决入大清之年无不由此旁注曹单巨野金乡各邑甚至吞湖并运漫溢数十州县波及徐淮为害甚烈其侯家林决口现虽堵筑坚固惟上下一百余里之民高者丈余低者数尺断难久恃此处若有一失则西南之运道水柜复被冲淤庐舍民田更遭荡折其患不可胜言且黄河流分势缓北路原行通畅入海之道亦恐渐形淤浅或生他变相应请　旨敕下山东抚臣丁桢于秋汛后悉心勘估酌筹项将侯家林上下民仿照官堤办法一律加高培厚若能接筑至曹郡西南责成地方印委设法守护更为久远之计沿河各州县民人田地沦入正河身十余年情殊可悯应查明分别蠲缓钱粮海口盐场商运各事并随时酌量变通妥办又铜瓦镶决口现已冲宽十里水势犹日向东坍刷若不设法约拦久必泛滥南趋至于决口以下兰仪东明境内地势平衍现虽刷有沟槽而中洪不深大汛漫滩仍东西坍涨不定亦不可无遥堤以杜窜越拟请　敕下河东督臣乔松年就近察看形势应如何量筑堤与东省曹州之堤相接俾资周防而期顺综计自安山上至铜瓦镶决口接果南堤距北金堤约六七十里宜作为遮拦之势去水较远取土较易工费较省此六七十里中大水所常漫者不过二三十里所急流者不过三五里任其淤波荡漾宽缓水势以渐趋下游宽半里深数丈之大清河则缓急得以节宣不至逼激冲突别寻去路斯为稳着其堤内河内民田仍可随时视溜势之远近地势之高低抢种麦禾不至全无收获似于民生亦无大碍至淮徐故道涸出旧河身千数百里水不复行居民占种年年丰收并请　敕下江苏河南山东各省督抚分委妥员会同地方官查明酌议升科以免私官垦之患所有遵　旨筹议黄运两河情形谨据管见详细据实覆陈

　　沥陈黄水情形疏　　　　　
两江总督李宗羲

窃自东明石庄户等处漫口后黄水逐渐南趋奉　旨豫筹防范臣等于本年三月初二日将江省拟办各节缕晰陈奏并声明东省决口未堵不特徐海无可经营即淮扬亦无把握等因在案数月以来督饬派办工程之道员程国熙庞际云张富年等将扬庄以下旧黄河三百余丈一律挑浚并于扬庄顺清河两处赶集料物酌做裹头以备溜至堵闭统计用银不过五万余两深知此项工费暂顾腹地无裨大局不能不格外撙节留济要工也该道等一面办工一面派员前赴东省察看黄溜情形据称七月中旬以后黄水愈益南趋均由石庄户王老户等处分溜而来微山昭阳等湖较去年水大三尺余寸时逾寒露仍属有长无消等语又据徐州道府州县次报民决田畴庐舍到处淹浸海州沭阳宿迁一路受害甚重呼吁之声惨不忍闻臣等忝膺重任捍御无方秋收既歉春麦难种抚兹民困寝馈不安然目前之泛溢由渐而来明岁之情形何堪设想若不据实沥陈力图补救则贻害更大负疚更深用敢比较利害胪举颠末为我　皇上缕晰陈之黄河本为北条之水自汉至唐由千乘故道入海本皆北流至宋以后河始南流甚且有南北分流之时则为患甚巨其间屡决屡塞不可殚记而善治河者要惟顺水性审地势为上策自咸丰五年铜瓦镶决口后河又改为北流议者佥谓环拱京师天然形势实为河流顺轨之权舆即上年直隶督臣李鸿章覆奏黄运两河情形折内亦称粤诸贼未能过河一步直东北岸防堵得所凭依实为　畿辅百世之利等语是河宜北流不独顺水性抑且得地势本已凿然无疑然在东民身被其灾痛心疾首目盼河之南徙犹之江南之民万口一声日冀河之北流小民各计身家亦属天理人情之正至如臣与山东抚臣等同受国恩同膺疆寄必当筹天下之全局权利害之轻重断不敢区分辖地以邻为壑如果淮徐之故道可复东省之水患永除此受其害彼得其利尚属利害互见之事今则东省之决口不堵江省无措手之处徐海淮扬之害固无穷期即就山东一省言之南之曹济各属久为泽国北之齐河利津一带亦皆岌岌不可终日大损于江省而毫无益于东省此臣等所辗转踌躇而万难措置者也署山东抚臣文彬四月间覆奏折内有修筑运堤之议此亦补偏救敝之一策然东省黄流散漫接连南阳诸湖浩瀚异常其宽处竟有百里之遥极窄亦三四十里若邳宿桃清之运河宽者不过数十丈湖口坝距扬庄旧黄河远至四百余里以数十丈平浅之运河受数十里奔腾之黄流欲其顺行四百余里绝无漫溢虽金城千里亦不足恃一线单薄之运堤乎至由兰仪考城下抵淮徐之旧黄河身计程千有余里积沙高出两堤三四丈五六丈不等老淤坚结遥望如山即费千余万帑金能否开通殊难逆料

是故道既不可复而欲从南阳诸湖使之由运入海专恃运堤以为拦截保护之计窃恐必无是理此尤臣等所再三酌度而不敢虚掷巨者也更可虑者黄水之性急则深通缓则淤垫东省决口不堵分流南趋下游愈缓则上游必有受病之处万一兰仪等处再有失事北岸溃则直隶受其害南岸溃则河南安徽当其冲驯至夺淮入江其患更不可收拾此虽鳃鳃过虑而时势所迫实有今日不言异日言之而已无及者一时之患在两省百年之患在大局则治之宜早治也伏查康熙乾隆年间河臣靳辅等殚心竭虑治河最为有声然皆承　庙谟指授方略同治十一年冬间东河督臣乔松年暨山东抚臣丁桢各陈河工事宜亦蒙特降　谕旨敕令军机大臣会同六部九卿会议具奏仰见　皇上虚衷采纳实事求是之至意目前黄水情形较之前数年尤为吃紧事关重大臣等不敢缄默不言亦不敢独执己见惟有请　旨敕下在廷诸臣公同会议权衡至当博采中外之公论定一筹办之良法不独决口在所必堵即由大清河入海之路亦必相度地势约束堤防庶几水有归宿一劳永逸于以救民生倒悬之困而定　国家久远之谋不胜激切待　命之至至于经费浩大江省固宜竭力通筹各省亦应同心协济俟有定议后再行会商办理

　　黄水下注遵　旨豫筹防范疏
窃臣承准军机大臣字寄同治十三年正月十九日奉　上谕文彬奏覆查东明石庄户口门难以施工应请缓办一折黄水挤清下注江北下游亟应预筹防范着李宗羲张树声会同恩锡详悉勘明择要修守等因钦此应即钦遵办理伏查黄河工程关系南北各省全局我　朝自康熙以后不惜重帑屡兴大工其宣防之方不外审地形顺水性而捍灾御患则以堵缺口为最要之务从未有上游缺口不堵而下游能防范者咸丰五年兰仪之铜瓦厢决口河向北行彼时军书旁午无暇顾及河工淮徐之黄河遂成平陆东省之黄河并无堤防此则天时地势非人力所能挽回同治十年侯家林决口旋即合龙上年侯家林以南之王老户等处又复溃决黄水骎骎南趋犹幸大溜仍向东北其分流入运者挤清下注曹州等属首当其冲被灾甚重江境则铜沛一带湖田亦已被淹不少江北数十万生灵引领以待东省之堵口庶几可缓剥肤之灾乃自秋徂冬协已定水势渐涸尚未闻集料兴工力筹堵合臣等正深疑虑钦奉　上谕饬令豫筹防范始知东省已罢堵口之议在署抚臣文彬审时度势诚有不得已之苦衷而江省防河之策更有万分为难之处臣等参考图说博采众议证以近日黄水情形敢为　皇上缕晰陈之查江境运河与东境运河相接如果黄水下注由巨野嘉祥金乡鱼台境内迤逦而南直达南阳昭阳微山等湖湖底久已淤垫一经普漫仍以中运河为消路运堤残缺五六十处随处可以横流无论修补甚难即使一律培补而欲以浅窄之运河容泛滥之黄水不待智者而知其立形溃决矣水之来也铺地而行何处地形稍低即向何处灌注千罅万隙防不胜防加以蒙沂山水涨发之时拍岸盈堤本已岌岌可危若再有黄溜南趋势骤力猛更属无从措手此黄水一入江境毫无关拦之实在情形也然于无可如何之中筹救弊补偏之策查运河自邳州之唐宋山起下至清河之双金闸止其中并无巨川大泽可以容纳洪流再下至扬庄其东则有旧黄河身可以加宽挑浚以引黄水之去路其南则有顺清河可以设法堵闭以为淮扬之屏蔽至徐州境内祇有坚筑蔺家山坝可以保护铜山境内之一隅其余劝谕居民修筑民自卫田庐均属冀幸万一之举此江北各属略可备御之大概情形也数旬已来臣等悉心商酌佥谓时日已迫桃汛将至不得不赶紧定议东河督臣乔松年饬派候补同知江绶麟来江履勘并与臣宗羲往返函商亦谓江北防范之法祗有筑坝浚河等事现经臣等遴委江苏候补道程国熙庞际云张富年会同淮扬道刘咸徐海道吴世熊筹议开办趁此三四两月多集民夫先将旧黄河动工挑浚查前督臣曾国藩于侯家林决口之时本有挑河补堤之议前署督臣何璟任内曾将李工以下旧黄河逐疏通奏明有案现拟将已挑之加宽挑深未挑之接续再挑以冀容纳盛涨其黄河南岸缺堤如时日尚宽则择要修补以防水之旁溢至顺清河堵闭之说查该处为南运河接济之区土松溜急每年大汛水深四五丈合龙不易若豫为堵闭南运河必至断流不待南北舟楫不通且恐于山民田灌溉有碍现拟多集料物先做裹头豫为收束地步非至万不得已尚不敢轻议闭塞

又查顺清河以上之扬庄向有挑水托水二坝现议接筑宽长以备临时堵合此又与堵顺清河二而一者也至蔺家山坝尚在水中亦拟即日购料兴筑以上数事就目前情形而论明知工费未免虚糜而办理不宜再缓就江北全局而论不特徐海无可经营即淮扬亦无把握惟求所以上慰　宸下顾民生者舍此别无办法但冀尽一分之力或能稍收一分之效仰托　皇上福庇河流顺轨或者大溜不遽南趋实为东南之幸仰臣等更有请者汉臣贾让治河三策千古称之论今日治河之法亦有三策顺其北流之性筑长堤以约束之设闸坝以节宣之不使南趋一步此上策也如因经费太巨未能遽办则就现有之民薄者加厚缺者筹堵此中策也倘竟不堵缺口而令下游防范譬犹大门洞开转欲于旁门别户严为扃键虽多方拦阻终归无济此下策也将来湖河之垫塞运道之梗阻民居之荡析盐场之漂没皆在意计之中甚至饥民啸聚四出剽掠不独江北不能安枕即东省亦必先受其害自古河溃不塞酿成巨患考诸史册前车可鉴每一念及寝馈难安惟有吁恳　天恩饬下山东抚臣详加筹度石庄户口门纵难施工应先将吾老户等处民缺口竭力筹堵然后从容集议力图远大节无益之费以办至要之工拯数省之灾以弭无穷之患庶几探本溯源不为苟且目前之计臣等同膺疆寄岂敢意存推诿惟力所能为者自应设法补苴以尽人事力所不能为者何敢稍涉瞻顾以误大局区区愚诚尚求　圣慈垂察除将黄水穿运情形绘图贴说咨送军机处备查外所有遵　旨豫行筹议各缘由护会同东河督臣乔松年恭折由驿驰陈

　　查勘应修黄河南岸长堤及设官修守疏光绪二年　　　　　
河道总督曾国荃

窃臣前准部咨钦奉　上谕丁桢奏现办堤坝两工情形请设立厅汛一折该部会同河东河道总督妥议具奏钦此部臣以黄河水势何处险要厅汛应设何处未便悬拟令臣详细履勘体察情形专折覆奏再行核办奉文之际时值大汛臣正在黄河上游督饬修防　奏明暂缓赴东嗣于霜清后赴济宁阅伍查勘运道即亲履堤工委员逐丈量自兰阳汛十堡起至运口十里堡止计程三百余里内惟菏泽县新工下首堤工共一百九十余里顶宽三丈底宽十丈高一丈四尺系贾工合龙后丁桢督率办成者屹峙整齐堪资防守惟切近大河迎溜坐湾之处尚宜酌量帮宽其余民或高宽数尺至丈余不等且土性沙松已难拦御汛水而兰阳口门以下至长垣县境七十里则尚无堤岸如设官防守须先将该处兴筑堤工并将民卑窄落一律帮培高厚再行设官方免下防上溢之虞查上游黄河大堤顶宽六七丈至十余丈不等今纵不如上游堤工之宽厚而临黄紧要工亦必须量为加宽始能堆料厢埽尽力防守以捍不虞第以实土核计银数均非二三十万金不办值此经费支绌焉能筹此巨若欲借资民力则下民昏垫已久讵能踊跃从公然察看无堤之处溜势若一侧注不独由东境曹单金鱼巨嘉等县漫淹入湖淤塞运道而江境淮扬通海财赋之区亦大可虑臣再四思惟拟于无可筹之时作一变通办理之计河南兰仪境内应筑堤二十里直隶长垣境内应筑堤五十里及该上下首并东明境内卑窄堤工应行帮培者亦复不少拟请由直隶督臣河南抚臣于各本省派拨将备酌带练军练勇前往兴筑兼由河工派拨明白工程弁兵帮同力作务令层土层硪坚实夯打一律巩固其东省单薄堤仍由山东抚臣派令现在驻堤勇丁择要增培凡于溜势趋注吃重落量为加宽然后分设厅营汛弁兵天按驻守庶几联为一气免致溜再旁趋至于北岸地势本高且有旧日金堤屹峙于二十里之后实足借资卫护北岸土地人民日下先其所急理宜防守南堤为保全山东运道及江北财富之区一俟各工办理完竣便可设官照旧修守惟念　国家制用有常设官则经费难筹如将从前裁撤干河厅员各缺及已裁卡夫酌量移复以免另行添设为力较易而为费亦较省

查铜瓦厢失事下游河涸工停南北两岸裁撤同知二缺通判五缺州同一缺州判一缺县丞四缺主簿六缺巡检二缺经历一缺都司一缺协备六缺千总三缺把总二缺分防十一缺共裁文武四十五缺裁汰额兵一千零九十名又裁堡夫七百二十四名现拟先就南岸新堤划分落设同知三员通判一员州判一员县丞三员主簿四员巡检二员都司一员守备二员协备一员千总三员把总二员分防五员以上各缺均于已裁各缺内酌量复设惟此裁缺内并无守备应于协备缺内改为守备二缺共计移设二十八缺额外外委十一名向于记名外委内拔补并拨兵六百一十四名堡夫四百九十五名将堤岸划分落酌定厅汛名目其直隶河岸堤较少应分隶于河南之兰仪厅与山东之荷名厅就近兼管以免隔河呼应不便以上四厅惟兰仪厅应隶于开归陈许道管辖其荷明厅濮郓厅郓寿厅均应隶于兖沂曹济道管辖第堤岸既立则每岁修守之资即应预为筹备查从前河南兰仪厅山东漕河河曹考等厅另抢各案虽无一定之数而每岁修守约共需银二十余万两兰仪用历由河南筹拨漕等厅用历由山东筹拨今日新堤创始修守应于旧章无殊每年实需银两若干原难预为悬拟必须试办二三年方知大概规模以后每厅需购岁料岁麻若干砖石若干防险银若干似应察看各厅情形就工之繁简扫坝之多寡以定银两之数目三年之内各道厅明河臣自履勘险要秉公酌中议定方可以垂永久之科则至于此项工需应请　圣训饬部颁行议定指明由山东河南照厅拨以便丙子年设厅以后遵照办理惟念山东河南每年添此用应请部臣于派拨协饷时曲为体以宽其力其余一切未尽事宜俟部臣定议具　奏后再由山东河南抚臣饬令兖沂开归二道随时具咨部示覆遵行所有遵议补堤设官缘由理合逐条陈明并缮清单绘图贴说恭呈　御览

　　饬员测绘现在河图疏光绪八年　　　　　
河道总督梅启照

窃黄河修守之法必先明乎河面之广狭河身之深浅河流之曲直而后知缓急之机宜臣到任后据开归河北道呈送河东辖境黄河图说开归道于南岸三厅自上南至下南营汛一切土坝砖坝挑水坝顺水坝鱼麟坝及各扫工皆历历可考河北道于北岸四厅自黄沁至下北详细亦复相同惟其中南岸至北岸之远近南三厅与北四厅遥遥相对之处弯直不一广狭难稽最广者或曰二三十里或曰一二十里最狭者或曰四五里或曰六七里不等迄无实在准数推求其故则以黄流迁徙靡常沙滩涨落不定第能各就实在厢扫之地河道起止里数工程落丈尺绘图贴说以备稽核而于河面广狭河身深浅则月异而岁不同未敢据为定数也臣从柳园口渡河询明委员亦云黄河渡口但能搭席篷数日辄迁徙一处夫修守之法有用挑水等坝者使大溜不近堤根也较诸厢扫更为得力惟用之于河面处则相宜若河面本狭南北岸各厅皆挑坝以逼大溜当其挑成之时非不立见速效化险为平然南岸挑之则逼溜使北北岸挑之复逼溜使南日积月累河愈逼而愈窄愈溜愈激而愈怒本以求顺之方而反增溃堤之患咸丰五年铜瓦厢之改道固由定数实以南北两岸筑坝太多河流逼窄之所致也稽诸成法河广处所堤外筑坝以护扫河窄处所堤复筑戗以护根皆非全河情形了如指掌不可臣现札饬七厅将黄河现在情形另绘河图一分趁凌汛以后桃汛以前水未盛涨易于测绘并遴委熟悉河工之候补同知江绶麟前往周历南北两岸会同七厅详细探测但就现在之广狭深浅曲直绘以方一寸为一里虽伏秋盛涨之时河势随湾行驶与此时所绘情形当有不同而缓急之机宜则固预筹之矣本年十二月十六日已交立春节明春桃汛较早臣拟俟委员河图绘成后即带印出省周历南北七厅查验工料土方等项督饬道厅营汛认真修守总当未雨缪绸加意防护以仰副　朝廷慎重条防之至意

　　马颊河不宜开挖分流缘由会同覆奏疏光绪十年　　　　　
直隶总督李鸿章

窃臣前准工部咨开会同户部议覆侍郎游百川奏请开马颊河分减黄流一折又议覆御史吴峋奏不宜开河分减一折应令直隶山东派员勘通盘筹议折衷二是等因奏奉　旨依议钦此钦遵知照前来当经遴派熟悉河工之候补知府吴士湘随带素精机器员弁驰抵海丰县沙土河海口溯流而上将马颊全河里数宽深丈尺工程难易及直东地势高下民情顺逆逐细测量体察计历山东海丰直隶庆云山东乐陵德平德州平原恩县高康禹城济河长清十一州县至长清县属黄河北岸至五龙潭原拟运坝处所迨勘毕后又以津海关道周馥前曾委勘东境黄河上下游谙悉情形饬与吴士湘悉心妥议兹据该道府绘图贴说分晰覆并先准山东抚臣陈士杰派员往勘缄请会奏等因查据吴士湘称五龙潭至平原县之锅培口马颊河头计长三万四千三百四十丈合一百九十里其间迂回曲折须穿过徒骇等河九道惟漯蒲两河尚有河槽宽而不深若徒骇巴公范公赵王赵牛正岔等河宽祇二三丈深祇六七尺其无河处所须生开陆地六千二百二十丈又自锅培口入马颊河至海丰沙土河海口即马颊尾闾计长七万四千三百七十五丈合四百十三里其在德州平原境内口宽七八十丈深丈许在德平乐陵庆云海丰境内者口宽不过十丈八丈深仅数尺全河并计狭浅处约有十分之七总计自五龙潭迄沙土河海口共长十万八千七百十五丈合六百三里照游百川原奏挑宽四十丈深一丈其两岸堆土及留河滩至出土须有六十丈合共占地宽一百丈计长清县境占地一万六千四百余亩坟墓二千八百余冢又四十七村合三千四百三十余户齐河县境占地六千七百余亩坟墓一千二百余又二十五村合一千余户禹城县境占地九千五百余亩坟墓三千八百四十余又二十九村合四千一百余户平原县境占地七千九百余亩坟墓四千九百余又七十村合五千一百余户德州境占地一万余亩坟墓五千一百七十余又九十四村合七千七百余户德平县境占地一万四千余亩坟墓四千六百八十余又九十八村合五千九百二十余户乐陵县境占地七千五百余亩坟墓四千四十余又八十四村合四千五百五十余户庆云县境占地七千五百余亩坟墓二千三百余又五十村合三千四百五十户海丰县境占地与荒废斥卤相间碍难细核约计一万亩坟墓二千八百余又四十九村合四千四百三十余户统计占地七万九千余亩除原旧河形外实占现在民田六万余亩又五百七十六村共三万九千六百余户又坟墓三万一千七百余此五龙潭在马颊河尾闾若拟开引须占用民业之实在数目也又查五龙潭本系百年不易之险自铜瓦厢决口黄流会入大清河东趋迎溜兜湾其险更甚常有漫溃上年凌汛续决三百余丈测量该处黄河宽口一百二十丈南当鸡嘴老滩顶入河心逼流北冲北岸水深二丈南岸水深六尺北岸地平又较低南岸地平七尺二寸土人云上年秋汛水涨高于平地二尺如游百川原奏建滚水坝北岸低二三尺是汛涨过水当在一丈上下又测量平原县锅培口地平较五龙潭低一丈五尺五寸海丰沙土河海口地平较锅培口又低十二丈八尺六寸可见愈北愈低而天津三岔河口地平较庆云之马颊河北岸又低九丈五尺四寸又查马颊河北巨南运河远者百余里近者如恩县德州两处相去仅四五十里此五龙潭黄河大溜仅逼北岸迤北地势节节低下而马颊又有切近南运河处所之实在情形也

臣督饬周馥吴士湘通盘筹议不可开引黄流入马颊者约有七端黄流自古少闸坝分水之案汉之瓠子酸枣宋之六塔二股明之沙湾皆因分水贻害后皆下以为鉴我　朝河臣靳辅建毛城铺太谷山龙虎山天然减水闸坝皆就山骨坚土之处建立坝基下有湖荡可归且挑倒引河以防夺溜乃不久仍多废弃以后无敢踵而行之者今五龙潭为极险之冲一片纯沙坝基难立若欲改河北行贻害甚广御之不暇奈何引之此不可者一减河所经横穿徒骇巴公赵王等河九道纾折一百九十里势必将此九河东去之路尽行堵塞挽使北趋窃恐天生地脉非可以人力乱之涨涌至依旧冲决此不可者二黄入济渎以来两岸客民久困沈溺识者谓因城镇太多未能早筑遥堤之故今分黄入马颊斜行六百三里即新增两岸堤工一千二百余里官守民守均苦无力是使六百三里向不被水之区皆无完土此不可者三黄河下游淤浅实因上游分溢过多正河水少之故若以徒骇马颊一再分减而视拦水之遥堤为缓图则下游必更停淤下壅上溃恐长清以止益多漫溢此不可者四六百三里之中除旧河垦种不计外新占民田六万余亩小民已苦失业且有五百七十六村三万九千余户又坟墓三万一千七百余从何迁徙此不可者五自来运河不能两行东汉以后讲论纷纭办法不一大抵合则偶治分则必坏往籍班班可考禹河虽暂分行但今昔时异势殊未可泥古现勘济北地势节节低下土性松浮天津又低于庆云马颊北岸九丈数尺而上游德州恩县之马颊距南运河祇四五十里黄河善徙往往横侵骤决设使开引之后就下势顺改道北趋加以直境永定滹沱潮白漳卫拒马三易五大河之水将见　畿南全成泽国势所必至理有固然　京畿根本重地极宜慎重此不可者六五龙潭以下至入马颊除原旧河形不挑外照原　奏丈尺核计土方应挑八百八十五万余方又开马颊各并培补两岸残堤应挑土一千一百三十九万余方按山东原估每方银一钱五分共需银三百余万两而建滚水坝之费尚不知凡几迁徙村户坟墓并给地价一切更无从预估其原估筑堤项下焉能节出各许经费开办此河当兹时势艰难重耗巨兴此无益有害之工殊非计此不可者七自开引之议起直东沿河州县绅民或在臣处或于委员经过时纷纷递呈吁恳免办情词迫切地势既不相宜民情又复不顺工费无出后患难防实以不开为便至游百川原奏开杜家沟分水入徒骇一节已经山东抚臣　奏明秋后察看又御史吴峋条　奏亟筑缕堤并筑遥堤创筑围堤任民修守核免钱漕兼筹　帑项勘定海口取直河身考核旧河历练贤才各节似多可行惟节目甚繁非一时所能措办亦非直隶所能遥度如何次第举行期于[河](何)防大局有裨应由山东抚臣随时察酌妥筹分别奏办除将吴士湘绘送图说分咨军机处函部查核外所有马颊河不宜开挖分减黄流缘由理合会同山东抚臣陈士杰恭折据实覆陈

　　遵　旨筹办河防据实直陈疏光绪十一年　　　
陈士杰

窃准军机大臣字寄光绪十年九月三十日奉　上谕据吴元炳奏查勘山东河工详陈利病及小清河淤垫[请](清)饬筹办各折片等因钦此跪聆之下感悚莫名当即恭录行知潘骏文张桐陈锦钦遵查照去后兹据臬司潘骏丈称查河患之在东省至今已三十年大清河浅狭难容积淤日甚固为众所共见无事赘陈惟受病不同则施治亦异上游河身之病在狭隘治之宜展拓以容水使堤不常决则水能行溜而河身淤垫可渐淘深下游海口又病在散漫治之宜收束以故河使溜常归于一则力足行淤而海口支河可冀徐解此理势显然在察理审势精心专力以图之数年后自见起色本年大堤甫成汛水骤至以致漫决数处近日历城齐东堵筑均已竣事齐河之李家岸已经临工察看分派员弁指授机宜即可克期堵合利津之宁海亦奉行知奏明缓办此外工程之估计增培形势之补偏救弊当此节逾小雪正宜及早图维然而一处之情形相度必审乎全局来年之利病区画全在于今冬谨于上下游通盘酌核分拟办法约有数端曰增培大堤曰改筑民曰劝修护庄曰添筑格堤曰增筑利津南岸大堤曰筑海口两岸长堤曰严盗决大堤曰勿轻议改移海口请得而详言之复查新筑大堤规模既具所宜增培加厚恃为御水之资惟原定底宽八丈顶宽二丈八尺宽有余而高不足应再加高二尺第加高即须帮宽酌量收分应加底宽四尺顶宽一丈以顶作底仍收新顶二丈其东阿平阴二县原定底宽五丈顶宽一丈高八尺者应顶底均加宽二丈以顶作底加高二尺仍收新顶二丈又历城北岸挑工接修堤为距水第一重门户现祗顶宽一丈高八尺亦应加宽二丈加高二尺仍收新顶二丈均将残缺一律修整以资捍卫惟大堤加高以期可守而民仍须改筑以让大堤查新培民底宽四丈顶宽一丈高八尺非但高与堤等而河崖几于平地犹觉高过大堤应于上帮宽仍再加高按之地势以高三四尺为度摊匀加宽行硪坚筑使水即漫不致建瓴非徒保堤正以恤民高则漫水多入村庄陡深三四尺势必不及逃避即幸未遽决而临河受水必节次增淤内外高下悬殊一决则其害甚烈若低易漫则淤随水入两面相形适均地得淤而高渐不上水更见受淤之利然而沿河村庄不可不设法防患应劝各护村以卫屋宇资粮高以五六尺为率则漫之水至庄外者不过一二尺既足守御亦得迁移在村大户多者工自易集乃若小庄贫户有力不赡者酌给津贴其零不成村劝令归并不愿者听即沿河县治亦应于关厢外酌留余地四面普筑护城大堤以为保障而又虑漫水循堤而行一往莫御须有格堤以约束之格堤之制上接大堤下接民宜长不宜径直底宽八丈顶宽二丈高一丈近者二三十里远者六七十里以距堤相近有洼处各令能泄积水归河为宜并不准民间临时筑拦截仍蹈与水争地之弊

既筑大堤当以两岸大堤之间为容水之地以资荡漾不可复守民非轻弃沿河之民实以民断不能守转以并溃大堤数百里之田同归于尽自不若转守大堤为保完善夫以一州县视全局则为一隅以一州县沿河村庄视全局则为一隅中之隅庶所弃者少而所全者多所谓两害取其轻也而犹为之添护使自卫有所凭依添格堤使被淹不致过远其一切镶护民之劳费皆可节省以专力修守大堤乃能稳固惟现筑大堤利津境内祇有北岸不足二十里此外皆系就民改为大堤河面依然偪[入](人)堤身丈尺亦单尤有可危之势者谓该县距海非遥何须多费要知地属旧墟又近场尤忌频决第两岸并增大堤则改筑工费为虚掷查北岸大堤近处已与民相接应即将改之堤加底宽三丈顶宽二丈以顶作底加高二尺另收新项二丈庶几稍有可恃其南岸蒲台大堤虽亦与利津改之堤相连应另接蒲台堤尾距河远近仍照底宽八丈顶宽二丈高一丈增筑南岸大堤一道俾河身得展一半容水之地汛涨不致递改大堤修守则倍须尽力其临河新堤及护庄格堤等亦均照办又两岸民工以下各有坝工程丈尺亦未画一应随同民工南北岸分别办法高宽丈尺统归一律此皆展拓以容水所以治河身狭隘之病并酌护沿河村庄者也至两岸堤之处距海潮不常到之土名草头者尚有四十余里离无民居大汛时无一片涨漫行溜无力此实河淤受病之根尤须急治应从南岸新堤尾起北岸坝尾起各接筑大堤至海口草头为止倘一年不可办成则分为两年办理务使河溜湍行直达不致行迟于尾闾始为有益其堤身高宽丈尺与上游同所以治海口散漫之病并兼护滨海场者也顾大堤宜防盗决之处海口每有改移之议其利害均关系非轻御水之专守大堤实因限于地势无可如何小民惟知切己之利害辄思盗决故禁令不得不严旧例盗决之罪止于军流道光十二年江南桃源县民陈瑞等因掘黄河大堤放淤致成决口将陈瑞等从重照光棍例分别首从惩办东省连年盗决民皆未征办民间罔知忌惮驯至藐视官堤应申明定例剀切示禁小民咸知罪干骈首悉免误蹈刑章如不加严禁则千里坚堤无可全之势堤同虚设而费悉空麋矣至下游遇有漫决辄议改移海口自昔为然不思旧河虽淤而中洪尚深二三丈堤岸之形势俱全犹患不畅若决口处之溜势奔腾不过数里及十余里略有溜沟以下则一片漫水既无堤身又无堤岸而谓其能畅于旧河乎

今定海决口拟任其分流藉杀水势惟是全河之海口尚患其淤分则水力愈弱而两口之淤更速全河之病益深来年之患上游恐在于齐河上下游恐在于利津以上又系势所必至是宁海决口仍宜并堵以裨沿河全局此又所以保护大堤维持海口者也以上各端虽祗就现在情形设法补救然舍此亦别无良策且现在所急者连年凌汛每有漫溢本年河以迭决而愈高冰凌尤易壅积大堤俱新工其历城齐东两处新堤工程更未蛰实应责成原修各员加意防范勿致虞明岁尤须分派营宽储物料力防三汛若有险阻而勇队不敷严防与无堤同有人而料物不足应用与无人同人无懈料无缺乏防务始臻完密但得一年决而堤不溃便可稍有把握俟经历三年随宜酌办河患当渐轻减难者不独在筹办而犹在筹费就以上所拟办法增培各属两岸大堤约需银三十七八万两改民津贴护庄并添格堤约需二十八九万两增筑接筑利津两岸大堤约需二十七八万总计需银九十余万两其齐河济阳齐东蒲台利津五县建筑护城大堤尚须另行勘估本年所办各项工需经大部截留指拨各省及本省银为数已巨而本省司道各库复经节次提拨罗掘一空当此海防需饷甚殷岂易筹此巨如变通办理则将各属增培工如式加高而酌减帮宽丈尺计可少用银八九万两如但增筑利津南堤将接筑海口堤工暂缓办又可少用银十万两其改民修护庄添格堤各工皆万不可缓非改筑民堤则大必不能保非修护添格堤则沿海无以自存此数项工需均不能省总计仍需银七十余万两虽河身稍得展宽冀免旁决而海口依然散漫难望刷深未合上下游而并治难言周妥与其略求节省而患仍未除何如悉力经营而效乃可见惟是本年曲徇情增修民犹复不免人言今乃独排众说不守民自必更招物议然而责成所在既不得不先陈明大局攸关尤未敢稍涉迁就惟有详晰胪陈仰祈奏请部通盘筹划何策之从核覆遵办等情前来相应请　旨饬下户工二部分别核议遵照谨据情恭折具陈

　　查勘山东黄河情形并酌拟办法疏光绪十二年　　　　　
张曜

窃臣于光绪十一年十二月二十八日行抵山东武定府境先赴下游查勘黄河徒骇河两入海之路当经具　奏在案臣循徒骇河北岸而行至沾化县属之流锺镇即流锺口该处近三四年闲黄流海潮互相冲刷河宽五六十丈水深二丈三四尺顺河七十里至陈家庙又七十四里至海口自陈家庙以下河面愈宽河底愈深海口近处向无民居询据陈家庙商民船户佥称从前海船小者至陈家庙近年大船亦可通行此徒骇河海口之情形也由陈家庙查勘至铁门关该处附近河宽二百三四十丈水深一丈七八尺自铁门关以下二十五里北有大堤行四十里至萧神庙以下二河牡蛎嘴以下海口正溜水深一丈二三尺至一丈五六尺不等漫滩宽处一望无际铁板沙自牡蛎以下间断有之尾间宣泄不能通畅此现在黄河海口之情形也折利津循河而上节节履勘至济阳齐河之间察看徒骇河中形势接连黄河北岸决口冲灌徒骇查徒骇河自归邑境内以至流锺镇以上河身过窄水不能容以致漫漶东流南岸地方被淹较宽村落萧条人民半多迁徙又历齐河长清东阿北岸行抵张秋镇即从濮范循河而行查勘上游自寿张县境内起以至豫省滑县境内旧有金堤一道计长二百六十余里黄河改道以来大溜曾逼金堤从未漫衍上为直隶关阑下为东昌屏蔽嗣因大溜南滚又加临黄堤一道现在黄河距金堤虽远滚溜无常金堤仍宜加意培修南岸自运河迤西以至上游东直境内堤工修防均极周密惟孙家楼贾庄两处地势低洼紧逼大溜工程最为险要上游河面宽展盛涨能容但力守大堤可保无虞又自运河东岸下至长清县韩家林止此二百三十余里间其地南面多山愈南则地势愈高近河低处盛涨之时或有漫溢尚无冲决之患北岸挂剑台以下至齐河均有大堤中间黄家渡豆腐窝等处地势低洼修防紧要自商河历城以下以至利漫河面既窄河身又高现在南岸何王庄以下以至齐东蒲台民连内外均有黄流目前之计南岸惟有力护遥堤北岸则须增培民捻以保完善之区至河身湾曲则有回溜南有沙嘴则北有顶冲凡抽沟切滩及内月堤套堤格堤一切防御之法均宜随地设施以尽堵筑之力铁门关以下北岸已有长堤一十五里应将南岸一律增筑接至萧神庙止庶束水归槽大溜不致散漫至萧神庙以下多系淤滩添筑大堤难期稳固所有铁板沙上面干结二尺以下仍是泥沙人力纵能挑挖距岸较远运送太难拟在近溜河滩审度水势挑挖川字引河藉水力冲刷以期逐渐深通至于水底淤沙人力难施拟兼用机器船只随时淘浚以现在黄河入海之路无可改移惟有于铁门关外力求疏浚而已

又查大清河以南有小清河一道上年抚臣陈士杰曾经挑浚嗣因黄水灌入以致淤垫海口地势稍高积潦未能迅退此时仍须挑挖以畅南岸清水各河入海之路徒骇河北岸临邑商河惠民连年堵水已经筑有堤惟滨州所管之四十四里因北岸村庄未及修筑现在筹计惟有将徒骇河岸已筑堤者加高培厚未筑堤者接续添筑以上堵筑疏浚各事均与抚臣陈士杰往返函商意见相同统计黄河下游形势总虑盈满为灾减水分流实为当务之急御史黄煦原奏有分水入徒骇之议翰林院侍讲学士恽彦彬原奏亦有减水之说与侍郎游百川从前所奏意指略同惟减水必居上游方能得势查长清北岸之乌龙潭赵王河等处虽可分入徒骇但该处民间未曾深受黄水之害一经开挖终惧必多弃地虽属上游办理恐多窒碍惠民境内南北王庄附近之白龙湾两河相距不过十余里开通最易然地处下游不足以减上游水势惟有在齐河以下李家岸赵庄之闲筑坝挑河计地不过十里即可通入黄水连年入徒骇之路接挖河身以达徒骇计长八十余里徒骇河自临邑县田家口起至沾化县流锺镇止计长二百三十里一律挑挖宽二十四丈深一丈五尺即以挑挖之土培筑两旁堤岸至减水坝坝向北面水高水涨则流水落则止但黄河长落无常坝高不能过水坝低又虑掣溜筹计再三祗有建造带闸石坝一连十二孔每孔口门一丈八尺闸以高出堤岸为度约计二丈六尺下铺根宽六丈顶面宽二丈四尺石坝以内仍应铺垫石板以防跌塘之患近坝两面各筑石堤一段与坝相接此与前河臣靳辅所造七洞减水坝办法大相同按闸门十二孔每孔宽一丈八尺共二十一丈六尺以过水高一丈二尺计之每丈放水十二方共可放水二百五十九方有零启闭有时多寡有数其权在人有泄涨之功无掣溜之患此因地制宜之法俟办有成效咸知有益无害即于附近地方相度地势逐渐增造经费一项前河臣靳辅南河报造单孔石闸每座估银二万两今以十二孔计之为数虽须加增山东系产石之区购办较易当可减省将来再由承办之员详细估计至于疏浚河身培筑堤东省工程向有定章所需经费应由抚臣核计从来治河原无上策臣智识疏庸惟有博访周谘参以成法就人力所能行勉为筹计是否有当理合绘图贴说恭折具陈

　　查勘黄河旧道谨拟酌办情形疏　　　　　
张曜

窃臣承准军机大臣字寄光绪十二年二月十一日奉　上谕张曜遵查山东黄河情形绘图呈览暨机器船只做法量为变通及查看黄河故道各折片等因钦此钦遵在案臣查明何王庄漫口情形于二月二十五日拜折后即行起程循东豫干河至江苏石易山丰县入南河地面往来两岸详细履勘查自河南兰仪县干河口起至江苏清河县北岸杨庄止计长九百八十二里又自杨庄下至安东县云梯关止计长二百二十六里又自云梯关至阜县小沙子海口止计长一百六十里所有兰仪以至杨庄河深淤高之处计一百二十八河身以内从前正洪紧溜地势低洼间有积潦未能垦种此外淤滩多为民闲开垦两岸河堤从前有就堤筑塞穵断堤身者一百八十余处此查勘黄河旧道现在之情形也伏思开通黄河故道引河南行诚足救当时河患之急惟办理实有三难自兰仪干河及云梯关以至海口开穵全河普修大堤经费动需千万当兹库藏支绌何由筹此巨以兴大工此一难也凡河滩垦种之人曹徐淮泗四属居多风气素悍一旦夺其生业穷无所归此二难也十余年来洪泽湖水势愈弱引入运河浮送粮船已觉大贵人力今如全河南行黄运交汇之处黄水势猛湖水力弱一经倒灌关系匪轻此三难也惟山东河患日深若不急筹补救恐此后受患不尽山东一省连年东省黄河漫决多在下游故受害悉在东境一旦上游北岸漫决水必直趋运河害且中于直隶上年寿张境内孙家马头稍有漫溢黄流已达东昌若非横决运堤其势必逾临清近悉济阳北岸又复漫口水仍归入徒骇倘被掣动大溜徒骇一断难容纳水性就下势必漫入马颊至兰仪干河口从前高出水面计有两丈近岁以来伏汛涨时仅有六尺再历数年诚恐黄流自寻故道冲入南河河身未浚堤岸未修四出奔流猝不及备为患何堪设想窃以全河挽归故道势实难行减水分入南河事尚可办自兰仪以至清河县属之杨庄此九百八十二里内沙淤垫高计一百二十八统长二百三十里零必须分别挑穵期与上下相通其余七百五十余里从前正洪紧溜至今尚有河槽南河丰北厅境内旧日决口迄未堵筑跌塘之处积水尚深略修旧日引河补筑新堤决口约计工料所费无多杨庄以下海口河身中间现有小河虽不甚宽如遇盈满出槽仍在河身以内不足为患无须另再挑挖

综计南河上下游形势若分黄流十分之三足以容纳惟兰仪干河口必须横筑大堤紧接两岸中间建造带闸石坝分水多寡庶有限制三年之中间如有积淤霜清以后酌量挑修以上挑筑工程各处情形不一应由沿河该管河务道员按地力求撙节核实估计即责成该管道员承办呼应既灵集事较易至两岸大堤既因筑塞挖断自应仍由民间补修无烦另给工食议者每谓黄河不宜分流汉时河入千乘王景治之德棣之河播而为入无河患者数百年此分流之明效也近如荥泽中牟丰北以及铜瓦厢前后十六年间四次漫口此河不分流不能无患之明证也河务关系重大必当慎之又慎臣与沿河官绅耆老虚心谘访佥以为似此办法工省费轻有益无害惟臣智识浅思虑难周是否可行谨绘图贴说并缮工程清单恭折具奏

　　兴办河工委派司道将弁各专责成疏光绪十二年　　　　　
张曜

窃臣遵办东省河工估计经费缮单具陈一折钦奉　谕旨着户部指拨的以资工用等因钦遵经户部　奏准拨发各咨行到臣仰见圣慈念灾黎不惜巨帑御灾捍患传布民间白叟黄童同深欢忭臣与司道等受　恩深重具有有天良激发之余倍增惶悚伏查办事重在得人分任庶有专责东省沿河一带分设防营勇力本单每至汛涨尚须酌添河夫以资防险至办理堤各工向由地方州县招集民夫通力合作给以工价津贴当此兴办河工工程既须认真经费尤当撙节现派司道大员画分落督饬营县妥筹办理以专责成而期核实所有章邱以至蒲台南岸大堤并北岸滨惠民由统带河成精健等营副将冯义德统带派定左后等营副将黄金得率队会县修培即由总办河防局头品顶戴前按察使潘骏文总理其事兼办桃家口堵口工程济阳县境以及历城北岸民捻工程由营官陈长发刘长松陈荣辉率队会县修培归候补道李希杰总理其事兼办王家圈堵口工程并派工部主事梁廷梁会同司道稽核工程料物长清县境及历城南岸至章邱县境堤工程由统带精健河定等营副将景天榜营官江保泰赵得善等率队会县修培归二品顶戴候补道张相督同候补知府李清和总理其事河套圈堵口事宜归候补道赵国善会同办理齐河县北横堤工程归候补道曹浚澄总理其事下游挑挖淤河兼办海防疏浚事宜并利津堤灶坝归三品衔候补道林介景新疆画界案内保升道员盐运使衔留甘补用知府施补华总理其事东河以至齐河北岸堤工程由营官张永洪戴守礼锺士杰带队会县修培归代理济东泰武临道张上达总理其事运河以西为上游河防北岸寿张阳谷境内添派游击武士林管带河防土勇前往修防归东昌府知府程绳武总理其事南岸修防由曹州府知府积庆会同统带济字新建等营游击张士忠办理并派充沂曹济道秦锺简时赴河干稽核工程所有河工收支经费统由藩司督河防局提调候补知府吉灿升等认真经理臣仍当往来各工督率办理其余应委正佐各官均经该司道等遴请委派由臣核定咨部总期工程归于核实经费不致虚糜仰副　朝廷慎重河工之至意

　　遵　筹议分流南河故道情形疏　　　　　
山东巡抚张曜

窃臣于本年十月二十二日钦奉　寄谕游百川奏东省河工仍宜兼用张曜初议分流入故道之策一折据称该抚前奏分黄流十分之三入南河故道工省费轻有利无害此次折内所称分流仅指导入徒骇终虞泛滥请仍饬各该抚会督商坚意举行等语前经谕令张曜会商曾国荃等将减水分入故道一折妥议具奏又于七月闲　寄谕催问迄今尚未奏到黄河北徙三十余年由大清河夺溜入海现在河身逐渐淤高以致频年漫溢几于不可收拾东省数十州县民不聊生宵旰焦劳隐忧倍切该督抚等皆国家倚任大臣当为朝廷分忧为斯民捍患不分畛域力任其艰断不准因目前受害祗在山东遂任听属员等卸责之词置之度外故道河身深广如挑筑得宜不致掣溜为患其分流之利较之徒骇等河不啻倍蓰仍着曾国荃等迅速会同限一月内覆奏毋得畏难推诿致误大局原折均着抄给阅看将此由五百里各谕令知之钦此仰见　朝廷念东省河患救灾拯溺之至意伏查前奉　谕旨饬将减水分入故道南河会商妥议等因钦遵咨会两江督臣曾国荃漕臣卢士杰河臣成孚江苏抚臣崧骏河南抚臣边宝泉商酌办理旋准卢士杰咨据徐州淮海两道查勘南河故道情形又准成孚边宝泉会咨据河南司道委员查勘豫境河道情形先后咨覆到臣当以东省被水灾黎盼赈急切惟有先将应办工程极力筹计勉图补救至分流一事诚如　圣谕故道河身深广较之徒骇等河不啻倍蓰兹查该督抚臣原咨内称干河老滩以上居民迁移非易是该司道委员未见山东沿河居民被灾之情形也滨河地方连年被淹村庄计有十六万余家至今浸于水中者尚有三万余家迁徙无地赈抚为难所称老滩乃黄河南行之时旧有之滩其居民本可无须迁移惟官路通衢穿河而过为行旅所往来河滩中间有茅屋饭店如江南杨庄以及上游各统计一千二百三十余家两岸空旷尽可移居较之东省被水村田庐墓轻重难易何止百倍原咨称江南杨庄以下小河浅狭难容云梯关入海之处淤沙坚结是该司道委员未见山东近年海口之浅阻也东省黄河由利津县之铁门关入海今铁门关以下一片淤滩连年筹计疏挖人力几穷每至冬令海口先冻以致淤垫愈速海口之淤由黄水与海潮相击黄水每为海潮顶托是以日久必淤云梯关三十年无黄水入海海潮逐渐内刷较之往昔已刷进六十余里是云梯关与铁门相提并论难易判然原咨内称堤身多已残缺铲断各处地是人非不能责民修补普律增培工程太费是该司道委员未见山东堤之卑薄也

东省民卑薄姑弗具论即大堤高仅一丈顶宽二丈底宽八丈两岸被水冲刷在在残缺现在修培堤加添埽坝不但催科转运于数百里以外堤附近几无干土可取较之江南数百里之旧堤顶宽四五丈底宽一二十丈高亦倍之即有铲断之处以及獾洞鼠穴取土既易培补不难较之山东堤工程难易判然原咨内称兰仪干河口沙滩高至二三丈挑挖引河诚难逆料等语查干河积沙高处计有十里以下皆平洼河滩并非全河如此原咨内称兰仪干河口地方建造带闸石坝七八尺以下水沙相间恐难筑坝基等语尝见长江地方多有傍岸水中排立桩木上造层楼者今干河口建造闸坝自应排钉桩木筑立基址该处地近山东此项闸坝工程即归于东省办理原咨内称分流缓则停于急则掣溜且恐不止三分等语查河口既有闸坝启闭在人多寡有数断无掣溜之患至于停淤一事臣筹计至再黄河挟沙而行断无下淤之理既有闸坝五年以后即可闭闸挑挖一次较之水底淘淤难易迥别原咨内称河流既分须顾运道旧制所有闸坝引河灌塘一切全行修复巨巨难筹等语查山东运河自黄流北渡受病日深粮船由陶城堡以至临清此二百里间年淤年高堤防屡决而清江运河闸坝俱在灌塘济运成法可循惟修整之工势所不免太仆寺卿延茂奏有泰山之阴南高北低愈淤有北愈下设一旦夺运河而趋天津合之直隶七十余水同一尾闾倒灌之患不堪设想该少卿所虑极为中肯臣恐东省河淤日高水势就下非北趋直隶则南循故道为害何可胜言修理南河一事不但为山东计兼为江豫计尤为　畿辅计也窃思人臣谋国当为久远之计未可惮目前之难臣愚见所及不敢不据实上陈其所以为难者当此帑藏支绌筹计经费非旦夕所能集事如江苏河南山东各于所辖地将应办工程撙节估计经费次第分年筹办于事可期有济臣现又咨会各抚督臣再加详覆筹议具陈若待往返咨商诚恐覆奏过迟上系　宸谨将遵　旨筹议黄河分流故道实在情形恭折覆　奏

　　查明黄河经过各属地方疏光绪十三年　　　　　
河南巡抚倪文蔚

窃臣前将黄河漫口会同河臣亲诣察看等情具奏奉到　朱批览奏均悉即着凛遵前旨将漫水经行被淹处所迅查具奏一面妥议赈抚以恤灾黎等因又奉八月二十四日　谕旨着即筹拨项会同成孚将堵筑事宜妥速办理等因钦此钦遵仰见　宵旰忧勤痌在抱跪聆之下钦悚莫名伏查此次黄河漫溢由石桥口奔腾泛滥直注东南经过开封陈州两府属旁及归德府属鹿邑县境时因驿路被水梗阻文报稽迟先后接据各府州县报水由郑州东北两县东姚等保流入中牟县市王庄出境被水者一百二十村庄中牟县城被水围绕漫水所及三百余村庄由中牟而入祥符县境大溜趋向朱仙镇南之店及于西南之赵店正南之井腰铺东南之西市等保水趋尉氏围绕县城由正北歇马营折向正东直趋扶沟县境计长一百余里城垣四面皆水满水及于鄢陵县之郜村等处共淹浸四十余村庄其通许之吴台邸阁等处数十村庄亦有漫水深至七八尺不等而太康县境水由崔桥至长营挟河出槽直趋东南入于鹿境其西善县惟沙河以南三十余村庄不受水害西善与淮商水两县接壤之周家口北寨为淮宁地面亦被水淹淮县境水由柳林集会贾鲁河大沙河之水散漫靡常致淹一千五百数十村庄南流入于项城县由李村等牌流赴沈邸县纸店等处遂从槐店出境至归德府属鹿邑一县亦经黄水漫及由西南乡囚冢集等处流入洺河黄沟河东流入于安徽太和县境此各属现被水灾之情形也臣详加查核以中牟尉氏扶沟西善淮祥符郑州七州县为最重太康项城沈邱鄢陵通许次之商水杞县鹿邑又次之当黄水初园中牟尉氏两城也臣先经饬司派员携带银两分投前往会同该两县设法抢厢城埽务期稳固其余各县亦经加派妥员会同官绅认真防范各河堤工督催修筑完固免致黄流灌入并分派委员前往被水之区顾船筏济渡灾黎散放食磨饼搭盖席棚俾资栖止其系恋庐舍者尚株守高阜希冀水涸节经该印委等劝谕不肯遂离转瞬天气渐寒亟应另筹抚辑或添设粥厂或施散粟米多设留养所以纾民困现在口门迤东之阳桥及朱仙镇店李口中牟之水月庵陈州府属之周家口等处均已各设赈厂委员前往办理其余则由各州县地官方自行酌定城乡设厂收养所需米石有常平新仓存谷暂令碾用其无存谷之处发银采买应需经费一切由赈抚总局发给武陟县沁河漫口地方灾民亦形困苦现亦饬令开厂煮赈此筹办赈抚先后之情形也臣思堵口一日不合民生即一日不安惟有赶将堵筑事宜会同河臣成孚赶办一面督饬各员稽查灾户安集流亡慎选委员厘剔弊端以副　朝廷轸念灾区膏泽下民之至意豫省地方平衍随处散漫地宽广是以水行不速昨接漕臣卢士杰电信八月二十八日清江一带尚未闻有黄水有人自正阳关来云二十五日淮河水长二尺即系黄流用采所闻上纾　宸

　　治河议上
</div>
    <div class="pagination">
<a href="皇朝经世文统编_page81.html">上一页</a><span>...</span><a href="皇朝经世文统编_page77.html">77</a><a href="皇朝经世文统编_page78.html">78</a><a href="皇朝经世文统编_page79.html">79</a><a href="皇朝经世文统编_page80.html">80</a><a href="皇朝经世文统编_page81.html">81</a><span class="current-page">82</span><a href="皇朝经世文统编_page83.html">83</a><a href="皇朝经世文统编_page84.html">84</a><a href="皇朝经世文统编_page85.html">85</a><a href="皇朝经世文统编_page86.html">86</a><a href="皇朝经世文统编_page87.html">87</a><span>...</span><a href="皇朝经世文统编_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
