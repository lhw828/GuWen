<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 145 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 145 页/共 172 页</h1>
    <div class="content">　　一抚款
　　款塞之法、岂不善乎、二十年前、宣云蓟辽之间、几无宿储、内帑且匮、势诚岌岌、而屠杀之惨、不可胜言、自纳款后、生聚甚系、耕牧遍野、诚　中国之利也、奈何恃款忘战兢兢于虏之寒盟、若捧玉瓯然虏遂尝我之病、岁要月挟、贡虏完市者受　上赏、以故军脂日削、虏欲无厌、渐至以兵甲为闲物、边备久弛虏之骄悍、不可复制、款亦因之而失矣、其弊曷尝在虏哉、倘其初上下合谋决机。确守前人章程。毫不加添。顺则抚逆则剿。虏性贪得。安肯舍市赏重利也。今既决裂矣。惟当言战。但诸酋因去岁捣巢之惨。心寒胆裂。复求输款。谭者谓春深虏马正弱。以款愚我。将来势必大逞。此特在我用术羁縻何如耳。彼诈款为缓师之计。我亦借款为战守之图。姑许其款。饵之以利。泰然处之。勿使疑畏。及是时补消亡之士马。修散失之器具。练五兵之长技。鼓万卒之雄心。欲守则有不可攻之备。欲战则有不可测之威隐然有虎豹在山之势矣。然后乘时大举。约各镇并力图之。一洗羯狗之猩。三犂阴山之地。是所画者成算完策。所收者大捷奇功。法曰将欲取之、必固与之、又曰始如处女、难知如阴、此之谓欤、
　　前件、照得款虏　国之利、亦国之害也、利在一时、害在永久、今日川海之占据、洮河之抢掠、害可胜言哉、且何时巳哉、可鉴矣夫、若欲借以修备、未必非权宜之策、然昔之言款也易。今之言款也难。毋论九塞之中。有款者。有不款者。即如一镇之虏。亦有求者。有不求者。求者许之。不求者置之。犯则剿之。是矣。然款虏心不可知。迹亦难辨。方其犯之也。或恐阴助为党与。及其剿之也。又愳借口以缓师。所云不款者为勍敌。款者为掣肘。不可不虑也。夷情叵测。事机靡常。在司边计者操纵之有道焉耳。
　　△战守
　　一战守
　　今之制御北虏者有三、曰战曰守曰款、而三者之中、守为上、战次之、款不足言矣、稽自款贡以来、人以为久安长治、恬不知惧、腹里墩塘、通不设也、乡落窖堑皆不修也、镇堡材寨、率不备也、遇虏一入、懵然不知、徒受掳掠、去秋之事、可槩见矣、为今之计、莫若修理土册塌墩台、挑挖沙淤边墙、修补崖窑堡寨严谨盘诘关防、在我既事事有备矣仍戒密烽火、时勤侦探、豫知其侵犯之谋、即蚤为收敛之备、坚壁清野、使虏无所获、而我不受创、亦计之得者也、法曰无恃其不来吾有以待之者此耶、战之者非所以邀功也、虏巳败盟、又遭挫衂、其报复之恨必不可巳、我当整器抹马、缮甲励兵、未战之先、胜势巳豫矣、虏一入犯、则遍约邻将、飞请镇兵、相为犄角之势、共振天讨之威、或埋伏、或掩袭、或夜焚其账房、或昼击其惰归、或攻于左、或攻于右、或击其首、或击其尾、一面挑选骁雄、捣其巢、穴、烧其积聚、使彼进则前却、退则后慑、出无所获、入有所创、自遏其枭鸷之心、而敛其狼豕之毒、三年五年、或可晏然无事、此善之善也、然胜败不可期、死伤不可免、损失士马、耗竭粮饷、皆势之所必有者若守则坐得胜算、既无覆军杀将之虞、亦无劳帅匮财之患、故曰守为上、战次之、款之利害久近、不必言矣
　　前件照得战守非有二也、守备皆战具、战胜则守固矣。彼独右守者。岂以战危事耶。守不动而利完耶。岂知威不振于遐荒。未有能晏然称固守者故必定计于未战之先。而战胜于计定之后。柝静则寂若蛰龙、而潜于九地。烽举则迅若轰霆。而动于九天。既不轻为而致偾。亦不畏敌而滋寇。则中国之威常伸。而丑虏之气常慑。将跳梁之时少。而晏帖之时多矣。乘此挑淤葺颓修守边也阅搜教艺练守卒也。积粮与刍储守饷也。缮器制药豫守具也铲崖挖堑修守险也。兹数者及时而为之守则坚矣。待时而动焉。战必胜矣。故善战者斯利守。善守者母妄战。司边计者兼得之矣
　　△侦探
　　一侦探
　　御虏之道、其本在任将领、其备在足兵食、其具在整器械、此数者兵家屡能谭之、当今亦急重之、然有是数者。每不能乘夷。而常为夷所乘者。何凡。以虏情未熟。地利未谙耳。何谓虏情。制虏之机宜正在于此盖夷狄之寇　中国。势不能须臾。举必纠合众酋。佥谋聚议。以为抢掠之谋。小寇则旬日始成。大寇则月余始集。其形迹未有不先著者。是在侦探之何如耳。所贵守堡将官。或蓄养迯夷。以讯其虚实。或善结邻边熟夷。以探其举动。或反间别部酋首。以泄其机括。或诱醉嗜酒穷夷以观其吐露或阴令通使爪踪。以觇其行止。以此觇虏情百不失一矣如果虏谋巳合其势将举则账房必移于山后移一二百里之外者其寇浅移五六百里之外者其寇深如挟账房入寇者此系邻边穷虏上之无山后之牧地既不能移账房于深远下之畏我军之捣巢又不敢留达妇以待毙。势必挟账房以为抢掠之举。此固无大志不足深虑者。若不早为侦探。相机预备。待其将发而始图之。计亦晚矣。此虏情之贵熟也。何谓地利盖夷虏入犯之初惟谋之数酋首其部落未尽知也当其临发。必下令以传侵掠之所。声东以掩西击之谋。然地利之顺逆其向往之地固可觇而知也何者夷狄出没。其饮牧全藉水艹。视其聚结之所。东向果大川水草。则其势必繇此击东。彼虽声言击西吾不信也即当阳应乎西。以阴备乎东。西向果大川木艹。则其势必繇此击西。彼虽声言击东吾不信也即当阳应乎东。以阴备乎西。且也观其众寡。察其强弱。虏如三五百骑、则其犯可五六十里。虏如三五千骑。则其犯可一二百里。虏如三五万骑。则其犯可五七百里。苟无大众断不深入据此征兵应援。无不中机。苟暗于此。而随敌人之虚声以为御备。则敌得乘我之虚矣。此地利之贵谙也。信能熟斯二者。当其侦探初得之时。即率本堡官兵设伏以挫其锋。约各营游手夹击以遏其势。仍一面先行收敛以避其抢掠。如是则将领不为虚员。兵食不为虚设。器械不为虚具。战可以胜。守可以固。我可以制敌而不为敌所制矣。
　　前件、照得侦探兵之要机也、虚实之际、迟速之间、利害所关、安危所系、可不慎哉今之侦、探者、探方动之声息耳、且有不实者、尤有不知者可叹也夫、殆必探之于无事之时、探其地、探其情、素谙熟于胷中、又探之于方事之始、探其形、探其声、可取应于目前斯之谓善侦探也侦探得、则机宜中、先为不可胜以待敌之可胜者此矣、所谓谙虏情、熟地利、其诚侦探之良法乎、路将备官、其慎诸
　　△川海
　　一川海
　　莽喇掜工等川、延漫千里、皆沃壤清流。可田可稻。林木丛茂。欝欝苍苍。诚西番之乐土。中国之藩篱也。近被逆虏占据其中。番夷力弗与敌。因而顺彼者多矣窃以两川不复。羗虏势必连和。羗虏连和。则祸不止洮河巳也。临巩一带。将来不知所终矣。如欲恢复两川。必先联束番族。始结以恩信。次申以法令。侦探得情。密报不爽者赏。阳为彼与。阴为我图善反间者赏。引道取捷。迅雷疾至。虏不及知者赏。勇敢冲锋。首突虏阵者赏。从旁角逐。击左击右者赏。糗粮刍荛多备听支候领价值者赏。受虏利诱透泄军情者罪。袖手旁观不为夹击者罪。视虏奔溃阴为藏匿不以擒献者罪约束素明番夷乐附则吾之令行而虏之势孤矣。然后整我六师。大彰天讨三镇精兵。分道并进。一西繇河州出老雅关顺白石崖。至莽喇八禾等川。令番兵直控其前。一南繇洮岷渡朵的河取道入莽喇川合番兵直扼其后。一中繇打尔加山过八角城。取道入掜工以至莽喇桑里合番兵直捣其中。三路合剿。庶几一鼓成擒。有奔逸者。势必溃散。仍开一面之网。彼得迯窜归巢。或归东套。永不西突可也。或奔西海。永不南渡亦可也。虏酋远遁。即议经理善后。归德所或设重镇各要隘仍加防御。多方区画。务期久安则西番之故地既复中国之藩篱益固匈奴之右臂永断。河洮之长城永赖矣。似为安边御夷之上策也。
　　前件、照得此时此举、似不可巳者、且其功在必可成
　　者、盖联番之心。以复番之地。并番之力。以除番之害。其情甚顺。而其机甚易也。且因兵于番。则师不劳。因粮于番。则食不匮、纵耗竭一时。而可以长治久安。亦上策耶。不然苟且目前。久之番虏合而党与盛后之二川即今之河套矣若以御套虏者而御川夷三秦之力益竭而不可支矣视今日汛扫大举。一劳一费何如也或者内固物力。外结番心。且不轻动。因其入犯。则大挫之。随从而驱逐之。乘破竹之势。为扫穴之举可也。此在司边计者熟筹而审图之尔。
　　△河套
　　一河套
　　河套。古朔方郡地。诗所谓天子命我。城彼朔方。即此地也。历秦汉皆郡县于中。唐张仁愿摄御史大夫、代朔方总管于河之北。筑三受降城。受降城之外。有青山。逦迤东西二千余里。山之上置斥堠千八百座。突厥不敢踰山牧马。至宋为夏所并。及胡元灭夏。立西夏尚书省以隶之。逮我　高皇帝扫除胡元。洪武初舍受降而卫东胜。巳失一面之险。其后又撤东胜以就延绥则以一面之地遮千余里之冲当是时套无一。虏至正统十四年。乘土木之变。始渡河南犯。　勑都督王祯镇守延绥。祯提轻骑三千昼夜行五百里。即追出境。遂奏筑榆林城。南作延绥之屏翰。北保河套之沃壤以为重险耳。至成化七年、廵抚王公锐、奏立榆林卫。八年俞肃敏公代之。始迁镇自绥德云。夫自正统一犯之后。历景泰以至肃敏。迁镇时绝无虏儆。正所谓天未阴雨。绸缪牖户之时也。使肃敏果欲立万世之业。此论最得形势但恐所既□力不能支即复张仁愿之所经畧者。掣榆林镇守之军。置青山。见在墩台则烽火明矣。移榆镇畚插之夫。筑沿河塞垣故址。则保障固矣。采套中之材木以择匠氏。则公廨建矣。因套中之盐池以设运司。则　国课兴矣。治地分田以辟四野之土。则屯田举矣。立置设陲以开三面之路。则王命传矣至今百十年为内地。全陜永无边患。斯久安长治之策也。奈何肃敏智既不及此。则守旧勿迁可也。顾乃屑屑以就河套之利。置重镇于沙碛之间。譬如弃珠玉于道途。岂不为人所得。河套之利。可终保乎哉。果至弘治十四年、虏酋火筛入套。仡今吉囊部落、不下数万、延袤千里、盘据巢穴、巳为田中之禽、门庭之寇、深抱蚕食之忧岂但积薪之虑、及览肃敏奏疏。原。议将士耕种于套以省民运今耕种之利既失。军士有枵腹之叹。原。议将士牧马于套以省　内。帑今牧马之利既失。致军士乏刍荛之忧。是榆林外困于虏。内困于食。皆肃敏失策之所致也。今欲复之。未尝不可。惟在当事者酌时宜而为之耳。
　　前件照得河套即古河南地、周汉唐皆统一而郡县之也我　朝比隆周室、下视汉唐矣、复此以修汉唐故事、而缵成周旧服、不亦可乎、然复之于汛埽胡元之初则易。复之于火筛未入之始则易。今欲恢复。势甚难矣。且不复河套者固余公之失。而经理周密。至今称雄镇者。则余之功也。当事者世修肃敏旧业。朔方可保无事耶、恢复之说、则审时度势、万全而后动、一举而收功可也、
　　△甘凉
　　一甘凉
　　甘镇一线之地。四面受敌。兵甲不多。无险可恃。计贼众虽不如东虏之盛。而战守之难。则视诸镇为独最。肃州远悬天末。深为可愳。西宁残破之后。向未修复。粮饷甚匮。给散不敷。兵马寡弱。防守艰危。桑土之计。不知当何如处也。
　　前件、照得甘肃一镇五道、皆非本寺廵历地方、虏情边计、无繇稽查、但耳闻共为孤悬绝塞、不无厪□当宁西顾之忧耳、司边计者、必自有深长虑也
　　△总论
　　总论
　　统而言之、筹边无奇谋、亦无上策、大约其要在务实、其机在任人、自昔边防之制、犂然备也、其未臻实效者、亦未修实功耳、兹其务之、边墙着实修筑、宛然金汤之固、粮饷着实储蓄、充然仓积之盈、兵甲器械着实精练、期百战百胜之奇勋、营堡要害、着实经理、峻天险天堑之严防、士卒着实教阅、武备常隐于域中、番兵着实鼓舞、威惠常伸于徼外、哨探者着实侦伺、务知彼而知巳、常先发以制人、临敌者着实用命、务殊死以获生、毋偷生而致死、将领着实并力、无嫉忌观望之心、文武着实同志、无凌轹轻侮之嫌、如此则士情将意交孚、兵力军需俱足元气与神气、既并固而并张、天泽与天威、将并宣而并畅、超日奔电之雄、恨不能饮天骄之血而食其肉、袵金浴铁之夫。忿即欲犂北之庭而扫其穴、繇是虽洗火真坤鲁等狼吞虎噬之毒、尽驱之山后故巢、而川海风清可也、虽搜庄卜土莽等蚁聚蜂屯之众、尽拔其套中旧窟、而黄河波静可也、虽断绝着宰青喇等东窜西奔之路、贺兰山永固藩篱、花马池熙然按堵可也、何有于战、又何有于守耶、要之有治人、无治法、得其人、则事事皆实矣、譬如弩之有机。则开阖纵送。无不如意。故曰要在务实。机在任人。所谓人者非他也。不过诚与才合。外与内合而巳。毋论文武将吏。但见小利不趋。遇大敌不怯。临事不邀功。成事不言功。有智不炫。有为不露。真心任事。惟欲致社稷于久安者。斯务实之人也外是但有担当而无粉饰者皆谓之诚与才合也且天之赋其外者厚。而造福生灵之具隆焉。斯之谓外与内合也。督抚按臣咸若而人焉。正本清源之道得矣。自是文臣则司道郡邑。武臣则总参游守。皆若人焉。任而人者。不论资不论俸。惟择其质与才。足以奏绩于边疆。受而任者各忘家。各忘身。惟悉其心与力。共期有禆于边计。苟非其人。阘茸无为者速去之。贪鄙无厌者重惩之。才宜于官而不宜于地者。并取而更调之。绩着于地而未究其施者。升秩而久任之。有茂才异等。及捷效奇功者。即破格而重用之。论迁转则边臣特优。遇　覃恩则边臣特与。加意委任。多方鼓舞。务俾大小文武臣工。凡任于边者。材品虽有不同。而同怀忧　国奉公伟志。事权虽有不一。而咸抱匡时报　主真衷。如是而边官不得人。边务不克济。未之有也。虽然任人之中。尤有首当重任者督抚是也。得是人而任之。之以军　国之寄。假之以便宜之权。小挫不罪。小过不问。近谗不惑。遥议不动。惟观其纯白之精忠。惟责其万全之成效。是以谓善任人也。至若诸按臣者、又所寄以司任人之耳目、而所藉以稽务实之成功者也、任之尤不可不重焉。得此而重任之、则所谓任人者皆可任之人、所谓务实者皆惟实之是务者矣、故曰要在务实、机在务人、岂知机之中又有机乎、始焉循其要以审其机、既焉握其机而得其要、是道也果遵行而不爽、仍世守而不失、则内顺外威、称庆一时可也、长治久长、永赖万世亦可也、又何边患之足虑哉、
　　皇明经世文编卷四百十四终
　　皇明经世文编卷之四百十五
　　华亭徐孚远闇公　宋征璧尚木　陈子龙卧子　徐凤彩圣期选辑
　　李愫素心参阅
　　吕新吾先生文集一（疏）
　　吕坤
　　疏
　　忧危疏
　　宗藩要疏
　　停止砂锅潞紬疏
　　忧危疏【时务】
　　或问新吾先生忧危疏　何以不及建储事葢先生于癸巳年巳上计安皇嗣一疏　上不悦留中此疏故不复及恐复失　圣意并别事敷奏皆置废阁也
　　臣闻治乱之兆、垂示在天、治乱之实、召致在人、窃见元旦以来、天气昏黄、日光黯淡、占者以为乱征、当今天下之势、乱象巳形、而乱机未动、天下之人、乱心巳办、而乱人未倡、今日之政皆拨乱机而使之动、助乱人而使之倡者也、　陛下知天子之所以尊乎、辏天下之亿兆生灵、而处其上也、又知亿兆生灵之乐有天子乎、赖其休养生息、以保我身家也、故曰君民一体。休戚相关、欲衍灵长国脉于万年、惟有固结人心之四字、者二帝三王之为君、岂不以崇高富贵之可恃、乃曰四海困穷、天禄永终者、何知君身之安危、社稷之存亡、百姓操其权故耳、故曰五帝爱民三王畏民、葢世有幸乱之民四焉、皆取天下之所资。而守天下者之所惧也。一曰无聊之民饱暖无由。身家俱困。安贫守分。未必能生。世变兵兴。或能苟活。因怀思乱之心。以缓须臾之死二曰无行之民。气高性悍。玩法轻生。或结党而占窝开场或呼群而鬬鸡走狗。居常爱玉帛子女。为法所拘。有变则劫掠奸淫。惟欲是遂。三曰邪说之民。白莲结社。黑夜相期。教主传头。名下成千成万。越乡隔省。密中独往独来。情若室家。义同生死。倘有招呼之首。此其归附之人。四曰不轨之民。怀争帝图王之心。为乘机起衅之计或观天变而煽惑人心。或因民愁而收结众志。惟幸目前有变。不乐天下太平。此四民者。何代无之。圣王约巳爱民。损上益下。则无聊者归恩。无行者守法。邪说者无所售其奸。不轨者不得行其智。四民皆我赤子。一失其心而堕其计。四民皆我寇雠。昔者胡元疆土、大于我朝未乱之先、天下全盛、我　太祖以布衣单身、提三尺剑唾手而得之者、何、四民之心胡元失之、而　太祖收之也、今日之人心、臣何敢言、惟望　陛下择其无益于国家、有益于天下者、收之而巳、请言收人心之大者数事可乎、洮兰之间。气寒土薄。小民无计为生则织绒货贩以糊口。自传造以来。数多限迫。官府散派民间。急于星火。百姓苦于催逼。遂弃农桑捻线者数十万户。工作者聚数万人。提花染色。日夜无休千手经年不成十疋且是物也。晒景不早。则白蛀即生风日太频。则红色易落。多积躭心。久积无益。至于山西之紬。苏杭之纱罗绢。岁额巳自充盈。加造岂因缺乏。臣以为与其积于无用。孰若定以有常。假如四季袍服。岁用千疋。则见造一年。预造一年。是宫中省收藏之累。岁岁见新。天下无多取之忧。人人乐办。且花样欲新。则随时改造。此处增数。则彼处减机。那借工银。将余补乏。此无损于　陛下。而有益于苍生。何惮而不为。至于饶州磁器。西域回青。总是有余不急之物。徒累敲骨捶髓之民。望　陛下一切停罢。而江南陕西之人心收。内府宫庭自须大木。而采木之苦。陛下闻之乎。臣自一木言之、丈八之围、非百年之物、或孤生万仞崖边、或丛长千重岭外、寒暑渴饥、瘟疫瘴疠、而死者无论矣、乃一木初卧、千夫难移、每日一祭神明、每行不过数步、倘遭艰险之处、跌伤压死、常百十人、蜀民语曰。入山一千。出山五百。苦可知矣。至于磕撞之处。岂无伤痕。民间所苦在于官物退回且收用不在于合式退回不在于不合式勒索常例官吏□饱其欲而民费无筭矣此不止采木一事而官责民罚。谓不合式。依然无用。重去伐山。每木一根。官价虽云千两。比来都下。民费不止万金。臣见川贵湖广之民。谈及采木。莫不哽咽。且木能生火积久易焚前年山西厂之灾是巳。今大工木料、既巳报完、采办新林、止需后用、倘少其数目、多其岁月、减其尺寸、增其价值、而川贵湖广之人心收。山泽之藏、本非山泽弃物、但天下之宝、当与天下共之、矿也者。藏天下大害于大利之中者也。故军国告匮则一开。饥馑告急则一开。如嘉靖年间开湖南矿。开矿所患在于遣内使若责成抚按提调有法则国用可济而民患亦少但敕该省抚按。谁敢侵利殃民。南阳等府。数岁饥荒。今日之民。即前岁子食父肉。人吃鹰粪。　陛下发银赈济之民也。自报殷实户而民半惊逃。自一切在官供应。矿夫工食。官兵口粮。倚办于殷实户。而民多累死郧阳廵抚马鸣鸾前与臣书、谓六十余顷之地。常聚十万之众。文家洞近二千人。开之三月。止见砂十六眼。银之有无。费之多寡。可槩知矣。伏乞勑下各省使臣、严禁散砂、不许借解、但有侵夺小民、捏害地方者、必诛无赦、而各省之人心收。官店租银、理宜收解、自赵承勋有四千之说、而皇店开、自朝廷有内臣之遣而事权重、夫市井之地、贫民求升、合以活身家者也、　陛下以万乘之尊、何赖彼锥末之微财、亵此崇高之大体乎、且冯保入店。为屋几何。而岁有四千金之房课乎。解进之数。既有四千。征收之银。岂止数倍。不夺市民将安取足乎。纵使内臣廉静。不扰市民。而长随之下。各有长随。挂搭之中。又有挂搭。强吞横噬。独占群侵。内臣何由知寃民何处诉。夫杨村张湾。南通省直。北接都城。天下咽喉之地也。　陛下锁此咽喉。不及一年。商贾不至。缓急有用。将安取给。臣望　陛下将两店内臣、仍取回京、原坐租银、责令所在有司、照数解进、此一举也、而畿甸之人心收。刑法者、所以平天下之情、服罪人之心者也、应轻应重　太祖既定为律。情重罪轻。　列圣又增为例。如轻重可以就喜怒之情则律例不得为一定之法臣待罪刑部三年矣、法官不守律例而伺　上喜怒此杜周张汤之故智至今用之每见诏狱一下、持平者多拂　上意甚则加重而降司官。从重者皆当　圣心。故司官每迁就以逃谴怒。如近日李吉等、本非把持也、而必欲拟军、张泽等预纳局料也、而必欲追银、此皆真屈真枉、臣等不敢执奏、而　陛下安知其寃、臣愿　陛下俯从司寇之平、勉就　祖宗之法、而囹圄之人心收。自古圣明之君、岂乐诽谤之语、然而下求言之诏、赏直谏之臣者、知天下存亡、系言路通塞、言官者、　朝廷之耳目也、不可以不重也、比年以来、新进小生、好矜名节、遂激　陛下之怒、波及台省之臣、驱逐既多选补皆罢、臣以为天阍邃窈、法座崇严、若不广达四聪、但由明见万里、　陛下所闻。皆众人之所敢言者也。其不敢言者。　陛下不得闻矣臣望　陛下思　祖宗广置言官之意、为国家、不为言官、捡建言得罪之逐臣、分别召用、当　神祖时建言废弃诸臣终巳不收应复除者即与复除、应行取者早为行取、以后如有心行不端、建白无当者、敕下吏部、分别降黜、此亦足示惩矣、何至禁锢于既往。杜绝于将来。快潜伏之奸。养壅蔽之祸哉。至于天下多故。全赖官吏弹压。吏部用人。本为计安社稷。此其关系国家。最急最重。此时巳有缺官不补之事至于末年则大小臣僚往往空署矣果吏部非人。则听科道纠弹。即为罢斥。果吏部得人。则听其推升选取。早赐施行。庶练兵督饷者。无废缺之事。候铨待补者。无典卖之忧。而士大夫之心收。我朝敌国外患惟南倭北虏称雄、倭居大海之中、岂能航糗糒、豕突中原、又岂能自浙闽蚕食上国哉、惟是朝鲜附在东陲近吾左掖、平壤西邻鸭绿、晋州直对登莱、倘倭奴取而有之、藉朝鲜之众为兵、就朝鲜之地为食、生聚训练、窥伺天朝、进则断漕运。据通仓。而绝我饷道。退则营全庆。守平壤。而窥我辽东。不及一年。京师坐困。此国家之大忧也。夫我合朝鲜。是为两我。两我尚怀胜负之忧。倭取朝鲜。是为两倭。两倭益费支持之力。臣以为朝鲜一失。其势必争。与其争于既亡之后。孰若救于未破之前与其以单力而敌两倭。孰若并两力而敌一倭乎。乃朝鲜请兵。而二三其说。许兵而延缓其期。或言为属国远戍。或言兵饷难图。谚曰小费偏惜。大费无益。今朝鲜危在旦夕矣而我计必须岁月愿　陛下早决大计并力东征、而属国之人心收。解京钱粮、一物十费、措办既苦、转运尤难、若于实用有裨。则积贮何嫌过侈。今十库货财。各厂物料。麄恶不堪者固有。朽腐无用者更多。上纳岁岁堆积。陈陈可惜。倘每年一次查盘、每夏三畨晒晾、不堪者严滥收之刑、朽蠹者重典守之罪、变恶为羙、出陈易新、此言实经济要策但。一年可备三年之资则本色暂改折色之解既不匮乏国用。亦不暴殄民财。　陛下一留神。则岁省不下百万。而解纳之人心收。京师者、朝廷腹心之地也。　祖宗时常徙富户以实京师。以富民者。贫民依以为命者也。今京师贫民。不减百万。九门一闭。则煤米不通。一日无煤米。则烟火即绝。如有庚戍之事。京师戒严。虽有仓场。止足官军守御之用城中富户正备缓急劝借之资此非但京师即郡邑皆然缓急城守赖富民也今商人有预纳之称贷。有铺垫之常矢见。一报在官。百年不替。而上富贫。自暴民聚众凌夺。奸民设机骗诈。游食者坐耗民财。淫巧者诱奢民俗。而中富贫。自各衙门印结之杂。捕送之轻。吏书贪如饿豺。兵畨狠如翼虎。无批票而称勾摄。本良弱而诬奸盗。而下富贫自房号重于优免之滥。科派苦于名色之多。一身众役。一事众害。而贫者愈贫自抄没法重。株连数多。坐以转寄。则并籍家赀。诬以多赃。则互攀亲识。宅一封而鸡犬豕羊。大半饥死人一出而亲戚骨肉。不敢收留。加以官吏法严。兵畨搜苦。臣曾见之。掩目酸鼻。此岂正犯之家。重罪之人哉。一字相牵。百口难解。　陛下知之、当必怜之矣、伏望省不急之上纳、禁监收之铺垫、严骗夺之刑、重需索之罪、清差役之繁、定优免之则、慎抄没之举、而都下之人心收。　祖宗以来。有一日三朝者。有三日一朝。有一日一朝者。葢　一人励精。则万事严肃。虽朝门宴闭早开。谁敢兴邪起妄。　陛下不视朝久矣。人心之懈弛极矣。奸邪之窥伺熟矣守卫官军、虚应故事耳、乃宫钥仍旧早发、诸人仍旧早进、今干清修造、逼近御前、军夫往来、谁识面貌、万一不测、何以应之、臣望发宫钥于平明、放军夫于日出、自非军国紧急、慎无昏夜传宣、　陛下岂不曰、　世宗晚年不视朝、亦无外患乎、顾今日之人心、非日之人心、唯　陛下慎之、章奏不批、　先朝间有、未如今日强半留中、葢疏之照入也、会极有簿、疏之进奏也、外廷不闻、万一有国家大事。邀截实封。扬言于外曰。留中矣。外人知之乎。万一有诈传　诏旨。匿不封还。扬言于外曰。进缴矣。　陛下知之乎。今　陛下精明、中官谨畏、必无此事、臣恐　圣子神孙、守为家法、倘不逞为奸、则何变不起、臣望自今以后、留中章奏。每月御前发未览揭帖一纸。内开某人某人未及批。下会极门转发各衙门备照。其缴还御札原本。乞批知道了三字。发该科备照。庶君臣虽不面谈。而上下犹无欺蔽所关重大。不可不防。臣观　陛下日步祷郊坛、发银赈济、非忘民者、朝无一事之壅、疏无四日之下、非怠政者、乃今章奏半停、民愁罔恤、当此春秋鼎盛之年、岂无夙夜忧勤之事、患不富耳、自古帝王之求富者亦多矣、史册所载、开卷可知、　陛下试观其时、治乎乱乎、其君安乎危乎、夫天下之财、止有此数、君欲富则天下必贫、天下贫则君岂独富、故曰同民之欲者、民共乐之专民之欲者、民共夺之、天下民穷财尽、未有甚于此时者矣、臣一点血诚、吁天叩地、斋宿七日、抽思万端、难裁迫切之衷、敬上忧危之疏、　陛下倘信臣、将臣所巳言者、慨赐施行、所未言者、再加修举、移宫中之勤、以勤庶政、推利国之念、以利烝民、将人心欢悦、　天意转回、臣所言天下大计。臣具疏未敢告人。望　陛下密行臣言。若出圣意。久留臣疏。以验将来。臣日夜祈天。惟愿臣言不验。使臣言而验。　陛下虽悔。将何及耶。此疏入　上当食而废谛览再三至夜分发司礼监
　　宗藩要疏【宗藩】
　　为摘举宗藩二要以重天潢事、臣闻　帝王同民心而出治道、凡四海九州岛岛岛之情、无所不体、而尤当体宗室之情、帝王兴教化以善风俗、凡四海九州岛岛岛之教、无所不及、而尤当重宗室之教、乃今积习流弊、势极则穷、有不得不变者二事焉、臣请分欵详陈、伏乞敕下该部、查访施行、
　　一曰严骗吓之禁、夫宗室伪滥、全在报生之时、或花妄、为嫡生、或以女而易子、或以殇而冒存、买嘱收婆、要结邻佑、往实有之、自五宗严同保之结。而朦胧有连坐之法。报生来历。大都巳真生其言直捷足省请名请封件件甘结查勘之费既真矣岂有儿真而请名伪者乎岂有名真而请封伪者乎自奉宗藩要例之后。名封查驳。久巳从宽。而臣又立限单填格之法。凡经查驳衙门。过三日者提吏。即臣衙门、亦有需索常例、臣严行禁约、犯者重惩、在外刁难诸弊、亦稍稍革矣、惟是走京游棍、指称打点名色、要索宗室钱财、甚者定为银数、沿为旧规、如郡王请名请封。动以千计。三将军以五百计。三中尉以三百计。夫宗室本不出户庭之人。而游棍者积年鬼蜮之雄也。财货诓收。未必为人出力。骗吓不遂。却能倚法为奸。几会见京师某衙门听嘱。某吏胥受财耶。凭谁说耳。宁化王新薨、臣往吊奠、王六子、长者二十岁矣、尚未有名、向臣仰天痛哭曰、请名十五年、费银千余两部文未到、犹然乳名、时在次各府宗室百十余人、皆称本王有于六人、五为李妃所出、阖镇军民、无不共知、止以写办之人、差错入府月日、又游棍恐吓、称说立案不行、以此躭延岁月、六子俱未得名、嗟夫、父为王。母为妃。其子请名十五年不得、臣窃痛之。此等奸徒。外指王府科以骗宗人。内空嘱吏胥以撞太岁。有题准止一人而勘合私添三两人者宗室谓得名矣。及至请封。则曰堂稿无名。有同胞之兄巳给诰命矣。其弟请封。则曰母封不对。经管教授。既非明白之官。造册书供。卒多苟且之役。宗室名字又皆难辩之文愚宗不识事体。贫宗又无钱财。衙闲猾胥。往往舞文诈错。致使查驳。弊孔多端。本难悉举。行查之例。岂可不严。臣以为一切名封。既经亲王与臣衙门会题矣。如有假滥。罪坐亲王与臣。春季行查。夏季尚不咨覆。罪坐亦臣。若春季无碍宗室若干位应得名封。而夏季勘合不到。夏季行查咨部若干位。应得题覆。而秋季勘合不到者。许臣每季咨催。应请名封宗室。但有仍凭游棍。指称打点。诓钱到京。自行花费。诬骗吏书者。许五城严挐除。本犯依律究遣外本宗既巳托人行贿。必有违碍情由不准名封。题请立案。仍乞敕下礼部定一格眼照单。发臣衙门。分发各府。凡宗室初生。即于第一格填云。某郡王某妃某妾于某年某月某日生第一子。收婆某人。邻佑某人。五宗某人名押。长史印押。第二格本府查无违碍。知府印押。第三格布政司查无违碍。左布政使印押。第四格都察院查无违碍臣印押。仍出各保结。然后具题。至于请名请封选婚不须保结。将照单以次填写。印押如前。钉为一册。即随本揭咨送礼部查明。题覆之后。所有照单。即同勘合发臣衙门。除勘合发布政司外。其照单付郡王、或管理府事收掌、但有损失改洗者、参奏处分、如此、则稽查既严、可革假滥之弊、题覆既早、难容骗索之奸矣、
　　二曰重辅导之臣、臣闻渐摩之久、习与性成、世禄之家、鲜充由礼、今民间子弟、龆齓童蒙、未尝不择良师、而况　帝王之苗裔、贵倨之气习、苟无礼义以养其心、又难束缚以丽于法、肄无所忌、民何以堪、夫董贾汉世名儒。皆为王相。我朝家法。远过汉时。而辅导之选。甚为疏阔。何者、亲王长史、主一藩之外政者也、王之善恶、付托此官。诸郡王、三将军中尉、二主二君之名封婚禄、凭结此官。审理掌一藩之刑名者也。六所军民词讼听决于此官。教授以训迪王。与一府之名封取定于此官。其责任不为轻矣。乃以有司之不肖者为王官。而能以善道教王者乎。臣昨考察王官、仅有长史李赋直年力正强、慷慨晓大义、其余苟且恣睢、甘心自弃之念、甚于为有司时、而偃蹇龙钟、率居其半、相沿推升王官、号为劣处、每用操持有玷、才干无为之人、以充是任、不知起自何年。至今遂为定例。臣从来窃所不平。而目覩尤为慨叹。或曰选司不主降黜不肖者何以处之。臣窃谓即使若曹万无所付。亦不以王府为沟壑。况抚按论効方面有司、疏下、考功、未尝不随时降黜、即文选不降黜、而考功不能降黜乎、抚按于州县佐领教官、未尝不随时拿问罢斥、不待参劾、岂以吏部之权。而不能处若曹乎。劣考到部、文选抄付考功案呈具题、才干无为者、量行降调操持有玷者、即与除名、至于杂职卑官。无可降调。留之无所用。去之不足恤者。量与致仕。庶惩创严而居官知慎、不肖去而仕路亦清、吏部可省大察疏折之多。而本官亦免到任即黜之苦矣。或曰王可无官乎、王官可以贤者处乎、臣窃谓之、不肖处以王官。王官不升有司。此二者曾有题请事例乎。夫王官比王亲孰亲孰疏。长史审理教授。比布政使孰大孰小。今王亲夫人郡君以下不禁京官。郡君夫人以上仕终布政。近者董樾徐联芳供职潞府。亦升两司。何独长史等官禁锢终身不升有司乎且教官缺少人多。每忧壅滞。此法若行以无用之人为有用之人以无用之官为有用之官矣若将天下王府长史审理纪善等官。以年力精壮。学行俱优。而才不堪繁剧者升之。果于藩封大有建白。仍从抚按保举。不妨推升府州县正官。如果渐着贤能。一体推升方面。教授品官。难以新除。亦选年力精壮。学行俱扰者升之。果于宗室辅导约束。显有成效。亦从抚按保举。推升有司正官。以上各官。俱与有司一例考察。荐奖戒劾至于　王府宗室各有多寡。如河中王府世世一人、并无宗室、教授虽设、无所事事、庆成王府宗室二千余位。教授常例。岁得十金。繁简不同。似难槩选。今后除授王官。先将各府宗室多寡。管理易难。行布政司造册报部。斟酌年力才干。分别选升。如此。则王官既重。而宗教自严。仕禁既开。而人心日奋矣。
　　停止砂锅潞紬疏【砂锅潞紬】
　　臣闻慎乃俭德者、英君谊辟之芳名、监于成宪者、圣子神孙之大孝、自　二祖创业垂统以来、经制立法、纤悉具备、宫闱用度、岁额常丰、其在当时、织造烧造、各有地方、岁解岁停、各有疋件、载在会典、可考而知巳查得陶器烧造地方、止有仪真洲河南真定江西五处、其器物止有瓶坛瓷瓮等件、并无所谓山西砂器者、卷查嘉靖三十九年、坐派潞安府砂器五千个、四十年、坐派一万五千个、万历十八年、坐派一万五千个、夫砂器一万五千、并备余共一万九千五百个、价值纔一百一十余两耳、始也荆筐担运、用夫二百余名、共费银五百三两一钱、至嘉靖四十年、部文用红柜装封、铜锁钥、黄绳扛、费银二百余两、用夫一千三百名、费银一千八百余两、打点使用、费银二百五十余两、共享银二千三百六十七两九钱、至万历十八年、部文用净绵塞垫、潞安不出绵花、旋于河南差买、费银近二百两、打点使用三百五十余两、共享银二千八百三十三两六钱、夫至贱者砂器也。而运载诸费。至费银二十八倍。不知此等器物。近京地方。亦能烧造否。如谓土料不堪。不知京师百万官民。亦用砂器否。　皇上之所用者砂器耳。砂器但收其不破损者耳。何取于红箱铜锁净绵。致使无益之费。劳民伤财况砂器不载于经额。山西不派之烧造。苟便于近取而可足。似不必远办以病民。又查得织造地方、有浙江等九省、织造物料、有纱罗绢纻、而山西岁派、止有绫绢各五百疋闰月共加八十六疋耳、并无所谓山西潞紬者、卷查万历三年、坐派山西黄紬二千八百四十疋、用银一万九千三百三十四两、十年坐派黄紬四千七百三十疋、用银二万四千六百七十余两、十五年坐派黄紬二千四百三十疋、用银一万二千余两、十八年坐派黄紬五千疋、用银二万八千六十两、夫潞州之有紬也。非一年矣。　祖宗时未尝坐派。　陛下即位以来。坐派四次。计工费银八万三千有奇矣。是紬也。士庶皆得为衣。而　皇上不以进御。臣心亦有所不安者。独谓　上用内用。未必如此之多。而匪颁特颁。自有经常之物。且山西银粮。非王禄则军饷。王禄如灵丘等王。有缺五十季不支者。宗仪睊睊、兴枵腹之嗟、军饷有每月四钱、尚扣五分者、士卒嗷嗷、动瞋目之怒、加以连年饥馑、库藏空虚、臣于去年紬价、巳经殚力凑处、仅充此畨织造矣、伏乞敕下该部从长议处、砂器在在可烧。应否取办于二千里。隔山踰岭之外。即万不可巳。但求砂器全美。又何必锁钉红箱净绵塞垫。困扰生民。黄紬虽非岁织。但山西困惫巳极。倘再行坐派。或改江南别项织造之价。或工部另议别项钱粮。发给潞安。无使贫省难于取办、小民困于诛求、地方幸甚、
　　皇明经世文编卷四百十五终
　　皇明经世文编卷之四百十六
　　华亭徐孚远闇公　宋征璧尚木　陈子龙卧子　何刚悫人选辑
　　华嘉子鱼参阅
　　吕新吾先生文集二（疏　议　书）
　　吕坤
　　疏
　　摘陈边计民艰疏
　　摘陈边计民艰疏【边计民艰】
　　臣闻振刷者安边之要图、节俭者恤民之至计、臣素无匡时远畧、经世吁谟、可为　圣天子献、惟是臣滥叨督抚、职在安攘、所有一得唾余、请下诸司确议、中间有不便于士夫者。极便于军民。有不便于一时者。极便于久远。惟愿破积之锢套、祛公共之私情、无以明作为纷更。无以因循为安静。则天下幸甚、
　　一曰慎优免以息民肩、此举山西一省言也夫免役之法、所以优士大夫也、国初京官有全户优免者、后以民力不堪、　累朝更定一品免田粮三十石、人三十丁、等差而至吏员免田粮一石、人一丁、非谓一丁既免、而百役尽无也设一品之家、有田粮四十石、人四十丁则此十石十丁者、凡一切粮长里长水马夫仓斗库役重差皆属编派、不准蠲除矣、而今也则不然、他无论、即如吏员上纳候缺最下者、十五两行头耳、本身虽系万金之家、既不坐以重差、而外免一丁、亦无分毫力役、如免大户库役斗级、一岁所省、不减百金、彼家有银十五两者、奈何不为吏、而大户库役斗级之所派、皆无银十五两、不能上纳之家者也、等而上之、又可知矣、为奸者之言曰、粮出于地、吾既纳粮、差出于丁、吾应免丁、何差得以加我、不知后湖黄册。皆载事产。粮长大户驿库斗级。皆照事产审编者也。即使优免本人、不亲奔走之役、而顶应门户、岂无同室之亲、奈之何毫厘重差不坐、通加之小户贫民哉、近日优免人丁、虽准下则人户、而一切重役、常于免外不编、小民委不堪累、合查田粮一石、应派差银几钱、本身一丁、原坐丁银多少、尽与除豁外、其余免外差徭、与百姓一体编当、穷苦之民、庶几其堪命乎、至于城市房号火夫闾阎保甲乡夫、优免原无定式、小民更觉难堪、宗室士夫之家、闲房虽数十处、开店招商、院子虽数百家、僦居佃地、夜廵书役、有司不敢派一人、救护廵缉、地方不敢拨一役、甚者刷一朱户、挂一牌扁、或冐免户族亲戚、或暗索供给财物、下至书手阴医快壮门皂等役、房宅俱无差拨、其疾首蹙额而从役者、非无势力小户、则卖酒饭贫民、甚者寡妇佣人、亦当火夫、吁天呼地、赴诉无门、此宇宙间一大不平事也、且火甲等夫、以防盗贼、盗贼之志、不在贫穷、享富贵之荣。而役贫民以护身家。又滥免以图供亿。仁乎不仁乎。彼贫者固能为盗者也。而役之以护身家。智乎不智乎。相应下部从公酌处、要见官吏人等、除应免丁粮之外、其余丁地应否照依事产编审力差、府第官宅、除本身住坐外、士夫乡庄除大者一处外、应否将别店余庄编入火甲、优免既定、其在城者悉照　京城事例、查其冲僻、编为号银、雇觅必不为盗之人、给以由帖、自行打讨、令其廵夜、在乡者悉照保甲事例、优免所在、止是稽查流民、不免所在、一体修工拨堡、庶久累之肩可息、而不平之恨可消矣、
　　二曰酌升迁以苏民困、臣惟百姓之差、驿逓为重、而驿逓之差、轿扛为重、招募贫民、一日纔得银二分耳、一身衣食八口供养取给焉、驿逓官常例造册工食循环使费取给焉、夫弃妻子而之官、人情之所不堪也、携妻子而旅困、　圣王之所不忍也、驿逓虽劳、委难停止、惟有就近升迁、可以少苏一二、查得司道官员凡二百七十、知府百四十有四、司道牌票径行、知府借部属以行、所在驿逓衙门夫马、莫不应付、此四百余员者。升迁事故。一年在道。不止百员。南北东西。常数千里。臣以为除抚按特差、边材论望、不分南北外、其余两司知府、当分南北中三单论俸、如云南贵州广东福建五省为南单。今单法虽不定而司道除授大约□其乐得者为多南直隶浙江江西四川湖广五省为中单。北直隶山东山西河南陜西五省为北单。三单各自论俸。不得以北单人升南缺。亦不得以南单人升北缺。惟是中单尽可通融。如陜西之于四川。湖广之于广西。四川之于云贵。接壤之区。升迁亦便。但此格一破、势必夤缘、三单既定、各以五省之官、照俸升转、大约以年半为速、以三年为迟、速者原衘管事、如佥事任浅、则以佥事管参议事、待其资俸巳及、然后升补参议、而佥事作缺、迟者考满加升、如副使三年考满、加参政职衘筭俸、仍管副使事、待有参政员缺、即与实授而副使作缺、至于丁忧考察论劾员缺偶多、迟速以是为差、如是有六便焉、省驿逓夫马供支之累。一也。免本官长道跋涉之苦。二也。赴任近而历俸早。三也。无水土不习之病。四也。南人习南官语。北人习北官语。听讼晓谕。不费词说。五也。道路不躭日时。职业不至久旷。六也。其部属知府。推升两司。亦照三单分缺。是举也。有六便而无一害。似亦可行。惟是中五省甲科颇多、南直隶司道甚少、相应于邻近省分、称一调停、当无不便、至于驿逓教官、许选本省、题有明例矣、州县佐贰首领等官、携妻带子、自是人情、富者家有余资、尚能雇觅夫马、贫者担负行李、往往困顿长途千里之费、至俭亦须二十金、况所选有三二千里者、虽有在任俸薪、仅足一岁衣食、一往一还、谁为资助、如是而望人以廉、安得人人伯夷哉、臣尝考之古人、鲁人为鲁司寇、宋人为宋司城宗族亲戚、皆其所治、未尝有不行之法、汉朱买臣张镇周、皆治其乡人、未尝有可避之嫌、然犹曰前代今指挥千百户。不易卫而管军。法令所加、半其亲族、然犹曰官卑、今总督宣大山西。未尝不用山西人。总督蓟辽保定未尝不用真定人。彼府卫首领州同州判吏目、县丞主簿典史权统于印官、职分于一臂、弹丸郡邑、有何事权、而必须隔省除授、于二三千里之外哉、臣以为除州县正官以上、照常除授、外府卫首领州县佐贰以下、先尽本省隔府州县、次尽邻近隔省州县、即人缺偶不相当亦须量选几员、以示破格之意、即隔省铨除难罢、亦须不出千五百里、以示体悉之情、其守候日久、愿告远方者、听从其便、委曲如是而犹放纵贪婪、虽拏问尽法、臣亦忍之矣、
　　三曰兴武教以养将材、此教养比试诸欵详切可行霍文敏言其纲此言其目但修举实事当加意耳臣惟国家世贵武臣、匪直酬先世勋伐、亦欲习先世箕裘、需他日缓急用耳、今纨袴子弟、口不谈韬畧、身不习战阵、乃国家今日武举循习故事、岂得真材夫将者万姓之祸福、三军之死生系焉、即有穿杨贯虱之弓、飞取挥落之剑、臣犹曰此一军之技也、不足以称百夫长、千夫长、而况今日张高广之侯。发向天之矢。不论边心。俱准中式策摘括之文。论拟必出之句。凑泊成章。便得会举。曰此将材也。至于世职袭替。较射并鎗。但可握槊挽弓。即与应得世爵当事者岂滥与哉来者皆然欲不与一无可与矣葢累世承平、武举尽废、高者谈文墨、自附儒流、卑者冐衣冠、不及行伍、以剥削为治、生之资、以钻刺为出身之路、以下阵妆塘为制胜之术、试问七书如何发明、八阵如何聚散、士卒如何统率、器械如何击刺、则瞠目卷舌者十九、岂古多名将。而近乃乏材哉。则教与不教之故也。今武职武举、亦曾习兵书、学战法否乎、臣徧阅三关。求一武职晓畅兵法。堪为中军把总者。未见一人。匪其质钝而力弱则将畧不闻之故也查得会举、及三科武举、虽不知兵、然既举而用之矣、不令之习兵可乎、臣请于各卫所年四十以下武职、及应袭及一切武生民生舍余军余之愿习武艺者。籍名于府州县掌印官。造册送兵备道廵抚衙门。为武弟子。臣与按臣考选会举。及三科武举之有望者。为武师。以教习之。其住宅、官给空卫处所、其教习择于宽大寺观、或教场公馆、其讲读、如司马法、孙吴通读、百将传通览、尉缭六韬三畧李卫公及武经总要等书、听其各占分习、各受业于武师、近者三日一讲论。远者一月一会考。凡在习官生、指挥以下、堪以作养者、俱执弟子礼。其养赡每岁廪给银三十六两、束修听其多寡、不限以数、其教矢见。官不率教者。四季申呈该道责治。应袭以下。径自责治。其考较。先将日习本业几种报知抚按。及合于守廵兵备抚按守廵兵备出廵。试其弓马火器战法于教场。又每人揭书背问十条。令之讲解。严加赏罚。可赏者多可罚者少武师保荐以次升用赏罚各半。武师考平常。可罚者多。可赏者少。武师戒饬。会举不准升用。武举不准会试。若三年之外。怠弃职业。教习无功。会举降其二级。发回原籍。武举革其衣巾。仍为军民。其武职应袭。非为操一械以当军。实欲习七书以为将。乡会武举。非欲逞辞章以学文士。实欲试方畧以选将材。武场试卷、先报所习兵书、二场试中、廵按御史分委司道府官就所习中、以将畧战法背问十条、令之口占、果能通晓其旨趣。可见诸躬行。然后许进三场。武职袭替。自州而道院。先试弓马。次问所习十条。如果技艺韬畧俱有可观。其起送书册备开。州试马中若干。步中若干。十问能答几条。送都司送道送抚按衙门皆然。侯阔五尺。高八尺。立于八十步外。其四试马不中三箭。步不中二箭。十问不能答五条以上者。发回肄业。半年再试。发回六次。顽惰如前。骑射不精。文艺不解者。不准起送。其不应起送而起送。一省五名以上。抚按都司该道俱听兵科参处。庶将材之作养既严。武职之替袭不苟。缓急选将。必收得人之效矣。至于武学之开。徒启幸门。又费供亿。用贡士为师。既属虗文。滥民间优占。终成游惰。则臣不敢请也。
　　四曰精器械以求实用、孔子曰、工欲善其事、必先利其器、夫工之器以造作耳、犹然求利、况兵乃生死之器乎、今日三关兵器、非不关局料工银、而监督者侵牟。打造者苟且应用之器不造而不应用者恒多利用之式不求而不如式者甚众且收藏不谨、损失难稽、臣自莅任以来、打造必求如法、器械多所增补、惟是无分毫之益、糜可惜之财、为军士之累者、则明盔明甲是巳。臣视师鴈门、见官军射箭、皆以便衣。臣责之曰。汝临阵而射。亦便衣耶。令之甲冑。须臾更来。皆罩甲也。臣又责之曰。汝临阵之甲。亦用此耶曰此正临阵甲也凡临阵皆暗甲。而以衫罩之。一便于旋习二不生戎心故临阵无不暗甲者。曰尔之明盔甲。安用哉。曰接送上司。眩耀观瞻耳。因环跪而泣曰军士之孽明盔甲居其半阅科抚按廵边岁不减一二次。各军无高房广厦。湿气所侵。盔甲生绣。把总管队。责之锃磨。片片拆开。日日刮洗。数日始新。又觅人穿结。修刷一次可费一月之粮雨雾一经又生满甲之绣至于盌子盔。不但宜头。渴可挹水。饥可温食。从来称便。近顶上加枪数寸。餙以旗旄。岂不壮观。然缓急既不堪用。而虏人爱铁即不得杀人往往以弓掣刀拨而下安用此物为哉臣乃拊膺大息曰虗文之害亦至此哉夫明盔甲一副。计工料不减三千。三关可费十万。战阵既不适用。而收藏又为军忧。且每军二甲。无乃侈乎。轻生死之需。工观视之美。无乃舛乎。臣请　敕下该部、询之京营、如果明甲无益、盌盔有用、除将官武职、听造明盔甲一副、以壮观瞻外、其军士似宜通行免造、而以明甲之费、制暗甲之坚、费既省而制又精、其于兵家所补不少矣、
　　五曰练乡兵以备缓急、国初设保甲之法。每十家为甲。甲有长。十甲为保。保有正。凡属甲内人民各置兵器一件。甲长置锣一面。保正置鼓一面。或铳一杆。此非以作虗器扰民生也。诚虑夫除戎器用戒不虞。有武备可以无患。乡村有盗。守望相助者此民。大寇流刼。登城守陴。结砦入保者此民。天下多故。勤王御侮者此民。既欲救其生。何睱惜其扰哉。古者役民、每称至冬、而讲武则于农隙、盖重之矣。臣亦不敢言农隙、请于十月初一日以前、先令保正、将甲中壮丁五十岁以上、除衣冠本身、及寄住流民、劳瘵久病不编外、其余不分富贵、不准优占、俱用手本开名到官、掌印正官、携同佐贰、先将在城居民、从市首至四关分为四聚。每聚各若干人。逐一点名。强有力者习弓弩。体便捷者习刀鎗。有目力者习火器。壮而拙者习棍棒。或因人定兵或听人自认。即以所习武艺注于本名之下。将本州岛岛岛县下班民壮。尽数分于四聚之中。为教师。各以所认分师教习。一操一歇。早饭后巳初入聚晚后前申初散聚。三月之后。正官携同佐贰以东南西北为叙。定日试聚。初试赏次能者。宽不能者之罚。三月再试。赏能者。薄示不能者之罚。又三月再试。赏上能者。重不能者之罚。重赏不过谷五斗重罚不过笞一十至二月十五以后。将四聚之民。合为大聚。弓弩与弓弩耦射。刀鎗与刀鎗对敌。火器与火器打放。棍棒与棍棒排击。类分等第。赏罚教师。罚中少而艺生者之工食。以充中多而艺练者之赏。至于四乡之民。或五保。或十甲。各照地里近便。编成小聚。或三聚。或五聚。各照镇店相应。立为聚所。其器械佥编分认既定。择第一二等民壮。分派四乡各聚之中。俱如前式。实行操演。有司试聚。亦如前式。实行赏罚。至于饮食宴会之间。岁时会集之日即以武艺之胜负为杯酒之输羸使民以为乐而不以为难二年之后。五百人中。拔其尤者立为队长。千人中拔其尤者立为千总各给冠带免其差徭三年于邻近卫所。选取指挥千百户知兵者一员教之合阵。四年教之习战。一县但有三千。神气自当百倍。以之居乡。刼盗不敢入其境。以之乘城。大寇不敢撄其锋。以之勤王。则天下皆忠义之师。以之防变。则军士销骄悍之气。乡兵有一之弗善乎。谈者动以劳民伤财二事为虑、夫二帝三。王。寓兵于农。何尝一日不讲武哉。而民不告扰者。所难正在奉行得人一则欲实心行事一则欲于民不扰也法制定而奉行者得人也倘患无财乎。各州县民壮多者三二百名。少亦不减七八十。若暂减数十名工食。置器械。备犒赏。宽然有余。行之三年。仍复其旧。奚而不可。大抵今之有司贤者十一。而惰不事事者常九也。以造册虗文为壅蔽之具以点查虗套纵科罚之私不求济事。止是扰民。臣言及此。切齿腐心。当今天下不可谓无事矣。万一狂逞之寇。屠刼乡村。百姓何以为生。攻陷城池。守令岂能逃死哉。又安得许多卫所兵马。护守各州县之城池也。臣以为武备举废。为今日课守令第一要务。抚按各道。廵历郡邑。严加访问。但有条令巳颁。不肯遵行。或弥文罔上。及多事扰民者。即特参降调。甚者罢斥。庶四海之英风可振。而猖獗之虏寇无忧矣。
　　六曰严法令以服豪军、臣闻帝德好生、独军令果于尚杀、故古之名将、有后一时而诛贵臣、有因一笑而诛宠姬、有取麻缕而即枭以狥、有借一笠而必杀无赦者、非残忍以立威。用众之道。当如是耳。今督抚总兵、　朝廷授以旗牌、俾之开府建牙、违节制犯军令者、得以擅杀、故旗牌所在。即天威所在。　天子既命之矣。非专辄也。今之犯军令者不可胜数。绑縳而赴市场。待其乞哀而后免者有之乎。贯一耳者有之乎。仅仅者捆一绳。打数十棍耳。法不震于武臣。恣其剥削。令不行于军士。养其凶顽。彼士卒者。礼教不闻于耳。纪律不接于目。威严不警于心。加之操持有议者。为彼所口。痛痒不关者。为彼所恨。斧钺倒授于三军、而主帅不得为匹夫、则积衰所养、威所激也、夫抚道无投醪挟纩之恩。将帅无分甘苦之惠。情意垂离。愤恨郁结。自取操戈。死何足惜。所可恨者骄兵横逞。不可收拾耳。日者西夏之变。三关军士。无不吐气扬眉、视抚臣如就刀砧。惟彼生杀。时臣廵视三关。应行之法。毫不敢废。抗不受罚者。倍加之刑。望外希恩者。叱莫之许。夫置一身于千万虎狼之丛。此心何尝不凛凛。顾以为　朝廷纪法。重于臣身。即使环向关弓。臣端坐以受。迩者此辈豪敢成习。海内气焰。不约而同矣。此孙吴之精言也夫惠一也施于平日则感我为恩施于既变则笑我为惧在彼鼓噪则得。在我鼓噪则与。是赏之使为乱导之使犯上也戕主帅。杀镇臣。害不及而利得。何惮而不为。尚宽恤者之意。岂不曰众怒难犯。未乱易平。隐忍逡缩。姑缓目前耳。使天下而一军也。使官军之相临相使而仅此一时也。即名分倒置。纲纪隳颓。臣姑忍之。顾此官军。此纪纲。此名分。与国家相为终始。有如要索无厌。理不可从。仓库无余。势不能给。何以应之。臣以为养军之费。本自不丰。果有克削扣减。激变军心者。审勘得实。必诛无赦与其被杀于军士以成叛逆之凶孰若正法于　朝廷以泄军士之困军士愤有所泄。鼓噪无以为名。贪官法有所惩。剥削自不敢肆。旗甲军士。除隐情明诉外。但有讹言倡乱者。抚镇取而诛之。不待谋成。乃谋成而犹不知者则主帅之疏也今营伍之法、五十人为队、队有管贴二人、军中分立将较正欲暗行约束使其势相连贯不得妄动五百人为司、司有把总一人、千人为哨、哨有千总一人、三千人为营、营有中军一人、有五十人为乱。而管贴不知者乎。有五百人为乱。而把总不知者乎。有千人为乱。而千总不知者乎。彼固阴主之而阳逃其罪或阳倡之而阴藉为功明谓我知而无奈彼何者也。臣以为用众之道。择长为先。择管贴须公正老成。能服五十人者为之。择把总。须奉法宣恩。能服五百人者为之。千总中军以上。无不皆然。选择既定。颁布成矢见。孝弟忠信之行。即戎讲武之法。日与论说。赏庆刑威之条。亲上死长之义。时与申明。恩爱所及于长常厚心腹所寄于长常真俾长与我志意相孚。队中有欲言之情。以次传闻。可息者即与消弭。如一队鼓噪不问何人主谋先诛管贴一旅鼓噪不问何人首恶兼诛把总一司鼓噪不问多寡兼诛千总此外止诛首恶一二人。余赦不问其中军千总把总管贴队。克扣凌虐者。许本队被害军士。连名陈告抚镇。及所在道府。即与从重发落。军士有惑众乱羣。不遵法令者。许本队把总等官。指实具呈。道府审明。抚镇官即发旗牌枭首示众。夫恩信结于平时。教令闻于有素。上无不漙之惠。下无不达之情矣。
　　七曰、议禁山以别利害、臣闻今之谈边者、以修筑墙垣为第一要务、故自欵贡二十余年来。无岁不修筑矣。计工食盐菜之费。不减三百余万。即使三关九百三十里为金城。一堞一军。须得三十六万人为守。即得人而守。亦不能坚。何者我无所不守。虏有所必攻。以厚集之兵。攻单薄之守。胜败之数。不问可知。臣不敢曰无益平居阻零骑数十人大举迟斫属斤五七刻如斯而巳矣糜无穷之财。竭有尽之力。成易坏之边。苟目前之计。虽妇人孺子。皆笑其徒劳。而边臣不敢废者。震于重大之名。狎于沿袭之旧。逃我不疏之罪。眩彼易见之功。故明知其无益而不得不为也。有省万倍之劳。无一钱之费。计五七年之功。俟三十年之后。享千百岁之利者。则禁砍伐严栽种是巳臣闻地无不宜之材。木有敏树之性。松栢荆桧榆柳桦杨。皆山西所宜者。使沿边一带。除高险劚削。虏骑难入者免栽外。其余冲路平梁。宽沟陂岭。责成守备操防。督率军壮。每岁人栽十株。犯法罪人免赎。计其重轻。罚为栽数。土居军民。愿栽者计其多寡。示以优格。弥山盈谷。二尺一株。纵横错杂。无使成行。树木初成。任其横生。戒勿剔削。直至拱把之时。留容身之高。贴树剔削。务令平光。以便吾民避虏自容身之上斜削横枝状如锋刃以拦戎马直行三十年后。枝密阴繁。虏且疑其有伏。何敢深入。居民男妇牛马。此中皆可潜藏即使发矢斫刀。树身皆可遮蔽。又且隐匿官军。出而杀贼。入而散林。我奈虏何。而虏无奈我何矣。虏即勇悍。岂能尽镢木根乎。岂能飞骑木末乎。此谓筑无土之边列无人之卒五十年后永不修筑矣至于山中荆棘朴樕木坚多刺。如马茹茹者。种数不一。皆可御戎。亦令沿边居民。徧植山谷。麄如鸡卵者。就地斜削。旁生附出者。任其茂密。期以五年。斜削一次。斜削者如鎗。马足难踏。茂密者如猬。羊裘易牵。但可二尺余深。虏骑自然畏阻。此谓不朽之尖厥无铁之钉屏两重阻障可恃无恐矣至于山壑水渠。不可种植。则列攒鎗。迭炮石。当其前锋。掘品窖。掩钉屏。赚其归道。伏快鎗。擂大石。夹于山头倘诱入羊膓之中。必歼诸牛角之内。我守者寡则有余军。彼入者难则有余惧。至于枳椒棠枣。其树更隹。凡在边圉。皆可栽种。乃臣窃有恨焉。山西沿边一带。树木最多。大者合抱干云。小者密比如栉。自贪功者藉开垦之名。喜事者倡修理之说。犯法命。避役奸民。据深山为固巢。以林木为世产。延烧者一望成灰。砍伐者数里如扫。又大同州县居民。日夜锯木解板。沿边守备操防。不惟不能禁约。且索斧锯等钱。通同卖放。彼百家成聚。千夫为邻。逐之不可。禁之不从。倘虏骑犯边。数万可以横行。而闾里小民。趋避莫知所止。撤我藩篱。恣彼溪壑。他日之害。臣不忍言。查得问刑条例内一欵、凡大同山西宣府延绥宁夏辽东蓟州紫荆密云等边、分守守备备御、并府州县官员、禁约该管官旗军民人等、不许擅自入山。将应禁林木砍伐贩卖。违者问发南方烟瘴卫所充军。若前项官员有犯、文官革职为民、武官革职差操、镇守副参等官有犯、指实参奏、其经过关隘河道守把官军、容情纵放者、究问治罪、又查得嘉靖二十年、臣邑人兵部侍郎胡守中。总督蓟州。曾伐边树作望敌楼。为给事中王尧日所劾斩于西市　世庙之法其严如此鴈代山林。西障易保。北阻强胡明例甚严。胡可弗禁。夫以晋王之幻冲、独能杖毙盗砍禁山挍尉之陈卿、立碑山庄、禁约诸挍、而势豪罢闲乡官王干亨、与同居兄弟伐山不下万株、罪恶不止一种、臣巳将其弟王坤亨等四人、问发充军外、其五台山寺、诸僧不下数千、伐木奚啻百万、淫占妇女、窝聚矿徒、且自称寺系古剎、不属州县、保甲难以佥编、盗贼无所畏忌、甚为地方之害、臣以为地不属于有司、人不入于编户、山中聚结、俱系各处流民、大约不止万家、隐祸可忧、议处当亟、至于砍伐山林、最难缉禁、臣欲于沿边一带山峦、除百里之外、照前禁约、其百里之内、树木大小、不下千百万、论法则严禁为得、论势则槩禁不能、与其纵恣奸盗、岁以为资、不若课与商民、官收其利、况工部每有勘合采木、此山且禁且开、法令似难一切、合候　命下该部、容臣估计树木若干、计其满抱以上、即于树身、号以价值、课与商民、任其留卖、有司催征价银、解入户部管粮衙门、抵充军饷、满抱以下、计其数目责令看守、每十年一估计、擅伐盗伐者、责成原课商民拏获盗砍之人、坐赃问罪、至于开垦地土、属民者照亩纳粮、以供军马、属僧者减半起科、以资焚修、至于所留禁山厚百里者、竖石为界、严责守备等官、一面年年栽种、一面严禁砍伐、但有寸棘尺树、盗砍伐擅烧灼者、俱照例问遣、庶商民之利可行、官军之供有赖、臣又有说焉、大同应朔山马等州县军民、不属三关守备、其寄住三关者、作奸为盗、人既不入保甲、守备不敢钤束、邻居三关者、私擅砍伐禁山俱被三关拏获、非聚众打夺、则不服拘问、夫大同山西之大同、冀北守廵、山西布按两司之分道、而臣山西廵抚也、兼有提督之责、臣非不敢径行、但军分两镇、恐易生嫌山西恃三关林木为藩篱。大同恃三关林木为材用。人情事体。本自难行。伏乞敕下军门、将应开应禁林木、私伐擅伐军民、议为定法、永远遵行、大同之民、在三关境内者、属三关守备管束、邻三关境土、而欲伐禁山者、属三关守备拘问、如此庶民利可通、而边防亦固矣、
　　八曰复月粮以恤贫军、臣闻力役以劳使民者也、征战以死使民者也、今各衙门快壮门皂工食、至薄者每日银二分、厚者三分四分、此内既无杂派之名、此外又有需索之利、且忧患不关于心、偷安常便于体、乃军士则不然、姑自太原营言之、每军月粮八斗、每斗折银五分、计一日所得、纔一分三厘耳、尚不足壮士一飡之费、自欵贡以来、又于六个月内、每月扣银五分、共扣银三钱为市本、自欵贡成后三关为内地故军士月粮之少如是是每日所得不及一分二厘。父母妻子之养所资者此也日用人事所资者此也。器械衣装所资者此也。此外无所从来矣。又分领夷马、有摊赔之费、关领月粮、有造册之费、掌印本管指挥千百户千把总、有科派之费、有马军人、虽关有草料、稍得侵肥、又有朋银之费、守备等营、又有杂拨滥差之费、有长差帮贴之费、有送迎奔走之费、较之快壮门皂。一无所得。诸有所损。月粮既少于工食。战征又苦于差役。以是身也。而责之鼓气练兵能乎、以是心也、而责之竭力致死、得乎、今国家养兵之费、可谓侈矣、民穷财尽、益之诚难、至于每军岁减三钱计三关马步、共减一万九千余两、独不可复乎、但欵贡见行、市本无处、复之诚难、查得山西民壮一万六千五百名、当此无事之时、岁供修筑之役、无禆边计、徒耗民财、若于富庶县、堪以征银者、共减三千名、每名解工食衣鞋银六两五钱、共得银一万九千五百两解边、以抵市本、则军士之月粮可复、而积久之困累可苏矣、倘虏不恭顺、我当闭关、一万九千余两之市本免征、三千名民壮之工食固在因时因势、用人用银、无所不可、奈何剥贫军之膏脂以饲无厌之豺狼哉、
　　议
　　盐法议
　　福府庄田议
　　盐法议【代归德太守盐法】
　　会看得河东商人高世彦等告称商困巳极、法欲仍旧、此诚迫切至情、委宜倍加优恤、其所奏与山东商人王邦太等、逐欵相驳、各据一说、职等姑不与辨、所有原议开归改属一节设有利于民而病于商、或通于此而滞于彼、自非良法、岂宜轻变、职等窃熟议之、开归二府。改属山东。无损于河东之商者二。有便于河东之商者三。而世彦未之思也。河东盐课。见额六十二万引。开归二府。食盐十二万引耳。二府既改。则十二万引。即随所改地方。与河东分毫无累。岂有地去课存之理。是开归之改。无损于河东之商一也。旧引压垫数多。原因解池生盐数少。今开归固未改也。而商人负累包赔杖毙自尽者巳十余年。岂二府改属之罪哉。盖世彦之苦苦于纳银久而盐不得非苦于积盐多而无处可卖是开归之改。无损于河东之商二也。今有饭贫者。日施粥一石。待食常千人。由是枵腹而毙者十九。明日待食者百人。则饱歌而弃余矣。解池盐不及额。固石粥也。世彦等困于枵腹久矣。若割十二万引于山东则解池宽十二万之额矣即解产如常。世彦可宽十二万之报纳。傥盐花偶盛世彦可偿数十年之积负。是开归之改。有益于河东之商一也。解盐以甘以其浇晒也故苦。以其苦也故不行。不行则商人坐困。若改十二万引于山东长芦则解池不必浇晒而自足既不浇晒。则硝碱不杂而自甘。盐足有不及于旧商者乎。盐甘有不售者乎。是开归之改。有益于河东之商。二也。压垫于盐之不足。商之不报中。穷于压垫之多且久。小客超支。穷于旧商之不报中。额减则可以罢超支之法。盐多则可以苏旧商之困。迟以岁月。则压垫尽完。而商人争报。今日之解池。固旧商百年之全利也。是开归之改。有益于河东之商。三也。且王邦太河东人也、弃桑梓之近盐、图山东之远利、其情固可知巳、世彦攻之、特以乡曲之体、当有一言、岂直昧于利害得失之计哉、再照有一隅之变通。有四海之大较。所据高世彦奏称河东三弊。谓商资尽而无商。盐池坏而无盐。盐味变而无用。此岂一时整顿之力。所能捄哉。今天下私贩盐徒。其多官商几倍。天下所食私盐。其多官盐几倍。此何故哉。解盐苦于难行者课多而盐少价重而盐苦也两淮山东长芦。私贩盛行者课少而盐多价轻而盐美也强民以河东之苦盐。使价贵而不售。则不足者病。禁两淮长芦山东之甘盐。使价贱而不售。则有余者亦病。今产盐之地。孰非王土。私贩之徒。孰非王民。使通融一处。则私食皆官盐而私贩皆商矣岂独河东积匮。当一调停哉。开归应改、事理甚明、
　　福府庄田议【福府庄田】
　　按国初分封二十四亲藩、赐田多寡不等、未有至万顷者、他不可知、只如在河南者、周赵伊徽郑唐崇潞一藩有至四万者乎。有之是八府该田三十二万顷。分河南之半矣自太祖以来。众建亲王六十余府。该田二百四十万顷。分天下之半矣其数不查可知也。　福王之求。不得不多。情也。　皇上之批。不得不查。体也。所批查者。废府及相应地云尔。未尝严旨切责。不论官民田土。务足其数。不许抗违也。今必欲括足四万。乱　祖宗分封之制。其不可一也。仁寿消宁未央三宫。地六十二处。止一万六千一十五顷四十七亩零。而一藩多至四万。不惟无以作法。而一藩之地。几倍皇宫。恐非尊卑之礼。其不可二也。查得我朝　诏令。有云今后额办钱粮地土。不许王府奏讨。且天下地上。自万历六年丈量之后。沿坵履亩。皆办钱粮。安有顷亩闲田。不在官。不在民。而为无粮白地者乎。　庄皇帝止有景王一弟。　今上止有潞王一弟。虽如汉文帝之于梁王。无所不可。圣天子则百斯男。皇太子其丽不亿。今福府一藩。求田四万。仍要膏腴上地。仍不从潞府四万银例而求十二万租银。瑞藩而下。此繇宠爱故耳瑞藩而下何得相比谁不援例而请。裁之无辞。与之无处。若复如此搜括三十年后。民田皆变为王庄矣。其不可者三也。查得河南官民田地。共七十四万一千五百七十九顷五十一亩零。该纳夏麦六十万九十四石。秋米一百七十六万九千三百四十一石零。绢一万七千二百二十六疋。马草二百二十八万八千七百五十四束零。此皆　皇上惟正之供。分毫不可缺。而百官之俸。百姓之差不计也。　英庙分封崇王。因无闲地插厂。拨给民地若干。除豁夏麦一千七百三十一石五斗八升二合零。狄米五千九百四石四斗九升二合零。马草七千二百一十六束零。丝九百三十九两零九钱三分。皆割　朝廷之正粮除小民之重累且夫树无两重之皮。民无两属之身。如割正供则国不堪损。加一倍则民不聊生。此诚社稷之忧也。其不可四也。且寺庙香火地土。尚禁王府侵夺。况学社之田变价。甚为盛世之羞。亏损　圣主之德又十项以下。不成庄田。而零星落。何以插厂。倘以执奏。岂惟地方之福。是亦当事者之体耳。
　　书
　　答毕东郊按台
　　答毕东郊按台【积贮】
　　今天下吏治、有重于民生者乎、民生命脉、有急于积贮者乎、仓庾如洗、虽十尧舜不能活一饿夫、珠玉如山、虽人与千金、不如给一升粟、读我公祖积谷一刻、至于本院公费之裁节、有力之减力、杖赎之免力、工价银之豁除、收放之刁难、无一非节爱之仁、读救荒二议、如酌给粥之节、备粥场之药、调饥病之人、贮煑粥之器、严卖妻弃子之禁、无一非如保之念、三秦士女、百万生灵、何幸何幸、乃不肖有昌言焉、夫积贮之法。非独救饥民。正以救死民。非独备荒岁。亦以佐军兴也。古称救荒无奇策。正欲备荒有善政耳。人知积贮之当重仆又以为收放之当详。谷忌湿。今各省仓庾类多卑湫敝漏谷易耗。今各省风窓类多雀鼠难防。则以板铺地。以竹织篾。近仓不可作秽恶。近仓内不可畜鸡豕。此当讲者一。社仓之法。收贮于民。不拘大小镇店庵观寺院。随处建设煑粥。放账之时。就近百凡便宜。此当讲者二秦晋之民。家多盖藏。山东河南。皆无岁计。仆昔在山东。曾有会仓劝本约之。民各量其力。每会积谷若干。聚于一所。秋敛春散。加三出息。小凶之年。不准独支。大凶之年。各分所积、愿不分而助同会者旌奖。以多寡为差。是在有司得法。社长得人。此当讲者三。粥账二法。最莫轻行。饥民未必饿死之民。凶岁更防大凶之岁。积惯之奸。开赈借之端以媒利。昏庸之吏。好赈借以市恩。见在者以肯放沽仁声后来者以不催为盛德一人借数石。常骗二三十石。而贫无力者。无升斗之获。仆在山西。查催十年之内出陈旧欠一百三十八万有奇。严行催补。止收三十七万。其余或称官更吏改。卷籍不存。或称逃流亡故。无人赔补。至今为恨。谓宜题准。凡本官经手仓库务令催完。缴取实收。查盘明白。方许离任。不则虽行取亦须留催。其丁忧事故官员、力难久待者、要造借领花名保主、申合于上司、批发后官、务令本秋催完、自非连年大凶。不许隔岁拖欠。此其当讲者四。社仓之法。委官查盘。则多骚扰问罪之累。全不查盘。祗肥利巳狥情之人。谓宜有司岁一亲身查盘。不许委佐领教职。以滋弊窦。至于府州县欲求盘虗实法。莫如每岁斗级。年一交代新者于旧者欠一升不收旧者于新者作一弊不得仆作一仓法。每一廒五间。俱以板断隔。五间自西而东。常空闲一隔。每于湿盛之月。倒廒一遍。将东第四隔。量入第五隔。以次逓量空第一隔。量完报数。明年又自西第二隔量入西第一隔。以次渐而东。量完报数。又空东第五隔委官查盘仓粮。欲亲量。则一一见斗。不亲量。则取掌印官及新旧斗级保结。真莫真于此矣。此其当讲者五。至于煑粥之法。亦有可言。煮粥第一便流民。而土著之少妇女。断不肯赴场。老病残疾之人。断不能赴场则核其口数。每口十日领炒荳十碗。或米三升。务令本家无病之人查实领给。其当讲者一。罢场之月。野有草叶木皮。则壮者先放。次及流民妇女。次及流民老疾、死者有司量给一席。埋于漏泽。问其姓名贯址而标记之。此其所当讲者二煮粥各州县齐日则流民少流民少则开场之日无拥挤杂乱之忧散场之日无结聚为盗之患所当讲者三。耘之月。有司令民积菜获之之令。民积糠多者给赏。豆每湿月一晒。则耐久干菜粗豆腐可佐粥场之费。不必米也。所当讲者四酒之为物。饥不当食。寒不当衣。百害事。百耗谷。山东河南千室之邑。曲糵等费。不减几万石。以此捄凶年。所活不减万人。又酒席衣服车马宫室器具。及婚丧无度及寺观园池戏子倡优。罔非耗财之蠹、似当制为度数。责令自为储蓄。所当讲者五。人谓荒政不讲于荒年。救荒不救于将死。此类是也。
　　皇明经世文编卷四百十六终

《皇明经世文编》　（417～428）/五百八卷　（明）陈子龙等 选辑 
　　皇明经世文编卷之四百十七
　　华亭徐孚远闇公　宋征璧尚木　陈子龙卧子　何刚悫人选辑
　　彭宾燕又参阅
　　沈龙江文集一（疏）
　　沈鲤
　　疏
　　亲王之国疏
　　请复建文年号立景泰实录疏
　　庙享事宜疏
　　议改北岳疏
　　乐律疏
　　刊布宗藩名封疏
　　亲王之国疏【亲王】
　　奉　旨于明春释日举行谨题为敬陈　亲王之国旧例以明职掌事、近该工科左给事中陈与郊福建道试监察御史张天德户科给事中陈尚象相继上疏请　命　潞王之国、臣等不知其疏中之所云如何、乃外议徒见其疏久不下、意其词旨若委咎于臣等之不先　请者、臣等不得不一明职掌以俟　裁定、且以为他日持守之据焉、葢凡　亲王之国、一切择日具仪。此亦祖宗防微之旨虽系礼官掌行皆由传奉　特旨无敢辄便题　请者。历年事例。除年远文卷无存。及礼应避讳者。不敢槩举外。查得成化三年正月内本部传奉　宪宗皇帝圣旨朕弟德王之国、凡诸合行事宜、所司详具以闻、钦此、自是以后、传　旨之国者、　秀王系成化六年七月、　崇王系成化九年十一月、　吉王系成化十三年八月、　岐王系弘治七年十二月、　益王系弘治八年六月寿王系弘治十一年六月、　衡王系弘治十一年十二月、　汝王系弘治十四年闰七月、　泾王系弘治十五年二月、　荣王系弘治十六年六月、其时传奉太监。怀恩韦泰萧敬陈宽也。臣等犹恐不的。复从史馆恭奉　累朝实录。历历查考。凡各　亲王之国。亦止开载仪注。不见有本部题请之疏。嘉靖三十九年虽曾具题一次。亦缘内阁辅臣。奉有　御札。传示所司。非敢辄便具题也。夫树屏建藩。　国家盛典。孰不有欣然趋事之心。乃自　累朝以来。　亲王之国。俱繇　上命。旧规相沿。巳二百年其中必有精意臣等职在守法。不敢不阙其所疑以存典故。此所以不先题请也。若以时事而论。即使例所当请。亦湏待秋成以后。始于择日为便焉。葢凡　亲王之国。俱水陆二路。骖从齐发。所经之处。劳费不可胜言。适今　畿南诸郡。河南山东。与卫辉封国所在连岁饥荒。继之灾疫。　皇上尝多方赈济之。若非稍待秋成。闻有豊稔之报。而　明旨巳下。便当择期。远近缓急。何以斟酌。此亦事体之不可不虑者也。夫论旧例则不敢擅请。论时事则不敢轻请。总之皆职掌关心。反复思惟。遂成迂缓。若言官于天下之事。无不得言。之国之请。据理而论。乃其职也。伏乞查照　累朝事例早赐　宸断以襄　盛典、臣等不胜幸甚、
　　请复建文年号立景泰实录疏【建文年号景泰实录】
　　疏上得　旨景皇实录候旨修建文年号罢行然其后数年建文年号卒复而　景录至今如故也
　　臣等看得国子监司业王祖嫡奏称建文年号巳奉革除、景泰事迹、仍为附录、均于信史失真要乞　圣衷裁断、复建文位号、仍将四年事迹、修辑为录、景泰则自为一录、削去郕戾旧名、各一节、窃惟　人君有位号。则有纪年。有政令。则有实录。此春秋不易之法。自古及今。无有以兴亡隆替。而因革予夺其间者。我朝自　太祖开基。　列圣相承。　金匮石室之藏具在。乃建文以革除而槩称洪武。景泰以分附而并系英宗。则皆为我　朝阙典矣。所据司业王祖嫡因在史馆纂修。知其始末。所以有此建议。臣等请先述二事大畧而后及所以当正之故。为　皇上陈之。我　太祖高皇帝在位。　懿文太子先薨。至洪武三十一年。太孙嗣位。改元建文。建文者。　太祖之嫡孙也。在位四年。　成祖文皇帝靖难。　登极。乃削去建文年号。仍以洪武纪年。及重修　高庙实录。遂将四年实历。附作洪武虚数。此则革除之大畧也。正统十四年。北虏入犯。　英宗睿皇帝躬驭六师。自行天讨。至土木北狩。　景皇帝时为郕王。奉　皇太后命监国。旋正大位。次年八月恭遇　英庙回銮。后七年　复辟。是为天顺元年。其时奸臣石亨辈。奏将　景皇帝废为郕王。加谥曰戾。成化元年修　英庙实录。遂以景泰七年事迹附于正统之后。天顺之前。注曰郕戾附。至成化十一年十二月　宪宗纯皇帝。追体　英宗本意。始　敕廷臣复　景帝位号。上　恭仁康定尊谥。改修　陵寝。无所不用其情。惟景泰七年事迹。原附　英庙实录者。仍称郕戾王附。此则附录之大畧也。嗣是以来。　朝野公议。非不昭然。而修遗举坠。独未之闻者。则有繇矣。葢郕戾附录纂修。在成化元年位号之复。在成化十一年也。当时惟以复位号为重。而　实录之改与不改。以为往事。历数十年。竟无与言及之者。乃因循以至于今。非为其不可而遂巳之也。夫　宪庙追尊之举为　帝王盛德之冠。乃独于附录一节。不行厘正。于推广　德意。毋乃有阙乎不知位号既复。则　实录自当改正许其大不许其细是未体夫　宪庙之心而巳矣建文年号。在　成祖登极诏书。不过以建文四年为洪武三十五年然犹称为少主未闻降削位号。是在　成祖亲亲之心。亦必有不忍绝者。而一时宣力归命诸臣。或务张功伐。或苟存形迹。遂赞成革除之事。其亦未达夫　成祖之心耳。夫　成祖奉　天靖难。再造邦家。　骏烈宏功。自古人主不克终者有降爵无废号之理缵承　高庙正使年号不除何损万一而曲为掩讳若此且天下后世。各有耳目。安可尽泯。稗官野史。各有纪载。安可尽革此不但无益于事适足示人以疑耳故议复革除者。非为建文。为　成祖也。议更附录者。非为　景帝。为　英宗也兹皆所不必讳者也方今　圣明在上。修遗举坠。以弘　先德。正此其时。臣等不敢为更张之。议惟以附录改正。如子郭等功尚未详安可不改不过将　英庙实录。于正统以后。天顺以前。摘中间七年事迹。名曰　恭仁康定景皇帝实录。无相混淆。如斯而巳。至于建文位号。　诏书中原无降削之文。今亦无凭议复。亦惟于　高庙实录中。摘出洪武三十二年至三十五年事迹。此中是非尤多未当特是时意在追复恐建议重修反至阻隔故姑为此言耳复称建文元年二年三年四年。以存其年号。传信万世如斯而巳。夫以我　太祖甫定天下。即首　命儒臣纂修元史。又追谥其主为顺帝。渊哉圣心。至公至厚矣。　成祖　英宗之心。同符　太祖而建文景泰。又非胜国之君之比也。元主可谥。何忍没其号于建文。元史且修。何可阙其录于景泰。且　景帝之位号既可复。则建文年号亦可复文皇已有练子宁可用之言建文之死事诸臣且蒙我　皇上之恤录而况其君乎况其为太祖之胤乎慰　祖宗在天之灵。伸寰海久抑之意。彰微显阐幽之烈。寓兴灭继绝之仁。斯举也实　圣德圣政之第一事也。独可称　昭代之信史而巳耶。惟巨典湮于　累朝。而一旦顿复。公论关乎万世。而传信无穷。皆出自　人主独断。非臣等所敢擅拟。伏候　圣明裁定、惟复　敕下多官、虗心会议、另行题请定夺、
　　庙享事宜疏【庙享】
　　谨题为循职掌献愚衷恳乞　圣明俯赐采议以重祀典事、祠祭清吏司案呈奉本部送礼科抄出太常寺卿裴应章等题为照得帝王宗庙陵寝之礼。至太礼也。古人极为严重。所以考核精详。随时变易。必协诸义而无弗协。斯可以肇禋祀而仁祖考矣。我　国家开创之初。建立　陵庙。尽制尽伦。讵不欲垂之万世而无弊哉。第相沿二百年余。中间因革损益。不无可议者。葢先是诸臣巳曾建议及之竟以议论不同而止、臣等待罪礼曹、乃其职掌、心所未安久矣、而该寺复有此议、诚于祀典有禆、臣等谨将所陈四事、逐一议拟开立前件上　请伏乞　圣明裁定　敕下臣等钦遵施行谨题请　旨
　　一曰
　　太庙侑享之礼。臣等谨查得　国初建　四亲庙。岁凡五享。以　亲王从祀于东庑。功臣配享于西庑。各遣官分献。洪武九年。进　亲王于　殿内东壁。功臣西壁。嘉靖间。仍序列东西两庑。二十四年。新建　太庙成。复进列东西两壁。罢分献。唐初宗子有大功者竟列功臣国家亲王礼绝臣僚遂以祔庙及考仪礼诸书。与前代故事。无亲王祔享之仪。我　太祖高皇帝特以义起之意若以展亲报功。皆至情之不容巳者。乃该寺则据礼而论。谓　诸王本从　祖祔食。今　四祖之庙巳祧。正德中御史徐文华辈以族无后者祭终兄弟之孙之身而议祧者而　诸王无所于祔则议罢礼也。但欲祔之祧庙。似犹有未安焉。葢祧以藏毁庙之。主为祖也。非为孙也礼有祧不闻有配祧者也当　诸王之侑享于庙也夫故事特以纸为位。祭毕而焚之而巳矣。必且祧而祔之于　迁祖之庙将更为设主乎不乎不为之主。何据而祧。为之主。是本无而反益之也。无乃非故乎。　宗庙之享袷为重。故礼称弥远而弥尊。夫既以时享不可预。而顾以预于袷。安知他日不又有为该寺之说者。此臣等之所以为未安也。嘉靖中称寿春王为皇高伯祖考宝应七王为皇曾伯祖考者误也葢据礼则当以坟墓之近　皇陵者。祔享于　皇陵之庙。近　祖陵者。祔享于　祖陵之庙。而后于礼为无嫌。亦。可以不失　太祖之遗意。但考洪武元年初享十五王之文。则有曰朕念亲亲之道。无间存殁。凡我伯考兄侄。悉追封为王。伯妣先嫂。皆为王夫人。列祀家庙。着为常典。臣等庄诵　圣谟。而深惟　太祖之意。以酌于情礼之间。有不敢轻议罢享者。无巳。则仍遵初制。序列东庑。犹为近礼乎。至于功臣配享。　彛章具在。而该寺复为此议者。谓庙中有　列后在上。则异姓之臣。礼当别嫌。而　至尊拜俯于上。于诸臣之灵。亦必有蹵然不宁者。宜照旧于西庑配享。仍各于东西两庑遣官分献。始为合礼。伏乞　圣裁、
　　一曰
</div>
    <div class="pagination">
<a href="皇明经世文编_page144.html">上一页</a><span>...</span><a href="皇明经世文编_page140.html">140</a><a href="皇明经世文编_page141.html">141</a><a href="皇明经世文编_page142.html">142</a><a href="皇明经世文编_page143.html">143</a><a href="皇明经世文编_page144.html">144</a><span class="current-page">145</span><a href="皇明经世文编_page146.html">146</a><a href="皇明经世文编_page147.html">147</a><a href="皇明经世文编_page148.html">148</a><a href="皇明经世文编_page149.html">149</a><a href="皇明经世文编_page150.html">150</a><span>...</span><a href="皇明经世文编_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
