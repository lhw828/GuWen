<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 163 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 163 页/共 192 页
  </h1>
  <div class="content">
   然则何为而可。曰。在用豪民制莠民抚良民而已。用豪民若何。曰。长淮以北。迄于齐鲁。长民豪。皆曰围主。围主号令。百倍于有司。战伐攻守。习其风土地势。百倍于客兵。诚得良牧长翦之剔之。驾之驭之。护其田庐。保其子弟。动以利害。激以忠愤。信赏以劝。必罚以惩。择其地之简要。众之强弱。请命于　朝。给以告身。自参游至于都守。即以所处之地。名其官曰某处参将游击之类。壁垒之外。加筑碉堡。山林依阻。一依苗疆之式。平原广漠。则筑土堡。土堡式详后三五错纵。声势联络。星罗布。铳相及。空其中数百里。以为贼薮。以次渐偪。贼虽骁健。不能冲越。选精骑数千。出没驰骤。东西贯穿。雷轰电掣。一击辄反。此仿田纶霞巡抚贵州雕剿苗疆之法。贼降则三五编籍。递解远省。使垦荒秽。以助边饷。如东三省内蒙古诸牧场。及伊尔巴哈台。及回疆之西四城皆可安置。毋使助军。既足糜饷。又易生内变。贼平则官兵归伍。民兵归农。擢围主之有功者。量加升调。次此则荣以职衔。使终其身焉。夫碉堡不立。村落之外。贼骑所掀跳。则耕获辍。民失所天则几于盗。官诛盗则疑民。官民猜则民折而为盗。官不得并民与盗而尽坑之。五省之地。根蟠尽燃。而官其间。危矣哉。碉堡立。盗死咋不能入。则民得野处而耕获安。耕获安则不思为盗。不思为盗则盗源绝。源绝则盗可数。以可数之盗。合五省之官与民牿而嘬之。而盗不平者。未之有也。

难者曰。贼流寇也。所至登陴不暇。遑筑碉堡为。曰。筑碉堡者。乘贼闲。非贼锋也。贼在东则游兵拌之。贼来则伍伍离立。以背相向。长矛铳矢相闲。以遏马足。而筑堡于其西。贼在西亦然。夫斛律金张仁愿所遇皆劲敌。披瑕蹈衅。板筑立就。后世谈功利者。徒啧啧称之。彼神乎哉。

难者曰。若经费何。曰。是役也。官倡之。民率之。官度其要害高下。民则鸠工庇材。具畚锸板干而从事焉。民心不齐。官一之。官力不足。民助之。官民合而费几何哉。且　国朝开边大役。毋过乾隆。平西域用饷三千三百余万。征缅甸九百余万。平金川至七千余万。安南之役百余万。台湾之师八百余万。至乾隆四年七年　　　诏即位之初。户库现银不及三千万。今已增至七千八百万。五十七年　重华宫茶宴联句诗注云。户部奏各省实征岁入四千三百五十九万有奇。岁出三千一百七十七万有奇。余一千零八十一万有奇。是乾隆初年。岁入仅四千余万。户库仅三千余万。而屡兴大役。其数倍蓰。且用之裕如。不患不足。岁有所赢。撙节以应变。此皆　　　祖宗成训。布在史馆。非委巷鲰生所可侈口妄说也。迨至嘉庆初年。川楚军兴。用帑逾万万。始告支绌。当时军吏之言曰。昔明瑞征回部。军中大帅。惟供肉一胾。盐酪数事。及川楚之役。则诸将会饮。虽深箐荒麓。蟹鱼珍错辄三四十品。而赏伶犒仆之费不与焉。粮台所在。玉器裘锦成市。馈献赂遗赌博。挥霍如泥沙。理饷之员。如建昌道石作瑞绥定府刘佳琦皆干没巨万。此条见魏源圣武记。然则万万之数。其供实计者。亦概可知矣。今军兴十余年。其闲除僧王之师。克江宁平苏州之师。为供实计外。余各路之蠹民墨吏。攒食军储。如蝇附膻。虚耗之费。不可胜数。曾不是之恤。而区区于筑碉筑堡计之。不已惑乎。况碉堡成。则少调客兵。所省者若干。稍汰员。所省者又若干。民得播种以纳常赋。所获者又若干。官得民以收成效。所获者又若干。曾不是之计。而必钻营献策。不病民不已。其故何哉。

难者则曰。策之诚善。如民不从命何。曰。淮北民围以千百计。皆民自筑以自者。未尝烦有司之力。仰度支之帑。至于碉堡。则经营刱始。推诚待之。护其农桑。安其老弱。示以至意。众见其便。简而易举。何不从之有。若借端熏灼。益以滋扰。簧鼓上游。仓卒蒇事。势或有之。则非咏之所敢论矣。

难者又曰。数省之民围贼围。相顾林立。子亦安知其民与贼而辨之。苟民也则诚善。否则虎而翼矣。曰。是在得人。威惠明。捭阖精。坦怀相与。操纵若神。则胡越一家也。疑而使之。信而远之。不摘其奸。操不惜其劳。则舟中敌国也。尚何除盗之有哉。制莠民若何。曰。各与之业。母使游食。在兵则壹旗鼓。严号令。娴坐作进退之节。绝其游惰骄豪之习。在官则严黜陟。课殿最。汰凡冘。擢忠勤。罢捐输。绝干谒。屏浮辞。崇实效。凭借凌轹骄偷败事者。则斧锧随之。至于苞苴馈遗。结党干进。因利乘便。宰割乡曲。谓之为民。则不谙耕读。谓之为官。则本无职守。贼未至则亟邀赏秩。贼至已则望风先靡。结赃吏为城社。援奸民为爪牙。声势烜赫。惑民观听。掊克百端。揣摩精绝。久则挟制有司。拥遏声闻。盘结胶固。攘臂相应。结怨下民。屯膏　盛世。莫此为甚。此贼之源。乱之囮也。塞源清囮。枭磔其魁。散遣其党。禽狝草薙之。而天下治矣。

抚良民若何。曰。用豪民。则盗灭。制莠民。则奸消。盗灭奸消。良民安矣。因其政。毋易其俗。简其法。毋繁其文。厚其生。毋争其利。清静宁壹。渐臻于治。古人言之详矣。

曰。今陕甘回回。散处陇坻。煽惑凉夏。遏抑西域。摇荡关右。此皆天下劲兵处也。地居上游。当　国家右臂。俯瞰巴蜀。背负河套。舒右翼则瓜沙震。舒左翼则三晋危。此诚要害之举。忠臣义士奋发之日。而识者所隐忧。子善谈者。其亦有说乎。曰。秦凉之地。异于宋魏。回回之乱。异于捻匪。其民之敢战能死。同于河朔。而好义知方则又过之。今者檄庄浪平番诸土司以塞其冲。阿拉善额鲁特之师循边墙而西以拊其背。征青海和硕特及西宁诸土司出祁连山以议其后。严守布隆吉河及安西玉门以制其西逸。然后以固原之师当其前。选枹罕劲旅以溃其腹心。伊镇西来援之师断其接应。山南宁陕之师则扼要搜深山剿余党而已。甘肃之回。有老教。有新教。老教但能默诵墨克回经。新教则来自西域。能兼派罕尔及比阿厘二义。教首曰马明心。皆剽悍轻狡。为唐代花门之裔。与回疆异种。然其讽经持戒。拜天祀火。以穆罕默德记年。则一也。乾隆闲。新教叛。大兵尽殪之于通渭石堡。然其余党深伏林箐。互相传授。未可根绝也。今多纵反闲。务使新教与老教离。贵其教长数人。即所谓伯克者。贵之若刺麻中之诺们汗。随在招抚。绝其孔道。使无与西域通。其西域之回。则另选通达回务之参赞大臣数员。毋穷搜括。纵胥吏。致猜贰以激变。则平之也尚易易。咏僻处草泽。希接官长。东西相去辽远。一凭邸抄及过往游客之言。悬揣地势。约计之。任其事者。若重购土人以为乡导。广咨关右明杰礼而用之。因其地形深阻。设奇待敌。则非东鄙畸人。披尺寸之图。指画形势。所可置喙者矣。至于用豪制莠抚良之术。又天下所同。岂宋魏之是。而秦凉之非欤。

曰。西江兵变。子闻之乎。曰。闻之。曰。葛荣发难。变起六镇。庞勋构兵。祸延徐泗。此亦未可置之。曰。今古势异。征之于古。不若征之于今。在嘉庆七年。教匪平。八年散遣乡勇。酌远近各给银二三两。以五钱收缴长矛。众颇汹汹。于是总兵李应贵乡勇四百噪于大安驿。通判昂乡勇四百噪于汉中。副将吴廷刚乡勇四百挟道员朱勋索赏每人至二十两。果勇侯杨芳时任宁陕总兵。乡勇三千亦闻风思。仓卒竞起。戈矛有声。芳则从容镇静。好言慰之。次日出坐胡。遂传各旗。得倡首者二人。留听差遣。俟各旗去远。然后斩之以徇。众皆詟伏。十一年。芳署固原提督。署宁陕总兵杨之震停扣米折。悍卒陈先伦陈达顺率众叛洋县。南掠石泉。芳率固原兵往援。贼见芳至。数百人跪城下哭诉。芳缒其头目上城。痛笞之。然后宣谕许其降。贼立罢攻。既而头目蒲大芳密白众皆欲降。惟二陈不可。芳密使收伏众心。越七日。众遂推蒲大芳为首。弃镇城北窜。鄠县告急。芳出子午谷赴援。夜至。与城中夹击。黎明。贼见本镇旗。解围遁。而杨遇春邀其前。贼遂降。夜半。忽杀声四起。其头目各持矛立帐下。叱曰主将在此。动者斩。芳坚卧不起。翌日。枭倡乱者五人。立红白二旗。令愿降者立红旗下。否则立白旗下。白旗下遂无一人。乃宣谕随我叩谢天恩。各九叩首。谢主将恩三叩首。礼毕。回视众面怡然。

叹曰。礼乐教化之力也。芳之驭悍卒。较之高骈之尽诛突将。罗绍威之尽诛牙兵。何啻霄壤。故为将者。以子弟视卒伍。则父兄事之。虎狼视卒伍。且鱼肉待之。安得杨果勇者而面征之。

曰。西粤余寇。盗据两闽。浙东皖南。闻风骚动。子将若何。曰。粤贼盛时。西连荆楚。东靡吴越。号召百万。寇掠半天下。湘乡相国且而平之。况其衰也。又值闽地二面据险。扼其西北。横海之师。击其东南。则有相国之方在。覆巢无全卵。破竹无完节。安用盲议为。

曰。滇抚孤恩。草窃南徼。欲坐收蒙段之业。此而不诛。　国体安在。子亦有说乎。曰。寇有大小。势有远近。大者诛。小者平。近者服。远者涣。　国家兵力方萃于中原。未遑及远。故彼且离跂攘臂乎五诏之间。斋斧所加。尚待时日。然急宜扼中甸维西之隘。使无扰喀木。藏兵弱而僧富。一有蠢动。则蒙准青海皆惑观听。关系最要。抚越巂雷波建昌野夷。使无侵黎雅。凉山野夷。悍疾易从乱。尤为四川边防巨务。守盘江之险。毋东并黔省。据西隆之要。母南掠邕管。天下既定。环而攻之。彼不西保腾越。规窜缅甸。则自诛首乱以降耳。夫三代以上。诸侯世及。藩服不供者有之。未闻民之崛起为盗也。宋元以降。任封疆者皆文吏。或疲苶不任职。属吏蒙蔽。致生祸阶。民叛者有之。未闻官叛也。若　本朝之金声桓李成栋王辅臣及吴耿诸逆。皆胜国旧臣。因顽民之心。乘间攘窃。虽震沸一时。不旋踵即灭。今云南归化已二百余年。彼以书生深蒙　恩泽。位至方面。借番回之众。劫制官吏。乘天下厄运。欲雄长一隅。河朔淮西。悖不至此。苟逭　国诛。必遭鬼殛。乌足虑哉。乌足虑哉。

　谨案四川松潘杂谷懋功打箭炉徼外诸土司。各建碉楼哨台。湖南贵州环苗疆之地。皆仿其式。约高丈余。砌以石而空其中。置瞭眼枪眼。其详制则散见各兵书。兹不具述。然石碉之制。施之僰黔楚。深岩绝壑。依险立碉。石不难致。则可。施之于平原广漠。必舟运车负致石于数百里外。不独财赋不支。即人力亦不及。且石碉中空。大攻之。每致洞中。今创建土堡。以柔遇刚。能陷子。且易举也。其有冈峦土阜之所。则凿山为穴。外砌以甓。置眼一。枪眼一。瞭眼三。旁开一门以通出入。务在相其高下。循环连给。声势接续。易于策应。此碉子。去彼碉碉墙五分之一。枪子则三分之一。其平地去石近。取石之费廉于筑土者。即建石碉。去石远。取石之费浮于筑土。则筑土堡。土堡必择建于要害。相去远近如前制。四面开濠。取壕之土以为堡。高约二丈。上建楼覆瓦。四围皆筑女墙。女墙以下。濠以上。皆植枸椽荆榛。以防攀援及淋塌。堡身毋太坡。坡则敌易攀援。毋太陡。陡则易淋塌。拟两丈堡身。每面坡一丈。则可耐久。而攀援亦不易。空其中为三层。每层约高六尺余。隔以板梯通上下。下层开四门以达于濠内。皆砌以甓。门墙厚三尺余。门宽二尺。高四尺余。当门置大一座。外设竹篦一。密排大竹。通其节。塞以盐泥。斜挂门外。内设铁裹门扇一。空其中以为眼。门之旁设枪眼二。瞭眼二。其女墙之上。多备矢石以便俯击。每堡约三十人。轮番守望。至于堡之广袤。及濠之宽窄深浅。则相地裁制。未可预定。

　　平寇议　　　
陈根培

楚国大夫既平巨寇。三江士女咸庆再生。而大夫犹忧焉。曰捻贼未平。寇未尽也。前门毙虎而后门拒狼。国患未弭也。于是集楚北士而问计。楚士先熟商所长。将以告其大夫。一士曰。捻贼多起自豫境。及皖之颍亳。其闲地瘠民贫。耕种不足以自给。又时值凶荒。莠民因四出寇掠以图温饱。此时掩捕渠魁。振余党。用张京兆之鸣鼓。兼汲长孺之发粟。不过一长吏事。迨啸聚成。蔓延邻省。势虽张而难制。然蜂聚乌合。散亦易易。胁从者更急图还乡。况贼不敢远离巢穴。不无身家之恋。诚能宥其既往。予以自新。十数万众可一朝散也。急宜抚。一士曰。不然。贼虽屡经败挫。然未受大创。有轻视官兵之心。良吏即能抚驭。此则投诚。彼仍负固。徒长寇智。罗汝才八部投戈。李自成九军归命。殷鉴不远。惟身先士卒。大奋厥武。杀伐不遗余力。追奔逐北。期于一鼓而平。使贼奔命不遑。苦于窜匿。束手就缚。而后寇氛可靖也。急宜剿。一士曰。不然。夫以大将之重。同匹夫之。我来彼往。互相驰逐。贼徒未困。我军已疲。苟一不慎。反陷狡谋。僧邸败辙。岂可循哉。即使战无不克。贼舍东而寇西。师中受克复虚名。境外被戕残实祸。莫非王土。而敢歧视。不如四面防守以坐困之。士拱手而起。称善者再。佥曰。今贼萃齐豫之隅。宜急合江左皖楚之兵。陈其东南。豫与秦各出师陈其西北。并分兵断贼后。无使旁犯。起秦兵前塞潼商。中空数百里。听贼跳梁其闲。但力固堡砦。联络村团。兵民一心不与。使之进无所掠。退无所储。不出旬月。贼必大困。然后一鼓而平之不难矣。昔条侯壁昌邑困七国。曹公扼官渡困袁绍。皆用此。不烦兵戈而贼众授首。不贤于血战万万哉。吴下士适游楚。肃然而听。穆然而思。若不以为然者。楚士揖而进之。曰。子之计将安出。吴下士曰。公等所计诚善。然贼所踞多沃衍之区。恐粮非一时可绝。与条侯绝吴楚饷道曹公烧袁绍粮谷不同。况贼所犯。皖之颍亳。豫之归开。之菏泽定陶曹单。皆平坦无险可扼。贼又时出没于豫楚之交。各路分兵久守。顾此失彼。且恐变起意外。即民团星罗布。然贼攻其一。我守其四。强弱险易。岂能如一。一隅偶溃。贼已兔脱。急为追遏。全局已震。蒙未见其可也。楚士曰。然则子之计安出。吴下士曰。夫以粤逆之鸱张狼顾。大夫尚不难平。而况捻贼。今捻贼非有数十百万之众也。其寇齐鲁中州秦之南山楚之汉北。非有扰及十六省之势也。东窜西犯专事剽掠。非有沦陷六百余城之暴也。非有窃据雄都僭称伪号十余载之悖也。自苗沛霖授首。亦非有大奸臣憝为之雄长如杨秀清陈玉成石达开李秀成者也。然且殒我名玉。戕我良将。歼我劲旅。蹂躏我膏腴之壤者。何也。盖当粤逆猖獗之际。吴楚云扰。师旅咸萃东南。无暇他顾。捻贼因而肆焰。大吏又各分疆域。视同吴越。甚者以邻国为壑。疥癣不治。结为大疽。理固然矣。向使金陵既复。即移师西北。并力会剿。先声夺人。贼徒胆落矣。何至于此。楚士曰。然则子之计究将安出。吴下士曰。陆寇不可令其入秦。以其壤膏腴而又据天下之脊。此明季之前鉴也。水寇不可令其入江。如鲸鱼纵大壑。制之不易。此粤逆之前鉴也。

为今之计。惟事权归一。各路先分守要道。别出奇兵以歼之。明薛观有云。弭盗之方。有先事堤防之法。有临事翦灭之法。有后事惩戒之法。闻捻贼今所犯诸境。东不越徐州。东南不越颍亳。东北不越东曹。西则聚豫东南境。盖东则徐州为攻守要地。晋时立为重镇。宋高祖经略中原。置府于此。魏太武以三十万众攻之不能下。陈后山所谓南守则略河南山东北守则瞰淮江是也。东北则西郓为四达之冲。朱全忠谋奔山东。则急击郓州。唐庄宗取大梁。先袭取郓。其要如此。今惟重兵守徐州。扼三省要道。令兵守西郓。与为犄角。令皖兵守护其西北境。令秦兵扼潼商险要。绝贼西窜之路。亦预防其与叛回相合。令楚兵重防襄郧。令豫兵分守其北境。各路同时布置。此所谓先事堤防之法也。布置既周。俟贼稍懈。密分兵由间道以攻其不备。徐郓兵乘势由东南北三路夹击。纵使西行。豫境兵但深沟高垒不与。一以防境内藏匪乘间而起。一以为各路救援。俟肃清齐鲁。然后徐郓兵进军睢阳。扼豫东境。门户密分。豫兵伏汜水西。秦兵伏崤渑间。俟各路兵会剿。伏起而殄灭之。乘胜急清余孽。又闻贼皆股匪不相合。可闲以离之。俟其相离。即奋兵纵击。或以贼攻贼。此所谓临事翦灭之法也。荡平时。无论本歼厥渠魁胁从罔治之意。余党不先奔归巢穴。即遣散归农。其不显行抗拒者。时农时盗。莫可区分。不诛。势将以小寇而酿成大患。尽诛之。势必玉石俱焚。或因而滋事。惟有严行保甲一法。责成各县令。以此定为黜陟。其法前人论之至详且备。固宜择善而从。祗在实心行之。使各安其业。知为民之乐。为贼之苦。久之自移其匪僻之心。此所谓后事惩戒之法也。夫宜审者时也。当度者势也。贼起自山林原野。往来驰突。是其长技。山左民俗。素事田猎。畜骡马。娴骑射。故民团较南方为有用。豫境多为贼扰。良民无不痛心切齿。民与贼水土相同。情亦相习。贼之利弊无不熟悉。故民团视山左为尤可用。官吏宜皆有以鼓厉之。使民气百倍。力足以桑梓而助官兵。南军虽经百战。然长于步不长于骑。且连年转战。壮者渐老。强者亦疲。自破粤逆。囊橐已充。渐图安享。非复前之拚生勇。故第用以防守东南。北方骑兵。则用之以剿寇。非独审时而度势。亦以均其劳逸也。楚士曰。善。我将以子之言告我大夫。

　　弭寇　　　　
薛福保

弭寇奚术。曰练兵。练兵孰先。曰先之河南。河南之流寇十余年矣。州县骚然。贼纵横无惮。比其逞志扬去。我军未休。旋又告警。贼四走必出河南。譬适市廛者之必由逵路。适畎亩者之必履阡陌。地势然也。夫天下之患知其有必至之势则备必素立。河南之所以备者吾惑矣。将怯士孱。伍籍滥虚骇听。不可殚诘。习故智。尾贼后。贼出境。张虚捷闻上。十余年闲。巡抚八九易。不一何问。仰屋叹饟需少军诚不可治。呜呼。祸患之至。岂可得而辞耶。且河南四奔五集之区也。即令流寇扫灭。天下有他变。势固不能不出于河南。河南之不可一日无劲军也审矣。顷年以来。北方皆倚僧王为重。然王转战鄂豫之郊。使豫军能致犄角之助。贼亡可立待。豫军不能战。而王以孤军罢于奔命。此天下之所痛也。今河南营二十八。为人万四千。然饷士口粮至薄。窃谓疲兵满万。不如健卒数千。诚宜简汰羸弱。别募精锐。而以楚军法部勒之。兵数可稍减。而浮额不可不清。廪给务从厚。而训练不可不数。黜浮惰。倍赏罚。而不次荐擢以待非常之士。如是。则今之营皆成劲旅。非漫为更张之说也。豫军不练。流寇不灭。惮于变计。而欲以虚羸之卒。尝试于必不然之数。亦见其惑也。山有虎。呼壮士提戈起。不使病夫先焉。此其智岂待询于众庶谋及蓍蔡而后决哉。曰。是则然矣。贼平也其几乎。窃尝筹之矣。贼乘虚饱掠。我军旬月乃至。至又贼退。河南千里平旷。贼一日逴百数十里。追则不及。防则道多。此不可以疲全力于贼。而可以偏师蹑也。两鼠穴中。勇者胜。走马角逐郊原闲。则捷者先至。徐方风土劲厚。民习劳苦。今所设游击之师者。莫若添募徐人。分为两军以击贼。一军战。则一军疾走出贼前。勿与。而豫军居其闲。或助战。或扼他道。常弥缝两军之阙。以驰骋冲突为能。而更番迭战以休力。俟屡获大胜。贼势衰息。然后分四镇之兵以蹙之。使不得走散地乃止。贼平也其几乎。呜呼。用兵得失之算。攻守形便之势。俄顷且百变。岂可以意想得言说尽哉。撮其所见如此。欹眼观贼平。以考吾说何如也。

　　平定捻匪策　
程祖植

自来流寇之起也。或困于饥寒。或激于残暴。不过赤子之弄兵潢池。而捻匪不然也。原于习俗之凶顽。成于发贼之挑动。始犹聚之则为盗贼。散之则为农商。今则分队立帅。显与官军为敌。于是时也。无论贼不可抚。即抚亦不受。恶得不筹所以扑灭之方哉。窃闻兵形象水。水因地而制流。兵因敌而制胜。是故平捻匪之法。与平发贼不同。何则。发贼之长技在据。其穷计亦即在据。其得势在分。其失策亦即在分。盖据则我虽艰于收复。而实便于聚歼。分则我虽困于备多。而彼亦因而力弱。若捻匪则流而不据。合而不分也。流则奔突无常。使我疲于奔命。合则人众势盛。我时有兵单之患。又况发贼长于攻。捻则不攻而乱窜。发贼所恃者步。捻则所恃者马。其势又各有不同者哉。然而贼匪之形不同。而我之尾追而未能逆击。徒逐而未能多杀者。其失则同。此其所以寇愈扑而愈炽也。今就捻匪情形。略筹方略。则曰厚兵力。曰择地利。曰选轻兵。曰筹饷糈。曰分贼势。曰刺贼眼而已矣。昔王翦伐楚。请兵六十万人。汉高祖困项羽。必俟韩信三十万师之至。非王翦之怯汉高之不能战也。盖多寡之数。强弱之所以分。即胜负之算所由判。捻匪虽非楚项之比。然歼大寇。则必大举。审其形势也。某地建镇。某地设防。何处出奇。何处置伏。分其责任也。谁攻击。谁守御。谁应援。谁犄角。谁迎其头。谁披其腹。谁扼其尾。务使我军八方齐集。四面兜围。照应处处严密。皖攻急不得溃入齐。齐攻急不得溃入豫。豫攻急不得溃入楚。使如釜底之鱼。无路逃脱。庶有可歼之机。若不急举大兵为一劳永逸之计。恐官军惊于东。而匪驰于西。匪躏于前。而官军蹂于后。师老财溃。民穷变起。明季张李之祸。可为前鉴。所谓厚兵力者此也。今夫陷虎者必以阱。兔者必以罗。善兵者必置贼于死地。何以异此。昔陈奇瑜困李自成于汉中车箱峡。正可聚而歼旃。乃以专主招抚。纵贼出峡。遂至燎原。盖贼在深山密箐则易坐困。在平原旷野则易狂奔。制狂奔之贼。不制之可坐困之地。是犹欲遏洪水之流而不筑堤也。况兵法步利于险。骑利于易。匪之狂奔以骑。而任其处于利地。何以制之。昔杨武陵计驱贼入川。委蜀为壑。今似宜仿其意。于皖齐豫楚四省。择一可设阱张罗之地。或诱或纵或驱。使彼投吾计中。设坚围坐制之。用奇兵雕剿之。务使既入不得复出。或可克期荡平。所谓择地利者此也。捻匪行走。趫捷若飞。官军虽穷力追之。每苦势不能及。迨官军至。匪已饱扬去矣。善用兵者。匿己所短而夺彼所长。今似宜另置选锋。挑选营中急足善行之卒。别为一军。又或匪系何种人。即募其相类者以相制。凡冲锋破敌。追奔逐北。以此军当之。若壮健有余轻捷不足者。置为后队。以为正兵之用。如此则夺其所长。非惟使匪不得优游休息以养精蓄锐。且有迎头者以截其前。更可收前后夹攻之效。而逼胁圩寨荼毒闾阎之患。亦有所不敢逞矣。所谓选轻兵者此也。

匪因粮于民。无地无民。即无地无粮。官军之粮。必须转运。是以每多濡滞。今似宜于将用兵之地。预择便利险要。陆通挽水通舟者。置仓其地。就附近郡邑。给公平市价。采买储积其中。官军之至。随地支给。至若所置选锋。与匪追逐之候。宜仿古法如牛脯炒油之类。先期制造。行军之际。以此给之。虽奔驰千里。无枵腹之虞。所谓筹饷糈者此也。制贼之法。贼利在分。我必诱之使合。贼利在合。我必诱之使分。昔人灭寇之法。或招抚贼将使为吾用。或诳惑贼党使自相攻。此分其党也。或乘贼行之际。以奇兵劲旅冲其中闲截为数股。或探贼散掠之时。伺其纷出。急以轻兵掩袭。使分者不得复合。庶彼力以分而弱。不至如横流之不可御。夫治寇犹之治水。昔禹之治水分为九河。盖以水势太盛。不得不分其流以杀其势耳。所谓分贼势者此也。匪马肥捷。一日可行二百里。官军当其前则不能遏其冲。逐其后则不能追其。匪常以此制胜。此其眼也。从而制之。则彼废矣。夫马可陷之使毙。可毒之使尽。可诱之使来。可骇之使奔。可饵之使不能用。可拒之使不得逞。古法具在。择其便于行者。使而用之。则敌骑庶或可制。所谓刺贼眼者此也。第赵充国曰。百闻不如一见。兵难遥度。生未亲履行闲。又未读诸路文报。兵情贼势。讵能得乎要领。但痛盗贼之侵侮我　国家。涂炭我人民。草茅发愤。私心计划如此。谨陈之以俟裁择。

　　直隶防捻各守河岸议　　　　　　　　
徐志导

当此多事之秋。州县不能漫不设备。其名为团练。而实顾募数百人。最系下策。日久费必不支。藉壮声威。镇压土匪。祗可取效一时。而非经久之计。一旦有事。此数百人仍不足恃。何苦虚糜。兵本无多。请兵亦无益。试问一乡一邑之间。驻兵千名。已是极多之数。其兵不足额。临敌脱逃。甚且滋扰地方。种种弊端。俱不必计。此千人者。又安能御数千之贼。况贼犹不止数千乎。乡团抽丁。即可镇土匪。若必使之联庄逐日操练。则渐成固结之势。御贼不足。而抗官有余。河南等处均有覆辙。岂可故蹈。今惟有各守河岸尚是一法。因逆匪甚众。北地既无险隘可守。平阳漫野。防不胜防。惟有河流阻隔之处。贼即不能冲突而前。临时再筑短墙蔽身。则我能伤贼。贼不能伤我。胆气更壮。但须沿河处处有人有枪。即贼匪万万不能飞渡。特须贤有司亲赴各乡。破口极言贼一过河。大家万无生理。必须大家拚命守河。方有性命。务使众人深信不疑。再为分布。某村出丁若干名。火枪若干杆。至河沿某处防守。在某村之次。就河岸计。先尽附近村庄。人数不足。再渐及远。倘遇有警。即由州县传知。鸣锣为号。各处派守之处。总须先将境内河沿丈量。共若千丈。绘成一图。注清地名。以每人相去五尺计之。即可得需人之定数。村多人众者。可令换班。以便持久。平时演习数次。须给口粮。闲时各安本业。无须经费。似较虚应故事者。稍有把握矣。查黄河漫口。由直隶南界长垣东明开州入山东境。穿运河归大清河入海。固系天险可凭。其南运河由清河县入境。经故城景州东光交河南皮沧州青县静海至天津入海。滹沱河由平山入境。经正定城晋州束鹿深州衡水武邑阜城献县河闲大城永清东安至天津入海。亦京师省会东南之天堑也。其余支流小港。不尽可恃。是在贤有司不惮烦劳。先期约定。庶几一旦有事。不致仓皇。即劝有经费。亦可发商存以待用。目前可勿虚糜。转致临时缺乏。此不但村民自身家。亦官之性命爵位所系。此举办成。原非易易。然舍此即非钱不行。实无别法。况此次捻匪突犯山东。其大清河北岸民团。直至海滨。横列数十万人。齐力拒守。捻匪即不能北犯。已有明效。非托空言。其但顾目前无事畏难苟安者。愚也。其强作大言不务守而讲战者。妄也。谨议。

　　书袁端敏公上科尔沁亲王书后　　　　
孙衣言

予编端敏公年谱。既得尽见公之奏议。复取其在军中与同时大臣书阅之。其与胡文忠公李忠壮公及今相国曾公书。皆深得当时大计。至读所上科尔沁亲王书。谓王之威望。一时所仰。关系全局安危。不可轻试以损威。又以王之初出。欲移军北路以辅之。呜呼。何其料事之明。为虑之远也。夫当捻北犯河南山东。震惊畿辅。　　天子出亲王经略之。欲速灭贼耳。而公以谓不可轻试。吾顾谓其料事之明为虑之远者。非谓王之不足以平贼。而谓贼之不足以烦王也。夫捻贼以闾巷无赖之徒。以焚掠为生。以杀戮为事。其悍虐不足自固。其苟且非有远图。而其飘忽轻浮之性。亦非可以兵家之常理治也。使其初起。　朝廷不误于一切言抚之说。诚得三四悍将。精骑一二万人。与之追逐。索贼以战。使之不得休息。彼且土崩瓦解之不暇。岂真能为中原祸哉。而王以肺腑之亲。居藩翰之重。自海上事起。而忠诚果毅之。已为中外所共知。庚申之变。　庙谟未有所定。奸臣阴掣其权。弃地利以资敌国。旷日持久。以泄兵谋。至于一蹶不振。而岂王之过哉。　朝廷以为海上之事。不复可为。遂出王以当狂寇。而岂知王之威望。宜令之守。不宜令之战。宜令坐镇根本。以为深远之虑。不宜令逐利远出。以求疆场之功也。及王既出。山东荡平。沛霖授首。而王卒以身殉之。岂非所谓轻试以损威者哉。盖公固虑之矣。今日事变所趋。如痈疽之据于腹心。非针石毒药之所得施。而有万不得已之策焉。一宜建藩辽渖。以用东三省之劲兵。一宜建藩云代。以抚内外蒙古之属国。此二藩者。其形势足以为京师之护。而其人之骁健趫捷。亦敌国之所无也。得亲贤以树虚名。得忠诚果毅之大臣以求实。而国家盘石之势。隐然复有所托。王之既亡。则无以为股肱之寄矣。此可为痛惜者也。至公所请移兵以辅王者。其虑又有深焉。盖王之忠诚果毅。人所不能及也。而其短颇在于用人。方王之用兵于直隶山东。人皆知王之身先士卒也。皆知王之绝远货财也。而所部诸将。则有择便利而遗王以危者矣。有通赇贿而借王以市者矣。王之所谓腹心爪牙。大抵期门羽林之俊耳。士人则少矣。通古今知大谊者抑又少矣。夫所谓丰沛子弟。南阳帝臣。岂非自古兴王之资哉。然当其藉王气之方盛。同起患难之中。阅历险阻之余。其志气清明。其精神淬厉。固宜材之可用也。至于富贵易而骄生。居养优而志惰。而狃于曹伍习惯之见者。又不知充之问学。开之以师友。则其才之秉天而特出者。亦往往而难矣。度王之用之。亦不过以为平生游旧。踪习熟。岂真有聪明才力。足以当王心者哉。国家之制。八旗子弟。皆为设学。所以培养世臣。为万年之虑。至深远也。而其弊何以至于是耶。而顾不博求以自助耶。公既为书以诒王。又言于　　天子。欲移师以辅王。诚使公在左右。其肯听以中外仰望之身。赴蚍蜉蚁子之贼也哉。此吾所谓料事之明而为虑之远也。夫国家之恃有世臣。以为祸福休戚之与共也。而苟无学以成其材。则所谓祸福休戚。将有不暇与知者矣。然则我之深感公书。又岂独为王惜也哉。

　　书袁端敏公年谱后　　　　　　　　　
孙衣言

呜呼。自　　　宣宗皇帝之季。至于咸丰庚申辛酉。二十年闲。军旅之祸。可谓亟矣。洪秀全发难广西。以祅神夷鬼之教。驱胁死党。轶出桂管。顺流而下。不半载。破荆鄂。据金陵。南极闽峤。北惊　帝畿。而苗沛霖张隆张乐行以淮北七八无赖。挟乡里不逞之徒。抗官剽劫。祸亦挻于秦晋齐鲁。两犯畿辅。当粤贼之炽。跨据江表。建立名号。尽有财赋之地。几成割据之势。疑非淮贼之所敢望。然金陵窟穴。用兵十年。遂无类。而苗张遗孽。后七年乃灭。何成功之迟速殊耶。则所以治之者有不同也。昔者圣王之于民。尽心焉尔矣。为之田里以赡之。为之庠序以教之。为之礼乐以养之。其于吾民。若惟恐拂其性而伤其生也。而其不率我教。则刑亦随之。故有五礼以章德。则曰天秩有礼。有五刑以讨罪。则亦曰天讨有罪。皆所以奉天行事。而非吾之有所私也。兵者。刑之大也。刑以禁奸邪。兵以御强暴。所谓天之事也。后世教民之法。一切尽废。固不知所以为礼。又其甚者。至于刑不足以示警。兵不足以示威。夫至兵不足威。则天之予我以权者。几无所施。而天子奉天之事废矣。呜呼。其将何以振哉。当粤贼之变。合吴楚数省之兵。竭天下之财力。以攻一城。其于三代之用兵不知何如。而志在戡乱。则犹先王用刑之意也。至于淮贼之乱。始有抚之一说。而刑罚之权弛矣。夫抚之为说。古人有用之者。用之外国。汉文帝之于冒顿。宣帝之于呼韩邪是也。用之中国。张乔祝良等之在交趾是也。文帝之时。汉之始兴。宣帝之时。武帝兵威极盛之余也。张乔祝良之定交趾。非顽民之好乱。迫于州县之虐。而欲自救其生者也。方兴极盛之时。彼固知我之兵力。足以灭之而有余。而民之逼迫于州县。则如婴儿之见苦于婢仆。号呼以求慈母。此固可以一抚定也。使其为天下之乱民。方谓我法之不足畏。而外服方有轻视中国之心。乃欲苟且以出于抚之一说。则其祸必不可救。靖康建炎之际。李纲宗泽赵鼎韩岳诸将相皆可以有为。而宋之徽钦高宗为女真所胁。遂出于和。明之流贼。盖亦屡抚而屡叛。此其效亦可矣。无他。汉之不用兵者。仁爱恻隐之心也。宋徽钦高宗之议和。熊文灿等之用抚。畏葸苟且之计也。出于仁爱恻隐。其用心可以感异类。而出于畏葸苟且。则五尺之童笑之。夫岂徒如此而已哉。忠义之气。君父之仇。虽衰乱之极。而其蕴结于中者不能泯也。吾不能用其所不能泯。而以畏葸苟且之说倡之于上。则于怀忠义以报君父者。必百计以挫之。民知其气之无可伸也。斯亦已矣。一旦有事。而有求于久受折挫之民。则势必无及。

夏少康以一成一旅而中兴。宋徽钦席累世之业。抚万里之地。而社稷移于一朝。此何故哉。呜呼。岂不可危也哉。夫粤贼之乱。今日已无事矣。使其当长驱乘胜王师屡挫之时。按兵不动。伪为求抚。当时必有堕其计中者。则粤祸至今未已可也。苗沛霖之初起。即盛兵以折之。其灭于咸丰三四年闲亦决也。治粤贼知其必出于战。而于沛霖冀其或可以抚。故其成功之不同。遂至于此。皖北之乱。吾所目击也。张隆张乐行之徒。当时将帅皆谓苟且可抚。而贼不能隐忍以误我。旋抚旋叛。幸而速灭。沛霖以阴狡之性。介于官与贼之闲者将十年。当时之议。且有以不能急诛沛霖议者。及见公之章奏。则知当时皖中兵食。尽操于某帅之手。公孤军疲乏。力固有不得为。而其苦口以言于　上。及密谋于楚帅以诛之者。固策沛霖之必叛也。其后沛霖果叛。果即诛死。盖惟知贼之必出于叛。则吾亦不能不真出于战。真出于战。而后天下亦遂无不灭之贼。呜呼。兵者。刑之大也。天下事固有必出于战者。而谓可以畏葸苟且之见行之也哉。

　　密陈颍亳捻匪隐忧方大疏咸丰十年　　　　
胡林翼

窃自苏常失陷。大局瓦解。东南财赋之区。仓储根本所系。督臣抚臣驻守之地。不能为一日之守。凡有血气。莫不忧伤。我　　皇上命督臣曾国藩视师江表。人望所归。军威自振。傥能假以便宜。期以岁月。厚集兵饷。当可成功。惟是曾国藩仅止勇丁万余人。近年江南江北皖南皖北之贼。不下数十万人。金陵之兵数十万。一旦溃决。前车可鉴。曾国藩渡江。须兵四路。一出广信顾浙江。一出祁门趋徽州。一循江岸出池州。每路须一二万人。乃能战守兼资。又须另备一路镇祁门等处。作后防而通饷道。皖北顿少一万余人。兵势已弱。且逆计贼势。定于七月西趋。既已破吴。即将犯楚。应请　　皇上谕饬两江督臣曾国藩并江西湖南各抚臣。通力合作。共筹兵饷。若专意指调湖北之兵。则吴已失。而楚必随之。武汉为上游之形势。荆襄为南北之枢纽。必保楚乃能谋吴。此固不易之局也。尤可忧者。颍州亳州蒙城一带捻匪。本年三月十三日出巢。掳掠河南之祥符陈留杞县兰仪尉氏洧川新郑密县禹州雎宁商水襄城临颍项城鹿邑柘城睢州汝阳正阳上蔡西平遂平确山汝州鲁山宝丰南召裕州叶县舞阳三十州县。焚掠村庄。不取城池。至闰三月杪饱载而归。所过之处。无一兵一卒与贼接战。任其纵横。不知去向。胜保奏报。搪塞之词。欺谩之状。可覆按也。夫　国以民为元气。民以财为元气。民财既空。　国计自损。河南之生聚不完。贼将转顾而焚掠他省。计近二年来。每年春仲秋季两次出巢。大掠河南。本年秋冬。将及湖北之襄阳汉阳德安等府。又必扰入陕西山东山西等省。再一二年浸假而及于附畿州县矣。腹心之患。此为最大。臣闻贼骑近万。往来飘忽。不仅袁甲三淮南之军不能回顾北陆。即胜保关保傅振邦等北路之兵当之辄靡。断难破灭此贼。应请　　皇上特知兵重臣。于直隶山东地方。择地驻。练马兵万人。步兵一二万人。不为近防而布远势。不期速效而勤远谋。必期于一二年闲。将颍亳一带贼巢。一律荡平。然后江淮之后路无虞。而中原之本实先固。臣非仅为襄阳汉阳等府作自保之计。为忧危之词也。臣极知所言为越分。特以臣今日言之。已无救于河南。臣再默而不言。则五省均将受害。使臣言而不中。则固北路五省之福也。狂愚之见。伏乞　　圣明鉴察。

　　覆陈皖北军情并察度苗练疏同治元年　　　
曾国藩

窃臣承准议政王军机大臣字寄。闰八月十二日。奉　　上谕。僧格林沁现饬富和并添派之翼长全顺会同恒龄卓明阿马队驻永城一俟永亳一带积潦渐消道路可行即行相机进剿亳州捻巢该捻等股迭经痛剿一经直捣老巢势必穷思铤走若令东西分窜官军移向各路往追贼又绕路回巢官军又复回攻必致往来周折为所牵制此等情形总当预为筹划谋定后动方免临时互相推诿贻误事机僧格林沁现在夏邑将由北路进兵将来各路约齐会剿之时贼如窜往北路自应即由该大臣拨兵追剿其贼窜西路应由唐训方拨兵进剿贼窜东路应由吴棠拨兵追剿贼若南窜即行三路合力追剿均着各专责成先期妥为布置毋得临事观望迁延自干罪戾其毛昶熙所部驻营廓等处勇营并着僧格林沁酌量随同官军应由何路进攻妥为调遣楚军应由南路进攻其西路贼窜责令追剿是否足敷分拨有无窒碍难行之处唐训方署理抚篆甫皖军于进兵情势未知能否洞悉既据僧格林沁将督催楚军进剿捻巢各情移咨曾国藩酌量调度即着妥为筹议并将驻颍郡楚军道员蒋凝学是否堪以统带抑应添派得力提镇大员督率之处一并妥筹兼顾并一面咨复僧格林沁办理吴棠驻军清淮筹防里下河一带于亳州东路灵宿等处亦恐相距稍远黄开榜派赴徐州代领田在田一军应令如何酌量进袁甲三尚驻临淮其于亳捻东路防剿应与吴棠等如何各分汛地合力进攻之处均当预为筹定总之各路责成均须严密部勒方能及时同心戮力声势联络着该大臣等会同详悉商酌尽善迅即奏闻郑元善现赴河洛督办西路剿匪所统各军虽难实时撤回助剿惟亳捻如由西北两面窜走均系豫境即着郑元善毛昶熙严饬各属文武官绅率领兵练协同官军悉力防剿如有贼由何路窜逸不能实力堵御该地方官吏与带兵将领厥罪维均苗沛霖反复再三其叵测情状天下闻知目前归正仍恐其首鼠两端第以胜保赴陕失所据依兼之畏慑楚师之威始将寿州正阳等处厘卡交出姑且就我羁縻僧格林沁以现当剿捻吃紧之际势宜恩威并用示以不疑用之剿贼贼平之后苗练势孤自必尽除傲慢且使苗练安帖则蒋凝学所领楚军便可专力与僧格林沁之军合力各由南北进剿捻巢以期得力所筹自是不为无见此次苗沛霖因僧格林沁札谕该练欲用之剿捻乘机具禀申诉揣其意一则欲借僧格林沁声威抑制李续宜撤去楚师使彼得以逞志一则欲借剿捻之名冀僧格林沁奏准仍复还其前次占踞之利薮一面之词毫无情理而阴鸷之谋时流露于意言之表苗沛霖如果能带练剿贼为国出力朝廷屡经明谕贳其既往予以自新该大臣等何难待之坦白尽释猜嫌但必须其实心实力悔罪归诚有杀贼攻城之实据方可加之信任若仍心暗昧或阳为助剿而仍与贼阴相结纳或第欲冒官练之名以胁制民圩希图煽惑渐成尾大不掉之势其居心行事朝廷亦必洞见肺肝谅该大臣等亦断不以欲资其力稍涉迁就致为所惑而忘后患着僧格林沁曾国藩等会同察度妥筹万善正阳等处厘卡既已交出即该练等果随同奋勉剿贼心已明曾国藩等并当筹给饷需至寿州正阳关等处利源所在断不得令该练等藉词饷需再图侵占前次逆首陈玉成就擒寿州其余贼骁悍之众尚有二千余人苗沛霖收隶所部现在曾否遣散其窜扰豫省南阳一股捻逆内有无此项陈逆余党并着僧格林沁等查明具奏等因钦此。

仰见　　圣谟闳远。布置精详。臣于二十一日接奉此　旨。即与抚臣李续宜再三商度。逮二十三日李续宜登州起程。署抚臣唐训方恰到安庆。臣又与之熟商。如会剿亳州捻巢。楚军应由南路进攻。其西路贼窜责令楚军追剿。　谕旨垂询是否足敷分拨有无窒碍一节。查李续宜所部湘勇。在皖境者万余人。现在分守颍州寿州六安霍邱固始五城。又守三河尖正阳关两隘。皆系最要之区。若再令分剿捻巢。则防守七处之兵。与进剿亳南之兵。皆嫌其单。湘军素无马队。于追逐捻匪。本不相宜。若步军太单。则更无把握矣。屡接官文函咨。石清吉防守庐州之十营。前已调去三营。今又欲再调三营回援鄂省。并云发匪自德安而下。欲由安庆境内回援金陵。如果属实。皖北腹地空虚。处处可虑。颍寿之湘勇。以分守七处而太单。庐州之防兵。以抽调六营而亦薄。更无余力可以进剿亳南。此楚军不敷分拨兼有窒碍之情形也。　谕旨垂询道员蒋凝学是否可以统带抑应添派大员督率一节。据李续宜面称。蒋凝学与毛有铭同为监司。成大吉萧庆衍王载驷皆为提镇。势位相侔。才智相等。彼此俱难统属。至臣所部各军。如杨载福鲍超张运兰朱品隆诸统将。皆抱病未痊。现在皖南军情。十分警急。臣欲求一人支持危局。尚不可得。又安能另派大员督率淮北剿捻之师。此颍寿各军难相统驭之情形也。　谕旨垂询苗沛霖反复叵测察度妥筹一节。臣查苗沛霖诡谲多端。耳目最广。闻凡李续宜离闲苗部之密谕。胜保参劾湘军之微词。苗沛霖皆得钞其全。即言官劾苗之疏。　廷寄驭苗之法。苗沛霖亦多录其原文。蒋凝学等欲阳抚之而阴防之。固在苗沛霖计算之中。即僧格林沁欲调苗剿捻。并欲调苗离巢。使楚军得放心剿捻。亦未尝不在苗沛霖计算之中。臣愚以为欲苗之不猜疑。必在我者先有诚一不欺之道。欲苗之不反复。必在我者先有坚定不变之谋。大抵驭苗之策有二。一曰剿。一曰抚。抚苗之策亦有二一曰赦其罪而不资其力。一曰资其力而并予以权。凡良圩之出财出力以从苗者。非心服也。彼挟　朝命以临之。不得已而为所胁耳。自夏闲党羽离散。苗势渐衰。今调之会剿捻巢。则必听其招集旧部。号令圩。是予以威权矣。又必听其广收练稻。设立厘卡。是予以利权矣。今日养虎自。他日复欲缚虎归柙。岂易言哉。臣愚以为赦其罪而不资其力。犹不失为中策。于征调之札则吝之。使其号令不能遽振。于厘卡之事则宽之。使其生计不至遽穷。情愿假以利权。断不予以威权。俾苗沛霖既服官军之足以自立。又感疆臣之不与争利。或可相安无事。若既欲资其力。又欲结其心。而又不予以威权利权。则断无是理矣。此臣察度苗练但用中策之微意也。至苗沛霖所收逆首陈玉成余众曾否遣散是否混入南阳捻股之内。俟访查明确。续行附奏。所有遵　旨筹议缘由。谨会署安徽抚臣唐训方由驿覆奏。伏乞　　圣鉴训示。

　　条陈招抚翻覆可虑疏咸丰九年　　　　　　
吴焯

一请防招抚之翻覆也。现在胜保军营。多所招抚。臣不知其情形实在如何。原无从妄议。而私衷恒以为虑。闲尝以情势推之。所抚之人。向皆有众数万。受抚之后。其众必不散。如皆领官饷。则断不能给其求。如不领官饷。则又安能得其力。且彼若犹劫掠。则为匪固未改。若不劫掠。则其饷又何来。傥云实心诚服。乐为我用。则新有之众。不止十万。何敌不摧。何城不克。数月以来。大段应已肃清。若我令犹在半听不听之闲。其情犹在若从若违之际。设有摇动。何以御之。凡凡此皆臣所不解者。今之所恃。独赖　　皇上恩施高厚耳。然而荣之以位。位极则骄。予之以恩。恩竭则慢。此皆自来必有之情。殊恐难善其后。臣非不愿匪全受抚。民得安生。而怀此过虑。窃时时为胜保危。伏祈　密饬胜保务极堤防。务极慎密。毋为何桂珍之续。万一有疏。则岂仅胜保可惜。而事之贻误。有寒心者矣。此疏节录

　　请剿除苗逆疏同治元年　　　　　　　　
吏科给事中吴焯

臣等窃惟苗沛霖以凤台县文生。咸丰六年投入张落刑捻党。久为众所不齿。厥后办团有功。经统兵大臣先后保至道员加二品衔。与以重权。遂蓄异志。自十年八月以后。句通粤逆。设局逐官。据颍上霍邱寿州怀远诸城。逼民蓄发。及闻曾国藩僧格林沁军威已振。恐胁从者生心。是以求抚于翁同书袁甲三。又遣人求抚于胜保。以懈我军。以安新附。伏念　　皇上建元之始。澄叙官方。自难使叛逆之臣。幸逃法网。然此犹以是非言之也。若以利害言之。主抚则有害而无利。主剿则有利而无害。疑似之闲。有不容不辨者。盖苗逆之所恃有四。粤捻两匪未平。有罪不暇致讨。所恃者一。筑圩要隘。以逸待劳。所恃者二。掳粮既足。又夺淮河水利。我兵饷缺。彼得以饱待饥。所恃者三。彼之胜算。以为声势既大。统兵者必避难就易。不敢言剿。而又有亲密之党为之关说。或谓其心无他。或谓其才可用。自可假受抚之名。招集亡命。威胁各圩。饵以掳掠之利。绝其归顺之心。所恃者四。此其计亦甚毒矣。然而叛逆之党。众口羞称。威胁之民。本心未附。恃粤逆为接应。而皖北粤逆渐就肃清。倚捻匪为声援。而北路匪徒屡经挫锐。如果庐州收复。即以乘胜之师。声罪致讨。则数年来受其荼毒者。必将乘隙报仇。争为乡导。军威一振。远近归心。苗逆所胁之民。可为我守。各圩所聚之粟。可佐军需。由是扼险为营。层层联络。夺淮河之水利。则有源之饷。足以养兵。诛倡乱之渠魁。则啸聚之徒。闻而畏法。此主抚所以有害而无利。主剿所以有利而无害也。谋定于先。相机而进。办一分则收一分实效。庶大局尚可挽回。臣等谨拟管见四条。为　　皇上陈之。一转客为主以图万全也。苗逆长于守圩。凤台县一带老巢。皆其亲党所据。骤然攻之。则彼为主而我为客。必难得手。至于新附各圩。虽有苗党为之圩主。民心究不能服。俟庐州收复。南路无虞。抚臣李续宜统兵三四千人。驻六安寿州地界。竖立除叛安民旗号。令各圩擒斩逆党。则颍上寿州附近之处必有应者。得一圩。则以一圩之人为耳目。步步为营。层层联络。布置既定。然后择其首恶之圩攻之。逆党来援。并力与战。必获全胜。军威一振。归附日多。远近各圩。自可传檄而定。我逸彼劳。是我为主而彼为客也。不出数月。其势必孤。可以直捣老巢矣。一三路进兵以分贼势也。苗逆以苗天庆苗景开领步队。以苗希年领马队。得力者惟此三人。一路进兵。易于抗拒。若僧格林沁军威再振。能由徐宿招抚各团。会合袁甲三。两路进兵。声势自壮。否则袁甲三纠合凤阳灵璧民团。进兵怀远。而以张得胜纠合宿州民团。进兵蒙城。足以分其兵势。然后楚军带领船水陆并进。剿办正阳下蔡等处。水利一通。军饷不乏。自能克复寿州。扫除逆党矣。至于皖豫交界之处。应责成胜保剿办。

一用其仇敌以相犄角也。苗逆办团。始于凤台境内。藉剿匪为名。扰害地方。宿州蒙城等处。被祸尤惨。即如宿州之奶奶山民团。恨其淫掠。于咸丰九年。乘逆党失利。截杀甚多。畏其报仇。句结捻匪拒之。至今不相下。近日凤台县之朱家冈。亦不降。此外如寿州蒙城灵璧尚多欲报仇者。应饬袁甲三择其可用者招之使来。或联络民圩。或助攻逆党。必能得力。一多设反闲离其腹心也。苗逆性多疑忌。前此倚邹兆元徐立壮为腹心。忽遣人刺杀邹兆元。徐立壮不服。遂与结仇。近日贪恋女色。精力顿减。猜忌尤多。其党与如苗天庆苗景开苗希年等。皆以掳掠致富。各有偷安之心。又非苗逆亲支。俟苗逆势孤。相机行闲。使其自相疑忌。固可一鼓歼除也。以上四条。俱系访闻实在情形。至于临机应变。应责成各路统兵大臣随时调度。非臣等所敢臆度。谨合词恭折具奏。伏乞　　圣鉴施行。

　　请速除降贼宋景诗疏同治二年　　　　　　
王拯

奏为降贼叵测昭露。请　旨密饬统兵大臣迅即翦除以消巨患而全大局。恭折仰祈　　圣鉴事。方今东南逆匪。分股渡江。大举包抄。以与安庆为难。窃计曾国藩能相持数月。贼智必索。而逆氛可期扫荡。不期苗沛霖猝已叛乱。与捻逆俱相句结。横支其闲。僧格林沁一军。剿匪山东。若能克期蒇事。回剿苗逆。犹可与曾国藩等同力决荡。乃以直东未能即平。势不能即返南征。其直东匪中。尤以降贼宋景诗阴狡凶横为最可虑。窃见僧格林沁切致枢廷函内。深谋熟计。语重心长。洵为老诚忠赤。经国大猷。今之南北军务。至于跋前疐后。惟此二三降贼。办理尤为棘手。揆厥所由。悉由胜保予智自雄。养贼自重之贻患。参之肉其可食乎。僧格林沁前奏直东民团。每遇官兵。怒目相视。深虑民心思乱。近乃痛言兵勇残虐百姓惨酷之状。以致民之恨兵甚于恨贼。而以此等情形。惟宋景诗勇丁为尤甚。故谓北省军务紧要。有甚于南方者。又以程顺书杨蓬岭宋景诗等皆莫可安插驾驭。必待若辈反复众着。除之已晚。第当其首鼠叛形未显。骤加死罪。不特有恶杀降之名。亦恐宿亳降众惊疑。更为苗沛霖所煽惑。因请令督抚等将直东降众。即认真办理。傥竟一时决裂。则苏克金恒龄等马队。不难实力剿办。臣愚以为僧格林沁含意未申。固有在也。臣闻宋景诗岗屯砖圩。俨然嵎固。自陕逸回。其党不过数百。崇厚等为之一再养痈。裹胁已逾万矣。近复闻于附近昌邑莘县聊城临清四州县。所有村庄竖伊旗号。勒将所获麦石。与佃户平分。运送岗屯。莫敢违者。东省士民。均以为其心尤狡。其谋甚大。失此不图。后将莫及。臣闻办贼之要。惟当歼厥渠魁。而临几当断。尤在沈谋毅力。今宋景诗名为降伏。心转益凶悖。惟有请　旨密饬直督刘长佑将该降贼计调来营。立即暴其罪而诛之。或犹可及。即令所有附从死党千百。办理亦尚易为。余者胁从。无难立时解散。宋景诗如果归降实是诚心。其才本属可用。一闻檄调。更必来营。不敢抗延。刘长佑亦必能察其真诚而为请命。且加保荐。该督甫经到直。仁威所著。宜犹足以致之。若竟抗违不至。则其叛志已成。发之愈迟。其祸愈大。不若乘此直境暂安。官军之力犹能越境进剿。苏克金恒龄等军固足相辅。即东省民团如柳林等处。亦必义旗同指。僧格林沁所谓一朝决裂。不难实力剿办。殆谓此也。此贼一除。即杨蓬岭程顺书等首恶。亦皆可骈诛。罔所顾系。杨蓬岭屡次翻覆。程顺书凶顽最甚。臣读刘长佑前奏。于该降贼等不即加诛。诚有所顾系而云然耳。事机所致。有关全局。窃意天心佑顺。及时图之。宜若可成。即使必烦兵力。臣愚亦窃以为时不可缓。若谓杀降之名不可当。而祸亦大。臣独以其叵测昭露。宋景诗自取之。而臣实发之。我　朝廷有嘉折首。网开左右之仁。实未尝有所妨。而可昭信于天下也。臣为思除巨憝。以安畿辅而利全局。不揣冒昧。恭折密陈。

　　遵赴山东剿贼万难迅速情形疏　　　　
曾国藩

窃臣钦奉同治四年四月二十九日　　上谕钦差大臣协办大学士两江总督一等毅勇侯曾国藩着即前赴山东一带督兵剿贼两江总督着李鸿章暂行署理江苏巡抚着刘郇膏暂行护理钦此。又准军机大臣字寄。四月二十九五月初一等日。次　　上谕。饬臣赶紧赴援保畿疆各等因。臣部署一切。拟于月内起程。先赴徐州。以徐州为老营。派一良将驻济宁。臣亦当亲赴济宁一带。察看形势。惟僧格林沁以督师重臣。猝尔捐躯。震远近之人心。长逆贼之凶焰。　朝廷责臣讨贼。至切且速。即山东官民。亦望臣星速北上。臣踌躇再四。有万难迅速者数端。请为我　　皇上缕晰陈之。臣自江宁起程。不能不酌带楚勇数营。以资护。查臣部现有之勇。除刘连捷等新调江西。易开俊等分防皖南皖北外。金陵未撤之兵。仅存十六营。人人思归。三月闲。因御史朱镇参奏。　谕旨饬令裁撤。当即宣示各营。饬将秦淮淤土挑竣。一律撤遣。此次闻有山东之行各勇纷纷求归。不愿北征。劝谕三日。始定议裁撤者十二营。北征者仅四营。又新募两营。各三千人。作为随臣左右之亲兵。此外惟刘松山宁国一军。相距较近。现已飞檄往调。等候刘松山前来。如其部卒不愿北征。臣亦不复相强。当酌带楚军将弁。另募徐州勇丁。仿臣处之营制而约束之。存楚师之规模。开齐之风气。李鸿章所部之淮勇。已稍习于北方矣。然尚专食稻米。不惯麦。若徐闲能另出劲旅。则北路数省。到处相宜。臣鉴于金口叛兵之祸。不敢强楚勇以远征。现仅刘铭传周盛波两军。归臣调遣。淮勇虽称劲旅。人数尚少。不敷分拨。不得已为此迂缓之谋。添募徐方之士。约须三四月。乃能训练成军。此其不能迅速者一也。捻匪积年掳掠。战马极多。此次蒙古马队溃散。恐亦为贼所得。现闻贼马多至万余匹。驰骤平原。其锋甚锐。臣处昔亦有马二千。除拨交左宗棠李榕共三百匹外。余皆拨交曾国荃鲍超两处。数月以来。其隶曾国荃李榕部下者。业已全数遣散。其隶鲍超部下者。即系上杭饥噪之军。尚未安抚就绪。刘铭传之军。添练马队。甫经李鸿章于三月闲奏请出口买马。臣亦拟在徐州添练马队。派员前赴古北口一带。采买战马千匹。约计往返程途。至速亦须三月。加以训练。非再得两月。断难集事。若竟不佐以马队。而强驱步兵以当骑贼。虽有贲育之勇。亦将不战自靡。此其不能迅速者二也。扼贼北窜。惟黄河天险。最为可恃。防河之策。自为目前第一要义。臣上次折内。即拟由河南山东抚臣。另造舢板战船。现在事机尤紧。直隶齐豫三省。均须迅速造船。分列河干。以壮声势。据吴棠所奏。江南之船。于黄河水性不合。与臣前奏相符。有所斟酌船式。采办木料。招募水勇。应由该三省督抚悉心筹划。因地制宜。惟位一宗北省较少。金陵存留尚多。臣拟拨三百尊。分济三省。派船解至济宁州。由该三省派船前来迎接。黄河水师办成。畿辅可永无捻匪之患。其势虽缓。其利甚大。然非有四五月工夫。难期就绪。此其不能迅速者三也。

至刘铭传一军。不宜遽入直隶。宜剿贼于黄河以南。臣于上次折内陈明在案。节次寄　谕严催刘铭传渡河。径赴刘长佑军营。果使于事有济。自应设法北渡。惟目前濮州范县菏泽郓城等处。黄河南岸。一片贼氛。若非节节扫荡。焉能冲过北渡。若使远避贼锋。绕路行走。则上游须绕至河南兰仪等处。下游须绕至山东历城长清等处。非迂绕五六百里。不能径行渡河。且该军现在南岸。尚未遇贼一击。若贼未北渡。而该军先至北岸。反置劲旅于无用之地。似于军情地势。均未相宜。臣昨接刘铭传来文。批令在鱼台滕县附近运河之处驻。拟俟粮运稍有把握。再令进驻济宁。正筹度闲。接奉五月初三日寄　谕饬刘铭传由金乡嘉祥一带黄河南岸。向西兜剿。又接国瑞来咨。亦欲刘铭传在黄河南岸协剿。与臣暂不北渡之说相合。以理势揆之。黄河夏秋盛涨。刘长佑亲统大军防堵河北。该逆应难飞渡。不特刘铭传目下不宜渡黄也。即将来事势稍定。亦不宜令河南之兵。兼顾河北。查河北仅有直隶一省。近年捻患尚少。河南有齐豫苏皖四省。近年稔患极多。据臣愚见。直隶宜另筹防御之兵。但令分守河南。齐豫苏皖四省宜另筹追剿之师。不使驰援河北。盖楚勇淮勇向例每日仅行四十里。黄河船少。万人渡河。动逾旬日。若令时而北渡。时而南渡。我则疲于奔命。贼则相去已远。殊为失策。此因行军不能迅速遂不能兼顾直者又其一端也。僧格林沁之忠勇绝伦。妇孺皆知。华夷传诵。其统兵追贼。日行七八十里或百余里不等。然步队不及马队。驽马不及良马。势必参差不齐。闻僧格林沁于三月驰至汶上。步队后七日始到州。马队亦有后三日始到者。行走太速。势不能自带米粮。埋锅造饭。行文州县。令其供支饭。兵燹困苦之余。州县力难具数千人之食。又或仓猝得信。家丁逃匿。或两县交界。彼此推诿。将士争先落后。饥饱不均。有连日不得一餐者。其队伍难整在此。其行军神速亦在此。臣处行兵之例。每日行军支帐埋锅造饭。不向州县索米供应。略师古法。日行仅四十里。少或二三十里。李鸿章之淮勇。亦仿楚师之法。其步步稳妥在此。其行军迟钝亦在此。僧格林沁剿办此贼。一年以来。周历湖北安徽河南江苏山东五省。若他人接办此贼。断不能兼顾五省。不特不能至湖北也。即齐豫苏皖四省。亦不能处处兼顾。如以徐州为老营。则山东祗能办沂曹济四郡。而济东泰临以北。力不逮矣。河南祗能办归陈两郡。而开许南汝以西。力不逮矣。江苏祗能办淮徐海三郡。安徽祗能办庐凤颍泗四郡。余属皆力不逮矣。此四省十三府州者。纵横千里。从古四战之场。历年捻匪出没最熟之区。若以此责成督办之臣。而以余属责成四省之巡抚。则汛地各有专属。庶军务渐有归宿。此贼已成流寇。飘忽靡常。宜各练有定之兵。乃足以制无定之贼。此因行军不能迅速。遂不能顾各省者。又其一端也。方今贤帅新陨。剧寇方张。山东之望援。急于星火。而臣策战事。乃在半年以后。北路之最重。莫如畿辅。而臣策直隶乃须另筹防兵。此皆骇人听闻之言。殆不免于物议纷腾。交章责备。然臣筹思累日。非专力于捻匪最熟之十三府州。不足以弭流寇之祸。理合直陈刍荛。备　　圣主之采择。所有遵　旨督师剿贼。及沥陈万难迅速缘由。恭折由驿六百里驰陈。

　　密陈流寇可虑片　　　　　　　　　　
曾国藩

再密陈者。臣窃观此股捻匪。奔突六省。攻剿十年。久成流寇之证。虽人众不及发逆。而马队则数倍过之。其凶很之性。狡诈之谋。亦不亚于发逆。而中外论者。轻视此贼。以为殆不足平。古称恐则致福。骄则致败。若人人轻视剧寇。则骄气于数省。岂有奏功之理。明季流贼。初亦或聚或散。时盛时衰。终遂至于不可收拾。殷鉴不远。能无惴惴。臣愚以为欲求众心之儆惧。须先戒奏报之虚浮。奏报之于兵事。关系最重。所奏果实。则一军之是非悉公。　朝廷之赏罚亦当。所奏若虚。则劳苦多功者从而寒心。巧伪偾事者反以得志。近日各路奏报。颇多粉饰。河南湖北两省尤甚。河南今春屡报胜仗。查询实无战事。湖北报正月二十八日鄂军会同铭军攻克黄陂。查询是日午刻刘铭传率师克城追贼。酉刻收队。并未见别有一兵来会。至二更后。鄂军蓝斯明刘维桢等始至西门外驻。今铭军与鄂军均准开单请奖。有功者与无功者毫无区别。实不足以彰公道。凡疆臣奏事。皆据各将领原禀入告。本不能免于虚饰。但须略加考察。稍为删改。俾黑白不甚颠倒。庶中材知所劝惩。伏乞　　皇上不咎既往。儆示将来。于鄂豫暨各省奏报。俯赐鉴察。殷勤训诫。其屡报胜仗毫无实际者。　严旨诘责。风气一振。不特疆吏悚惧。即幕僚草奏者。亦不敢率尔命笔。大局幸甚。同治三年八九月后。亲王僧格林沁之师。疲劳过甚。邓州吕堰驿罗山等处之败。失去战马三千余匹。精锐伤亡太多。本不可以再战。向使　　皇上灼知实情。或令该亲王回京休息数月。或令在山东河南停兵养锐。亦何至有曹南之祸。乃各省奏报。皆称捻匪最畏僧格林沁。不敢与之交战。或称残无多。歼除在即。　朝廷不得确耗。早为之所。遂至殒丧贤王。忠良短气。遐迩震惊。臣痛念及此。未尝不归咎奏报失实有误大局也。自臣接办此贼。设四镇驻防之卒。筹大枝游击之师。意谓且战且守。或可渐有头绪。及此次入齐。与张总愚股匪相遇。本月初旬。三次接仗。两次挫衄。张逆人数较少。即已骁悍若此。况益以任赖等逆之众。尤觉难操胜算。总缘贼马逾万。数倍我兵。旷野平原。步不敌骑。臣屡思多练马队。不特湘淮各勇。骑射非其所长。且臣所派两起买马之员。均据禀称去冬大雪苦寒。口外马瘦且少。不敷购办。臣处欲添千余骑而不可得。鲍超欲买三千余匹。未知成军更在何日。臣受　命剿捻。已满十月。制寇之方。尚无把握。终夜以思。且忧且愧。外闲不察。或以迅速成功相期。每日所接宾僚。无非誉言。所阅文牍。无非谀词。不曰旦夕可灭。即曰贼无长技。此等浮言虚誉。既恐传播行闲。长部曲骄矜之气。亦恐上达　　天听。弛　朝廷兢业之心。臣因此次小挫。将各军痛加儆戒。尤愿我　　皇上弗轻视此贼。常以流寇难治为虑。博储将材。以求为可继。稽核奏报。以戒其勿欺。庶凭　　圣主朝干夕惕之怀。终救中原火热水深之阨。区区微忱。谨据实附片密陈。
  </div>
  <div class="pagination">
   <a href="皇朝经世文续编_page162.html">
    上一页
   </a>
   <span>
    ...
   </span>
   <a href="皇朝经世文续编_page158.html">
    158
   </a>
   <a href="皇朝经世文续编_page159.html">
    159
   </a>
   <a href="皇朝经世文续编_page160.html">
    160
   </a>
   <a href="皇朝经世文续编_page161.html">
    161
   </a>
   <a href="皇朝经世文续编_page162.html">
    162
   </a>
   <span class="current-page">
    163
   </span>
   <a href="皇朝经世文续编_page164.html">
    164
   </a>
   <a href="皇朝经世文续编_page165.html">
    165
   </a>
   <a href="皇朝经世文续编_page166.html">
    166
   </a>
   <a href="皇朝经世文续编_page167.html">
    167
   </a>
   <a href="皇朝经世文续编_page168.html">
    168
   </a>
   <span>
    ...
   </span>
   <a href="皇朝经世文续编_page164.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
