<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 48 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 48 页/共 103 页
  </h1>
  <div class="content">
   楚岸盐引淮川分界行销疏　　　
曾国藩
奏为楚岸淮南引地业经会商定议暂与川盐分界行销恭摺覆陈仰祈　圣鉴事窃楚省引岸被川盐侵占太甚经臣国藩于同治十一年三月间缕晰具奏嗣准户部奏覆应由两江会同湖广四川妥议章程奏明办理同治十一年六月二十五日奉　旨依议钦此恭录转咨前来臣等伏查行盐各有引界今以川淮两省之盐同行湖北一界之内此畅则彼滞势有必然近年淮南销数日疲存盐壅积无术疏通皆由川盐到处洒卖遂使淮引之界几被川鹾占尽论盐斤则色白味咸川货本甚于淮论搬运则下水顺流川路较近于淮论民情则楚人食川习惯而已成自然论官事则川贩聚楚骤禁而恐生事变故川私侵占淮南引地虽属大紊纪纲之事而有万难遽变之势今欲于积重难返之后挽回一二仍当暂分疆界为徐图规复之计湖北淮引之地九府一州此　国家之大法终古不变者也就川私侵淮之地而于其中收复数府专行淮纲酌分数府准销川盐者此目下之权宜四面兼顾者也臣等函牍往来筹商再四就湖北九府一州计之现定将武昌汉阳黄州德安四府先行归还淮南专销淮盐其安陆襄阳郧阳荆州宜昌荆门五府一州仍准川盐暂行借销议定淮分之界不准川盐侵入分寸而川分之界仍可由淮商就中酌设子店拨售零引以明本系淮引地方不可喧宾而夺主一割而永弃前于沙市所设配销局既于川贩多所未便而淮销亦并无成效应将此局裁撤移设新堤改为分销淮盐局至武汉黄德四府内湖北所设抽收川税水陆局卡亦一律裁撤禁止川盐不得颗粒侵销四府地界此会议分界之大略也淮盐滞销之由固由川私充斥而银价日昂盐价日贵亦属有碍销路初定章程湖北每银一两约易钱一千五百余文今则增至一千八百余文居民买盐则用钱而局中售盐则收银水贩成本因之暗增不能不量予酌减查楚岸定章本定每引售银二十四两厥后递减至十九两二钱现拟每引再减售价一两二钱每正引六百斤定售银十八两所减之价在于应解鄂淮盐厘内各半分扣将来银价如跌再将盐价随时酌提以昭平允此减价之大略也地方州县本有缉私疏销之责若不加意整顿深恐完税之川盐虽申禁令而无税之川私势更蔓延加以潞私北私交相侵灌名虽定界仍无补于淮销除湖北饬派缉私各兵勇照常布置外所有武汉黄德四府拟择扼要之地设卡分堵凡潞私北私及川盐越界漏税之私仍由臣瀚章通饬各州县不分畛域帮同局卡实力缉拏每年年终由督销局会同湖北盐道视销数之畅滞定州县之勤惰开具清摺送由臣等会同考核酌量劝惩以收实效一面由臣国藩责成运司督饬各场讲求煎炼之法务使淮南盐色白洁期与川盐相敌倘有以丑劣低盐运栈立将场员记过撤委此又讲求缉务整顿盐色之大略也兵燹以后户口大减各岸应销之盐较昔年额数已属极少而业盐而谋食者人数日众场井之产亦日多臣等不敢期销数之极旺但求业淮鹾者不至因销路被夺而遂绝生计业川鹾者不至因销路被堵而引出事端是即两全之道此次分界之后如果淮厘有赢鄂厘日绌即当补贴鄂饷期于匀分余利而止如果淮销仍滞川销大畅即当严堵川私期于不侵新界而止若其军事大顺滇黔肃清川盐自有本管之引地则今日分割之五府一州仍当归还淮纲淮南引地行之数百年不刊之典臣未敢轻于议割也总之随时体察川淮情形补偏救敝务在不戾时宜不坠宪章至湖南堵川之法前经臣国藩奏明俟湖北酌堵川盐稍有起色续行奏办现查湘省祗有岳州常德澧州三属行销川盐岳州系达省会之门户常德系入辰沅之要津均为淮盐紧要口岸亦经议定专归淮销惟澧州与荆州相近川盐运往路捷价轻应暂分与川销其余未尽事宜俟开办数月再行酌核续陈
　　与刘星房都转书　　　
曾国藩
顷得读阁下所寄盐法节略一纸仰见擘画精到筹谋深远敬佩无已去岁变法之初规模粗具亦容有未尽善者今兹复欲小有变更以期保此大局此密益求密之道也第试行未久谤焰未熄忽又自改其前说适足以快谗慝之口此次小议改辙要须周浃详慎不复少留渗漏以期十年廿年永不再改而后有以自立弟等虽未谙鹾政亦欲免竭管蠡以相佐助搜寻罅漏以相诘难谨就节略中所载及其所不载悉心研究窃以为不足虑者有二未深晰者有四宜熟计者有三焉伏惟分别而详示之辛丑五纲之残课及清查扣留部府各款从前奏案每引加带课银五钱有奇此旧商之残欠本与新贩无涉户部不能执甲所负之债而取偿于乙执纲商之帐而追呼于票商且去年初改新章之时此项欠课业已奏明停缓岂甫经年余忽从而追索之此其不足虑者一也活支外款本无成数撙节一万即报一万以候部拨撙节十万即报十万以候部拨假使外间动用已尽无分毫可供指拨户部亦不能持筹以相问执簿以相责此项银两系两淮额外乐输或多或少或有或无其权操自尊处户部不得为政此其不足虑者二也节略中言此时盐课皆当复还旧额方为正办不知所谓复额者复一百三十九万余引每引四百筋之额乎抑盐筋复一百三十九万余引之旧而仍照新章并为六百筋大引仅存九十三万引乎由前之说则由六百筋而仍改还四百筋是成本骤加课额骤增办理将大致竭蹶想智者必不为此矣由后之说则较戊申纲之八十九万引仅多行四万引虽筋数暗与会典定额相符而引数究嫌短绌此弟等之未深晰者一也节略中又称俱复旧额照科则即每引须加征五钱有零不知尊意以为此项宜加乎不宜加乎以为宜加则二年以来每引止费六两一钱有奇众商已惯见而惯闻矣忽增五钱亦恐其因而裹足以为不宜加则　国家课额自有定数去年议增二十万引业已摊课而之轻今年议减十六万引亦宜摊课而之重倘径裁课额则人言藉藉岂不可畏此其未深晰者二也岸价之长跌非官吏所能为力场价之贵贱则院司可以裁制去年陆公奏定新章云官定场价不得过二两四钱不许价居奇今节略云场盐每引加贵七八钱何以官不能制此其未深晰者三也去年奏定新章云祗行一百九万余引满额即止以防壅积乃节略中云改票以来已运正引三百余万是两年而行三纲之引矣其果壅滞耶则于百九万引额满之时即应停止不应自背前奏溢出额外自夸销引之多而受壅积之害其果疏畅耶则此时不应忽有改图减引之议此其未深晰者四也
乙未纲之盐从前陶文毅奏案本请分年带运盐既分十年带运课亦分十年带征闻此纲至今盐未运毕课亦未征完去年陆公奏章乃称为乙未纲以纳钱粮未运之盐实与陶公前奏不合弟等已蓄疑于心矣惟力筹商轻本之法不得不思加筋既思加筋不能不指此项乙盐为名以为所加之筋初非无课之盐有识君子亦当深谅任事者之苦心第每引配带二百筋两年以来行引至三百万之多则乙盐全纲配带已毕且溢出乙盐之外矣此后每引仍加二百筋又将指何项盐为名将来淮南票引永以六百筋为定例乎抑仍有改还四百筋之时乎若不奏明必为言者所藉口此其宜熟计者一也去年陆公奏定章程云自百引起至千引止厥后仪征设栈乃改为自十引起以便小贩从前淮北试票所以从十引起者以其引地甚隘道里甚近民贩甚小耳淮南则纵横万里交错七省与淮北迥不侔矣进闻江广各岸小贩充斥规趋微利争先跌价大贩守候不利则折本贱售一辙既覆相戒不复再举盖大贩之受挤于小贩亦犹官盐之受挤于私盐似应禁革小贩仍从百引起票否则巨商畏缩实于大局有妨此其宜熟计者二也去年奏定新章云被灾旧商凡请运新盐千引者准其配带补运免课之盐二百引如旧商无力情愿自招新商代运者亦准配补二百引弟等窃以为此条过矣每引六百筋内既有二百筋无课之盐以千引计之因加筋而无课者三之一因配补而无课者五之一是无课者占五百三十余引也无课之盐太多成本太轻岸价焉得而不贱新商焉得而不亏场产焉得而不绌往者纲商取巧之术有所谓淹销补运者有所谓加带融楚者淹销云何船被水淹之盐准其免课补运奸商则凿沉无盐之船而希图报淹融楚云何食岸轻课之盐通融行于楚岸奸商则悬阁应运之引而钻营融楚二者之免课轻课其害较私盐而更甚今日之配补无课其害较二者而更甚若不裁革此项则新商行票既受挤于小贩又受挤于配补跌价赔本职是之由此其宜熟筹者三也凡此数者弟等未经身履或莫悉其机要十年以来国家大政惟此事足挽回元气阁下与陆公之忠荩士林所共仰也然裁抑滋多谤讟亦钜其初规有未善者此次小议变更不可不详尽周至务使目前无遗议日后无流弊庶足宏济于艰难耳
　　请收回淮南引地疏　　　
曾国藩
窃照楚省本系淮南引地定额最多销盐最广从前淮纲盛时岁征各岸课银甲于天下征诸苏省者不及十之一征诸江西安徽者不过十之三征诸两湖者则居十之六是淮纲之兴替全视楚岸之畅滞为转移军兴以后长江梗塞淮盐不能行楚经楚省督抚奏明借食川盐原属权宜之计臣于同治二三年闲整理鹾务维时淮商即以收复楚岸为请祗因引地被占十有余年行之既习为常禁之未便太骤是以暂将邻盐厘税酌量加重原冀川私本重而日衰淮盐渐进而日旺不谓川贩巧于迁避百计漏厘每运两引之盐仅完一引之税臣访知其弊上年曾派委员至宜昌会同楚省委员公同掣验本年又减淮盐之厘期收敌私之效非不多方补救乃查鄂湘两局积压淮盐不下十余万引存数极多销数极滞而川私纷至沓来较前尤盛推原其故总由鄂省利食川盐虽有掣验之名而明让斤两近闻宜昌抽收川税仍不过六七折以致川贩成本太轻来源愈旺是前此绕越而偷行者今更肆行而无忌川鄂官商几忘引地之应属何省请举淮之受害于川者数端为　皇上陈之淮盐逆流上驶历长江洞庭之险每船至少须装千余包船笨载重计自瓜洲开行非四五个月不能达鄂非六七个月不能达湘偶遇暴风山矶立时淹没巨万本银悉归乌有川盐则自川江顺流而下势等建瓴杂用小船便捷异常计程途则淮远而川近论舟行则下易而上难此运道捷于淮者其害一也淮南之盐以余东吕四两场为通场之冠俗所谓余吕真梁者也从前畅行楚岸其盐色之洁由于商力充足本年所产之盐堆至次年始行开售堆愈久则卤愈净近年垣商疲乏随收随售盐色不无稍减川盐则自行楚以后广开井其色甚白其质甚干川贩因之而居奇淮岸因之而日废喧宾夺主莫斯为甚此盐色之胜于淮者其害二也淮盐定章以五百引起票系有鉴于道光末年改办票运不拘引数听商禀认厥后承办数千引之大贩皆为一二引之小贩抢运所误故新章定以限制一以杜无本冒充之弊一以验有力承运之资计请鄂湘引票五百引非现银六七千两不办川盐则计斤不计引集资数百千即可办运盐皆散装既官私之莫辨厘不预纳亦来去之自由此筹运之巧于淮者其害三也鄂湘两局售盐皆以到岸之先后定出售之迟速盐不到轮不准抢卖近数年来销虽极疲商未跌价深得整轮之益当在船守风抵岸守轮计一档之盐非一年之久不得脱销川盐则到处可售得价即卖销路广则穷乡僻壤遍地皆私卖价轻则铺户行家非川不鬻此筹销之便于淮者其害四也有此四害淮何能与川敌川盐一日不停淮盐一日无畅销之望议者谓川盐停止于川省业盐人等有碍殊不知淮南通泰二十场垣商煎丁以及钩摃捆忙人等不下数百万户兵荒年久困苦颠连为从来所未有满望江路通行规复引地徐图转机不料鄂湘最畅之岸尽为川私所占西岸亦为粤私闽私所占场商倒歇之家固众而煎捆各役失业之人尤多比之川省业盐者何止数倍凡认淮引之商屡赴臣衙门呈递禀词请堵川私几无虚日譬之家有田产任客民多年占据为尊长者忍视子弟之啼饥号寒而不为之救有是情乎至湖北军饷原以川厘为大宗刻下发捻俱灭军事大定鄂省存营极少饷项足敷周转淮盐内亦收鄂厘淮销果畅鄂饷即因之而增此时堵止川私核与前准部文俟淮运畅行应即申明旧章严禁邻私毋任侵占等语相合相应请　旨敕下四川湖广各督抚停止川私行楚以复昔年之旧制而收经久之利权臣职司鹾榷历有岁年所征课银因军饷紧要未能多筹解京私衷抱歉耿耿于心今虽交卸盐篆犹思筹异日之有余补近年之不足我　朝盐法沿明旧制画分引地系大经大法一成而不可易今南北军务告竣而不力争以图规复则二百余年之宪典自臣而隳其拂逆商情敛一日之怨厥咎犹轻败坏成法贻后世之讥厥咎更重用是缕晰具陈如蒙　谕旨准禁川私应如何分立限期渐减渐停如何巡缉粤私潞私浙私闽私不复抽收邻税统由新任督臣马新贻核议章程奏明办理
　　复李少荃中堂论轮船运盐书　　　
李宗羲
顷奉小除夕手书拟将鄂湘西皖淮盐酌分二成交招商局轮船装赴各岸交卸等因仰见硕画周详无远弗届招商局果能得此大宗水即多一层余利洵是善策惟于淮鹾大局颇有关系不得不博访周谘细加讨论其中窒碍殊多请为中堂缕晰陈之淮盐定章以船到之先后为卖盐之次第轮船行走极速凡狡黠运商自必乐于雇运以为先到抢售地步已恐有紊轮章其自置江船及向有结实船户揽装者又必以轮船吊包起驳抛洒尤甚且每票五百引分拨二成不能同日开江同时到岸另须派友照料费用尤增揆诸众情未能尽惬况何商应装轮船何商应装江船分派难均徒滋争端其窒碍一也近年盐运到岸守候轮到速则一年迟则或至十七八个月不等商盐上仓者居多或即用红船久守亦听商便轮船到岸不能停留必须将盐筋全数起岸江楚各盐仓前已均有盈满之患深恐轮船承装之盐猝然拥到无仓堆储其窒碍二也尤有甚者淮南盐祗此数装盐船只日见其多各岸销数并未能畅以致船户生计愈绌现在仪征栈前停洎江船少则千余号多则不下二千余号以每船十二人计之约水手二三万人竟有一两年不能揽载者或将船只变卖或拆船板零售世香省三皆目击情形马端敏公任内因运商克扣水江船船户聚众滋事几酿巨案前事不远可为殷鉴今江船之困苦如此若再酌分二成拨给轮船各帮船户一闻此信难免聚讼不休其铤而走险纠众滋闹更在意中其窒碍三也洋船不准装盐载入通商条约近年间有洋船装盐驶赴江楚均经关道查办议罚若中国轮船一准装盐洋人势必效尤虽责成仪栈关道钤束不准外国轮船装载淮盐但洋人有所藉口倘竟装运岱盐及别项私盐闯入长江贻害何可胜言其窒碍四也有此数层似觉碍难照办事关淮南全局谨就管窥所及缕沥陈中堂烛照如神统希鉴而原之
　　收回淮南引地应遵部议迅速举行疏光绪二年　　　
沈葆桢
窃维古今财赋之源自丁漕而外以盐榷为大宗淮南额课甲于天下干隆年间两淮每年解部正款极一时之盛每遇大政如扫荡伊犁平定金川淮南捐输饷银自一百万两至三四百万两不等　天语褒嘉载在典册此固　列祖　列宗缔造之宏规亦古不磨之良法也自粤逆倡乱长江梗阻前署湖广督臣张亮基奏请借拨川盐行楚而盐法一大变咸丰末年两淮废停土亭荒商逃困几荡然矣同治初年前两江督臣曾国藩克复安庆奏定淮南新章迄今十有余载第因奏复引地迄未果行两湖销盐尚不及定额之半而通泰二十场产浮于销递年积压几无隙地以容之臣于上年十月莅任叠据场商运商联名公禀请复楚岸值此滇黔肃清川省自有本管引界前所借销淮界不应久假不归臣正与兼署湖广督臣翁同爵咨商会议间接准部文议覆御史周声澍禁川复淮一摺并安置川商整顿淮纲之法酌议章程五条奏奉　谕旨准饬臣等实力奉行伏查部臣统筹全局就盈虚之数酌损益之宜实属一秉至公规画久远昔汉臣司马迁之传货殖曰太上因之其次利导之其次整齐之今以淮盐固有之楚岸仍令归淮因也以川盐应销之滇黔责成川运利导也令川省查封私井令楚省复设巡卡令淮南讲求煎炼各杜其弊而整齐之也臣所谓关系　国家大计者谨以裕　国利民两事为　皇太后　皇上缕悉陈之查楚省抽收川厘湖北每年报部一百五十余万串约计合银不足九十万两淮盐销楚岸一引从前奏明可得厘银六两三钱有奇嗣于分界案内减收一两二钱实收银五两一钱二分七厘加以课银每引由督销局收银一两二分三厘共收银六两一钱四分复引地复每年即以增销十五万引而论可收银九十余万臣拟令淮商每年包完鄂饷银九十万两如销足十五万引即以厘课全抵鄂饷万一销不足数另由准商按引摊赔必使鄂饷收足九十万而后已幸而溢销其厘课亦尽归鄂饷使鄂省费一分疏销之力即获一分疏销之利由督销局随销随解不由运库转拨使鄂省无蒂欠之虞其湘省禁川后淮销必畅所增淮厘每年断不止如川厘收钱三四万串毋庸另议津贴是于楚省饷需必大有裨补非仅毫无所省已也淮南自定新章运商获利颇厚前此招之不来者今闻收回引地之信趋之如骛将来增引时必须收捐掣签方昭公允曩者认运各旧商如清水潭直省赈济本省工赈均已缴过捐项数次始准常年办运今新商事同一律楚岸引价尤昂此项捐输以每票收银数千两计之必可集成巨款藉充中外紧要之需所谓裕　国者此也盐为民生日用所必需少则淡食多则壅滞故立法之始必先计户口之数以定额销之数计额销之数以定额产之数场与岸呼吸相通首尾相应方持久而不敝乃淮额未复而淮产日增无怪场有岌岌不可终日之势前数年非不急图规复淮界其如滇黔不靖川盐亦无出路何是以湖广督臣李鸿章四川督臣吴棠交章陈奏川盐不可遽停湖广督臣李瀚章力主淮引未能骤复并非意存畛域实有万不得已之苦衷现在情形则与前迥别正当乘此机会移侵楚之川引转而复滇黔之旧额譬如客民初因无籍可归不得已而赁田耕种一旦本籍自有可耕之田断无舍己耘人之理倘不此之图恐再阅数年如云南之昭通贵州之贵阳等属例食川盐口岸其民断不肯茹淡将另为他乡所占彼时川淮交受其困恤淮则川患生计之绝袒川则淮滋铤险之虞煎丁捆役以及船户人等两省奚啻亿万同时怨望难保不句串巨枭激而生变御史周声澍原疏部臣覆奏皆有见于淮商今日之病即川商前车之鉴欲求两全之策必于此时急图收复淮盐引地并复川盐引地庶川淮商民各得其所源源办运视为世业所以息目前侵灌之争利犹小所以弭日后无形之患利独大所谓利民者此也
或者谓淮盐不如川盐之白难强楚民弃美而就恶抑知食盐者以盐味之浓厚为美不以其色也贩盐者以盐质之干洁为美亦不以其色也盖味浓厚则一勺之盐可抵两勺之用质干洁则行远无卤耗之亏臣到任以来户场商环诉哀吁者殆无虚日臣谓上策莫如自治求人必先反己周谘博访咸谓淮盐质胜于色腊月腌物交春不变本为楚省所重年来场商以资本占搁不暇精求场员以泄沓成风不复过问丁只图多煎为利火候不齐煎成委之于地与涂泥为伍由而场无所遮蔽沿途风沙雨屑入之收垣后为其不销也愈不知爱惜践踏焉飞洒焉出运后又有船户之搀和子店之作伪并有参以石膏者而盐味不可问矣场产向有定额嗣因有产不及额者乃改章以现产之多寡为配运之多寡所以励溢产而戒短额也各场垣遂相率虚报彼此效尤拙者积年老堆纤毫不动巧者随收随运余卤未干水贩领一包之新盐逾旬而仅得九折而盐质不可问矣即如余东吕四所产向为淮南各场之冠其白与川盐匹敌乃因尽收尽运盐新而卤耗多湘鄂水贩交弃之愿取其色低次而质干洁者则谓楚民偏重盐色此耳食之言也实则淮盐累年滞销无力加意讲求失其本来面目耳臣窃念积弊已深莫可穷诘不得已宽其既往派委坐补江西督粮道段起江苏候补道庞际云带同廉干委员令赴通泰二十场逐堆清丈丈量准而虚报之弊绝虚报绝而盐之等差方按籍可稽该道等不避劳怨破除情面竭两月之力躬历各场一律查竣臣饬取各场样盐亲自查验其积年老堆干洁纯净质味均佳者亦复不少已令先尽老堆派运不使新堆蓦越老堆尽后隔年之新堆又成老堆则水贩转输无渗卤之耗责成场官严饬户场商多购芦席凡煎盐堆盐之地均令下有衬垫上有遮蔽即由而垣中途亦护以芦席俾御风雨此后出场之盐仍有盐味淡盐质杂及多卤耗者商革官参夫而后再严沿途之搀杂泥沙并禁到岸之减扣斤两责成淮南总局仪征盐栈及各岸督销局层层钤束冀挽积年之弊端以便两省之民食至川盐行楚售价本贵于淮以厘重也今拟撤卡停厘嗣后川价益轻难保川私不抵隙而来多方侵灌湖北之平善坝实为川淮毘连扼要之区必须专派大员调集船实力扼堵此外何处宜设专卡何处宜设分巡臣断不敢以湖北有督销之责稍存推诿一切巡缉经费亦当由淮商筹措责成现办湖北督销局广西补用道程桓生选派熟悉地势之委员前往各该处相度机宜妥议通禀会商川楚各督抚臣和衷妥办李瀚章翁同爵王文韶皆素抱公忠心存　君国接到部臣此议必能力破疑恪遵成法盖鄂省所虑者饷项之不足耳今则饷有来源矣川省所虑者边引之未复耳今则盐有去路矣是规复淮引在川楚并不难行于淮纲万不容缓相应请　旨敕下湖广四川各督抚臣遵照部议从速办理俾淮引早复一日场早纾一日之困　国家早收一日之利大局幸甚再湖南平江所食盐并非土产仍由淮南运销凡煎盐底结块者曰盐各路均以下等视之而平江专以为美其味苦而有力其质坚而不耗其价廉平江非此不食各私无从灌入故销路独畅该岸于同治五年据湘商专认请票较早不随湘纲众商给运所收课银系汇入上下半年奏报合并声明
　　两淮盐价仍难议增疏光绪二年　　　
沈葆桢
窃前办西征粮台户部侍郎袁保恒奏请各省酌加盐价一案两次接准部咨令各督抚专案奏覆等因先经前署督臣刘坤一劄饬运司及各盐道体察筹议因未覆齐是以未经覆奏现经臣催据各司道先后详覆前来伏查袁保恒加价之议意在裕饷赡军西陲需用之繁待饷之急无有过于今日者臣责司鹾榷苟有裨于度支何敢不竭尽心力冀涓埃惟淮务大纲首重疏销而疏销莫急于便民便民莫急于轻本三者相辅而行缺一不可两淮地多广但系产盐之区而非销盐之地其引界淮南则重在江楚淮北则重在皖豫贩私例禁固严而隔省则呼应欠灵地广则耳目难及兵燹以后各引地久被邻盐占销至今未能遽复缉无票之私非易缉有票之私尤难淮南近年造报盐厘日见其减淮北部限以八个月为一纲从未依限销足至速亦须十个月方能办竣一纲又因统计纲分尚短四纲故纵能稍稍提早亦即按办新纲并无以四个月带销积引之说邻盐路近而价贱淮盐路远而价贵避贵趋贱人情之常若于邻界毘连之处高淮价而欲铺户水贩舍贱就贵虽法令亦有时而穷此加价有碍疏销之实情也盐为民间日用所必需减一分售价即纾一分民力从前盐法祗征盐课不征盐厘军兴以来各省藉盐厘以济军饷始则分抽继归统解淮南虽迭次奏减而湖南湖北江西各岸每引尚收六两有奇至八两有奇不等淮北五河正阳两卡每包收厘钱五百文已历有年所课厘并计比较畴昔仅征课银为数已重楚西等岸又因银价日昂钱价日跌民间以钱零买价已暗增日求减轻而不可得此加价有碍便民之实情也商人办盐必先计算本利是盈是亏盈则不招自至亏则招之不来原奏先请每筋酌加三四文嗣减酌加二文夫曰二文至少也殊不知两淮引额重于他省淮北例定每引四百筋淮南例定每引六百筋即就每筋二文计之淮北每引须加八百文淮南每引须加一千二百文无论就场征收或随课并纳终须归入成本核算商力实有未逮且前运商运盐到岸场商收盐入垣皆因积压过多非守至一年有余不能脱售因之有卤耗之累住日之累银利之累转输愈滞折阅堪虞与初定章时情形迥乎不同此加价有碍轻本之实情也以上各层臣就各司道之所详证以近日之商情参以曩时之成法周谘博访众论佥同两淮课厘所入虽未能复全盛时之旧而每年淮南北统计已在三百万两以上历年报解京饷全恃盐课西征各军如老湘一营专提淮北之厘此外淮军月饷江南留防各营军饷又特拨之　万年吉地　惠陵等工程紧饷皆取资于盐厘迩来江皖滞销大有江河日下之势各项拨款支绌不可言状兢兢自守犹虑失其旧观万一因增价而缺销因缺销而误运必致课厘大形短绌窃恐所益于军需者徒有其名所损于　国计者深受其实臣固不敢稍涉诿卸存畏难苟安之心亦何敢轻易更张致得不偿失之患
　　淮商遵完川鄂饷银恳立限收复楚岸疏光绪二年　　　
沈葆桢
窃收回淮盐引地一案钦奉　谕旨令臣等妥速会商先期奏定等因当经分咨各督抚臣一面饬司督同淮商筹议去后兹据运司欧阳正墉取具各商切结加结详覆前来臣查淮南额重课紧取资于两湖者居十之六两湖引地为万煎丁所托命亦千古盐法之常经今通泰二十场山积尘封几无隙地情之急迫如彼部议之严切如此司淮鹾者居今日而不图规复引岸上无以循　列圣之矩矱下无以拯穷海之生灵清夜扪心可胜负疚顾禁川复淮前督臣曾国藩马新贻均奏荷　饬部议行而迄未就绪者滇黔军务未靖川盐无所归宿各省筹饷同一紧急为淮计无暇为川鄂计顾此则失彼此川鄂两省所以不得不交章请援也现在川省运黔边引业经四川督臣丁宝桢筹借巨款官运商销在川且存让淮之心在淮敢吝贴川之费传曰以欲从人则可书曰同寅协恭和衷哉是欲复淮必须事事为川鄂设想方合同舟共济之谊臣博采议集思广益熟筹三事敬为　皇太后　皇上缕晰陈之一曰包饷宜信就淮南饷事而论每年部拨京饷四十五万两尚未能解足八成他如出关紧饷贵州甘肃乌城东三省等处拨饷或酌量解济或丝毫未解支绌至此岂有余款可筹然既经户部议令包完论成本未免骤增论公议实无旁贷在谋盐票不得者闻有加引之说辐辏而来虽勒以重捐亦其所甘然谋夫孔多未必能守此大信窃思商循世族之所鬻甘苦备尝所筹必远与其招新商终不能为万众无遮之会不如保旧商可以巩百年不拔之基臣督同运司传集众商许尽鄂湘原认之引循环转运不再另增新引以挠其权而夺其利名该商仰体　朝廷德意情愿每引捐缴银二两鄂湘两岸近年本可销淮盐二十万引禁川以后以增销十五万引计之共可销三十五万引每引二两可得银七十万两加以原奏课厘九十万两共合一百六十万两拟以一百万贴鄂六十万贴川鄂省向收川厘分正税加税公费三项加税内有分解淮局之款统在此百万两查照向章分别抵扣每年包缴之银由督销局按月分解责成淮商于年终截数统算缺则如数包纳溢则留备滞销业与各该商坚明约束取有切结达部将来淮商短缴丝毫微臣愿当其咎此恪遵部议开诚布公先示大信之办法也
一曰定限宜豫淮南场盼引地之复有年矣一旦议禁川盐不啻久旱之遇甘雨朝发令而夕奉行犹苦其缓情也亦势也惟川盐运鄂所以胜淮者淮收现银川收期票历时既久帐目滋繁非宽以岁月无从清理即川省修复边引亦断非一蹴而几之事夫趋利每败于欲速而用志尤贵其不纷川盐自井次起运以达宜昌完税后分赴荆襄等府若先禁其出售则旧积者何由归本若先禁其入楚则已运者势难折回臣悉心酌议应以此摺奉　旨之日起立限一年截止川盐出运以清其源自截止出运之日起再限六个月一律运竣自运竣之日起再限六个月一律销竣而其流亦清倘已届限期而川盐尚有尾数存岸或由川商核算存本归淮商收买搭销以免轇轕亦两全之计截止川盐起运之日即平善坝设卡之始设卡后限内有票川盐由卡验明仍归鄂省照常抽税放行淮南应于鄂之宜昌樊城湘之澧州等处酌设督销淮盐分局仍归总局统辖俟到岸川盐售销过半方将淮盐运往各分局先行储备全数封存俟川盐限满销竣方准接售淮盐如此宽以两年则川商旧欠可陆续收回川井新盐可陆续减运彼时开办边引官运商销必已着有成绩此遵部议不求速效次第就理之办法也一曰用人宜慎既禁川盐必停川厘川厘既停贩则利其本轻民则贪其价贱虽免私枭不乘闲抵隙而来引地既经收回责商包饷淮商命脉所系在此川鄂饷源所系亦在此关系既极重大筹画不厌精详大概以不扰民为第一要义而关键在乎用人用人当则缓急弛张悉中肯綮自能民怀德而枭畏威臣拟拣选廉明精细力持大体道员先行商诸湖广督臣李瀚章必求彼此深信再行会同奏派在平善坝设立缉私局总理其事应如何添造船如何抽调旱队如何设立分卡如何拣派委员统由该员届时妥议通禀会办襄阳一带为潞私侵灌最盛之区亦应派员前往联络地方官力筹堵缉以后湖北四川州县协同淮南缉私为淮出力与为川鄂出力无异三省合为一家随时会商勤者奖之惰者汰之此遵部议用人得当私净官行之办法也至淮南盐色自去年清理场垣先尽老堆捆运臣日与场局各员加意讲求未尝片刻懈弛现在运鄂之余东吕四石港金沙伍佑各场盐筋卤净质洁渐可与川盐相敌向来色次场分经现署泰分司许宝善饬取各场原卤用灰重淋一次调集丁入　试煎呈验盐样一律洁白如霜所加工本每斤不足一文考究既精整顿尤易为力臣已饬分司场员如法煎炼兼以盐色之高下定售价之低昂别场员之勤惰鼓舞而督责之以期盐色蒸蒸日上断不任其以低次卤重之质自取滞销夫运盐者商食盐者民从未有不便于民而商能获利者倘禁川之后淮局以低盐充数致鄂民有食贵食恶之苦臣愿受湖北督抚臣参劾不敢置词臣以二百余年固有之引地费百数十万各商之血本披肝沥胆求助邻封岂好为苟难哉实有鉴于　祖制必不可违部议必不可梗　国计必不可误户必不可无以为生万不获已之苦衷当为川鄂所共谅臣一面具奏一面咨商湖广四川湖南各督抚臣将臣所议各节是否允洽秉公妥议迅速覆奏并咨明臣处以便会同次第开办仰副　圣主整饬鹾纲之至意再粤盐占销湘岸应俟川盐禁绝后另再察酌情形奏请办理合并陈明

皇朝经世文续编卷四十五
　户政二十二盐课四
　　沥陈闽省鹾务积弊请改行票运厘课并抽疏同治四年　　　
闽浙总督左宗棠　福建巡抚徐宗干
窃查福建盐课自　国初定制岁仅征银八万五千余两雍正元年各场委官监管地方官随处设卡委员收税先完课而后给单听其配运售卖至干隆七年　奏定盈余银十四万一千余两较之原额增至两倍后因归商办理划地方售即以常年所收税银作为引额此法一变商之浮费遂增盐之行销遂隘后人补偏救弊朝令暮更于是分而为官帮为商帮为县澳官销引滞则责令各商代销旧商欠帑则勒令新商摊补迨道光年间一变为佥商再变为试办三变为官运而盐法之败坏极矣就西路商帮论之一商倒帮分派各商代课课额愈多成本愈重又加以规费之需索流交之帑息溪海之险阻亏折坐耗不数年而资产荡然倒罢相继此商帮之积弊也商帮倒悬帆额无人认配则又变为官运试办之始销路尚觉疏通迨其后官视为利薮开销挪垫虚抵搪塞办运者扣费以入私督销者卖私以取盈余比课额太悬则又捏报失水抢毁等情上下分肥弊端百出遂致所领成本逐渐销磨此官运之积弊也县澳各帮距场较近收私卖私习为固然其始地方官姑为隐忍久之官势浸衰私枭浸炽遂于埕私场私包私船私帮私引私之外复有纠党持械明目张胆之担私与官争利与商为仇到处皆然无从捕治此县澳之积弊也福兴漳泉各府二十一厅县谓之官帮向皆归县征收毋论已未征存均应按日计算责令完纳久着定章奈州县畏难苟安任人包办名曰户户者即馆办之别名也其因地方民情刁悍不敷征解者有之而获有盈余者亦不少乃因甲年所收之钱必待乙年　奏销遂相率以二三分抵兑藩库军需冒销无着之款避免革职处分其余则尽饱私囊攘为己有虽历任盐道严札频催而抗延不交竟成积习此官帮之积弊也各场员有督晒配运之责有缉私修坎之劳今因场署大半无存官坎莫考遂不驻场经理借寓省垣遇有海私进口商人收买运销各场员则冒认场分指私为官截角收费藉图渔利以致埕坎全废遍地皆私滨海愚民久不知场员为何官配盐为何事肆无忌惮纠众横行此场务之积弊也夫盐为天地自然之利综计闽省全年财赋以四分计之盐居其一惟利之所在弊即丛之虽军兴十余年闽省被祸较他省为轻闽省盐课较他省为少而积弊相沿竟至日引月长全纲不可复问此臣等所以亟筹通变之方也咸丰元年户部奏闽省商疲引滞请饬在于就场征课按包抽税二条详细妥筹择一可行之策另议章程据实具奏已奉　俞允嗣因上下游军务繁兴未及查办奏覆至咸丰三年又据御史蔡征藩条陈闽省盐务请修复收税旧章按照现商完课数目改收场税关税一摺又奉　下详悉妥议切实具陈后经前任督抚臣　奏请将续倒悬额七百五十余帆试行招贩办运行之未久成效无闻窃维两淮改票之案在承平之时一经变通课额较旺即近年皖浙被兵之后商散民穷举行票运厘课并抽亦复有裨军饷闽省僻在海陬山水险阻虽非商贾辐辏之区然各属地方被扰较轻西路各帮旧商犹在其闲官帮户藉此营运者又复不少诚能改行票运仿照皖浙办法厘课并抽其余冗费概行裁革并饬各场员驻场督配各府州县分设局卡重抽私贩开设官行匀配销数下游滨海一带产盐地方酌拨师船梭巡以杜担私船私偷漏或可稍事补苴据福建盐法道吴大廷禀呈条款请　奏前来臣等查闽省盐务积弊相沿已非一日全纲受病亦非一端该道所禀洞悉弊源计惟改行票运厘课并抽庶可藉图整饬除现定条款甫议试行尚有未尽事宜批饬随时妥筹禀办外合无仰恳　天恩俯念闽省鹾纲疲坏准予改行票运试办一年限内容臣等督令该道尽征尽解免计分数考成俾得力筹整顿察看一年限满如果行有成效再行奏请着为定章
　　闽省盐务改行票运厘课并抽章程　　　
福建盐法道吴大廷
一厘课并抽以济军饷也查闽省西路额盐每引六担七十五筋应征课费银二两八钱三分三厘三毫三丝六忽东南路并各县澳每引一百筋应征课银一钱五分东路细盐每引一百筋应征课银七分五厘漳州府属之龙南海长平并龙岩州暨漳平甯洋八州县每引一百筋应征课银二钱三分二厘筋重既多寡不同课额亦轻重不一今拟改行票运自应酌中定拟厘课并抽以昭平允查西路各帮距场较远运道维艰每引拟抽课银二两八钱四分加耗银二钱八分四厘再抽厘金银一两四钱二分厘课两项共合抽库平纹银四两五钱四分四厘其东南路并各县澳及漳龙各州县每引拟抽课银二钱八分加耗银二分八厘再抽厘金银一钱四分厘课两项共合抽库平纹银四钱四分八厘如此分地定数变通抽收则商贩配盐运销不致畸重畸轻俾归划一
一分别票额以利转输也西路定章以三十引起票东南路并漳龙各厅县均以一百引起票以期易于周转其应缴课厘议令买票时先缴一半其余一半到地销售由局收缴
一分设局卡以便稽查也查向章商贩请引均须就场捆配近年场务废弛任听海船装盐私相买卖名曰便海流弊滋多今拟重整章程除严饬各场员分赴本任核实配运外凡有商贩请票均须按场捆配以示均平现于南台设立盐务课厘总局凡盐筋由海运到省先于馆头闽安等处厘卡查验进口再由浦下关按担盘验上仓即随时报明总局如有夹私多带查出重罚或系无票之盐将船照扣留押送总局照西路例加倍抽收一律清缴再议指销引地补票起运其各府州县一体照办
一票岸兼办以冀畅行也闽省商力疲乏不得不议变通之法以恤商艰但各商承办有年因课费太重引岸滞销亏短成本者固闲有之其中善于居积获利倍蓰者亦不乏人现在改行票运并裁革冗费专顾课厘各该商具有天良更宜踊跃转输以期日有起色今拟票岸兼办先查明某商年认某岸篷引若干仍责令照旧认岸买票运销该地应开设官行亦先尽认岸之商捐请若该商禀明无力承办再准他户捐充其无商认运地方尽招新贩若有力之商情愿兼办别岸者亦听其便如将来行销畅旺额课销完准其额外多请但均须请领新票不准以陈引混淆其有坐拥厚赀巧为趋避者除查明有无欠课分别追缴革退外仍从重勒捐运本以为取巧者戒 
一开设官行以赀考核也盐不归行则漫无稽考夹私抢售有碍疏销今拟于省城内外及各府州县地方劝谕殷商捐请牙帖开设官行凡官盐到地须先投行挂号准其酌收行用每两二分该官行即以到地之迟早为配销之先后若两户之盐同日到岸者应以掣签之先后为准俾免壅滞南台所开官行每遇盐船进口一切缴照盘验等事均由该官行代为经理俾臻迅速
一裁革冗费以纾商力也闽省输纳名目甚繁费耗綦重再加以各衙门酬应向章如盐道到任有填衙门包及三节两寿之规礼其余各场署及帮地文武各衙门所费不赀积习相沿商力益困今自本署道始凡一切陋规概予裁革俾各商贩专顾课厘别无浮费自应急公报效设法疏销
一截清存引以杜影射也各商远年存引倒罢之后往往抵给有力之商贱价售存遂得运无课之盐而旧欠之课仍归无着今拟改行票运一概将陈引暂停均须买票起运以归划一其各帮地已运未销之盐饬各商赶紧核实报数认完厘金免其重缴课项以示区别
一酌加耗盐以示体恤也查旧章各帮均分别路途之远近每正盐一担酌加余原耗折耗等名目或十余筋至四五十筋不等今拟悉仍其旧凡官盐掣验准其照章照帮加给耗余筋数折算并许准免课厘
一整顿官帮以足征额也查官帮之二十一厅县向系各该地方官请引运销完缴课项近年以来率藉口于私盐充斥官引不行每届奏销只完二三分以顾考成其实户包办输于官者甚钜要皆挪作别用甚或竟入私囊以致积欠愈多锢弊难挽今拟改行票运凡官帮各厅县引地准令各商贩一体指认运销并开设官行仍责成各该地方官稽查销数严缉私盐督征应完一半厘课尽数按月报解如有短绌照迟军饷例参办
一填发贩单以昭慎重也改行票运须用贩单拟由本道制造详送盐院宪盖用印信再由本道加盖关防填发凡商贩捆运先赴本道衙门呈明捆配何场盐若干担认赴何处投行销卖完缴一半课厘由道核明相符填发贩单给领赴场捆运该场员核明捆配即于单内填明月日起运字样截去前角角下加盖场印即将截存单角按旬缴报一面发还原单领运该商贩凭单过卡挂验相符亦于单内填注月日查验讫字样将原单盖戳给领放行俟盐运到地报由该地税厘局验明单盐符合截去后角角下加盖关防按到地先后月日发官盐行挨次行销饬令官行扣完一半课厘收回原单由税厘局按月汇缴道署备查
　　整顿场务官帮章程禀　　　
吴大廷
窃职道于闰五月十九日奉宪台批职道禀请改行票运厘课并抽缘由奉批据禀各节颇能洞见弊源闽省盐务倒疲已极此时亟筹变通之方自不能不改行票运候即据情入　奏试办一年如行销果能畅旺再着为定章其现议各条内或有未尽妥协者即随时禀候核夺办理缴摺存等因奉此伏查职道于五月十五日发禀后当即商同藩司并会办官运局周道妥议举行刊刻告示运单等件于五月二十二日设立南台盐务课厘总局遴员驻办月余以来西路南路各商贩均各遵章捐请牙帖开设官行先缴一半课厘买票行运并查明省会帮他旧存盐筋数目免课完厘所有停引一概截清以分界限幸赖宪恩覃布商贩均尚踊跃遵行惟查出产之源首在于场所运销之地莫近于官帮除已分饬场员赴任供职札饬官帮厅县会同各税厘局设法招徕分别抽收外惟南台既设课厘总局下府情形又与西路不同自应斟酌变通以期并行不悖兹又悉心参酌拟定整顿场务官帮章程开具清摺呈请宪台察核批示以便纂入票运章程内通颁晓谕俾知遵守至各场地皆滨海地私枭久矣愍不畏法自非少示兵威似难遽求整饬且泉漳一带外寇虽已肃清土匪仍未绝迹亦应次第搜捕以安善良可否仰祈宪恩俯赐酌拨朱道张部郎楚军于泉漳两府每府驻扎一营遇有土匪劫掠私贩横行准由各该场及地方官禀请派队缉拿庶于场务地方两有裨益
　　附筹议整顿官帮场务章程
一各盐场产有定额配有定数全在各场员督晒配运认真办理方有起色近年以埕坎失修私盐充斥各场员均不驻场以致日形颓废本道任以后严饬各赴本场次第整顿现在改行票运除各商贩在省请票之盐系先完一半课厘仍由道给单均匀坐配务令赴场购运外其有由该场肩挑船贩者亟宜严加稽查如系无票之盐必须就场征课以清其源本道即以产盐之缺溢定场员之勤惰信赏必罚毋得仍前玩愒自蹈愆尤
一各场向有仓馆为收配之所近年大半坍坏无馆可储以致走漏愈多亟应查照旧章会同就近税厘局委员核实估勘请款修理并由道添派妥员帮同举办务令工归实济俾复旧规
一各场缉私之法应就私贩出入必由之地设卡巡缉方资周密准由各场勘明地方禀请札饬该县文武员弁会同认真缉捕再查各该场负山滨海道路纷歧尤须于总汇之地扼要严查现在洋面海私业已准由吴军门派拨红单师船梭织查拏其漳属私盐进口则以石码关为要隘现已委员会同该关大使设卡稽查督抽厘课泉属私盐进口则以金门为要隘亦即遴员会同南水关大使仿照办理该员等务须力加整顿认真查验如遇无票之盐定即按章重抽厘课方准过关倘敢抗违即行拿办
一各场抽收厘课无论海贩陆贩均须一律给予道印贩单再由各该场加盖场印填发以便稽查而杜弊窦所收银钱按月解交就近之税厘局由税厘局亦按月汇解道库各该场于月终一面截数具报并截同单根送道备查至砠秤筋两自应遵照部颁砝码概以库平一百筋为一担候由道制造较准烙号颁发以免参差
一县场应征坵课向归各场养收晒收仓候配嗣因经费浩大各场员包给户自行收晒照额定课近年各帮多不到场坐配各处埕坎又间有潮水冲塌之处无力修理以致应征坵课未能足额查此项系解部充饷之款现值京饷支绌均奉按年指拨必应照额筹解叠次饬追并饬县会同清厘毫无起色刻下漳郡收复各县场务须逐一查明清理严催征解如实有荒芜坍塌之埕坎亦应筹备经费核实修复倘有丁把持刁抗立即严拿究办庶年征坵课得以按额征收埕坎归公得以稽核实数再有仓馆存储则商帮年配引盐无虞缺乏而滨海亦不致地皆私矣
一场员经征厘课以征解之多寡定考成之优劣如能课厘旺收立即酌予优奖倘复仍前懈弛分别记过撤任倘敢心存不肖罔上行私填报贩单以多为少一经察出定即详请参追决不宽贷
一县澳各帮应征盐课向归各该县按在任月日摊算缴解查各该厅县于到任之始即有户包办其包办数日虽有盈绌之殊而限缴现银实受其利迨至奏销期迫始措解二三分以为邀免处分地步余则任意亏挪现在改行票运拟饬令各税厘局于附近各县招徕户包办按月尽数缴局转解道库所有从前一切陋规概予豁除或有包数少而销数旺者亦应酌量加增如无厘局之处委员前赴该厅县会同地方官饬令户包办按月由委员催收移请地方官签差解道仍饬令户之有力者捐帖开行领票运销一面查勘各要隘处所应否设卡堵截私贩或即照新章过卡收抽厘课化私为官以裕课款而便民食之处即日具覆核办倘该地方官意存推诿坐视不管即照惰征例详请参处
同治四年七月初九日奉督部堂左　批据禀各条均属妥协其县澳各帮盐课拟饬令各税厘局于附近各县招徕户包办按月尽数缴局解道一切陋规概行裁革尤切中时弊仰即实力行之至漳泉福州等处私盐充斥以船私为最应于何处总口设卡拨船梭巡各场以何场产盐最旺船私担私由何处偷漏地方系何营管辖俱应逐一查明禀候核夺缴摺存
　　查覆下游各县场产盐额数并设卡各要隘禀　　　
吴大廷
案奉宪台批职道禀整顿下游官帮场务章程并请拨勇弹压由奉批据禀各条均属妥协其县澳各帮盐课拟饬令各税厘局于附近各县招徕户包办按月尽数缴局解道一切陋规概行裁革尤切中时弊仰即实力行之至漳泉福州等处私盐充斥以船私为最应于何处总口设卡拨船梭巡各场以何场产盐最旺船私担私由何处偷漏地方系何营管辖俱应逐一查明禀候核夺等因奉此仰见宪台整饬鹾纲之至意钦佩莫名职道先于未奉批示以前遴委候选从九吉星灿陞用县丞单理杭驰赴下游周历履勘据实禀覆以凭酌办去后兹据吉星灿等将履勘各县场情形开摺禀报前来职道悉心参核各场产盐额数向以莲河为最旺莆田下里前江福兴江阴次之浯州浔美等场又次之近来场官并不到场埕坎之公私未清故产额之赢绌难定至于船私出入虽以泉州之厦门金门漳州之石码三处为最而同安之缺子口闱头澳头晋江之厂口莆田之江口平陆平海福清之柳厝口漳浦之石蛇尾海澄之海门等处亦属走私要隘其余小路纷歧肩挑负贩者处处均可偷越更属防不胜防非如福州之五虎口甯德之东冲口可以扼要设卡者比也所幸洋面一带已有吴军门广艇分段巡哨可以带缉船私如遇商渔船只装载私盐查无单据拟请就近解交石码委员彭光藻泉州委员韩承烜等照章分别究罚以重课厘其零星担私迭据彭光藻禀称已有认办户自设哨捕逐段巡查当更得力何则赀本攸关则思虑自密路径既熟则防范易周理固然也万一大帮枭匪聚众走私现在漳泉各营均经宪台选派将弁重整营规拟饬户禀请附近营汛拨队弹压以壮声威枭匪当亦敛戢其广艇及营汛拏获私贩所收罚款仍饬石泉两局委员照章二分归公一分充赏以示鼓励是否有当理合开具清摺禀求宪示如蒙俯允并乞咨行吴军门与泉漳各营遵照办理实为公便
　附各场产盐额数并设卡各要隘摺
一福州府福清县
　　　福清场年产额盐四万六千五百担
　　　福兴场年产额盐一十三万八千五百担
　　　江阴场年产额盐一十三万二千四百二十七担
　该县三场产盐颇多道路亦极丛杂其要隘惟柳厝口为最官私皆由此进可设卡稽查再行派勇分巡渔溪更为周密
一兴化府莆田县
　　　莆田场年产额盐七万四千六十五担七十七斤
　　　下里场年产额盐一十七万五百四十八担八十斤
　　　前江场年产额盐一十三万八千零八十八担三十一斤
　该县三场出盐澳口极其散漫惟江口平海两处稍可归总宜派水师巡缉陆路则塘岑涵江两处为要隘若于江口等处设卡复派勇分巡郊上头槐厝前沁楮林后湖各地方则水陆均可扼住矣
一仙游县
　该县惟枫林市一馆又因兵燹废去遍地皆私民复刁悍所以私贩充斥不独仙游一邑直通兴泉二府其私盐均从斗门双溪两海口而来但必经过枫亭市若于该三处设卡不但仙邑之私可化为公即邻封官帮亦必日有起色矣
一泉州府惠安县
　　　惠安场年产额盐八万四千四百九十二担三十二斤
　该县一场盐馆俱近海口出盐颇多惟崇武獭窟小岝黄崎数澳最大宜多派船于沙格辋川臭涂一带及青龙龙港两桥往来巡缉至于旱路之洛阳桥已设有厘卡可以兼顾
一晋江县
　　　祥丰场年产额盐七万四十八担
　　　浔美场年产额盐七万九千四百担
　该县二场澳口颇多极难稽查惟南门外厂口馆实扼其要安海澳亦系总路该两处可以设卡兼须师船再于河市深沪丙州井尾祥芝蚶江东石西塔等处宜派船勇丁往来巡缉再有要口必须巡查之处且俟委员察看情形妥筹禀明办理
一安溪县
　该县五馆惟祥云浮屠两处近海为最要之区现在尽系私买私卖若于该二处设卡稽查销路可期起色
一同安县
　　浯州场年产额盐二万七千二百六十七担五十斤
　　莲河场年产额盐二十六万八千八百二担四十斤
　该县二场俱附近金门亦与同安晋江南安交界出盐甚广其间如东石石井大簦小簦等处均不遵官办而马巷为尤甚若于围头澳头草屿缺子口马家巷等处设立水卡严查复派船分巡石浔乡三江地方旱路则设卡于江头河厝将军祠青亭等处私枭必当敛戢
一漳州府龙溪县
　该县盐之来路水则石码旱则同安之灌口后溪鸟屿等处其东门之新桥为石码来船必经之路宜设卡其江东桥三岔河镇门等处现经石码关派有船往来巡缉惟海澄县门距石码四十余里系大海要口如同安私贩名乌底船者船上带有枪器械必须多派船方可弹压黄庭亦宜设卡稽查陆路之三公宫等亦须派勇巡查
一长泰县
　该县官商向由石码起运其私盐均系同安冲入旱路必经由同安交界之朝天白帆二岭该私枭等均带有枪器械水路可通石码必经三河宜于朝天岭白帆岭近处设立旱卡三河河口设立水卡私枭可期敛戢
一南靖县
　该县私贩之来皆由文昌塔适中顶洪濑深渡溪又龙溪漳浦海澄三县交界之九龙岭马口桥等处而入必由此数处择要守隘至与平和交界之山城馆水陆可通均食广东之大埔并漳浦云霄冲来私盐又须于东南二门外用巡船一二只沿河梭巡
一海澄县
　该县白水营浮宫墟海门等澳均与同安连界惟大舟口最为要口同安之乌底船丛杂其闲必须多集炮船往来巡缉方资弹压余如东西旱路之马口桥渐山龙径各处均与漳浦南靖连界亦须派勇分巡
一平和县
　该县山路极多四通八达民食盐斤均系境肩挑而来西路由广东饶平两县交界之大埔冲入者尤多是宜设卡其东南北三路当由毗连之县扼要严查毋须设卡以节糜费
一漳浦县
　　　浦南场年产额盐三万一千七百零四担六十九斤
　该县一场十五馆埕坎在东南蜿蜒二百余里皆出盐之所欲除私枭必须整修仓馆尽晒尽收而后可资稽查石蛇尾为漳浦云霄二处要路必须设立水卡往来巡缉一云霄厅
　该县两馆六澳口其盐均从梅安等澳运至必经石蛇尾可与漳浦同一水卡旱路派勇巡查
一诏安县
　　　诏安场年产额盐六万五千九百八十八担八十三斤
　该县八馆一场以铜山馆为最大出盐即在铜山馆之五都乡必须饬令场员责重丁尽收尽晒一面在宫澳地方派勇巡查成效可期同治四年九月初五日奉督部堂左　批所禀下游各厅县产盐额数及拟设水陆各卡情形甚为明晰应即照办札饬兴泉永道汀漳龙道分饬各厅县并咨明水陆两提军照行各标协营一体查照办理缴清摺存
  </div>
  <div class="pagination">
   <a href="皇朝经世文续编-清-葛士浚_page47.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page43.html">
    43
   </a>
   <a href="皇朝经世文续编-清-葛士浚_page44.html">
    44
   </a>
   <a href="皇朝经世文续编-清-葛士浚_page45.html">
    45
   </a>
   <a href="皇朝经世文续编-清-葛士浚_page46.html">
    46
   </a>
   <a href="皇朝经世文续编-清-葛士浚_page47.html">
    47
   </a>
   <span class="current-page">
    48
   </span>
   <a href="皇朝经世文续编-清-葛士浚_page49.html">
    49
   </a>
   <a href="皇朝经世文续编-清-葛士浚_page50.html">
    50
   </a>
   <a href="皇朝经世文续编-清-葛士浚_page51.html">
    51
   </a>
   <a href="皇朝经世文续编-清-葛士浚_page52.html">
    52
   </a>
   <a href="皇朝经世文续编-清-葛士浚_page53.html">
    53
   </a>
   <span>
    ...
   </span>
   <a href="皇朝经世文续编-清-葛士浚_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
