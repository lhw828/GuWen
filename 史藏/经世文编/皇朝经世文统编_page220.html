<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 220 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 220 页/共 287 页</h1>
    <div class="content">会明瑞一目中伤几殒越数日始稍愈乃复抗兵至象孔迷失道而军中粮已匮集诸将议进止诸将莫有敢言退者明瑞念粮既断势不能复进而又虑猛密路之师或已先入而将军转退兵则法当死闻猛笼有粮且其地近猛密冀可得猛密路声息于是定计就粮猛笼贼探我兵不复向阿瓦又我病兵有被掠者询知军粮尽乃纠众来追及我于章子坝自是无日不战明瑞及观音保哈国兴更番殿后至猛笼果多粮军士赖以济会岁暮即其地度岁而猛密之信杳如三十三年春乃取道大山土司以归猛笼粮尚多而牛马俱尽无可驮运人各携数升余皆火之将至大山又有蛮化之捷先是贼之缀我也每夕驻营犹相距十余里不敢逼至是我兵营于蛮化山巅而贼即营于山半明瑞谓诸将曰贼轻我甚矣若不决一死战益将肆毒于我无类也贼久识我军号每晨兴我三吹波伦而起行贼亦起而追我明日仍吹波伦者三而我兵尽伏于菁以待毋得有一人营者令既下翼日三波伦毕贼果谓我兵已行也争蚁附而上我兵万众突出枪声如雷贼惶遽不及战辄反走趾及顶背自相蹴踏死者无虑二千余人我兵乘势击杀又一二千坡涧皆满自是贼不敢近数日每夜数十里外轰大数声而已而贼之先一日过者已栅于要路明瑞蛮化五日以所得牛马分犒军士毕行至其处则已攻不能拔有波人引以间道始得出过波老厂新厂贵家所采银处民居遗址径数里计当日厂丁不下数万已俱为贼冲散尽愀然者久之而贼复增兵追至贼之分路袭木邦者正月十八日已溃我木邦之师珠鲁纳自刭死参军杨重英被执于是木邦之贼亦至额尔登额之进猛密也道闻老官屯有贼欲先取之既至而攻栅不克顿兵者数月　　上以明瑞久绝军报趣额尔登额援之于是老官屯之师撤而老官屯之贼亦至明瑞行抵小猛育贼已猬集不下四五万人我兵尚分七营而环视四围皆贼也而额尔登额之援不至明瑞遣卒探路曰路旁已有贼栅矣乃令诸将达兴阿本进忠等率军士乘夜出而身自拒贼相从者领队大臣观音保扎拉丰阿总兵哈国兴常青德福及巴图鲁侍卫数十人亲兵数百人及晨血战于万贼中无不一当百已而扎拉丰阿中枪死巴图鲁侍卫皆散观音保发数矢连殪贼尚余一矢欲复射忽收而策马向草深处以其镞剌喉死恐矢尽无以自戕而被执也明瑞身负数伤亦虑落贼手力疾行距战处已二十里气仅属乃从容下马手自割辫发授家人使归报而缢于树下家人以木叶掩其尸而去二月之十日也计自童子坝与贼相接贼日增我兵日少孤军无援转战五六十日未尝一败明瑞每晨起即躬自督战且战且撤及归营率以昏时勺水犹未入口粮久绝仅啖牛炙一脔犹与亲随之战士共之所将皆饥疲创残之余明瑞体恤备至有伤病者今士练舁以行不忍弃故虽极困惫无一人有怨志其死也非不能自拔归阿瓦未平惧无以返命　　上亦有全师速出之　　旨而路阻不得达遥望　阙庭进退维谷故傍徨展转决计以身殉而又不忍将士之相随死也结队徐行持重自固使贼不能覆我直至小猛育臣宛顶不过二百里度将士皆可到然后遣之出而自以身死贼中呜呼此意良可悲已方军势日蹙时愈力尝谓诸将曰贼已知我力竭然必决死战者正欲贼知我　国家威令严明将士用命虽穷蹙至此无一人不尽力则贼知所畏而后来者易于接办此其谋国之深尤非徒慷慨赴死者所可同日语矣

然明瑞之死缅人不知也而余威犹震四月中缅酋遣我兵之被俘者许尔功等八人赍具叶书求和副将军果毅公阿里奏其事　　上虑贼非出于至诚不可轻许戒勿答冬阿里衮驻兵于边　　上命雕剿以怵之于是遣侍卫达里善等捣南坎杀二百余人海兰察等捣顿拐亦杀二百余人会副将军阿桂亦至营两将军合将八百人袭鸠杀六七百人三十四年春　上命大学士公傅恒来滇经略兵事以四月朔至永昌越八日至腾越州两阿将军及将军伊勒图偕至南徼地多瘴议宜俟霜降后出师经略迟之谓若是须坐守四五月既糜饷且军初到当及其锐用之久则先懈非计也其进兵之路以阿瓦城在大金江之西若从锡箔路进则阿瓦仍隔江外惟腾越州西有鸠江即大金江之上流过江则为猛养两土司前明王骥征麓川追思机发至此刻石江边所谓石烂江枯尔乃得渡者也由猛供猛养可捣缅酋之木疏老巢由木疏至阿瓦又皆陆行步骑可直抵城下乃定议大兵渡鸠而西其偏师先议在普洱遥为声势后改议从猛密夹江而下造舟于蛮暮以通往来部署既定七月二十日经略大兵起行阿里衮从阿桂于蛮暮督造战舰经略至鸠集舟结筏凡十日乃毕渡师次猛供土官浑觉先遁絷其妻小招之乃来降献驯象四贝叶书一夷语谓之标格丁编年纪候之书牛百头粮数百石至猛养亦有牛米之献于是所历二千余里皆不血刃而下惟途间忽雨忽晴山高泥滑一马倒则所负粮帐尽失军士或枵腹露宿于上下潦中以是多疾病猛供猛养虽缅属非缅腹地故缅酋不遣兵来而缅俗以八月前刈禾至中秋则集兵出九月下旬阿桂造百船成所调闽粤习流之士亦至将由蛮暮江出大金江贼已列舟扼江口阿桂击败之贼目宾雅得诺被创死由是江路无阻伊勒图往迎经略遇于哈坎经略以十月朔渡江回蛮暮缅贼寻以大众水陆来犯阿桂将步兵哈国兴将水兵陆路之贼先沸唇至旌旗蔽野势张甚阿桂麾兵以鸟枪连环进弓矢继之骑兵又从旁蹂之贼不支遂大溃我兵追杀无算哈国兴率舟师顺流下贼犹列舰以拒有闽兵跃入贼船一贼泅水遁闽兵即入水斩之贼骇夺气我军讙而奋因风水之势蹴之贼舟自相撞击多覆凡杀溺死者数千江水为之赤江之西亦有贼结栅自固阿里衮提兵往攻连破二栅余贼皆逃是时诸路军皆大捷会经略已病诸将欲遂以此蒇事阿里曰老官屯有贼栅前岁额尔登额进攻处也距此仅一舍不往破之何以报命策马先行经略以下皆随之贼栅据大坡周二里许自坡迤下插于江栅木皆径尺埋土甚深遇树则横贯之以为柱栅之外掘深濠三层濠外又横卧木之多枝者锐其末而外向名曰木签守御甚备我军阻旬余不得进先用大击之栅木坚不折有折者贼辄补之哈国兴斫箐中老藤长数百丈者系铁钩于端募敢死士夜往其栅三千人曳藤以裂之为贼觉砍藤断而罢经略又命火攻先制挡牌御枪一牌可护十数人以两人舁而前十数人各挟薪一束随之百余牌同时并举如墙而进拔签越濠至栅下方燃火忽西南风起火反烧我军随郄回最后遣兵穴地至其栅底实火药轰之栅果突然起高丈余贼惊扰声震天我军皆挺枪抽刀待栅破而掩杀无何栅忽落而平又起又落如是者三不复动栅如故立栅之坡斜而下而地道乃平进故坡土厚不能迸裂也然贼自是惧其栅之插入江者开水门以通舟运粮械不绝阿桂谓如是则贼终无坐困之日也拨战棹五十越过其栅截之时阿里衮已病甚犹力疾督攻栅视枪最多处辄当之经略虑其伤令统舟师以息劳战舰整列贼粮械不得入栅由是益惧其酋帅曰眇旺模者遣人来乞和愿结栅于两军适中地请将军等往眇旺模亲来面受要约经略不许诸将以兵多染瘴日有死亡争劝受降撤兵乃遣哈国兴往青眇旺模以进表纳贡返土司地诸事议未决眇旺模左顾而去哈国兴单骑入其栅责之眇旺模不敢见别遣人出请如约适缅酋懵驳亦遣使赍贝叶书来乞降乃取其成而还缅甸平

　　平定两金川附论　　　　　
赵翼

谨按两金川地较之准夷回部曾不及十之一攻五年而后得之勋伐似未足侈述然其地尺寸皆山插天摩云羊肠一线纡折于悬崖峭壁中虽将军大臣亦多徒步非如沙漠之地可纵骑驰突也其扼隘处必有战碉甃以石而窍于墙垣间以枪石外击旁既无路进兵须从枪石中过故一碉不过数十人万夫皆阻破之之法必步步立栅自护以次进逼轰大击碉使贼陕输不能立足官兵即随入毁而杀之其有碉多径阻必不能攻克者则用绕道别进之法视危岩绝巘无可措足贼所不备处乘昏夜扪萝攀右手足并行如蠖循条猿引臂以出其后夹攻之故常分路各进或三四百人为一队一二百人为一队贼伺隙于丛箐深涧亦不过数十人即突出来搏计自用兵以来我兵不下七八万人从未有列堂堂正正之大阵辟战以胜负者皆凿凶裂罅而后突入又其地雨雪多而晴少贼之喇嘛复能用札荅邪术以致雨雪泥深路滑我兵力益难施是以地不及准夷回部之大而致力于无可致力之处战攻之苦不啻倍蓰过之昔哥舒翰以四万人破土蕃石堡城之险唐史侈为奇绩然所攻不过一城今则如石堡城者不下数十百处节节出死力得之则绩之奇更前古所未闻也或者谓蕞尔小丑不妨度外置之殊不屑耗国帑兵力于此不毛地抑知彼既隶我戎索自难坐视其跳梁而番夷之性但畏威不怀德乾隆十四年固尝受降肆赦免刀镬而席之恩至渥矣正以未经大创转狃为故常不十年又生事使非有以痛惩之将益无所儆惧各土司弱者被劫强者亦效尤边徼且无岁屡扰而屡讨之其劳费更不可数计也我　　皇上决策剿灭乘国家全盛之力兵少增兵饷少增饷卒草薙禽狝不遗孽自此西南陲可千百年无事此正一劳永逸之长计而岂小见懦识所能仰窥万一哉至于运筹握机制胜万里军书沓至　批荅不逾晷刻诸将禀承动致克捷即有时阃外所筹有　　谕旨未到已适相合者亦或有　　谕旨到已移步换形者而　　神谋睿算络绎至军诸将知　　圣心所注宵旰靡皆震动奋励不敢稍存苟且之意军士亦无一懈心用是谋者殚虑战者毕力陷坚摧险迄奏大勋历观史册千古以来未有不事隳于因循而起功于振作者然则扫穴擒渠固诸将士之力策力以集事则惟我　　皇上独握成算坚定不移以成此骏烈也猗欤岂不盛哉

　　征安南纪略　　　　　
师范

安南于唐虞为南交于周为越裳汉唐五季皆属内地至宋遂与云南共弃之明永乐初平安南不久旋弃乾隆戊申六月其国乱国主出亡眷属及大臣内奔投于粤西粤抚孙公永清以闻而粤督孙公士毅在潮闻讯亦驰往南　　上命滇与粤会讨孙公总师提镇以下皆受节制而滇师为之声援于是滇督富纲督师舍于开化时仓猝命下但传安南乱究不悉其乱之所自起适安南奔内之臣有自粤西由开化返其国者富公召而讯之乃具陈致乱之原委其言曰安南之乱起于辅政旧有左右辅政职如元帅左辅政阮氏右辅政郑氏皆世官而左辅政总理国事权又重于郑世为婚姻后阮辅政年老子幼临终以左辅职事托其郑阿保代理阿保利之不念还其妻阮氏乃阮辅政长女窥其意乃密白国主黎王谓吾弟已长乞以辅政还其弟时黎王偏向阿保闻言怒即将辅政事尽给阿保自是止一辅政无左右牵制而出阿保之妻及其弟于广南顺瓦弟即阮辅政之子也居顺瓦号为广南王自此阮郑两家世相仇攻杀不休然广南顺瓦虽失辅政外迁而按年进贡纳献黎王二百余载矣景兴王黎维即位其辅政者郑栋景兴王疲软昏庸不理国政兵马钱粮归郑栋即王印亦由收管专权甚有篡志乾隆五十年景兴王病郑栋杀其世子将立景兴王之弟翁皇司黎维谨安南诸臣不服郑栋内计景兴王死吾即代然忌广南世仇先灭之可无后患会广南王所属西山土酋阮岳阮惠兄弟桀黠甚郑栋诱与共灭广南王即以其地畀之岳心衔郑栋然乘此机得两获阳白广南王请领兵讨郑栋中其所欲即许之广南王以兵与阮岳即与郑栋合杀广南王阖门皆灭阮岳遂据广南郑栋以其地在穷海守为难姑任之独回黎京时乾隆五十一年六月也自此阮岳兄弟资广南招兵马益强盛夺据富春自立为泰德王郑栋在黎京闻之亦自立为郑靖王两并抗景兴王无如之何也郑栋有二子长郑宗次郑干栋独爱干欲立之会其病乃属辉郡公黄廷琠辅干总理国事号为郑都王宗不服纠众攻都王都王见势败乃以位让郑宗号为瑞南王宗既立欺主弄权益甚众官无不怨宗知众怒恐干或与黄廷琠乘之为变遂杀廷琠有贡整者廷琠所属也怨郑宗杀其主誓报仇投往广南阮岳谋诛郑宗阮岳兄弟因其为郑氏家人疑不肯用后因其出力夺占城地乃信之遂兴兵往黎京攻杀郑宗灭其家黎王见阮氏兄弟杀郑宗除后患大喜念无酬功阮惠住黎以女妻之阮岳含怒径回广南五十二年七月黎王薨嗣孙黎维祁立号称昭通王阮惠在黎京盗去象马金银等物于八月中同妻回广南昭通王闻之即差贡整夺回象五十阮惠至广南又被阮岳夺其货物由是兄弟不睦阮惠别居富春垒造城围差其将节制阮任领兵攻破黎京贡整战死昭通王奔山南阮任遂据黎城各镇守府州县逃者逃降者降阮任遣其党分守要口亦有篡志而翁皇司黎维谨直降贼受崇让公之封矣五十三年阮惠复领兵数万至黎京佯言阮任欺主斩之而遣人请嗣君昭通王复位王知其心怀叵测不肯出而黎京臣民亦不服惠不敢居黎京乃折毁城内宫室庙宇砖石木料搜括妇女财物由水路回富春三千人守黎京安南有三十八府五十六州一百一十八县降阮贼者甚多惟有宣光兴化未降黎王眷属自黎京失散各往广西接壤渡河求救于中国其词如此

又粤抚咨开安南国王嗣孙眷属随从夷目花名册云阮氏玉素系黎维祁之母也阮氏玉端系黎维祁之妻也黎维诠三岁系黎维祁之子也其有职男子六人有位妇女六口随仆童三十六名其年十月二十七日富公与提督鸟大经以兵八千往初元时征安南以万户李邦宪刘世英领军开道自永平入安南每三十里立一寨六十里置一驿每一寨一驿屯军三百然彼由广西起抵安南近今云南距之远乃设二十五台站运粮四万石运夫二万名马二千匹牛二千头每台运夫四百名兵丁廿名马十匹余夫余马以备应接往来设台自马白关起至宣光镇止共二十台计程一千一百里马白属开化为内地乃开化司马所治出关二十里至达号寨有小河一道名咒河即交址界矣达号三十里至都龙有都龙铜厂都龙五十里至箐口崎岖险要过溪四箐口三十里至南温河过溪三无村落南温河四十里至竹瓦房过溪四路崎岖竹瓦房五十里至清水河路崎岖过溪五土坡四清水河六十里至安边过溪六不用吊桥大坡一安边过渡七十里至富灵社路险平不一无村落富灵社七十里至外油崎岖平坦不一无村落外油八十里至外巧崎岖险要过溪二十二石坡二土坡三无村落外巧八十里至平衡崎岖平坦不一过溪四平衡八十里至廊岭过溪四无村落廊岭八十里至大蛮州过贺良社贺良社六十里至贺良下畔贺良下畔至福安县律八十里律过大河至雄异总上畔七十里雄异总上畔至下畔七十里异总下畔至宣光镇八十里宣光镇至黎城尚有八日程其地平坦过渡溜河与红毛国交口大河二道故自马白关至安边二百九十里自安边至大蛮州四百五十里自大蛮州至宣光三百六十里总计一千一百里先是十月二十八日督帅孙公率广西提督许世亨出镇南关由谅山进十一月十三日败贼于寿昌江十五日抵市球贼阻富良江进攻之贼大溃二十日入黎京定嗣孙维祁位滇师进站时而安南已平定矣会有班师之令明年正月二十一日撤台回滇按滇师所以直进无阻者由黄文通为之开路也文通为黎氏臣忠于黎氏阮之乱黎国人多叛从阮文通独为黎氏守会大兵南征文通因为滇师开路千余里师行席粤师之覆滇师独得振旅归非黄文通之功乎明嘉靖时莫登庸乱黎武文渊为黎守事正与黄文通类时汪文盛抚滇诇得之且为请于朝赐其父子一门冠带文渊尽力进地图自为向导以进兵请滇出师屯莲花滩以溃其腹心于是登庸泥首听命卒存黎氏赏行于粤谋出于滇岂非封疆大臣实心谋国之力乎惜乎文通不遇汪公不能如武文渊得以遂其存黎之志黎亡而文通父子被诱见杀全家尽覆为中国宣力而莫之省忧不亦哀乎凡封疆有事须稽考古来之前与近代之成案谋乃出于万全制驭蛮荒乃得其胜算莫盛而黎微宜扶黎以分莫之势厥后黎强而莫弱又存莫不许其并吞两存而俱利即两敌而相防蛮人之党既离不得不各为我边守以献媚效功莫与黎之往事前人既已行之而今阮与黎又岂异乎故制蛮之道使两家互牵制不使势归于一家此皆在成案中未有检而察之者耳

　　剿办腾越厅边外野夷情形疏　　　　　
林则徐

窃照云南腾越厅地方三面通夷为迤西极边之区界连缅甸所属沿边卡外别有各种野夷既非外域齐民又不归土司管辖杂居山谷分寨自立头其人性贪暴凶顽每乘虚突至汉屯抢掳人畜财物因营汛不敷分布曾于道光初年请项建置碉堡雇练驻防要隘而山径丛杂该匪辄于无练之处觅途潜出肆扰节经堵缉驱逐尚不致大为边患乃自上年秋冬以来有古勇盏西边外之老草坡熊家山等处野匪纠多人至古勇河西栗子园崩麻各汉寨先后掳去男女二十六丁口并牛马牲畜财物报经古勇土弁协同屯练追捕无获禀由滇道府厅会议以该处距各营较远山径荒僻险易难知若调官兵剿捕既恐多延时日且不谙习路途不如就近抽拨屯练札调能事备弁官管带进剿可期事半功倍查有附近之明光隘土守备左大雄勇敢有为迭次出师绩堪以率领各土弁管带劲练出卡相机剿办应需盐粮由腾越厅筹捐供支先后具禀请示臣等核其所请实为肃清边境要务当即批令督同妥速办理去后旋据该镇道府厅等节欠禀报本年正月十九日调齐劲练五百名交左大雄管带进剿二月初四日行抵老草坡野匪已有准备早经挖濠树栅出而抗拒该土弁亲带各练奋勇攻击枪齐施各匪败入栅砍毙二十余人带伤甚多随乘势围栅放火焚毁匪巢各匪分窜至大竹篷等八寨并西山九寨该土备又以次进攻各寨野夷始知畏惧邀请安分寨头诣营投诚查该处夷风遇有齐心禁戒事须抱大石发誓方见真诚其各寨中惟六顶之大野贯与习董之大头目平日尚知信义当饬该野贯等如能担保各寨不敢滋事誓石投诚方可允准该夷等俱愿遵照随即献还所掳男女八丁口牲畜六件查明原主给领其余财物据称系熊家山等野匪掳去旋即移营往攻于二月初八日进至熊家山探知该野匪所居悬岩陡壁已将出入要口深濠固堑且恃有怕洒等五寨为羽翼负隅不出该土备带练分攻各匪亦分股抵御腾越镇总兵拴住接据禀报恐左大雄深入险寨练力不敷又复商令该厅加调屯练五百名往助左大雄得添新练遂逼近要口分为五路进攻二十二日该匪出巢拒敌各练丁迎头奋击歼毙头裹红巾首匪二名及匪众数十名各匪退回口内迨夜潜出劫营练丁先已防备极力轰拒野匪扑营愈急经六品军功顶带练总董大文瞥见指挥放枪迎击并自行抱石打中为首一匪脑后倒地讵匪伙从旁放枪致董大文额角受伤被害众练开栅齐出抄截环攻始将各匪打退平明查看山箐内有匪尸二十余具仍复连日进攻毙匪无数土练亦间有伤亡是月二十九日始将熊家山匪巢焚毁即在该处营以堵怕洒等寨往来要路

其中安分野夷恐被玉石俱焚纷纷诣营求请投诚归化该土备虑其挟诈令通事逐名究诘据供熊家山滋事匪首一名茶山老五一名阿五其怕洒等寨匪首名为总头老五与各小头目等均先后被歼身死余皆逃散伊等恐被剿灭赶将寨匪所掳之男女十八丁口并牛十七件献出求免尽剿又查出寨匪所留之汉奸马六张小老二人捆送请办该土备允其所请当将人畜交收讯据汉奸马六张小老供认均系沿边民人向走夷方贸易因亏本负欠难归潜入野山交结夷匪指引抢掳冀图得赃分肥其送还被掳民人杨启元杨官文余小老余小二蔡大刘九荣邵小三刘五斤刘凤英刘小三张邵有张富尹益李国栋张联榜张乔科金洪荣十七名并妇女何刘氏等九名逐一讯据供称先后遭匪掳去扣留役使并欲勒索该妇女等均未被匪奸污余供大略相同其代老草坡等处担保求诚之六顶野贯实董目十人亦为熊家山等寨恳求免剿情愿出具永不滋事刀标木刻誓石投诚如再为匪惟伊十人是问察其情词不至反复随饬传齐各野山头目与边民同至汉夷交界之三官殿宜示恩威严加传谕责成六顶习董各头目分寨管束永不准其入边抢掳滋事各野夷咸皆畏服叩头盟誓所具刀标木刻均于边隘立石示众沿边地方已极安靖遂于四月初六日撤练回至厅城查明此次阵亡除练总董大文外尚有练丁六名又受伤练丁十八名分别赏所有一切经费据署腾越同知邓墀禀请悉由该厅筹应等情臣等查此次该土备左大雄自正月中旬带练出剿至四月初间竣事各寨野夷除焚毙歼毙外均已畏威悔罪立誓输诚洵能远振军威又安边地此后仍须益严约束倍紧巡防所有各卡隘练丁暨应责成腾越镇将会厅逐一点验凡从前疏纵夷匪及现在年力就衰者均从重责革究办其抚夷备委中据查有孟学邹吴正传杨镇邦及练头孟效邹洪德恩五名此次俱甚出力但从前夷匪扰害边民何以不能有犯即惩应令根究明白分别功罪以示劝惩汉奸马六张小老勾结外匪滋事已据自行供认自应归于迤西匪犯案内饬道审明就地惩办伤亡练丁咨部请其六品军功顶带练总董大文亲手击毙首匪旋因中枪阵亡可否仰恳　天恩照土千总例赐至明光隘士守备左大雄前在永昌等处军营屡经出力　赏戴花翎并加宣抚使衔该土备深知感奋兹又收服各寨夷匪可否再恳　恩施赏给巴图鲁名号以示激劝其腾越镇总兵拴住迤西道王发越永昌府知府张亮基署腾越厅同知沾益州知州邓墀筹商军务督率均尚有方可否请旨交部均于从优议之处出自　圣士恩慈

　　会　奏黎匪剿抚事宜疏　　　　　
张之洞　吴大澄

窃查琼州黎匪自攻克陈锺明什密老巢平毁马岭廖二弓十八村匪寨后军威已振西峒逆首陈汶中马岭逆首黄清廖二弓逆首那肥即胡那肥那闪陵水逆首丁须生蓝红衫胡明时乐会逆首赖文成等负嵎抗拒死党尚多又有伪大将军郑显昌系光绪七年闰七月奉　旨饬拿未获之逆首琼民多罹其害均应亟为剿办以伸　国法而快人心当经提督冯子材派直隶州知州刘保林督率部勇剿办那肥一股道员杨玉书知府冯相荣率军追剿陈汶中黄清各匪分饬绅团搜捕余孽上年十一月二十七日探知那肥踞廖二弓老巢濠深岩密上列石为死守计刘保林派队进攻先毁坚木栅十余层该逆犹抵死不退二十八日我军直逼老巢以火箭飞射寨中知县石佩琼主簿杨士丞检杨桂振等绕出山后围攻自辰至午贼势不支弃巢向后山越窜石佩琼督勇猛追那肥中枪倒地经杨桂振割取首级逆党回援杨士丞猝为飞弹所中登时阵亡各军四面兜击殄毙悍贼百余名夺获枪械三百余件阵亡勇丁九名受伤三十余名生擒各匪供那肥枪毙属实余匪逸出无几维时陈汶中窜入陵水首弓之打铁十二月初一日杨玉书冯相荣暨团绅谭乔绅分带兵练驰往围捕该逆夺门狂窜练长林明志奋勇持斗枪毙逆首陈汶中练长吴金章生擒伪先锋胡那耀并毙匪伙多名初七日杨玉书冯相荣刘保林移营廖二弓岭尾逆首那闪率党出栅拒战猛鸷异常我军合力围攻伤该逆左脚始经就擒解交冯子材大营讯明枭示连日各军剿捕搜山丁鬓生蓝红衫胡明时三逆以次就擒总兵林长福率萃右军搜剿乌坡一带余匪初一至初五等日将横山固贼党一并攻毁生擒赖金昌王打狂等匪歼毙逆党数十名我军亦有伤亡知府冯相华率萃中军分搜定安望天岭天峒岭一带擒斩逆匪赖文才伙党黄亚二等九十余名萃右军擒获逆首赖文成暨匪党胡凤尾等八十余名刘保林所部萃左军擒获林成珍等一百八十余名均系积年党匪供认迭次杀掠不讳经冯子材先后饬令正法东中两路匪势已经涣散惟郑显昌黄清未获十二月二十一日侦知郑显昌率其死党盘踞万州黎峒冯子材饬署万州营游击方敬选派弁兵会合萃军驰往围捕千总张德星五品军功朱廷光首先奋勇深入黎巢将该逆生擒解营正法本年正月十二日冯子材自赴宝停司督剿令冯相荣刘保林分率勇团搜山是夜蹑及黄清于廖二弓湾洲地方都司陈荣坤守备刘步高连枪击毙之令降黎认明属实并将平日济匪致富被控多案之土棍李荣诰拏获正法合县称快当萃军渐移琼南之时中路定乐毗连之岭门乌坡一带尚有余匪当经臣之洞由省另派福军四营益以土勇两营前往搜剿抚定其西路客匪黄邹保温河清伙党前次虽经投诚渡海安插仍复潜回故地伺便纠众劫掠怙恶不悛法难宽宥经道员方长华派军擒斩匪首陈赞桂匪目张秀生邓亚生赖官生等四十三名稍轻者分别发交州县惩禁保释仍饬该处绅团勒拏余匪以期安缉又有儋州匪首陈锺铭藉报复为名纠众滋扰感恩地方焚杀淫掠黎汉各村均被其害上年八月　奏明在案方长华派府经历毓濂设法擒获交冯子材大营讯办以上情形接据冯子材暨方长华杨玉书护雷琼道谦贵等节次咨报禀报前来计定乐陵万澄感各匪俱已渐次廓清惟崖州一属处琼郡之极南距府城将及千里山谷最深瘴毒最重从古人迹未到之处该处生岐最悍自道光九年至十一年戕官为乱经前督臣李鸿宾督军剿平卒以官兵未能深入草林岭以北黎自此叛为生黎不纳丁粮抱寨抱丑打荡等黎匪四出焚杀甚惨绅民屡经禀请剿办又陵崖交界之卜马峒在五指七指之间地势深险素为匪窟此两处尤应乘机勘定此时将士久劳馈饷不易然不就此兵威一律底定则琼地病根未除声教终梗以后难期再举臣之洞熟加筹度亟宜恪遵一劳永逸之　谕廓清崖境以竟全功当经与冯子材电函定议激励诸军多备医药移师南路病者撤出善地调养壮者鼓勇深入令冯相荣冯相华刘保林等三军由东路进方长华之军由西路进会合绅团分别剿抚务令直抵生歧巢穴应俟办有端倪再行　奏报此万陵各匪肃清后现又移办崖匪之实在情形也

现在乱黎渐稀则抚定良黎有可措手臣之洞酌拟抚黎章程十二条刊发传布一官军此举专为剿除乱黎招抚良黎开通十字大路以期黎汉永远相安其良黎秋毫不扰毋庸畏惧一从前为匪黎人投诚者免抗拒者诛擒斩来献者重赏一投诚各黎无论生熟一律薙发改装一投诚黎首开送户口册捆献匪徒缴呈枪械一投诚黎众大军伐木开山前驱向导仍按计里数酌给赏犒一将来开通生黎大路后选择要地设官抚治安营弹压各黎长助剿开路有功者授为土目就中酌设局总土目数人散目给顶戴总目授土职自为约束仍听地方官选黜略仿黔滇各省土司之例不令吏胥索扰一开通后黎人仍安生理有主之田断不能强夺惟抗拒者籍产入官充为屯田之用一开通田业三年内不收赋税三年之外务从轻则起征断不科敛一开通后黎境有矿各山由官商开采者给钱租赁绝不强行占踞黎汉均享其利一开通后民人盐布百货与黎地牛木粮药等物在各峒口设场互市来往畅通公平交易严禁汉民讹赖盘驳总令于黎人有益一设立土目之后应各具永远不敢杀掠抗官藏匿匪徒之切结存案所属有犯责成该土目拏送到官按律惩办一每数仿内地设一义学延请塾师习学汉语汉文宣讲　圣谕广训所需经费就地筹办令在籍绅士总兵林宜华副将符鸿升等分遣通晓黎语团绅经历各峒剀切宣谕其霞黎苗黎哮黎干脚岐各种类多裸处酌给衣令其渐被冠裳之化训其顽悍之俗现据各路禀报已经薙发改装就抚造册者东路丁口三万余北路一万余西路四万余

查抚黎以开路为先开凿险隘芟焚林莽令其四通八达阳光照临人气日甚则岚嶂自消水毒自除前代虽有开通十字路之议迄未举行康熙二十年琼州镇总兵吴启爵剿南劳峒黎后亦曾议及中道而辍综考黎峒形势北以十万峒之牛栏坪为要东以太平峒之什密为要东南以宝停司为要南以罗活峒之安司为要西南以古振州峒为要西以江毛峒之凡阳为要皆出入冲要可以屯兵足食之所兹拟开大路十二道一由乐会之嘉渍市西行经石壁船埠加岭中平河滥出五指山之北西抵牛栏坪此为东北路一由万州之兴隆五甲西北行经长沙营什密禁会南峒七出五指山之东亦抵牛栏坪一由定安之铜甲口西北行过毛祥口出五指山之南西抵五指山下水满峒一由陵水之乌牙开至宝停司又由崖州之藤桥亦开至停司再由宝停司西行横开一路越七指山抵崖州属乐司此为东三路均责成道员杨玉书办理一由崖州东之三亚口西北行越华林大岭出五指山之西抵凡阳此为东南路责成道员杨玉书暨知府冯相荣冯相华办理一由儋州南丰市东行经大水番仑元门红毛合棘诸峒东南抵五指山下水满峒一由红毛峒南行经番向毛匮诸峒出五指山之南北经凡阳南抵荣安司一由儋州之调南市东南行经七坊刀缸诸峒南抵感恩古振州峒北为西三路一由昌化东行经古振州峒东亦抵乐安司此为西南路均责成道员方长华办理一由崖州西之九所市北行经乐平汛东北抵乐安司此为南路责成署崖州知州刘保林署崖州协副保古敬会合方长华办理一由定安之岭门南行经蚺蛇峒牛栏坪南劳峒抵五指山过山南至水满峒此为北路一由岭门西南行经三坎溪猪母湾加钗峒出黎母山之南抵红丰峒此为西北路责成督带福军同知孙鸿勋办理统由冯子材考核督催并饬琼州道府激励各属绅团同力协助大率参考前明海瑞俞大猷诸人之说加以变通推广所开之路如井字形其余各州县团夫分开小路以合于大路纵横贯通同时并举分地定限会合联接勇团土黎并力作工以一丈六尺为度极险仄处以八尺为度人力所不能施者以炸药轰裂之所到之处伐木焚莽搭桥凿井经过黎岐随宜抚定分遣员生测绘地图并令沿途察看各河道是否可行船筏以备运出老山材木百货测看各山矿苗种类以备开采山内地形土性宜于种植何物以阜物产而赡琼民路通地辟之后应于内山要隘广饶处所建置城寨设官安营以资化导控制举办一切俾此奥区永为乐土窃惟琼郡唐代建州置县以来峒黎叛服不时屡烦兵力良由山深林密恃险为患外匪附和荼毒益深劳费防守直无安岁与台湾生番情形无异乃蒙　圣主明见万里采兵部侍郎会纪泽之　奏特颁　谕旨令筹经久之计臣等仰秉　宸谟策励诸将稔恶乱黎诛擒殆尽开荒凿险渐化榛狉目前路工已得十分之四统计五月间路工可一律告成黎亦可抚定一切善后事宜臣等当妥议　奏陈所有迭次攻克万陵等处匪巢歼除首要以及深入老山抚黎开路各员弁艰险劳瘁迥异寻常应恳　恩施由臣等存记俟全琼肃清后汇案　奏请奖出自　鸿慈逾格谨会同前广西提督臣冯子材恭折奏陈

　　三省山内边防论一三省边防备览　　　　　
严如熤

安置南山之大计莫如适中之处设重臣以一事权辽阔之处分州县以专其治理绥靖之大规不外此矣考明时原杰于郧阳设抚将山内州县辽阔者分设县治洵乎安边大猷惜其所筹办者祗为秦豫楚三省交连之处未谋及秦蜀上游也山之在楚豫者虽亦高大而不如秦蜀之崄峨且老林深箐多在秦蜀接壤川东北郡邑之边秦者距成都往往千数百里视郧阳之距武昌更迢遥矣县治过大难以兼顾如太平之城口洋县之华阳安康之砖坪平利之镇坪者此类尚多当时未议及岂今昔情形不同固有待于后人乎至于建置之方则添营不如分县营资弹压而已未能责以抚绥导教也设立营汛虽增添额兵其民不能管也县则讼狱者往焉输纳者集焉考试之生童聚焉久之客商移集得贤司牧勤于治理劝农兴学则民风可以丕变至于审事完课考试均皆便民又不待言矣如以边地瘠薄县官穷苦则新设之地酌以边俸论升加之鼓励当自有奋于功名者矣此久安长治之要也顾安边之猷兵食重团练之法只可行于有事之时若云加增兵额则山内地方如此广莫讵数营数汛所能控制者而其议饷议粮经费已不赀矣惟屯政最安边良法但有实心任事之人不避劳险安在不可举行即如新疆各屯着有成效山内之田难以升科而栅民既有水田便成土著亦思为子孙之计亦畏有贼匪之害核其田为屯田编其人为屯丁即以现有之田定为口分世业设屯弁以管束之作屯堡以团聚之寸土颗粒宫无利焉再为清出叛产绝业收其租课以供屯务之杂用分派素得民心之司牧剀切开导使山民晓然知此事之为已如此则屯政可行而山内稍平衍之处皆可屯堡则气完势重稽防先自便易其各老林悉听棚民开垦虽有匪徒潜窜而我整彼散我主彼客不得逞其奸矣此兵寓于民洵万世之至计也此议只可行于勘定之初既定之后业各有主不可行矣

　　三省山内边防论二形势　　　　　
严如熤

陕西之汉中兴安商州四川之保绥定夔州湖北之郧阳宜昌地均犬牙相错其长林深谷往往跨越两三省难以界画故一隅有事边徼悉警守土之吏疆域攸分即能固圉保民讵能越境而谋故讲久安之策必合三省而通筹之也南山在陕西西安府之南山高而长西为太白山北为华岳山由秦陇而来踰北栈经五郎孝义东出商洛融结河南诸山镇安洵阳汉阴石泉洋县各山皆其分支别派穹岩邃谷老林深箐多人迹所不至时虞伏莽故往史所称动曰南山盗贼南山专属陕西在渭河之东南汉江之北其由汉江南渡径至岷江北岸陕则兴安平利白河定远西乡川则保绥定太平夔州湖北则勋阳之房县竹山竹溪宜昌之归州兴山均在江汉之间其山之最巨有名者曰大巴山大约自秦阶折而东为略阳之仇池经南郑城固至定远巴州凡川东北与陕兴安湖郧阳宜昌汉江以南各山皆其分支别派而下结为均州之武当巴山老林跨川陕两省周行千数百里在蜀曰三巴老树阴森为太古时物春夏常有积雪山幽谷暗入其中者蒙蔽不见天日稽防难周宜其为逋逃薮也兴安汉中与长安相通山路一由安康琉璃沟经洵阳北境镇安县孝义厅而至大峪口兴安达西安之路也一由石泉之迎风坝西乡之子午镇即午谷经陕厅东江口营夹岭汛而至子午峪即子峪石泉西乡达西安之路也一由洋县之铁冶河即水经华阳厚畛子而至盩厔之西骆峪洋县达西安之路也一由城固小河口经坝之西江口凤县之进口关而至郿县之斜峪关城固达凤翔转至西安之路也一由城连云栈经坝凤县古池河黄牛堡而至宝鸡古陈仓陈中达凤翔转至西安之路也一由略阳古兴州经甘肃徽县两当县出凤县而至宝鸡利州兴州达凤翔之路也兴安之路汉唐后无更改者子午路即魏廷请以五千人缘南山而东者唐时嘉州荔枝由此而进改为驿路宋元明路渐荒芜至　国朝设陕厅而山路仍通铁冶河一路旧称北骆南唐德宗幸兴元由之在唐时当有驿路宋元以来荒芜今虽有人行走沿途无城垣市镇也小河口一路史称武侯于汉中筑汉乐二城乐城今城固当亦师行之道北为斜谷但在南者为湑水河口非褒谷也褒城一路山径直扺宝鸡南为褒谷北古陈仓非斜谷也唐宋以来凤岭紫青桥各险山石塞断长安赴蜀者由凤翔趋两当徽成明皇幸蜀但记池荷之奉迎吴武安兄弟拒金亦在略阳仙人关一路至我　朝紫关岭武关路乃大关耳汉高以来南郑由故道经坝至褒城其出定三秦栈道已焚由略阳徽凤至鸡以褒谷进以略阳出也武侯出营五丈原其路总曰褒斜者则在栈道既修之时栈道修立必沿河沟始无过高过峻之处由谷沿让今黑水龙江至武关转北进南河又东至紫金河脑则进口关矣关不甚高过关又沿沟修栈道直至斜谷口栈道由南河口分路而进故综其首尾曰斜若山路则出柴岭凤岭至陈仓与郿县斜谷峪东西相距一百数十里也

明末办贼诸人误于抚者一在陈奇瑜左右受贿致车箱峡落槛之虎得以从容逸去而闯贼不可复制一在熊文灿疏房谷之防维致十三营待哺之婴儿得以操纵自如而西贼遂至猖獗失策不待言矣用剿之失则莫甚于杨嗣昌之纵贼入川贼之窜伏长林深谷搜捕固需时日然贼在长林深谷则我可扼险以守之出奇以攻之且山内之民耐劳习险其结寨并村能以自守而把卡堵隘亦足以助官军之声势若贼至平原则不见兵革之村庄闻风胆碎奔窜不暇讵能自固而平原千里贼之往来忽者四处可以扰乱官军虽健从何处堵截自来贼之扰平原较起山内者戡定为更难以张贼百战之雄而纵之窜蜀直狼入羊矣既入蜀则好乱之众附从必多藉其赀以回归三楚孤军尚能支哉故自西贼入蜀下楚闯贼扰豫破秦土崩之势已成决不能以复振是剿贼诸人之失又在不能蹙贼入山也嘉庆年间平定三省乱民齐王氏突出峪口经略额侯有盩厔之捷而贼不敢窥三辅白号张子聪雷世旺等已渡潼河参赞德侯有大和寨之力战而川西十六邑得以晏然无惊两将军可云得胜算者宜两川山南之民户祝而巷祀之也终南太白绵亘千里以界秦川汉川其中子午骆斜冈陵之陡峻涧谷之幽深洵天下奥区自黄巾扰乱山内废而不种丛干幽篁斜结蟠郁益足以助山险昔武侯于山内要隘布置诸围荷戈以守隘必一夫当关之地而旌旗张挂长林可作疑兵助声势各围兵虽不多敌常畏惧不敢深入敌入则沿途堵截掠其辎车饥疲委顿决不能全军而还故忠武屯兵城固曹真五路之师不战自退王平扼兴势之冲曹爽数十万困于中途围之为利彰明着矣姜伯约乃倡散不如聚之说撤各围兵聚之汉乐各城俾锺会西来之师长驱深入数百里中无一人抗阻不知敌既度险则锐气弥盛客军远人怀必死之心未有不摧残者陈余不听李左军扼井陉潍水成擒刘裕既度大岘广固不守自撤藩篱千古一律不第阴平无备为于防维矣至于守秦中者则由华州经蓝田至宝鸡共七十二峪口山贼窥伺内地必由峪口而出故当办理贼之时防其窜突于各峪口设卡扼以重省城门户洵要策也

蜀中三关之险在汉中者一曰阳平关在保者二曰葭萌剑关而金牛五丁不与焉金牛五丁本为天险而在武都中路其西南东南均有闲道可绕阳平今沔县当蜀口武侯以全力乘之进可以战退可以守也阳平为敌有则葭萌之险与敌共之至葭萌再失则蜀中震惊故虽姜伯约之善战不能御锺会也历观往史未有守剑关而能完蜀者虽乘时在德固为不易之经而以形势言御贼总当在门庭之外也

　　三省山内边防论三安流民　　　　　
严如熤

川陕边徼土著之民十无一二湖广客籍居其五广东安徽江西各省居其三四五方杂处无族姓之联缀无礼教之防维呼朋招类动称盟兄姻娅之外别有干亲往来住宿内外无分奸拐之事无日不有人理既灭事变频仍故山内防维之策总以安辑流民为第一要务流民关山作厂既各安其业奸徒亦不能以煽惑即偶有蠢动而各保身家长镵白梃尽成劲旅好乱之奸民终不敌良民之多也山内差役多客民充当无风生浪遇棚民有事敲骨吸髓弁兵附和为奸如今日檄令查某寨明日差令禁某事地方窵远山民受其凌虐无可告诉无为申理嚣然无复有生之乐一二奸徒倡率争相附从则祸变成矣贤明监司太守十数人落落分布各边境轸恤民隐勤于稽察俾在官人役不能逞其奸蠹伎俩则土流安业自不至轻有生心矣

保甲本弥盗良法而山内州县则只可行之城市不能行于村落棚民本无定居今年在此明岁在彼甚至一岁之中迁徙数处即其已造房屋者亦零星散处非望衡瞻宇比邻而居也保正甲长相距恒数里数十里讵能朝夕稽查而造民牌取户结敛钱作费徒滋胥吏之鱼肉值上宪或委官稽查长正领所管牌头于场集守候动至旬日废时失业多费口粮实为有损无益至客店之循环簿亦只可用之城市外省流民入山多寄宿林岩匪徒则山径取捷均不在客店安歇所谓客店不过贸易之小贩而已各县边境距治恒数百里如客店必照例造报月一陈核其仆仆道途不胜其苦矣

山内痞徒闲游城市者统谓之闲打浪此辈值有军兴则充乡勇营夫所得银钱随手花消遇嘓匪则相从劫掠值兵役亦相帮搜捕不事生业总非善良闲打浪既久便成嘓匪嘓匪之众即为教匪流贼能令地无游民则盗贼自弥矣而匪徒之聚大抵皆由赌博山内地虽荒而赌局绝大往往数百两千两为输赢之注无钱以偿流而为盗严明守令能禁赌博即为清盗之源又匪中有领账房之名用青布数十疋缝大账房一二具凳棹皆备遇民间婚丧之事则往张帐于其家号曰客戚友吊贺坐其帐中即入赌局但一言入场即为代赌所输之数勒主人作保强抢牛马逼买田产无所不至此类领账房者皆匪中豪长与胥役兵丁多相句结甚至衙门家丁受其岁遗陋规官府设法擒拏非声东击西鲜不脱逃匪徒有红钱客黑钱客之分黑钱者为鬼为蜮换包设骗行诡秘多以术愚人红钱则作会结党持刀执枪白日市地方绅耆保正无敢过问兵役获其伙犯中途拦截名曰打边征地方官固宜洁清自好尤须兼通方略如过于拘谨不能除害则良民不能安靖也

山内木笋纸耳香蕈铁沙金各厂皆流寓客民所藉资生者而木厂为大木厂分圆木枋板猴柴器具各项而圆木为大圆木枋板猴柴必近水次为便器具则虽不近水次美材所产工匠可就造贩卖圆木枋板猴柴三项相连相其材质长三五丈者作圆木长一丈内外者锯作枋板痈肿不中绳尺者劈作猴柴一圆木大厂三项俱备间有开厂只作枋板猴柴者则客商赀本未裕也盩厔之黄柏园佛爷坪太白河等处大木厂所伐老林已深入二百余里必先作溜子凸处砌石板凹处下木桩上承枕木以平为度沟长数十里均作溜子直至水次作法同栈阁望之如桥梁此木厂费工之最巨者伐木作料之处多在山沟度山越岭人力难施必用天车挖山梁竖木桩中横安八角轮绳周轮上轮随绳转就山之高低安车三四层名曰天车将绳扣住木上所钉铁圈用牛二头或骡马四五头倘无牛骡用健夫二三十名如推磨式将转车推挽绳绕轮角柱上则木随绳上转此木厂用人夫之最多者溜子外高中洼九十月后浇以冷水结成滑冰则巨木千斤可以一夫挽行木至水次不能即行积待涨发又有水运包头领夫承运人长木竹杆为挠钩顺流放下非水大不能行水过大则又防漂失大约十停木料漂失二三得七八停到市集即获利不赀开厂出赀本商人住西安盩厔汉中城其总理总管之人曰掌柜经管包揽承赁字据曰书办水次揽运头人曰领岸水陆领夫之人曰包头计大圆木厂匠作水陆挽运之人不下三五千其开伐以渐而进平时进止皆有号令号曰某营与行军同商人操奇赢厚赀必山内丰登苞谷值贱则厂开愈大人聚益众如值苞谷清风价值大贵则歇厂停工而既聚之众不能复散纷纷多事此防范之最难者此外更有铁厂木厂纸厂耳厂各项一厂多者恒数百人少者亦数十人贼匪滋事之始有议以各厂人多恐被贼裹诱当严行驱散者是大不然凡开厂之商必有赀本足以养活厂内之人必有力量足以驱使厂内之人工作利其赀值帖然为用各商护其赀本侦探贼往往较官府为真于开厂之地必择险峻可守之处结寨屯积粮食遇变移守其中贼不能裹也若不准开厂则工作之人无资以生增数十万无业流民难保其不附从为乱故只当听其经营不可扰也至于联络各厂各设卡伦无事安心工作有警协力防堵则耐劳习险之人更有得其实力者是在良司牧之善驾驭矣

阳城之言抚字心劳催科政拙仁吏之用心也山内征收悉从轻科而民间尚有受累者则害不在官而在差役地棍山民应完钱粮多是几分几厘而距州县往往数百里至县城又不能即上库给照往返动至兼旬则此几分几厘者非一二金不楚山民不能自完则差役地棍于开征之时将山内花户代为完纳名曰截粮官利征收之早毕不复稽查照票一入伊辈之手故为挨延俟至次年开征向花户催索陈欠花户不知已完惧以陈欠到官必受责比任其鱼肉于是算本利索路费用费一照非数金不得当询山中绅耆均称一邑钱粮不踰千两而民间有数万之累非虚言也良司牧随到随收又或分期下乡听其就近完纳征银不满一钱者准以铜钱完纳此即催科中之抚字也

嘓匪易遏绝教匪难清净嘓噜皆无赖恶少不能谋衣食窃攫人财货以为生活百姓莫不恼之恨之思欲擒之杀之故嘓匪滋事但须一纸檄下格者登时打死无论则乡约客头一呼而丁壮踊从不难全伙捆获教匪则不然所煽惑者多系有田产之人假托于持斋念戒贪戒淫可以成佛成仙所取供给之米为数无多而习教之人入彼党伙不赀粮衣食相通不分尔我地方有传教之人久之引诱渐广村落中则乡约客头吃教城镇中则差役书办吃教所用稽查之人即为教中之人教首窜伏大村庄互相蔽护难于拘捕也欲正教之兴则必使城镇村落之间多读书务正之人查习教徒众西北为盛南方州县应试童生常二三千人西北则著名州县应试童生或止数十名百名则读书之人寥寥可知读书明理之人少无怪邪教之得以蛊惑愚民也山内州县崇重师儒广设义馆以拘捕之费为修脯之资而各上宪即以童子应试之多寡定长吏贤否则山内读书人多村落中有一二明理之童生即可少数十户吃教之愚民此拔祸本塞乱源之至计也

　　三省山内边防论四堡寨　　　　　
严如熤

卢忠烈公之备兵大名也念贼在山西氛甚恶密迩畿辅躬属境命山居百姓依险立寨藏赀粮器械又石擂木诸御贼之具毕备而耕牧其中平原无险则用并村法令小附大凿沟筑土垣余一如山寨令既布公自为相度而时往来申警之六年贼躏入西山畿辅百姓人自为守贼攻多死伤退无所得食大困并力掠临洺关公帅师御之贼逃追逐六十里斩获无算贼至广平闻公至即遁去当是时贼遇公必败所至清野饥疲不支因相戒勿犯卢公境七年棹公抚治郧阳公之抚郧也闻命疾至郧自蹂躏后人民稀少公招募稍集念房竹诸山绵亘有险可凭用守畿南法守之立寨并村郧民惩前毖后踊跃奉行人有固志数战皆捷贼一空郧屹然复成巨镇抚楚献忠望见卢家旗帜即走遁卢公名将功烈赫赫而在畿辅郧阳得力在结寨并村使我有所凭贼无可掠信乎坚壁清野为戡定第一要而疑其聚歼者之不啻梦呓也今山中棚民开荒种土良民尽多其间与匪徒相比者亦自有故山内村落绝少不过就所种之地架棚筑屋零星散处所称地往往岭谷隔绝即两山相望而一上一下动辄数里匪徒窃难资守望之力孤掌难鸣不敢与匪徒为难也惟行聚堡之法则众志成城有恃不恐自无此弊矣

五年以前贼势之炽者以其到处裹人从日抢掠民食因粮于我也自寨堡之议行民尽倚险结寨平原之中亦挖濠作堡牲畜粮米尽皆收藏其中探有贼信民归寨堡凭险拒守贼至无人可裹无粮可掠贼势自衰矣寨堡之设固足保民而于剿贼机宜亦大有裨益贼匪奔窜山谷不由路径若寨堡既成加以团练贼至据险以拒大兵追击得及鲜不获大胜者参赞德侯追樊人杰徐添德两贼首贼匪跴浅渡汉因前途有马鞍寨之险少为逗遛而德侯亲督健旅追及之张家坪斩俘数千樊徐二贼势遂穷蹙不旬日均皆歼灭又老贼张添伦等合七股大贼万余人攻打大平寨神仙洞二处者两日杨提军领兵至神河口闻之连夜前进天甫明而至贼营寨民扼之于后官兵剿之于前七股贼匪一战荡平此尤彰彰在人耳目者也

南山当军兴时修建各城堡以资捍卫不数年间旋修旋圮大约城堡之难完固其限于地势十居六七而修造之未能如法则亦十有三四当戡定贼匪之际大军依山临水结为营垒而建城者曰此形胜地也可倚为治所不知营之可屯数万人者至建城而衙署兵房之外不足以奠民居矣又山内土性不坚南城洋西各邑号称平衍其土力亦不敌山外西凤各郡也所筑堡城即加工夯筑一经霖雨便至坍塌惟处处有石寻得脉络用铁堑签入击以巨锤用力推挤即翻腾而下取石甚便作堡者用土不如用石工省而坚但其石性本酥巨石砌根基五尺以上只可石片加高决不可用巨石恐其质重压碎也至于倚险结寨初时一望悬崖本自石骨峥嵘而久雨之后亦自时时坍坠故寨堡之倚岩而结者往往用木桩于石穴之间方得坚固平地筑堡者可草略施功哉

清野之策可行之山外而不能行于山内溪河两岸早麦三月已有熟者低山之麦以五月熟高山之麦六七月始熟苞谷种平原山沟者六月底可摘食低山熟以八九月高山之熟则在十月苞谷既熟其穗倒垂经历霜雪粒更坚实山民无仓收贮往往旋摘旋食岁潦则望高山之收岁旱则资低山之熟不能禁民间无高低早晚之分持清野之说日下符檄督责州县徒滋兵役扰累于事无济也

　　三省山内边防论五团练　　　　　
严如熤

山民质朴劲勇耐劳习险非平原百姓气浮而脆者可比果其团练得宜贼匪畏之相遇辄曰土豹子可恨贼匪之用以劳我师者我兵必分道架梁而贼匪翻山踰岭其来如虎其去如鼠追之无迹也山民则不然贼匪之能皆山民所自具而贼匪之路径又不逮山民生长其地为更熟也但训练之时有宜与首人讲论者百姓非兵勇难以法治可胜不可败如伤数人则余皆鸟兽散锐气挫矣贼来勿迎头攻击只沿途分伏壮健于山湾涧曲俟贼匪大队过去必有落后数十人委顿道途者突出截击可以尽擒前寨既用此计后寨亦依计行之则贼所过寨堡必有损折又贼于夜间有住扎地方附近寨堡拣壮健于夜静更深时用大过山鸟遥击之纵不能多杀贼而彻夜不得休息必惊惶拔走明日至他处又复如此则贼益疲罢我不劳而彼已不支乡兵困贼之至计也

团练之法各寨设寨长寨副大旗小旗以次分管寨长必须寨民公保承充十数寨则相其人之多寡为设寨总选绅士之有才干为众所服者充之近边要隘则各寨轮拨数人设卡防守当耕作之时百姓分布耕种防匪之突至各卡于高山眺望侦有贼放一则耕作之人尽皆收检农具侦贼向此路则放二人畜皆归寨堡贼近则放三寨总纠会各寨尽整器械集壮丁堵御前卡信既放后卡闻声接放顷刻之时数百里间咸知警备贼至不放与非贼至放者寨总查出均即禀官严惩

西安各峪口贼初频窥伺后素观察团练民勇设卡伦分布防堵时属绅士震金鼓扬旌旗分队逻声势甚壮贼不敢犯平原所保全胜者甚大亦可知团练之成效矣

团练乡民不过令其保聚无遭蹂躏非欲以此邀战功也故教习之时止令其演火铳击石子能于百步外中靶为上不必令习刀矛刀矛决生死于五步之内百姓各有身家不当使致命于必死之贼火铳则击之百步之外度不能胜尚可爬山而逸至于善击石子则猝遇贼匪手无器械地下石块即可抵御所谓没羽箭也以守寨堡尤宜较之火铳费省而力相当

可以团练之人有二一曰山中打生猎户平时专驱除虎狼之为民害其火铳百不失一五溪蛮无以踰之又各厂中防嘓匪掠有标客技击一可当十往时有捐重赀募数百人护辎重者独无失亡或大军有急挥此辈援之往往转败为胜古名将破贼必蓄选锋此足备军锋之用不事外求者也其一曰州县民壮例本与兵一体操演以卫库狱者近则只以唤词讼提人证绝不操演此各省通弊而山内则有不得不讲者地方辽阔城守之千把汛兵数十名解犯送差而外存城几人偶有盗贼文武措手无策亦决不敢向前搜捕以致浸酿事端窃以山内民壮当相县之大小大县设一百名中小亦必八十名责成县官勤加操练每名岁支口粮一十二两此项经费即查明从前叛产绝业将佃租动拨自可敷用

团练之法有疑其劳民者是大不然当贼匪猬起之时山内州县岂能处处用兵防守团练之众虽不足以当大贼而声势既张则小贼亦不敢轻有窥伺贼匪将至必先有探侦无备乘虚而入团练既成每月操练两次不过费两日之功余二十八日尽可力作若不团练则贼匪日相滋扰奸民加以恐吓百姓日藏山洞不敢耕种其废时荒业为何如古人称平贼方略征调不如招募招募不如团练然总须相兼而行则战守有资矣团练虽民间自捍桑梓要须官府激励少为赀助故于有事之区上官当量为调剂俾得展布始可责以固境保民也

山内戡定之功固由将弁而实赖地方之司牧贼匪败后其从者多乘间自投地方官不能安辑任兵役嗑诈则无路自新又或苦于苛政甘心作贼则所杀之贼不逮所增之数矣即搜捕之时领兵官所带数十人外不能别有统辖地方果得民心则所辖数万数十万百姓皆为父子之兵寨民于官兵经过多疑惧不敢到营即侦知贼在前途不能相告若地方官则贼所至之地保正寨长均须立报得以预备此皆制胜之要弥盗之本也

　　三省山内边防论六兵法　　　　　
严如熤

山内练兵以质朴不浮滑耐劳习险为上教匪之役前后八九年兵调十数省其中劲旅勇鸷敢战者固自不少而蹻捷坚实可恃必以黔兵为第一满汉领兵将官皆谓得黔兵一千可抵他营二三千各省提镇大营之兵所驻通都大邑地方平衍风俗华靡平时未尝远出城郭一旦负枪荷戈走山路数十里污淫淫下喘息不又且饮醇啖肥习以为常山内包米杂粮食不下咽先自饥疲与猾贼追逐百数十里鲜不病乏者贵州地无三里平壤各城皆陡险蟠折即不出城门亦日走险路十里十数里则力练定且风土瘠凉特甚市集无千金之货宾朋鲜兼味之筵茹苦食穷安之有素耳目之官别无引诱既食口粮即服营规心目中只有本管之将官为尊惟命是听极朴极耐劳习险此其兵为可用也戚南塘募兵选择之法最为详备而大旨亦不外此今边境镇将之营星罗碁布而镇城中左前后各营往往占镇兵之半似不如分标营于外县移兵额于路营既增要隘之防维而朴鲁诚实之人豢之营伍偶有征调得力之兵自多矣平原之中弓箭疏通及远火铳亦可得力故贼匪不轻离老林盩厔之役齐王氏率贼匪数万人出山攻扑王提军营血战竟日子药皆尽贼用马队直冲而前有山西千总崔雯者奋勇领虎头藤牌军二百踊跃出迎贼马惊窜自相践踏大兵鼓噪继之贼匪败退次日额侯索伦马队至尽锐冲杀边兵猛勇善射一皆当百贼死伤大半逃遁入山自是不敢轻窥平原故剿贼之师弓矢铳矛藤牌均宜分队练习不可偏废也

贼匪之疲罢我师者贼无辎重急则翻山而逸我军有锣锅账房必绕山沟而行翻山不过数十里而绕山取道则二三百里军至而贼已远扬此所以难于翦除也经参赞杨提军赛将军诸公于追贼紧急时辄亦屏去锣锅账房蹑追捕于崎岖之处徒步身先士卒故所向克捷

追敌之难固限于地险亦多由军粮之不能接济贼匪随随食不须持粮官军不能也贼军日走百数十里官军亦日追百数十里而负粮夫马日祇能行数十里往往兵行一日粮逾二三日始达干粮难以多不能不停候也供运之方当于要路各寨预为储备当官兵临境之际必贼匪滋扰之时设法供运亦防贼匪截夺至于供运之人则用家丁不如用差役用差役不如用绅士家丁入山行李先自累坠路径不熟闻贼胆怯往往运粮不到浮开运脚使费差役则路径熟悉兼恐误差责惩而人夫不受约束是以亦难得力绅士则居住寨堡之中其心急欲官兵杀贼地方静事关切己办理较实心也地方官于寄粮寨堡择绅士耆民谨厚可倚者先给运营银两属其官兵一至便行转运其子弟亲贯共顾颜面相助运送决不敢误此在地方司牧平日官民一气有以作其趋事赴公之谊耳

侦探不明便至误事而探卒最难得其人往往于中途逗数日回则胡涂报若团练既行于各邑沿边寨总各给木戳凡探在本境者其探票内必要取寨总戳记如至邻省邻邑者饬令于所到营县禀请于票内加印可优给口粮而其票无戳印者必加重惩庶可杜道听涂说之弊矣

</div>
    <div class="pagination">
<a href="皇朝经世文统编_page219.html">上一页</a><span>...</span><a href="皇朝经世文统编_page215.html">215</a><a href="皇朝经世文统编_page216.html">216</a><a href="皇朝经世文统编_page217.html">217</a><a href="皇朝经世文统编_page218.html">218</a><a href="皇朝经世文统编_page219.html">219</a><span class="current-page">220</span><a href="皇朝经世文统编_page221.html">221</a><a href="皇朝经世文统编_page222.html">222</a><a href="皇朝经世文统编_page223.html">223</a><a href="皇朝经世文统编_page224.html">224</a><a href="皇朝经世文统编_page225.html">225</a><span>...</span><a href="皇朝经世文统编_page221.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
