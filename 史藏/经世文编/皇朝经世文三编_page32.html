<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 32 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 32 页/共 67 页
  </h1>
  <div class="content">
   奏为请节縻费以裕帑储而培元气恭折仰祈圣鉴事臣窃闻户部以偿款太巨请饬大学士六部九卿及各省将军督抚通盘筹划一折已奉　旨允准伏思户部为财赋总汇酌盈剂虚何至束手无策部臣既无辨法岂内外诸大臣果有办法乎即或有法亦不过曰加厘金也裁廉俸也加盐课也兴矿务也修铁路也用钞票也税间架也推广捐例也天地生财止有此数我　朝岁入之款乾隆以前不过三千余万今则税厘加征增至七千万余矣　列祖　列宗有鉴前明末造之失丁赋之制有减无增遵行已久罔敢踰越目今虽无加赋之名而隐有加赋之实税厘所入何一非小民之脂膏乎上之所获日以多下之所蓄日以少若再行一切琐屑补苴之政巧为馂削无论亿秭巨款为数难盈恐闾阎贫匮众志日难剜肉补疮病日益甚暂支目前后仍不继岁复一岁为累何穷然居今日而理财不在开源也亦节流而已不变法也亦法　祖而已乾隆以前岁入不过三千余万康熙年间三藩之变糜烂至七八省用兵至八九年未闻用不足也雍正乾隆年间大兵大役亦所时有未闻不足也此外普免天下钱者六次又普免天下[漕](糟)米者四次以后各省稍有偏灾无岁不缓征无岁不蠲免其为数不知几万而部库则常有七八千万之储以昔之所出计今之所入每岁应嬴余五千余万而部臣犹以拮据为虑不知此五千余万者果皆实用实销为必不可少之款乎抑蒙蔽侵蚀而尽付诸不可知之数乎为今之计宜饬户部将现在岁支之款与乾隆以前岁支澈底清查认真比较昔有而今无者何款昔无而今有者何款同一款也减于昔者何事逐款分晰出具案语汇造清册呈　览其昔有而今无者不计矣其昔无而今有者概从裁撤即今昔同有而其事徒为具文无关实用者并可酌量暂行停止　皇上亦宜力求俭约宫中所有用度一概规复旧制不使稍有增加伏读乾隆四十年九月丁卯　高宗纯皇帝谕曰即以内帑而论乾隆初年内务府大臣尚有奏拨部库银两备用之事今则裁减浮费厘剔积弊不但无须奏拨且每岁将内务库银令拨归户部者动以百万计等语可见事无巨细但能樽节务实自有明效大验以今之入款通盘筹划使不过乾隆以前岁出之数计每年可省银四五千万两则二万万之赔款四五年即可全清全清之后每年当除四五千万则厘金可裁而民困苏矣廉俸可复而官累除矣捐纳可停而流品清矣因以造船制炮整饬戎行何难　恩周宇中威加海外乎惟是历年縻费半由中饱积习既深固结难除今欲骤加裁减必将曰兵多于前饷不可省也局员薪水不可省也南北洋办理海防购买船炮营建学堂台坞暨机器制造等局之要需难缓也夫养兵期有用乎昔时兵少而战必胜攻必取今时兵多而坐困于区区之岛国则无用之兵宜汰也各省局员久奉　谕旨裁撤各疆臣因循瞻顾迄未奉行上年山东抚李秉衡到任之始即将局员裁撤殆尽每年可省五六十万金东省如此其它省不能照办乎各疆臣之意不过以候补人员过多留为调剂计耳伏查乾隆四十九年有准各省试用人员补期尚远者呈明回籍俟到班时仍赴原省补用之例即今大挑知县尚截留咨取之例若通饬各该员之补期尚远无力当差者回籍候补于诸员亦无所损何必以有用之帑项养此无数之闲员乎购买之船炮全归乌有不必论矣学堂台坞久告成矣机器制造等局创建已二十余年不知所制者何器所造者何物而应用船炮无一不购自外洋[又]何用此局为也伏愿　皇上赫然震怒全行裁撤如有掣肘而阻扰者便是　国家之蠹贼立予严谴无以假借诚以当此创巨痛深之际正宵旰卧薪尝之时欲求有益于国无害于民舍此之外更别无策果能猛力振作则　朝廷不得已之苦衷亦可布告于天下倘仍一味因循苟且补苴无论巨款难盈而所有之财上不在　国下不在民而全归中饱之蠹即年入再加数倍庸有济乎臣亦知积弊既深厘剔非易然际此时事艰难非改弦更张实无以收振弱起衰之效且率由旧章更觉有利无弊是以不揣冒昧披历直陈是否有当伏乞　皇上圣鉴谨　奏

　　请仿行印税折　　　　　　　　　　　　　　　　　　　　　
陈璧

奏为筹饷术穷请仿行印税之法以集巨款以济时艰恭折仰祈　圣鉴事窃维和议定后户部竭力筹饷岁有的者祗扣廉俸一百二十余万为一大宗裁并折漕未能遽举斤酒加抽无几捐输既成弩末息借又作罢议计岁增出款且二千万两是所筹者未及十分之一二也而善后诸大端陆续待办皆不容缓于此欲求岁筹巨款确有把握不病商不扰民之策则惟有仿行印税一法而已查印税创自荷兰盛于英吉利今则行各洲无国无之谓之印税者令民间买国家所制之印花粘于各项契券字据之上以为纳税之征也其造之之法应于京师设厂并购办制纸制印二种机器雇匠创造其纸则中藏纹理其印则细极毫厘以杜作伪如或一时开厂未成可仿日本造钞之例令英厂暂行揽办严立合同防其偷漏俟官厂能制即行自办其行之之法应取各国税则参较详定章程务从简便先行颁示天下然后于各省会城普设督销局一所为总卖印花纸之地将此项印花转发民间各市镇铺户代为零卖每百两中铺户应得一两官收九十九两其查之之法应严定漏私罚律例凡一切契券字据不粘印花皆作废纸事发照例议罚遇有词讼官不为理印花既粘于纸应即行句抹以禁再用其有已粘而未句者亦行议罚凡印税之大如此缘此税取之买主而责成则在卖主是以毫不扰累加以所取至微而罚则至重是以民皆易从核其情形实属有利无獘今英俄德法诸国此项岁征皆约一万万至二万万倭地最小亦征二千余万若以中国之大仿而行之开办之始不妨疏阔民觉其便必将竞趍约计每岁所集当不下一万万则不特洋债易于清还从此罢抽厘停捐纳举数十年欲除而未能之弊一旦廓清全局转机必在于此矣自我　朝丁赋并完取民之轻不徒千古所无实亦万国所未有民智渐开莫不知外国之租税之苛重今即加行一印税之法臣敢决其相安无事伏愿我　皇上断而行之即饬总理衙门转电出使各大臣将各该国现行印税律例章程详译一分并取现用各种印花列粘于册注明用法限期驰奏进呈　御览然后发交户部速筹兴办不过一年可以试行既纾目前之急又除从来之弊臣诚窃见时艰日亟不宜拘守成法故择诸国之通行有效尤为易举者敬陈于我　皇上之前是否有当伏乞　圣鉴训示谨　奏

　　印税条议　　　　　　　　　　　　　　　　　　　　　　　　　　　
程仪洛

印税即暗税最便于民而所收至广其法令民间各项生意凡有账单者皆须计其钱数照贴印花其税至轻而罚至重设有人入肆买布一疋其价三元则布店必开一账单交与买主其单上应贴印花数厘或至一分如不贴被发布店应受罚六元他皆仿此至于契券租约各种未贴印花者皆为漏私除应罚外遇有词讼官不为理此税常出买主如民间之有润钱也至买卖在二元以下者不收宜俟出使各国大臣将各该国所用印花详考用法贴说进呈略仿其轻重之等自数厘以至数两酌立定章其印以铜镂文极精宜向西国定刻大抵于货之易售者收税稍重将其章程先行布示天下然后定于某月一律开办直省州县普设税局或附于银行或寄于铺户皆可城镇铺户每月计其卖出若干所领印花于月终统计数目报明税局再行续领运货转销者则于报关时贴花印于货单经行所过验明放行初行之始不妨疏阔民觉其便自将争趍查印税约有十便此项印纸常寄售于镇市铺户他国多有纸店发售需用者随处可买无留难之苦其便一印纸中具刻钱数一目了然绝无蒙混之弊其便二由户部设印纸总局各省普设分局其印纸悉颁自户部应收税款户部即按颁出之数核收毫无侵蚀之患其便三各省分局除设员按时稽查各铺户帐簿之外别无检核验扰弊端其便四严立章程之后听人自行贴用无督责摧捉之事其便五商贾常购印纸以备用其税课皆先入官无征求勒索之病其便六一切契据无印纸者遇有讼事官不为理则人皆不肯吝小赀以贻后患其便七货财交易之事必有一二人与其间有受者同罚之例有告者给赏之条膺造印纸及所贴印纸不足税额者告发之人审实以罚金之半赏之人又不肯惜微费以取重罚其便八常税及厘金皆在未卖货之先而此税则在买卖既成之后民尤乐从其便九外国人与华商交易者华商亦贴印纸谓之自完国税是外国人亦必暗纳此税其便十以上十便皆各国通行之成效今中国仿而行之纵初行之始风气未开微有窒碍但使持以大信久之必可相安以视抽厘之弊不可同日而语矣

　　法国印花税章程　　　　　　　　　　　　　　　　　　　　
黄致尧

西历五百三十七年东罗马一千四百五十三年亡创征印花税一千四百余年西班牙日耳曼今日德国英吉利三国一千六百五十五年法兰西相继征税一千六百七十二四两年一千七百二十三年法国递定条例税章渐密一千七百九十九年十一月法皇拿破仑第一废印花旧例定新章厥后随时增改悉祖于此考印花有二一印于所用之纸一为粘贴活印花国家独有权利制造售卖归户部综理造纸局设在梯也尔地方法京巴黎设立印花局专司刷印印花及制造活印花又有异常印花惟法京印花局各府州县经售印花人奉准钤其按纸张大小之印花即系异常印花祇准用之于经人专司民间析产房地交易缮立遗嘱合同等事宜须谙条例考取给照方准充当所给之羊皮纸及各公局之单据簿册通计印花税分四类开列于下

一曰按张大小之印花除专例准行之各事外用之于民间例行单据词讼呈禀批判等件之原文及该各项钞件并一切例准呈官之件此项印花税连按照正税之双培加一税在内纸角钤印花分别抽税如下半张小纸税六十生丁全张小纸税一佛郎二十生丁全张中等纸税一佛郎八十生丁全张大纸税二佛郎四十生丁全张大簿纸税三佛郎六十生丁平人签名之护照及打猎准凭按正税之数加抽印花税民间招贴印花税如下见方十二代[西](四)迈当法寸名代西迈当每约中国裁衣足尺二寸九分余半税六生丁见方十二法寸半至二十五法寸税十二生丁见方二十五至五十法寸税十八生丁见方五十法寸以外或每纸告白自二件至五件均税二十生丁每纸逾五告白者税四十生丁五色套印招贴西洋戏及他项招贴间用颜色印画未便用印花每纸见方一迈当法尺名约二尺九寸余或一法尺以外税五十生丁再大则税一佛郎其各项文件亦按纸张大小粘贴活印花者径由给发文件之人用笔涂抹以杜复用惟问案衙门司案官诠解案由之钞件用注册所给发之纸缮写不索纸值用活印花由钞件之签名人粘贴涂抹招贴所用印花由印书匠粘贴涂抹惟不得用之于缮写之招贴

二曰按值征税之印花一生意单据或法国与别国所发之无论可否议价之银票及票背后注明议定价值之存栈货单可用活印花或用刷印之异常印花纸每百佛郎或一百以内均税五生丁二法国或别国在法贸易之各铺厂所发股票续股票及各府州县各公局之续股票均用活印花其续股票照股本每百佛郎税一佛郎二十生丁惟法国房地银行此行遇房地交易如售者无主出银购买或典押购者银不足数填借若干以房地之契为质均索五六厘不等诚便民之一事也之押据另给利益每千佛郎祇税五十生丁又法国各铺厂股票期限不过十年者照时值股值每百佛郎税五十生丁续股票期限十年以外百税一佛郎法国或各公局之续股票股本每百佛郎税一佛郎此项印花亦可趸购一年期限之活印花小册大率以一季半年或一年为期过期作为废纸照时值股价每百佛郎税六生丁连加一税在内别国铺厂之股票续股票在法随时定价者均抽印花税三国家收课官掣给之指抵国帑票每千佛郎税一佛郎六十五生丁　四国债票如中国息借票或别国在法随时定价之股借票或各单据内填注之股借票除经人添注之各据外每票值五百佛郎及五百以内者均税七十五生丁五百至一千税一佛郎五十生丁一千至二千税三佛郎

三曰趸购印花　凡各铺厂与各公局之股票续股票按时值股价每百佛郎年税六生丁法国房地银行之续股票每千佛郎年税五生丁法国银行票之税印花照上一年之行用票价酌中计算用按值征税之印花按纸张大小之火险印花必用趸购印花照保险之数计算各项保险每千佛郎税三生丁防局定额捐千税四生丁

四曰专项印花一本地行用之提银票不计银数每纸税十生丁无则罚五十佛郎行用他处之提银票税二十生丁准用活印花旋准用刷印之印花纸缮写倘无印花或印花不及例征之税者照汇银信论凡给票人取银人或票背后首先添注人照票注银数各罚百分之六别国之提银票在法付银者例应先印花无则沾利人票背后首先添注人取银人或取票人亦各罚百分之六倘前三项提银票程序未合法国条例者应缴生意单据税平人签名之发货票收银票收清票十佛郎以外税十生丁未经经人等给予之收清票及收银票或他人代付之银收票数逾十佛郎者均税十生丁归欠银人给付惟该各项收清票或代付之银收条无印花者罚六十二佛郎五十生丁归签名人给付二国家度支官掣给之收银票除丁口财产税票外数逾十佛郎者税二十五生丁并入欠款项若给予贫人帮款之收条准予印花水陆两军弁兵之提银票或生意单据之收条丁口财产税票及支领口加饷等收清票概免印花三铁路公司收货票快车税三十五生丁慢车税七十生丁信局小包寄件所有寄时收条收票提单等件从前各税三十五生丁令则各税十生丁连接到寄件人应给之税在内其本城寄件概免前各项印花四上各项每件之提单四张一与寄物人一与收物人一与船主一与船公司不论纸张大小各税六十生丁五兑换银洋人细帐一万佛郎或一万以内税六十生丁一万以外税一佛郎八十生丁

所有税关丁口财产税货物税落地税西洋落地税即充当地公各印花刊于各项票上或制给之收票上税额自五生丁至七十五生丁查法国与法属地阿尔日黎每年约得一万六千万佛郎合库银四千三百余万两云凡平人签名之据或笔据例用按照纸张大小之印花纸若以无印花之纸缮写罚六十二佛郎五十生丁生意单据自缮写之日起计十五日内未经呈所有授者受者沾利者暨背后首先添注者每百佛郎各罚六佛郎倘此项单据所用印花未及例征之税照未缴之印花税计算罚锾行用他处之提银票亦照上办理若用已经用过之印花或售卖用过之印花者照违例论拘案罚五十佛郎至一千为止倘复再犯加倍判罚并监禁五日至一月为度私造印花者例禁綦严罚做终身苦工窃取真印花致损国课者监禁五年至十年为度又无论用何法制仿造印花即非有意偷漏亦予严禁

　　论中国求富强宜筹易行之法　　　　　　　　　　　　　　　　
汪康年

今必欲筹全局乎则必官同心士同志工商同法此徒滋议论而积久不能成一事矣今必欲正本源乎则必设议院定官制尽改政法此又徒滋议论而积久不能成一事矣小水之相会也非欲成大川也然而成大川之道在此矣众声之相和也非欲成大响也然而相和已多则成大响矣治水者自流伐木者自披枝事故有由散而后得整由流而后及源者今天下虽未能一旦更变然内之部院外之督抚监司固有就其职所能及幡然以图更变者其郎曹守令及其居乡搢绅亦有就其力之所堪而毅然以成事为己责者今且无言高远也但就各人愿力之及随其事之大小难易而合力以图之则安知数年之后维新之盛业不于此基之哉

今日振兴之策首在育人才育人才则必新学术新学术则必改科举设学堂立学会建藏书楼然改科举则必将官制政法尽行改革非旦夕所能期泰西学堂之制最为美备有大学堂中学堂小学堂而武备又各有专门学堂别有师范学堂以教为师者其学堂规制大者工费至数十万磅小者水师医生律师亦数万磅延师购书之费称是此必非一时之力所能举办泰西各种学问皆有学会以讲学之人多故学会可设也泰西之藏书楼藏书至数十百万卷备各国文字之[书]是三者皆兴国之盛举也而非今日所能行也今日之务一在立小学堂堂中延一教西文师延一教算学师延一教中文并各种初学书之师如有成材之愿学者入焉一开小学会凡士子欲购求时务政法算学舆地者亦可各联一会购置会中应用书籍一月数聚自三人以上即可创办以渐增加一建小藏书楼各州县应贝豦赀购中西各种学问切要之书置诸楼中使人掌其籍愿学者可就观之而限以时刻一各处书院应兼时务艺学不能作或作而不当者不得居前列一凡秀异之才无赀读书者可以公中之财资之学学成则行之外海以博其学识一宜多撰问答体之各种启蒙书以图说使观者易晓一宜多译西人专门学问政法之书由浅而深又多一章程之书以便仿行一宜用西人灯影法讲各种学使人乐观而易晓凡此数者自问匹士以上即有可为之事而官绅亦可各以其权力所及而为之此不待巨款不劳聚论而即可行者振兴之要又在阜财用阜财用则必兴商务[兴商务]则必定商政改税则立公司铸金币设银行开铁路然定商政必由　朝廷采取西法设立商部大臣无论变更成去非一时所能行且或立法未善或不得其人则益滋流弊西人税则出口轻而进口重此非今日国势所能行仿西法铸金币诚今日提挈商务之要举然事既创举且　国家赋入赋出之法将因之尽变亦难猝办设银行则可握权利阜商本而事亦浩大铁路既开则中原之物产可尽出程途轻捷转运便利而非刻期可待之事立公司则赀本殷实布置周可与西商相角然华人自为者多罕能共济凡兹数者皆繁重而难举非可必之于今日者也今日之务宜筹商人能自行之法各业能自振之方一宜立商会凡通商大业为商务聚会之区者宜立总商会专考求商务盈亏之故而筹更变之法而各业又自立会凡其美善之法必宜师之其疵病弊端必尽去之庶物易销售而西人不能抑难矣

一宜仿泰西制造各物本国销售使财不外溢并可渐行之各国一宜择中国之物为西人所乐用者精其制造以便营销一宜定专利之法使创造者不致有徒费之虞一凡新造之物宜轻其税厘一应由商会派人考求各处物产一应设商务报专报以上各款之事然商贾阜通货贿者也而货贿非造于人则出于地然不讲求农工而但求诸商务岂非务末而忘本者乎故宜设验工会凡通商大埠应立工会凡制作精工过于他肆及能自创新物者奖之或许专利又设务农会凡农蚕种畜之事悉心考究办物土之宜求孳乳之法以上二事可随地设之有所得则登商务报各州县行之各省行之不数年而物产丰饶利源推广矣凡此数事皆人人可行事事可得无多待于上并不见掣于外苟行数年未有不见富庶之效者也

至若御外侮尊国权则必讲武备然整顿水师陆军延西将练洋操购船炮此皆　国家之事非常人所当与闻若夫改武试则变更旧制难期准行绘舆图则繁费不易行常人所可讲求者一宜立兵学会凡夙负材勇之士宜入此会会中应购备各式枪炮及武备书籍以资考求一宜多译书籍一宜选士之精细者专考求修造鎗炮之法或竟入西国名厂中肄习一宜选士之有谋者专考求西人行军步武行阵之法及其号令击刺一宜考求中国沿海内地攻守险要之所在及敌人进兵之路凡若此者苟以[精](靖)心毅力行之大固可备将帅之才小亦足备一方之患此则在下位者皆可勉力为之者也

抑是三者固非烦劳难行之事然旧习不除则虽有良法美意亦必阻格不行中国旧习好务己事而罕察外情一则以为中国之旧法已善矣一则以为我之行事已善矣如此则忠告不至无从取正一也好听谀言而恶逆耳不知得谀多者受蔽亦愈甚二也怠于作事而人成功见他人有所造作辄以私意排抵之甚至甲作则乙斥之乙作则甲又斥之终于无成三也意见各执抗不相下宁败成功不肯迁就四也退后之谈非无正论及见当局则心中所不然及于理所不合者皆置不言而揣测迎合之说五也见他人之得则思排挤见他人之失则思推避不相扶救六也祛是六失宜崇五善一宜虚心听受二宜广采直言三宜互相扶救四宜论列以实不得以私意非毁五宜作事必要其成不得有所畏惮而又必立简法以免纡回求速捷以惩迂缓勤事为以防废弛限时刻以定作息则庶乎诸务克举而功效可矣

　　利权一　　　　　　　　　　　　　　　　　　　　　　　
薛福成

自来有天下者取诸民以制国用即量所入以治民事此古今不易之通义也孟子论取民之法准乎什一以为轻乎此与重乎此举非尧舜之道盖必如是而后用可足用足则事治事治则民治也后世幅员日广道路之转输有费官吏之征调有费往往取之甚轻而民之所供已至数倍地之肥硗民之勤惰万有不齐于是取民之制不得不务从其俭以恤民艰我　朝承明代加赋之后悉除一切无名赋额厚泽深仁旷古未有通计一岁取诸民者惟江浙腴壤于什一为近此外由内地推之边省又推之瓯脱荒远之区有数十而取一者有数百而取一者并有羁縻勿绝一无所取者盖地广民贫不得不薄赋以示绥怀相承久矣然其当治之事当设之防或更倍于内地又不能以取之者微而置之不理故合计天下地丁正赋约二千余万两仅足供绿营兵饷之用而其余出款尚繁入款有限即今无偏灾无大役犹且汲汲不遑迨事变稍值不得已而议开捐例议减俸廉议令州县摊捐各款所得甚隘而其弊不可胜穷也所节甚微而其耗不可胜言也曩者粤孽构难一时名臣谋士创为确货抽厘之法诚以有寇不能不募兵有兵不能不筹饷自然之势也明之晚季军饷皆出于加赋一丝一粟必取之力田之农农之谋食也艰稍夺其事畜之资即已流亡失业所以流寇愈炽驯至事不可为若夫厘金悉取诸商商有余赀以营贸易莫不自顾身家且所抽之厘仍加诸所售之货之价则于商并无所损而其利实收之众人所以积少成多而民无大怨各省厘金最旺之时通计岁收不下二千万两今亦有一千四五百万两所以能剿除群寇懋成　中兴之业者职是故也夫明之贻误与今之成功其得失较然明矣迩者军事渐平而经理厘务之人或失其初意不无病民之事于是论时务者莫不扼腕抵掌欲去厘金而洋人亦遂执洋货免厘之说以继其后夫厘金果不便于民俟中国财用充足徐图裁可也外人而挠我自主之权不可也中国整饬厘金之弊严杜中饱俾商民乐业可也予洋人以垄断之柄不可也何也洋货既免厘必旋及于土货洋商之运货免厘必更揽庇华商之货厘金之利岂不尽失耶且今军事虽平而各路防营尚不可撤各省田赋尚未复额一切城廨仓狱善后之工尚未尽修莫不恃厘金为挹注苟或去之则拘挛贫弱百务俱废异日彼乘我无备求洋税将何以应之且华商因避厘金之故竞买税单而洋税因之稍旺厘金既去则洋税必多偷漏是洋税随厘金而者又自然之势也万国公法有之曰凡欲广其贸易增其年税或致他国难以自立自主他国同此原权者可阨之以自护也又曰若于他国之主权征税人民内治有所防害则不行今各国徇商人无厌之请欲有妨于中国其理之曲直不待言而明矣

　　利权二　　　　　　　　　　　　　　　　　　　　
薛福成

凡两国交涉之事条约所及者依约而行条约所不及者据理而断中外各国所以敦睦谊于不敝也按旧约各货纳税后即准由中国商人运天下路过关税不得加重税则可只按估价则例每两加税不得过若干分此约立于道光二十二年维时海内无事田赋足额尚无厘金名目当事者又不知中国税额较之地球各国有轻至四五倍七八倍者故与洋人立约如此耳厥后天下多故饷无所出始创为抽厘之法盖西国通例量出为入一岁中有额外用度辄加派于各项之中或有兵事亦由众商捐集巨饷殆与中国抽厘名异实同而于例定之商税则迥不相涉也夫中国人有自主之权军饷筹之中国非各国所能干预创办厘捐之初洋商之货亦在各子口抽课均无异辞迨咸丰八年十一年订立条约与各口通共章程始议定洋货土货倘愿一次纳税免各子口征收纷烦每百两征银二两五钱给予半税单为他子口毫不另征之据其不领税单者仍应逢关纳税遇卡抽厘斯乃格外通融之法体恤洋商已无微而不至彼洋商运洋货以子口半税抵内地厘捐其获利过于华人远矣然而商人无厌之求靡所底止往岁滇案未结英国威使复徇奸商之请藉端要挟所欲甚奢日久相持始立台条约定于租界内不抽洋货厘金又洋货运入内地不分华商洋商均可请领半税单是又格外通融之法所以优待洋商流通洋货者至矣尽矣蔑以加矣闻各国议院于中国厘金一事本不以为非戊寅八月新闻纸英之大臣以台条约未遽核准并有虑中国责其食言者威使徘徊观望其理既绌其气自衰彼之本计不过俟德法诸国条约之后坐享其成其或从中播弄或隐为主谋均未可知然各国所据以争者旧约之说也盖尝细译旧约之意当时既并无厘卡则内地自有常关耳常关税额较轻于洋关其曰路过税关不得加重税则者譬如江海关纳税复过苏关浙海关纳税复过杭关均不再按值百抽五之例纳税耳然该关之税仍自当完故后此议定不领税单者有逢关纳税之款而各商无不遵行至厘卡收捐专为筹饷而设名之曰捐则非税可知名之曰卡则非关可知二者既不能相混则条约固无不得抽厘之文彼西国将何说之辞且查同治元二年间上海洋商屡请领事阻止租界抽厘英国卜公使批札驳斥法美两使亦意见相同乙亥七月新闻纸录字林新报有同治二年英使批上海英领事禀并美国外务大臣复英公使之语均言租界应由华官抽收华商之捐夫租界且如此在租界之外举是以折之而彼当无辞也洋人之[货](资)一入华人之手听其或留或售或用或不用洋人不得过而问焉则华人以名义所在自捐公家之饷亦固其西洋诸国无物不征无人无事不征即如商贾既税之于合伙又税之于出入货物又税之于发收银钱又税之每岁所嬴之利其征敛之繁十倍中国设使中国欲减其税项以便华货于之畅行彼能允之举是折之而彼当无辞也洋人之说动谓以厘金之故致洋货阻滞不行考近年进口洋货每岁值银至八千万两以外较至十数年前几逾一倍可谓年盛一年矣而又云贸易不畅其将谁欺举是以折之而彼人当无辞也总之洋商于已得之利则习而忘之未得之利则变幻百出以图之尤其无穷之欲壑虽尽去商税犹未以为足也众商日聒之领事领事日唆之公使公使非不知事之难行姑肆其恫喝以尝试中国幸而得请可以邀誉市恩万一中国必不能允彼亦有辞以谢众商矣然则应之者在洞烛其情始终勿为所摇而已

　　利权三　　　　　　　　　　　　　　　　　　
薛福成

间尝闻西人为持平之论者曰洋商之求免厘金非敢干中国之政特以中国厘卡林立收数互有异同运货者不能约定成本恐多折阅耳审如是则加洋税免厘金之说也昔者日耳曼未一统之时小邦綦布关税烦苛百货不能流通自普人称雄始集各邦议立统关入口货但征税一次税亦视前加重以各邦幅员之大小按月均分近者德相毕士麻克又在其国议加进口税今裁撤厘金之议德使巴兰德颇主之若知中国必不能允彼或以统关之说进然中国之形势与德国异中国之地以开方道里积算嬴于德国者几及二十倍各省各口所设厘卡皆必不可缓之用待以支销今洋关加税少中国万不敷用加税多洋人又未必愿也则惟坚持旧章与之驳辨而已且中国所需之物祗有此数即去厘金贫民不必因之多用洋货其贩运在数百里内者抽课本微即或道路远纳厘较多获利亦较厚其数辄加之售货之内而华民亦不因此少用洋货是厘金并无损于洋商也中国之护商旅也陆路则有防勇水路则有水师皆恃厘以给巨饷去厘金必去水陆各营盗贼之起何以弹压洋货土货皆将阻滞不行是厘金大有益于洋商也夫无损如彼有益如此然而巴使拾威使之绪余起而相争彼谓天下强国德犹出英之上故凡英所不能行于外国者欲竞而得之以示豪举然窃以为误矣巴使于约章之原委厘务之窾要实未究心徒受盛使之愚弄而不自知今以洋船贸易论英商居十之七美德法及东西洋各国共居十之三就令争而获利亦不过英取其十而德取其一威始自知无可置喙乃嗾巴使于修约之时强中国以所难行事成则英商坐享其利不成则德人且[以]不谙公法为笑于天下威使为英计则得矣何英之智而德之愚耶德之君相素以豪杰成名一闻此中曲折亦必不以巴使为然也或曰中国加洋药之税罢洋货之厘以相抵可乎曰抽厘则利权在我加税则利权在彼今即倍加洋药之税与厘金若足相抵然洋药在中国例本当禁专恃此为利源名已不顺万一异日有可禁之机必以碍于帑项而中止是使中国留终古之毒也且洋药之为物轻微易藏在于把握若加税过重偷漏心多仍无补于国计而厘金之利则一去不可返矣威巴诸使举关卡一二小节以为要挟罢厘之辞不知此等乃通商常有之事就案清理则可藉为要挟之资则不可而彼之所哓者又各有一是非也然则洋货加税之说可行乎曰必不得已如所加之数逮于厘金之数又于立约之时善防其弊则固未尝不可行西洋各国税额大较以值百取二十取四十为衡又多则值百取六十者有值百取百者又有通行免税关者于轩轾之中各寓自私之计不若中国之大公无我出入一体今酌中定论自洋药而外均以值百取二十为断或于厘金所失之数稍足相偿乎

　　利权四　　　　　　　　　　　　　　　　　　　　　　　　　
薛福成

自巨寇窃发以来军饷告匮始立榷厘之法古之人有行之者汉之算缗唐之除官钱宋之头子钱其意皆相同也救时之彦创为此策而军饷赖以支持者逾二十者迩者群寇削平洋人颇谓军事起则抽厘以助饷军事定宜免厘以恤商不知此说似是而实非者也自各国通西洋货之贩运洋人之游历日益繁多不能无水陆各营以资保护不能无船械机器诸厂以精制造不能无江海各隘台以固我藩篱凡若此类虽质之洋人必皆谓当为之事而岁出之经费亦十倍于前日是故通商之事既不可废则各项经费一日难即各省厘课一日难停也夫中国于厘务苟[持](特)之甚坚洋人或出于加税之一说万一所加之数竟如中国所需之数则其中又有利有弊何也当子口税章初定之时洋商以半税而免内地厘金其利本优于各华商华商之巧者不免于与洋商狼狈相倚诪张为幻于是有代华商领半税单而取其规费有用运照庇送无遵照之土货有用洋船代洋商携带洋药各货有凭照免纳厘金未到子口之先已将土货销售是洋税与厘金均受其病也是使守分之华商不能获利也是驱守分之华商不得不为奸商也今定税例华商洋商一律凡进口之洋货纳税于海滨之通商正口凡出口之土货纳税于内地之第一子口各厘卡量加裁并论其大势宜密于近海而疏于内地用新定税额一征之后任其所之不复重征是举前此弊端一举而清之也不必立防弊章程而弊绝矣内地各省祗须于最要之关口设立总卡既可樽节浮费而华货贩运较近者并无所征则小民咸受其益此皆中国之利也然而犹有虑焉厘金取之华民中国有自主之权今既尽归之洋税设洋人于下次修约复以税重为言势必致固有之利权动为洋人所牵制是宜于立约时声明加税与停厘相抵如异日酌减税额亦宜酌复厘金以昭平允永杜洋人之借口此一端也中国既权厘金所入尽归之洋税其或华人自在内地贩运土货者免其征税既恐洋商隐附于华人以资弊混若偶经一卡而亦用值百抽二十之例势必有所难行是宜明订章程核定道里之远近如某处至海口须经几卡则货税亦可作几次分缴如是则华人不以苛敛为苦而所经各卡节节稽征洋税不能偷漏此又一端也二端既立乃可祛其弊而收其利矣然则中国既得其利洋商独无利乎曰有洋商运货入中国可豫定成本若干嬴余若干操券而来必如愿而返利一也关税交纳之后运入内地无守候验货之烦无逐卡停留之苦行运既连成本较轻利二也洋商一次纳纳税虽若稍重然隐加之售价之内仍取偿之华民华民但知洋货之不复纳税也无不乐于贩运或益从此畅销三也利之所在显然易明洋人何惮而不为然窃料洋人昧于图远而溺于近利加税一说势固必不我从也则惟有坚持旧章与之驳辩而已
 
　 
卷二十五　户政二理财中

　　廉俸　　　　　　　　　　　　　　　　　　　　　　　　
郑观应

管子有言仓廪实而知礼节衣食足而知荣辱天下之人未有饥寒切体内顾增忧而能致其身为国家用者西国定制人非本籍不能为官选举之权操于议院一县之中有知县有律司有管库有考帐有查街有捕头执事人外除优给俸钱外复有公费以给应酬事无陋规物无官价即巡捕下役每月工赀亦数十金余可概见倘有玩忽章程贻误政事徇情受贿越理取财一经讦发从严查办其人多羞忿伏罪自裁否亦为国人所不齿故贪坐赃之风不禁自绝惟其有司养廉之则较中国为倍优国家课吏之条亦较中国为倍肃是以俸薪外一介不取而簠簋不饬之患寂尔无闻我　朝建官设禄正俸之外加以恩俸常支而外复给养廉体恤臣工无微不至无如俗尚奢靡物价腾踊京外各官之廉俸入不敷出数本无多而又以丁耗划以军漕绌于转输扣俸折廉所得无几其能洁己奉公见利思义者贤人也否则上焉者或借夤缘馈赠节礼堂规克减军饷侵蚀钱粮为津贴下焉者或藉窝家坐赃娼赌私规诈索乡民欺蒙长官为得计探其原由实支用不给极其弊遂至流毒无穷恐非古圣王重禄劝士庶人在官禄足代耕之本意矣今欲整饬吏治轸念民艰当自京外各官加廉俸始新政论议云宜下[令]国中自今以往在内为相臣者年俸三万两所属递趋递降以是为差在外为总督者年俸二万两提督将军年俸各一万五千两所属递趋递降各以是为差至兵丁水手月俸八两至十两月终颁俸分毫不得扣减衙门公役以及各官住所费用由公项给发历官十年而归田者恩俸视其所食禄给若干成数以其仕二十年三十年者递加之终于王事者功大则以其恩俸之数酌给其终身功小则给其子之成人而止文员武员有受民间一钱一物或擅支国库一毫一厘者立行革职永不再用恩俸尽削如此而贿赂之风未有不绝者也或嫌此议不无过重我纵不与彼亦必取与其私取而败公曷若公与而杜私重禄所以劝士古之大小臣工身名俱泰无他此法行耳所有文武廉俸必照旧额倍给并分别酌给办公之费使无支绌之虞若复有罔上营私受贿枉法者按法重绳之一切陋规悉为裁撤或相沿已久碍难骤革者全数充公如此则民困纾而官方肃矣[或](我)疑　国用未足一旦遽增巨费无所筹则莫如裁汰冗官将其额禄并归必不可少之员则廉俸裕而操守自端积习除而　国帑自足矣尸位既少循吏必多循吏既多民生必遂百姓足君孰与不足又何虑官谤之或速经费之不敷哉若更能通堂廉之分际袪隔膜之偷风上下一心实事求是则唐虞三代之风不难复见于今日矣

　　书鄂督开辟全楚利源示后　　　
李提摩太

自古大有为之臣负经济之才具卓越之见无不以厚民生利民用为本其所裁成辅相之道大抵准今酌古因时制宜以润泽鸿业未有胶柱而鼓瑟者其所挟持甚大志趣甚远固非浅见寡闻者所能望其肩背也今鄂督张香帅制军自任粤东疆寄其兴利除弊已可概见惜未竟其用即量移鄂省去后士民思之如慈父母良以善政之及人沦肌浃髓也今既督鄂于两湖之地开办炼铁事宜又置织布局枪厂利国用而厚民生无惑乎口碑之载道也夫民不自生必赖有以资其生者农桑而外大约不离乎开矿制造等事夫开矿与制造为致富之阶其说起于泰西而泰西各国行之而获效者比比皆然故其人皆极深研几两事并行不悖其国家又设格致书院以教育人才于制造之学既精益求精复建博物院聚五洲之产而比校之约期立会互相考察大抵集思广益乐取于人以为善而深戒夫私心自用之习凡有是习而任事未有不偾者今香帅为富民开利源为贫民谋利薮简员履勘本省邻省煤铁之矿劝谕开采善乎香帅之为民生国计也夫事不患不集而患识不充足功不患不成而患习之难去以香帅之总督两湖方荷　圣恩之简畀事权在手不论何法皆可施行事岂尚有不集者乎然苟非具卓识于先则且与庸碌同方谓多一事不如省一事之为妙也而香帅于莅鄂之后即思有利必兴绅民不能识其意多未浃洽香帅毅然为之而不顾知后来获效绅民必有恍然悟者顾或谓民情难与图始以鄂地舆情未洽当发轫之初方谓制军事更张有类半山之执拗者于此而欲其集捐帮办趋事赴功也殊非易易不知香帅性成刚毅见义勇为其所改弦无非为民筹划耳公忠夙着昕夕焦劳久为中外人之所钦仰其事有不速成者乎然而犹有说以处此夫谋天下大事者当定天下之大计蒙谓各省凡有佳质之矿皆当劝谕开采设局制造使贫民得所衣食则中国之利源庶乎广被不止斤斤为全楚计也不禁企予望之

　　拟立中国文钱合益会节略　　　　　　　　　　　　　　　　　
何献墀

中国积弱患由贫生军国之需动形支绌欲仿泰西国债民不乐从事捐输久而易懈自军兴以来每有动支必借洋洋人亦利中国所有遂于各口岸关榷岁岁取盈所谓无政事则财用不足旨哉言乎今议创立文钱合益会将以谋蓄储权子母取民有限待用无穷人拔一毛足利天下亦是权宜济变之一术也所有章程开列左方　一此会以论丁科钱合而受益故名文钱合益会　一设会专为国家筹以备不虞自宜奏办通饬各省一律举行先由帑项倡捐继由官绅协助庶使上下同心群情愈形鼓舞　一会中国人丁约有四万万之数除贫不自给者三万万不计外尚有一万万丁每日捐铜钱一文计每日得钱一万万文每千文作银七钱算共应银七万两周年三百六十日计共应银贰千五百贰拾万两　一各省自为一会先由府州县各司各堡各乡各族分立丁口册一本拟定每月每季汇收一次由该处公局全缴或缴[往]省中银号给予收条以为信据　一各省每年所得会本即由各省分贮公众善堂存放生息禀明该省　大宪立案每年造册呈报官绅祇许勾稽数目其钱银仍归各善堂绅管理　一各省所存会本银不得无端提挪如该省遇有偏灾即将息拨出赈济先由该省借用再或助邻省无分畛域事复均宜筹一律补还以期久远　一各省所存会本息银如无赈济军务之用即将该逐年分拨专创建铁舰铁路炮局药局平时有备临事不假外求日用之资不匮富强之策胥成众志益坚外侮自止　夙闻昆山先生留心大计一腔忠愤常以利济天下为心阅此文钱合益会节略更见一班今东洋和二万万若能照此行之轻车驾熟不过八年即可归且无借债外洋捐输吾民之多事也当轴者曷试行之香隐

　　度支　　　
郑观应

度支者国家预筹出入之数也泰西各国每岁出入度支皆有定额不能逾限如明岁出若干进若干两扺之外尚欠若干户部即于今岁预为之备若有军务急需则辟院集议另筹所有进出各岁终刊列清帐布告天下以[示大](下人)公故外国税重百姓不怨且朝廷所征大都酒及重贵之物得自富家不损小民惟中国尚无支度清帐颁示国中间本年五月户部奏称常年进项七千余万一岁所入不足一年之出今筹办海防购船置须巨甚非借洋不足以应急需当仿泰西国例议定一国岁用度支之数先举其大纲次列其条目畴为必需畴为可省畴属无益畴尚缺乏滥者节之乏者增之需者必补之无益者削之合京省内外而通计之则常经之出入可得也次则核查行省二十一部每岁田赋所入者几何地丁所入者几何洋关税所入者几何常关税所入者几何厘捐所入者几何政所入者几何沙田捐房屋捐海防捐筹防台炮捐所入者几何油捐茶税丝税及一切行帖典帖契尾杂所入者又几何每省分立一清册核定入详列其条目刊布天下镜存子曰向例由各省官办飞金铜铅木植丝布纸蜡颜料等类先饬查有无相沿商民津贴分别改饬商办比较历届开支之多寡兼知各省物力之艰难又派交各监督盐政织造办运常例备赏之件宜加查核有无节年库储量为减数此为节省各项杂支至整顿各关常税木税惟有悉照洋关办法须将各路货物名目亦均分别登载价值每届岁首由各省达部于税课盈绌贸易通滞系以总分叙论列以任卸衔名汇刊总册发坊广售掩饰无计积弊或除使官绅百姓家喻而户晓了然于　国家之所取于民者固有一定之数举所谓加摊火耗部费平余一切浮费而悉空之明定为制钱之数或定以自铸银钱之数而后商民不用加纳胥吏不得上下其手官司不得中饱其囊橐部书无由驳沮其报消矣则常经之入数亦可得也凡一出一入皆编立清册综核比较为赋财出入表出有逾则节之不可任其渐亏也入有余则储之不可供其虚耗也此合国内各省为通盘理财之法也更令各官岁呈简明清册一本实记一关之出入盈虚关册汇齐乃会合而详核之要知中国之财流出外洋者若干外洋之财入我中国者若干两两较核而其出入之大数可得知也出入惟均则姑任之出浮所入者则必详究其所以失之故当兴何项商务以补救之入加于出者亦必详究其所以得之故当若何悬赏以鼓励之此合中外各国为通盘理财之法也观泰西各国之筹国用无论土地之大小人民众寡未有不如此者此特言其大略耳此而不知何足以言理财亦何可冀阜财乎哉然而财活物也未定所生之数必先定所用之数定之奈何欲明养廉之原请先自定官禄始官禄丰足以养其妻孥而后贪酷之风可革也欲官不朘削民财必先自定　君用始　君用俭内府无所中饱而后深宫不萌侈泰之私上下一德内外同风而小民之急公奉上弥不悦而诚服矣安见中国有财匮之足患哉

　　停漕　　　　　　　　　　　　　　　　　　　　　　　　　　　
郑观应

三代以上有贡道而无漕运禹贡纳秷纳秸纳粟米不出五百里外春秋之世未闻转侯国之粟以赡王畿秦攻匈奴飞刍挽粟率三十锺致一石武帝灭朝鲜转运甚远率十余锺致一石此漕务因军务而起也初未闻官俸民食概仰给于遐方也古之良法一州之米即以供一州之食求转输于数千里之外迂矣唐初漕运岁不过二十万石藉以养兵元行海运不甚劳费明永乐九年会通河成遂废海而用河劳民伤财几竭天下之全力　国朝仍沿明制二百四十余年帑项之耗耗于漕与河者不可数计其设官也有漕督有中军副将以下各弁有漕标兵有各省督粮道有仓场总督有坐粮厅有巡漕御史有卫守备四十人千总六十人运丁数万运河管闸官四十一人闸夫数千其给漕费也运丁各授屯田使耕每船给田千亩少亦数百亩其船三年一小修五年一大修十年拆造皆给例价头舵水手有工食家口有月粮运丁有行粮诸费凡运米百石例给耗米五石银十两以不敷用州县给以兑费积渐至七八百两民力竭矣各衙有千总领运漕督又岁委帮押官分为一人押重一人押空每省有粮道督押又别委丞倅为总运沿途有地方官催趱又有漕委河委督抚委自瓜州抵淀津不下数百员员愈多费愈广一总运费二三万金一重运费二三千金一空运费一催趱皆逾千金至淮安盘粮则有漕督之弁兵通州上仓则有仓督之经纪加以黄河口额设官驳船山东直隶通州武清皆有之合算不下三千艘以及浚河建闸筑坝通盘筹算非四十金不能运米一石入京仓此漕运所以为无底之壑也究之南人食米北人食麦定于天亦定于地也米至京仓安能尽归实用哉查京仓支用以甲米为大宗俸官仅十之一八旗兵丁不惯食米往往由牛彔章京领米易钱折给兵丁转买杂粮约南米一石仅合银一两有奇官俸亦然四品以上尚多赴领其余领票转卖于米铺石亦一两有奇夫南漕自催科征调督运验收经时五六月行路数千里竭万姓无数之脂膏受吏胥无数之蟊贼耗　国家无数之开销险阻艰难仅而得达京仓每石之值约需四十两或二十两或十八两不等及其归宿乃以每石易银一两之用此实绝大漏徒以冗官蠹吏所中饱相沿不改此真可为长太息者也推原其故　朝廷思深远虑以为岁无南糟二百万石流通则一切杂粮必牵掣而骤贵兵民必有受其饥者故不惜繁费而为此然自输舶畅行以后商米北来源源不绝利之所在人争趋之市中有局米官中有米局则少米之患在今时可以无虑应请通饬各省改征折色其耗费一概带征并归藩库起解至旗丁京官应领俸米或援照成案每石折银一两四钱或按照市价则每石折银亦不过二两有奇如是则南民所完之数即北兵所得之数　国家无毫厘之损闾阎节赍送之资而一切漕河之工程海运之经费漕督粮道以下之员弁兵丁仓场侍郎监督粮厅以下之胥吏差役皆可一律裁汰蠲除是　国家开销岁省奚啻千万而反多数百万盈羡官兵两项所领实银且较增于从前领票转卖之值公私两途一举而均得大利有益于　国无损于民亦何惮而不为哉

即使虑及岁饥乏食则每年提出盈余银数十万两在津兑买南米存储通仓新陈互易以为有备无患之计其事亦轻而易举如虑海疆有事外人得以持其短长恐将来官商两病殆有甚焉盖名为官米则敌船可以捕拏名以商米虽仇国亦不能阻截公法具在有例可援米石可不在接济之列是可不必多方顾虑也夫运漕之法惟期事速省费今漕河既塞铁路未兴惟恃海运以济京师或以海氛不靖运道不无阻绝之忧议以陆运为代然劳费百倍且所雇粮车时有沿途载逃之患非计之得也或曰海运行之数十年有效盍仍旧贯不知一行海运不特多出运费且上仓运沪一交涉于官吏之手耗折百端虽简于河运而所费仍复不赀约需二千数百万两两湖江安尤巨虽所耗在民者多而　国家所损亦不下千万乃其归宿石米易银一两何苦令万家膏血掷之虚牝耶当今筹万难之际理财者何惜一举手之劳改为折成库银汇交户部耶惟折银价值随时画一不得加多勒索以致困民方为尽善惟当轴者所为鳃鳃焉顾虑者岂以漕务人员夫役无所仰食难免滋事故不敢发此难端欤不知此实不足虑也将来铁路既成道途开辟如开矿垦土筑路地利迭兴需人甚众又何虑难以安置耶且拔大疽者不顾小痛以或然之虑废经　国之方岂智也哉乎其虑之可保绝无也今河道北徙漕运不复海运亦非善策惟折色纳官实为利　国便民观前中允冯桂芬所著折南漕议查咸丰十一年奉　　谕旨裁撤河督河道并文武各官一百五十余员汰除老弱弁兵今河运未复已四十余年与昔年南河各缺虚费饷需情事相同而今时库藏支绌倍难于昔其为应裁已无疑义吾望当轴者尚亟亟焉以行之哉

　　国债　　　　　　　　　　　　　　　　　
郑观应

泰西各国无不有国债凡由议院公议准借者其国虽为别人所得仍须照还故各国兴大役出大军国用不敷即向民间告贷动辄数千百万或每年给息或按年拔本君臣上下缓急相济有无相通隐寓藏富于民之义而实不欲授利权于别国也当法越有事之时粤东筹办海防需饷孔亟余曾条陈当道请仿西人之法筹借民款准由各海关银号出票按年清利其票据可抵关税钱粮捐纳之需数目无折扣成色无高低借款至百万之家有司宜优加礼待善为保护不得借端勒捐以示体则民间必踊跃乐从昔英国政府因库帑充溢欲将国债全数归清而英之富民咸谓存之于家不若存之于国不乐收领再三请愿将利息减轻而后已法之国债每年交息银六千万两可谓巨矣而民间尚肯贷之者则以政府尚信足以取信于民而民亦以按年可以得息较之他处为稳也或谓一千八百七十年即同治九年法几为德灭矣若宗社为墟国债将谁索乎不知万国公法国之债贷于民还债之项出于地债与地合而为一其地为谁有则其债为谁偿此民之所稔知所以无虑也夫财犹水也惟患其壅塞不患其流通上下交征则败国亡家之券也上下相济则亲上死长之心也苟能示以大公持以大信试借民债以给度支成一时济变之良规即以葆万世无疆之盛业较前日之开捐例以授爵借洋债以损　国设厘卡以病民者其利弊得失之相去不可以道里计者万一贷之己民而阙仍有不足始可酌以微息转贷邻封考英法美德诸国借贷行息三厘多不过四五厘而止若土耳其波斯等国则因欠债过重行息过多致利权授于他人国势寖形微弱中国幅员之广矿产之饶远胜泰西人所共悉入甚多而借甚少无须重息可贷多金前此洋债行息至七八厘以上者非经手侵渔即洋行扣折耳闻中国借券之股份中外人争购之每股九十五磅有涨至一百零四五磅者外国之债股分单时有涨跌即俄国之钞票亦有涨跌也由是观之中国虽少出子金仍能应手闻我驻英某大臣曰嗣后筹借洋应向英国劳士斋乃德博令等大银行筹商此两行专与各国挪借银钱素有名望人皆信服常能以微息借巨赀他处银行万不能及洋人常言如中国借银百万必到汇丰丽如等银行说明所借之数所给之息指明某某口关税备偿本利分作若干结按结支付限年还清银行应允借款收存文契即以银如数兑交此向来筹借洋情形也该银行如果自有巨款此法尚属可行无如仅能担承实非殷实中国既与该行议定该行即出具百两券票一万张从一至万买股者或买一张或买百张多寡不等迨头结还到期何人之银先收何人之银后付不可预知其故何也券票之涨跌不定券票跌则本钱恐缺人思速还券票涨则利息依期人思久借爰拈阄之法定还债之期免疑该行有褊袒之弊此等办法虽极公平然股多之人本钱必有亏损收回全数或收回半数非到拈阄之日无从预知断不能料理于先收回本钱复入股份大为不便倘将来再筹借须设法补救此失始易通融必将放债诸人不便之事代为通盘筹划若稍有妨碍势必增长利息益受其亏欲策万全厥有二法一曰立法借钱限定年月一次全还一曰按结归款先于券内载明第一结归还若干第二结第三结归还若干俾得早为料理彼放债者则亦乐闻某国借债建造铁路电线开矿治河一切富国之政利息大而券票强甚不愿出赀借人妄作耗财无益之事尤恶借债用兵将银钱变作火药弹完万一亡国败家则借将成画饼不但失去利息而已驻英大臣之言如此可深思其故矣

我　国家量入为出本有常经前此借债外洋权应一时之用金磅高下既受巨亏嗣后洋债一端自应永行停止况目前所借并非外洋真正殷实商家仍由银行担承后每一股百金听中外商民购买该行董事转得上下其手坐收利权中国廿一行省中殷实商民为不少但使由户部及各藩库仿西法出给股票每股百金定期归还按年行息收放出入诚正无欺安见中外商民之信户部者必不如其信银行信中国者必不如其信外国乎即万不得已而再借洋债亦宜统筹全局审慎周详不必再托在中国诸银行中经手以免辗转扣折亏累无穷但饬驻英使臣径向劳士斋乃德博令等大银行熟商行息不过四五厘中国屡借巨赀素守信义欧西各国共见共闻大可与其本国国债之息银低昂相等苟还本之期以一二十载则彼民之有赀以出借者亦可作为产业踊跃集赀贪利之心中西无异利可图矣虑其不可恃以致失利利可恃矣又虑忽借忽还不能久享其利亦中外具有同心也且也贷债既多则中外之交欢愈固而国本愈坚几有休戚相关之势亦情之出于自然者也今中国借洋以海关作抵其诚其信为天下万国所无乃以此绝大利权不授于己民而授之外国且不授于外国殷实之富户而甘授于外国奸狡之牙商此所以洋一事遂为通商以来一绝大漏而泰西各国有识之士且咥咥然窃笑于其后也则不知彼己之情者决不足筹交涉收利权也

　　论中国易于富强　　　　　　　　　　　　　　　　　　
李提摩太
  </div>
  <div class="pagination">
   <a href="皇朝经世文三编_page31.html">
    上一页
   </a>
   <span>
    ...
   </span>
   <a href="皇朝经世文三编_page27.html">
    27
   </a>
   <a href="皇朝经世文三编_page28.html">
    28
   </a>
   <a href="皇朝经世文三编_page29.html">
    29
   </a>
   <a href="皇朝经世文三编_page30.html">
    30
   </a>
   <a href="皇朝经世文三编_page31.html">
    31
   </a>
   <span class="current-page">
    32
   </span>
   <a href="皇朝经世文三编_page33.html">
    33
   </a>
   <a href="皇朝经世文三编_page34.html">
    34
   </a>
   <a href="皇朝经世文三编_page35.html">
    35
   </a>
   <a href="皇朝经世文三编_page36.html">
    36
   </a>
   <a href="皇朝经世文三编_page37.html">
    37
   </a>
   <span>
    ...
   </span>
   <a href="皇朝经世文三编_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
