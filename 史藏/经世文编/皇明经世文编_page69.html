<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 69 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 69 页/共 172 页
  </h1>
  <div class="content">
   一明钞法、照得在外衙门官员、通同势要、卖纳课钞、充军降级、例有明条、而户部河西务临清等关商税近虽题奉钦依、间岁收钞、往来客商、多是行使银钱州县官员、又各拘忌前例、以此收买不前、解纳迟滞、势要乘时邀索厚利、益无忌惮、况查内帑天财库、每岁给事中御史主事等官、会奏关领给赏、各该衙门官吏监生进贡夷人并锦衣等七十八卫所旗军冬衣布花折钞不满二百万锭、内帑给赐、亦略相当、今若将各钞关门税、一槩交收本色、不无积弊过多、软烂可惜、合依给事中任有龄所奏、恭候命卜、通行巡视科道等官、会同提督该库官员、约计每年合用给赏钞锭、实该若干、见在若干、该添若干、开报户部、照数收买、陆续奏进取足　上用其各关商税、仍听折银解部类边、庶几钞法商课、上下并行、赏典边防、内外交足、而法立人守、亦易避而难犯矣、
　　一振塩余、照得煑海饷边、此天地自然之利、而前代课入之多、至六百余万缗、今淮南北浙东西长芦山东等塩、起存止余总百五十余万而已、其广东岭外南雄江西岭北南贑福建黄崎镇南台三关等处、课税颇多汨没、有司不达户部知数、而陜西灵州、云南五井、辽东金复海葢、虽该都御史杨一清刘献御史沈教先后奏行、亦未开据征解支销、边计不足、有由然矣、合候命下、户部咨都察院通行各该御史、吊取紧关人卷研勘、前项课税、既收在官、逓年作何支销、有无侵欺花费、及商人陈淳道公养等奏称见今生齿日繁、塩食日广、要添引塩一体开边、是否相应、辽东延绥、清出的数、依旧存留、专给彼处不敷军饷、岭南北邵建税银、除南贑军门量存三分之一、余各起解太仓贮库类边、云南五井、仍催节年拖欠刻限解足并此外或有通商惠民良法、并听区画停当、开奏施行、亦取于民、不如取于商之一道也、
　　一预储蓄、照得今制、州县各设有预备仓、是固有备无患之意、而汉臣谓积贮者、天下大命、其所关系、信亦非细故矣、但查弘治年间、照里积粮、限数虽多。课功不亟。所以其时粮多报足。至有三五万之积者。见今则粮例已减半、而每年但少六分以上、遽议罢黜。以致有司少能及等、抚按官员类多过期不报。则亦徒严而无益耳。今欲事在必行。伏乞裁为中制。粮从嘉靖二十四年定数、其知州知县考满粮不及例以十分为率、欠三五分罚俸、六分以上九年通考、起送吏部降用僻小罢敝县分、果别无设法者、并免住俸参究、俱照弘治三年十年题准事例、其在外巡抚都御史及清军等项中差御史并守城参政副使等官每年各另差官员、查盘仓库钱粮纷往沓来、十羊九牧深文曲法耗财虐民弊诚有如都给事中叶镗等所言者合从户部申明嘉靖九年题准事例通行各该巡抚都御史、今后交代、不必各另查盘、但置循环文簿、按季倒换稽考、通该三年、会委廉正官员一次查盘造册奏缴、青册送部、仍存一本、随卷交代、如有未完接管追问。照依勘合、一体完报、其驿逓钱粮、一年一查、不在此例、
　　一节召买、照得各边供亿、先年原无年例、其后虽间清发亦多给自中帑、正统八年令广东福建折粮解发各边籴备、着在大明会典我　皇上肇登大宝、诏内承运库先后发银六十万两接济陜西三边、又准免派甲字等库铜锡等料一年、减派二朱等料二年、御马等仓豆艹数十百万、圣德所被、天地同大、非止如宋臣韩琦等侈颂支拨内帑紬绢二百万疋、赐三司以为异政而已、今四方水旱相仍、九边请发不绝太仓外库、又鲜嬴余、损上益下、正惟其日、而内府监局比来敷率、乃数倍于前时、且如金册、先年皆内承运库支云南进年例金成造近来宗支日蕃、费用虽广、嘉靖元年、犹止依旧、嘉靖三年、买金二千七百两近来加至八千四百五十两、通支过太仓库银四十二万四千三百三十二两、珍珠先年止用广东解进嘉靖二十四年开买珍珠一百五万二千七百五十四颗、逓年增减不一、支过银十万二百六十四两、宝石珊瑚嘉靖元等年不买、嘉靖六年止买三十一两、近年加至四千两、通支银一十五万二千七百二十两、黄蜡成化初年派二万斤、随后派至八万五千斤、嘉靖元年依旧派不买、嘉靖三年买二万斤、以后加派至一十五万五千斤、又买十万斤、支过银一十九万九千八百一十一两、白蜡嘉靖元年止派四千斤、嘉靖三年买二千斤、以后加派六万斤、又买八万斤、支过银三十五万一百六十两、蒲杖嘉靖三年买二千斤、以后加至四万斤、支过银二万二千二百八十九两、香品、先年俱于南京库内取用、弘治七年该库缺乏、节行广东买办四万五千斤、顺天府买三千斤、嘉靖三年买速等香三千斤、今加至二十五万五千三百斤、又御用监一万五千斤、通支过银六十万七千三百五十七两、军官俸赐、先年俱于内库支给、正统八年广东福建折粮亦发各边备籴、着在大明会典、今军官折俸、巳奉钦依季进支发、其余那移、并赏赐等项、共支过太仓银一百二十五万五千三百两、白绵原无召买、嘉靖十年始买二千二百斤、二十五年加至一万五千斤、又支过银二万五千五十两此则支办之费。溢于旧额　之外者。御马仓红花子嘉靖四年坐派三石、今加至一万一千三百二石、艹嘉靖元年派四十一万一千四百三十四束、今加至一百六十八万一千二百七十二束、菉荳嘉靖十二年派七百五十石、今加至一万五千石、惜薪司白熟粳米、嘉靖十二年、派一十五石、今加至一百六十五石、内象房大麦、嘉靖五年派一百石、今加至八百六石、甲丁二库颜料、弘治十年会派四十四万二千八百二十斤张副、今加至二百一十万六百七十斤张副又添买银朱等料九十万、或四十九万八千斤、共支过五十三万八千五十六两、光禄寺果品、嘉靖元年奏派八十一万二千四十斤、今加至一百七万八千四十斤、又借支过太仓银六万两此则会派之数。溢于旧额之外者。而给事中谢登之等、又称光禄寺日办十倍于前。厨役不下数千。匠作已浮十万。由此观之。不惟太仓屡乏。内藏亦已不充。国计若斯。臣等安得不任其咎。顾天地生财有限。而国家经费无穷。为今之计。亦惟节之又节。推广　皇上盛德大业。日新月盛。悠久无疆而已。天地节而四时成、　圣人节而万民化、伏望　皇上严敕该库、并各监局、仰体　圣心慎惜、将凡金珠宝石等项、加以撙节、一以嘉靖初年为准、有余收贮、奏下户部、减派百姓、以昭俭德、以固邦本、以成嘉靖中兴之治、为子孙万代法、仍听户部遵照大明会典、正统八年事、广东福建二布政司将折银两、依旧解京、转发各边折籴备用、礼部亦查光禄寺日办酒饭钱粮厨役数目、一一明白备开应支应减应革并应关防节要、工部查各匠作请自　上裁、着为定例、则育之以仁、节之以礼、二帝三王之道、　皇上巳不远于　圣躬得之、而上给下足、内安外攘、唐虞三代之治、复见于今日矣、
　　一定颜料、惟我朝稽古建官、各有分职、钱粮掌于户部、颜料掌于工部、此系旧制、载在诸司职掌、巳有明征、所以永乐宣德年来、凡遇内库颜料有缺、俱行工部派买、正统十一年间、京师营造浩繁、各省仓粮勾用。　朝廷合用颜料遂令于存留粮内折征、自此户部接续承行。葢以钱粮掌于户部故也。其后各处粮米不勾支用、一遇灾伤、该征粮艹、无从拨补、户部又盘库内颜料数多积腐、节奉成化二十三年弘治四年诏、各处巳征颜料、俱送工部交纳、不于粮米内折买、又该户部尚书周经等照诸司职掌、请自弘治十三年为始。行移工部派纳、节奉　孝宗皇帝旨你所言有理、都准行、钦此钦遵讫、至正德二年、又该甲字库右监丞孙铠丁字库少监杨恩、经自奏准、仍行户部坐派、一向未改、缘前项颜料、各省久巳不于存留粮内折买、而凡造作工程颜料、有无缓急、亦惟工部职掌其事。备尝知悉。凡有坐派。必当其用。全与户部泛然代征者不同。况一颜料。工部既派。户部又派。事涉重复。缘干旧制。似难遽以该库一时陈乞中变。合自嘉靖二十九年为始、除内府供用库物料、并光禄寺厨役、户部照旧会泒外、其原系工部职掌颜料、俱复旧制、仍行工部派纳。庶几申缩。合宜、亦于体制不紊、
　　此节冗官以养死士其论极正一舍关征、切惟国家用财、当节则节、当予则予、各视义之所存、初非一定、关市之征。专待膳服。而汉宋以备边臣养死士。每有入寇。辄先知之。故所备寡。而兵力不分。多者不过万人。少者五六千人。厚之是也。汉初袭秦入粟拜爵。犹止虚名。未尝真以临民。其后开邸补官。纲纪荡然。　孝宗皇帝罢之。深得大易理财正辞禁民为非之义罢之是也。今边师久暴。国用屡诎、而征调分布、动连三时、无所不寡、皆不知敌情之故、比至空乏、又请开例纳粟补官。既亵名器尤厉民命。非所宜于尧舜之世、而文思院原额官六员、今支绢俸官七百七十五员、皮作局原额三员、今支绢俸二百四十一员、鸿胪寺鸣赞等官、原额四十六员、今支绢俸一百十五员、举此一项。其它可知。臣等窃为省之便。伏乞　圣明特罢开纳之令、永崇省约之风、敕下五府六部百司庶府、各图节用爱人、取凡分职所及、冗食滥费、但伤财害民者、逐起查明区画条奏裁革减省。一准嘉靖初政、以渐尽复　祖宗之旧、而辽东见有互市八里铺等税、保定有紫荆关等税、蓟州见奏开山海关等税、并各商税、未经开报户部知数去处、通行巡按御史勘明奏下、户部斟酌中数、请给各该督抚等官。另项收贮。专事间谍为必得贼情之计如或各镇关市。征入无几。户部仍查寿州正阳荆州沙市等税。解发凑给。贼情既得。兵机自豫。边计日省。物力渐宽。兵食各足。而民亦信之矣。
　　一怀永图、切惟我朝沿边列镇屯兵御戎、自来非不战守、非无请发、而太仓诎乏、未有至于此极者、众议虽谓近年召募太多、食之者众、留屯太少、生之者寡、按伏太早、用之者疾、奏掣太迟。为之者舒。以此致之、理固有之、但兵以卫民、非以病民、使能一劳永逸、宜无不可者、顾今连八九镇、历十余年之久、岁岁奏讨、在在修筑、而又书生手禾丸。亦谓军人。帅债家资。皆出粮料。则亦不能不至愈增而愈诎耳。昔汉赵充国讨先零羌。宋范仲淹讨赵元昊。皆以期月三岁。必殄灭虏为期。当时尤或难之。至下诏书责问数肆。而师久暴则国用不足。尤兵法所深忌。今各督抚大将、奉特简、镇巨边、安夏攘夷、蓄奇有日、岂其视物力殚诎、若此恝焉曾不思为之所乎、　皇上幸加惠垂听、臣等申敕边臣、各务体国如家、抚卒如子、毕奋智勇、以时禁暴、朱熹所谓天下国家之大务、莫大于恤民恤民之实在省赋。省赋之实在治军者。此其义也、
　　皇明经世文编卷之一百九十八终
　　皇明经世文编卷之一百九十九
　　华亭陈子龙卧子　宋征璧尚木　徐孚远闇公　李雯舒章选辑
　　宋家祯善先参阅
　　潘简肃公集三（疏）
　　潘潢
　　疏 
　　查核边镇主兵钱粮实数疏 
　　贼情疏 
　　留务疏 
　　弘远虑责实効以济富疆疏 
　　议处全陜屯田以足兵食事 
　　查核边镇主兵钱粮实数疏【主兵钱粮】 
　　此会议第三疏也
　　计开
　　一宣府主兵钱粮、查得先于嘉靖十年、该廵抚宣府都御史刘源清、奏该户部会官、查得本镇各项支用该银九十一万三千二百五十两八钱零、除支给外、少银八万九千四十五两五钱零、巳经题派存积塩一十四万一千九百六十七引八十六斤、并银三万六千八百九十三两补足讫、嘉靖十一年、户部又议通加额塩七万引该银二万六千六百两、今查本镇岁入本折税粮河南布政司该银一十四万六千七百二十六两四钱山东布政司该银二十四万四千二百一十一两、山西布政司该银八万七千一百五十五两真定府二万四千四百七十两保定府二万五千五百五十两、大名府六万七十四百六十二两河间府一万五千九百七十五两顺德府一万八千九百四十两广平府二万八千九百五十两顺天府三千五百两、户部年例银八万两河东运司塩价银八万两、岁该盐引并补不敷银共一十一万五千六百四十五两、共该银九十三万八千五百八十四两四钱加以本镇屯田粮六万二千三百二石、草一十六万七百三十二束五分、地亩原额并新增起科细粮七万二千七百九十八石三斗六升七合五勺七抄七撮六圭五粒草一十万二千二百九束七分五毫团种粮九万五千六百九十三石九斗六升草四万三千五百五十六束六分七厘新增团种粮二万一百九十二石二斗、草一万七千七百四十三束、田务田粮一万二千七百四十九石五斗五勺、草四十二百八十二束、新增稻田粮一千一百七十八石九升二合、驿传田粮一千五百八十四石、草六百二十二束、牧马草场子粒四千七百八十三石五斗三升七合七勺、共该粮二十七万一千二百八十一石六斗五升七合七勺七抄七撮六圭五粒、每石以七钱折算、该银一十八万九千八百九十七两一钱六分四毫零、草三十二万九千一百四十五束八分七厘每束以三分折算、该银九千八百七十四两三钱七分六厘二毫通共岁入该银一百一十三万八千三百五十五两九钱三分六厘六毫九丝零、据嘉靖二十八年边储簿、实在官军八万二千九百七十四员名、马驴骡二万八千六百九十三匹头依嘉靖十年岁用、加以查盘给事中李文进奏内二十一等年募补新军、共该本折粮折草束银一百四万三千一百八十八两八钱较其实数、该剩银九万五千一百七十五两九钱三分六厘零又查兵部咨送总兵官奏开实在官军五万六千三百员名、廵抚官奏开见在堪中马三万四百匹头比边储簿少军二万六千六百七十四员名、多马一千七百七匹、照依本镇折放则例每军月粮一石折银七钱每马日支料三升、春冬六个月、该料五石四斗、每石折银六钱所少军该扣粮银二十二万四千六十一两六钱所多马该给料银五千五百三十两六钱八分、前项岁用之数、扣粮扣料该银八十二万四千六百四十九两八钱该剩银二十一万八千五百三十两九钱通前该剩之数、岁入共多银三十一万三千七百六两零、但据本镇廵抚李良又奏新募军六千名、马六千匹、又该粮料银九万四千七百七十七两、户部已经题行管粮郎中一面支给、廵按御史查勘未报、今既查有前项剩银、就准除作数岁入、止该多银一十一万八千九百三十六两五分零、又查宣府前等卫所原额屯地子粒二十五万四千三百四十四石四斗、今止有屯粮六万二千三百石、先年岁有备冬草四十三万九千五百二十束、秋青草九万六千五百五十束、今皆缺数、相应查理、
　　一大同主兵钱粮、查得先于嘉靖十年、该巡抚大同都御史蔡天佑奏开本镇官军五万五千八十余员名、冬操夏种土兵舍余三千五百四十余名、马驴骡二万一千八百八十余匹头共该岁用银九十九万二千四百六十余两、尚不彀支、该户部会官查得本镇岁入、通共银七十七万五千一百八十八两七钱除支用过银七十三万三千五百九十八两外、尚余银四万一千五百九十两五钱、不须补给讫、嘉靖十一年、又该户部通派盐额七万引、嘉靖十七年、又补本镇不敷盐四万三千三百七十九引、嘉靖十七年、又准兵部咨召募军二千名、加银四万两、嘉靖十八年、又准兵部咨、召募新军三千六百一十七名、加银一万三千三百五两、嘉靖二十四年、又该查盘给事中李文进等奏开本镇官军六万五千三百四十七员名、嘉靖二十一等年、召募拨补新军二万九百七十二名、共该八万六千三百一十九名、见在马二万九千一百六十九匹、比嘉靖十年会议之后、多军二万七千一百九十九名、多马七千二百八十九匹、户部议加年例银一十五万四千二百五十三两、于内失扣本镇原议剩银四万一千五百九十两五钱、又十七年十八年、募军粮银五万三千三百五十两、实多发银九万四千八百九十五两五钱、二十五年、又该总督翁万达召募军一千五百名、户部议加银九千九百六十四两五钱、又补不敷盐银一万一千三百一十两五钱、今查本镇嘉靖十年、原有官军土兵舍余人等共五万九千二十名、马驴骡二万一千八百八十余匹头、先该本部会议、算该岁用银七十三万三千五百九十八两二钱零、尚剩银四万一千五百九十两五钱、巳自足用外、加以十七等年召募、并查盘官内多出军马、又该岁用银一十六万四千二百一十七两五钱通前共该岁用银八十九万七千八百一十五两一钱及查本镇岁入山西布政司起运本镇夏秋税粮料豆二十九万一千四百七十五石、每石折银一两、夏税秋粮折布一十八万二千五百五十疋、每疋折银三钱绵花绒八万斤、每斤折银八分、马草二百四十四万四千八百五十束、每束折银八分、河南布政司夏税小麦九万六千石、每石折银四钱本镇屯粮一十二万七千七百二十一石零、大约每石折银八钱屯草一十七万六千四百一十一束、秋青草三十七万二百一十束、大约每束折银三分、各折不等共银七十万五千一百八十八两四钱三分、京运年例银两额派并补不敷盐一十一万三千三百七十九引、该银四万四千一百八十五两五钱募军粮银二十一万三千二百六十九两又补不敷银一万一千三百一十两五钱通共岁入该银一百四万三千九百五十三两四钱三分、除新旧军马岁用、算该用银八十九万七千八百一十五两二钱尚多银一十四万六千一百三十八两二钱三分、今据二十八年边储簿开、实在官军八万一千五百二十九员名、马驴骡二一五千六百四十七匹、比前查盘及节年召募、少军六千三名、多马一千二百三十二匹、依本镇折放则例、每军月粮一石、折银七钱每马日支料三升、春夏六个月、该料五石四斗、每料一石、折银六钱所少军该扣粮银五万二千八百三十六两、所多马该扣银三千九百一两六钱八分二厘、通前岁用、该银八十四万八千九百七十两八钱八分、计该扣粮银、通前岁多银一十四万六千一百三十八两二钱三分、共该剩银一十九万四千九百八十二两五钱五分、又查兵部咨送大同总兵官奏开、实在马步官军人等七万八千八百九十九员名、巡抚官奏开、见在原额新增助马二万八千四百七十二匹、比查盘并二十五年召募之数、实在少军八千九百二十名多马四千五十七匹、所少军该扣粮七万四千九百二十八两、所多马该扣银一万三千一百四十四两六钱八分、岁用共该银八十三万六千三十一两八钱八分、比岁入该剩银二十万七千九百二十一两五钱五分、又查得本镇原额屯种各色子粒五十一万三九百四石五斗五升零、今止有屯粮一十二万七千余石、至于秋青草束、嘉靖十年、尚有三十三万九千五百余束、今该镇止派一十七万四百一十束、应渐查复原额、
　　世庙时各边增主客兵粮额多于旧惟辽东不增后该部行各边查核议行减汰李司马为辽抚时上疏争之今观此数辽额果无增加也一辽东主兵钱粮、查得先于嘉靖十年、该巡抚都御史潘珍奏开本镇官军人等七万四百五十一员名马骡四万九千九百六十一匹头、总计岁粮料赏赐俸钞、通该银三十九万四千八百七十余两岁入不彀岁用、该户部会官查得、本镇岁入共银三十五万五千九百六十五两秋青草三百五十八万五千二百六十束、除支用外、尚余草一百五十六万二千三百二十八束、岁支少银二万四千一百三十九两巳经奏派淮浙引塩补足讫、嘉靖十一年、又该户部开派额盐七万引、嘉靖二十二年、又该廵抚辽东都御史孙禬奏开添河东游兵三千名马三千匹、户部题发太仓银一万四千九百四十两嘉靖二十四年、又该廵抚辽东都御史董珊、奏新派军五百名马二百匹、户部题发太仓银二千一百六十六两嘉靖二十五年、又该户部、题加岁用不敷盐银一万一百一十两五钱嘉靖二十六年、又该巡抚辽东都御史于敖奏召募军二百五十名、马二百匹、户部议于山东常运银内支给、该银一千二百四十五两嘉靖二十八年五月内、又该廵抚都御史蒋应奎、奏新添军三千二十九名、马三千三十八匹、户部题发太仓银一万五千九十四两一钱四分、又该廵按山东御史徐洛奏新添堡军二百八十七名、户部议于山东常运银内支给该银一千一百二十五两三钱嘉靖二十九年、又该都御史蒋应奎、奏新添马八百匹、户部议于山东常运银内支给、该银八百六十四两又该御史徐洛、奏新添墩台军三十五名、户部议于山东常运银内支给、该银一百一十四两四钱以上节年召募新军七千一百一名、马七千二百三十八匹、连嘉靖十年奏数、共该官军七万七千五百五十二员名马骡五万七千一百九十九匹头、该岁用银四十三万四百一十八两八钱四分、今查本镇岁入山东布政司布花麦钞草价银一十三万三千三百九十二两二钱山东运司盐折布并民佃灶地银一万六千三百八十四两三钱二分、直隶永平府户口食盐折钞银一千一十三两一钱地亩花绒折银二十三两三钱本折屯田折紬一十六万六千九百八十七石五斗、照依折放则例每粮一石、折银二钱五分、共该银四万一千七百四十六两八钱七分、屯田豆一十一万八百一石四斗五升八合、照依本镇折放例每豆一石、折银二钱共该银二万二千一百六十两二钱九分、草价银五千四百六十二两四钱豆价银四千七百三十四两鱼课银八百五十八两七钱五分、塩课银三百三十九两一钱苇炭银原额三百两、课程银三千七百八十七两三钱三分、塩粮柴席银八百七十五两六钱八分、均徭役修边夫银、三万四千四百三两一钱六分、屯草五百九十四万六百三十束秋青草四百八十七万束、户部每年运送年例银一十五万两募军粮银三万二千二百两一钱开派引塩一十一万二千五十七引、该银四万一千一百五十三两五钱补不敷银一万一百一十两五钱通共岁入该银四十九万八千九百四十四两七钱本色草一千八十一万六百三十束、除新旧官军岁用、该银四十三万四百一十八两八钱草三百八十七万三千一百四十六束、尚剩银六万八千五百二十五两八钱九分、草六百九十三万七千四百八十四束又据边储簿开官军八万一千四百四十三员名马骡六万一百二十八匹头比嘉靖十年及节年募数共多军三千八百九十一员名、马骡多二千九百二十九匹头、即以前项支剩银两给之、照依本镇折放则例、每粮一石、折银二钱五分、料一石、折银二钱赏赐布每疋折银二钱花每斤折银五分、共该粮银一万一千六百七十三两料银三千一百六十三两三钱布花银一千八百九十七两二钱共该银一万六千七百三十三两五钱二分、通前岁用四十三万四百一十八两八钱共该银四十四万七千一百五十二两三钱六分、尚剩银五万一千七百九十二两三钱又查兵部咨送辽东总兵官奏开实在官军七万二千七百四十员名、行太仆寺奏开实在马六万一千八百四十六匹、比之前数、少军四千八百一十二员名、马多四千六百四十七匹、所少军该扣粮银一万四千四百三十六两布花银二千三百四十五两八钱五分、所多马该扣料银五千一十八两七钱通前岁用扣粮加粮、共该岁用银四十一万八千六百五十五两二钱五分、岁入尚剩银八万二百八十八两九钱八分、又查得本镇原额屯粮子粒七十一万六千一百七石六斗三升四合二勺、相应查复、
　　一延绥主兵钱粮、查得先于嘉靖十年、该廵抚都御史萧奏准、开本镇官军、并各属官吏阴医墩军夜不收人等、共四万一千四百五十一员名、骑操马匹、并走逓骡头一万七千四百二十六匹头、岁派不足、该户部会官查得本镇岁入、通计民屯本色粮料一十四万五千四百四十石一斗六升、草一百万二千七百五十七束、折色并年例银共二十四万七千六百五十八两二钱三分、除各项支给外、岁支尚少粮料草银三万三千八百八十九两零、已经题泒存积引塩八万七千二百七十八斤补足讫、嘉靖十一年、又该户部通开额塩七万引该银二万八千三百五十两嘉靖十八年、该陜西巡抚都御史任洛、奏募军三千名、马三千匹、户部议发银二万两、又开派存积塩引二万七千五百二十两、嘉靖二十二年、又该延绥都御史张羽惠、奏募军三千名、马三千匹、户部议发银二万两、又闸派塩引银二万七千五百二十两二十三年、又该张羽惠奏募军三千名、马三千匹、户部议发银二万两、又该派塩引银二万七千五百二十两、二十五年、又该户部题补不敷塩银四万八千八百二十三两五钱二十六年、又该延绥巡抚杨守谦奏募军五百八十八名、户部议发银五千四百六十八两四钱、二十七年、又该杨守谦奏募军五百名、户部议发银四千六百五十两、又该杨守谦奏募军九百名、户部议发银八千三百七十两、二十八年、又该杨守谦奏募军八百名、马七百匹、户部议发银三万七千一百九十两二钱二分、以上新增募军一万一千七百八十八名、马九千七百匹、该岁用本折粮料银一十九万八千二百三十八两、通前嘉靖十年会议之数、共该官军人等五万三千二百三十九名、马驴骡二万七千一百二十六匹头、嘉靖十年、岁用本色粮料一十五万五千七百二十九石三斗、折色粮料银二十七万四千八百三十五两三钱九分、本色草一百五万五千三十二束、今加新募军粮料等银一十九万八千二百三十八两六钱二分、通共岁用该银四十七万三千七十四两一分、本色粮料一十五万五千七百二十九石三斗、草一百五万五千三十二束、及查本镇岁入、陜西布政司本色稻粟米麦、共六万九千二十一石九斗料一万二百八十三石六升、折色粟米小麦一十九万一千四百五十七石二斗九升、料二万五百二十三石七斗四升、各折不等、共折银一十八万四千六百五十八两二钱三分、本色马草五十五万二千八十六束、河南布政司起运本镇夏税布四万疋、每疋折银三钱料三万石、每石折银七钱共折银三万三千两本镇屯粮六万六千一百三十五石一斗八升九合二勺、屯草七万三千二百一十一束、秋青草三十七万七千四百六十束、户部岁运年例银三万两新增募军粮银一十一万九千二百七十八两六钱五分、额派并补不敷存积塩引二十二万六千四百八十二引、该银九万七千三百七十五两五钱又补不敷塩银四万八千八百二十三两五钱通共岁入本色粮料一十四万五千四百四十石一斗六升九合二勺、本色马草一百万二千七百五十七束、折色粮料布银二十一万七千六百五十八两二钱三分、京运年例募军塩引补不敷银二十九万五千四百七十七两六钱五分、共该银五十一万三千一百三十五两八钱八分、内除岁用本色不记外、于各塩引银内扣银三万三千八百八十九两补足、嘉靖十年、会议原少岁用之数、连新增募军粮料银两、新增官军岁用约折该色粮料银四十七万三千七十四两一分、尚剩银六千一百二十二两八钱七分、及据边储簿官军四万四千三十六员名、马驴二万五百五十七匹头、比嘉靖十年会数及节年召募新军小军九千二百三名、少马六千五百六十九匹头、及照本镇节年募军、每军三千名、马三千匹、奏加粮料草银四万七千五百二十两、今少军九千二百三员名、马六千五百六十九匹头、照前例则、大约扣该银一十二万三千七百八十八两七钱六分、岁用止该银三十四万三百九十七两九钱九分、连前剩银六千一百二十二两八钱七分、并该扣银岁入共该剩银一十二万九千九百六十一两六钱三分、又查兵部咨送延绥抚镇官奏开实在官军四万二千九百九十七员名、见在马二万二千八百一十四匹、比嘉靖十年及新募军之数、少军一万二百四十二员名、少马四千三百十二匹、每军月粮一石、每马日支料三升、春冬六个月该料五石四斗照依本镇折放则例、每粮一石、折银七钱每料一石折银六钱该扣粮料银十万三两六钱八分、岁用又止该折色银三十七万三千七十两三钱三分、共剩银一十万六千一百七十六两五钱五分、但据廵抚杨守谦二次又奏募军一千七百一十五名、每年该银一万五千九百四十九两五钱户部已经题行管粮郎中一面支给巡按御史查勘未报、今既查有前项剩银、就应准除作数、岁入止该多银九万一百七十二两八钱七分、又查近该山东等道御史曾佩等、题开延绥额征税银一十五万两、陜西河南额解折银二十三万两、比对本镇前项派数、共多银一十六万二千三百四十一两八钱七分、相应征催奏报、
　　一宁夏主兵钱粮查得先于嘉靖十年、该巡抚宁夏都御史翟鵰奏开本镇官吏旗军出哨夜不收守墩备御官军、通共四万一千六百一十四员名、骑操走□马驴、共二万一千八百八十七匹头、岁用该支粮料五十一万四千四百八十五石五斗、草三百九十三万九千六百六十束、该户部会官查得本镇各项支用、除本色粮草并支过折色银外、尚余草二万九千六十五束、少银二万四千一百五两零、粮料一十三万四百五十八石、大约每石折银六钱该银七万八千二百七十四两、除余草折银抵补外、通共少银一十万一千五百八两、已经题派淮浙等塩二十四万二千一十六引补足讫、嘉靖十一年、又该户部议通派塩七万引、今查本镇岁入、陜西布政司夏税小麦五万六千九百三石、秋粮米六万一千八百一十二石、稻米一千九十石四斗、黑豆一万三千六百石以上各折不等共折银十二万九百五两五分、夏税折布小麦四千二百石、秋粮折布黑豆六千二百石、每五斗折小绵布一疋、共折布二万八百疋、每疋折银三钱、共折银六千二百四十两马草一十六万一千二百四十束、每束折银三分、共折银四千八百三十七两二钱本镇屯粮一十七万五千九百四十六石屯草二十三万二百束秋青草二百六十三万八十束、每粮一石、折银六钱草每束三分共折银一十九万二千三百七十六两、户部年例银四万两补岁用不敷塩银四万二千五百一十八两开派引塩银八万七千九百九十两、岁入本折、通共银四十九万三千八百六十六两二钱五分、除塩引并补不敷银内、扣银一十万一千五百八两、补足嘉靖十年议欠之数、尚剩银二万九千两、及据边储簿开、实在官军三万一千八百九十员名、马驴一万三千三百四十三匹头比嘉靖十年会数少军九千七百二十四名少马八千五百四十四匹、每军月粮一石、每马日支料三升、春冬二季、共料五石四斗、照依本处折放则例、粮每石折银六钱料每石五钱共该扣粮料银三十七万一千七百八十四两六钱五分、通前该剩银一十二万二十八十一两六钱又查兵部咨送宁夏抚镇官奏开、本镇马步城操舍余土兵、及备御官军三万九千三十九员名、见在马一万一千九百四十九匹、比边储簿多军七千一百四十九名、加粮银五万一千四百七十二两八钱少马一千三百九十四匹、该扣料银三千七百六十三两八钱连前边储簿算、共多银七万四千三百七十二两六钱岁用该本折银四十一万九千四百九十六两六钱五分、又查得本镇所属宁夏等六卫屯田子粒三十二万二千七百二十二石二斗七升九合四勺、今本镇屯粮、止开一十七万五千九百四十六石、应渐处补
　　一甘肃主兵钱粮、查得先于嘉靖十年、该巡抚甘肃都御史唐泽奏本镇官军并冬操人等四万二百四十五员名、骑操并走逓马驴骡二万四千九百一十九匹头、岁入不勾岁用、该户部会官、查得本镇岁用粮一十四万九千一百四十九石四斗、料七万九千八百四十一石五斗、草三百五十一万二百二十束折色银三十八万九千八百二十一两五钱除支给外、尚余草五十五万一千九百四十束、少银四万九千九百三十二两、已经题派存积塩一十二万五千七百二十引补给讫、嘉靖十一年、又该户部添开额塩一十五万引、嘉靖二十四年、又该巡抚都御史赵锦等奏、募军二千四十七名、户部该发银二万两开中淮浙塩银三万二千六百八十一两一钱又补不敷塩银三万四千四百六十三两二钱四分、今查本镇新募官军二千四十七名、连前嘉靖十年奏数四万二百四十五员名、共四万二千二百九十二员名旧有马驴二万四千九百一十九匹头、除岁用本色粮料艹外、该折色银三十八万九千八百二十一两五钱加新增募军银五万二千六百八十一两二钱四分、通共四十四万二千五百二两七钱四分、及查本镇岁入陜西布政司夏秋本色小麦粟米共五千三十四石、黑豆二百五十七石九斗、折色小麦粟米二十六万三千六百八十七石、豌豆一万二千八百九十八石、以上各折不等、共银二十六万四千四百一十九两二钱折布税粮三万二千五百七十二石、黑豆三千四百三十石四斗、二项每五斗折小绵布一疋、共布七万二千五疋一丈、折银一万八千一两二钱五分、脚价银一万七千五百两本镇屯粮二十一万三千三百八十石、屯草四百六万二千一百六十束、秋青艹二百一十八万七千五百四十束、京运年例银六万两、新募军银二万两开派引塩银一十万三千五百两、补不敷塩引三万四千四百六十三两二钱四分、以上通共本色民屯粮料二十一万八千六百七十三石七斗、本色草六百二十四万九千七百束、折色银五十一万七千八百八十三两六钱九分、除新旧官军马匹、岁用本色粮一十四万九千一百四十九石四斗、料七万九千八百四十一石五斗、算该剩银六万九千二百六十四石六斗、少料七万九千五百八十一石八斗、扣粮补料价尚有余折色银四十四万二千五百二两七钱四分、该剩银七万五千三百八十两九钱五分、及据嘉靖二十八年、边储簿开、官军三万九千八百八十二员名、马驴牛一万八千二百六匹头只比之嘉靖十年并二十四年召募新军之数、少军二千四百七十员名少马六千七百一十三匹、每军月粮一石、每马日支料三升、春冬二季共料五石四斗照依本镇折放则例、粮每石折银七钱共银二万七百四十八两料每石折银六钱共银二万一千七百五十两一钱二分、折少军马名数、共该扣银四万四千四百九十八两一钱二分、通前剩银七万五千三百八十两九钱五分、共多银一十一万七千八百七十九两七分、粮九千一十八石七斗、又查兵部咨送甘肃抚镇等官、奏开本镇实在官军三万九千六百七十六员名、实在马一万六千一百五十四匹、比边储簿内少军一百四十六名、少马二千五十二匹、共该扣粮料银七千八百七十四两八钱八分、岁用止该折色银三十一万六千七百四十八两七钱九分、岁入共多银一十二万五千八百五十三两九钱五分、又查得甘州等卫所额该屯地一万一千六百九十一顷五十亩、各色子粒六十万三千一百八十八石四斗二升五合、今屯粮止有二十一万三千三百八十石、旧办秋青草九百万束、今止有二百六十三万八千束、相应催办、
　　一山西主兵钱粮、查得先于嘉靖十年、该巡抚山西都御史刘大谟奏开本省岁用王府禄粮官吏师生俸廪军士孤老月粮、又有上班官军民壮行粮、及调客兵粮饷、大约每岁共享一百五十四万七千一百一十九石七斗八升六合、岁征比岁用实少一十五万一千八百八十七石五斗九升二合、该户部会官查得山西布政司岁额税粮一百六十万五千七百四十六石零、银九万一百六十八两零、本镇官吏旗军人等支用该粮四十三万六千三百一十四石、连王府禄粮支用共一百二十九万三千一百六十万零、尚余粮三十一万二千五百八十六石零、银九万一百六十八两零、又禄粮征收本色每石以五钱六钱放支、共该扣积银一十一万四千二百四十五两零、通共余银二十万四千四百一十二两零、粮三十一万二千五百八十一石零、难议补给讫嘉靖二十年该廵抚山西都御史陈讲等奏、新募军五千名、马二千匹、户部议派两淮等塩一十四万三千五百五十引、该银五万八千七百一十两嘉靖二十一年、该廵抚山西都御史刘臬、奏称掣回大同班操官军七千二百五十二员名、并神池等墩召募新军二千二百名、补足各官营骑操马五万七百六十匹、户部议门塩一十万五千七百一十一引、该银四万八千九百九十八两八钱五分、嘉靖二十二年、准兵部咨大原等处募军一万二千名、马五千五百匹、户部议加银九万九百二十四两、嘉靖二十三年、该山西巡抚都御史李珏、奏募军三千三百名、马二千三百匹、户部议加银三万两、嘉靖二十五年、该巡抚山西都御史曾铣、奏新募游兵三千名、马三千匹、户部议加银四千八百五十两一钱三分六厘、二十五年、又加补不敷塩银四万八千九百六十五两三钱五分六厘今查得本镇节年召募并掣回官军共三万二千七百五十二员名、马一万八千五百六十匹、共该用银二十七万六千六百八十二两九钱八分六厘连前项嘉靖十年会议、本镇各项岁支该本色粮四十三万六千三百一十四石零、照今边开本折支放则例每石七钱该银三十万五千四百一十九两八钱共该岁用本折银五十八万二千一百二两七钱八分六厘、本镇岁入本省税粮、内除起运大同并王府、及腹里仓粮外、起运代州偏头宁武雁门等各城堡仓场库夏税本色麦五万一千六百八十石七斗、照依该镇派册则例每石一两算该银五万一千八百六十两七钱存留本色麦豆共一万八千八百二十九石二斗、每石八钱算、该银一万五千六十两三钱六分、起运秋粮本色米一十六万五千五十三石二斗、每石一两算、该银一十六万五千五十三两二分、存留本色米四万七千六百五十三石四斗每石八钱算、该银三万八千一百二十一两九钱二分、起运折色布四万二千三百二十六疋、准米四万二千三百二十六石、每疋折银三钱算该银一万二千六百九十七两八钱花一万九千二百三十六斤、准米一千九百二十三石六斗、每石折银八钱算、该银一千五百三十八两八钱八分、起运草一百三十六万四千二百七十六束九分八厘每束八分算、该银一十万九千一百四十二两一钱六分、本镇屯粮一十一万一千一百三十四石八斗、每石照存留民粮八钱算、该银八万八千五百七两八钱四分、新增折色银三百四十五两八钱民佃屯粮三千九百四十三石六斗零、每石八钱算、该银三千一百五十四两八钱八分、牛具银四百七十二两三钱河东运司止余塩价银七万五千二百八十三两二钱户部年例并募军银共一十六万八千九百七十四两一钱三分六厘开派引塩一十四万八千一百八十一引三十三斤九两一钱八分、该银五万八千七百四十三两四钱九分六厘、补不敷塩银四万八千九百六十五两三钱五分四厘、通共该岁入银八十三万八千三百二十五两二分六厘、本镇岁出、除将嘉靖十年会议数内王府禄粮不计外、新旧官军人等岁用本折银五十八万二千一百二两七钱八分六厘、尚该剩银二十五万六千二百二十二两二钱四分、但查兵部咨送山西总兵官、奏开代州雁门等处操临冬操夏种御冬官军舍余、实在三万九千七百九十八员名太仆寺奏开实在马骡一万四千四十三匹头及查边储簿开、实在官军三万七千八百一十八员名、马骡一万一千七百一十四匹头、比兵部数内少军一千九百八十名、少马二千三百二十九匹照今本镇折放则例每粮一石、折银七钱该银一万六千六百三十二两、每料一石、折银六钱该银七千五百四十五两九钱六分、共该扣粮料银二万四千一百七十七两九钱六分、岁用止该五十五万七千九百二十四两八钱三分六厘共该剩岁入银二十八万四百两二钱六分、又查山西都司所属卫所屯种地一千一百二顷一十亩、各色子粒二十五万七千七百四十六石五斗六升、秋青草束先年四十二万四千六百六十六束、今屯种止有一十一万一千一百三十四石八斗、秋青草束尤不及数、相应查理、
　　一蓟州主兵钱粮、查得先于嘉靖十年、该巡抚蓟州都御史汪玉、奏本镇官军四万二千九百员名、马一万五千匹、每年尚少月粮二万石、折绢布银五千余两、合添年例银二万两、该户部会官、查得本镇各项支用、除本色钞贯外、支过本色粮料二十万一千六百七十四石二斗、草二十五万四千三百一十二束折色银二十万一千四百三十八两八钱六分、尚余本色米四万七千五百二十五石八斗、银一万五千五百二十一两一钱四分、本色绢二千一百三十九疋一丈二尺岁派钱粮既有盈余、难议加补嘉靖二十七年、亦据户部管粮郎中张松呈称见收贮在库银两尚多、年例乞且住解、今查本镇岁入兑军攒运本色米六万石、民兑军屯本色米豆一十四万九千二百余石、草九万七千六百四束漕运折色米一十八万石该银一十四万两山东等处起运山海仓小麦一千二百七十五石、每石折银八钱共银一千二十两德州常盈仓库收拨蓟州库夏税绵布一千六百疋、每疋折银三钱共银四百八十两人丁丝绢四千八百一十七疋一丈二尺三寸、每疋折银七钱共银三千三百七十一两三钱五分、山海仓粟米二万二千四百九十三石、每石折银八钱共银一万七千九百九十四两四钱喜峰口仓粟米八千九百二十石、每石折银九钱共银八千二十八两黑豆二千五百石、每石折银八钱共银二千两、蓟州库秋粮绵布一万疋、每疋折银三钱共银三千两、绵花绒二万五千三百斤、每斤折银六分、共银八百一十八两、德州常盈库收拨蓟州库绵布一十二万疋每疋折银三钱共银三万六千两、绵花绒九万六千五百斤、每斤折银六分、共银五千七百九十两、顺天府存留蓟州草一百一十四万八千四百四十二束永平府存留蓟州草三十万二千七百四十二束、每束折银二分五厘、共折银三万六千三百一十七两一钱蓟州等卫所新增地亩银一万五千五百六两九钱三分、秋青草折银二千二百四十两二钱兴州左等九卫所秋青草折银九百四十九两地亩银三千三百一十两、税课银二百六十五两二钱五分、户部年例银三万两、通共岁入本色米豆二十万九千二百石、草九万七千六百八十四束、折色银三十万七千八十一两二钱三分、及据边储簿开官军四万七千八百五十三员名、马一万一千七百二十六匹、比之嘉靖十年会议之数、多军四千九百五十三员名、照依本镇则例、每石折银五钱四分、共该加粮银二万六千七百四十六两二钱、少马三千二百七十四匹、每石折银二钱五分、该扣料银四千四百一十九两九钱比之嘉靖十年会数、每岁合用本色粮料二十万一千六百四十四石二斗、今除岁入本色米豆支用外、尚剩本色粮料七千五百五十五石八斗、合用本色艹二十五万四千三百一十三束、除有支九万七千六百八十四束、尚少本色草一十五万六千六百二十九束、于民纳折草银内、支给三千九百一十五两七钱二分五厘补足、并边储簿内所多军、该给粮银二万六千六百四十六两二钱少马扣料银四千四百一十九两九钱通共岁用本色粮料二十万一千六百四十四石二斗、本色草九万七千六百八十四束折色银二十二万七千六百八十两八钱八分五厘该剩岁入本色粮料七千五百五十五石八斗、折色银七万九千四百两三钱四分七厘、又查兵部咨送蓟州镇实在官军舍余民人、共五万四百三十七员名、见在马二万二千四百五十二匹、比边储又多军二千八百五十四名、多马一万七百二十六匹、照依本处折放则例、该给粮料银二万八千四百三十三两七钱于前支剩银内拨补、尚剩银五万九百六十六两六钱四分七厘、本色粮料七千五百五十八斗、
　　一固原主兵钱粮、查得先于嘉靖十年、该廵抚陜西都御史刘天和、奏开固原洮岷环庆兵备等道及防守西安临巩兵、该官吏旗军人等七万六千九十三员名马三万二千九百一匹、通共岁用粮料草束、边腹三十二卫所军士应赏布花、比岁派少银三十七万九千余两、该户部会官查得陜西布政司岁派固清洮岷环庆等处仓场兵、该本色粮料三十万八千一百八十八石零、草一百五十万九千七百一十六束、折色银一十三万二千七百二十一两六钱八分零、除前岁入草束外、将前岁入折色银一十三万二千三百二十一两六钱八分零、每石以六钱放支、该得粮二十二万一千二百二石八斗零、通连本色并折色、共该粮草束应赏布花共银一十八万三千二百四十三两七钱四分零、皆因先年减去额粮三十三万一千余石、马草三十二万六千九百余束以此边储未充、今照该省钱粮岁用不敷之数、巳有前项堪种抛荒地土粮草、应复原额似难别议讫嘉靖二十三年、该总督侍郎张珩奏于固原镇戎等卫所挑选余丁、召募军士共二千名、议户部发银八千八百二十两、二十五年、又该户部议补不敷塩银一万二千五百六十一两、今查本镇岁派民屯内、除折布米麦、该本色粮料二十六万八千五百五十石五斗六升、民屯秋青草共一百五十万九千七百一十六束折色布花银二万九千五百五十五两四钱二分五厘、折色粮料银一十三万二千七百二十一两六钱八分又昔荒今熟地亩银七万四千六百四十四两户部年例银五万两、加添募军银八千八百二十两补不敷塩银一万二千五百六十一两、开派塩引三万七千一百七十八引、折银一万七千四百三十九两、比之嘉靖十年会数、共加增银一十六万三千四百六十四两、尚欠岁用银一万九千七百七十九两七钱四分、但查嘉靖十年会奏、旧有官军并二十三年新召之数共该官军七万八千九十三员名、马三万二千九百一匹、今据边储簿开止有实在官军一万一千七百五十五员名、马驴八千六百四十四匹岁用本色粮料四万三千一百二十九石二斗四升本色草六十一万二千七百六十三束、折色银一十四万八千一百四两八分六厘前项岁入该剩本色粮料二十二万五千四百二十一石三斗二升、本色草八十九万六千九百五十三束、折色银一十七万七千六百四十一两一分九厘又查兵部咨送固原镇实在官军二万四千四百二十七员名、实在马一万五千五百一十六匹、比边储簿开多军一万二千六百七十二名、多马六千八百七十二匹、每军月粮一石、布二疋、花一斤八两、每马日支料三升草一束、春冬二季共料五石四斗、草一百八十束、通筭本色该粮料一十八万九千一百七十二石八斗、布二万五千三百四十四疋、花一万九千八斤、照依民运则例折放、布每疋折银二钱五分、花每斤折银五分、共银七千二百八十六两四钱草一百二十三万六千九百六十束、每束折银三分、共银三万七千一百八两八钱连边储算止该岁用本色粮料二十三万二千三百二石四升、折色银一十三万三千二百四十五两八钱一分九厘、本色粮三万六千二百四十八石五斗二升、本色草八十九万六千九百五十三束又查陜西都司所属西安左等卫所屯田子粒三十六万五千二百四十石五斗六升四合、今本镇屯粮止有一十五万五千四百五十九石、抛荒地土亦未勘复、相应查理、
　　贼情疏【贼情】 
　　据滁州申称据亳州民壮马见赍报拏获强贼王大王张珙供称贼首师尚照二王王千斤、差各头目共统一万骑要向凤阳府刼掠高墙架一囚王、前抢南京等语、见今大贼在于马永铺离亳州二十里等因又据滁州申称吏李文高报有强贼一千余人、自百善驿来到本州岛岛岛西关放火烧毁房屋、东关居民尽行弃家入城到部送司案呈到部、查得先该廵抚左侍郎吴鹏咨巡按御史金淛手本、各据凤阳府申报贼师尚照等、贼势猖獗、咨调池河守御官军策援、臣等看贼势纵横、巳行各该营卫官兵利锋器械操练人马、相机剿捕、及行池河署指挥张摘拨屯操军余、遇警前来凤阳策应、会本具题外、今报刼掠宿州逼近离江不远南京根本重地、相应亟为防截臣即于九月初一日会同南京内外守备五府六部九卿科道等官计议、行移新江口坐营临淮侯李廷竹、把总指挥王锐领军常川防守新江口地方、把摠指挥刘简领水军一千名、战船四十只把总指挥凌芝领陆军五百名、把守尚和港把摠指挥王领军一千名战船四十只把守观音港把摠指挥陈勋领陆军五百名哨总指挥刘贵、领水军五百名、战船二十只、把守上新河神机营坐营指挥程鹏、领陆军一千名、把守龙江关大教场小教场坐营指挥蒋钦、领陆军一千名、防守内营把摠指挥卞实领陆军五百名、防守观音门仍移各院寺等衙门各堂上官右侍郎欧阳塾等各分督正阳等十三门又添拨军士选委才干军职协守外城江东等十八门。又咨廵抚应天都御史彭黯、廵抚凤阳都御史吴鹏、各查所属对江一带险要六合县、埠。江浦县。毛塘。上元县秣陵关溧阳。溧水句容。各对江河口。太平府采石。镇江府京口闸安庆桐城滁州清流关来安县。和州。昭关乌江桥杨州府州仪真。颕州。五河。泗州。旴日台。天长。各严督所属分布官兵民壮、分定信地、设法防守、又咨南京都察院转行巡屯御史照前原题拨南京广武飞熊英武龙江左天策锦衣等卫、屯营防守附近州县险隘去处又行南京太仆寺、就查拨各苑寄养马匹、凑给见调河口新营官兵、其军行给应行粮草料、咨南京户部军器锅瓮槽鐁答盖各门芦席竹木、咨南京工部、各照例处备关给奏报、再照沿江津溢猥多、南京官军有数、虽尽各营军马、犹虑分布不敷、而即日盗贼蜂起据称要刼高墙前抢南京、事巳十分危急以是臣等深念城池为重、不听轻调一兵过江、是固事守之常、顾事体有缓急为近日守江石画着数有先后。大凡人家御寇必先谨持门户。始能保室家。所以常有守江不如守淮之说。况凤阳已在淮南相距长江不远若不于此致力直待寇至江滨。方为之计岂惟无及于事。殆并天险与人共之故知出险方能守险而协守江北所以守南京也欲行南京内外守备官员一面选调各营把总指挥张寿松朱襄张勋各领京军将江以北滁河仪真等州县要害去处用心设法把截军行之始。量加犒赏以壮士心仍乞　圣明轸念根本重地、　勑下该部、从长计议、查照先年征剿刘六七等事例奏请简命文武威望重臣、准给旗牌、统领精兵前来南京凤阳等处严督所在官兵、随贼向往、并力剿平、以安地方、而时下兵荒相仍、寔盗贼所由起、合听所司动支粮银、多方赈救、死中求生、仍照例给票招挟、明悬赏格、听相擒斩以离其党、又申勑廵抚湖广江西等都御史、先事设备、免致贼出不意、顺流而下、乘虚为患、惟复别有定夺、伏乞圣裁、
　　留务疏【留都】 
　　谨题臣等看得苏松倭寇甫宁、通泰仍称猖獗、而泰安止帚德等处警报又且一日总至、加之河北水患未息、江东旱势方殷、将来所在窃发、尤恐出于意外者、急则治标、舍兵与将奚以哉谨按法兵无选锋曰北而周官四时教战谓之军礼、所以成化弘治正德年间、京营每大阅兵、辄申戒各该坐营等官、不许占恡隐匿沮挠、以为定例今南京兵弱巳甚、乞勑兵部查果简众练卒、是为今日机务之急、申明旧规、奏命南京内外守备并臣等科道官将各营卫军公同逐一拣选、分别头拨次拨三拨明白、行各队伍自下而上、从少至多、分投练锐、务体人情、日止一教、及格即巳使得以其余力治生乐学、自然渐至一教成十、十教成百、百教成千、千教成万、臣等又随时掣队挍阅、分别劝惩、以审异而致同、照例就动支本部地租草场银两、激赏成就、仍乞量给钦限、责其实效、俟稍有次第、臣等品定各官勤惰、连巳教习过技艺精粗、支过用银两数目、通行造册奏缴、则不出年余、精兵长技脱颕而出、向来骄惰之习、或当一变、臣故一曰练兵。学在兵、率先在将、故有胜将必无弱兵、知训兵而不知择将、是犹务学不务求师也、今营中将略无几、而南京五军都督府佥书类多员缺、一遇调发、仓皇失措、合从兵部博选兼资谋勇、会经战阵人员、查将前缺以次推补、使以时即所部振作抚摩、讲熟韬略、其操备漕牧之任、酌取宋庆历间西鄙故事非精神可折冲者。不在兹选。则虽未必算计见效、而猛虎在山藜藿为之不采、直声所被、淮南亦将寝谋、比之往者临危借才乎异省、姑试于庸流、石坚马澄、至今为刺自当有间、臣故曰选将。兵要在先附民而容民所以畜众、是故仁人之兵、与民同欲、今东南民力巳竭、所在犹竭泽渔、失今不、兽穷且攫。有如晋之孙恩。唐之袁晁。宋之方腊等。岂必贼至而后能为患哉。谓宜申饬有司。明戒掊克。一意在民。以为深根固本之计。而又设险阻。敛积聚。联保伍。时赈恤严禁通番。肃清塩徒。开释无罪。攻可交代。凡可以捍民患而迓续其生者、无所不用其极、户工等部、又省额外之征、停不急之役、一切朝四暮三、使用阴受加赋之苦、而知者亟从罢免、其自来薄敛、有如税契之类、明截留一二项、即巳申解、亦乞准合抵纳、后数、以应目前版筑教练召募除品之急、而经贼残破州县。亦量照勘灾体例。给复数年。通其有无。则岂惟上下并力。外侮有不足御。而不逞之徒。亦将有以逆折其心而不敢萌。此固本宁邦之要道也。臣故又曰恤民。善战者譬如蛇然、击其首则尾应、击其尾则首应、击其中则首尾相应、今长江上下九江安庆京口太仓徐颕淮阳等、皆在郊畿之内、邦域之中、远近联属、本为一体、昔人尝以况诸八尺之躯、必无尺寸之肤不爱、亦无尺寸之肤不养、风寒湿燥、乃无自投其隙、而南方风气故柔、武备久废不讲、每遇警急、辄请边兵、乞长鎗手、虽间蒙调发、如激西江之水、以救涸辙之鱼、大抵无及于事、而部内士马、乃或终岁不过而一问焉、非所以求于人者重而所以自任者轻乎、合无申明近年都御史杨行中御史钱学孔等节次题准事例、各操廵都御史御史等官就便分驻、其一镇江、其一仪真、其一安庆、各严督所属官军弓兵民壮、一体简选、分拨教练、刻期奏报、而江北诸郡、近虽疲弊、其土既广、人犹骁健、无吴儿骄软之习、若从官司给种授器、听各监司分布开荒、尽力佃作、且耕且戍、自课自给、因其族勒以军法、不烦官饷、皆为精兵、视顷者夺熟户之田以招流移、仰飞挽之余以膳城卒、犹为有常、可以经久、而太仓徐颕等处副使佥事、俱照依九江兵备体例、有事移文计议而行、遇警相机时策应、无分彼此、互相推托、坐失事会、则声势联络、营卫周流、如同舟遇风、虽吴越犹且一心共济、而所以搤其吭拊其背者、几皆在我而无难矣、臣故又曰联属、兵贵先机、虽敌有所欲击、与其所欲攻、与其所欲破、贤将必先知之、曾谓寇至而犹不知乎、此春秋所以讥戎、边镇苦于速报以疲兵内地患于迟报以养贼而　大明律例尤严飞报失悞之禁、罪或至斩。凡以图难于易、为大于细也。今各州县盗发。类多过期不报。及该本部查理。又为虚文塞责。往往闻事不实。实事不闻似兹法度夷陵、缓急宁保无悞、查得先年刘七蓝鄢齐彦名等、初至不过百人。止因地方奏报迟悞。以致兵连祸结不巳。节该兵部查照律例奏准通行、今后但有草贼生发。该管有司。即便火速申奏。敢有违延隐匿。上司即便参问罢职充军。虽不系聚、但系名头强盗。不拘人数多少。一面设治缉捕。一面差人申报合于上司。并申本部知会处置。如有隐匿。事发参问。四次以上照例降级。已经抚按官员刊置板榜禁约、缘今法久易湮、合再遵明申守、而湖广江西地面、皆在长江上流、随风顺下。一日千里。虽非所属。前车不远亦合捡照律文。一体奏报调发策应。有备无患臣故又曰审机臣切惟南京连营置守、凡以供卫陵寝宫阙立亿万世不拔之基而时久承平。如人怯病、仪观虽盛脉理已虚、气习狃于因循精神疲于牵制自来良臣猛将、非不究心讲求、迄未闻有真能为之、求三年之艾者、苟为不畜。终身不得、是以臣请畜之、伏惟　圣明裁许、幸甚、
　　弘远虑责实効以济富疆疏【会计岁用】 
　　先该刑科右给事中、张秉壶题内一款、约财用以裕边费该本部议得国家财赋国计总于户部、营缮总于工部、大仆光禄各有司存谨于每岁终会计成录进览、一曰岁征、一曰岁收、一曰岁支、一曰岁储、总数会其略。散数注其详大率一年以岁征为定额。如岁收少于岁征则拖欠可查岁支多于岁征则撙节可计岁收比岁征加多。则查交纳某年某项钱粮岁支比岁征较少。则计本年余剩若干。收支既明岁储虚实自见。即为次年岁派实征通融节缩之计由是财用可节。边费自纾诚我　皇上中兴太平之一助也本部尚书夏　等具题、奉　圣旨、准议、钦此、今照嘉靖二十八年、钱粮出入已有成数、拟合会议进呈、案呈到部、臣等谨按嘉靖二十八年、钱粮出入之数、大约太仓岁征、该银二百一十二万五千三百五十五两、及查本年岁入实收银二百九十五万七千一百一十六两虽稍多于岁征、缘系节年解欠、及括取开纳事例等银、原非岁额经常之数。及查本年岁支通银四百一十二万二千七百二十七两乃比岁征数加一倍葢因连年摆边募军。防秋折放马料商价诸费不次增添。若非加意裒益将来年分。或不可支。又如京通仓粮、岁运三百七十万石先年常有八年之蓄。本年官军工匠月粮岁支二百八十余万京通积蓄仅于五年。其余杂料粮草等项用多不节亦可类考臣等闻昔周官岁献民数谷数说者以为此周文武成康致太平之要务。而岁抄五谷皆入然后制国用苏轼亦谓此万世之计葢有余则蠲逋负除租税不足则裁浮费去冗食自朝着以及百司庶府莫不以节用爱人为心而其足用善物与凡失物辟名者各有诛赏。太宰职之是以上下各足本固邦宁。今在官在民止有此数而远近纷然求讨不巳此由不知一时出纳之计。登耗之原故不能相与量入以为出也臣等遵奉钦依、查照原拟谨录会计进呈、备行在京各衙门、并各督抚巡按等官将今嘉靖二十九年、一应财用、通融均节。去烦就约准昔善今。庶几渐复国初十分余三之旧。以仰合古三十年之通制若内承运等各该库监所领、自来不入会计、今合内外库藏仓场会计、缮写装潢成册、随疏上进、伏望　圣明万几之暇、俯赐留神、国家幸甚臣等幸甚、
　　议处全陜屯田以足兵食事【全□屯田】 
　　臣昔任陜西粮储副使、职司钱谷讲求屯田、颇得梗概、及任提学副使、巡历□郡三边周爰咨询、吊取屯田地亩实征诸册、磨筭会计、着为屯田议亦尝呼召诸军、面与商确、又得悉其衣食之资数年以来、颇得其情诸军亦日夜引领冀此法之行迩来虏贼屡行大举入寇、延庆备御之计、必先兵食而内帑所积连年为宣大山西、请发已多、恐难支给、独有兴举屯田乃当今急务矧全陜地方袤广田多膏沃昔人所谓沃野千里者。正今屯田之区而汉沔金完诸处尤为腴厚。若委任得人。查照兴举。使屯田之利皆止帚于军一举而兵食足矣。臣尝稽屯田红牌事例因窥我　祖宗法意。大都各卫军人、七分屯种、三分城操、屯种者除月粮十二石外、余米上仓以及城操者是十人之田、养十五人也其后边事渐兴军多备边屯种遂废、乃因地征粮、百亩、及给于军、则人十二石是二十人之田、始养十人也、于是田始不足乃借支民粮。又不足也。乃为折色。名虽折支实干没之耳。故折色行而军始贫粮借而民始困　祖宗屯田之法至此弊矣。夫　国初余米上仓仓在各屯名曰屯头仓屯军收获输纳无搬运守候之费操军支粮亦近便简易无有侵牟欺隐之弊。及征粮于官仓。乃在府州会城去屯遂远有至数百里者。又立催粮旗甲知数人役军人赴仓支粮往返益远于是搬运守候之费侵牟欺隐之弊百出虽二十人之田不能养六七人。乃始仰给内帑顷者边事逾多、请乞频仍虽内帑亦不能给则其弊极矣。今臣所议屯田法。因军人以支纳为害。即其百亩之业。立为简易之条。军既不纳粮于官官亦不给粮于军。可复　祖宗屯种之制合唐府兵之法而在官之省什三。在军之利十七虽不能十人之田。养十五人。亦庶几十人之田养十人矣比今二十人之田养六七人者其利葢倍蓰也臣尝呼老挍面察其疾苦咨其衣食皆曰军之纳粮于官。出入之数相悬若此大率十五六斗。始纳一石。其支粮于官。则一石止得二三斗。今得此百亩之田。无追呼逼勒之扰称贷附益之费自种一二十亩。可得花利六七石。余八十余亩。佃人分粮。可得二十余石。少亦不下十七八石。是常有二十余石之利。衣食有赖。俯仰无虑矣故曰在军之利十七。又尝取支粮文册计之八斗者岁支九石六斗。六斗者岁支七石二斗。今议一军。止免纳粮六石。合八斗六斗计之二军共省四石八斗。二万军可省四万八千石。故曰在官之省十三。此皆于支纳之间节其搬运守候之费革其侵牟欺隐之弊夺诸豪猾奸宄之手而埽之官与军者也议自西安左等四卫始计四卫见在屯田二万七千余顷见在军一万八千余名。每人该田一顷。常余田九千余顷除指挥千百户及仪卫司旗挍。无地军人。并马料支给外。尚可剩田五千余顷以陜西见行地图顶军法募之。可得军五千余人计全陜屯田。不下百万余石以此法推之再因地制宜。可增军数万少不下二万此皆不烦帑资不借民粮。而得之者。然军复家给人足。可使之乐于赴边而无逃亡之患故曰一举而兵食可足也。臣窃见屯田佥事职衔、曰提督屯种。又伏覩屯田敕旨曰、督率官军余丁、及时耕种、勿令游惰致有荒芜、是此官之设、原以耕种为职不以催科为急。今乃追并逋负敲朴并施、害及妻子、祸至鸡豚、如征租税、然不知粮将以养军、先以病军、使之骚然丧失乐生之心亦将安用屯田哉故臣所议之法、除去其害、而其详开具如左、然此因陜西地方袤广、故为此规、至于山西地土狭隘、东西不过数百里、而山石居半、通计一省之田不足当陜西一卫有难用此议者。若夫宣大之边田土久荒。则宜用营田法臣已于偏头老营之间得荒田东西百里。南北二十五里。除山石外大抵可得田五六千顷。已经案行鴈门岢岚兵备副使刘壐张镐会同议勘、及委保德河曲知州知县等官、王朝珍齐恩等丈量拨给、候丈拨完日、另行请给牛具种子、给与偏头老营、二所官军耕种、并另上营田议外、伏望　皇上轸念全陜地方、重遭虏患、急缺兵粮臣愚讲求此法、先后七年于兹、敕下户部再加查议如果可行、乞行陜西总督巡抚官勘酌举行、庶兵食可足、边圉可固、
　　皇明经世文编卷之一百九十九终
　　皇明经世文编卷之二百
　　郡人陈子龙卧子　徐孚远闇公　宋征璧尚木　周立勋勒卣选辑
　　唐昌世兴公参阅
　　冯侍御刍荛录（疏　书　记）
　　冯恩
　　疏 
　　防秋弭患疏 
　　防秋弭患疏【边防】 
　　臣闻中国之治安、系四夷之贴服、四夷之贴服、由内治之预修、内治不修。则夷虏得以窥其隙。边疆欲靖。弗可得也。边疆弗靖则兵农恒以困于师。中国欲安。弗可得也。故曰、内治修、然后远人服、洪惟我　太祖高皇帝、奋起南甸、以定中原、扫除腥秽、内夏外夷、会朝清明、上以洗帝王千百年之耻、下以开圣子神孙亿万载之基、惟其身亲经历、故深达边务、观其谕将臣汤和等曰、自古重于边防、边境安则中国安、四夷可以坐制、今延安地控西北、与胡虏接境、虏人聚散不常、待其入寇而后逐之、则塞上之民、必然受害、朕尝来边将预备之、斯言也。乃帝王万世安边之上策也。是以当时有治法。有治人。中国奠安。边陲晏然。近年以来任者非其人得人而任不久、将士不知兵马肉食不为国谋、中原之近、盗贼纵横、边陲之远、夷狄窃发、以至甘肃、内有亦不刺干尔秃斯为腹心之蠹、外有速坛满肃儿牙木兰为肘腋之患、包藏祸心、待时而发、而又加之以河套之桀黠、花马池之冲突、深为可虑、辽东铁山女直诸夷。则犹金人之裔。混同江兀者诸夷。则犹辽人之裔。非我族类。其心必异而又继之海西之侵扰。儿孙之觇伺。岂能一日忘我中国哉。今之宣府大同。法令阻隔。军士弗靖。有如唐之李克用者。起于云中则西北近辅安保其不如替之十六州望风充斥者乎今之延绥宁夏。粮草缺乏。军士饿死。一有如宋之赵元昊者起于延夏安保其不如替之三边诸镇羽檄旁午者乎迩闻边事告急。日有警报三边虏贼。非徒出没我疆场也。且巢穴而安处矣。非徒巢穴而安处也。且樵采而牧放矣。使不早为之处。秋高马肥。安知其不有举国而来者乎。是则可为寒心也。为今之计必战而已矣、必战之计、内修而巳矣、内修之急、兵食而巳矣、替者先王之于夷狄不待侵犯而后备之也。为之备以预待之也。不以其不内侵而弛其备也。为之备以俟其发也。我备矣。彼来焉则逐之去则不穷追焉。此先王之所以制驭远人而保安中国也。今日之急。则非预备之可以坐策者。焦手烂额且不暇理。譬之人身未病。可以服调摄之剂。巳病而调摄之。则病甚。病甚而调摄之则必死。今之延夏诸边军且饿死。兵食弗足矣。兵食弗足。以中国攻中国然且弗胜。况夷狄之强勇乎。虏贼之性、饥渴驰驱、且走且射、中国之人弗与敌、况我以饥渴而相持乎、千里馈饷、士有饥色、况我以万里而转输乎、不待智者可较其胜负矣、臣愚以为揖让而救焚、不如攘臂之可以息火、为今之策、不若急出太仓银两每边特差户部能干主事一员、会同镇守都御史、就于三边近处、任其便宜、籴买粮谷以实仓储再差兵部才力主事一员、会同都御史查饬器械、务在精备仍勑各边都御史精选将官、有明习六韬三畧、谙晓八门六壬、动占风角、测识云气、此等亦是条陈套言如唐之李靖者、用之为谋将、有善布图阵、圆机不滞、精通筹筭、活法多方、回翔如飞鸟、狞毅如猛兽、如唐之薛仁贵者、则用之为战将有见利不趋、知彼知己、见害不避、知坚知瑕凝立如乔山、流动如活水、如晋之谢玄者、用之为攻将、有虑胜而动、量敌而进、廉而不贪、正而难犯、如汉之周亚夫赵充国者、则用之为守将、而又使人时出墪堡、紧急烽火、一遇边方有警、星驰四报、会合齐心驱之出境、退则安集士众、恤其饥寒、同其甘苦、以图万全、待安靖后、当一勤　圣虑、将各边镇守都御史不克任者、易置之、如　孝宗朝、大学士丘浚边防之略。岁遣通知边事大臣一员。东自辽东开元城。西至甘肃沙。往来廵视。访察将官之贤否。而警其怠惰。侦探虏营之近远而防其入寇。检点兵事之多少。而亟为整理查究粮饷之丰耗。而预为区处阅历墩堡之修废而课其章程。周知地理之险易。而据其要害。内以为经畧华夷之矢见。外以为捍御疆圉之备。而又安不忘危益修文德。前后左右。罔匪正人。不挠群议俯纳群策。则中国奠安守在四夷。而　祖宗洪业将绵之亿万年而无休矣。
　　书 
　　复华亭尹书 
　　上少湖大学士书 
　　上阁部诸公书 
　　启军门柬 
　　复华亭尹书【倭奴】 
　　以下皆为倭犯内地事
　　御寇守城之法、士大夫各出群策矣、明府亦虚心延访、宜无遗筭矣、大要不出区区面陈数条、一运仓粮以实内饷、使公储无占焚之患、城中无食尽之忧、一广募水兵、精选义勇、以并群力、一速查旧用西北二乡响滩快船以便水战、此非区区老狂之迂策、今之议守城者、实未策耳、孙子曰、善战然后可守。今城外之民。十之八九。城内之民。十之一二。若弃城外之民之居以资寇。则寇坐得民居民食。剽掠远近。任其杀害。旦攻暮突。彼逸我劳。坐困城中。纵保全之。所伤必多。城外独非赤子乎。故愚欲合内外以攻贼则势张。其策在专督战舰布列黄浦进路盐铁塘花泾塘龙华港二三处水口及贼未登岸。率水兵善水战者。为先锋。义勇民快次其后。民兵小船又次其后。一遇贼至。并攻冲杀。此保万全取胜。若与平敌。亦可先挫其锋。若待登岸临城。御之守之。彼巳视城外为囊中物。视城中人为退缩懦弱。若虎视牢中之犬羊。猫视匣中之鼠占鼠。势在彼而不在我矣。如不肖迂狂漫说、公辈独不观之太仓乎、太仓形势之地、内设两卫、讲武耀兵、更年不替、擒贼剿寇、殆无虚日、今又临以操江都御史、手握重兵、佐以钦勑兵宪整备戎务、地利之险。兵革之利。权柄之专。困守孤城。一筹难效。岂非以弱自画大势在贼而不在我哉况水寇登陆。已失其险。近闻乡村之人。手执农器。亦能杀截贼船。男妇上屋。徒手掷瓦。亦能驱走强寇。此无他。齐心并力。势在我而不在贼。若以一郡之人。上得其势。下并其心。贼何有于难讨。城何有于困守乎。
　　上少湖大学士书【倭奴】 
　　吾松倭奴大举入寇、亮前后疏札飞报、公巳稔知、但其中或多讳言其惨、亦有虚张其势、恐未有实录、此寇本从马积山追剿下来、沿海刼掠、野行草伏、数不满千、多不过五六百、少不上四五十人、但穷寇亡命力战。我兵顾募贪生。兼以禆将无权。援兵乌合。是以众不敌寡。每至退衄。初刼上海。止二十七人。刼新场刼下沙。刼周浦乌泥泾。俱三十七寇。各杀伤止数人。至攻中后南汇二所。则有八十余寇。杀伤男妇五六十余人。攻太仓初二百寇。适蔡操江出廵初到。亲率州卫击杀八十余人。寇因不得利。复至烧仓。杀伤城外三百余人。遂散去。后攻上海二百余寇、杀死武指挥、何县丞、烧县治仓廒、及民房千余间、向来被祸惨烈、上海为甚、官军前后擒杀、并槊下水及千余寇、但内有胁从。亦所不免。近得蔡可泉操江公各处请兵四集、昨又乞借坑兵、严令督剿、连报捷杀、贼人溃散、大势即日可平、但此贼负海为固。出没不时。今虽幸免。明年统众复发。决无可支。今廵海无兼理军务之责。操江无旗牌讨虏之权。备倭无参将兵符之寄。而官军无曾经战鬬之卒。民兵无平日训练之人。军需刍粟。无别项可那之财。近日不过有司便宜。亮取民间。义勇水兵之差。城夫船夫之扰。军饷衣甲器械之费。无家不到。无室不空。今又上海筑城。松江修城。筑一城修一城所用钱粮何至二十八万乎估用银二十八万两。议欲半出民间。此后骚扰。未有期也。况今岁田稻、上海无望、华亭半为役占不耕、秋来会计起运之数、又不知在何处取盈也、近访昆山筑城。时未斋公在相位、四府恊派。吾松亦有运砖运土旧卷。公于当道及之。仁人之言。其利漙矣。松人方于此惓惓、其它设官命将、兼勑抚操、亦须蚤定庙谟、以立吾民之命也、向因孙东谷司马被人讹传寇至江口、蔡操江以职守京畿为重、即欲回京、后查无实迹、为我士夫挽留、今住札吾松、会兵四出搜绝散寇、草亭公亦临、人心稍安、只是上海十分狼狈、华亭十分骚扰、譬之大病之后、费力调理、方可全愈、
　　上阁部诸公书【倭奴】 
　　夏间以乡邦之祸、诸不揣同修短札、干冒台严、辱公不弃山林废猥、曲成副师之置、此诚披发缨冠以救同室之难、残喘有托、孰不铭心、第四千里违颜、而言者相蔽、是非颇异、仆辈亲罹焚溺、复惧后祸之深、不得不为相公直言其事、相公司百揆之寄、虽轸念东南耿切、而此间纲维鼓运、亦必得非常之人、然后可倚、四月之寇、逼困浦中、而不及城郭者、以有蔡都宪为之重也、此公自三月抵太仓、虎狼勍寇、风连突至、时兵食未备、吴兵宪又出外廵、可泉便以奇祸任为巳责、身先州卫、亲冒矢石、力驱疲卒、克守孤城、且开诚布公、招贤下士、日夕究讲、饥渴不顾、虽僧人外道。访其可用。亦必以礼迎之。而十四府三州智勇之士招集畧尽故太仓有解守备宝山等处水战之胜。僧兵义勇有、白沙八团等处陆战之胜。嘉定有董六合会首之胜。前后斩获首级千余。焚舟溺水者不记。故今年得保苏松无虞者。欲收延访夹辅之力安得不微有破冐使以是罪人则当事者无所用力矣斯须皆公之力也。乃者虚怀恳下延揽之中。偶杂以游食之士。固巳获其报効之力。今私隙之家。遂指为关漏。翻弄玄白。直至风闻言路、论疏罢官、是将使姬公处流言之谤、屈子抱不忠之疑、天下至冤极矣、公谓今之握兵都御史。冠裳带中矢痕者几人。肯与士卒同卧城窝半月余者几人、此公既去。不知当世能认真任事。不以虚文误国者。复有几人。杞人之忧诚为时惜也。且文臣制将。　祖宗之法。廵抚虽兼海事。江南廵抚。粮储重大。不比北边赋轻。机法可理。此处不免顾此失彼。今汤公己领旗牌矣。若专责之而汤重徐邳之变、明春海上有警、使南北奔命、而无应援之策矣、仆辈通计、莫若计其克揵功次、湔洗其过、保为江海制将、给以旗牌、为汤公领袖、仍以解守备专领太仓上海水兵、则南北二千里之间、各自有备而文武二大臣铃辖其间、始可望淮海底宁、复见河清之日也、
　　启军门柬【倭奴】 
　　公为海奴、鞠躬尽瘁、费尽心力、士民感刻、柰此穷寇日增矫悍扩命、十倍北虏、客兵离家日久。原无鬬志。乡兵暂集游民。素无训练。兼之彼集我分。人力不齐。河汊港多。地利失险。且权移多门。则主者惑志。术士兢进。则议论舛纷。此事功所以难集。皆由战守未得其策。未得其人也。今闻贼势胜而西。其志必骄。伺其深入无援。进无可据。退无可策。移檄诸路。会将集兵。绝其归路。此可乘之机也。公未行时。生欲进言。暂留苗兵。乘其寇西。会各兵先剿荡柘林。重兵守之。然后会兵移讨西寇。彼归无所息必渐窜散此几可决者。曾托观所大臣议之。想计出刍荛、成漫说也。沙团之寇、近报近泊海洋、将去柘林、近抢粮多未出、生与群公云、竭力防御、使公得专意西寇、薛子来道及公十分劳瘁、夜分不寝、日中不餐此非自爱之道、东南大事、在公一人、岂宜若此、
　　记 
　　元勋殊宠碑记 
　　元勋殊宠碑记【平倭】 
　　新安默林胡公平海寇功成、海清河晏、东南靖谧、勋业赫赫、震暴当世、　皇帝重嘉公之忠劳不伐、下公卿议懋赏以酬殊勋、群工亦重公积有贤劳、非不测之赏、无以励诸寄阃于外者、今年春三月、诏加太子太保、进左都御史兼大司马、荫一子、仍开府如故、保厘东南、以答民望、公辞不允、浙直士民忭跃不巳、曰戎有良翰矣、吾郡伯鹤峯史公素涵洪庇、时念滨海属吏、获以安位行志者、实藉公安攘之力、孤迹末僚、莫可自致庆私、先属朱太史立言以揄扬盛美矣、兹复为元勋殊宠册、命属侍史冯恩续刍荛以扬休茂烈恩负俗孤骞、憎兹多口、公于恩有阴德焉、不敢以不文委、乃纂诸所闻见者以为之记、曰、人臣能建天下之奇功、而可以膺人主之殊宠、人主能先施不测之殊宠、而后能成人臣不世之奇功、二者相济而实相成也、然先施不测之殊宠、非大有为之君、知人善任者不能、能立不世之奇功、非天下之大豪杰、文武忠智者不可、是以君臣相遇、自古为难也、默林胡公崛起世宦、举进士、令岩邑、以最征拜御史、始按口北、继按南楚、凡二十余疏、其论九边机宜、三苗剿抚、至明且悉、于时　圣天子巳亮公之忠智才勇过人远矣。甲寅以来、倭奴构祸、入寇浙直、巨舟宗飞舰、蔽洋而下、泊套登陆、烧聚屠邑、毒刘文武俘馘男妇、东南骚然、公时按两浙、有监临纪事之责、乃上章极言寇势昌烈充斥、诸路所过残灭、莫之敢撄凡诸臣失事、督抚玩寇、及攻守事宜、命将经畧、饥荒民疚、一一奏闻是以　皇上几微纤杪、罔不周知、命招讨南顾加意、乙卯公廵抵嘉、会柘林寇越吴江墓亭战溃南奔。意向嘉杭、公率众兵邀击于王江泾。寇大败。斩首数百级、奄忽全胜。公之威声。远破贼胆矣、捷音至、　上益知公有文武全材、可属大事。时浙抚臣以迁去、由侍御进公为佥都御史、廵抚两浙、岁丙辰、寇桐乡、内外告急、公谕师征之、授以方畧、贼大溃、遂解围、俘其贼首以献、　上以公疏累进。知贼不可以久玩非得文武吉甫、军中韩范其人、寄以专阃、弗克有济、会总督缺、又进公为右都御史、兼少司马、总督浙闽军务、诸省听节制、公感宠遇隆重、誓死国报、以廓清海宇为巳任、然公久按边陲。习知四夷出没之情状。随方御敌之机宜。故曰备。倭与备虏不同九边诸镇。镇压重兵。边储粮饷。岁有常制。乃今东南备倭。募兵乌合。战无久志。搜粟后餐。士不宿饱。持以岁月。是为倭驱民以入寇也复上疏为献愚忠以图安攘事曰、扬汤止沸。不如去薪。蠢倭鼠窃。未必国王敢于大典。必有通市向道之人。不敢轻渎诏谕。秪欲题知。行令浙福二省。以有司之意。人省谕以申国威。俾令感畏德意。蚤遏寇源。国体民情。诚为两便。　上允下庙议。县封拜之典以待有功。使公得以相机剿抚。便宜行事。时岛倭宗叛寨聚舟山。蹲危逗深。负海为固。将假道于杭以达闽。非破其巢不可。公葺舟师。移泊舟山。身督将领、会兵奋剿。密令火攻燔其木寨。光焰烛天。贼众溃乱。乘胜斩获。舟山悉平。于时林麓。忽有二白鹿。躅扰而前。牝牡呦呦相应。驯若素豢。公获之大喜曰。昔武王渡江。白鱼入舟而兴周、秦朱其鹿。沛公得之而兴汉。我　皇上圣德昭远。而山灵效符。寇何足平哉。召卜之。由曰天钖纯白。用昭精德。重译来朝。圣寿万亿公益喜曰。此天瑞也。非臣下之玩物也。于是命圉师选兽人。牢以雕笼。饲以菽谷。具表遣官献呈于上。上喜甚。进牧内苑。旦视夕顾。敬天勤民、以答天贶。着此言亦有微词在不然如此细事何必详载乎自是益嘉公之忠荩悉意任公而不疑然则公之成大功而无斁者。岂非天启而人成之者乎。时王直首通市。寇远札海东往来观望。徐海挟党引寇。与贼首叶麻互通援结。扎团乍浦。此皆孽本叶麻兵强獟獍。锋不可撄。公曰兵奇道也。以贼攻贼。奇策也。乃遣谍行间二人果相疑二公乘隙属徐以归顺。密约讨贼以报效。徐颔之。遂伺其醉而生擒械系于公。公以叶麻强悍无敌。堕其左右大指。车械解京师。叶兵悉归徐。徐兵益盛。公即纳款乡情。日飞片楮通里戚约。□封拜日奉上官饩廪。蔬果鲜瀡之供。微疴药饵之奉。交错于道。徐益涵戴。此固公之出奇也然远近喃喃。疑公交通。将不利于王师。远而京师。亦或讹传。公冒不韪一不为动。又以海壖非所以居徐。移馆于清水墓沈庄里。清水墓断虹截渡。车骑弗通。若驱牛羊而入笠矣人方以引寇入门庭为词。公不为意。此又公之一出奇也八月初一日与赵廵按会同于察院。召徐海入院读法受降。徐选倭二百人。承炮扬刅以从。人人益危之。公曰鱼入釜而掉尾。易易也。读毕颁书。有差遣护还沈庄。公非不欲疾殄厥愠也。王直犹海寓。方欲招来之。乃遣其子毛海峯同二译士与致款往请直还。倭之所贪□通市故二人皆为胡公所绐约以封授海职。以统市倭如边方之酋长至即信从偕来。面縳请罪于堂下。公即解其縳。谕以题请散逮于省犴。此又驱虎兕而入禾甲。公之奇脱颕矣。王既逮。乃九月十二日。饬我师旅。先之土根。纵火燔庄、大兵随之。遥见贼众登楼。哭声震天。沈庄一炬而孽本灰矣。于时海澄波息。会朝清明、群疑氷释、公之精忠、明贯日月、幽格鬼神、非文武忠智、天下豪杰、安能立此奇功哉、虽然、公当叶麻未擒。王直未械。徐海未诛。人情恟恟。使　上无知人之明。惑于人言。而中止不测之宠。公无挥霍之才。慑于人言。而自沮事几之会。亦何能立奇功昭宇宙而有今日哉。周公东征。三叔流言。虽贤嗣君。亦不能以无疑而硕肤之孙。处之安闲。则非有定力者不能。夫以大圣人当大事、成大工。尽善尽美。而犹多轩轾若此、况公当危疑、奋不顾身、安能巳于人言耶、欧文忠公曰、临大事、决大议不动声气、而措天下于太山之安、可谓社稷之臣矣、
　　皇明经世文编卷之二百终
《皇明经世文编》　（201～217）/五百八卷　（明）陈子龙等 选辑 
　　卷二百一　　邹襄惠公俟知堂集（议　记）
　　卷二百二　　夏文愍公文集一（疏）
　　卷二百三　　夏文愍公文集二（疏）
　　卷二百四　　何翰林集（书　序）
　　卷二百五　　朱中丞甓余集一（疏）
　　卷二百六　　朱中丞甓余集二（公移）
　　卷二百七　　许黄门集（疏　书）
　　卷二百八　　郑黄门奏议（奏疏）　韦大理奏议（奏疏）
　　卷二百九　　李司农集（疏）
　　卷二百十　　方侍御奏疏（疏）
　　卷二百十一　　吕司马奏疏（疏）　龚□□集（说）
　　卷二百十二　　欧阳南野文集（疏　议　序　记）
　　卷二百十三　　留省稿（疏　书）
　　卷二百十四　　承启堂集一（疏　书）
　　卷二百十五　　承启堂文集二（议　论　记）
　　卷二百十六　　苏司马奏议（廵抚疏草）
　　卷二百十七　　郑端简公文集一（疏）
　　卷二百十八　　郑端简公文集二（书　序　杂着）
　　卷二百十九　　严嵩南宫奏议（奏疏）
　　卷二百二十　　羣玉楼集（疏　书　策　记）
　　卷二百二十一　　程文恭公集（疏　书）
　　卷二百二十二　　聂贞襄集（疏）
　　卷二百二十三　　翁东涯文集一（疏）
　　卷二百二十四　　翁东涯文集二（疏）
　　卷二百二十五　　翁东涯文集三（议　说　碑　书）
　　卷二百二十六　　东畬先生集（疏　书　公移）
　　卷二百二十七　　王庄简公奏疏（疏）　毛太常奏疏（疏）
　　卷二百二十八　　王襄毅公文集（序　记）
　　卷二百二十九　　陈给谏奏疏（疏）
　　卷二百三十　　曾都谏奏疏（疏）
　　卷二百三十一　　杨太史奏疏（疏）　杨侍御奏疏（疏）
  </div>
  <div class="pagination">
   <a href="皇明经世文编_page68.html">
    上一页
   </a>
   <span>
    ...
   </span>
   <a href="皇明经世文编_page64.html">
    64
   </a>
   <a href="皇明经世文编_page65.html">
    65
   </a>
   <a href="皇明经世文编_page66.html">
    66
   </a>
   <a href="皇明经世文编_page67.html">
    67
   </a>
   <a href="皇明经世文编_page68.html">
    68
   </a>
   <span class="current-page">
    69
   </span>
   <a href="皇明经世文编_page70.html">
    70
   </a>
   <a href="皇明经世文编_page71.html">
    71
   </a>
   <a href="皇明经世文编_page72.html">
    72
   </a>
   <a href="皇明经世文编_page73.html">
    73
   </a>
   <a href="皇明经世文编_page74.html">
    74
   </a>
   <span>
    ...
   </span>
   <a href="皇明经世文编_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
