<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 34 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 34 页/共 287 页
  </h1>
  <div class="content">
   当斯时也若试以妙通新理创着新书专辟新地何求而不得则失四万万人而尚有数百才人犹可为国也而官制尚虑其稍替也自朝殿之试大考试差之试别出一天下古今最无补最无用之小楷白折试帖诗以缚之得之若升天失之若坠地于是所谓天下之英[词](辞)之俊研墨弄笔朝书暝写穷老尽气而惟楷折之求工诗赋则求题解而熟诵无用之诗则谓才博人矣尚安有余力暇日以讲天下之故新理之学盲既聚亦安能互相补益而少见天日乎故词之俊以为公卿督抚之选主考学政给御道府之任者考其知识与百数万之秀民无以异与四万万之黔首亦无以异也故数百万之童生以枯窘割截愚之于始十余万之诸生举人以不用后世书后世事愚之于中数百万之翰林以楷法诗赋愚之于终三法立而天下之公卿士人无复有不愚者矣无得漏网而能智者矣其有脱颖而出者孑孑独立无与讲求其智亦有限矣然且谤攻以为怪物流言飞文务令不容否则尽弃其学变易其面目与之偕愚而后苟容焉故通今学古之士一郡一邑无一人焉大清通礼当王之贵也或一省无其书若夫博学雄文一省或无其人焉绝学专门经纬世宙之才或一代无人焉愚之效大着矣然科举所限者士人耳若上之王公下之农工商贾中之将帅士卒医卜星术不受八股楷法诗赋所缚者可谓智矣无如才识之开皆由文学士人既专文学之业九流咸奉为京师分其议论故二万万妇女皆士农工商稍识字者之弟子也二万万农工商贾及将帅士卒皆日作搭截日作不许用后世书后世事之八股日写白折之翰林之弟子也至于天子神圣首出不待教者不敢论矣然以数百年之积习数万万人之风气熏蒸濡染智种欲绝是以朝无才相阃无才将疆无才吏野无才农市无才商肆无才工聚黄帝尧舜神明之冑四万万明秀之才而皆以八股楷法诗赋而瞽之盲人瞎马夜半深池使犹当嘉道一统之时乱民一呼城邑皆躏矣当大地交通强国数十兴学励士日智其民而吾以数十百万瞽者当之岂有类哉呜呼岂有类哉夫闵马父之不悦学此周之所以亡也上无礼下无学贼民兴丧无日此孟子所以叹也故谓覆中国亡中国必自科举愚民不学始也不除科举搭截枯窘之题不开后世书后世事之禁不去大卷白折之楷八股之体试帖之诗定额之限期之促试官之少累试之繁而求变法自强犹行而求及前也

夫以中国四万万人之中州灵淑之锺儒先学术之遗秀民聪之发而举谓为无学岂不大谬哉虽为八股八韵白折大卷所困岂无日事钻研博极书者哉然而究撢其学术大校其风气所朝夕孑孑高自期许连合党大呼哗世者凡有二端曰考据曰词章而已夫考据以明经义证史事词章以通制作写性情岂得谓之非学哉远观前古近考泰西亦矜矜于是矣岂可谓其不宜学哉夫以中国四万万人之其秀民既尽困于八股试帖楷折之中而其秀民之尤特达有知识者乃仅驱而从事考据词章之无用此所以敢谓为无学也夫考据之道其体盖极尊矣自顾亭林朱垞毛西河阎百诗导源于先钱竹汀王西庄继于后而戴东[原](源)欲夺朱子之席乃挟说文之学大声高唱曰欲通圣人之道必通圣人之经欲通圣人之经必通圣人之字其弟子金坛高邮能左右之于是举天下之士欲自负为通经学古者穷老尽气然焚膏继晷口吟手画日讲于三仓尔雅广韵玉篇之学辨音正字穷析毫厘其有谈学而不通小学者则斥为野人摈而不得与学人之列自干嘉后迄于咸同称文学最盛之特则以此小学试之乡会岁科偏省僻壤自老儒宿学黄口小童亦复口诵说文手披广韵小学之效于是极盛矣其它考据之书汗马充宇王刍绿竹可演尔雅为数十篇车人轮人则发考工为百十卷然而置王刍绿竹于博物院中使邵晋涵郝懿行见之其言之必不如植物家且不识其物也置戴震于车店中必不能置车且不能驾驶也此所谓无用之学与不学同也于是言经则高标三礼以为绝学然席地而坐以手取食尚是太古据乱未进文明之世其它饮食之器葬埋之具必不复行于今纵有一二博古之士非不可考旧制旧俗以存太古之风乃好事者于小试经古乡会策问以之试士我创建规模宏远之书院致高名通学之大师以转移风化为任者驱秀良而从事矣此所谓无用与不学同也其它碎义逃难便辞巧说尧典二字考之数万言仲尼居三字演之数十篇汉志谓童年执艺白首无成岂不然哉夫孔子之作六经六经之所以宜尊者在微言在大义以配神明醇天地育万物本末精粗六通四辟其运无乎不在弟子传授至汉世君臣上下政事奏议皆用之若以禹贡行河春秋断狱阴阳灾异论事其它讥世卿免奴婢为良人赐孝子悌弟酒肉三老五更皆举行大义施之实事故前汉博士之说存于今者若韩诗外传尚书大传系辞京氏易大小戴记春秋繁露皆明大义岂有所谓考据者哉戴东原谓必通圣人之字以通圣人之道夫以说文玉篇而求圣人之道岂非磨砖而欲以为镜蒸沙而欲以为饭哉且必待通圣人之字而后通圣人之道者适以隘圣人之道耳佛之为教也所至之地因其国文而译其经专译大义而弃其文字而教遂大行于外国至今印度为婆罗门及回教所灭无复舍旧文而道乃大驰于外域岂非重义不重文之效哉

耶氏法之专以外国之文字译其教故行地球而我谈孔子之经者乃独舍其大义求其文字人则得鱼而忘筌我乃买椟而还珠宜其道并中国而不行也猎文而蠹大义举天下之士而归之无用孙鼎臣以为洪水猛兽岂无故哉若词章之学号称为诗古文词者古文托于明道其号尤尊然以文明道文究非道不过语言之文者耳盖周秦之文已通行于当世如今行省言语之通用京话夫通行于海内则用京话通行于天下后世则用文话文话之至者莫如周秦精于古文之人不过若能操京话之人闽粤人而欲游宦也者官话亦不可不学矣然以能操官话之故乃谬自尊高则京师之仆夫舆隶其京话尤美矣若遂引体自尊自以为学岂不大谬也哉能文章者引体自尊自以为学何以异是然而文家巨子则若韩愈苏洵王安石宋濂归有光方苞之徒乃矫矫焉鍜炼其京话是尚然真能精燕话者独一韩愈耳其它尚南北夹杂多带土音而谬严体例琼森疆界高自位置以为天下之能事圣道之统绪皆在是矣岂不异哉夫文章足以传世行远发扬大道岂不甚而能之者不过与能京话等例夫通京话之后言政言教言学更自有在然通京话之不足为学至明矣若骈体之文体裁本古旸谷幽都之语云龙风虎之词牺易尧书乃为太祖而近之述作辞必引古人必点鬼本非蛩蛩巨虚乃效比翼之鸟又非离昧罔两乃为翳叶之形既以华损枝膏腴害骨无关大道不周世用此如倡优妓乐聊适耳目之观耳而一国之风相推相荡号称学人以不能为耻几有如魏收所云会须能作赋始得为大才者而所以为骈文之具者则不过盗窃渊鉴类函之府库挦撦唐四杰陈伽陵袁子才之衣服其能剽窃北堂书钞艺文类聚六帖万花谷已寡矣若其专门欲以擅名者当其诵读书刺取字句之新丽奇伟可充材料者分类而抄存之乃遂以奥博高文雄视一世若胡天游既死检其后字料凡数十麓者是也杨雄为童蒙拾其香草妇人绣其鞶帨夫骈文若胡天游可谓至矣然乃杨雄所谓童子妇人也岂得谓之学哉其七言五字之句诗集诗话之刻何啻万亿候虫鸣鸟各畅其天苟无关于宣上德通下情则曼歌妙舞者春兰秋菊本足为视听之娱但不可以为学耳若夫京华雅望金石名家考商周之鼎彝辨周新之泉布泉布实非周物义出周礼实为刘歆所创而令王莽行之网罗二千年之碑刻辨识其四朝之古器考正年月商订职官大搜汉魏远洎新疆彼都人士风流共挹此则颜之推所诮前檐车高齿屐隐囊纱帽之比耳若夫舆地之学本征实用而近世讲求只有考古胡朏明之言禹贡洪北江之言三国六朝疆域李申耆之地理五种号称佳作无用于今即顾氏方舆当时称为奇书若据以用兵亦岂可行哉日事以前京师琉璃厂乃无地球之图言之令人骇笑自愚至此岂不哀哉于学何预焉举此三者中国才士号称博学者尽是矣

至于笃守[程](陈)朱出处有本末行事有尺寸学问有本原燥湿不变白心不点以道负荷者海内有几人哉夫孔子之微言大义所以为太平大同之计为刘歆篡后散乱久矣程朱以所自得之学稍发论语系辞之义尊四书而抑六经于孔子之道其割地已多仅如萧之于梁刘蜀之于汉耳然今一话一言一义一事皆本朱子之义功令以四书命题学者以章句为义故今之运朱子为圣人矣行礼帖式莫非宋制文章字句风俗论议莫非宋法然行之千年朱子之力于今已为末法仅诵章句以阶利禄其稍能束身自好亦寡矣岂有所谓负荷者哉盖宋学亡之久矣昔董过谓今之少年鲜有好学公卿吏士二万余人其所狩封禅大仪能执笔者十余人而已昔尝怪疑以为不然以今观一省之中文章石刻士吏千载能操笔者已寡唐宋偏州僻郡簿尉人士词章笔法皆有可观以今一省所有文章石刻比之相去悬殊推之京师卿士济济而文章石刻亦复有才难之叹大约综较海内言考据词章之学通才巨子不过十数人行省之中若大江以南以雅才著者省可数人其它僻郡远州通此者或有人或无人夫训诂名物文言金石既不足为学然而是学者皆盛名耆年主持风气安其所习毁所未见甚者或挟持高位有意阻挠非徒无学之害而已且为兴孔子太平之学之害此尤可睊睊侧目而悲也徐勤正告天下曰吾中国其无为奴隶无为牛马愚不学而已矣徐勤乃曰霸天下者思以把持天下必自愚民始乃深思乃远览知焚书坑儒不可不行而其不可用也则阳反其实而阴用其意即以诗书为坑儒之具即以儒为焚书之人其愚而专务爵禄者既以八股试帖楷折坑之其稍黠而聪明旁溢不可抑压或沉默寡好不慕荣禄者则八股试帖楷折之法既不尽效其才又能上下古今以议论国家之事其学又能穷极物理援证经义以破霸者之法其讽说全材又足以传世动是皆霸天下者把持所不便则开修书之馆以网罗而正定之于其好发议论能言国事者或禁之焚之惟谈经则托体甚尊考据则为学甚博而终日谈名物训诂等于国事万无切线相连其嗤黠而不屑者藉以哗名其明哲保身者藉以远害于是聪明逸之才神锋绝之士虽不为科举所困亦莫不折而入其中昔乾隆时举行　万寿盛典供奉者虑戏曲有忌讳乃为五层之楼而演封神传鬼神杂沓不可究诘而不少犯时讳谈考据者实类于是又幸有古今真伪之绝殊可令学者穷彭儋之寿命辨一义而无从搜千卷之小学明一字而不足浩渺如泛沧海迷茫如游沙漠于是合百余年之耆儒巨学合千万辈之深思研虑焚膏然烛断简梨天下蚩蚩怀铅趋而霸天下者乃隐笑而自嬉呜呼读钱辛楣梁武帝之论不能不为之发愤而哀悲者矣

　　性理　　　　　
沈学

噫人性天理之辨自宋儒以来皆目之陈腐庸语何轻视之也予考字义而有所觉悟不禁出广长舌相深为天下告之性理者明德之器具字学之纲领万物之枢纽也尝仰观宇宙之大俯察品类之盛称造化之名无可为名乃名之曰有有不二有有内只有有外更无有一无外物入有一无外物出有有有有在在在在无所不有人在有而不觉有者如晶球内外一质晶球亦将不觉自为晶球及若样晶球因无比例地也　有自己有因自己有故有如无有应无自己应无无有比例以有无之见或曰无有然无无有尽实非无有也盖日无有者吾也既有今日之吾天地必不无吾吾亦必不无天地如吾亦无有则何自出无有乎无有已非无有沈氏曰吾之所以吾吾之所当吾有而已矣　有也者不增不不生不灭即体即用即身即物格致之言曰人物更换七日一新夫气血代谢时吾时物吾抱此幻身应身无量混然与天地同体无所不是吾自己星辰是吾渊源蚊蚋皆吾眷属吾年二十四度变幻已不知几千万吾几千万物依然如故吾者非万物皆备于吾而能如是乎　有则皆能有生死死生如水冰冰水如是吾未生以前已有吾吾既死之后仍有吾今日更深信有吾古人者已去之吾后人者同是之吾名所独姓所同也陆子之言曰东海有圣人出焉此性同此理同也推至西海南海北海千百年之上千百年之下有圣人出此性此理亦无不同也至理不二大小无外　有则皆是有色即是空空即是色物不有空空无非物无物无身无身无觉无觉无性一切声色香味触有形质可见有分两可权一无虚入一无虚出果即是因因即是果吾即是天天即是吾奚为天堂地狱神鬼魄魂哉　有之为物无量者也盖太虚非心非法无声无臭固无所谓幻迹色相者也色相皆由人造人身有限心灵块然觉悟种种色相以人为速率惠吾字逆吾字恶易目字清难目字浊一切言语文字有反正比例矣

人物智愚之分即在比例之广狭比例者有率率也太虚者无率率也以有率测无率比例亦无量焉如畴人以几何积微法量天逾高而逾渺至不可思议维茫然曰无量而已　有之为物三一者也有好生性有无量活成无量生机无量形色永无怠忽此三一妙性弥纶宇宙有天球摄力斯行星有拒力拒力者地心力也有地心力斯有结力结力者爱力也有爱力斯有化合力化合力者阿屯姆力也有阿屯姆力斯有天球摄力推至一切动植定流万一力小有浅深皆有成己成物之力人为万物之灵体用较备力尤深者焉全体学小脑主运动大脑主知觉中脑主立志心灵学觉悟记思象五才予谓不觉不悟觉悟一才无记无思记思一才象一才运动即觉悟才知觉即记思才立志即象才觉悟才仁也好生性为之记思才义也好辨性为之象才信也好信性为之只仁无义谓之贼仁只仁无信谓之徒仁只义无信谓之妄信此良知良能三而一一而三也试以文字证之觉悟才出一切动作活字记思才出一切形容虚字象才出一切名目实字活虚实字即奇诂偏训可变幻通用如花字花费花而美杨花火字火其书火速渔火是也　按中外性理之论如同一辙上古有上帝主宰天命天诸名立祭焚塑刻洗割诵拜诸礼神道设教驱人为物奴之恫中古之性有清浊伪混气质玄明之分纷纷无定论太过者废形色相毁分别性顽如木石以枯寂无为为旨毫无生趣不及者私心惟义利是图辱身忘命近世格致丛兴义理渐精宗印度巴门教者有路氏创人由猴变之说宗希蜡可必梯尼教者有邓氏创天良即重心之论二氏皆耶教中人大违厥旨所论皆有实理亦无奈其何夫儒者即物求道而已物即在道道即在物兹天道实学知者尚鲜或理解虽圆非行莫证人性之凶险诡诈生命之颠覆惨毒有时耶安得遇魁闳宽通之士共与参最上乘妙谛行大自在哉

　　西学书目表序例
余既为西书提要缺医学兵政两门未成而门人陈高第梁作霖家弟启勋以书问应读之西书及其读法先后之序乃为表四卷札记一卷示之媵之以曰大哉圣人之道孔子适周求得百二十国宝书　圣祖仁皇帝御纂数理精蕴润色西算弁诸卷首　高宗纯皇帝钦定四库总目凡译出西书悉予著录先圣后圣其事不同其揆若一呜呼溥博宏远蔑以加矣海禁既开外侮日亟曾文正开府江南创制造局首以翻译西书为第一要义数年之间成者百种而同时同文及西士之设教会于中国者相继译录至今二十余年可读之书三百种昔纪文达之撰提要谓职方外纪坤舆[图]说等书为依仿中国邹衍之说夸饰变幻不可究诘阮文达之作畴人传谓第谷天学上下易位动静倒置离经畔道不可为训今夫五洲万国之名太阳地球之位西人五尺童子皆能言之若两公固近今之通人也而其智反出西人学童之下何也则书之备与不备也大凡含生之伦愈愚犷者脑气筋愈粗其所知之事愈简愈文明者其脑气筋愈细其所知之事愈繁禽兽所知最简故虎豹虽猛人能槛之野人所知亦简故苗黎番回虽悍人能制之智愚之分强弱之原也今以西人声光化电农矿工商诸学与吾中国考据词章帖括家言相较其所知之简与繁相去几何矣兵志曰知彼知此百战百胜人方日日营伺吾则纤悉曲折虚实毕见而我犹枵然自大偃然高卧非直不能知敌亦且昧于自知坐见侵陵固其宜也故国家欲自强以多译西书为本学子欲自立以多读西书为功此三百种者择其精要而读之于世界蕃变之国土迁异之原可以粗有所闻矣抑吾闻英伦大书楼所藏书凡八万种有奇今之所译直九牛之一毛耳西国一切条教号令备哉粲烂实为致治之本富强之由今之译出者何寥寥彼中艺术日出日新愈变愈上新者一出旧者尽废今之各书译成率在二十年前彼人视之已为陈言矣而以语吾之所谓学士大夫者方且诧为未见或乃瞠目变色如不欲信呜呼岂人之度量相越远邪抑导之未得其道也　一译出各书都为三类一曰学二曰政三曰教今除教类之书不录外其余诸书分为三卷上卷为西学诸学其目曰算学曰重学曰电学曰化学曰声学曰光学曰汽学曰天学曰地学曰全体学曰动植物学曰医学曰图学中卷为西政诸书其目曰史志曰官制曰学制曰法律曰农政曰矿政曰工政曰商政曰兵政曰船政下卷为杂类之书其目曰游记曰报章曰格致总曰西人议论之书曰无可归类之书

一明季　国初利米南汤诸君以明历见擢用其所著书见于天学汇函新法算书者百数十种又制造局益智书会等处译印未成之书百余种通商以来中国人著书言外事其切实可读者亦有数十种捃拾荟萃名为卷　一西学各书分类最难凡一切政皆出于学则政与学不能分非通学不能成一学非合庶政不能举一政则某学某政之各门不能分今取便学者强为区别其有一书可归两类者则因其所重如行军测绘不入兵政而入图学御风要术不入天学而入船政化学卫生论不入化学而入医学是也又如电气镀金电气镀煤等书原可以入电学脱影奇观色相留真照像法等书原可以入光学汽机发轫汽机必以汽机新制等书原可以入汽学今皆以入工艺者因工艺之书无不推本于格致不能尽取而各还其类也又如金石识别似宜归矿学类又似宜归地学类而皆有不安故归之化学海道图说似宜归地学类又似宜归海军类而皆有不安故归之船政此等门目亦颇费参量然究不能免牵强之诮顾自七七录以至　四库总目其门类之分合归部之异同通人犹或訾之聚讼至今未有法此事之难久矣海内君子惠而教之为幸何如　一门类之先后西学之属先虚而后实盖有形有质之学皆从无形无质而生也故算学重学为首电化声光汽等次之天地人谓全体学物谓动植物学等次之医学图学全属人事故居末焉西政之属以通知四国为第一义故史记居首官制学校政所自出故次之法律所以治天下故次之能富而后能强故农矿工商次之而兵居末焉农者地面之产矿者地中之产工以作之作此二者也商以行之行此三者也此四端之先后也船政与海军相关故附其后一已译诸书中国官局所译者兵政类为最多昔人之论以为中国一切皆胜西人所不如者兵而已西人教会所译者医学类为最多教士多业医也制造局首重工艺而工艺必本格致故格致诸书虽非大备而崖略可见惟西政各籍译者寥寥官制学校制农政诸门竟无完帙今犹列为一门者以本原所在不可不讲悬其目以俟他日之增益尔　一书目例标撰人名氏今标译人不标撰人者所重在译也译书率皆一人口授一人笔述今诸书多有止标一人者原本不两标故仍用之名从主人也　一收藏家最讲本故各家书目于某朝某地刻本至为龂龂今所列皆新书极少别本仍详言之者不过取便购读与昔人用意微殊其云在某某书中者无单行本也其云格致汇编本万国公报本时务报本其下不注本数价值者亦无单行本也

一古书用卷子本故标卷数后世装演既异而犹袭其名甚无谓也故今概标本数不标卷数　一目录家皆不着价值盖所重在收藏无须乎此今取便购读故从各省官书局之例详列价值其标若干元若干角者洋银价也制造局同文天津学堂之书概据原单其家刻本及西士自印本据格致书室单制造局书有原价减价重减价格致书室单所例制造局书依其减价之值今所例者乃其重减价之值减价之视重减价约如十与八之比例一表下加识语表上加圈识皆为学者购读而设体例不能雅驯所不计也惜所识太又学识浅陋未必得当耳世之君子尚救正之　一附卷所载通商以前之西书多言天算言教两门今除言教之书不著录外自余诸书不能以类别故以著书人为别　一附卷所载中国人言西学之书搜罗殊隘其海内通人或有成书而未刻刻成而鄙人未及见者当复不少管窥蠡测知其孤陋若夫坊间通行之本有稗贩前人割裂原籍以成书者乃市侩射之利所为方闻之士所不屑道概不著录以示谨严非罣漏也　一中国人言西学之书以游记为最多其余各种亦不能以类别今用内典言人非人化学家言金非金之例区为游记类非游记类二门　一近人颇有以译本之书而归入自著书之中不标译字者概为疏通证明仍入诸译书表中不援名从主人之例　一表后附札记数十则乃昔时答门人问之语言各书之长短及某书宜先读某书宜缓读虽非详尽初学观之亦可以识门径故窃取过而存之之义附见末简名曰读书法博雅君子谅无哂之若具刍荛之见则具所著西书提要中此不能多及也

　　论实学　　　　　
何树龄

曰礼节曰仪文曰名分曰习俗皆人事之制作也虚也曰理势曰象数曰仁智曰忠信皆天道之自然也实也虚也者或数年而一变或十年而一变或千百年而一变不可以大不可以久实也者历万年而不变历亿兆年而不变历京核秭年而不变大于宇宙久于天地伏羲神农黄帝得之而制器而开物而成务而创世苗猺獞黎生番野人失之而为奴而作虏而丧躯而灭种倍根奈端瓦特得之而强国而辟地而生财而兴学此固未可与词藻华丽驰声艺苑者道矣　不寍惟是即起五十年前之经济家而问治乱兴衰之故所答者亦徒曰事权专一则强自天子出则昌而已未闻刑威独擅之君主竟受制于谋夫孔多之议院也徒曰契丹金元居塞外尚朴野耐苦瘠则强入中原慕华饰狃安逸则弱而已未闻学业愈盛之邦其武备之修愈严也徒曰越国不能鄙远嬴秦不能越韩魏以鄙齐蒙古不能越金夏以鄙宋而已未闻漠北之国可以遥制南洋西域之国可以远吞东海也昔楚汉连兵则匈奴称霸六朝绮丽则胡羯劲悍宋儒独[善](喜)则鞑靼崛起二千余年亚洲大小数十国此兴彼衰互相消长而已未有如今日鲁卫同政各不相尚皆靡克自主者也泰西之国岂天国耶泰西之人岂天人耶头同圆也足同方也趾同五也肢同四也心思之慧才力之雄相为伯仲而强弱之形盛衰之势判若天渊者何哉务实学不务实学故耳务实学者以忠信廉耻为甲胃以士农工商为卒伍以穷理格物为韬钤以奇法新艺为糗粮师法域外而非辱以旧习宿獘为痞结又屏身外而不惜以丧师失地为药石铭箴座右而不讳务虚文者以农工商贾为鄙琐以八股制艺为尊圣以八韵卷折储卿贰以弓刀矢石作干城以夸毗揖让为驯厚以荡轶不为高节以钻营奔竞为通方守此不变量年之后吾恐官山者皆泰西之人而夷齐无可隐之山府海者皆泰西之渔师而仲连无可蹈之海也变之若何核实而已矣改科举更学校停捐纳明功罪尊卑贵贱皆治于法律之下此在上者之变政也轻帖括重格致贱词华贵物理兔园狗曲皆易为经济之林此在下者之变学也然而庠序诸生恭默　圣谕乡党自好之士则亦变为私钞论语孟子词严义正守旧称先之士则亦变为割截丧礼之传记饰终之大事也塾师训蒙则变为删本矣　国家贡举登进之阶植党营私　圣训所戒释褐之士则变而引为师生矣陋规馈赠典章所禁服官之人则变之而定为常例矣科举之姓名他日之公卿也岭海绅民皆变之而以为博具矣京师之乐藉　国朝所禁戒也名流之贵官皆变之而狎比娈童矣其有坏于人心风俗教化者则自行变法以趋之沛然下流莫之能御交相仿效若会若党无怪之者无阻之者无议之者独至于弃短从长之良谟救弊扶衰之大计则笑之骂之忌之讳之诋为乖张指为多事目为朋党罪之曰处士横议戒之曰庶人不议呜呼吾不知其诚何心也

故今日之积弱　朝廷不独任其咎而士习实阶之厉也　丕变士习若何陈其利害而已矣广其见识而已矣陈其利害莫如译报广其见识莫如译书务使泰西农工商矿之书天文地理之学化光电重之器如米盐水火汗牛充栋月异而岁不同焉剞劂氏恃之为恒产焉书贾恃之为利薮焉师长以此课其生徒焉父兄以此勉其子弟焉朋友以此誉其交游焉如是则风气既成人心顿变是非既定国本自立而安南缅甸印度南洋诸岛阿非利加洲之覆辙庶可绝于天壤焉难者曰子言是矣夫掇拾香草岂知植物披抹风月乌识天文本之不立末何由生皮之不存毛将奚附今夫羲和羲叔钦若昊天璇玑玉衡以齐七政诗书之文谁不习诵何以为今之畴人咸聚欧美而震旦之推步制造者寥寥也物地相宜草人之职识别金石人所司厥土黑壤厥土白坟镠铁银镂璆琳琅玕禹贡详载经生素习何以今之矿师聘自泰西而中国之生斯长斯者反昏昏也象胥掌翻译行人掌交方言有院同文有何以出使专对者不数见而周知四国之为者乏才也辨方正位体国经野量地制邑度地居民神农黄帝之事周官王制之书立之学官以之校士何为不实行于今也西人有机器则举公输子以当之西人有光学重学则举墨子以抑之西人有化学则举亢仓关尹之徒以先之世家孙子奸伪贪横自弃典型流为罪犯羡他人之富贵谈祖宗之甲第言愈高神愈沮色愈厉胆愈荏呜呼尚何说哉释之曰苟无其先安问其后虽不能行尚幸有言帖括伪之言犹胜于淫书伪恶之言也谈西学者天文地理之空言犹胜于八股八韵之空言也修德之书人每诵而不言语录内典之畜也求利之书人每诵而即行形家日者之术是也是在风俗之转移人心之趋向耳正谊者何必不谋利明道者何必不计功耶泰西经商之法当译也泰西务农之法当译也泰西开矿之法当译也泰西制器之法当译也欲兴民之利先开民之智欲兴民之义先兴民之利不与之利但绳之以义不求生利而但求分利夺利上下交征内外相讧其不驱四百兆聪秀之民为欧洲奴仆者几希矣

　　西学书目表后序
或人言曰吾不忍言西学梁作霖曰子日与人言西学曷为不忍言西学乎或人曰今日非西学不兴之为患而中国将亡之为患风气渐开敌氛渐我而知西学之为急我将兴之我而不知人将兴之事机之动在十年之间而已今夫守旧之不敌开新天之理也动植各物之递嬗非墨两洲之迁移有固然矣中儒俗论拘墟谬瞀之论虽坚且悍然自法越以后稍变矣中日以后益变矣援此推之十年二十年以后其所存者希矣虽然旧学之蠹中国犹附骨之疽疗疽甚易而完骨为难吾尝见乎今之所谓西学者矣彝其语彝其服彝其举动彝其议论动曰中国之弱由于教之不经之无用也推其意直欲举中国文字悉付之一炬而问其于西学格致之精微有所得乎无有也问其于西政富强之本末有所得乎无有也之人也上之可以为洋行之买办下之可以为通事之西奴如此而已更有无赖学子自顾中国实学一无所识乃藉西学以自大嚣然曰此无用之学我不为之非不能也然而希拉谓希腊拉丁英法之文亦未上口声光化电之学亦未寓目而徒三传束阁论语当薪而揣摩风气摭拾影响盛气压人苟求衣食言西学者十人之中此两种人几居其五若不思补救则学者日伙而此类日十年以后将十之六七矣二十年以后将十八九矣呜呼其不亡者几何哉虽然中学之不自立抑有故焉两汉之间儒者通经皆以经世以禹贡行水以洪范察变以春秋折狱以诗三百五篇当谏书盖六经之文无一字不可见于用教之所以昌也今之所谓儒者八股而已试帖而已律赋而已楷法而已上非此勿取下非此勿习其得之者虽八星之勿知五洲之勿识六经未卒业诸史未知名而腼然自命曰儒也儒也上自天子下逮市侩亦裒然尊之曰儒也儒也又其上者笺注虫鱼批抹风月旋贾马许郑之胯下嚼韩苏李杜之唾余海内号为达人谬种传为巨子更等而上之则束身自好禹行舜趋衍诚意正心之虚论剿攘彝尊王之迂说缀学虽多不出三者历千有余年每下愈习焉不察以为圣人之道如此而已是则中国之学其沦陷澌灭一缕绝续者不自今日虽无西学以乘之而名存实亡已久矣于相形之下有用无用应时立见孰兴孰废不待言然此辈既舍此无以为学此道即离此无以图存呜呼岂可言哉岂可言哉今夫六经之微言大义其远过于彼中之宗风者事理至赜未能具言请举其粗浅者生食寡为疾用舒理财之术尽矣百姓足君孰与不足富国之策备矣谷与鱼不可胜食材木不可胜用农务渔务林木之利辟矣行旅皆欲出于其涂道路通矣通功易事羡补不足商务兴矣使于四方不辱君命乃谓之士公法之学行矣以不教民战是谓弃之兵学之原立矣国人皆曰贤国人皆曰不可议院之制成矣以上仅证之于四书又每事仅举其一条其详具于专书又如春秋之义议世卿以伸民权视西人之贵爵执政分人为数等者何如矣古之埃及希腊近今之日本皆有分人数之弊凡国有上议院者皆未免此弊上议院率世族盘踞也英至今未革俄尤甚疾灭国疾火攻而无义战视西人之治兵修械争城争地者何如矣其余一切要政更仆难尽夫以士无世官之制万国太平之会西人今日所讲求之而未得者而吾圣人于数千年前发之其博深切明为何如矣

然则孔教之至六经之用固非吾自袒其教之言也不此之务乃弃其固有之实学而抱帖括考据词章之俗陋谓吾中国之学已尽于是以此与彼中新学相遇安得而不为人弱也然则奈何曰读经读子读史三者相须而成缺一不可吾请语学者以经学一当知孔子之为教主二当知六经皆孔子所作三当知孔子以前有旧教如佛之以前婆罗门四当知六经皆孔子改定制度以治百世之书五当知七十子后学皆以传教为事六当知汉以后皆行荀卿之学为孔教之孽派七当知孔子口说皆在传记汉儒治经皆以经世八当知东汉古文经刘歆所伪造九当知伪经多摭拾旧教遗文十当知伪经既出儒者始不以教主待孔子十一当知训诂名物为二千年经学之大蠹其源皆出于刘歆十二当知宋学末流束身自好有乖孔子兼天下之义请言读子一当知周秦诸子有二派曰孔教曰非孔教二当知非孔教之诸子皆欲改制创教三当知非孔教之诸子其学派实皆本于六经四当知老子墨子为两大宗五当知今之西学周秦诸子多能道之六当知诸子弟子各传其教与孔教同七当知孔教之独行由于汉武之表章六艺罢黜百家八当知汉以后无子书九当知汉后百家虽黜而老扬之学深入人心二千年实阴受其毒十当知墨子之学当复兴请言史学一当知太史公为孔教嫡派二当知二千年政治沿革何者为行孔子之制何者为非孔子之制三当知历代制度皆为保王者一家而设与孔孟之义大悖四当知三代以后君权日益尊民权日益衰为中国致弱之根原其罪最大者曰秦始皇曰元太祖曰明太祖五当知历朝之政皆非由其君相悉心审定不过沿前代之敝前代又沿前代之敝而变本加厉后代必不如前代六当知吾　本朝制度有过于前代者数事七当知读史以政为重俗次之事为轻八当知后世言史裁者最为无理以上诸义举大概若其条理当俟专述要之舍西学而言中学者其中学必为无用舍中学而言西学者其西学必为无本无用无本皆不足以治天下虽庠序如林逢腋如鲫适以蠹国无救危亡方今四夷交侵中国危矣数万万之种族有为奴之痌三千年之教宗有坠地之婴存亡绝族在此数年学者不以此自任则颠覆惨毒有幸乎曾子曰士不可以不宏毅任重而道远仁以为己任不亦重乎死而后已不亦远乎是在吾党

　　中国学术辨
道与世为推移学与时为变通居今日而谋自强之计其必自人材学术始矣传曰得人者昌失人者亡是故世道之隆替视乎国运之兴衰国运之盛衰视乎人材之消长人材之消长视乎学术之晦明未有学术日晦人材日消而其世道能隆国运能盛者也　国朝肇基辽渖启宇燕京从龙之彦左凤右麟比终酇　圣祖仁皇帝天纵之姿成久道之化以文治倡导海内康雍之际两举鸿博学人才人趾踵相错足以孕虞育唐包嬴越刘敻乎盛矣今虽流风渐沬典型不存而方领成帷逢掖如鲫横舍林立比户邹鲁斌斌然大国之风焉顾论者毁漆室之忧懔履霜之戒一若中国十八行省儒者之二千余年相传之道无一足以当人材学术之数而惟近世之所谓西学者则不惜大声疾呼欲胥寰宇蒸蒸尽弃其学以学之而后快呜呼其亦可谓大惑也已然而平心论之中国之学术其大者经纬天地而有余其小者明察伦物而无不足虽洪纤异量而皆与人心世运相维系章蔀递嬗末裔支流寖失初旨务俗学者徒为弋获之谋好古学者恃为声气之榜攻汉学者借为逞辨之桄习宋学者恃为钓名之饵求其专精纯一立志不纷者千百不获一焉是岂所学之无益哉毋亦操术之不诚耳综其所蔽约有数端一曰科举之学三古既遥而论秀书升之典废乡举里选之制亡朝廷悬利禄之途以奔走天下之人士假章句为拜献之资饰文字为羔雁之具果其根茂者枝荣膏加者光远亦奚不可以润色鸿业振拔魁能乃沿袭既久体制亦靡或帖经或诗赋或论策或书判自王介甫创为制艺有明一代亦此取士相沿至今未能遽变为其学者以为进趋富贵而已他非所知也雏发未燥点画粗识六经四史束阁不观而惟取陋劣之陈文拘挛其才力支离之讲义遏塞其聪明及其操觚弄翰则又法律以绳之篇幅以限之前人程试之作字摹而句拟之以剿说剽窃为富以生吞活剥为工俳优其文穿窬其技诩诩然自命为代圣贤立言至问以古今之沿革郡国之利病则瞢然如堕九里雾如是以取士彼士习安得不日偷文风安得不日敝耶此一蔽也一曰词章之学记曰昔吾有先正其言明且清传曰言之无文行而不远孔子曰辞达而已矣夫文所以载道也义归劝惩词尚体要故气足以举其辞辞足以达其意斯亦已尔苟为炳炳烺烺无取焉今之为词章者其泽古也不深则气息卑矣其读书也不多则才力弱矣其取材也不富则根柢薄矣其修辞也不洁则体裁俗矣本无沈博绝丽之才而好为瑰玮连犿之作钩章棘句以艰深文其浅陋襞绩古书饤饾僻字矜奇炫博在可解不可解之间以诧庸耳俗目之安而不求义理之安甚或夸大其词恢诡其论借此以广结纳通声援故其文品愈靡而其人品乃愈卑矣此又一蔽也

一曰训诂之学自祖龙一炬坟籍荡尽汉兴诸儒各守遗经各本其师说转相口授抱残守缺存什一于千百文景以后除挟书之律开献书之路于是古文蝌蚪往往出于山岩屋壁之间康成郑氏荟萃经次第董理大义微言赖以不坠　国朝真儒辈出倡为复古之学实事求是南雷彭林导其先潜邱曝书踵其后极于干嘉之间博学通儒项背相望实足以超越千古而其失也考证琐屑穿凿支离一名物之离合博极夫书一音训之异同胪列乎说稽古两学释之者二万言格物一章解之者十七训自古已然今为尤甚鄙廉忠贞亮为无能薄躬行实践为多事其于宋儒之学往往肆口诋諆竭力攻讦以遂其门户党援之见而快其放僻邪肆之心至古圣人立言垂教与夫大经大法所存固茫乎其未有闻也专己守残以为博放言夸论以为高所谓小有才未闻君子之大道者此辈是也此又一蔽也一曰性理之学古无所谓理学也知有儒行而已古无所谓道统也知有六经而已故未尝轻言性命而性命实无不明自战国以后异端蜂起于是儒家者流竞以性命之说标其宗旨是故江都对策陈天人性命之情昌黎起衰有原道原性之作逮于赵宋濂洛关闽真儒迭出正学昌明紫阳既兴集诸贤之大成接尼山之统绪经始有定论而其失也专言名理置实事于不问学者乐其可以空疏不学市也又喜诵习其言本为科举而盛名复可幸觊也则相与剿袭语录之唾余掇拾内典之牙慧依于先儒之旨遁于空虚之域斤斤于朱陆之异同号召徒而讲学深衣博带自矜清议彼此标榜入主出奴动以难行之事责人使任事者无所措其手足久之激而相报势成水火而衣冠之祸烈矣而天下之士气尽矣汉之党锢唐之清流宋之伪学明之东林先后一辙以迤于亡而究之惩忿窒欲之功忠恕平易之道固丝毫其未有合也此又一蔽也要之为科举之学者不过为庸烂之学究为训诂之学者不过为怪僻之经生为性理之学者不过为诈伪之迂儒为词章之学者不过为浮华之才士非不读书而不知作者之精意非不稽古而不识前人之用心徒有为学之名而无致用之实虽读破万卷下笔千言究其归宿与不识一丁字者等术之不择学于何有夫承学之士即使举四者而尽其能事合四者而备诸一身亦岂遂足为问学之数哉乎得其粗而遗其精就其非而去其是一旦官临民致身许国外无以为匡济之资内无以为挟持之具徒叹覆餗贻讥素餐则不得不归咎于所学之非而学固不任咎何也不诚故也不诚则微特四者之弊己者即号为经世之才应济变之苟无一诚以贯注之则设心一伪万事瓦解未有本实拨而枝叶能茂者也虽日讲求西学竞言变法适足为权要汲引之阶华士躁进之路而已于国是奚裨焉能诚则微特天算地舆格致商务无不可师敌之长为我之助即二帝三王之道六经诸史之书时事之权宜朝廷之掌故中国所自有者何一非经济之原即何一非施行之准举而措之裕如矣安在西学之皆有用而中国之尽无用哉是故虚憍者不诚之媒也毋欺者至诚之券也不诚则学虽博而终归无用能诚则任所学而日起有功学术于以明人材于以长国运于以盛世道于以隆诚者成也心不诚而事能成者未之前闻也故曰君子诚之为贵

　　论读书
昔宋太祖有言宰相须用读书人盖太祖之意人能读书始能博览而周知也宰相必须用之方可以上备顾问下为表率也余则以为国家任官不徒宰相须用读书人也内而尚侍以及百官外而督抚以及下僚均应以读书人为之至于牧令尤为最要者也国家设教不徒士大夫须读书也即农工商贾亦宜诏之以读书三代以上似乎无人不知读书故农夫野老妇人女子其所作之诗歌均可备輶轩之采郑商弦高亦知礼犒秦师阳翟大贾能作吕氏春秋书又有曰官师相规工执艺事以谏若非四民皆知读书安能如此哉至圣之雅言则曰诗书执礼其所以诏伯鱼者亦曰学诗学礼其所以诏弟子者亦曰行有余力则以学文诏小子者亦曰何莫学夫诗平日之谆谆教导者无非欲人之读书而已至井田废而学校亦废民始有不读书者矣因而始以读书一是专属之士汉兴萧何制律以后凡士之见用于朝者不但求其能读书而且令其能读律故苏东坡有言读书万卷不读律致君尧舜终无术盖律也者皆朝廷一定之刑罚小民自犯之则遵之以科其罪使执法者不能上下其手轻重其间按律以定罪则杀之而不怨虽非尧舜之世而民犹被其泽也违律以入罪则民无所措手足虽有尧舜之君而民常罹于冤也故宰相可以仅用读书人而牧民者又须能用读律人也然人苟能读书其读律自易也故仍以能读书人为贵也盖尝论之在上之人文能知书能致唐虞之盛武能知书可备干城之任在下之人农能知书则树艺之法必精工能知书则制造之术必良商能知书则懋迁之道必悉贾能知书则贸易之技必工妇女能知书必知孝敬和顺可以主中馈而称内助若是则书之有益于人岂浅鲜哉奈何世之人每废之而不读耶夫在下之人不能读书其害犹浅在上之人不能读书其害实深方今帑项绌而捐例开军务兴而保举无如其中多有不能读书之人故各省督抚创行考试之举也然考者日考而不读书者仍然如故往往牧民之官既不知书又不知律每至视民如土芥苟遇有案任意敲朴甚至避好色之名见妇女则加意苛责恐强奸之累纵巨恶而设法请求试问小民何辜而牧民者竟忍如此待之哉推求其故皆由于不学无术有以致之也在上者果能使候补各官于考试之外再令加意读书专心读律庶几一朝任事不至毫无主意乱用刑俾小民不遭旡妄之刑非辜之罪不徒可以保全属吏而且己之种德于无形施恩于逾格自必能大兴驷马之门矣若再能大兴学校使一省之人皆知读书不仅专功于制艺皆知读律又能从事于刑章今日在野为民共沐诗书之化他日在朝治世均知律例之条岂非挽浇漓之俗而成郅治之隆哉

　　学贵实用论　　　　　
保笑嵒

或问学问之事其裨益于人者何在曰所以广见闻益智慧也所以鉴于往古而推行于今时也所以观古人之行事而可以正心术成人品也此三者皆得益于学问之事也而其所尤要者则在乎格物致知通今致用昔人云通天地人之谓儒盖致知之谓也亦即致用之谓也使为学而不知格物致知则其学皆不征诸实理何以穷天文地理人事之纷纭烦颐而各得具精微乎使为学而不知通今致用则其学皆不见诸实功何以究兵刑礼乐农桑之纲领条目而各得其体要乎虽然学人之所以能成就而卓有施为神于制者类皆专精一事而不尚兼骛之能类皆渐致其功而不尚速成之效故潜心静气体玩研索深之穷天地施生之功用浅之亦窥人情物性之庸奇大之为体国经野之谟猷小之亦尽制器尚象之精妙故曰引而伸之触类而长之又曰通其变观其通学问中之能事尽矣近来泰西各国极重学问之士士有能穷一理精一艺者即达于朝廷优其廪饩使之专心于是焉所以能益求能精益求精而学问之途愈广盖所以稽古而达时考迩以见远探之微而推之广以得夫造化之神奇万物之情状焉则致力者之阶也而其道则在乎上之立法有以鼓舞而振兴之使逸其身赡其家而又示以进取之途功名之路则凡人之聪明才力有不竞用之于有用之学哉则凡人之智巧艺术有不竞之于求之世哉此西学之所以盛也夫浑仪周髀天文之祖也而法愈出而愈密则步天之歌可弗作矣幂积句弦算法之宗也而法愈演而愈捷则九章之术不足习矣耰锄犁耨农田水利之经也易之以机器运梭引线可省人力五之四矣更精之以化学汽学重学为政之学航海之学无不各得其精又一国之人人人自励专门名家其所以讲求而切究之者并无空言无补之弊又无迂论难行之失此学问之所以为可用而士人之深有裨于国也此即古人所谓通天地人之谓儒也而岂徒沾沾于章句之学云尔哉　或乃跃然而进曰信如子言则学问之事其足为富强之术者既如此矣其足为家国之利者又如彼矣然则昔圣先贤所为枕经葄史之功博古通今之识是皆可以不事其劳矣则应之曰何为其然也是皆实见夫取士之道华士徒尚文词而坐言不能起行则浮靡者不足恃朴士亦知经济而施设并无艺术则迂远者不足凭推原其故则自汉唐宋元以来其考试科举之法有以限之也尚策论之世人人皆董江都贾长沙也尚经术之世人人皆郑司农许洨长也此犹其根本之学也

至于尚诗赋则人人皆杨子云司马相如而对偶声病束缚豪杰之才矣降而尚经义则人人皆王荆公归震川而义理格律又磨尽英雄之气也盖　功令所在士人束发受经时即已守之勿失惟恐绳尺之或踰因而雪案萤窗黄馘槁项使其聪明才力尽销归于无用之中而后已以至言格致则以为极穷幽深而无益于揣摩之计言经济则以为好高骛远而有妨其诵读之功于是言天文律历则二极之度四时之测五音之正变均茫然也言农利水利则凶荒之补救沟洫之经营坝堰之兴废举茫然也甚者足不出里巷目不见当世事而徒自命为儒者上以是求下以是应能致知者几人哉能致用者又几人哉殴洲诸国特大反其制焉凡士有能通知今古治乱兴废之机致君泽民之事者则议政朝廷资其擘画焉有能遍通各国语言文字之精尽读各国记事纂言之作者则搜罗典册资其详译焉有能极制器尚象之功成利用前民之业者则传述工匠资其化裁焉至其甚者则又能别出新奇力通秘奥星象之全体以寸管收之山河之全图以寸球缩之事直泄造化之精矣电气之运行借之以备吾用汽机之捷速演之以试吾能事直探制作之原矣血之考证居处之讲求事直究性命之微矣故士苟精一艺自足令人钦佩而可食利于无穷此学贵实用明之大效也夫华人之聪明才力何遽不及西人也而何以性灵汨没精神耗敝哉则以功令之文之限之也不然使由器而进于道由技以通乎神则昔圣先贤所为枕经葄史之功博古通经之识者岂至意成为空言而无实用哉吾甚惜夫考试为求才之事而卒使有才者之无以见其才并使有才者之枉用其才也故特因子言而发之非谓通行千余年之良法美意为有所敝也或遂喟然请从子游而遍焚功令之文以自励于学问焉

　　实学辨
治天下者人才培人才者经史而已汉始制策取士一变而明经再变而词赋咸以文章觇其经济虽法久弊生因时变革而名臣硕彦代不乏人即有奸佞间出其中莫不博古通今使遇圣明之朝出其学而正用之其才亦必有大过人者制艺代圣贤立言理法尤着并可征品行不徒其才华前明隆万天崇诸大家其人其文并堪不朽　国初文教益隆贤才蔚萃得人之盛千载一时安得谓沿陋习也自袖珍典林文海类联诸刻层出不穷典则无美不搜文则无题不备而衡文者专尚词采应试者竞工揣摩四书则但摘朱注以记之五经则但节可以命题者读之时文则但取近科墨选以摩仿之此外经史子集视若赘旒而笺注考据之说古今名大家文更不旁及文品之陋莫此为甚然于圣贤性命之学帝王治化之源无不柝其精微参其得失是以二百年来上安下恬风俗人心一归纯古厥后仕途渐杂遂至吏治日纷乱所由生非科举阶之厉也至于曲艺之举自古已然其人习于权谋机巧或不知性情道德为何物即今兼设语言文字诸科特以备一时之用而辨论官材仍以科场为重音律历法术数等学经史中本无不备诚使读古人书博稽深考则德行道艺自有全材无事沾沾逐末也若夫乡选里举诚三代之良法然第可于三代行之今试问乡里之所公荐为董事者何如乎胶庠之所密举为优等者何如乎一旦尽废科举而行选举则耿介之士寒畯之儒其犹有进身路乎惟今日之科举不可不急为整顿者法亦在确遵功令而已严搜检以绝其钞袭之资峻关防以绝其侥幸之念主司同考必简博通经史讲求理法之人则合三场三文一诗五经五策以观之学问之虚实可洞见矣昔唐韩文公知贡举而文运重新宋欧阳公持文衡而贤人蔚起以真识取真才而学校于是有真功夫廊庙于是有真经济转移风化之权是在文章司命者矣

　　劝学篇书后
自古立法无不变之理宣圣亦尝曰齐一变至于鲁鲁一变至于道是变之一字且垂为训典矣大抵经权常变胥视时局为转移以目下之时局而论凡国家所行千古不易之良法一变而为百弊丛生之憾事欲剔弊而弊转滋欲袪弊而獘更甚因而循之尤而效之亦既无可收拾无可补救乃有人焉不敢私心自用贻误于无穷无止境不得已而创为变计之一说又不敢显言变计致干清议遂以崇效西法为词夫崇效西法讵不可耻且更足明招攻击将虞贻臭万年此南皮尚书劝学篇之所由作焉尚书博学鸿才举世匹声名重于中外已非一日矣其论事也洋洋洒洒数千万言皆能显其才识足以启人聪明以故读者万种倾心五体投地叹为不世出之人固属目前封疆大吏中所仅见按此篇所著之论共计二十四篇为内篇者九曰同心曰教忠曰明纲曰知类曰宗经曰正权曰循序曰守约曰去毒为外篇者十有五曰益智曰游学曰设学曰学制曰广译曰阅报曰变法曰变科举曰农工商学曰兵学曰矿学曰铁路曰会通曰非弭兵曰非攻教而又括之五知一知耻二知惧三知变四知要五知本筹划精细包举无遗诚能循而行之推而广之夫亦何忧乎不强夫亦何患乎不富是编一出实则称为变法之指南其所以不题为变法指南而必以勤学命名者亦深恐有防清议而贻口实于人之故耳不观其自序之词首引我中土国君之训辞以开其端继又以求仁求知求勇诸说谓与中庸一书所载有合暗将西法附诸中土圣经贤传之内如近日余友所著西学近古编若干卷取西国所行之政令一一引周礼为之比例确似实为之张本者然翻而阅之参而观之亦颇不谬此等著作殆以轻言变法人不愿闻即使舌敝唇焦诚恐毫无益处因之不嫌委曲其词附会其意者著书立说以供采择而不料尚书亦同此意作为是篇其言则纯正而不驳杂其法则堂皇而不偏私然而人之读之者犹窃窃然不无指摘谓其外篇所列如益智游学两端则我中土早已数遣学生出洋学习矣而何以不闻得一人才也如设学学制两端则我中土亦久列同文方言等馆并中西学塾所在皆有而何以不见成就一人也如广译阅报等事则我中国亦已开设多家日渐扩充矣而何以不觉有丝毫之益也至如兵农工商以及矿产铁路则我中土或有行或未行或行如不行或久远不行而何以一无成见也惟丧师失地偿费输金则实而有征大伤国就风气已开之处如粤如闽如上海如天津等处观之且不见有益于国有益于民遑问其它然不言变法犹可诿为不自振作既开风气乃亦不过尔尔噫然则变法将如何而后可哉春秋之义责备贤者吾仍于尚书有厚望焉所不解于尚书者今亦请以圣贤之训为诘责圣贤之言曰先行其言而后从之大抵有志之士手无尺寸之柄故祗托诸空言若尚书者何不先行其言一二端因之递及于各端一二如外篇之所列以着其实事求是之正未可仅着于简篇下侪于学士文人之列即人之仰望于尚书者亦何不以尚书之措正施行为重不必取是篇而空腾嘉誉焉则庶乎其有当耳

　　书明夷待访录后
明夷待访录为余姚黄梨洲先生所著其论原君原臣两篇大言炎炎小儒为之咋舌若原法置相学校取士等篇皆穷极古今治乱之衡以古先圣王之道按时立论圣人复起不易斯言余则若方镇田制财计胥吏奄宦诸篇有王者起则而师之可耳惟建都篇谓以金陵为上策已见议于顾[亭]林(亭)先生[亭]林(亭)与先生书有曰炎武以管见为日知录一书窃自幸其中所论同于先生者十之六七唯奉春一策必在关中而秣陵仅足偏方之业非身历者不能知也云云林亭与先生为同学生道义规劘不稍假借古人之风于此可见虽然先生为少年血性男子年十九袖长锥入都为其父忠端公讼冤观其锥许显纯殴崔应元杀牢卒偕诸忠子弟设祭狱门哭声达禁中忠烈之气荡溥宇宙后值鼎革间关海上事不济名捕者以先生为首卒得不死皆有天幸而先生气不为之稍慑海上倾覆先生无复望乃返里门毕力著述乌呼若先生者讵乐以著述名世耶盖有所不得已也先生于书无所不读历学稍有神悟然卒不得竟其用意者天殆降大任于先生俾之著述毕世以作法为王耶顾先生往矣他所著书或纪游览或纪乱褒忠或纂集诗文惟思旧录为唐史之文留书为佐王之前人论列甚详后生小子无容赘述一二妄为论列独是时异势殊斟酌可否以为百王损益非后死者之责伊谁之责某读明夷待访录一过辄叹曰经世之书以此为最建都一篇顾亭林既以议之诚有先得我心者其复有待剖[析](柝)疑义起先生九原而相商确者则为兵制二所云国家当承平之时武人至大帅者干涉文臣即其品级悬绝亦必戎服左属刀右属弓矢帕首趋入庭拜其门状自称走狗退而与其仆隶齿兵兴以后毅宗以人言不重武臣武功不立遂专任大帅不使文臣节制后武臣拥与贼相望同事卤李贼入京天子封诸镇公侯以结其心终无以一矢入援先生则曰毅宗轻武而不重武安国家全社稷君子之事供指使用气力小人之事彼武人之为大帅者方且飙浮云起昔之不敢一当敌者乘时易帜各以利刃而齿腐朽鲍永以其幸富贵矣而后知承平之时待以徒隶之末为非也议论精卓于明季兵制利害深中肯綮惟谓武人飙浮云起知待以徒隶未为非教言则不无语病何以言之是书原君臣等篇乃欲进末代于三代之上彼有明一代制度乃后世杂霸之余孽譬诸山岚瘴气触之生病昧者设指为蜃楼海市足供赏玩更或疑海云山雾可望雨天下若泰山云者则益属痴人说梦话夫使武臣门状自称走狗走狗乌虖此明之所以不振也概自文武分途天下乱日益多樵里里嚣悍之夫素不知礼教为何物疆场有事辄以文臣节制之以为可收功狗功人之用不知此皆徼幸万一苟且图功者之所为正本清源莫若仿今泰西制度武职由文职转迁其人文学素优而膂力刚武堪胜将帅之用乃弃文就武以供职于水陆军此其人韬必精威望亦易服若英之名将戈登可为明征否则以文节武仍蹈中国数千年文武分途之习恐中原无复有太平时也近日士人咸知讲学是书为儒林所重某恐泥夫先生之言者不深求因时立言之旨相与进一解于其间则误矣爰记数语于后云

　　论中西文字辞语之异
自从西人接迹踵至中国以来而华人之欲攻习其词者实属不鲜是以今日讲求西语之细蕴似亦为要务焉夫泰西词语与中国言字其本各异故毫无相同之处万不能使两地书同文也中国字音虽无定而形则有定盖字之本在其形不在其音也西国字有单音有双音数音之不同盖字之本在其音不在其形也中国之字义由形而定者多由音而定者少故形入目即知其义也西字之达意虽仍由目用目以辨音音遂阴入于耳也夫字之所以创始由画成形或用字之形以所有之意分连以成他字之形也世有所物心所生意既有定形然后复设虚字以接连而作成章句至于此而文字理法可谓神妙矣今中国字有六义象形会意转注处事假借谐声是也其成字虽不尽在事物之实形亦可推求其各字所由成者故仍可称为形画之字也而西国之所以造成其字法有小同亦有大异焉人生斯世以声先称一物必以单音而称之是以昔人目前所见常物如地马油木房等类多以单音而称后生齿日繁各出意见又以双音数音而称焉双音数音之言虽本由单音所编成后以声音之渐变反多遗忘其接连之由不如于创字之时另创一法可以伸各言之音也于是创立字母二十六字以反切之法用是字以谐出诸音每音需字母三四五字双音数音之言或需字母五之十甚有至十五六字更多者此其所以写意之法仍写其音不写其形也推揆中西成字之法似乎中国之字较古中国上古制字必先有言而后有字故仅以一字称一物或称一事有字自有音矣降而至今亦有以二字数字称一物称一物称一事成一言者西国之字生齿既多意见各异乃有以数音编作一字之法然后写字之法遂成至于中西写字之法中法实为简短西法虽较繁长然亦各有专美也夫人生既能言语后欲学习读字其用功较易盖中国之字当以形求故可谓之识西国之字当以音求故宜谓之读字母仅二十六字熟其字之所用遂能得其音习得其音自可悉得其义此事实有益于贫士无力久读苟能读二三年而书义已得也至西语之文法又多与中国之文不同华人实不易于习也故以其字分为数种如土椅房石一类分为实字如打去爱挑恶一类分为活字如殆美大黄分为辨质之字如他我伊咱分为称人畜之字实字或称其一或称其多皆须稍改其字活字皆按时而变即以去字譬之昨去今去明去使谋事成乃将去等等皆须加改其字以辨其明指何时称人畜之字皆以独多雌雄而权变辨质之字在法普等国亦以独多雌雄而照变也且于接连章句亦有多法务须通悉否则不能达矣此等文例亦皆有好处盖辨明不至遗错也

　　续论中西文字
溯自中外通商以来智巧之士莫不竭虑殚精尔能各奏而制造翻译二端尤多攻习其事夫制器尚精巧翻绎尚明晰尽人而知之矣顾欲制器必先制制器之器如徐雪村之造黄鹄轮船是也欲译书必先译译书之译如粤东人之造中西字典是也盖学者有规矩可循有门户可入握其本而末乃易治焉夫机器之巧莫过于中国之风箱风箱之用匠者以之司陶铸居民以之治熟食其开阖迎送一动于机之自然盖风箱用其机以动火而西人之机器则反用火以动其机也世人常用此物而竟不知其妙用惟西人取法最详用机最以其机造轮船而无不利以其机造火车水龙而无不宜推而至于凡事凡物皆以机器之用便利异常故西人之制器尤精成器尤速也然当西人创造机器之始固必合一时之策长以成为一器之尽尽美而其器之可大可久既好既坚则尤必先利其器而后能其事制器之法已备于翻译诸书今之翻译者则由西国字母二十六字习其字之所用以求其语之所指或以意会之或以理推之无不可通盖中外文字其音类各别其理解固合也譬如讲化学者有创造之物有受造之物西国文字创造者也悉其音即可通其文义中国文字则本于创造而相成于受造故其字有实义有虚神谐其音节谓之文中国之文必以实字虚字相配而成一语西国则一字即一语语即文也即如他的二字中国本一义也西国则分有称男称女之他的字而字画不同分有称人称畜之他的字而字画各不同亦结绳之遗意也又有分为实字活字辨质字数种如米谷等字确有此物为实字负米量米收谷打谷则负量收打等字为活字以其字之活动而可更换也如换为生米熟米早谷迟谷之类则生熟早迟等字又辨质之字也故其字画音类各有不同而其确有指名理解无异故必先翻译其所以不同而后能讲求其所以无异焉夫制器翻译固志在大成者所不甚留意然实为今时之要务习其事者必当尽其力亦细大不捐本末不遗之道也当今之人有见西人制造之精妙慕其字之便于记览几疑中国之文章长篇累幅仅属虚文无当实用矣夫中华为文物大邦自唐虞三代至今皆以文教之盛光被四海其废文事者则秦始皇之烧书坑儒前后五代之攻战不息近时发逆扰窜东南斯文一然不旋踵而皆亡则中国文章之实用不更为至大而至要乎吾谓今之制器者务在讲明其法不在炫慕其奇也今之翻书者当即其两端思为切实之用毋矜其一得据为表见之也今西人行商多能通悉中国之语言文字操觚之士斐然成章而华人之操习洋务者亦能作西人语所制器具多仿其法备见精良可知中外之人其才力本不相下其聪明本不相殊特其心思之用则有至有不至耳是以托业者贵有专营而无泛涉也
 
　 
卷二　文教部二　经义

　　中庸论　　　　　
张尔岐

中庸之见尊于天下也久矣而小人每窃其说以便其私宋儒已力明之至近日而复晦者何也盖以言中庸而不指名其物人得本所见以为说摹求形似以妄意一当故高之则以为浑渺幽元之事卑[之](卑)者则以为义理损其半情嗜亦损其半此中庸耳迁此之所是避彼之所非此中庸耳众所可可之众所然然之此中庸耳从前之说既不可致诘从后之说又为游移熟便猥近之称而人之自寄于中庸者于是乎众矣此无他不明中庸之所指者何事既无所持以绳其是非故人得自美其名以各慰其不肖如此也愚尝读其书而思之其要至者两言耳喜怒哀乐之未发谓之中发而皆中节谓之和夫喜怒哀乐一日之间屡迁矣自天子至于庶人苟非圣贤必不能遽中节也圣人必知人之不能遽中节又必不肯听其不中节而无以节之节之则有其物矣不然则喜者乐者何以适得吾仁哀者怒者何以适得吾义何所藏以为智何所以为勇君臣父子兄弟夫妇朋友之伦祭祀丧葬禅代征诛之故百司执事典章仪物之数饮食言语揖让登降之节何以明得失生变化富贵者何所以为功贫贱忧患者何所恃以自强四时鬼神之所幽山川百物之所明天地之所统纲纪之所维帝王之所公以为制作匹夫之所私以为学问士君子之所循以为出处进退则又何物以其会通吾知必礼也由礼而后可以中节中节而后可以为中庸则中庸云者赞礼之极辞也中庸一书礼之统论约束也夫礼抑人之盛气抗人之懦情以就于中天下之人质之所不便皆不能安不安恐遂为道裂指礼之物而赞以坦易之辞以究其说于至深至大至尽之地所以坚守礼者之心而统之一途也故其言始之天命以着从来曰斯礼也命与性先之矣不然不汝强也极之伦彝典则以表大业曰斯礼也帝王之所考名教之所责无之或二也要之诚明以立本事曰斯礼也非明无以通微非诚无以正隐非所以为外也于是使愚不肖者知所跂而贤智者亦厌其意而不敢求多焉此中庸之书所以继六经而鞭其后也使其漫无所指悬一至美之称在事实之外听人之所拟岂圣贤著书道禁奸之本意乎难之者曰礼者道之文也子举中庸蔽之于礼圣人之道无以加于礼乎曰礼者道之所会也虽有仁圣不得礼无以加于人则礼者道之所待以征事者也故其说不可殚圣人之所是皆礼同类也圣人之所非皆礼反对也易之失得书之治乱诗之贞淫春秋之诛赏皆是物矣尽六经之说而后可以究礼之说而后可以究中庸之说中庸者礼之统论约说非其详者也而孔子之告颜渊曰克己复礼为仁仁不得礼无以为行并无以为存也礼之所统不既全矣乎吾故断以中庸为必有所指而其所指断乎其为礼而非他也汉儒取以记礼为得解矣世方乐中庸之便其私其疑吾说也必甚乌知吾之说固古人之说耶

　　准孟上　　　　　
汪缙

有两说于此其一说公说也其一说私说也二说者两相持且孰屈曰私说必屈然而屈其说未屈其心果得谓之屈其说乎哉吾立公说与私说衡欲屈其心焉尔屈其说因屈其心是屈一而得兼也是操公说者之大乐也说之公私恶乎分曰仁义也曰利也顺之则吉逆之则凶此百世不易之准也公说也虽然圣人休焉百家游焉托足假宿奸志厹焉尧趋舜步容服修焉及其见利而奔眈眈逐逐尽变旧态不足更缘饰古义波委澜翻溃横不可堤制公说骤历如莛拂楹不为动义利是非之界犬牙错不厘且又恶得而屈之虽然不屈其将何底乎无已则就其说因其所明正其所处之非据警动其心以屈之其可乎何言尔利害者私说之所明也其说曰民命衣食者也古者取之草木而有余食取之毛羽而有余衣衣食之涂宽故争心伏今者耕而食耕者且未必得食织而衣织者且未必得衣衣食之涂隘故争心起利事愈多争心愈少利事愈少争心愈多凡今之争以愈少故愈争不争是无以为命也然则上之人所由制民命者在利之涂矣屈之曰说之以利事愈少则愈争固也吾不谓不然抑知少之原之缘于争乎抑知愈争则利事且愈少乎今置田万亩十人均之人千亩仰事俯畜养老送终嫁娶之事宽然足给而且里党敦睦通有无以羡资歉不见谓少贪黩者出视所有欿然不厌负强挟诈侵冒兼并以自益智力等者见其然而效之懦积愤不平激发相助胜负反复互倾夺不可遽已奇零断割而千亩之业或半失或十失八九而少数矣故曰少之原缘于争而愈争则愈见少也且说之以愈少愈争者彼微特不明于少原于争愈争愈少之分而实未明于不争不患其少之分也今置田百亩十人食之不可谓不少然人受十亩终其身和其乡邻食时而用节即遇凶岁何至为沟中瘠矣故曰不争不患其少也争则将并无以有其少也且将并无以有其命也上以利制民命民以争制利见利而动若鸟骇兽走霍然解散岂得制其命也哉说又曰利者人所心聚也故有国者必使利权尽归于上而后可以万民而聚之譬之齐民之家足衣食数人则数人聚之足衣食百人则百人聚之谈说仁义而不足以衣食人则转而衣食于人矣是则民之聚于利不聚于仁义断可识已屈之曰民以利聚民情乎吾固谓利之不足以聚民也吾尤不谓民之聚散之不以利也虽然有辨焉曰圣人之聚民也以利术家之聚民也亦以利乌乎辨曰辨之于其心辨之于其政而已

圣王者情爱民欲其安全也则为之计饱暖欲其安全之永永也则为之播礼教上治风雨下治山泽中治彝伦饮食笫之私罔不周悉若父兄之虑子弟也其政之行于下者正经界止淫惰开其利原塞其滥溢之窦自十一而外一丝一粟上无利焉故民乐其生服其教遇饥馑丘战之厄蟠固而不散术家者情欲利欲利欲博欲专民不聚利不博不专民不仰不仰不聚不聚不威不威不专是故藉民之力而博之也藉民之力而专之也其于民也若豪猾之驭臧获若屠贩者之役牛马豢犬豕也厚其直时其饥饱广其刍牧坚密其圈牢剔抉其蠹害之者非有爱也以为吾将有以用之也故其民仰利畏威不识君父亲戚寡廉耻惟利威之向故其民可耕可战至与之犯危难威利少倍此则立解嗟夫利害者私说之所明也仁义者私说之所昧也私说之明利害固有未尽明焉如此也公说明仁义利与害有不足明然其明利害至尽矣私说之明利害则祗得半也且其利害又非特如前所陈而已公说行利泽溥害端绝清和咸理奕袭休无穷期私说行朝为夕利祸害蕴隆潜伏不可胜较为私说者乃竟未之究明也其无几于仁义也宜也夫战国之趋利亟矣天下没溺焉孟子援之明仁义乃其告梁王独隐其三极之微言徒比切利害若相与为角胜者窃怪焉既而究其旨作而叹曰利窦之也甚洪水塞其窦之难也甚治洪水使逆其骤而制之恐堤不能立而伤转大也顺而杀之流将分渐安于渎然后直之堤焉遏其后冲此治水之道也若夫君子之绳己则不然曰仁人心也义人路也未有失其心而可以为人者也未有人而可以不由此路者也是故所欲有甚于生所恶有甚于死行一不义杀一不辜而得天下不为也岂曰利之云乎必也澄其原壹其向复焉熟焉久而安焉如鱼在水而不知水则与之化矣苟利而仁焉是假仁也苟利而义焉是袭义也假与袭譬犹中而熏外也终亦必亡而已矣择术者其慎诸哉

　　准孟中　　　　　
汪缙

忧民忧乐民乐王道终始之大端也唐虞三代之忧乐其民者诗书可考也书之无逸诗之七月言王道之忧书之赓歌诗之由庚华黍言王道之乐王道之忧乐固若此也后之不能为唐虞三代也固也无忧乐乎民之心也继百王而忧乐乎民者有孔子孔子作春秋一病民必书一息民必书不得位不能行其志托忧乐乎空言诚系于中不能竟恝也继孔子而忧乐乎民者有孟子孟子之忧民之忧也孟子之乐民之乐也着于七篇者备矣后之不能为唐虞三代也固也无忧乐乎民之心也吾尝论之无是心而幸其有济者是以涂之人虑衽席之事也有是心而犹患其无济者是以父母虑其子之事而患其有弗获也无是心而徒济其私者以涂之人而与为市易也后之不能为唐虞三代也固也无忧乐乎民之心也非谓无希高慕远者也后之为人君者而有是心非必希高慕远天下已受其福后之为人君者而无是心夫即希高慕远天下转受其祸后之为人臣者而有是心非必希高慕远天下已受其福后之为人臣者而无是心夫即希高慕远天下转受其祸夫以涂之人而虑衽席之事即其智能材力什百于室之人必无益者彼固涂之人也心之所不属也以室之人而虑衽席之事其智能材力即什百不如涂之人必有益者彼固室之人也心之所属也心之所属有甚于父母虑其子者乎父母虑其子之事未有不济也心属焉也心属焉者必有济若汉文帝宋仁宗是也汉文帝宋仁宗非希高慕远者也徒以有勤民隐之心此其治之独得效也心不属焉者必无济若汉之武帝宋之神宗是也武帝之功恢于文帝神宗之志大于仁宗可谓希高慕远者矣海内卒为骚动非其功之不如志之不如而徒以其勤民隐之心之远不如也今夫忧民之饥也而食之忧民之[寒](塞)也而衣之忧民之露处也而庐舍之衣之食之庐舍之此固至庸至近无奇之事然非有父母之心者不能周也文教患不美武功患不遒涂饰治具之事患不古若意诚广矣然而民之饥也不暇食之民之寒也不暇衣之民之露处也不暇庐舍之是犹涂之人也一拱手患失容一开口患失言至目击其人饥寒露处之状淡然不以关虑工好语慰藉若不可已足未出绳枢已释然已固也涂之人也汉之文武宋之仁神以此故不相若也且后之为人臣者若汉之诸葛亮唐之陆贽夫未尝希高慕远也其事君也口不必曰尧舜其处身也口不必曰伊周其勤民隐之心即尧舜其君伊周其身者不过之也

口尧舜其君口伊周其身卑汉陋唐薄诸葛轻陆者有人矣宋之王安石是也希高慕远力主其所谓新法者行之海内海内蒙其殃清议大哗仡仡不少动非不为动也彼固无忧乐斯民之心然也则安石者固涂之人也若何与之议室家事哉彼固不知王道之奚所倪也王道之所倪倪于肫然具有父母之心者也父母忧其子之饥既食之矣忧其子之寒既衣之矣忧其子之露处既庐舍之矣以衣食之恶之不如美也则又美之以庐舍之庳之不如完也则又完之衣食美庐舍完以非有礼义辞让之节不可久完美也于是则又礼义辞让之节以为家室之道在是也而不知忧饥寒露处之忧如是其勤劳也而遽遽为之呜呼衣食之之未能也何能美其衣食也庐舍之之未能也何能完其庐舍也衣食之庐舍之之未能也更何能修其礼义辞让之节也呜呼此唐虞三代之治所以不可复见也然则因简陋者得乎曰因简陋者是与民为市也彼亦忧民之忧乐民之乐矣利在也利不在则又不暇忧乐民之忧乐而唯己乐之乐己忧之忧矣是故利在则楚越人为左右手利不在则楚人掉臂而观越人冻馁也越人掉臂而观楚人冻馁也涂之人也故吾尝曰后之理天下者立一古者司市之法而有余治矣谓其无父母之心也孟子之时齐宣王梁惠王之徒涂之人也孟子若曰吾无以动其父母斯民之心骤与陈王道有入乎动其父母斯民之心而后唯吾说之信而莫吾阏也惠王立沼上顾乐鸿雁麋鹿此何关于民自孟子言之则曰与民偕乐古之所以能乐也宣王以羊易牛此何关于民自孟子言之则曰可以保民而王宣王好货公刘好货乎自孟子言之则曰与民同之谓公刘好货可也宣王好色太王好色乎自孟子言之则曰与民同之谓太王好色可也宣王好勇文王武王好勇乎自孟子言之则曰救民于水火谓文王武王好勇可也凡以动其父母斯民之心而已矣呜呼此唐虞三代之治之所由以终始者也吾故曰王道终始之大端忧民忧乐民乐是以治具毕张而化理洽也

　　准孟下　　　　　
汪缙

三代之治天下以道其道具其器备也三代后之治天下也以术其道微其器亡也古者治天下之大器有三曰封建曰井田曰学校自有封建而后有公侯伯子男有公侯伯子男而后有吉凶宾军燕飨脤膰庆贺之礼有吉凶宾军燕飨脤膰庆贺之礼而后礼制行于诸侯礼制行于诸侯而后若卿若大夫若士若皁若舆若僚若仆台圉若牧以次相承而礼制得行于天下之为人臣者矣是则封建者制爵制禄之大器也有井田而后有乡州党族闾比有乡州党族闾比而后有读法会民祭祀丧纪昏冠饮酒之礼有读法会民祭祀丧纪昏冠饮酒之礼而后礼制行于民间礼制行于民间而后若圃若工若商若牧若嫔若衡虞若闲民以次相举而礼制得行于天下之为人民者矣是则井田者任地任民之大器也有学校而后有君在父在兄在之礼有君在父在兄在之礼而后知有子臣弟之义知子臣弟之义而后礼制行于王太子礼制行于王太子而后若王子若后之太子若公卿大夫元士之适子若俊秀之子以次相观而礼制得行于天下之为人子者矣是则学校者明人伦之大器也继三代而为治者封建废郡县兴举古所谓考礼正刑一德之治变为簿书算数遂以吏胥得操官府之柄其弊也官府视为具文吏胥据为奸数其极也官府与吏胥共手而浚民生则纪纲弛矣纪纲弛而争急争急而刑狱繁矣井田废兼并兴举古所谓保受葬救赒宾之治变为佣徒市隶遂以富民得制贫民之命其弊也富民侈于王侯贫民夷为奴婢其极也暴君污吏征敛横出富与贫交困则生计蹙矣生计蹙而饥寒迫饥寒迫而盗贼起矣学校废制科兴举古所谓升之司徒诏之乐正者变为有司之程尺遂以空言而获幸进矣其极也幸进不以空言而输金输粟则拥厚赀者得美宦矣拥厚赀者得美宦而流品杂矣流品杂而名器滥矣于斯时也欲复三代之器不亦远阔于事情哉治天下者其惟有信赏必罚以御下锄奸击暴以齐民绝干请抑侥幸以取士而已然则封建废而郡县兴井田废而兼并兴学校废而科举兴此古今一大消长也吾尝求其消长之故三代之器至于澌灭无遗者以秦之得志于天下商鞅之言用于前李斯之言踵于后也鞅斯之言得见用于天下者以孟子道之不行也孟子盖尝有意于维持三代之封建井田学校矣今考其书道则三代之道也器则三代之器也以三代之器行三代之道三代必可复也

由此观之孟子之道行则鞅商李斯之言绌秦不得志于天下则三代之器不至澌灭无遗然则孟子道之不行鞅斯之言得见用于秦者是又古今一大消长之枢也呜呼三代之器积之非一朝修之非一王竭数圣人之心思历千百年为之而后以大备及其衰也以孟子之贤圣孜孜汲汲求维持完复之不足以鞅斯偏家小说澌灭之若炎火燎鸿毛焉何天之无意于三代也吾尝深思其故天下有不弊之道无不弊之器道犹规矩也器犹方员也规矩出乎天出乎天者不弊方员成乎人成乎人者虽经神圣之创造必归于弊三代之器至于周末固有必消之势焉何也封建者所以明君臣之分也自争夺起篡弒作而君臣之祸亟矣此封建必消之势也井田者所以均民地之数也自侵暴兴经界乱而民地之律紊矣此井田必消之势也学校者所以养贤材之具也自学术坏横议生而贤材之败极矣此学校必消之势也有所消者必有所长此孟子之所以不能行道于天下秦之所以得志于天下也秦既得志于天下于是毁灭三代之器泯然无遗余后代即有愿治之君终不能复然而其器亡非其道亡也诚得其道矣器虽不具变而通之可也秦以后言治道者莫董子若矣其言曰道之大原出于天天不变道亦不变此直上直下古今塞宇宙者也在自立而已矣言治器者又莫若贾生矣其言有与孟子相表里者曰众建诸侯而少其力此孟子鲁在所损之指也曰礼貌大臣以厉其节大臣厉而后可以率属群属率而后可以治邦国此孟子小德役大德小贤役大贤之指也知是则三代封建之遗意已行于郡国之间矣其曰定经制曰驱民而归之农皆着于本着于本而后得以食其力食其力而后得以安其分安其分而后得以着其辨此孟子所谓有恒产者有恒心也如是则三代井田之遗意已行于兼并之日矣其曰谕教太子能谕教而后能修身能修身而后能事亲能事亲而后能爱人能爱人而后能君人此孟子所谓人伦明于上小民亲于下也如是则三代学校之遗意已行于制科之日矣非然者臣节不厉而君子犯义矣民分不安而小人犯刑矣太子不知学则上无礼下无学而贼民兴矣此三代下治天下之极弊也嗟乎孟贾者治器之大匠也鞅斯者坏器之贱工也孟子修之于未坏之前贾生言之于已坏之后在治天下者用之而已矣后之儒侈言三代者多矣然不明其道术之大分消长之大机乃于暴秦煨烬之余摭拾遗文挂一漏百以为治天下之道在是施之于政而辄败吾未见其得为大匠也适为贱工所窃笑而已

　　论语说　　　　　
李度

读论语而知圣人之卫道严也盖举异端及百家九流后起之流獘而悉杜之矣所谓异端神农之言也老庄也杨墨也申韩也释道也孙吴穰苴商鞅李悝皆是也当孔子时未尽出已各露其端孔子则皆辞而辟之司马谈以阴阳儒墨名法道为六家班固益以纵横家杂家小说家农家兵家辞赋家术数家方伎家其类伙矣而圣人预知其流弊而有以防之如樊迟请学稼圃是即为神农言者之见端所谓并耕而食饔飧而治也盖后世称述上古多失其义理犹阴阳方伎家之称黄帝汉人之称黄老耳孔子曰迟为小人复进以大人之事即孟子劳力劳心之说也此明义而言神农者诎至许行始申之复为孟子所距而其害息矣原壤母死而歌夷俟孔子老庄之流也晋人清谈谓礼岂为我辈设实作俑于此阮藉闻母死仍终弈局正与壤同宜夫子斥壤为贼也子桑伯子不衣冠而处欲同人道于牛马亦学老庄而失之太简者有子谓知和而和不以礼节之皆为自放于礼法外者警耳以德报怨老子守黑守雌之学也孔子折之曰何以报德而其说诎矣接舆荷蒉沮溺丈人废君臣之义洁身而乱大伦已开杨子为我之先路宜孔子早辨之也庄子称墨子生不歌死无服桐棺三寸而无椁以为法式韩非子称墨者之葬也桐棺三寸服丧三月盖以薄为其道也其书以三年之丧为败男女之交宰我问短丧盖不觉浸淫于墨氏矣其问从井救人亦即摩顶放踵利天下之恉也得孔子明告之而万世之论以定楚直躬证父攘羊近于无父之教墨子称帝尧土阶茅茨采椽不刮食土簋啜土铏以此为万民之率是又棘子成质而已矣之说所自来也圣门皆有以正之岂待孟子始距杨墨乎申韩之学名法家言也季康子欲杀无道就有道其意已专尚刑名孔子既非之又言齐之以刑民免而无耻所以遏申韩之焰于未起也后世酷吏之祸圣人盖忧之矣释道之恉近于老庄以清静寂灭为教求脱离生死而因果轮及丹鼎符箓禨详祈祷之事出焉卫人称公叔文子不言不笑不取是寂灭之行也

子既辨其不然又尝言朝闻道夕死可矣以道为断则生死不足言也及季路问事鬼神问死则告以某之祷久而符箓祈禳之说辟矣后世人主好佛老服药求长生斋醮祷祠贻讥史册圣人皆已洞烛于几先至谶纬之说班史所谓阴阳家术数家也子张问十世可知已渐堕术数之智孔子准之以礼而后王之信图谶奉赤符者可以反焉孙吴穰苴班史所谓兵家也灵公问陈子路问行三军皆独重兵家言孔子皆不与而后世之争地争城者可以反焉商鞅开阡陌李悝尽地力纵横家之属也孔子罕言利又严斥聚敛之冉有则固预有以防之虞初齐谐班史所谓小说家也子不语怪力乱神又以言不及义好行小慧者为难则于后世之造小说以害人心者亦预有以防之公孙龙作坚白异同之论大约主变易是非自孔子明之曰不磷不淄而坚白之真出矣不但已也其曰中庸民鲜能则逆知后世有索隐行怪之徒矣曰述而不作信而好古则逆知后世有蔑古妄作非尧舜而薄汤武者矣曰可与立未可与权则逆知后世有子莫执中之病矣曰下学而上达温故而知新则又逆知后世有金溪慈湖横浦白沙姚江诸家之流獘矣故曰攻乎异端斯害也已盖皆于异说初萌时力折之为万世虑者至深远也至其曰有言者不必有德则又举辞章家之失而砭订之然则百家诸子莫能出圣人之范围而其说具详于论语读者可不尽心欤
  </div>
  <div class="pagination">
   <a href="皇朝经世文统编_page33.html">
    上一页
   </a>
   <span>
    ...
   </span>
   <a href="皇朝经世文统编_page29.html">
    29
   </a>
   <a href="皇朝经世文统编_page30.html">
    30
   </a>
   <a href="皇朝经世文统编_page31.html">
    31
   </a>
   <a href="皇朝经世文统编_page32.html">
    32
   </a>
   <a href="皇朝经世文统编_page33.html">
    33
   </a>
   <span class="current-page">
    34
   </span>
   <a href="皇朝经世文统编_page35.html">
    35
   </a>
   <a href="皇朝经世文统编_page36.html">
    36
   </a>
   <a href="皇朝经世文统编_page37.html">
    37
   </a>
   <a href="皇朝经世文统编_page38.html">
    38
   </a>
   <a href="皇朝经世文统编_page39.html">
    39
   </a>
   <span>
    ...
   </span>
   <a href="皇朝经世文统编_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
