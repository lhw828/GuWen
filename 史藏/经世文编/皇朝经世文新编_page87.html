<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 87 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 87 页/共 101 页
  </h1>
  <div class="content">
   论列国息争之公理　　　　　　　　　　　　　　　
王觉任

今有匹夫手白刃柄危锋悍悍然从外来入于市肆纵横驰骛未尝挫人一毫也未尝毁人一体也然而众必哗然立起而共挥之屏之驱放之岂非虑其中伤人哉既或有所摩剥焉则束缚之而已矣既或有所虔刘焉则絷囚之而已矣时虽悠悠来雅不相习之人皆奋首攘臂愿为宣力不必其亲戚僚旧也何以故伤人者抵罪杀人者死天下之公理也古今之通义也历古制治弗能改也人人明此法奉此律矣扩而充之引而申之其杀十人者应科以杀十人之罪杀百人者应科以杀百人之罪杀千万亿兆人者应科以杀千万亿兆人之罪无疑矣夫罪至于杀十百人虽粉其身籍其门犹未足相抵以自私自利之故糜民命无算者哉黯黯四千年青史氏之载记五大洲之行事吾知之矣出师则有颂也纪功则有碑也求其故则当时获俘如干献馘如干斩首如干屠城如干固所称一代之丰功伟业赫赫然在人耳目间着于竹帛传为美谈欲使后之作者步趋则效以等其绩而齐其勋庶几以良臣称也呜呼杀人少者有罪杀人多者匪特无罪且又有功则乡之所谓公理通义者是耶非耶人心大不平之事古来最可疑之理岂复有踰此者哉

且夫物主旁折人正当之也四足者去其翼有角者无上齿天重困物之聪明爪牙之利惧其大害伤于人也天志爱人如是人君上承顺天子万民未能孕毓煦覆饮食教诲使各得其所畅其欲斯已矣胡为天下之众而愚之愚之不足又从驱而陷之于死亡积数十百年之生聚因独夫私利之见一朝之忿芟彝斩伐如草木焉其祸菑之重较鸿水以前禽兽逼人抑又甚也且畴昔之争其器若石刀若铜刀若戈矛若弓矢祸已惨惨痛不可言今之战具则铁舰也火车也新式鎗炮也水雷炸弹也冲坚陷锐如拉枯朽杀人之具之精至于此极可谓美备矣乎犹恐数载后其术益有进也格致愈明用物愈宏装造愈精伤生愈伙故地球各国相习而久安无变则已地球各国而或有变则七种之繁十五万万之积吾弗知其孑遗者几何幸免者几何是可为甚恐大惧鲁女私忧者也

今试号于众曰伤人者赏杀人者封天下必嗤詈以为不情丧心病狂妄语也虽然世之蒙厚赏膺重封奚其不由于伤人也奚其不由于杀人也昭然明白揭其狼心虎政榜于天下天下靡信迨诡其名诡其实则习而安之淡而忘之且喙交颂曰某也良能摧陷阵某也忠能攻取战克某也才智能立功万里外有京观之荣呜呼噫嘻天下虽众固易欺耳夫兵凶器战危事也孤人之子独人之父鳏人之夫寡人之妇使人昆弟不相见朋党不相保愁痛哀苦之音摧毁伤残之状耳不忍闻目不忍其幸出于烽火而苟延喘息者又常积其悲愤之气感伤阴阳之和故天灾地孽随而迭出老子云军之所处荆棘生焉大军之后必有凶年岂不诚哉不歼于此复毙于彼蒸藜何辜生而罹斯毒也且夫田猎不以夏时宰牲不以无故人之于禽兽亦尝保爱之矣今胡视同类之不禽兽若也人之恒言曰天生民而立之君使司牧之今则囚锢之焉尔锄之焉尔蹂躏之焉尔可不谓大哀乎

抑吾闻之利罔有得而不失也事罔有成而不毁也运罔有盛而不衰也国罔有隆而不替也民贼之从来久矣方其投袂而起因利乘便枯人之骨创我之业栩栩然扬扬然自鸣得意固一世之雄也乎易人易世时异势殊每见帝王之家公侯之冑求下侪于民间匹夫匹妇而不可得则子孙彝籍有不能血祀者矣林墓焚烈有不能归魂者矣上下古今间未尝不悁悁于兴亡之也三世为将其后不祥道家之云报应之理岂不然耶隆隆然居人上拥高位履大任持大权者盍不反其本矣

昔春秋之时战事以百十数孔子必一二书所以重民命也是故伐者为主伐者为客其所以深恶而痛绝之之意甚明佛法之普度墨家之非攻耶氏之救世岂非与疾始取邑疾始灭国疾始火攻同一义哉故争夺相杀人之大患天心之所忿恶圣人之所隐痛而亦环球诸国之所大患者也不以为患斯亦已矣如以为患则禁攻寝兵之约其亦不可以已乎

今夫千丈之堤于蝼蚁之穴百尺之室焚于突隙之信乎凡百祸原俱积渐稍长以至于大欤嗟夫天发杀机龙蛇起伏人发杀机血流川谷祸最重矣其发轫之始滥觞之原不过为一二人利欲之动忮求之私血气之不平心意之不和以至于此极也止沸莫如去其薪也灭景不如隐其形也魁桀伟通天人消息阴阳之士因是生其明智竭其神思则匹夫持利器入人是诚市人之所大忧也虎藏于山蛟潜于水不必出而犯人众必务欲去之岂非塞祸源而拔恶根者哉由斯以谭治本病之说也无已立约息争亦治标之术欤

二人同舍各持一义争欲求胜不能也是非无所折衷曲直无所赴愬春秋不书离会其此意矣地球之上纷纷者五十余国今议院天下之平也各国有行之者其明效大验不可见乎充斯例也以纠合若民主若君民共主若君主之邦共立明约申以大信继自今有两国龃龉各国会于其所开诚心布公道定三占从二之例平其曲直定其是非理之否者小而谢罪赔大而纳地请荆一唯各国之公议是听其有倔强不如约者天下共起而击之废其君而谋立贤者夫如是则是非无所隐也曲直无所逃也强不能凌弱众不能暴寡大不能虐小矣生民托命其诸有恃于是欤

世之通士心知此义者众矣故东方则有太平会焉西土则有弭兵会焉虽然心则有余术犹未至英美海内之雄图也今季始订立条约将共恪守[易](始)争为让转祸为福呜呼以不忍人之心行不忍人之政尚矣诚由吾之前说使地球五十余邦十五万万人咸同斯福孟子曰域民不以封疆之界固国不以山溪之险威天下不以兵革之利秋春秋之义有分土无分民太平之运大同之治意在斯乎意在斯乎

　　寝兵说　　　　　　　　　　　　　　　　　　　　
王觉任

戕人之性命暴人之髓骨糜人之资财殄夷黔首若刈草菅寡数于千多数于万使天下之人父不得有其子兄不得有其弟妻不得有其夫怨戾之气郁为菑厉毒痛之遗偿以侵馈败者墟都熸国民弗而种胜者亦痍悴凋瘵数十年而困不能苏人怖其毒鬼恫其凶而霸天下者顾乃眵然快意尸为伟烈写之竹帛镂之碣号其功于子孙乌乎是训后世以芟狝其民而道天下于残贼也夫天生民而尸以君因使子其民而母之婴其民而保之也顾竟雠之贼之囚虏之刓劲之非仁人之所拊匈悼心而罪为民贼者哉乌乎果其性独异嗜杀人以为快哉

然则兵乌乎起起于私私恶乎起起于度量分界耳目具支体具界之曰身则被声别色私其身矣宫室具家人妇子具界之曰家则米盐仆役货贿什器私其家矣宗社都邑人民城郭侈侈毕备界之曰国则政治赋敛私其国矣人与人相切其界至小其分有限固不能毕逞其私也于是被声别色不能不瘠异身以腴其身米盐仆役不能不翕异家以张其家政治赋敛不能不弱异国以强其国所私愈多者其贼人愈众所私愈大者其贼人愈酷乃至交相龁噬糜溃痏毒而不可究诘畴无骨肉畴恶私利顾乃亏人盈己若斯之酷也且夫贼人者含识之所共愤而公理之大禁也贼刃它人盗攫异宝则律法得而绳之官吏得而僇之徇而讨之曰贼人之罪至于国与国处则曰邻之厚我之薄搏噬凌夺悍然为贼人之魁而后世且以贼人之多寡为英武闇弱之差窃钩者诛窃国者侯是察于小而闇于大欤曰蔽于私故

春秋之言三世也曰据乱世曰升平世曰太平世据乱之世以兵为命朝无法上无律竞其私劲于杀非洲之土人南洋之岛彝与夫土番野猺犷悍顽剽身以兵长家以兵立国以兵成其生死与兵相终始久之久之而易世为升平也朝有法上有律人禁私战家禁私然而内夏外彝峻其限界私有不遂则奔蹄劲角奋相蹙躏糜他人之民以及己之民之世也以兵为辅又易世而为太平也夷狄进爵远近大小若一国同天邑人同天民故人爱他人之身如其身爱他人之家如其家爱他人之国如其国长训其幼上训其下鬼训其裔天训其君睊睊目同目同以兵为大戒升平非治之至也记曰大同之世天下为公讲信修睦诗曰无彼疆尔界陈常于时夏上天恫而厌乱下姓号而求治霸天下者则盍公其国而勿私之矣公之如何则盍寝兵而休民矣

寝兵于古有说乎曰乐生恶死乐安恶危人生之大愿天下之公理外之万国远之三古上九天下九渊莫之易也虞舜古之圣王也苗顽弗率格以干羽武王古之圣王也放牛归马罢兵不用诗人歌之曰载辑干戈载櫜弓矢孔子古之大圣也春秋之义灭国则疾之火攻则疾之始伐国则疾之始取邑则疾之用以治君用以重民孟子古之大贤也其言曰不嗜杀人则一天下又曰辟土地战必克是谓民贼数圣人者漫为高义以绐后世哉且夫英后哲王明诏大号勤劳于在原咨嗟于在庙问其经营之实则曰保我黎民而已问其政治之朔则曰法我先王而已顾乃驱民于镝刃蹂躏之境壤大悖古王之明训而曰我将以是求安求治是燕游而南其辙左书而右息之也墨子之言曰篡祸怨恨皆生于不相爱故其治天下也曰兼爱曰非攻宋鉼之游说也以息兵强聒当世钘翟天下之才士也安民之术顾必出此此固人道之公理古圣先王之公言而非钘翟之私义也

法家之言曰寝兵之说胜则险阻不守我无攻人不能令人无攻我守备毁民靡圉敌是自兵也且夫汉高可谓知兵矣翦秦劲楚蹑足帝位然而蹶于白登七日不食拿破仑可谓知兵矣仆德靡奥欧洲俯首然而受虏于德流死于英由斯而谭汉高拿破计未为失胡乃亦自兵也且夫美墨洲之大国也地方二万余里防兵之数仅二万人然数十年间不被一镞富强之实且最宇内息兵者富且强喜兵者蹶且虏准彼逃此则孰利孰害孰得孰失矣且人物何以相扰朋友何以相善兄弟夫妇何以相亲因谓藉爱力以结之也我爱他国如吾国人亦爱吾国如其国爱力摄引固直朋友而兄弟之矣和亲翕耽之不暇谁复戕其赤子以犯兼[并](本)攘夺之不韪哉夫西方之国诸雄错处密其防圉厚其军实多者百三十万人少者乃六十余万兵费之需国数百万固不待僵尸馘首而民力已窘民命已蹙矣万姓阨苦蚤夜号祷期至太平于是议息兵纠为公会交涉之道约之公法强勿躏弱众勿暴寡衅之兆也公断于局外之国法荷属地之龉英美捕鱼之衅以此释纷固已数数如此则合数百国历千百年而长可训谧谁复戕其赤子以犯兼并攘夺之不韪哉泰西兵力可以鞭笞四洲蹴踏地球者也而计顾出此此固人道之公理先圣古王之公言而非泰西之私义也

枕兵革冒锋蹈刃犯兼并攘夺之不韪问其所为之实则亦涎其土地睒其人民资其兵费而已夫博区区之数而饵以百千万人之命孰与安土息民垦其荒僻繁其孳息庶其牧畜拓其制造不亡一矢不遗一镞而地辟财赢左搏右啮锄狝强敌以截边患以圉疆守以张国体以奋军威孰与开化齐令陶贤铸智国势自振不战屈人孤注其国以竞胜负难之事孰与煦沫其化以食乐利无菑之福其利害之相去巧历所不能算而得失难易之数又不待智者而后知矣吾闻伦顿之仁心会也虐伎牲畜则干禁罚故鞭马之酷讯于捕役兽之戏禁其凶忍抑又闻之同仁之会推行善举分为红十字会随军行役医养痍敝视敌如己坦无町域此亦可谓至仁矣然而仁其异族而遗其同类救其伤烬而戕其全盛无亦急于治标而缓于正本乎近世机械巧矣火器精矣轰击之速摧炸之烈匪可意计故师丹之战一日而殒数万人蔑士之战一日而殒十万人俄土之战一时而殒三万二千人民为邦本民既歼矣国亦何所赖焉曰强大之国可言寝兵弱小言之大者破灭小者削蹙中国之弱此邦所急是固然矣然犹知其一而未知其二也瑞士百里之国介于暴大然守持律法欧洲莫敢加兵中国壤沃民秀足以自立惟忧内替外凌非所患也甲午之役创于日本谋国者皆谓宜购鎗械增兵舰西人之言治海军也必累十年之资格否则驾驶未精沙线未谙将士未习训练未就不可用也中国强邻环睒事变百幻必不能雍容偃仰待我十年若移其日力养士培才治之教化道之政治浚之智学习之律法十年之间可跻极盛政学昌洋彼将慑我时同而效大异果孰难而孰易乎且购舰之费动辄不资去年之购船于英也一船之费需五百万止购四船其费已二千万若以此巨广立学校则大小学堂工艺农学商学诸院棋布星罗几可遍及行省且以之购船则寥寥数舰未足成军以之兴学则诸学具举风气大开数年之后将帅之才可取材于武备学堂船械之用可受成于制造诸厂纵萃坌涌不可胜用以效衡之岂直百倍哉夫议置舰械则北方罗掘要之必成议创学校则仰屋旁皇诿之窘绌抑何轻本而重末也无策甚矣昔我之兵舰非寡于日本也徒以政治不立数千万之船械拱手馈敌若政学美备国势昌盛虽一船不守一械不具孰敢过而侮之且泰西之强盛兴于文学固非尽由兵力也务农训士桓公以之霸齐生聚教训勾践以之沼吴下以化民上以利国此固战胜朝廷之术矣士械废弛坐而召敌武备徒具坐而资敌化盛治神坐而服敌中国非有兼并攘夺之心也美兵二万即可屈敌而自立顾谓地二万里人二百兆之中国反不若瑞士乎哉准之公理则如彼权其利害则如此而犹谓列国并立必竞兵事则是孔孟为诬钘翟为傎瑞士宜灭美国宜削而拿破仑宜帝欧洲而一宇内也语曰不知来视之又曰前车覆后车鉴我顾无征也欤哉
 
　 
卷十八下　民政

　　弭兵会记又名万国太平大会　
英人李提摩太附

在昔春秋之际楚交争诘尔戎兵无岁蔑有生民涂炭小国苦之宋向戌善于赵武又善于楚屈建欲弭诸侯之兵以为名如告赵武武以韩起言许之如楚楚亦许之遂如齐秦又告于诸侯以周灵王二十六年为会于宋此为千古言弭兵者之滥觞顾宋之盟楚人衷甲与争先是以信召人而以僭济之也故虽继会于虢不旋踵而背然而圣人犹嘉许之伏读　高宗纯皇帝御批通鉴辑览曰春秋至鲁襄末列国之困于兵甚矣合楚之成藉以稍缓生民之涂炭故盟宋以后兵虽未能尽弭而中国无大侵伐者几十年不可不谓之小有功而谷梁以为赵武楚屈建之力而不知亦向戌之力也后儒乃以二伯为戌罪可谓虐古大哉　王言信足以立万世之准绳矣欧罗巴洲各国素以穷兵黩武为雄自法国拿坡仑第一皇名补拿破脱骚扰欧境以来各国之于武备日益讲求一国有新械他国辄仿之不特仿之又从而思所以制之一国有额兵他国倍之不特倍之又从而思所以练之于是日增月益彼异此若英吉利若俄罗斯若德意志若法兰西若奥斯马加若意大利诸大国之兵额少者一百万名多者至四百万名每年所糜兵饷几于不可纪极即以英论十年前每岁需饷约英金二京五兆镑寻常市价每英金一镑约合华银四两即一万万两今则增至三京五兆镑实足骇人闻听他国虽稍亚于英然亦所少无几以此多兵不幸而出于战固属杀人盈野大干造物之和幸而不战则岁耗民财养此行闲坐食之辈民安得而不贫国安得而不困救世之士衋焉伤之以为我教流传虽偶藉兵力以资护卫然殷殷素抱惟愿以道德感人断不愿以权势威人是故战祸猝兴恒瘁其心力以调停之数十年前遂有著名各教士拟创立弭兵新会遍劝各国之君卿大夫若与他国有违言宜共请局外之国判是非不必遽以兵戈从事且友邦订立和约之际必先增入一条若曰凡我两国异日茍有龃龉必延他国秉公剖断不可先逞兵威厥有数国忻然乐从积而久之遂俨成万国公法之一考弭兵会之兴始于英国教士今则不但为英国之私会且成为万国之公会每年会中人订期会议一次共商弭兵善策其第一次会于法国巴黎都城第二次会于英国伦敦都城尚未有达官赴会也去年第三次会于意国罗马都城竟有十七国之大僚后先来会于是更成为万国弭兵官会考是年有疑难大事四端几致失和者八国一亚美利驾南洲之巴西国与银国争边地将兴兵矣两国乃遵弭兵会之议公请美利坚国之君评其曲直二法国与和兰国互争南美洲之属地亦遵弭兵会之议公请俄皇定其界趾三葡萄牙与英国互争阿斐利加洲滨海之地则请瑞士国之深于学问明于公法而又著名公正之三律师断其是非四英美两国民人在杯泠海峡捕獭几成不解之仇英则请坎拿大美洲英属地议员暨书院大山长美则请本国书院二山长各予以全权视其所议作为定论凡此四事皆在去年皆濒危而免祸是即弭兵会之明效大验也

今年之会订期本月共聚于瑞士国会中人预筹共商者计十二事其尤要者则推广本会名曰欧洲一统太平会也核定太平会中应得之权也取五洲各国之险隘作为公地不令一国独踞也申明一二年前在美国所议太平会章程也太平会中人应请弭兵会中人开造各国机务清册以资稽考也而弭兵会又开报去年办事之清册刊发七千纸交英国教士并劝各国教士每年救世主西人尊耶稣之称诞降一礼拜七日也西人恒以礼拜纪日期之前订定一日于讲道之外力劝众人务敦和睦而时时以万国太平为心闻已有教士二千人允为照办兼愿订为常例去年弭兵会又遣人分赴殷阗之都市讲论敦崇和睦之益凡四百五十次更思淘汰书籍俾学塾中幼童所读之书鲜涉兵机而多陈和局以备蒙养及至今年俄国饥馑为灾会中人议拨英金三万五千镑约合华银十四万两往赈饿殍此虽非本会中应办之事而念弭兵之实际无非体上天好生之德以拯民于水火赈荒善举即其端之显著者也故毅然行之外有微斯理会请五洲同会中人集于美国共商化民成俗诸事兼及弭兵要法考微斯理本于教会中至为广大此次会中讲论多与各国大有关系竟蒙美君及英国驻美钦使欣然赴会此一百年来所绝无而仅有者美君英使均视之与议院埒矣抑又闻之今年英国相臣曾论弭兵之事云昔之各小国如蛮触共争今俱不敢妄动即有跃跃欲试者大国亦必不许此可助弭兵会之所不逮各大国今虽汲汲于武备非好战也必有备而始可无患也上天以生人为心将来一统太平会愈推愈广万国尽服其定章即有万难善处之事吾知当局者迷旁观者清一经公断不令无辜赤子肝脑涂地德莫厚焉功莫大焉即此数语可见西国虽有多兵其君臣上下皆愿节取有子和为贵三字之义假以岁月此会必底于成从此杀机尽化且撙节无穷之兵费移以兴裨益民生之事行见天地絪缊无非太和之所凝聚民自髫龀以至老死永不见有兵革之祸懿欤休哉故乐得而为之记时光绪十有八年闰六月即西历一千八百九十二年八月也

　　弭兵会续记　　　　　　　　　　　
美人林乐知附

泰西欲创弭兵之会法良意美为古所未有光绪第一壬辰不佞曾作一记见者皆欢喜赞叹不能自已迩来载更寒燠矣欧洲大局益如厝火于积薪之下寖假而微风偶扇必致郁攸赫怒祸起燎原危哉机乎夫德法两国积怒宿怨猝不可解固也而连鸡之势又相纠绕德防法则结奥意以为助法图德则倚俄以自张英虽处于局外惟历代以来恒思抑法之焰即不免扬德之波俄法汹惧希腊丹麦两小国俄也介于欧洲之冲遂欲深相要结以成犄角而德奥意之求合于英者其情愈亟呜呼时至于今岌岌不可终日胡为弭兵一会垂成而犹未遽成也法人摸栗那里爰创为局外联盟息战之说曰法俄两国之连横定德奥意三国之合纵成骑虎岂能遽下愚以为局外若和兰若比利时若瑞士若丹麦若英吉利诸国亦宜互订一约而推英为盟主其载书若[曰](白)我等五国于合纵连横两局初不过问异日者谁为戎首我五国是挞是伐谁为应兵我五国是匡是扶有渝此盟明神殛之盟定而局外之威震必无敢妄动者矣余谓是说也仍不免以力服人之故智扬汤止沸庸有济乎又有美缙绅培鸽献策曰若英若美二国日光永照从无竟堕崦嵫之片刻日照地面为昼东半地球承日而昼者西半地球背日而夜西半球之承日也东半球夜矣英美二国各跨东西两半球此方夕照衔山彼已铜钲挂晓培鸽特表之以明其得地之广生齿既盛威权又广即舍藩服而计本境他国亦莫之与京今英美若合而为局外之一雄以制局中之诸国当无有蠢动者是亦不外以力弭兵之意而更牵涉美洲不益将多事乎美国宦途中人孚丽着论一首刊入美之大日报云今欧洲当危急之秋我美国民主宜执牛耳而请诸国各简大臣会议天下太平之良策议既定即创立天下太平总局诸国又各简舍力尚德之一二大臣分掌局事日后诸国有交涉机务为使臣等所不能定者申请总局秉公核断无任弃好寻仇此与弭兵会本意相符惟指请美邦为主则会中人尚未道及者也罗礼西门者法之名臣也年已八旬优游林下而睠怀时局未之或忘顷者亦着一论曰缅昔法德之战德割法之二省地法人曰夺我燕支山使我无颜色法德之交今犹未合实缘于此矧二省之民情颇似阳樊之不服日望法君收入版图法人闻之益未能释而德则如获石田何所爱恋鄙意不若举二省全境各视为瓯脱之地而别立一局外之小国从此法可洗失地之辱德亦不必夸得地之荣累载迷一朝冰涣岂不美哉否则两国昕夕戒严旁及欧洲诸国亦不能归马放牛咏戢干戈櫜弓矢之句呜呼余壹不知局外诸国何日始能联公会设善法以保太平之局使我法如释重负且藉以靖欧洲之人心哉罗礼西门又曰火种伏矣一星之发祸悬眉睫其险殆不可思议故今已届西历一千八百九十四年再阅六年即为第十九周结束之期巴黎将设万国大会以与百年前事相比较泰西以耶稣诞降后百年为一周一千九百年则十九周也凡泰西之所以兴皆在此周中英士麦恳西曾着泰西第十九周大事记备述欧洲革故鼎新之事李提摩太君与余翻译华文名曰泰西新史揽要业已刊行问世可法可戒全在于是至西人皆郑重此周故议定于一千九百年分就法京盛设大会与开辟美洲四百年大会后先辉映鄙意莫若乘此会期集诸国君相共订息兵条约即于第二十周之首年集思广益务期销兵气为祥光彼此皆招以礼怀远以德郅治之隆蔑以加于此矣至此六年中或即从孚丽之策敦请美国民主主持坫纵有万不能忍之事亦断不以[戎](戒)衣相见徐待十九周大会之际公评曲直此则区区愚忱所馨香祷祀以求之者也又曰愚以为欧洲创太平总局之议似可望其有成英宰相格兰斯敦或作杞辣士端公常盛称此局之尽善尽美毫无异议他国君相亦无有不首为之肯者似此推行寖广端倪毕露正如人行隧道中忽见日光普照老夫耄矣茍得于吾身亲见之其欣幸为何如哉总之以上诸说虽尚微有不同或更有疵累而弭兵之局实已一倡百和不遗余力果底于成诚欧洲如天之福也惟鄙人以为于亚洲亦大相关窃有私议具见下篇

　　弭兵会议上　　　　　　　　　　　
美人林乐知附

天生五材民并用之去一不可谁能去兵此春秋时惑人之妄语也而更厚诬乎天直若天特生此杀人诸具以荼毒生灵也者乖僻之见尤属悖谬夫天之大德曰生古训昭垂具有至理故善体天心之圣人无不好生恶杀与彼苍相默契不以时异亦不以国殊迨流极既衰彼猜此忌谓人事所当尽天德不足尚也国威所当振天心不足恃也于是有争地以战杀人盈野争城以战杀人盈城者卒之残酷之气上干天怒中国之秦始皇二世而亡法国之拿坡仑第一皇及身而锢于绝岛可知穷兵黩武诚天心所深恶而痛绝者也方今泰西诸国德奥意为合纵俄法为连横鹰瞵虎视各不相下英虽处于局外而练兵筹饷亦复日昃不遑推其养精蓄锐之意皆欲使人不敢伐我非必欲藉此以伐人然扬汤止沸与抱薪救火者将无同一旦祸机猝起全局胥动欧洲锦绣之土将变而为磷血之场言念及此心折骨惊而抉其受病之原总不外逆天二字语曰顺天者昌逆天者亡呜呼可不戒哉泰西有道之士以敬天爱人为己任充类至义之尽即以代天救人为己任目击诸大国之互树党援互争雄长诚恐无辜赤子惨遭锋镝爰创弭兵大会奉上天好生之古训以为圭臬岁时会议弭兵之策书于牍者胝手皲指演于口者敝舌焦唇务期必底于成而后已乃可成而犹未遽成者人心之阻非天运之穷也仆尝推本穷原窃以为惟天有命所谓惟皇上帝降衷于下民若有恒性也即天命而显之则为天道所谓天有显道厥类惟彰也即天命而分之则有统摄之力三焉一曰传道昔孔子行道无吾与而喜传道得吾徒道何在在于天故传道也者天之所命也一曰通商以羡补不足自古迄今由中暨外天不能使百产之菁英聚于一地而恒欲使五行之生克便于众人故通商也者天之所命也一曰缔交昔汤文以大字小谓之乐天太王句践以小事大谓之畏天故缔交也者天之所命也至合传道通商缔交三者而皆归于上帝之统摄尤必以大道为之原东方有圣人抱安老信友怀少之愿西方有圣人此心同此理同也故不特视同洲本国之人皆吾兄弟即远而至教化未通之域亦一一思有以拯之其道统则一脉相传历一千八百余年而不坠极其量之所至将使国之与国民之与民无不相通即无不相爱愁云惨雾化而为甘雨和风其志愿诚宏远矣若分大道之端绪而为国政则必以爱人为主匹夫匹妇有不得其所者若己推而内之沟中其自任以天下之重如此此岂肯蹈佳兵不祥之覆辙而贸焉以其所不爱及其所爱如梁惠王哉又若广大道之涵而为邦交则当默念乎天之视人不分气类必使有萃而无涣有合而无分治安则相庆患难则相庶几克完乎天之所赋否则离世独立知有己而不知有人反不如禽兽之愚尚有或或友之一候也三者之基既立天命在是天道在是天力亦在是是何待弭兵会中之胝手皲指敝舌焦唇万国始永保太平哉然而有疑焉有焉疑则疑夫人之害我也人有坚甲利兵害我之具人有府库仓害我之资则夫人之胜我也我有铁舰人胜我以水雷我有坚台人胜我以钢及至疑之不已之不已凡人之足以害我者我亦求所以害人凡人之足以胜我者我更求所以胜人积之久焉小民之脂膏尽挥霍于厂局之水火壮丁之筋力尽销磨于营垒之风霜曾是仁爱如天心者而忍出此哉为今之计莫若尽去人之疑心以蕲合乎天之仁爱心通力合作联万国而为一体其军械之已成者分别陶冶相约从今以后但有旧毁而无新铸其军额之已定者分别裁撤相约从今以后但有旧遣而无新招至疆吏之事或有不虞则两国皆自述其所执之理以告于弭兵大会请评其曲直而调处之务使我无尔诈尔无我虞天下雍熙蔼然成一道同风之治我知苍苍者天必有锡福庇于无疆者以视今之久伏祸机日即阽危之苦其相去岂尚可以道里计哉或曰敢问弭兵会之所执者何权所恃者何势果能使万国之遵行而无阻乎则语之曰弭兵会奉好生恶杀之天命则所执者天之权也体周流无滞之天道则所恃者天之势也故夫自逞其富强而欺贫弱者自多其明圣而藐等夷者皆天之所不许也天之所不许弭兵会亦岂肯许之哉吾愿抉弭兵会之本意曰必使地球之上有和而无战有通而无塞有同而无异有合而无离

　　弭兵会议下　　　　　　　　　　　
美人林乐知附

心太平生今之有心人也甲午上元之夕造铸铁盦读地球弭兵会议上怃然为闲曰林君以弭兵之道原本于天子更畅言乎天人相感之机发前人所未发其旨深矣顾子生长华邦盱衡时局忠义之气久溢于字里行间今又洒洒洋洋创为此议乃无一语及于中国岂以弭兵之关键全在欧洲中国处此时势不防效秦人之视越人肥瘠漠然不加喜戚于心乎缕馨僊史曰胡为其然也今天下之安危惟系于俄俄屡欲海疆之利出其兵轮商舶驰骤于洪波巨浸而德都柏灵之盟约难渝也黑海一口不得越雷池一步也譬诸战国函关虽险直以一丸泥封之秦之坐困于合纵也久矣法战国之楚也德赵也楚徒欲报赵贸然结秦以为助秦人喜遂其连横之计而与楚欢此其志不在小故天下而无事则已有事俄必藉法之势近谋土耳基即突厥译者之误也远侵阿富汗以进窥乎印度而败黑海之盟英之于战国齐也楚氛甚恶秦焰方张惟表海之雄邦庶足制之俄人窥其雄藩英人岂能坐视必将急与德连而并连乎奥意以严黑海之锁钥以固印度之藩篱而俄英之成矣法得俄助将必藉俄以攻德德求助于奥意法求助于俄而德法之益深俄奥意之又结莽莽欧洲几无宇此前议之所以注重西方也弭兵之会成则欧患纾亚细亚洲之印度同享太平之福弭兵之会不成则欧险固如累卵亚祸亦等然眉中国富庶甲于亚洲俄之耽耽而逐逐者尤甚于印度今惟英欲制俄故玉帛之交于中国弥笃耳然正惟英欲制俄故干戈之衅隐伏于中国而猝不觉前议之不及中国者非敢忘也将有待也辱承明问深触杞忧愿贡所知以质有道且夫修其班制以与四邻交而长驾远驭辟土地于远方者欧人之所长也闭关谢客严中外之防而海有禁山有封硁硁然自守者中国之古制也古制之善者遵而行之可也古制之善而不宜于今者改弦而更张之可也泥古而不通今守常而不知变中国之所短也譬诸操舟细流浅濑不防绋纚维之迨夫秋水大至百川奔凑犹局守乎铁索缆孤舟之势则非缆绝而船随水去即船沈而人与船亡耳何以船而拟中国非褊心不怒之虚舟而百货充牣之满载也[鲛](绞)宫贝室中人艳羡忻慕而思篡取者亦既纷然其环列故俄则蚕食黑龙江滨近之沃壤法则鲸吞越裳氏累代之藩封正不徒英之占香港取缅甸图西藏葡之踞澳门日本之夷琉球窥朝鲜涎台湾此议刊入甲午春仲万国公报时则中东之交尚无恙也为事之明明可鉴者也今俄又思蚕食乎伊法又将鲸吞乎暹罗矣俄法之交既合俄包中国之北法裹中国之南中国则仍淡然漠然以妄动为炯戒更譬诸磨中国倘如谚所谓下丬磨者永无转动之一候其失计已不可思议茍又自甘为米一任俄法两石上下夹磨其糜烂之情形尚忍言哉且此特就欧洲未乱时言之耳欧洲而既乱矣俄以图犯黑海为开宗明义之第一章英即以力扼黑海为发凡起例之第一义英遏其前纠德以蹑其后纠奥意以挠其旁奥意韩魏也扼秦之吭当不得逞而积愤之所至迁怒亚洲一旦移棹而东不敢径图印度乃下黑龙江以觊觎乎朝鲜朝鲜小弱之国岂能撑拒俄则踞其海口而以海军趋印度洋英人之忧未艾中国之祸其殆始矣今夫中俄两国于帕米尔近人译之为巴马分界之案或得或失仅陆地耳英犹时时注意刻刻关心寖假而衅起朝鲜中国无闭门推月之心英又无袖手观棋之理文告之不已加之以师旅是犹狂澜之既倒而波及于中华也

当此之时中国惧失东藩喜通西笑悉其精锐与英军相犄角姑无论胜败之数不可知就使得胜目前则调兵有费日后则防边有费以中国度支岁入约一垓金亦曰一百兆两而计岁出之款方有加而无已更多此意外之耗其将何以堪之然则中国将不出于战乎不出于战是长俄之虐而失英之欢也然则将出于战乎出于战则英之助未可长恃而俄之仇立见益深也于彼于此无一而可谋国者当之不已大费踌躇哉今幸有弭兵大会董其事者类皆好生恶杀之大善士前年之会歆动十七国之君卿相率与参末议故以美国之远在美洲如战国之燕秦祸虽亟不虞戎马之骤至近犹有昌言于众者欲请其民主总制弭兵会事务使欧洲诸国耀德而不观兵我华胜于战国之宗周固不可以道里计诸国相戒不敢妄动亦有过而无不及诚使仗义执言毅然为弭兵会主凡万国公法之尚有缺陷者悉为补之而以皇天无亲惟德是辅之古训剀切为诸国道诸国虽早已知之亦未必听之然使俄尚逞得寸得尺之计中国即可布告弭兵总会请各国之公评各国知其曲在俄亦必能仗义执言以报中国是之谓战胜于庙堂至于各国之能许我主弭兵会与我之自为计则更有进焉者今有富室于此千斯仓万斯箱丰年而有庆者欺岁亦不虞其食贵乃有米而不知粜反日以乞米帖致邻家其善者则笑而不相应其暴者则思攘而取之矣中国地不爱宝百矿之产何所不有向诚苦于不知耳亦既知之需煤则近购诸日本远购诸欧洲需铁则东去乎兼金西来乎百炼其与藏米之富室又何以异殊不知通商惠工诸大政皆本于天意之自然惟天欲便乎人故地能生乎物中国乃胶执成见固结而不可解坐使无穷美利尚溷于泥沙瓦砾之中是违天也违天而长寇后虽悔之不可及也已乎中国之所忧者谓西国以货物赚我金银也岂知西商之所欲得者在货而不在财假如乡居之人以其田中之所产售于五都之市乃默计吾乡所寡有者将于此行致之庶几得利于市转购市中之物还而售诸乡间或一本而两利乎既而环顾市间无可称乡居之用则惟有囊金而返窃叹饥不可食寒不可衣耳西商之不足于中国者犹之乎乡人也非欲掠中国之金也诚使中国默体乎天命之主宰以蕲合乎天道之流行于天所隐示之统摄诸力无不任天而动以中国广土众民足埒欧洲之全境聪明才智久为西国之先声吾知一二十年间微特高出于亚细亚且可迥超乎欧罗巴于是弭兵一会西人导其先路华人总其大成直使德奥意之合纵俄法之连横尽归于太平之寰宇而尚何俄之足为华患与夫英之敌俄而助华也哉心太平生跃然而起曰善哉议乎中国而如子所云也孔子曰德之流行速于置邮而传命仆不敏将拭目而观王化之成矣

　　论弭兵会
问天生五材民并用之谁能去兵西人之有弭兵会也诚欤伪欤抑迂远不切事情非今日所宜言欤请求其朔洞其微抉其理以袪予惑曰此积千百年神圣之用心而甫见端倪者也其在春秋疾火攻疾灭国疾始取邑故于宋襄之仁嘉其守礼以谓文王之战不过此将以开国王之法治万世而华元向戌弭兵之说所由来也故孔子生平所恶而惧者战祸而隐其旨于春秋孟子曰春秋无义战而于民贼独夫之为太息痛恨之不已此孔教嫡派也惜孔孟之教不行而衰周而秦而汉而唐宋元明举孔孟所切齿者恃为亭毒万物之秘杀机既启民祸斯棘由是而有项羽长平之坑刘石河洛之惨回纥长安之焚耶律德光打草谷之虐金斡离不宋汴之残黄巢方腊刘福通李自成张献忠洪秀全以匹夫倡乱杀人如麻天地震动山岳闇然异哉古以洪水猛兽残人者不同类也今以人类残人类每经兵燹千里邱墟流血成渠骷髅京观周余靡遗伤心惨目何其酷哉尤可异者成吉思汗席其匈奴慓悍之性殄国四十余杀人五百万妻妾五百余人病死六盘山子若孙卒抚中原以奴汉族明太祖成祖无其雄武而阴鸷惨刻类之由此观之天地气机之裂日甚一日如成吉思汗其人者尚未绝于天壤恐竭上帝抟人造物之精英不足供其镌镵矣可不惧哉今夫西国兵祸如马基顿王亚历山德杀人三十余万十字军死者二百余万拿破仑穷兵欧亚杀人数百万及师丹蔑士黑海之役杀人数十百万不等夫人而知之请言波斯纪元前四百八十年波斯王泽耳士驱众五百余万伐希腊为希腊将地米斯多所败仅以身免纪元后一千四百一年蒙古帖木儿郎攻波斯积髑髅九万余为京观一千七百二十二年波斯与阿富汗连兵七年杀人一百余万请言罗马纪元前一百二年大将马黎约击迢顿国名于高卢之该色士的杀人二十万虏九万人又击深不尔国名于黑罗那平原杀人四十万虏六万人约计马黎约之为将杀虏近百万纪元后六十九年罗马帝菲士巴山命其子第度围耶路撒冷大肆屠戮犹太人饿死者六十万人战死者一百三十六万四千人为禽者九万九千人绝食死者一万一千人一百六十年罗马哈的练又杀犹太民四十四万人请言法兰西七百三十二年法将查理马突耳查理其名马突耳西语犹铁锤也破亚喇伯回兵于波亚利豨突狂战斩首三十万级厥后沙尔马破西班牙死者三十七万人路易十四霸西方用兵四十年设巴士的大狱以槛絷其民纵十五万世家以牛马其众洴澼子曰西国千余年来祸横生难缕兹特其战祸之显者而已刿心怵目言不忍言闻不忍闻又其权势之压勒虐政之摧残者哉今夫回祖摩哈默一作谟罕穆德窃摩西之绪余煽枭雄之毒焰杀人为天使之权战死有天堂之乐至以其术鞭笞数十国奴隶数十万人皈依千百万众掠少女万数肆其淫凶愚其黔首而土耳其波斯挨及等国方祖述之弗衰今者雄峙立杀人之器日精杀人之法日伙杀人之心日恀蒙黯惨淡天日不明尘尘地球殆难思议虽然吾知之矣兵祸之权力构之权力之横人心之欲平权力正人心莫如因英美已成之弭兵会推广之以上规春秋太平之法西国公法家言古之犹太国人以赛亚即有彼此不相攻伐之议而荷兰儒者虎哥思戢欧洲兵祸乃着平战规行于世即春秋弭兵之旨道光二十九年一千[八](四)百四十九年欧洲列国会议于法京城立弭兵会于是乃有弭兵会之称然其机实萌于天启四年一千六百二十四年英教师傅格司所创之朋友会会意以好动干戈即治以叛逆之罪暧至今其理益着洎道光间英议院始议定弭兵条规咸丰初又有英人李察复位弭兵条规又复于各国分设枝会数十年来诸国遵其条规而免战祸者三十六次近年英美钻研此义者益多如南北花旗之战英船乘危图利攻美国商船财货事平两国公请正人评曲直乃断英应偿美商银一千二百万两从之案英美两国如有和战交涉案件均经审问堂派员论断不得妄行开今各国遇有交涉案件多因英美已定之案据为律例又光绪元年日与秘鲁构亦请人评定乃已其余小国因调人而敉者颇复不少虽俄法之强横突厥波斯之顽悍日本之谲觚难尽执此议相绳然果将来推阐此议之人日多一日即彼桀骜者亦无词与之枝梧未必非挽回二千年来兵祸之策也英人罗柏村曰现议两法如能遵行则各国自得大益其第一法欲令各国永立和好之约议定各国各派两人成一和好会办理各国相争之案所派入会之人必为众所推举第二法欲将各国应许公法汇成一书已经俄京与日内瓦处成会将其数要酌定又在法京巴黎与美京华盛顿所与数国立和约内亦将数要订立公法为各国所应允无论因何肇衅俱有定章办理使无可疑之处则强国弱国俱免误起争端韪哉此举乃余向所谓积千百年神圣之用心而甫见端倪者也故历数中西史乘兵祸之惨者正告焉

　　列国息争条约　　　　　　　　　　
日人阙名附

迩来英美订列国息争条约最为可记之事盖近古以来所谓文明之国与列邦交涉之情形有二一为武力硕大一为喜谭和局抑近今兵器日加精巧又益以穷理致用以致其精考东西古今之史册未有民尽为兵如今日之制者也故极而论之欧洲现今之国民是直以战为性命者矣且夫兵者凶器犹未能脱野蛮之习而测度各国文明之高下者犹以兵数之多寡为标准岂非最可怪之事乎然兵力强大虽如斯之甚而人民之爱和局更有甚焉试观列国君主蓄兵虽多而闻其所称以为荣誉者则曰维持天下之和局也若穷兵黩武之名则无愿居之者畏惧战争恐破和局之念居多故足兵蓄粮欲以厚集其势力而必不敢轻于一试由是观之所谓武备之扩增广大者本出于欲维持和局而共乐太平也盖由其人民专事贸易逐利而又有参政之权故为上者不能不人民所欲而保全和局也抑交战也者不过使武官成其功名而在人民不得不分任其饷费交战则阻碍商务是故穷其利獘所谓交战者独利于少数之武官而损于多数之人民也甚大矣夫交战之阻碍外国贸易非阻碍国内工商业之足比也今舆论之当遵从如此商务之繁盛如彼而各国咸欲免交战之祸诚自然之势也若夫一将功成万骨枯者非今日之事也今各国出于不得已而交战万国交涉所归极非决之于兵力则不能裁断邦国交际之纷争故各国所以蓄粮足兵虽非欲战而预为防备以保持武力之权衡而防御战争之破裂也于是有识之士方讲求于战争以外撤去武备之策是为调停方法如所谓交涉议论是已要之于交战以外能裁断外交者有三焉一为寻常所称外国交涉之议即两国互有所主持提倡而两国若固执不动则亦不能息其争议也二为调停若二国有交战时另有一国居其中间而欲裁断彼两国争议然两国不服其所裁断则亦未必能弭两国之争议也三为中立裁断此法颇似前例然宗旨稍异即两国有交战时一国居其中间豫约两国从其所裁断而后调停两国之交涉也古来行此等之法颇多条例据希腊史学家酒止得士所称史伯大国王亚老自耽母士亦尝称两国裁断之法以为善举曰敌国若能听中立者所裁断则进兵攻击之事定必以为非法也又亚老我士与拉些得蒙同盟条约中亦云宜准先代之遗法与中立国裁断而决两国之争议由是观之亦可见畴昔希腊诸邦善行两国裁断之法矣中古之世罗马法皇善裁断欧洲诸国争议以遏其战矣及威名渐衰列国日益争强无能禁止至近时列国亦有专意于此现持此宗旨兴会者至有九十四处之多而以瑞士伯尔尼首府和局调停会最为翘楚诸国政治家学人等为此会员以千八百八十九年始开第一次会于法京挠女使蒙为议长每年一次开大会于欧洲诸京美国亦以千八百九十年创兴此等会母零氏实为倡首又在欧美诸国议院亦以此等法为有益于调停国争千八百三十三年美国马索朝食多元老院亦谓须设邦国交际法公署千八百九十年美国国会建议云宜与列国商调停邦国交际争议之法千八百九十三年英庶民院答美国云此意甚善敝院亦谓英国宜致力于此丹麦瑙威瑞士法国奥国等议院亦同其意矣抑调停邦国交争本属美事固无论已其见诸行事亦所在多有焉千八百十五年以来实见之六十次而内中三十二次实有关系美国且条约文中明记此事者亦有之千八百四十八年美国与墨西哥所订约及千八百九十一年葡国与英国并公额所订之境界条约千八百九十五年比利时与丹麦希腊瑙威瑞典所订约千八百八十八年瑞士与法国尔古牙多路并差汝把多路所订约千八百九十四年西班牙与罕要拉士所订约比利时与哥兰尔国并布哇所订约皆是也然于诸强国之间未见有订此等约者若其有之以本年正月十一日英美所订之调停国争条约实为创始盖英美立国虽异而其人民言语种族本同习俗亦未有大异故遵行此约亦应不难也自千八百九十五年间始有毁里尔亚之事英美稍觉不平意气阻隔将有岌岌之势既而两国亦有悔心以毁里尔亚之事相与调停遂至订调停条约将及于他国交争之上初英国政府所见与美国政府颇异美国国务卿阿老尼欲扩大调停之所及而英相煞罗士美利稍节制其所及美国之意在欲调停一切争议而调停者之所裁断则两国须服从之英国所见异此故事关于国家之体面与属地则此等调停亦不能收效焉然未能一阅该条约所记何如意者两国已稍降心相从始订此条约也试录列如下

一关未满十万镑之争议则英美两国各选一名律家更使此人选一人为调停者如两国所选之人各持意见不能相合当另举一人则须请瑞典瑙威王遴选一人苟此三人者所裁断二人意见相同则为公正

二关出十万镑以上争议并除关属土事件外一切之争议选调停者如上所记而三人者同意见而裁断之是为公正然若不欲从此裁断则许其更诉于别人而选别人之法亦如上所记其员数为五人在五人中三人同意见则为公正

三关属土争议是两国所颇苦心而成也然条文未尽明白姑听阙如要知此条约之真意在欲避战争而于樽俎之间裁断争议也

据美国宪法凡订条约必当经元老院批准元老院未必赞成总统之政策故此条约果为两国碻定与否亦未可知然此意甚善实为有利于列国也按史伯大据四裔编年表希腊十二国之一立国于周灵王时至汉景帝时降于罗马周灵王十二年即耶稣前五百六十年爱纳山得对及阿立司登并为史伯大王当是其时又按今希腊南境尚有史伯大城　公额在阿非利加西南境

　　英国大赦奴仆记　　　　　　　　
英人沙士勃雷附

现君主御宇六旬之期举国臣民应行祝典沙士勃雷侯因言于大君主之前谓我君主自即位以来薄海臣民同沾厚泽今恭逢君主登极六旬之日理宜大赦国中使同深感戴惟晶罢偏罢两地豪富之家尚多蓄奴仆今请大君主下令国中使各家奴仆一概免为平等又凡国中政令如有病民之事当下之议院改革乃为公溥忆前我英与埃及土耳其等国凡属富室皆养奴仆以为风气及一千八百七十六年与各国立约有买奴之禁此系天诱其衷故人心共明大义又一千八百八十九及九十两年将所开市卖奴之地一概禁毁并有转卖奴仆之子孙者亦悉禁绝故一千八百九十年十一月一号令富室将所蓄奴仆概行放赦有不遵令者议以重罚遂以为獘绝风清矣不料晶罢偏罢两岛依然留畜奴此仆是绝无理之事君主慎无视为缓图也忆自一千八百七十六年我英有放奴之令典各国富家所养之奴仆因是而逃来我英以求保护者至今计存其遗种共有一十四万余人以前时买卖奴仆之价考之每人值银五十圆皇家有抽收以充国用乃当时之人相沿不察竟无訿议由今思之凡天地生人圆颅方趾本无厚彼薄此何世人有以贩卖人口为事业贱待奴仆为得体者乎嗟嗟苍苍蒸民旡罪旡辜不仁之人竟以万民为刍狗而使同类者坐受其困辱也岂不忍哉凡此贩卖奴隶贱育婢仆之辈我今尚与之周旋于世上若能严申禁令使天下之人皆平等相待不至光天化日之下尚多人面兽心之人与我相处也查晶罢偏罢二岛所养之奴通使其耕植田园子孙世及仍驱作贱役不得自遂至奴仆中有从东亚非利加洲买来者若使之任田工彼仍懒惰若使之管家政为可任耳然亚非利加洲人非尽自鬻于人也查其各地酋长如钱币乏绝便将所辖民人变卖价值以充费用故为奴者多半自非洲贩来惜当日国家无买奴之禁人心又无一视同仁之量故被鬻之人随其所遇如遇耕田主人即作耕田事业课晴问雨而外不知人间复有何等事是兽畜之而已又查其课工之定程每礼拜须作工五日冬间别家雇工工钱分半与主人如有子女欲行婚嫁主人仍索回身价至其居处之地纵有事故主人亦未尝入其门倘其奴积有赀财主人如许其赎身则可以纳价自赎如主人不许仍不能赎也且畜奴之家变卖无常以离家万里之人事事仰给于其主家稍不如意便横施笞楚毒受凌虐想此中人有不胜其愁苦矣尝有仁爱之人每欲煸动国中奴仆使他叛其主人然后从中倡论俾得自主无如智识未开人多愚蠢稍有赀财便懒于兴作此所以甚难于提倡也然彼虽冥顽罔觉而既为我之同类亦何忍漫致苛毒乎英人在非洲经商多畜黑奴以供驱使及财货充盈加恩放赦而此后亦不与来此亦未尝无贱之之心也我英廷今日不独令国人不宜畜养并当广行教化使黑奴种类皆知事理庶几我英属地之在非洲各处者增加守教受化之民岂不美乎且此等黑人万不可谓其不可教也譬如初生小孩曾无知识父母爱之恐其愚昧而为人役也不惮朝夕勤劳设为良法以教之便能成立非洲黑人犹是人耳可不发慈祥之念而使之得遂其生耶如禁令既行教化更广庶几率土之人视我英为乐郊乐国如此不愈见皇风远播而遐迩蒙福乎

　　美民自主记　　　　　　　　　　　　　　　
差利刀附

美为民主之国人皆有权人能议事国有大小事皆由议院定之院分上下党分新旧而事则从众年及二十一岁者在议院长注册即为议事之人议于朝者为上议院议于野者为下议院然上议院诸员必由下议院举之国有大事由下议院会议后达于上议院上下议院费由公拨给初设议院则举手为号后改为投筹议民主时十一月为期四年一任上议院诸员则两年一任任满由下议院举之无论村乡城镇皆有下议院也至各省议举大小官员或一年一任或二年一任各处之风俗不同其例亦稍异也事之可否以人多为可若欲议某事先录其事于报纸欲举某人先榜其名于通衢然后定期会议故上下通情君臣同德也初议院之议事也欲议某事议院长对众人宣示如某人许可则举手为号三人从二以多为贵间有不公之人齐举两手者总议事人见举手尚有作弊故令可其事者皆起立议员长数坐立之多寡以是非其不以为可者任其慷慨辩论有避嫌不欲见诸言语因而缄默者更有工人议及工事因东主与闻不便明言致引嫌者则用纸书其事之是非此投筹之法所由来也故议事时用纸书其事或用纸书其人名曰投筹然法立獘生亦有公举人才徇亲故私情妄议妄举者更亦有素不解事黑白未分而谬书某人可某人不可者更有富人欲钻营要职赂投筹人而得举者有酌人以酒而得举者有食人一饭济人乘舆而得举者但受人所买皆是愚昧无知之流岂知人不称职必致丛挫君国大事害亦及己议院之门讵可为报恩之地乎前企列议事条例更足令人钦佩近日英国及英属澳大利议院章程亦称严密每议时事由议院发筹各人到院予以一筹设有书筹房其房祗许进一人若某人入房书筹则阍者扃其房门书毕即出将筹投于箱内以一人掌其箱并无投多投少之獘其法可谓尽善矣我美法而行之前此之獘尽行扫除故凡美民年二十岁者先在议院长注册若外国侨居者先入美籍方准注册至投筹时令一人掌载筹箱来投筹者先其注册凭据方准投入前有越境议事今则不能矣若居本省不能外省议事倘迁居外省数年注册后方准投筹因各处俗例不同必熟识该处风土人情始能了其事也美国之公例若世居于东方而商务多在西方者虽有纳税于西方其家尚在东方者仍不得在西方议事凡外国人在美产及有家财产业于美者即视之为美人即能入籍投筹美廷于民之贫富皆视同一体女子不预议事之列未免重男轻女为不可解耳前英人迁居美洲时与野番尘人争战尘人悍甚妇女不敢出故不到议院然战阵之事非女子事故不与议或者迟之又久登而进之未可知也朝廷保护子民男女亦同一体今日公家之书院甚多男女皆已入院肄业皆已明理且女子纳税于国家者亦不少而我美又文明之邦男女平等亦固其所前者议员已论及此事有议员云间有女子愚昧若准其投筹议事则甚无益如果有聪明才干则在家庭课子出而议事可矣倘日后民智日开女子能入院议事以展其聪明才力外国闻之必钦羡我国教化之美者然不能求于今日也究之勿附其党勿比其私使举国不受其毒祸斯为得矣

　　地球六大罪案考总序　　　　　　　　　　　　　　
刘桢麟

号物之不仁者曰虫之鱼之獭鸟之鹰兽之豺虎岂非以其顽暴为人害哉古王之制法也杀人者死伤人者抵罪恶其伤天而残同类也虽然虫獭鹰豺虎虽不仁而未尝害其虫獭鹰豺虎之类也杀伤人者死抵罪夫人得而知之矣若夫以险鸷之性很毒之谋坑阱之具刀锯之威重之以凭尊俯卑陵践蹴踏举天下具体之伦同气之类莫不挛其支体絷其羽翼锢其知觉剖其心腹使之屏气而不敢动曳尾而不敢逃其流毒至于四千年播殃及于九万里而嗤嗤蠢蠢喁喁累累方且乐于俎颂于牢歌于槛庆于罗如犬羊如燕雀驯焉扰焉未有一破其昧而鸣其郁者也岂不异哉岂不痛哉夫人生霄壤之间被灵于天分形于地首同圆足同方体同支呿呿者皆造物之息也孳孳者皆黄帝之礽也非有彼疆此界之域阳尊阴卑之殊我强尔弱之异徒以公理亡私义出弱为肉强为食坐使腼然颜面而屈颈贴耳委体寄生于强有力者之宇下诚足哀矣呜呼既屈辱之矣又从而屠戮焉胡为其忍之哉

先王知其然矣故其立国也有分土无分民其为国也用民不过三日其征诛也以救民其王天下也以保民平其等曰与国人交亲其类曰为民父母彼岂不知名分之界威权之力利禄之路党徒之伙可以牢阱天下之心奴隶天下之膝囚虏天下之体使之不我悖不我去而后快于心也然而不为也岂非恶伤其同类哉孟子曰民为贵又曰民为邦本荀子曰民不归国无与立抑君而伸民耶民之多寡系夫国之蹶兴民之智蒙关夫国之强弱古之人其于民也井田以育其家学序以智其心贡举以荣其身什一以薄其赋时使以纾其力询访以通其气登拜以植其节爱之也如彼敬之也如此匪惟爱敬之又恐其不给焉故老弱则存问之残疾则手抚之札荒则同纳之死亡则亲吊之凡有便于民利于民者未尝顾惜而不为也此所以民气厚而国日治三代盛平胥是道也

虽然大同之世尚仁据乱之世尚力先王之治天下也以公后世之治天下也以私先王之于民也欲其智后世之于民也欲其愚古今魁桀雄武之流乘时而起欲以利其天下厚其权力尊其禄位顺其指臂据他人之自有而不使其知攘他人之所共而悉归于独者比比然矣而犹未以为大罪也夫天下之大民物之众画而沟之封而域之界而国之各魁其土各傅其民各善其纪虽其私也不校善而独有污君独夫民贼纵一人之怒而屠毒千万人之生灵顾百年之图而愚弱千万年之世界此其祸虽洪水猛兽不能比此其罪虽更仆擢发不能数此其心虽孝子贤孙不能讳而其人固犹然赫声濯灵炯千古而五洲也嗟乎不为罪之反为功之此则可为悲愤而痛哭者也

礼运曰争夺相杀谓之人患老子曰法令者非以明民将以愚民也尝考三千年青史氏之策五大洲万国之志尘尘世变莽莽兴丧其号称忍酷无道者盖有之矣若乃商受之剖孕斮涉宋俺之射天醢人李郭之焚杀长安刘石之蹂躏河洛金斡离不之残掠宋抃其忍酷无道人人能言之也百年以前欧亚大乱罗马之强也马黎约破深不尔杀死者四十万人第度灭犹太饿死者六十万人役属之内臣民二千万奴隶六千万其忍酷无道人人能言之也法兰西之兴也沙尔马破西班牙死者三十七万人马撤伦霸西方用兵至四十年设巴士的之大狱以久困其民纵十五万之世家以虐役其众其忍酷无道人人能言之也波斯之衰也大流士驱五百万之人以伐希腊而仅以身免西弗森率一百万之众以拒阿富汗而几无遗类其忍酷无道人人能言之也皇教之起也创十字军以诛异教之徒用兵至一百七十二年欧人死者至二百余万从新教者设官建狱以虐之从其教者膝行足以贱之其忍酷无道人人能言之也夫祸盈恶极既莫逃笔舌之诛至于险戾阴凶着为魁桀者乃轶网逃刑逍遥原下其谓之何哉春秋立诛意之条国法定首从之律标厥主名榜扬罪戾此则十五万万人之所同者也主名者何亚力山大秦始皇摩哈默成吉思汗明太祖拿破仑也

难者曰圣人立义善善从长恶恶从短且律有功过相抵之条上观百王下观百王惟六君之功业惟最盛今夫马其顿当离畔之余亚力山大出继名父之志复先世之仇灭波斯破挨及入印度遂为中亚欧东之盟主矣今夫秦当列国合纵之厄始皇出并六王一寰宇易封建为郡县筑长城拒强胡遂破千年扰争之局矣今夫亚喇伯野悍之番族摩哈默出创回回之教着可墨之经隶属者十余国皈依者数百万人遂赫然为千年之教主矣今夫蒙古游牧愚陋之贱族成吉思出通中原控三洲辟地之远南至前印度北达北海东至辽东朝鲜西达小亚细亚幅员广大振古莫有矣今夫明无尺土寸兵之凭借太祖起布衣平大乱扫殄雄创刱法制遂定三百余年之宏基矣今夫法君党专权世家暴虐拿破仑以匹夫主大统挫各国之锐削教皇之权其穷兵之祸虽中于法兰西其改革敝政乃大造于各国矣功业之伟啧啧称述未熄人口是何过恶之不足抵乎一将功成万夫暴骨自古惟然奚独于六君责之也释之曰古人称行一不义杀一不辜得天下不为夫积人而成国积国而成天下天下者天下之天下非一身一家之比也以一身一家视天下圣者犹将讥之其以力征经营也然此未足以服吾子也请言六君之功业亚力山大之破波斯前后十余年杀人三十万囚虏奴役轹尸磔体怨毒次骨又何功业之有秦始皇之并六国绝人庙祀残人种类偶语者弃市获谴者族甘为独夫驯至灭亡[又](有)何功业之有摩哈默起无行市侩欺人立教杀人传道其淫凶不仁乃至掠处女以万数奴仆至七万人教宗不振坐将澌灭又何功业之有成吉思率其匈怒愚悍之性灭国四十余杀人五百万妻妾五百余人淫掠子女焚灭诗书为圣教所不容黄种所不共又何功业之有明太祖揭竿斩棘乘便幸获乃酷刑非法而假于治乱以文其奸妒害功臣而目为奸党以箝人口残忍阴凶报复后嗣又何功业之有拿破仑攘据大位两乱法国用兵十九年杀人数百万一败于俄四败于英战祸之惨为地球所未有卒乃身为俘虏幽死荒岛又何功业之有老子曰圣人不仁以百姓为刍狗后之人斤斤焉震耀六君之威名誉羡六君之伟业是真乃老子之所谓圣人者也而奚其功罪之相抵耶
  </div>
  <div class="pagination">
   <a href="皇朝经世文新编_page86.html">
    上一页
   </a>
   <span>
    ...
   </span>
   <a href="皇朝经世文新编_page82.html">
    82
   </a>
   <a href="皇朝经世文新编_page83.html">
    83
   </a>
   <a href="皇朝经世文新编_page84.html">
    84
   </a>
   <a href="皇朝经世文新编_page85.html">
    85
   </a>
   <a href="皇朝经世文新编_page86.html">
    86
   </a>
   <span class="current-page">
    87
   </span>
   <a href="皇朝经世文新编_page88.html">
    88
   </a>
   <a href="皇朝经世文新编_page89.html">
    89
   </a>
   <a href="皇朝经世文新编_page90.html">
    90
   </a>
   <a href="皇朝经世文新编_page91.html">
    91
   </a>
   <a href="皇朝经世文新编_page92.html">
    92
   </a>
   <span>
    ...
   </span>
   <a href="皇朝经世文新编_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
