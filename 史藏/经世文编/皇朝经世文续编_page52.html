<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 52 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 52 页/共 192 页</h1>
    <div class="content">
敏树夜读望溪方先生之文。爱其送冯文子序。所论州县之为政者。以为水土之政不修。而民罢死于水旱。两造悬而不结。而民罢死于狱讼。至哉言乎。其于时獘切矣。虽然。狱讼易知也。若水土之政。则非今为吏者之所能尽心也。就令知之。不过大水大旱而已。至于百姓之所缓于平日而急于临时。甚至戕生兴祸以坏其业者比比。而为吏者弗闻。亦由生其土习其俗者莫为言而闻之故也。敏树用是悚然。窃思吾仁侯之在吾县。若狱讼即投状时审问。除其黠且伪者。其准讯者。限期讯之。而民故自以不冤矣。至于大水为灾。按其顷亩。皆与陈报于上。俾得减豁钱粮。邑民之受赐亦多矣。惟是堤垸宜早决者。早完者。相其地宜而备之于前。则又非侯之所及为。而非不知为之者。虽然此犹事效之已见者耳。若夫山村塘池溪堰之处。水有定系之田。按田而均用之。宜可以无事矣。而一遇旱年。则杀人之报于县堂者。日常有之。而以争骂詈日哄于里闾。费钱财以鸣里人。终莫之解。而怨仇相寻者。又不知其几也。鄙生往尝病此。思为已乱之谋。莫如就平时查定。而为之图册。藏于亭保之所。立碑水上。张之人人耳目。俾各知其有分而安之。盖田有正水。有羡水。有上荫。有自落。问之老人。按之形势。较然可知也。尝欲试行之。而人有异心。莫以为急。又行之一处。而他方不同。其法必不能久。欲以告于官。而官无留心在民。下人而愿闻此者。是以迟迟也。仅于敝村设立司水之夫。俾按田收放。戽水必以告。而稽其人数。岁收少谷资之。而为利已不少矣。今侯之为官也。志逮乎下。不存乎上。欲利民而不专考成。故敢以私布之。侯之于吾县。权也。又将以迁代去。此事非真任岁月而为之。法不能定。他日侯及他县。忧民之灾旱而息其争乱。殆无切于此者矣。又乡民搬演小戏。终岁不休。误工作。启淫乱。尝以请于侯而禁之。而未及一县也。卡河阻禁。留谷阻荒。遂为大害。不知高价招商之为利深也。糜谷造酒。荒年尤忌。未暇预筹而制其例也。洋烟公行。里有呼吸。纵之则日弛。禁之又不免多扰而无益也。轻死诈吓。族众抢殴。狱外增狱。而莫知忌也。聚赌逞博。媒盗之阶。而莫知惧也。浸淫小窃。里有罚议。而莫能竟行也。屠牛卖食。盗迹所藏。而莫能察也。恶佃抗租。据庄不出。而惮于上闻也。牧场分地。放牛无限。致成械。动兴大狱。而莫与知清治其原也。此县案之尤巨者。牧地侵寻日久。查定实难。欲清械。必重祠规。严军器。而断拳棒。方可救之。凡此皆可以方先生之意。推而得之。而莫之为者。往年沔阳黄公。当伏莽间作之时。曾颁有家法刑杖之属。令族大者得请行之。而请者不多。官亦不督。久之便坏。殊为可惜。敏树妄意及此。谨以献于吾侯。如刍荛可采。愿留意存之。吾邑幸甚。湖以南他县又幸甚。不宣。

　　覆吉安文太守询泰和地方情形书　　　
沈衍庆

窃职一介庸愚。谬膺民社。迂疏寡效。倍切悚惶。月前晋省肃谒行辕。面承钧诲。蒙宪台有晬其容。殷殷下问。饬将地方情形详述。仰见体　国忧民。实心实政。袛聆之下。钦佩难名。兹宪台下车伊始。风声所树。妇孺周知。职虽不敏。敢不勉竭刍荛之一得。稍酬图治之盛心乎。伏思泰邑界连五县。水陆冲途。狱讼纷繁。治理非易。近来疲敝情形。日甚一日。病根由于钱粮之积欠。详查积欠之故。缘民间风俗。买田者多不收粮。卖田者多不过户。买主贪图便宜。每年贴卖主费若干。谓之协纳钱。较自完之数差减。卖主利岁收协纳钱。随即花用。钱粮竟置不问。甚有田易数主。粮仍原户。岁月久远。子孙不知田亩。坐落何处。此过割不清。产去粮存之病也。一家之粮。分作数户。或数十户。虑官挨查。止完一二户搪抵。余户狡不承认。邑以五乡。分作八都七十二图。每图又分数十支图。有业在此都。户属彼都。有户在此图。人在彼图。知其人不能知其户。查其户无从查其人。又或户粮积欠既多。贿属册书窜改图甲。难以勾稽。此故意隐混。花分诡寄之病也。庙祠公堂之粮业。轮管则侵用。共管则瓜分。或将众户钱粮。洒派各房。一经查催。互相推诿。展转无着。此业无专主。轇轕悬宕之病也。科则庞杂。畸轻畸重。推收无准。或田多粮少。或田少粮多。新垦之土。未报升科。冲荒之田。未获开豁。或有粮无田。或有田无粮。此赋役不均。紊乱颠倒之病也。病根不除。獘端因之百出。书吏则埋封侵蚀者有之。留串苛索者有之。差役则贿纵包庇者有之。交征分肥者有之。劣衿顽户则把持兜收者有之。逃匿刁抗者有之。县官迫于奏销之限。不得不下乡亲征。而地方辽阔。难以周历。或请委员分催。或派家丁游征。究之多一层骚扰。多一层剥削。于公事仍无起色。且既有游征名目。乡曲益互相观望。间有愿投柜完纳者。亦必阻止。令其留待汇缴应限。如一处未到。则一处竟分厘不完。且粮无的名。官既难以查实。差役需索未遂。每混指粮户为欠户。以一村一甲之欠数。朦禀官长。责令包赔。代完者不必欠。的欠者可不完。弱者李代桃僵。强者逍遥法外。以致或铤而。或讦而讼。丛脞纷纭。愈无底止。尤可恶者。旗丁借口运费。钱粮多不破白。以暨二都之固陂张姓。三都之灌溪匡姓。寺下萧姓等村。族最大。丁最繁。积欠钱漕。动至盈千累万。差役不敢临门。官亲催征坐守。仅以一纸限状搪塞。或完些须了事。若带领差勇拘拏。则抗官殴差。拒捕夺犯。或男丁躲避。妇女泼抵。其次大村庄。亦多闻风效尤。将欲禀请调兵严惩。又恐激之生变。自蹈办理不善之咎。以故相率因循。毋动为大。民气益玩。逋欠益增。虽有聪强州县。亦觉其气易阻。其神先馁。即或精勤淬励。不畏难苟安。而地广事。一切情形。非期月不能周悉。非再一二年不能驯治。治徐图整顿。甫资经理。而处分届限。下考频书。幸者获量移。否则坐待降调。尚何暇课农桑而兴学校。如古循吏乎哉。

而且讼师地棍。知官之势难兼顾也。放胆唆诬。互相剔嬲。故案牍滋繁矣。猾吏蠹差。恃官之万难久任也。乘间舞文。逞权匿案。故事多沈搁矣。良懦抱屈。待质需时。则拖久而怨讟沸腾矣。坟山地界。履勘无暇。则争起而酿成命案矣。官与民为仇雠。敲扑拘追。几无虚日。民视官如过客。条教号令。漠若罔闻。且夫催科抚字。功实相因。抚字弗尽其道。固难徒事催科。而催科未举其纲。亦岂能空谈抚字。孔子曰。欲速则不达。子夏曰。君子信。而后劳其民。盖民风土俗。刚柔异宜。治本治标。缓急殊术。次第措施。渐摩化导。要非积久不为功。今地方之疲敝。风气之败坏若此。积习已深。实无速化之术。职愚昧窃以为州县之治民也。如医者之审疾然。人病噎格气闭。必先宣其阴阳。去其否塞。呼吸通顺。而后可徐进饮食。调剂复元。否则投以参苓。亦呕逆而不能下。又如女红之织布帛然。必先条分缕析。经纬栉比。而后可施机杼。否则头绪棼杂。虽有巧妇。难成尺幅。孟子与齐梁之君言仁义。而于滕则谓仁政必自经界始。故以今日之泰和而论。欲破除痼獘。非正本清源不可。正本清源。非清丈田亩不可。然其事委曲烦难。任大责重。需费甚繁。用人匪易。职自顾挟持无具。深恐能发而不能收。未敢轻妄申请。待罪以来。披星戴月。竭蹶奉公。案无巨细。随到随讯。讼棍贼匪。亦俱认真惩办。编造滚册。严催的欠。期去其太甚之獘。仰荷福庇。地方公务。幸尚平顺。惟是张皇补苴。缺陷滋多。清夜自思。抱歉无地。欲图久安长治之效。端赖宪台有以振作而更张之耳。再豁免者　　圣朝旷典。超越万古。顾古之患在恩少。今之患在恩多。以浩荡破格之　　皇仁。而无知小民视为十年常例。先期希冀。固结于中。牢不可破。以欠为智。以完为愚。旧欠甫除。新欠又积。如前所云侵蚀包庇兜收诸獘。一经蠲免。万无破案。奸蠹恃以逞恣。赔银报完。而官益困。挪垫摊补。而缺益累。此獘之隐于无形。职所不敢言。而又不得不为宪台一陈之者也。至若盐食为日月所必需。额引为岁课所从出。当此岸销疲滞之时。又值制用孔亟之日。天良具在。敢不力求疏销。而无如引地与例食粤盐之赣属毗连。兴国人民。多以贩私为业。肩挑背负。需本无多。而获利较厚。卑县设有白羊坳北两卡。文武员弁。非不昼夜缉拏。然利之所在。小民趋之若骛。有向来人不到之处。悉为私贩之所经。此拏彼窜。诡秘多端。偷漏甚易。势不能逐村逐里。置巡拦。而私径要隘。粤淮界地。又多犬牙相错。侦获挑运必由之路。该处奸民。反以越界妄拏为词。挟制兵役。现奉文饬会添设卡巡。亦恐徒滋烦扰。无补淮纲。且大伙私枭。兵役不敢迎捕。每岁报获者。不过小贩零盐。营生餬口。况兴邑地瘠民贫。风气犷悍。一旦夺其资生之计。不流为盗匪。即铤而走险。道光十八年角江口戕杀郭千总之案。可为明证。此缉私之难收实效也。

私充则官引阻滞。引滞则商贩裹足。卑县额销淮盐三千三百五十一引。向无官盐子店。祇油烛杂货各铺零星搭卖。资本甚微。旋开旋辍。几至片引不通。朱前令设立官局。备价赴省埠及吉郡买运。又于三八告期。呈词一纸。领盐一包。嗣历任各令。循旧办理。销数互有增减。总不及十分之一。缘私盐价贱色洁。而觔两有余。官盐价重色杂。而觔两不及。势已两不相敌。况私贩沿村踵门。随时可以赊取。或谷物交易甚便。官盐局设城中。穷乡僻壤。转运维艰。且非现钱不能买。小民贪利。锱铢必较。故相率食粤而不食淮。职前因督销不力。奉文奏参摘顶。勒限补销。功令森严。不得不捐廉买运。分派乡村店铺。并广劝殷实绅耆。资设局。减价销售。及此外有可变通疏引之术。无不参酌互用。是以销数幸有起色。得邀开复。然权宜之政。偶试一时。断难为继。考史载唐盐铁使刘晏。于产盐之乡。置官收盐。转鬻于商。听其所之。上年刘御史疏请推广票盐。即引此为据。史又载晏于去盐乡远者。转官盐贮之。减价以粜。曰常平盐。自来治盐之善。莫如刘晏。而其大要。不过如此。今淮南改票。实未能轻议试行。惟常平盐之法可仿。然课饷岁需甚巨。商本攸关。价既不能骤减。兼之售盐以钱。还课以银。银价日益高昂。则销路愈形阻滞。查淮盐一包。价银二钱五分五厘。合现市钱价四百六十文。较私盐贵贱悬殊。蚩蚩之氓。岂舍贱而食贵。即地方官自顾考成。减价敌私。而正杂捐摊。业已筹补支绌。少减则于事无济。多减则亏赔增累。且行盐原以接济民食。例禁按户派销。操之过蹙。难保无抑勒从事。民添催索之困。户受差查之扰。即派丁运赴乡村店贩。或限各墟店接月赴领。亦止可于水路酌拨。口岸无几。陆路雇挑。重费成本。店户计本发卖。有领无销。更难强使。若劝谕资。分局让价。而绅耆之良否不一。劣者既防藉端侵渔。其良者又各有生业。未便责以常操贾贩之事。且积卤折耗。久贮为难。赊欠拖延。亏负不少。其所让之价。果谁捐而谁偿乎。至按漕米一石。派领若干。似属可行。然小民习于拖欠。输将已难踊跃。若再责令领盐。势必愈形退缩。不特无鹾销。兼恐有妨漕务。此疏销之种种掣肘也。总之　国计民生。贵有斟酌调剂之要。刑名钱谷。亟求因时补救之方。成法不可以拘牵。宽猛必期于互济。仰惟宪台名望久着。洞达下情。何俟职琐渎。然语不云乎。狂夫之言。圣人择焉。故敢忘其位卑言高之罪。率臆妄陈。惟冀诲导而裁成之。伏惟鉴。

　　覆本府条陈积獘禀　　　　　　　　　
徐赓陛

前奉宪谕。并钞示督宪札稿一纸。饬将札指书差监羁讼棍盗贼催科五项积獘。查明或有或无。呈候采择。汇核禀复。切勿模糊影响等因。奉此。仰见督宪求民疾苦。抉獘根源。大人谦抑公明。不耻下问。际此正论得伸之日。宜无含茹难显之情。惟细绎札文。类系广属州县积獘。他州外郡。或不尽然。第其中卑邑有沾染一二而现已减除者。有毫无此习而毋庸查议者。谨逐条登覆。另备一折。上塞明问。请命鸿裁。惟思督宪以明通公溥之才。有集思广益之盛。刍荛可献。理固宜于直陈。布露所怀。言或不以人废。谨就平日见闻所及。于五条之内。推原致獘之由。略陈管蠡之测。谨陈宪听。并求裁正而上达焉。夫古今无不獘之政。善治獘者。不图救獘之方。先探治獘之本。不立杜獘之法。先求除獘之人。盖探本以塞其源。则獘可立绝。求人而不任法。则獘自徐除。今之官州县者。大抵皆科甲军功捐纳三途耳。未仕之先。吏治皆非所习。虽自好者。偶阅前人牧令成书。略窥门户。然而何者为切中綮。何者为扞格难行。何者为俗见所拘。不可覆蹈。何者为出治本务。必欲力行。中固漫无定见也。至若律例集解。则又卷帙浩繁。谓可委诸幕友。而不知累朝之大经大法。奥义微言。固已括其内。即州县之临民听讼。抚字催科。亦无一不详载其中。神而明之。刑政皆德礼也。驰而背之。举动皆荆棘也。夫既束置不观。即亦茫乎未解。迨经到省。困之以旅。则债累重而廉耻之念消。束之以趋逢。则揣合工而气节之念淡。一朝棒檄。既内念退步抽身之无所。复外虞投闲失职之难堪。重以百事纷陈。又钱谷兵刑而不一。非其所习。欲措施剖决而无从。于是奉内幕为指车。而宾之爱主重于官之爱民。故指陈之言。必先趋避而后事功。更不问民生之休戚。资门丁为瞽相而怵以危机。又复诱以利窦。故积习之重。必乐因循而沮振作。更不愿獘政之廓清。用是胥吏知官之不明。而相率朦混焉。差役恃官之不察。而公然恣肆焉。讼棍劣绅。且伺官之短长。而要挟诈骗焉。盗贼未获者。固无缉捕之方。已获者。亦无审办之实。则盗贼安得而不多。钱粮之欠在平民小户者。虽锱铢而累及数家。欠在士族豪强者。虽千百而不敢过问。则催粮安得而不绌。夫牧令者。为　国家除獘之人也。今乃因其人而转生诸獘。此吏治之所以日颓也。愚以为察獘于既往。而代为之谋。不如求才以预储。而早为作养。作养者何。葆其廉耻气节之良。示以学问肄习之法而已。何以言学问肄习也。为政莫大乎体。故必通经史以操出治之纲。为政要自有途。故必明律例以详出治之目。今使通饬所属。务令研究儒书。讲读律令。事必躬治。牍必亲裁。素谙者勿假手于人。未娴者宜力学以副。而候补人员待次者。藉此优闲之日。堪资讲习之功。讨论得明。既胜酒食之征逐。研求实学。庶无虚掷之光阴。如此数年。则仕途必人才辈出。然后布之郡邑。敷政优优。积獘何患不除。纲纪何虞不肃。此之谓先探致獘之本与先求除獘之人也。

然论治獘于今日。则更有说。夫官司之獘。固莫大于州县矣。衙门之獘。固莫重于州县之书差矣。然在上者。不知牧令之难为而强使除獘。作牧令者。不知书差之苦状而强使无獘。是犹策瘦蹇而使赴千里。乏刍豆而使牧牛羊也。故必知其难而拯之。其苦而蠲之。夫而后可以图更始。今公家之用。除例得支帑外。凡土木顿递膏秣。一切公私不足者。无不取诸州县。州县额俸巳入参罚。养廉已入捐摊。所赖者。惟此平余陋规。为上下津补之用。然而不敷者十居五六。有余者十仅一二。故不肖之员。虽贪劣四闻。而仍少厚蓄。自爱之士。则铜符一握。而即罹网罗。此明征也。粤之民风。素称犷悍。拒捕殴差。负嵎强抗之案。无邑无之。缘合族聚居。命之案。所仇皆异姓别村。故本村之凶。即不逃。亦无人举发。且不甘拟抵也。则相戒以拒拏。不甘折屈也。则相率以顽抗。重大案件。其请命大府者。原因势力之不支。然候奉批行。自上下下。近则匝月。远则十旬。而事变之迭更。固已缓莫能及。迨奉批到县。亦不过以移营拨兵数语。循例责成。然营兵之行粮。弁目之薪水。其费且浮于募勇。而且兵民异辖。文武分途。呼唤不灵。调派不服。非但不能得力。反难禁其驿骚。故拨兵虽多。要不过饱食以嬉。聊资观听。仍无裨事机也。无可如何。于是有自行募勇之举。募勇数百。办理兼旬。幸而粗完。费已盈千累百。姑无论已。而事后之审拟招详。层递而上。又必削足就屦。务合于本省成案而后可。若一径直。辄格不行。傥值罪囚狡健而多资。更不难上下勾连。颠倒出入。故以张清恪之持正。蓝鹿洲之刚方。亦有栽以赃私。加之缧绁之事。况其它乎。彼蹈常习故。以粉饰为弥缝。养尊处优。以沈压为镇静者。固无恙也。此州县之难也。至若书差。本皆无禄之人。亦有家室之累。其供奔走而甘鞭扑者。皆以利来。以家口待哺之身。处本无利禄之地。受不齿辱贱之刑。而其甘如荠者。固明明以獘为活矣。然书胥自供纸笔。受役于官。每年例申无关紧要之册结。无虑百十起。每起通牒大僚必六七分。而寻常稿案禀详不与焉。故事繁之区。贴写清书。实非百人以上不敷缮写。事之处。亦必数十人以供钞胥。犹有零星雇写。计字贴钱。乃副程限者。其盘查秋审等册。尤必加送上司衙门房书规费。方免驳换。否则一字之讹。一年月之误。则全案驳令另写矣。甚至照钞之案。而忽称不符。已到之交。而忽称未上。刁难之苦。禀诸官而官莫如何。则惟有遇事纳钱以省烦扰矣。差则解犯递文。支更护送。领给工食。万不能敷。沿路舟车。皆须自备。甚至犯已到省。并解役而禁入省监。必许给重资。始能释出。文已递到。守待批回。必赂以例规。始得销照。此书差之苦状也。今欲责以办公。悯其苦累。捐给则力有不及。废置又势所不能。将如何而后可邪。

夫獘亦去其太甚耳。书吏之经理银钱。有正项余羡者。陋规取舍。尚或无妨。惟书吏之经理案牍者。致送陋规。及差役之充规卯费。皆剥膏剔髓之钱也。必蠲除之。毋使借口。词讼之事。应传人证。手定而不假送稿。自夺其上下之权。应出之票。刊板而当堂立填。自杜其延搁之獘。至签派差役。每案不过二名。不虞过少也。两造驯。则一传而必至。两造抗。则多差亦不支。且一差而得两缗。即敷路费而有余。而民力实不加损。若十差而共分五缗。则与者已极难。受者尚不足。理本至庸。无难晓也。总之书差之獘。可作与否。其扼要皆在于官。有獘可作。故皆连袂而来。无利可图。自见纷纷而退。而又有犯必惩。有缺不补。半年以往。自无多人。此制书差之术也。监羁之设。所不能无。然禁命盗罪犯。禁赌徒土棍。而不轻押两造之人。又轻装便服。不论昏夜白昼。不时亲查。察其瘠。而诘以有无口粮。入以温言。而探其有无凌虐。而下情有不达者乎。不时亲查。则自无酷待之獘。不押两造。则自少勒索之虞。然则讼案之必须候辜限追。钱债者奈何。曰交差看管。而必择谨厚之差。交保领回。而必责的当之保而已。讼棍鱼肉乡里。颠倒是非。固应拏究。然讼棍所仰以活者。官也。盖讼棍必揣官之性情。而逢其喜怒。然后其术可售。人乃信从。故官英察。则中以疑似之情。待其根究推求。而怨家已入株连之内。官庸暗。则入以张大之说。使其旁皇无措。而小事亦无剖决之期。而且略明例案。故罪名一有出入。即摭为上控之端。深悉土风。知俗尚在所必争。即引为挑唆之柄。此大较也。读大学至大畏民志。此谓知本。闲尝反复推究。而知讼棍之来皆官自召也。盖讼棍亦民也。至于志有不畏。非官之咎乎。故为牧令者。必先量己之长。知己之短。于所长则不可自恃而任性。于所短则不可自欺以欺人。然后平其气以察民情。准乎情而考例案。一笞一杖。不出入乎定法。则外闲无可挟持。一证一据。不采拾于无稽。则虚诈不难立辨。此绝讼棍之源也。呈词袛准一告一诉。则后来之枝节。自不横生。案卷必须存放衙内。则后至之讼师。自无把握。词据一面。则批语不可过严。案未到堂。则体访徒受欺诈。此塞讼棍之流也。例办讼棍。必须起出词稿。确有实征。夫讼棍乃奸狡之人。岂复以明赃确据。为官所持。则审出实情。亦惟有量加枷责。以折挫之。彼名败则技自穷。不必定问放流之罪也。至若衣冠之族。在外则招摇包揽。入署则关说人情。归休大僚。假旋清要。闲亦有之。何仅举贡生监哉。是在为州县者。内无恋恋一官之念。外无微疵半眚之私。据理直言。从容谢绝。风尘中固多俗吏。然亦岂无强项者邪。。广属盗贼之害。其源半出于赌徒私枭。然有祖孙父子家世其业者。亦有一村之人。出外行劫。回村后。于宗祠之前。明卖赃物。得财而合姓表分者。又有土豪巨猾富逾万亿。而盈千累百。发作本钱。分给散贼。自作米饭主者。又有伪制旗箭。散给各村插认。名曰保护村庄。实则一年之中。讲定规礼。密戒伙党勿犯。因而敛财者。此等大盗。其平日亦与土族酬酢往来。其状貌亦谨厚彬文。不类暴客。故捕之实难。而民间被劫。类不报官。盖亦明知官不足以制贼。而徒费讼资也。甚有士民报盗。其词曰。报明立案恳恩免勘免详云云。更可嗤笑。

盖呈请立案者。恐盗获而案无可稽。致被幸脱。而请免勘免详者。盖恐夫马之扰。与书吏纸笔之需也。民之苦盗。与民之畏官。何至此极哉其獘有二。一曰捕盗不知变通。一曰审盗多所纵释也。今一案报。而令受申斥矣。两案报而令摘顶戴矣。傥将到任一月之内。境内盗案。悉数报闻。则席不暇暖。而撤参随之矣。故官无论智愚。皆相率以讳。不知盗案一经讳报。则文武佯作不知。置诸度外。其无兵差缉捕可知。盗贼又安不得肆。今盗风如此。固非州县所能了办矣。若令稍宽例文。特饬文武将民间盗案。不论据报与否。按月汇册报闻。不加斥谴。一面令将境内何乡实为盗薮。巨魁系属何人。党伙共有多少。设法详查。并自揣本管兵役是否可制。抑须加拨助拏。切实具报。必待一邑之盗源。来踪去。多寡强弱。何处可以围拏。何处是其归路。了如指掌。然后竭一二月之经营。力图大举。务使捕则必获。获必巨魁。罪大者立予骈诛。余党量贷其死收作勇丁。责令捕盗。仍择真心悔悟。才智出众者。量充头目。令将别股盗情逐一指明。及巢穴何地。首盗何人。饭主何人。设谋定计者何人。汇录成册。密行所在文武。以次捕拏。如此预定规模。实心实力。勉而行之。但期一二邑得有要领。次第敷施。必能穷尽根株。着效于数年之后。此捕盗之贵有索也。次则审盗。审盗之难。倍于寻常词讼。事非亲经目。必不能洞其隐微。案无证佐推敲。则尤难信诸方寸。偏于刑鞫者。固虞冤滥之多。狃于哀矜者。又启宽纵之祸。然冤抑之獘。上官得而察之。宽纵之獘。上官不得而知之。而况粤盗之诡诈。千态万状。有设言寻仇。与事主互讼。掩其盗情者矣。有贿通显贵。言诸大吏。指为深知冤误者矣。有营买不肖生监。联名公保。以淆惑耳目者矣。有串属阍役。播散谣言。叹其枉屈者矣。问官又执不辜宁释之文。承审一二堂。无所得实。旋即纵释。窃见粤东巨盗。有屡获屡释者矣。释愈多则胆愈炽。党愈众。而势且至于不制。谓非问官加之厉乎。此尤在有司熟知其獘。有定议定力以维挽之也。催科之政。古无良法。然在他省则分图设甲。平日过户催收。尚不难于清理。而粤则户立一名。历数百年而不易。一姓之内。互相买卖。则从不过割。即田入异姓。而买主既不愿立户。卖主亦不愿割户。辄以甲私收乙田之粮。代为缴纳。又有贪增田价。田卖而粮不卖者。又有两姓互有买卖。各不割户。届纳粮之期。则互相抵除。而找清尾数者。又有祭产尝租儒租学租等项名目。分谷则举族齐来。纳粮则互相诿卸者。当雍正之初。前巡抚杨中丞文干疏中。已极言其獘。迄今按之。獘有增而无减。法愈用而愈穷。夫以杨中丞之励精图治。一代名臣。　　　宪皇帝之烛照无遗。　　　圣谟广运。而又　　　君臣一德。世际隆平。考其所陈。亦不过曰。责令改用的名。逐村清理。遇有隐匿违抗。查出充公而已。然至今而踵獘如故。可知当日亦并无成效也。

夫民间田亩。典赎买卖。月异而岁不同。图差所知的丁。要仅得其大概。其中逃亡故绝。无可根寻者。正复不少。惟绅耆自行开查。其獘难欺。其法甚捷。特恐绅耆体国念少。肥己念多。即使自开其粮。恐已难免隐匿。况复事非切己。得无有不任怨。因而含糊者乎。受贿营私。因而飞洒者乎。如果发觉到官。固不难加以惩创。但恐互相朦蔽。居官者未必能察焉。明江陵相国志切救时。其经国大谟。首举清丈之法。盖必就田问赋。而后欺诈乃穷。然今日公家困于财。民情积于玩。其势亦万不能办也。封祠押割之习。实伤政体。然獘政之兴。盖亦有其故矣。粤东祖祠祭产。其为田必数十顷。其为粮必数十石。当其收租之日。人人皆其子孙。及其完赋之时。人人皆可推诿。即有管理公堂之人。类皆一年一更。又必多方躲避。期改岁而别责他人。若姑置之。而粮额实占其邑之半。若追征之。而逃匿又无可捉摸。于是力竭计穷。始有封祠堂锁神主之事。盖至辱其祖先。然后读书明礼者。方觉心有不安。乃纠集合族之人。查追纳赋。此封祠之所由昉也。又老户之下。子孙散分其田。并未推收过割。开明某丁应纳若干。一经官催。其中贫富不齐。必累富者代完贫者之钱。势也。迨官课已完。向其收偿。贫者又必多方延欠者。亦情也。富者诉官申究。官念其急公而为之拘追。拘追押缴。仍不能完。于是有查其田亩。派差押割田禾之事。此押割之所由昉也。今欲破其积习。必先示以良图。使我意美法良。则小民亦有天良。岂踵行故习。愚以为祭产之田。必须示以限制。限制之法。必令一祠之产。止许存百亩为祭费。余则各按支派。悉数均分。宗祠之田。必令预报田亩所在。坵段分明。若敢欠粮而积至三年。则将田入官。永远不准另置。而民间所谓老户者。必令州县复过割推收之法。各执花户的名。买田而不过割者。查出入官。卖田而不推收者。查出枷杖。然亦非一文告所能改革也。尤必　奏明定例。行晓谕。一面督率州县。罄二三年之精力。实在奉行。务使诡寄习除。推诿獘绝。稍有违抗。即量加清丈。以澄其源而惩创之。法尤必加严。然后粮额清而积獘绝矣。以上数条。明知挂一漏万。无裨高深。然春至则鸟自鸣。雷震则百虫启蛰。有相感于不自知者。特是政治之大原在风俗。风俗之大要在人心。我　朝自　　　圣祖仁皇帝阐明性理。尊道隆儒。故北有夏峰。南有梨洲。西有二曲。相与讲明儒术。濡染闾阎。实开二百年来太平之盛。今正学日衰矣。占毕之儒。于邪正之分。义利之辨。人禽之界。概乎未闻。故居官者不知分职授任为淬厉之时。而以食税衣租为安嬉之日。为士者不知射利营私为可耻之事。而以机械变诈为见才之端。则官吏安得有实心。士夫安得无败类。世风如此。非风俗人心之大可忧乎。人必无自私自利之见。而后可以济艰难。士必无欺人欺己之心。而后可以化顽懦。今日图治之要。可与吏民更始者。其必崇廉退以开风气。敦气节以重儒修乎。赓陛一介琐儒。未尝学问。既无心得。率意放言。诚不免坐井观天。自遗妄言之咎。伏维照察。垂教诫焉。

　
　　幕友说　　　　
陈必宁

入幕之宾。自古有之。所以补裨政术。匡救阙失。其次亦以子墨客卿。司飞书持檄之任。皆以佐治也。然古人学古以入官。通经以致用。不但洞悉治术。以期好恶之洽于民心。即六曹庶务。皆宜谙练。而刑法为尤要。故昔之官人法。身年之外。兼取书判。后代试士法。制艺之外。亦用表判。书表所以观其文理。判所以验其听断也。今时则不然。揣摩入彀。惟在八股。试律亦且不必兼工。乌论治术。八股求之时墨。先正且不及涉猎。何论经史。洎夫弋获以登仕途。则刑名钱谷。一切资之幕友。主人惟坐啸画诺而已。然而幕友中未尝无学识之士也。其称名幕者。大抵天资高。读书多。洞悉时务。而又能立品。不可轻屈。非隆礼厚币不能致。故业此者。常挟其具以骄人。然其具犹可挟也。及其獘也。子弟不能读父书。学徒不能继师业。人以其出自匠门。而又得有力者为之推毂。其具无可骄。而骄自在也。迨馆谷既丰。饱暖生欲。妻妾之奉。宫室之美。往往轶官而上之。官有黜陟。幕无黜陟。官有摊赔。幕无摊赔。故官多绌而幕多赢也。然则幕之可为。不甚于官乎。曰。非然也。张子不云乎。富贵福泽。所以厚吾之生也。贫贱忧戚。庸玉汝于成也。忧戚。非忧贫伤贱之谓。谓忧勤惕厉。动心忍性。增益所不能。以任世事也。岂有持尺一之本。墨守死法。以毕乃事。巧者工为避就。狂者妄操生杀。玩视生民。愚弄居停。而欲以是康其身。养育其子孙。有是理乎。其早拥厚资。不旋踵而困饥寒者比比然也。然则幕之不可为。不甚于官乎。曰。非然也。幕与官一也。能学古通经以端其始。持盈保泰以善其终。官可世。幕亦可世也。若其未尝从事诗书。授受摘钞律本。以为遵守。不复更事推求。又复性耽饮食宴乐。其于民事。以隙治之而已。若是者。则未见其可为也。

　　幕学说　　　　
宗稷辰

故人吴实之有子以增。及余门。可以为庠校弟子。而廑令司舞。以贫游北平。习名法家三年。能佐郡邑治矣。因来乞言。诫之曰。古圣贤之为治也。尚有师友与处。至七国。而天下之士。贤者言王。才者称霸。宾客多预国事。汉代多以廉孝茂异为掾史。唐宋遂征辟名士为参佐。谓之幕僚。虽登高第者亦为之。胜国初。重科目而轻首领官。非谪辱不屈就。于是幕僚卑。罕有人才。而帷幄中各延通儒达彦。至于今不改。百年以前。类多引经断狱。据理原情。其文案典雅可诵。乾隆中尚有其人。自抑扬之词有禁。而入幕者。不必言学矣。然亦思佐治者天之民。所操者天之法。所以生杀之者天之理。理曷以当。法曷以平。民曷以服。非学大人之道者不能。吴生勉之。其可废学乎哉。其可舍学而徇俗习乎哉。

　　拟策七以刑名钱谷补县属　　　　　　　　　
杨象济

今县令之难为者。以一县之大。盗贼水火钱粮谳狱兵刑差役应供迎送之繁。责之一人。则事之不举者必多。是所值使。然非人材之拙于古也。考之前代。郡县皆得自辟所属。丞赞治而掌农田水利。主簿掌簿书。尉督盗贼。故令不大劳。惟主其教化风俗之端而已。今令与其属不相往来。则不得不增多其吏。其所与为腹心者。独有幕宾。于是有所谓刑名钱谷之目。夫令以千里远来之人。民情风土。非所素习。而寄其权于幕宾之手。宜其事之不治。其县佐既无所事。则不复讲求其责。则相率为不肖之行。昔宋时以进士及第者补尉。今至士人耻为。盖朝廷不复以其官为意也久矣。今若欲民事之理。莫若使县令各还其权于所属。欲其不旷职。莫若用久任之幕宾为之。皆用本县人。年久有绩者。得加秩为令。则吏不能欺。民间之事。纤必知。而令亦有余力矣。今刑名钱谷二宾。岁馈必得二千金。官之养廉不过此数。其它日用不在此内。是以令不能无贫。而人人亦苦于为令。且狱讼之失。幕宾例不同坐。若分以责任。使之效力。彼既为本地之人。则必休戚相关。不敢为暴虐奸邪之事。人各有私心。莫不亲其子孙所与共之人也。西汉时。亭长啬夫三老游徼。皆本地人为之。故汉亡不在下乱。由吾之说。封建虽不可复。其亦致理之善术乎。

　　塾议　　　　
龚巩祚

客问龚巩祚曰。子之南也。奚所。曰。异哉。书狱者。狱如何。曰。古之书狱也以狱。今之书狱也不以狱。微独南。邸钞之狱。狱之皆同也。始狡不服皆同也。比其服皆同也。东西南北男女之口吻神态皆同也。狱者之家户牖几器物之位皆同也。吾睹一。或释褐而得令。视狱自书狱。则府必驳之。府从则司必驳之。司从则部必驳之。视狱不自书狱。府虽驳司将从。司虽驳部将从。吾睹二。视狱自书狱。书狱者之言将不同。曰臣所学之不同。曰臣所聪之不同。曰臣所思虑之不同。学异术。心异藏也。或亢或荪。或或缛。或成文章语中律令。或不成文章语不中律令。曰臣所业于父兄之弗同。部有所考以甄核外。上有所察以甄核下。将在是矣。今十八行省之挂仕籍者。语言文字毕同。吾睹三。曰是有书之者。其人语科目京官来者曰。京秩官未知外省事宜。宜听我书。则唯唯。语入赀来者曰。女未知仕宦。宜听我书。又唯唯。语门荫来者曰。女父兄且慑我。又唯唯。尤力持以文学名之官曰。女之学术文义皆不中当世用。尤宜听我书。又唯唯。今天下官之种类尽此数者。既尽驱而师之矣。强之乎。曰不。既甘之矣。吾睹四。左杂书小狱者。必交于州县。左杂畏此人矣。州县之书狱者。必交于府。州县畏此人矣。府之书狱者。必交于司道。府畏此人矣。司道之书狱者。必交于督抚。司道畏此人矣。督抚之上客。必纳交于部之吏。督抚畏此人矣。吾睹五。其乡之籍同。亦有师。其教同。亦有弟子。其尊师同。其约齐号令同。十八行省皆有之。豺踞而鸮视。蔓引而蝇孳。亦有爱憎恩仇。其相朋相攻声音状貌同。官去弗与迁也。吏满弗与徙也。各行省又大氐同。吾睹六。狎富久。亦自富也。狎贵久。亦自贵也。农夫织女之出。于是乎共之。宫室车马衣服仆妾备。吾睹七。七者之睹。非优非剧。非醒非疟。非鞭非棰。非符非约。析四民而五。九流而十。百执事而傎到下上。哀哉。谁为之而壹至此极哉。

　　书江南生　　　　
龚巩祚

江南生有奏议十九卷。　国朝法度。大臣不敢以奏议入私集。况士乎。生佐督抚为政。居幕下。历七省。客十九主。此代十九主之所为。有拟稿未用者。有一事前后数易。奏稿并存之者。不得曰奏议。以惑来者。余正其名曰。江南生稿笔集。集中言天下财赋。大旨不当丰于入。而当啬于出。有百余事。言天下刑名。大旨谓　本朝刑太宽。民太不畏。又有杀人不死。伤人盗皆不抵罪者。又　本朝纠处士大夫甚密。纠民甚。示前代矫枉而过其正。此其平生富于中心。时时露于文采者也。龚巩祚曰。江南生之言当否。后世有折衷之者。余不深论。独窃闻其为人。取于所主甚介。谈笑精悍。指事曲折。文辞甚辩丽。于属辞轻重繁。往往因一言争轧往复。必欲达其意而后已。当此时　朝廷诏令琅琅动数千言。督抚奏议亦皆虎虎有生气。朝野不病君狂也。

　　请查禁谋荐幕友片
何桂芳

各省州县到任。院司幕友。必荐其门生故旧。代办刑名钱谷。该州县不问其人例案精熟与否。情愿厚出束修。延请入幕。袛因上下通声气。申文免驳诘起见。而合省幕友。从此结党营私。把持公事。獘端百出。不可枚举。近来各省习气。大率如此。不独上年左宗棠所查江西劣幕高隆燕一人为然也。应请　谕饬各省督抚。严行查禁。认真整顿。如院司幕友。有荐引徒党充各州县幕友者。立即驱逐回籍。不准在该省逗留。并将有意谋请之该州县惩处。庶可挽浇风而清吏治。谨附片具陈。

　　答问幕友　　　　
陈文述

古有幕僚。今惟幕友。待之以宾。则有币聘之隆。尊之以师。则有束修之奉。束修者。半分职官之养廉。半出地方之脂膏。州县之考成系之。地方之利獘因之。作令者。或初试绾符。谙练未深。或远来守土。情形不习。或偏于气质。或囿于识见。或偏听家人。或误信书吏。全赖幕友烦心苦口而劻勷之。然则幕友可不恭敬而笃信哉。然则幕友又安可迁就而漫为延请哉。

　　马岚舟次与弟惠兹书
丁履泰

舟行村落间。向父老谘疾苦。云吾乡斗米两粮。岁纳钱二千六百四十有二。米以百计者去其八。粮则重矣。今以记室乡征。又加百焉。乡之人皆不顺是也。大惧无以供命。予闻而心诧之。闻吾弟言。米值以五。今赢其三。粮之正供千。耗十之一。平余十之三。门印账房诸息外是。度已赢三分有奇。苟又加是入官。则已矣。不然。无民之疾首痛心。而桀黠者且欲从而煽其后也。然此第闻诸道路。无稽不足信。独计粮漕所亟者。征与解耳。既已责之吏。官有用。吏应之。吏不足供官。则称贷以益之。出厚息以私贷。必假官威以力征。盖不如是。无以偿前息而济后用。故以催科而滋扰有之。虑无有征收不前。怠缓而弛其事者也。今以厚脯重币延致幕下。为吏前驱。监之耶。督之耶。监之督之。有益耶。无益耶。官益则吏病。吏不堪病。将前无可偿。而后亦难继。吾先自跋疐矣。如无益也。病吏适以病民。又安用与。然而犹用之者。曰有吏在。吾何知焉。吾视其后者鞭之耳。夫吏果可信。何必多此一人。吏不可信。则此人者安知不与吏合而浮取于民。而遗害于我也。害作而吏亦曰吾何知焉。吾固上之厚脯重币而延致之人之前驱吾而监吾而督吾者也。如是。则吾事不既丛脞矣乎。贤者为之吏。藉以弛其责。而吾自窒其源。其獘若彼。不肖者为之吏。恃以行其奸。而吾重受其障。其獘若此。今柱下云孙。东家冑裔。皆贤者也。吾闻吏心颇怏怏。卒有缓急。或不应。则主会计者难矣。是吾弟职也。或曰。如子言。将遂已乎。此又不然。召吏而面询之。奖其既往。责其将来。汝能任。独任之甚善。不得已。则为张汝威。为立汝帜。然贵在汝。他人者无与也。甘言以结其心。讔语以摄其气。深曲饵以探其旨。旁采遐访以参其言。语云。若要不知。除非莫为。余言果实。后必有籍籍议之者。徐察而急夺之。獘庶有瘳乎。然此愚一人之私言耳。公门之事。胶固者拘执而难通。浮浅者剽掠而鲜据。言者耳食听者齿冷久矣。矧道涂之言。尤无足信。不敢以闻于官。而私为吾弟一言。留意焉可耳。书即焚之。慎弗为外人见也。

　此书因有亲串官福建瓯宁令目击其事故慨乎其言之厥后令果以亏累败

　

卷二十八　吏政十一吏胥

　　前因时论九典吏　　　　　
吴铤

汉世士大夫多以吏出身。故其时风俗醇美。吏皆知自爱。而不敢为奸。后世胥吏不得出身。与汉异。然胥吏之权因以益重。非重胥吏也。法使然也。法之所在。虽大臣不敢自信。何况小臣。天子不敢自信。何况百官。如是则天子与百官皆无权。而权在于胥吏。胥吏者。据已往之成牍。为当今之要务。事合于格。虽舞文乱纲不为奸。事不应格。虽兴利除害无所施。以虚文为应酬之端。以故事为飞诡之计。守令惟是俯仰惕息。奉行惟谨。而胥吏乃可以操予夺之柄。而无如何。夫法既不可不立。而胥吏又不知自爱。则必思所以正之。汉时吏得以出身。赵广汉为京兆。请长安游徼狱吏秩百石。又有以周给之。故吏颇知自重。诚能以此为法。则皆奋于功名。而不至为奸矣。然后世胥吏。不参官品。皆放荡无耻之人。非若两汉之吏。皆由郡县推择也。流品既杂。则自爱者鲜。儒生学士。皆耻为之。故利重于名。无复显荣之望。风俗使然也。诚欲复两汉吏得出身之法。则必使郡县推择为吏。为吏之道。情见于物。才试于事。苟推择为之。则儒士不耻为吏。而吏之流品清矣。流品清。然后察举易。俾得上计补。名重于利。而儒与吏合。风俗所由醇美也。抑推其积獘之由。则又有故焉。唐宋以后。士大夫皆以科目进。故儒耻为吏。所学皆拘谫不通。于六部之事。皆漠然不以关其虑。故授其权于胥吏。而无如何。且六官长贰。迁转无常。不得久于其任。故獘窦易生。诚使士之以科目进者。皆通知六部之事。又复久于其任。得以知利病之所以然。则胥吏虽欲奸而无如何。为人君者。又复开诚布公。与臣相接。但持大体。而不以苛法绳之。则天下庶可得而治矣。

　　前因时论十胥役
吴铤

三代之役。军旅田役追胥之役也。后世均废而无一存焉。汉时尚有乡遂之官。至唐宋则皆降而为役矣。案府史胥徒。后世以为官役。而以乡遂之官为民役。唐时官役不足济事。乃借助于民役。宋时因之。衙前之役如府史。耆长壮丁散从承符弓手之役如胥徒。而官役之府史胥徒自若也。宋时民役不可以为治。变而为差役。差役不足以防獘。变而为雇役。雇役足以使民。差役适以扰民。劳逸既悬。利害有闲。恽子居以雇役为可行。谓天下无无獘之法。亦无不扰民之事。当合时势而害轻者行之。此亦救獘之道也。后世胥吏。乃官役。非民役。不得与熙宁雇役同科。推其故则有由焉。熙宁雇役。乃民出钱所雇者。后世胥吏。仰给于官。既无雇钱。官亦不复资以廪食。此其所以异者一也。熙宁雇役。掌盗贼文书。乃供官役之令。后世胥吏。据成牍。恣其万虫毒。无所不为。此其所以异者二也。熙宁雇役。随更易无常职。后世胥吏。盘踞官府。世以为职。此其所以异者三也。汉时吏得出身。至此则秩愈卑而权愈重矣。学者不察。乃以后世胥吏之害。归过于熙宁。而不知其非也。诚能使郡县推择。俾得出身。给以廪食。则吏皆知自爱。而不复以法为奸。此亦以名为治之一端也。有才而任以事。有过则威以刑。而体恤以养其耻。督察以课其成。知此。则差役雇役均可省。而吏治严。民俗安矣。

　　胥吏论一　　　　
鲁一同

天下之断然自弃于恶。又不能不用。用之则卒有害必无幸者。在内为宦官。在外为胥吏。当宦官之横也。举天下士大夫。尝相与疾首痛憾。环顾而无策。而我　国家二百年来。弭首帖耳。周旋宫掖。外廷寂然不知谁何者。诚御之得其道也。今天下之于胥吏。盖亦疾首痛憾。环顾而无策矣。果不可制乎。抑制之者非乎。今之制胥吏者曰。严刑以威之。额数以裁之。二端而已。人果爱肌肤。顾耻辱。必不为胥吏。胥吏之不畏刑明矣。而胥吏必不可裁。何也。法密也。法密官不能尽知。必问之吏。吏安得不横。法安得不枉乎。法密何也。事多也。事多何也。官多也。官少。事不愈多乎。天。下之患盖在治事之官少治官之官多。州县长吏丞簿尉。治事之官也。州县以上。皆治官之官也。天下事无毫发不起于州县。若府若道若布政按察使若巡抚若总督。其所治者。即州县之事也。州县者既治事而上之府矣。不足信。信道。又不足信。信布政按察。又不足信。信总督巡抚。又不能一信也。而两制之。自府道以上。益尊且贵。事不足分州县之毫发。为州县者。必以公文书达之。不合。则遽委而仍属之州县。故一县之事。得府道数倍。得布政按察又数倍。得巡抚总督又数倍。县令一身两手。非有奇才异能。而常身任数十倍之事。势必不给。不给不已。胥吏乃始攘臂纵横而出乎其间。自州县以上。莫不有胥吏。凡文书皆胥吏治之。胥吏受之。非胥悍而官不勤也。吏治而吏受。州县之事。已棼而不可理矣。故官多者非事之利也。胥吏之利也。自知府以上。少其治官之官。自州县以下。多其治事之官。治官之官少则事少。治事之官多则事皆自治。彼胥吏者。能攘臂而夺之哉。如此。则胥吏必大衰少。而事得理矣。

　　胥吏论二　　　　
鲁一同

所谓少其治官之官者。何也。曰。重府之权以统州县。而并道按察于布政使。得详察所属。专达于天子。其盐漕军政兴革之大者。设总督若巡抚一人主之。而地方之事。不得挠布政使之权。布政使者亦不得越府而苛责州县。则州县之事减。夫总督巡抚之并设。以为相制乎。以为大省事殷而分任之乎。其人果才且能。一人足以治天下。其人果不才。两人一心也。又何足以制。夫巡抚之与总督。弟之与兄也。匹夫小家。兄若弟交治之。其家必敝。权疑地偪。虽皆君子。有意见焉。况乎其不然也。并去道与按察。不已甚乎。曰。以其事属之府。以其权归之布政使。布政使不已剧乎。曰。州若县治之。府统之。布政使总其成。何病于剧。昔汉之盛。太守上有刺史。以六百石而刺二千石。近于小加大。今若仿州牧之法。赫然伸其方伯之权。府有不称职若不法者。升若降者皆主之。其有疑讼大狱。府所不能决。然后上之。小者勿听。惟钱粮为国利所储。纳之勿改。知府不已重乎。曰。今天下之獘。盖在于知府拥其虚名。以容与于属吏上官之间。其实无所能为。法令之不行。吏治之不古若。此之由也。知府者亲民之首也。诚重知府之权以制所属长吏。又其统辖不甚辽阔。耳目易周。情伪易悉。赏罚予夺。朝发而暮至。门钥未峻。百姓愚民呼号而易达。佐贰丞尉详察而周知。苟得其人。委以数百里之地。即事必举。又有大吏镇抚其上。以专达于部。如此府之去部。一阶之间耳。　　天子一旦下诏书。访问贤否。了然立见。无有扞格之苦。合于古重二千石之意。于法诚便。而制得其宜也。

　　胥吏论三　　　　
鲁一同

治官之官少。则州县不扰于无益之事。得厉精以当夫胥吏矣。然而胥吏犹未可遽减者。何也。官不亲事。事不在官也。今自县令以下。若丞若簿若尉者。事何事乎。催科问胥吏。刑狱问胥吏。盗贼问胥吏。今且仓监驿递。皆问胥吏矣。彼丞若簿尉之权。乃不如一横吏。为州县者。宁以其权与吏。不与丞簿尉。其意以为丞簿尉易掣吾肘。而胥吏惟吾欲为。丞簿尉者。亦自不胥吏之若。平居相为首尾。仰面取意旨。饮食驩呼。兄事而弟畜者。比比也。百里之地。知县一人。耳目精神。纷扰倥偬。独坐穷山。与狐为伍。莫若求二三兄弟僶俛而共事。庶有济乎。且今法。刑名钱谷盗贼之大者。民辞之重者。佐贰不得一问。意将以一州县之权不知。反散其权于千百虎狼之手。为今之计。莫若州县之中。量增佐贰二三人。少分以权。左提右挈。而长吏董其成。其州县胥吏。佐贰得以指挥驱使。有不自尊重。与交通者。立与镌夺。胥吏事佐贰如长官。呵责鞭笞。惟所欲为。上下清肃。门户洞达。官皆亲事。事皆亲官。彼州县者。上无上官驳责审覆之烦。下有丞尉僇力同心之助。文牍衰少。综核有余。然后胥吏之数可得而减也。成周之时。闾胥比长酇长里宰。以及掌囚司隶之属。皆中下士为之。举非吏也。计周官一书。吏之数不能十。今且千百至于无算焉。岂不谬哉。或曰。丞尉果必贤乎。曰。丞尉未必贤。要为贤于胥吏。胥吏易辱而无耻。丞尉故官也。爱名求进之心。视胥吏为重。奈何此之不为。而彼之久行。诚使一县之中。长吏以下。常有十余人亲民听讼。侦盗刺奸。长令可以暇晷劝农兴学。雍容而有余。彼胥吏者。留今日三分之一。制为定额。足以集事。役亦如之。如此。则有宋以来七八百年积獘纰政。一旦更易。根株绝矣。

　　胥吏论四　　　　
鲁一同

</div>
    <div class="pagination">
<a href="皇朝经世文续编_page51.html">上一页</a><span>...</span><a href="皇朝经世文续编_page47.html">47</a><a href="皇朝经世文续编_page48.html">48</a><a href="皇朝经世文续编_page49.html">49</a><a href="皇朝经世文续编_page50.html">50</a><a href="皇朝经世文续编_page51.html">51</a><span class="current-page">52</span><a href="皇朝经世文续编_page53.html">53</a><a href="皇朝经世文续编_page54.html">54</a><a href="皇朝经世文续编_page55.html">55</a><a href="皇朝经世文续编_page56.html">56</a><a href="皇朝经世文续编_page57.html">57</a><span>...</span><a href="皇朝经世文续编_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
