<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 156 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 156 页/共 192 页
  </h1>
  <div class="content">
   日者东仰蒙宪台不以东为不肖。赐以清闲。俾进而面教之。勤勤恳垦不啻若自其口出。此东柬发就傅迄今二十余年有求之师友而不能得者。不意一旦忽得之名公大人。其为感激荣幸。曷可言喻。顷欣闻　新纶。授宪台台湾督学巡道。正疏外。尚未泥首称贺。忽又仰蒙律吹过暖。曲赐提携。知遇之恩。尤切衔感。惟自恨一介庸愚。深恐无以报称。窃欲饰其固陋之志。以效悦己之容。想俯勤刍采者。或嘉其诚而不叱其妄也。台湾自入版图以来。近则数年。远则十数年辄乱。小则焚乡杀人。大或攻城踞郡。虽复旋起旋扑。不致甚碍大局。然上廑　　圣明宵旰之忧。下贻苍赤荼毒之惨。三军暴露。千里为墟。或为日数年之久。戴逆之乱。或縻饷百万之多。或竭数省兵力。林逆之乱。始能一奏荡平。顾遗孽甫庆肃清。潜流旋虞横溃。百余年来。靖乱不恒。卒难久安长治。论者独归咎于台民之习俗犷悍。好乱使然。不知孟子道性善。台民恐非尽枭獍。君奭言民极。风俗岂难致惇庞。夫使其所以犷悍好乱者。毋乃亦由上者抚绥教养之方。与弭祸消患之策。有未尽欤。从来治台者。类皆苟且安常。不知远虑。视其官如传舍。以方面为儿戏。幸而地方一日无事。彼即一日庞然民上。处优养尊。贻讥尸素。迨至一旦溃裂。揭竿起。犹不自愧己之失治所致。辄诿曰台民好乱。呜呼。民亦何其不幸而长被此恶名。为诿过卸罪之庸徒所借口也。或有贤者目击岩疆。势难苟安。长虑却顾。思有所为。则非齮龁于督抚。即掣肘于镇将。事权不专。和衷无人。虽负有为之才。终抱孤掌之恨。若无齮龁掣肘。事权专而文武和矣。或又器非任巨。才不副志。意趣既属平庸。张弛又多乖谬。徒费设施。亦无成效。前既覆辙。后遂惩羹。愈以苟且安常为得计。以远略壮猷为徒劳。驯致不敢稍有所展布。相率自安于庸碌。此台湾所以卒难久安长治。时形岌岌可虞也。今当力矫前失。思患预防。为地方图久安。为　朝廷纡南顾。窃计其宜有四。其弊有五。请详陈之。何谓四宜。一曰宜招徕生番以拓提封而杜觊觎也。台湾南北延袤千有余里。东西穿山抵海约六百里。今自西至东。浅阔相匀。所辟不及一半。余皆弃为生番巢穴。夫六幕弹丸。莫非王土。四维瓯脱。俱属封疆。而况卧榻之旁。沃壤千里。岂有终久委之非类。而交相掉头一不过问乎。或曰。生番固属非类要亦覆戴苍生。我　　　列圣德并天地。一视同仁。夺彼与此。既有不忍。且恐一言拓土。未免即有诛夷。　尧仁浩荡。虑伤慈祥。故既划界范彼突出。又饬所司禁此阑入。俾各遂其生。免致有所残。此言是已。然今有策于此。去诛夷为招徕。藉招徕为拓土。上仍体　　皇上如天之仁。下可广海宇耕耘之利。向化者务期安插得宜。往居者不使滋事贻害。两得其善。似亦可行。抑其地山野所产。物用甚饶。我傥久弃不取。必为外人所图。生番赋秉蠢愚。终难长保其有。今闻岛民已潜往垦。他日占踞。此其先验。与其拱手而授之异族。致贻将来偪处之虞。何如拓土而自尽地利。潜消目前已形之祸。 

或曰。岛民违背和约。擅敢往耕。不难即与驱除。何致遽为彼有不知地利。有日辟而无永弃。我即能不为异族之所有。而不能止奸民之偷耕。能止奸民之偷耕。亦不能禁匪徒之潜踪生聚。此逐彼来。前禁后犯。轇轕纷纭。终无了局。且台湾之奸徒每敢于叛逆者。虽由其轻举妄动不知自全。亦未始非恃有内山可为穷蹙去路耳。故历办台贼。皆至搜剿内山。始为军务竣局。然则内山一日不隶职方之掌。奸徒且先一日不息悖乱之心。又不但虎视耽耽投隙欲踞者为可虑矣。兹幸萌孽未滋。先事尚易料理。苟使根蒂一固。后人必费经营。监司之任。肩海疆安危。不可不熟筹长虑。　　圣明在上。洞烛万里。傥即据此入告。似当仰邀　俯俞。惟招徕之法。亦须谋定而为。必先募通事以达其情。用熟番以导其来。俟得其情而知其所嗜。而后因其来而縻之以利。牛盐布。都为驭彼之鞍缰。舍宇冠裳。无非招番之囗繇饵。神而明之。存乎其人。多方抚煦。妥为安插。务使乐于向化。勿使惊而远扬。则于招徕之法。思过半矣。生番既经归化。疆场即须布置。如建城防。设官经理。立戍以资控驭。招商以通有无。一切应办事宜。均当次第举行。二曰宜设立屯田以懋财利而期富强也。台湾出产。有食盐樟脑煤炭硫磺等物。妥为区处。寖令丰饶。置关榷税。利甚不赀。今皆不言。独言屯田者。盖王道本诸耕凿。粒食是为民天。急先务耳。溯自汉世御羌。下逮前明备边。历朝圣君贤臣。无不于设戍地面。讲求屯田以收利效。台湾戍兵众至万余人。此据乾隆府志言之。节经裁汰。今尚存六千余名。官庄多至百余所。乃向来当事总不一言屯田以裕饷需。率交属员收租。恣意分肥私橐。溺职蠹　国。莫此为甚。宜即清厘各庄地亩。责成武弁。统率所部戍兵。各赴就近庄田屯种外。并于新附内山一体设屯。以懋财利。所有屯田章程。限于尺幅。不能详陈。请为先言其略。凡屯有长。长有大小之别。以便责成。屯有户。户有军民之分。以课耕种。大屯长以官为之。小屯长或官或绅。军屯即用戍兵。民屯另募土著。军屯照丁给亩。照亩责获。房舍工食牛具籽种一切屯本。皆由官给而各有限制。刈获颗粒皆[输](轮)之官。而军不得私。民屯官惟给田。屯本归其自备。计亩责获。视军为杀。勤惰有赏罚。所以示劝惩。出入有册报。所以防侵欺。官庄宜军屯而助之以民。内山宜民屯而维之以军。此办屯大略章程也。夫家国庶务。非财不行。毋论空拳赤手。难效巧炊。但稍左绌右支。便形拙斲。故凡有为。首须筹利。今人之弊。大抵明于节用。而暗于生财。拙于筹饷。而巧于讳利。外似皆欲有为。内实共怯厚费。不顾时势之缓急。不计将来之利害。但能节啬省财。举凡无妨苟且。傥稍繁费言利。便共毁谤阻挠。迨至体势败裂。情形窘困。始知先所谓明者。正其所暗。所谓巧者。实彼之拙。即恨噬脐。已费医疮。此殆海内古今之通病。亦非边隅一时之痼疾。夫刘晏造船。因多与羡余而始坚。后人吝财。至面给价料而遂。此多需与省费之成败。昭著于史册者也。今之自诩节财较及锱铢者。亦可鉴此。略醒其梦梦矣。

前明卢忠肃公曰。桑孔言利。论者鄙之。然从身家起见则墨吏。从朝廷起见则贤臣。为聚敛起见。则心术可诛。为救时起见。则经纶足法。此言痛切。足破世俗庸儒绝口不敢言利。动以桑孔为口实者之惑。今之屯田。即管子之内政。区区霸朝。犹知修举。堂堂王政。岂吝施行。且际兹多需之时。须预广取利之术。抑屯田所取。以视横征巧敛者尤迥不相侔。自当昌言于大廷。不可少夺于浮议。今天下之兵。皆募土著。独有台湾不准招募。俱由内地更番遣戍。是盖　　　庙堂寓有深意。未便轻议更张。不然。就民屯而略为部勒训练。唐代府兵之制。可唾手而复。岁免内地饷帑之转输。班戍之烦劳。永为边省无穷之利。诚善策也。三曰宜推广学校以隆教化而革恶习也。查台湾各属。有书院有社学。即各土番亦皆先立有学。惟迭经兵燹。存废难知。当饬查明应修应造。或官为经理。或劝其自修。斟酌行之。俾复旧观。并饬各属确查。毋论民番市镇。远近乡村。但聚居自百家至五百家者。即为设立社学一所。过五百家至千家者。为设二所。不及者就近附学。欲自设者听之。每所有学堂有讲堂。应需经费。先尽就地劝捐。然后官为补足。除在城书院照常延请山长月课时文诗赋外。其余每一社学。聘设掌教主讲正副各一人。以本地文行兼优声音洪亮者为之。掌教专教朱子小学。渐及四书经传。并教以拜跪揖让之仪。进退应对之节。以敦初习。其有秀山班行者。再教以文赋。俟其词意优通。遣赴书院考录。所有学规格式。由官拟颁遵行。主讲朔望恭讲　　　圣谕广训。地方文武各官。皆须亲到就近社学随同宣讲。傥有视为具文。无故敢不亲到。查出照例劾参。每日早晚。则讲前修穆行与先哲格言以训其俗。格言如陈文恭公训俗遗规石天基治家俚训之类。穆行如子史所载忠孝节义可敬可感之事。皆可分别摘取编纂备讲。惟听者日久或厌。未免终归具文。当于立法之初。善为之虑。可仿遗规内讲乡约之法。再加斟酌尽善。期可永远遵行。始为颁下各学。所有社学事务。府垣设局专办。总领于府学教授。分责于各属谕导。每月应需讲章。由局撰拟预颁。该谕导须不时亲至各学听讲。以稽勤惰。傥敢奉行不力。虚应故事。即惟该谕导是问。台湾居民。富庶甲于他郡。朴鲁是其本性。犷悍则因习染。计其自童而耄。大约目不睹经传之训。耳不闻仁义之言。凡所懦染。无非椎埋恶习。与夫横暴悖行。夫藉富庶之资。而稔悖恶之行。失朴鲁之性。而成犷悍之习。苟不反叛。复将何为。今为广立社学。以教为化。寓劝于讲。使父老日夕所闻。无非仁义之言。子弟终岁所习。尽是圣贤之语。彼虽顽石。亦应点头。况具有鲁朴之本性。自易去犷悍之旧习。因其士庶之富饶。尤易兴起于礼义。实心实力。教之数年。海滨必可成邹鲁。习俗岂复虞好乱。昔西汉川蜀之民。未尝被三代礼义之化。而久染秦人强暴之习。其椎鲁犷悍。殆当倍甚于今日之台湾。乃一经文翁教授。如司马相如杨雄严君平之徒。即辈出其闲。一时人文。冠冕天下。迨后武侯因之。略峻法制。其效遂至道不拾遗。台湾涵濡　　皇化。历年已将二百。视昔川蜀当较易教。是在以化民善俗为己任者加之意耳。文翁遐躅不难继也。

四曰宜整顿吏治以端政本而期成效也。吏治有本末。官员吏役为治之本。法令条教为治之末。夫摈斥贪邪。擢用廉正。吏能尽职。治始称盛。言吏治者类皆知之。至其所以能廉正尽职。而不贪邪败事。由于生计有赖。内顾无忧。则恐未尽知也。今之官吏。方共内顾殷忧之不暇。复何职掌政事之遑恤。法令条教。适与以营私舞弊之方。白斧钺。亦难疗其废弛因循之病。是非官吏多不肖。盖迫于势所使然。孟子曰。徒法。难行。可深长思也。夫苟欲其洁己。专致力于职掌。须先裕其生计。使内顾之无忧。古昔明王知其然也。于是制为禄糈。俾资事育。虽庶人在官。亦必禄足以代其耕。而后其贤者精不歧疲。得以一意于庶政。不肖者恋禄患失。亦皆黾勉以自全。故每事半功倍。天下常臻郅治。三代尚矣。下逮汉唐宋明。亦罔不率由斯道。　国朝颁禄多沿明制。颇觉太薄。虽经添有养廉。仍苦艰于搘拄。且风气所驱。贤者不免。方隅所囿。日用悬殊。闽省上自督抚。下逮佐杂。一切官吏。计其俸廉所入。虽极节啬。亦难敷衍。然数百年来终可支恃。不因禄薄人遂裹足者。官则专藉陋规。勉强弥缝。不肖之徒。或竟婪赃。攫彼填此。至于吏役。更属不堪设想。计其终岁所得不过数金。毋论难以赡养妻孥。亦断不能自餬一口。苟非受贿卖法。殆无以救朝暮。故从来有不受贿之官。而无不受贿之吏。有不卖法之吏。而无不卖法之役。今裁陋规。既议津贴。又仅贴各官而不及吏役。岂此辈都非人类。不须食用之需。抑均是齐民。亦有室家之累。原情酌理。讵谓得平。是则阳令以奉公守法。阴实使之作奸犯科也。且此辈原少麟凤。类多虎狼。计台湾一府四县五厅。经制白役约共不下数千。是则纵数千之饥狼饿虎。以横噬阖郡之弱肉。吏治安得不淆。台民安得不乱。今之侈然自谓整顿吏治者。并不于此本源之求。而惟于彼末流是骛。谬矣。即所给各官津贴。复不能多。以致日言裁陋规。而此舍彼取。陋规终不能裁。日言禁贪婪。而前清后浊。贪婪究难尽禁。是不揣其本而欲齐其末。其弊往往如此。今当探本澄源。首厚各官之津贴。次增吏役之工银。全台文员大小计共四十员。经制吏役约共七百名。官员查照省章旧额加增。以定津贴。吏役援照绿营守兵加饷新章。以给工食。痛除白役。严禁克扣。每年约共需银十余万两。使其奉养足而后廉耻生。费用舒而后精神振。始从而劾去饕餮败类。精明干贤员。严其衔勒。责以驰驱。峻其赏罚。课以成效。凡功令所颁一切良法美意。如保甲团练之类。与夫地方之利弊。民生之疾苦。一一督令讲求。便宜施行。不事虚文。务期实效。上下戮力同心。彼此励精图治。盖不逾时。可卜庶政之清明。无虞吏治之窳坠矣。再辅以学校。饰以经义。革犷悍好乱之俗。为横经讲肄之区。化蛮烟瘴雨之乡。为文物声名之地。措危疆于盘石。巩海峤若金汤。永号乐郊。长称郅治。召杜龚黄之绩。不得专美于前代。成康文景之隆。始知原属于　熙朝。岂不休哉。

何谓五弊。督抚信任不专。未免始终为难。弊一。镇将执拗不和。未免掣肘生患。弊二。属员贤愚不齐。未免有乖呼应。弊三。经费缩瑟不多。未免怯费贻误。弊四。舆论同异不定。未免先自疑沮。弊五。然不恤舆论。疑沮可转锐断也。多筹经费。贻误可为预防也。妙选属员。呼应可期指臂也。婉商镇将。掣肘可成和衷也。惟督抚之信任不专。则属无可如何。上策以去就期之。下策以权术致之。二者而已。无中策也。上策略刚毅者优为之。下策稍自好者不为也。然古人有虑挠事而内结中涓。欲靖寇而屈事奸相者。虽非正道。难律官箴。乃其人皆勋烂当时。声施后世。迄今而功名之士犹有取焉。初不讥其枉尺直寻也。夫能去此五弊。始可行彼四宜。四者行。而台湾乃久安长治。永靖不乱矣。东闻惟非常之人。而后能为非常之事。建非常之功。拓辟全台。非常之事也。措全台于久安长治。非常之功也。夫世有此非常之事。而吾适与之值。亦可谓千载一时。非常之遇矣。其宜如何之殚精自树。方为不负此遇。是固愚者所忽。而贤者所耻也。碌碌之徒所恬然自安。而豪杰之士所奋难自已也。伏惟宪台抱迈世绝俗之姿。负岳峙渊渟之量。蕴百家无穷之学。号一时有为之才。历中外。洞究理乱。可谓豪杰之士。非常之人矣。夫以非常之人。值非常之事。以有为之才。际得为之日。万无恬然自安。计必奋难自已。上酬　　圣主眷之隆。下慰苍生徯苏之望。从知非常之功。盖将克时而建。东滥属吏。谬承青睐。窃不胜其图效翘望之私。辄敢妄拟牧之罪言。设为四宜五弊之说。以干冒尊威。明知沟浍无裨于溟渤。邱垤鲜益于嵩华。惟溟渤嵩华为能容之而不拒。故高者愈以成其高。深者愈以成其深。度宪台当亦不拒。而适以自成其高且深者已耳。

　　议复水师李提督台湾治略　　　　　　
周懋琦

一拟改府治以执中央等因。懋琦复查。台湾府城。偏陷于南。实不足控制北路。自应照李军门所拟。将镇道两衙门移驻于彰化水沙连之闲。水沙连尚未开垦。彰化城池偪近八卦山。登山俯瞰。城内虚实毕现。有事万不能守。如将八卦山包裹入城。亦无水道。均属绝地。自戴逆扰乱以后。县署监狱仓库一切废为平地。懋琦以为彰化县应于东等保择地改建。该处周围七八十里。生聚二百余庄。物产殷繁。山川环抱。但风气强悍。有良有司就近教化抚字。必能易暴为良。并请镇统千人。道统五百人。中营统五百人。共二千人分为四营。扼要驻。训练弹压。互为声援。每月由镇调外营二百五十人。阅看技击。不但南北两路。可以居中调度。而且可以兼顾内山。筹划一切。至台湾府治。毋庸改建。请升淡水同知为台北府知府。并划淡水艋舺之地。改为两县。台凤嘉澎湖一厅三县。隶于台湾府辖。彰化淡水艋舺鹿港噶玛兰二厅三县。隶于台北府辖。其考试分为两棚。道南巡则考台湾府属生童。道北巡则考台北府属生童。除每月调外营二百五十人赴阅换防外。镇南巡则合操台南各营。镇北巡则合操台北各营。就地正法之案。由府勘送镇道复讯办理外。秋审奏销粮饷。台南北分归各府讯解支给。知府原不必与镇道同城。兴泉永等处。是其明证。惟一切建置。需费太烦。窃谓衙署但先起盖铳楼住房。其余植竹围。将来陆续增置。则费不烦而事易集。

一拟移营伍以实空虚等因。懋琦复查。现在台湾兵额。除水师及各营字识不计外。陆路兵丁尚有五千人。前条议请镇道中营改驻彰化之东境内。统带二千人。分立四营。训练弹压。其余台凤嘉淡艋舺噶玛兰六厅县。每厅县各一营。每营千把外额统算共成五百人。分为两旗。每五日以一旗守城。守城之日。即操练之日。以一旗出哨。出哨之日。不能一日即回。应分按地方四至所及。尽界而止。若逢镇台吊操之时。则由镇军先于所统二千人内。拨一旗到地以实之。从来兵法聚则势盛。练则艺精。劳则体坚。若照常制零星分防。即再添五千人。总是空虚也。书生谈兵。不能中。但我　朝兵制之坏。实由于分派塘汛割裂零畸。先今巨公论之详矣。此专指陆路而言。若水师则非轮船不可。南之琅。北之苏澳。空虚之极。不堪设想也。

一拟法屯田以减兵额等因。懋琦复查。台湾屯田。乃福公中堂犒养番丁而设。即古劬劳屯田遗意也。与兵屯迥异。今若驱班兵而给田使垦。必多扞格。漳泉延建等处之民。素习懒惰。且优养已惯。使之荷锄种地。虽立厉禁而有所不行。宋陈恕有言曰。兵丁平时鞭挞民夫。供其役使。一旦使之秋执干戈。春服耒耜。其能安乎。兵不能屯。自古皆然。况班兵之骄悍。不服地方官约束。台湾较各省尤甚。若赵充国诸葛武侯所行。乃军前节制之师。未可同日论也。然台中实有可兴屯之地。请挑募兴化福宁两府山民之健者。并本地内山番丁粤庄乡民。官为凿池开圳。督令开垦内山旷地。内山未经开垦之区。土气甚厚。今年开垦。明年收获。所获稻谷。除归补牛种工资课赋外。余则匀给垦丁口粮。暇时教以技艺。一旦有变。家自为守。人自为战。比之班兵。强逾数倍。无屯田之名。有屯田之实。无养兵之费。可助兵之力。不数十年。后山奇来秀姑鸾各处。皆成膏壤。不独水沙连六社而已也。

一拟请丈量以升丁课等因。懋琦复查。此议断不可行。台湾沙地。每夏秋大雨。山水奔泻。田园冲为壑。流沙壅积。熟田变荒。若非以多报少。何以补苴。台地依山临海。所有田园。并无堤岸。海风稍大。咸水涌入。田园卤浸。必俟数年。方能复种。若非以多报少。何以抵纳官粮。以上两层。前御史尹泰已奏陈有案。且一办丈量。贪官污吏。藉端需索。弊窦丛生。明激事端。暗伤阴。惟淡水一带。必须设法清理。专案奏明。前项田地。有番之名。实民之产。但令大户升科纳粮。每年即可增租赋十余万石。不必琐丈量。扰民滋事。况后山奇来秀姑鸾等处。旷地千里。傥将台湾分为两府。懋琦任北路之事。稍假便宜。量行垦政。十年后可增租赋二十万石。练壮丁二万余人。不动帑项也。

一拟严保甲以绝逋逃等因。懋琦复查。台中逋逃渊薮。乃在内山保甲之所不及。如欲驱逐匪类。惟清庄一法。可以得力。然清庄能除外来之匪。而本地各庄。自有匪人。族大则匪愈横。应由县官刻刻以缉匪为心。悬重赏以购巨犯。或十得五六。一面慎选总理。而台中小姓。即极公正。亦不能办事。此事暂无良法。

一拟齐贤才以清积弊等因。懋琦复查。台湾积习相沿。公行贿赂。然百姓实爱清官。果有廉明之吏。与民相信。必不致有变乱。应请商明省宪。万勿以台湾为调剂之区。使身负重累。人员来署厅县。则地方幸甚。懋琦在省。已向省宪切实言之。全台祗鹿港同知一缺。用度减省。每年尚可余剩七八千元。其余各缺。皆无余剩。台彰则尤苦累矣。

一拟禁陋规以厚津贴等因。懋琦复查。台道之脑。台府之盐。现均提归公家。各予津贴。以外毫无陋规。至台防鹿港淡水口费。专为配运而设。鹿港尚有赢余。淡水台防。则用犹不足也。至佐杂极苦之缺。现拟禀请津贴。

一拟综出产以充国帑等因。懋琦复查。台中物产。甲于通省。而厘金最轻。较之内地止十分之一二。但奉行既久。万难加增。惟煤洞磺矿。有禁之名。无禁之实。似应妥议章程。设法开采。然开采以后游民日聚。易于滋事。弹压稽查。大费筹划。未可轻率立议。利本无多。而害不能枚举故也。 

　　全台图说　　
周懋琦

府治。东抵罗汉门。六十五里曰中路。西抵澎湖。三百二十里南抵沙马矶。四百六十里曰南路。北抵鸡笼山。六百三十四里曰北路。东西广阔四五百里。南北袤延千二三百里。按里数。校内地弓步计里者加长。

台湾县。东至老农庄。一百二十里西至赤嵌城西大港口。十里南至二层行溪。凤山界。一十三里北至曾文溪。嘉义界。三十里广阔百三十里。袤延四十三里。

凤山县。东至弥农山麓。七十里西至旗后港。十五里南至沙马矶。三百七十里北至二层行溪。台湾界。六十七里广阔八十五里。袤延四百三十里。距府八十里。

　按凤山之南。自琅而东。至卑南觅秀姑鸾以达北境。中多未垦之土。前临大海。中隔生番。往来洋舶遭风礁者。多为番所苦。近议于枋分驻文武员弁。设立衙署。以资镇压。然相距太远。声息仍复不通。应于琅添设营汛。或移安平协台防同知分驻于此。或将南路参将改为水师移驻于此。并将其水口堵塞。又将卑南以北各社。全行收隶版图。凡可以泊船所在。一律填塞。乃为善策。

嘉义县。东至大武峦。三十一里西至笨港。三十里南至曾文溪。台湾县界。七十里北至虎尾溪。彰化界。四十里广阔六十一里。袤延一百一十里。距府一百里。

彰化县。东至平林庄。七十里西至鹿港。二十五里南至虎尾溪。嘉义界。六十里北至大甲溪。淡水界。四十五里广阔一百里。袤延一百里。距府二百里。

　按彰化县东南。有水沙连。其广袤加倍。相度地形。今之城池。建于半线。保全无堂局。城外八卦山。凶克特甚。未为善也。城池似宜改筑于该县东北之东地方。距城十五里。周六七十里。有一百八十余庄。山川脉络交会。后枕炎。前面堂局开阔。两水分流。左右环抱。极有形势。林镇宜华欲将北路协县移设于此。并谓其民俗强悍。又多殷富。向来土匪蠢动。多起此乡。亟宜驻重兵以镇压之。官小兵单。反为民所轻视。其说甚允。惟东之北。疆界略促。宜割淡水所辖之大甲蓬山以至后。归入该县为界。瓯北赵氏　　皇朝武功纪盛。谓台湾有当酌改旧制者。正此类也。至谓彰化县城。宜设于鹿港。而以台湾道及副将驻之。彰化县城不傍山不通水。本非设县之地。若移于鹿港。镇以文武大员。无事则指麾南北。有事则守海口以通内地。千百年长计也。按县城移建鹿港。时异势殊。似非确论。彼时沪尾一口。尚未通商。今则情形不同。沪尾较冲于鹿港耳。而谓彰城之不得善地。请以台道移驻中路。则与琦议复水师李提督八则。不相违背。杨镇在元欲于南投地方设一武署。移大营驻此半年。以资弹压。琦按东民繁地广。犷桀至多。更须弹压。南投可以缓图。然必文武兼资。有张有弛。乃合机宜。单设一武营于此。亦属非是。

淡水厅。东至南山。十里西至大海。八里南至大甲溪。彰化界。百零五里北至大鸡笼山。百九五里由三貂岭转远望坑。噶玛兰界。五十里广阔十八里。袤延三百五十里。距府三百四十五里。

　按淡水厅所辖。四百里而长。自竹堑至艋舺。中距百里。该厅仆仆往来。实难治理。宜将艋舺县丞升为一县。淡水同知降为一县。另设台北知府。驻于艋舺大稻埕一带地方。专管海防。兼司北路后山开垦事宜。方为久计。其地产磺。今虽封禁。小民偷采亦多。或官为开采。不至弃其利于空虚为得。又沪尾守备。管辖洋面。上由苏澳。下至大甲。七八百里。兵船单薄。断不得力。亦应改为水师副将为宜。

噶玛兰厅。东至过岭仔。十五里西至枕头山后大陂山。十里南至苏澳。五十里北至三貂溪远望坑。淡水界。八十一里广阔二十五里。袤延一百三十里。距府六百七十一里。

　案该厅民极驯顺。讼案稀少。其东南奇来秀姑鸾。风气未开。水有瘴毒。外人至彼。饮其水。多腹胀生病。近略有人在外开垦。荒旷尚多。急宜官为经理。否则必为东西人所得也。该厅另有僻径。两日即可达淡水。似宜开辟。

澎湖厅。东至阴阳屿。水程三十里西至西屿。水程三十里南至八罩溪水程十里北至北屿。水程八十里距府水程三百二十里。

　案全台形势。宜于南路移驻一协一厅。北路增设一府二县。方足以资控制。南路则台湾一府。台凤嘉三县台澎二厅隶之。而安平副将台防同知移琅。或将南路参将改为水师。隶安平协辖。分驻于此。北路则移彰化县于东。而移镇道于此。居中节制。北路改艋舺竹堑为二县。添设一台北知府。隶以鹿港噶玛兰厅。共为三县二厅。将来埔里六社果能归官经理。即以鹿港厅移驻于内。就近抚治。

水沙连。在彰化东南隅。集集铺入山之始。内木栅番界之终。南距府二百二十里。西距彰化八十里。嘉义一百二十里。东北距噶玛兰。有三路可通。山后平埔。直长四五百里。北为噶玛兰。中为奇来。南为秀姑鸾卑南觅。直接凤山之琅内山。南北袤延一百三十里。东西广阔约六七十里。

埔水二社。居沙连之中陆路入山。南由集集。北由木栅。中闲有小路为八圮仙岭。险仄难行。故入山多由集集。此彰化通沙连之陆路也。水道则有南北清浊二溪。均由万雾大山发源。分注在六社之南者。为浊水大溪。绕流在六社之北者。为清水大溪。

　案埔里六社。居全台心腹。为中权扼要之区。往者鹿州蓝氏有言。辟其地而聚我民。害将自息。翦焉辟焉。正所以少事而非多事。理焉治焉。正所以弭患而非贻患。又云。气运将开。必因其势而利导之。又云。或谓海外不宜辟地聚民。不知委而去之。必有从而取之。又云。利之所在。人所必趋。不归之民。则归之番。不归之番。则归之贼。即使内贼不生。又恐寇自外来。此以见前人深识远虑。卓不可及。前道光年闲。疆臣奏请设官抚治。部议未允。查所奏内。谓六社番地。僻处山隅。距海口甚远。外人断无垂涎之理。又台地所产。俱非异域所珍惜。云云。据今履勘。则大不然。现在六社之中。多设立教堂。其意安在。所产樟脑茶磺。亦不可云非所珍惜。又山后奇来苏澳一带沿海之地。皆可通入六社。谓为距海口甚远。置奇来苏澳于不理。亦太疏矣。此时不即为患者。各国互相观望。不发端。久则必为外人所据。腹心既为所据。沿边海口交午相通。患有不可胜言者矣。是故为今日计。不特六社宜所措意。凡南北沿边海口。如卑南觅秀姑鸾奇来苏澳等处。皆急宜防堵者也。防北堵南。气力尚省。

　奇来。即淡彰之背。秀姑鸾。即台嘉之背。卑南。即凤山之脊。奇来之地。三倍兰厅。秀姑鸾又四倍之。奇来至苏澳又与噶玛兰界。大约一百五十里。由秀姑鸾而卑南觅而琅桥。大略与山前千余里等。山后大洋有屿。名钓鱼台可泊巨舟十余艘。崇爻山下可进三板船。卑南觅自山到海。广阔五六十里。南北袤延约百余里。自秀姑鸾等境。官能垦辟。可得良田数万甲。得租赋数万石。可置一县治。与奇来为接壤。近时郡城有小船私到山后向番贸易者。即卑南觅也。

　　附埔里社图说

　查眉社埔社两处。化番男妇。现仅存三十丁口。而熟番屯番之分居于三十四城以内者。就其领米人数计之。大小男妇已五千零十九丁口。其私垦之汉民尚不在内。熟番内有乌牛栏大湳虎仔山蜈蚣仑牛眠山五社。均被诱习教。而教堂设乌牛栏。本年四月闲。有外人因天旱无雨。早冬歉收。私行入社散给银洋。意图要结。若再不开。必有从而取之者。二社为外人所得。全台心腹之患也。

　查六社所辖。原一大县之地。此时无容遽议设县。先由府暂驻南投地方。一面办理府中公事。筹划开垦事宜。所有屯丁。应专归调遣。不过一年。规模粗定。然后请鹿港同知入驻于社。随时抚治。其工程一项。全在开圳修路。制备农具。城垣衙署。祗植竹围。三年而成。一切经费。约需二万数千两。不过数年。全可归补。无容动帑。其垦地一项。番垦归番。屯垦归屯。民垦归民。惟民垦者酌量升科。未垦者全办屯田。省得无限兵费。此尤要务。台中内山屯丁。大可用也。

　查集集铺入社如土地公案鸡岭等处。高山大岭。险仄异常。万一社中有变。土地公案以百人守之。鸡岭以五十人守之。虽数千悍勇。亦不能入。所谓一夫当关万夫莫开者。急应将中路先行修通。此事断不容缓。所需经费。料理得人。不及千元。已密饬妥人前往察看。用番丁修番路。固不在禁令中也。傥蒙奏准开垦。通商惠工。先由此路。

　头设山势较高。水圳未浚。全系旱田。上冬下霜。地瓜不实。本夏无雨。早稻全枯。番黎极苦。然周围高山大岭。层层包裹。乃门户要隘也。宜设巡检或屯弁居之。

　土地公案鸡岭两处。应挑选健丁百名分。并建汛房数处。每处以容十人为度。全岭高险而仄多。驻兵勇反嫌拥挤。且无处觅水。

　

卷九十二　兵政十八蛮防

　　缕陈湖南苗疆情形疏　　　　　　　　
贺熙龄

窃查湖南苗疆。自嘉庆初年戡定之后。苗情极为安贴。良由抚绥得宜。控制有力。闻近年来该处情形。渐就废弛。殊非慎重边防之道。臣谨就所闻。缕陈于左。

一沿边碉卡宜及时修葺以资捍御也。查湖南苗疆。凤凰干州永绥古丈坪保靖等五厅县沿边一带。于嘉庆二年以后。次第建修屯堡碉楼石卡哨台台共一千一百余座。边墙一百余里。盖墙以严界画。堡以资巩卫。哨台以瞭望。台以堵截。碉卡两项则以守以战。所以捍御边疆。至为详备。原筹有岁修经费二千九百余两。由辰沅永靖道经管支销。遇有坍塌。随时补筑。乃闻近来报销不实。各厅县碉卡等项。坍塌者多。偶值督抚巡阅之时。亦仅于所经过之处。略加修补。此外听其颓坏。似此年复一年。将来必致倾废无存。殊非设险以守之道。是宜亟加修葺以固籓篱。其经费无需另筹。惟令将岁修款项实用实销。务须一律整齐完固。庶可长资保障。而永卫民生矣。

一拨给丁田宜附近碉卡以便驻守也。查苗疆各厅县。共设屯丁七千名。内散丁每名给田四亩五分。小旗每名给田五亩五分。总旗每名给田六亩五分。百总每名给田七亩五分。皆以附近碉卡之田拨令耕种。俾之且耕且守。共备干城。闻近来屯房书吏。因田有肥瘠。受屯丁等贿属。任意拨田。往往有所守在此。而所耕之田在数十里外者。致碉卡空虚。无人驻守。而楼座因之亦易颓坏。是宜于拨给丁田之时。确实查核。务令与碉卡切近。如书吏受贿舞弊。即严行惩办。以收屯防实效。且各碉卡修葺之后。有丁驻守。各自照管。亦可经久不敝。是又两全之道也。

一屯防田土宜随修治以符定额也。查凤凰干州永绥古丈坪等四厅。保靖泸溪麻阳等三县。共屯防田土十三万一千余亩。除分拨屯丁领耕外。余俱召佃收租。以充经费。惟各厅县田土附近山溪。每多水冲沙压之患。原筹有修理田土工本谷三千余石。遇有冲压。随即勘报。动项修复。乃近闻款目虽存。兴修不实。凡土田冲压。俱令佃户自行修理。该佃户等无力兴修。即听其荒废。及额租逾限。则追呼四出。甚至以牛只作抵。致误来岁春耕。或则另换新佃。责令顶缴租银。尤不胜偪勒之苦。种种滋累。皆缘侵蚀工本。不给资修治之故。是宜将公项尽归公用。春夏之时。山溪水涨。田土遇有冲压。一经丁佃奉报。立饬屯弁勘明。分别给以工本。赶紧挑修。庶款项有济。而额租常盈。

一备战练勇宜照额训练以复精锐也。查苗疆各厅县内。凤凰一厅。尤关紧要。原设练勇一千名。分列枪弓箭藤牌各队。并练习跳高跋坡等技。名曰道标。于每季大操每月常操之外。又将各队分日赴道署校阅。在当时最称精锐。道光元年。奏准于练勇内拨出一百七十八名。作为各屯弁之字识跟丁。现在惟存练勇八百余名。而此八百余名中。又多以厨役匠作杂项人等充数。计能操演者不过五六百名。其跳高跋坡等技。均皆停止。亦并不赴道署校阅。遇督抚巡阅之时。亦止虚作架式。人数不足。则调取屯丁。冒称练勇。使之随同支帐站门。以掩饰上司之耳目。坐使有用之劲旅。徒属虚名。是不可不照旧认真训练。仍按期操演。分队校阅。并练习跳高跋坡等技。以昭核实而镇边疆。

一丁弁补缺宜严禁需索以示体恤也。查苗疆屯丁内之百总总旗。及办屯管仓之总散屯长。遇有缺出。向由厅县遴选详道顶补。念系贫寒。免其跋涉。故不送道署验看。近闻无论远近。皆须亲赴道署。未验之先。守候需时。既验之后。书吏等勒令送缴规费。然后给与委牌执照。其名为八百八。实需缴制钱三四千至七八千文不等。又屯丁受田。遇有缺出。向例即以该丁之子弟亲属顶补。近则书吏舞弊。往往使应补者失业。而不应补者得以贿求。每一缺取数千至十余千文不等。其田之肥美者。或取钱二三十千不等。又苗疆内。原设有苗守备苗千总苗把总苗外委等员。例由辰沅永靖道于诸苗中择其诚实者。秉公拔补。若拔补不得其人。则肆其强悍。凌虐平苗。仇杀之风。即由此起。近闻亦有书吏受贿情求拔补之弊。是不可不严行剔除。以恤丁弁。以顺苗情。

一差役人等宜禁入苗地以防滋扰也。查苗人有词讼案件。向令苗弁传送。不准擅差兵役入寨。汉民不准与苗人往来婚姻。即在集场交易。亦令屯汛员弁亲往弹压。不准市侩侵欺。原所以区别民苗。使之两无嫌隙。近闻此禁复弛。汉民仍不时与苗人往来。不无盘剥之弊。遇有干涉苗人案件。地方官辄差役传提。该差役等一入苗境。肆行无忌。往往乘坐轿马。偪令苗人沿途护送。及到事主之家。任意需索。甚至擅行鞭责。詈辱苗弁。向来苗人滋事。多因于此。必应一律严行申禁。以弭事端。
  </div>
  <div class="pagination">
   <a href="皇朝经世文续编_page155.html">
    上一页
   </a>
   <span>
    ...
   </span>
   <a href="皇朝经世文续编_page151.html">
    151
   </a>
   <a href="皇朝经世文续编_page152.html">
    152
   </a>
   <a href="皇朝经世文续编_page153.html">
    153
   </a>
   <a href="皇朝经世文续编_page154.html">
    154
   </a>
   <a href="皇朝经世文续编_page155.html">
    155
   </a>
   <span class="current-page">
    156
   </span>
   <a href="皇朝经世文续编_page157.html">
    157
   </a>
   <a href="皇朝经世文续编_page158.html">
    158
   </a>
   <a href="皇朝经世文续编_page159.html">
    159
   </a>
   <a href="皇朝经世文续编_page160.html">
    160
   </a>
   <a href="皇朝经世文续编_page161.html">
    161
   </a>
   <span>
    ...
   </span>
   <a href="皇朝经世文续编_page157.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
