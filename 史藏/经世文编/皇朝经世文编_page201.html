<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 201 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 201 页/共 219 页
  </h1>
  <div class="content">
   河道总督戴均元

窃臣自抵清江浦以来。屡闻督河两臣。商议办理工程。每以物料昂贵。例价不敷。不能不通融开销。其时臣亦无从深知底里。兹臣接印后。正在催堵智礼两坝。并抢护顺黄坝埽工。需用柴料甚多。现据承办料物各员。纷纷称。给发料价每斤四厘五毫或五厘五毫不等。臣伏查部定例价。柴料每斤不过九毫。今多至数倍。从何开销。且公然详批加价。起于何时。当经面询臣徐端。据称料物年贵一年。增至数倍。众所共知。是以明白批准加价数目。俾可购办。即如夫土木石等料物。非例价所能办理。现在智礼两坝。委员所积土方。隔湖运土。每方需价一千七八百文。由坝头挑运上埽。脚费亦属不少。核照例价每方八分。几多至数十倍。至报销时。不能不将所增价值。通融开销。此皆实在情形。臣伏读　　谕旨。例价实在不敷者。奏明量予恩施。仰见我　　皇上慎重河防。准情酌理之至意。又向臣徐端面询。现蒙　　恩施逾格。何不据实陈请。据称凡工料按例皆属不敷。焉能逐项加增。亦难请加至数倍及数十倍之多。无可如何。惟有宽估实收。通融册报。上年曾经据实陈奏等语。臣窃查部例自有一定。今百物无不增昂。自系实情。既于一切工料。明禀明批。照时价给发。有据可查。乃因不能开销。遂虚估工段。宽报丈尺。以符部价。移彼就此。已属显然。然承办厅员。即此又生弊混。势所必至。伏思臣子事　　君。惟在以诚。今非增价不能办工。非虚捏不能报部。则事事蹈欺罔之咎。一经查出。不得以曾经奏明。稍为解免。臣现查应发之项。酌量支给。固不敢心存畏葸。致误要工。若因附会例价。核实难行。故循虚冒前辙。知而不言。则是甘心朦混。负罪滋重。惟有仰恳　　圣恩。俯允按照时价。实用实销。则所费钱粮。乃止此数。而造报不至虚假。至各项料物随时价值。由地方官详报督抚。按月奏明。咨行知照。庶稽核转得有凭。积弊方可厘剔。

　　严核河工经费疏嘉庆十五年工部
查江南河道工程。每年请拨帑金。动盈巨万。该河督臣等自当严饬所属。杜绝浮冒。以重帑项而裨要工。今臣等就近年所报工程钱粮。通盘合计。似其中尚有未尽核实之处。查河道工程。以岁修为最要。抢险之工。祇补救于临时。而岁修之工。则预防于先事。每年水落归槽之后。通查各厅境内。新旧埽工。将应行补厢加厢折厢各处。逐加估计。统于桃汛前一律修竣。如春修后。偶有蛰刷。仍即随时厢垫。果使实估实修。毫无偷减。则大汛经临。自足抵御。即或有迎溜生险。应行抢护之处。而岁修之工已固。即抢修之费无多。是以岁修册内。每段用银自数千两至一二万两不等。而抢修之工。每段旧例不得过五百两。即今加价两倍。而亦不得过一千五百两。特为划定限制。并非为一千五百两之外。听其专案开报。无论若干银两。转可不加禁制也。至所谓项目者。或系无工之处。新生埽工。或于有工之处。添接埽。或旧埽淤闭停修。突经蛰刷。凡皆岁抢之所不及。始准其于常案之外。别行开报。而节年以来。凡遇河溜坐湾之处。奏办护埽工程。业已鳞次栉比。但使于岁抢修案内。实力修防。自不致滋生他险。故奏报别案。实为不应常有之工。从前祇缘岁修抢修二项。定额不得过五十万两。厅员等以例价不敷。不得不借别案名目。虚估闭报。通融办理。迨嘉庆十一年。蒙　　恩加价两倍。岁修抢修二项。每年用银至一百四十余万两之多。厅员等自不得借口不敷。仍前虚报。则项目工程。自应大减。而近来奏报专案。较从前工减之年。仍不见少。每年需银。总在二百万两上下。又自加价之后。漫工屡见。正溜既已旁趋。则项目着重。工程应少。而统计所销钱粮。仍与常年相仿。臣等就该督等所奏各案情形。详加查核。内除新生埽工。添接埽段。及淤闭停修各工之外。其以旧埽朽腐。沉陷蛰塌。别案开报者。几居四分之一。殊不思旧埽朽腐。即其岁修案内亟应修理之工。其已估岁修者。固系修筑之不坚。其未估岁修者。亦系估修之不实。若非奏定章程。仍前别案准销。则不肖厅员。于岁修案内。或祇将情形较轻之处。略事补苴。辄照额银开报。而其实系沉蛰朽腐之处。转或压搁不修。以为项目开销之地。殊与工程钱粮。大有关系。现据该河督等。将嘉庆十四年各道厅。岁修工程。共享银九十九万九千三百余两。造册题估。而是年抢修专案二项。尚未造报到部。臣等查现在册开工。尚无不符。除照例分案具题。仍令照例题销外。应请　　敕下该河督等。转饬所属。将岁抢修工程。实力查办。并将每年桃伏秋三汛期内。每汛修过工程丈尺。分次开单具奏。再行汇案题估。如有现在修防。并未报明淤闭之工。旋因旧埽空虚。沉陷蛰塌。专案奏报者。即其岁修案内。估办不实之明验。无论该年册内曾否估计兴修。统将所需专案银两。着落该管道厅等官。分别赔缴。不准开销。并令该河督等。将各厅汛内所有新旧埽工。开具地名起止。段落丈尺。某业经淤闭。某段现在修防。造具总册。送部查核。以杜挪移掩饰情弊。其每年增入修防。及续经淤闭之处。再于各年秋汛后。专案册报。如有将现在修防之工。捏称淤闭。及无工之处。希图影射者。一经察出。即行据实参奏。严办示惩。庶岁修不敢草率。而专案可渐减矣。

　　派民种柳有损无益疏嘉庆六年　
吴璥

伏查沿河种柳。始自明臣平江伯陈瑄。其根株足以护堤。枝条足供卷埽。晴阴足以荫夫役。柳之功用颇大。其裁种之法。莫详于明臣刘天和六柳说。向皆循守办理。臣查江南黄河大堤。自豫东交界至云梯关海口。两岸各长一千一百余里。各汛柳园地。共一千八百四十一顷九十五亩。例令河兵于冬底春初裁植。以便工用。臣到任以来。遵循旧章。檄饬栽种。于勘工之便。挨次查验。现在尚属森茂。其沙漫虫蛀凋残枯息者。俱令随时补种。不任短缺。今从九品堵恩荣所奏栽柳护堤。即剿袭六柳说中编栽低柳之一法。敷衍其词。实未深悉黄河形势。编栽细柳。止可用于近堤浅滩。遇有漫水。荡漾至此堤。不致激汕。非能捍御大溜也。恩荣言其父插柳护田。着有成效。乃系田塍沟洫之水。岂可与黄河并论。河性猛悍异常。大溜所注。无坚不摧。虽石甃大堤。根脚密钉排桩。深至数丈者。溜势冲注。顷刻倾圯。岂区区茸细柳枝所能盘结巩固。况近河之堤。其土多沙。树根贯穿入土。年久根空。易生罅隙。往往水浸堤根。辄致渗漏。千金之堤溃于蚁穴。不可不慎。是以栽柳之法。俱应于沿堤五丈内外种植。不使逼近堤根。此黄河大堤非可藉柳保固之情形也。至于派民编里栽种。尤多不便。民居散处。离堤远近不一。且士农工商。各有执业。若如所奏。驱赴沿堤种柳。并编号挂牌。伺候勘验。倘有枯息。复命泼水补栽。必至民皆失业。而胥役地保。勒派卖放。又必纷纷扰累。迨至长成之后。仍许采伐。百姓奸良不一。势必强弱侵凌。争端迭出。查雍正年间。曾劝令官民栽柳。沿河文武。捐柳五千株至二万株者。分别议。殷实之民。种柳二万株者。给与顶戴。迨行之日久。新旧淆混。遂多冒滥。在报捐之人。虽稍出己赀。并不亲身料理。每托弁兵代为栽植。次年春末夏初。幸而成活。得邀议后。绝不照管。经历三汛。水漫沙积。渐次枯息。仍属有名无实。甚至奸悍之徒。藉种柳之名。砍伐官树枝条。以致成株之木。转多损伤。经前督臣尹继善等奏准停止在案。今堵恩荣未悉河势土性。但袭陈言。参以臆说。实属有损无益。仍当循照旧制。于柳园官地。及沿堤五丈以内。每年责令河兵栽植。并饬道将等实力稽查。以备镶工之要需。而收护堤之实益。

　　清理苇荡以济工需疏嘉庆十五年　
百龄

窃照南河苇荡。左右二营。每年额采正余荡柴。二百四十五万四千余束。每束重三十觔。交船务营分运各厅。为岁修之用。历年虽照数题销。而究其实在所交之柴。半属散柴爬篓。并折断乱堆。更有蒲草夹杂。多不适于工用。厅员冀收好柴。情愿折让少收。向以四十束为一方者。减为三十束。而柴吏更轻。每束不足三十觔。遂至索算每方虽有三十束之数。而秤重仅止三百觔。其中暗亏。又不下三分之二。是以各河厅全仗购料做工。购料益多。而料价益昂。钱粮益费。各厅因购料可以开销染指。故于柴束之短少。不甚认真计较。前督河诸臣。亦深悉此弊。屡次设法清理。而办理终难得益。究其由来。因樵兵所领饷银。除例扣朋建外。每月仅一两二钱有零。每日仅得四分。不敷口食。每岁自霜降后开采。至次年清明。计一百五六十日。其中尚有风雪冰冻不能采割者。核计每兵每日须采柴六百余觔。尚须捆束肩负至沟。筏运水口。远者二三十里。近者十数里。其力实有不逮。不得不添雇民夫帮采。其雇价皆取给于柴。盗卖之弊。从此而开。营弁难以究诘。向有近滩居住之奸民。名为滩棍。因而挟制把持。侵占抢割。兵丁又不能顾问。甚至将荡柴之好者售给滩棍。仍转卖于河厅。尽以霉坏短细者充数交官。迨交船务营装运。合两船为一帮。每帮船兵四名。或五名。定限四十日往回一次。长途逆流挽运。加雇纤夫。添置篷缆器具。核其所领饷银。不及十分之二三。中途改捆盗卖。又势所必至。是以交厅柴束。既不敷觔重。又不适工用。彼此轇轕。积弊相沿。既深且固。其实各厅所购之料。大半仍系官苇。竟为滩棍之利薮。而河工转不得其益。嘉庆十二年。曾经前任河臣戴均元徐端。与前督臣铁保会商酌发刀本银两。派委候补道裘世璘。添募民夫。驻荡督采。用银六万余两。虽柴色较好。而照定额。尚不足数。十四年。又奏明。复委裘世璘。与中军副将汪德前往经理。用银九万余两。而亦仅敷额数。不能格外加增。总由海滨寥阔。荒僻异常。委员即督察认真。究不能周历其境。而狡兵刁棍。纵不敢肆意把持。亦无不交通朦混。是以不能穷其底里。臣于上年秋抵任后。目击南河用料繁多。价值昂贵。钱粮支绌。极思设法筹济。以冀稍节帑项。于查看海口时。顺道察看苇荡情形。地面广阔。一望无涯。苇茎亦极密茂。窃意能将积弊剔除。尽荡搜采。必能额外加增。因广为咨询。始知近年荡地。渐淤渐远。且有向系茸草。今变为麤苇者。上年因黄水甚大。又有甜水灌入荡内。长发密茂。较前两次查办时。情形又复不同。定可加增。而河工各员。则佥称前两次委员采办。未见有益。且海滨荒远。民俗刁悍。若办理过严。又多未便。能否加增。恐难预定。不如仍归苇荡营照常经理采割。臣午夜思维。既明知其有弊。自应极为整顿。岂可畏难因循。使成痼疾。前两次委员办理。或因产草之地。尚未成柴。而又克期催集。是以未能周匝。诚得任劳任怨结实可倚之员。宽以时日。认真整理。或可改观。因特委江宁盐道朱尔赓额。将荡务利弊。详细告知。今其驻荡专司其事。又调曾任苇荡守备之现任泰州营游击王福。署理苇荡营参将。往来左右二营。相机调度。并遴委各员前赴左右营。分段稽查。先将荡地清查定界。再视产柴之疏密。分为上中下三则。圈围一亩。采割柴束。以上牵下。估计大数。以类其余。尽荡搜采。樵兵不敷。添募民夫。如有滩棍把持。从重严办。先据按则圈估。除正额之外。约计右营可增采一百九十余万束。左营可增采一百万三千七百余束。遂给发银两。饬令多集民夫。放宽工价。加紧采割。并掭挖沟渠。便于出筏运送。以省夫力。

自上年九月开采。至本年清明止。据报右营采得照例四成捆。长五六尺以上。堪适工用之柴。三百八十八万九千四百二十六束。左营采得照例四成捆。长四五六尺不等。堪适工用之柴。二百八十六万三千七百五十束。照原估右营又增采柴三十万四千余束。左营又增采三十二万束。共六百七十五万三千一百七十六束。除额定正余柴二百四十五万四千八百束外。实增添四百二十九万八千三百七十六束。照定额多至一倍有余查。十二年改定购料觔重价值。以三十七方半为一堆。山海等厅。每堆销银一百四十四两。外河扬河等厅。每堆销银一百六十七两二钱。中河桃南桃北堰盱等厅。每堆销银一百八十九两。荡柴皆系分拨此数厅。牵算每堆作银一百六十两。计增采柴四百二十九万八千三百七十六束。应抵购料二千八百余堆。值银四十五万余。两除发给刀本暨各员盘费薪水。并开挖门渠。津贴船兵水脚等项。约需银九万余两。与十四年用银相等外。尚应余银三十五万余两。而柴束之坚麤适用。比之从前仅得额数。尚系茸细夹带蒲草觔重不足暗亏工用者。又不啻增至倍蓰。溯查成案。前任河臣曾筠白钟山。最称办荡能手。亦不过得人除弊。并非别有奇策。臣远师其意。委员妥办。故亦能见效。而苇柴之较前滋生日广。地利可收。亦堪深信。伏查迩年以来。南河用料浩繁。价值增长。得此苇柴。分交各厅收用。多一堆之柴。即可少购一堆之料。节帑济工。莫善于此。第此次之办理。非比泛常。若必年年另派道府大员。驻荡照办。甚为费力。且恐调遣纷更。顾此失彼。自应另定章程。使后人易于循行。诸弊不禁自除。柴束总可照本年有增无减。方为永远有益。已饬令悉心妥议。再行条列具奏。恭请　　训示遵行。永为法守。再查右营苇柴。系由黄河装运。现已陆续运工。其左营柴束。向由盐河装运。因上年减坝漫溢。河身间段淤垫。舟楫不通。必须重加挑浚。业已委员勘估。咨明盐臣归商捐办。仍将近荡河与盐务无涉者。归河工挑办。使盐运不致稽迟。柴束亦可赶运。以济工需。合并陈明。

　此案章程后经屡定今存创始一疏以见崖略

　　议州县河员分办工料疏雍正二年　
河南布政使田文镜

八月初五日。据抚臣石文焯河臣嵇曾筠。将河工免调州县之会稿。发与臣阅看。内称沿河十四州县。虽工甚近。往返料理。势易兼顾。况募夫办料之外。又有河汛各员。协力帮修。本地方刑名钱谷诸事。自可依限完结。不致迟误。嗣后非猝遇危险紧工。若附近印官。免其调遣。永以为例可也。但臣伏思　朝廷设官分职。各有专司。河员专理河务。州县专理庶政。原毋容牵扯混杂。况特设副总河董司其事。又添设河道河员。暨武弁目兵。分修防护。而办料雇夫。又动用正项钱粮。按时给发。且今岁大工一过。嗣后不过年年岁修抢修而已。更不必再责之州县。为之经营调度也。乃不谓豫省之河工。办料雇夫。以及承修兴筑。俱属州县。而河厅河员。反不过从中丈验。往来稽查。至于三年保固无虞。河员得以循例议。州县则又置之局外。倘一有失。河员固不能免过。州县一并干严处。是利则河员独享。害则州县共被。在州县亦何乐有此河员也。且臣查州县之在河工。不特河厅各员。得以借查丈堤工名色。鱼肉州县。即一切管河州同县丞等官。亦无不向州县需索。至于办置物料。运赴河工。必须讲究。然后秤收。所以年来州县。无不因河工赔累。致亏库项。今河臣曾筠会稿内。办料募夫。其意仍欲责之州县。夫州县之不能越境办募者。其势也。既不能越境办募。自不得不按照地亩门头。派之里下。一经摊派。其中便有蠹役土棍。或受贿那易。李代桃殭。或勒价包揽。以一科十。州县虽甚廉明。亦不能逐细查察。而官民已不胜其累矣。臣复再四筹划。今岁年登大有。物料易得。而农忙已过。雇夫亦易。莫如沿河十四州县。与河官分办物料。分筑工程。如遇桃伏秋汛。以及万一有事之时。仍令州县协力防护。公同抢修。而闲时州县。亦得稍有余暇。经理民事。庶河工与县务。两不贻误矣。

　　严厘河工积弊檄河南通志　
贾汉复

中州之困于河工者。已十余年矣。荆隆之工甫竣。喘息未定。而又有清河集槐疙疸孟家埠口等处之堤工。继而办料征夫。事非得已。小民力役。分所宜然。第河工之积弊多端。而地方之受累无穷。若不严加厘剔。小民之膏血几何。可常资奸之吮吸哉。查此时堤工。不过帮筑高厚。及创建遥堤。原非决口塞流可比。况乎修筑土方有丈尺。用夫有名数。报竣有定期。管河官若能上紧督察。依限完报。则亦何弊之有。祇因故意迟延。遂尔弊端丛生。譬如原派人夫百名。而着役者止七八十不等。其余俱为督工。官役与夫头通同折肥。如一月可完之工。而延至数月。及领工食。未尝增于原估。而督工之官役夫头。仍按月索常例。包夫之奸棍。仍按月索私帮。工应筑一月。而延至三四月。民应用一钱。而倍费四五钱。以致杂派溢于正供。在在剥肤剜肉。此其积弊一也。若夫砍梢之弊。残害尤烈。计河工之所需。自柳之外。余皆无用。今闻各夫下乡。无论坟内门前榆柳槐杨。任意砍伐。即桃杏果木。凭其摧折。毫无顾忌。既索酒食。更索银钱。民受其害。不敢申诉。此其积弊二也。官令各夫砍伐。当必有确数可稽。今则任人窃取。而官不之问也。损民间之物力。不能济紧急之工程。及派里民运送。则曰某人应运某处柳梢。运脚与夫食。每束已不下五分。及运至工所。又有委员刁蹬。折数加收。必令携赀行贿。私折干没。而后遂其溪壑。稍不如愿。掯抑不收。车辆人畜。数日守候。此其积弊三也。至于派夫应役。历来自有定规。按地均摊。民虽劳而无怨。其奈势要豪强。种地数十顷。以及数百顷。抗不出夫。而州县徇情。亦不敢派。致小民有地五亩。即派夫一名。官既无良。民徒饮泣。此其积弊四也。至夫役工食。自应按月发给。犹恐食用不敷。今闻有役过数月。不发一月之银者。亦有转发州县。而毫厘通不给散者。更有工房里老。朋比作奸。领出官银。私相分肥。官有发银之虚名。而民不得受领银之实惠。此其积弊五也。种种陋习。概难缕指。弊绝风清。不无厚望于该道。为此仰管河道官吏。即将各处堤工。务要昼夜督筑。刻期报竣。毋得仍踵前弊。致累小民。至在事员役。及州县印河等官。尤当洗涤肺肠。严行觉察。敢有故违。该道即密揭本部院。以凭不时参处。法在必行。勉之慎之。

　　河工夫食料价议治安文献　
淮河同知纪元

某谫劣庸才。谬膺河防重寄。视事以来。恪守法纪。弗敢陨越。凡本署冗员。悉行裁革。唯有夫食料价二节。所关河工甚重。不敢不竭虑殚思。以求剔弊而兴利。查夏镇一年夫食银八千四百余两。旧例州县解厅。厅转解夏镇工部。就近发主簿给散各夫以外。唯有中河夫食银八千六百余两。三险岁修料价。系本厅衙门经理。责无旁分者也。但法令废弛已久。其间百弊丛生。阅士民之公呈。访道途之舆论。诚有利于私而不利于公。便于奸棍猾吏而不便于民者。不得不早议变通。以图实济。先就料价一项言之。按往例于每岁正月内。酌发库银。每州县先给二百两。催各里办料。陆续完交。俟估计具题。用过料数若干。照定例价银。拨发各州县。转发里老。里老又分散花户。往往有不肖官吏。视为给还百姓之银。以上赐下。不敢取盈。可以任意扣减。及入里老之手。又视为百姓既捐之物。以现博赊。原置度外。可以借端开除。于是办料之花户。徒苦敲朴于前。并无实济于后。饮恨吞声。莫之敢发。既有仁慈各宪。念及于此。然事无指实。何所据而加之惩创乎。官既有染指之私。法必不行于下。于是衙役势豪。挟官肆恶。有本身原无柳料。而代包科敛者。有己身应纳料银。止报虚文。毫厘不纳。不患河官里老不为遮弥缝者。有小民交料赴厂。而吏胥厂老。勒掯不收。横索使费者。始因料价不给于民。后致柳价反累于官。上下朦胧。止图苟且塞责。如此养痈遗害。势必大患于河。河患而漕亦病矣。今与绅衿士民公议。嗣后办料。援照往例。于正月内。责令州县按里公派。使之完纳。迨伏秋以后。通计各州县实在完解柳料若干。应领价值若干。某照库平印发州县。取具印领。州县将银贮库。不必分发里老。里老不必分给花户。但照各里分完料数目扣抵。各里分末季钱粮止给库收。不见银钱之黑白。扣者无所容其扣。而侵者亦无所肆其侵。则下之纳于上者。秋毫皆入正供。上之纳于下者。锱铢悉沾实惠。而势豪恶棍见其无隙可乘。亦不复萌代包妄派之思矣。此纳料抵粮之法极便于民者也。若夫工食之积弊。尤甚于料价。按夫一名。官给工食银十两八钱。因不足用。里下议出贴费。各县照里均差。约田数十顷。派夫一名。田多者应夫。田少者贴费。此徐属历年定例也。但有田之人。非属绅衿。即各衙门吏书人役。本身不能应夫。势必雇人替代。即百姓之少有身家者亦然。是里下出夫之人。并非河上作工之人也。其间有名虽雇人代役。而实无人上工者矣。有本身原无夫役。而以一人而包充数夫者矣。州县止送花名一册。其事已完。真假替冒。何从诘辨。于是规避私逃等弊。不能免矣。是纸上之人夫半属虚名。而河干之修筑全为故事也。至于给散夫食。旧例州县解银到厅。收贮徐库。徐库不敷。又领诸淮库。先呈中河工部验封。然后按季发之河判。河判分发夫头。以及散夫。其中役克除。以及夫头冒销等弊。又倍于料价。甚至无夫之积棍。反受多金。而应役之贫民。毫无得者矣。今从长酌议。若照料价新规。令印官扣抵钱粮之数。似属妥便。但此项银两。奉有给应河夫之　　旨。孰敢更张。是以不便抵还里递。如仍前给放。又恐　朝廷有惠。穷夫不得亲沾。再四筹划。莫若求宪台出示申饬。此后解夫之日。严责印官。不得以花名虚册塞责。必令详开应值夫役。本户何人。实系何人代役。注明各夫年貌。如有代包规避等弊。立拏本户重惩。及按季放发夫食之时。仍令印官亲同河判照原册按名给发。仍具公同放过领状。并各夫领银甘结。报上开销。倘有给放不实。与包夫规避等情。一经发觉。官即题参。役势恶。立置严法。庶人夫方得实用。而雨露不致空施矣。

　　复张观察论工料书　
吕星垣

急工方举。势不得不用民力。既忧河北民力之竭。又不能舍而之他。承不弃菲陋。俯赐咨询。但事之便民者。多不便官。某言民之便。不便有司之为已。犹可言也。言民之便。并害阁下之办公。不可言也。乃阁下正以其久客闲观。务使准见闻。陈一得。毋已。请言便民无害阁下者。俟采焉。从古河患之兴。无地可让。则惟疏泄防堵两策。此两者。名耗力。实耗财。夫相地势高下。疏引河短长。惟丈尺有凭。故工程有准。至编麻苇下埽。累百千万以抵金门。一遇风猛水掣。一埽走。诸埽立走。例不准报销。此其为费。岂如引河丈尺之可程计哉。此而欲动帑给发。非特道库不供。即司部库不足。夫　朝廷设河工岁修例以防未然。一旦水患。以民力卫民田。自古已然。非独今也。所可恨者。河工一逢征料。吏胥因缘作奸。民死于水。尚不如死于料之惨也。颇闻往日之弊。实起在工收料之员。其浮收者收十作一。遂以浮收者折价。以致远河州县。不得不省运脚之跋涉。求折价之便宜。而近河员弁。及驵侩商民。益乘料初出。贱价屯积。贵价居奇。致今垫水苇麻。一如纳仓粟米。而州县吏胥臧获。因其收十抵一。遂累千百倍征之。尝闻料之征也。始按亩。继兼按廛。有一廛责一金者。穷民束手无措。往往鬻儿女偿之。此等情形。阁下既洞见其六七。故与朱观察并心一力。振刷翦除。在二公既清其源矣。谓竟绝其流乎。未必也。何也。工一日不竣。料一日不能不征诸民。势有必不得已者。今夫用民力卫民田。民知之甘之。即用河北民力。卫河南民田。民亦知之甘之。民所知之不甘。而力实有所不能者。竭民力而不归于工。为可痛耳。诚欲不征诸民不得。欲预揭其应征之数以示诸民。亦不得。则盍于工兴之初。先动帑举工。迨工竣。然后总计其数。按则田以均之于征。则以工员用工帑。势不得冒销。即冒销而法有以裁之。而州县承征有定之饷银。自不比于横派无稽之料价。即或加色加耗。法亦得以绳其后。庶几工不废。帑不缺。而民力犹足供之。是亦所谓便民不误公者。傥其意。又承示数月来盗贼繁兴。夫民饥民寒。铤而走险。揆其致此。良可恻然。诚使复田庐之业。贻妇子之聚。免追呼之累。虽购之为盗贼不能。得毋有无生之苦蹙于前。无艺之征随于后。明知陷法。姑尝之以延月日之生命耶。经曰。有人此有土。有土此有财。有财此有用。今沟壑四方之伤。保聚未能也。仍忧盗贼四起。此土不得云有人矣。工竣始征。即盗贼亦庶几衰止。重承垂问。敢效其愚。

　　河源图说一　
吴省兰

案地理非图不明。大河源流。自古人迹罕至。汉书称武帝案古图书。名河所出山曰昆仑者。已佚不可睹。其图之传于今者。笃什所述。什仅得其四五。陶宗仪之所摹。又仅得笃什之四五。近时欧罗巴人作坤舆图说。绘五大人州。而纪黄河者仅寥寥数语。岂非皆传闻未确之故欤。洪惟我　朝昄章式廓。　　　圣祖仁皇帝尝肇命臣工。携挈仪器。遍历区域。测量分数。以极星出地高下。定南北相距之数。以中星偏东偏西。定东西相望之实。周天三百六十度。当大地七万二千里。其中山川脉络。形势灿陈。绘画具备。我　　皇上德威远鬯。准夷回部。相继荡平。拓地二万余里。昔所详谘博考而得者。　　申命有司。履循絜度。绘入舆地全图。西蒙东瀛。广轮无外。于是大河源流。一曲一直。披图指点。均可得其出某山行某地分某派合某支之实。至有古书所未陈。往图所不载。如伏流孔道阿勒坦真源者。证以　　钦定舆图。了如指掌。洵乎亿万之标准也。顾绘舆图者。必区分细目。而后可析其条理。亦必统括全角。而后可挈其纲维。禹贡九州岛。散诸流。而必以导山导水两章。总其次第始末。即是意也。大河源远而流长。自葱岭和阗以至于入秦陇边境。所径历数千里。其发源之山。支络连绵。自冈底斯呢玛伊斜亘葱岭。亦袤延一二千里。中间山与山钩带。水与水贯通。山与水又互相经纬。既非仅绘一隅所可明。且山有断续。水有伏见。形不属而脉相属者。尤必胪列全局。始颠末厘然。仅依　　钦定舆图。自回部西南方流至盐泽。由安西州入青海。抵河州。详悉绘画。上稽星度。下列土方。每方一度。相去百里。方向曲直。确切可据。岂为考订求详核哉。自康熙间戡定西藏。　　　圣祖仁皇帝谕谓冈底斯为众山水之根。其地与回部和阗相接。则昆仑正脉。先入版图。雍正间廓清西海。河源重发之区。尽归列戍开屯之内。我　　皇上平定准噶尔回部。疆理西域。一视侯甸。于是由葱岭和阗。伏罗布淖尔。重发阿勒坦廓勒大荒以外。潜见不常之灵迹。一一近在户闼。披图考地而　　大圣人所以控西域。抚遐荒之形势。亦具于斯矣。

　　　河源图说二
汉书及水经皆言河源一出岭。一出于阗。出岭者为正源。出于阗者为旁源。其形势然也。西域山之极偏西者。莫大于岭。山脉延亘。自僧格喀巴布山分支西骛。由齐齐克里克岭特拉克岭经喀什塔什岭和斯鲁克岭而北折。经吉布察克三喀克善诸山。皆得以岭名之。自此东行为天山正干。山脉所入。其诸山之水。随地而发。支散衍。总归大河。其大源有二。喀什噶尔河发源最远。叶尔羌河与和阗接。俱东行与和阗河会。源流广大。视和阗数倍过之。和阗两岸。地多沙碛。水或湮渗不流。而岭之水。源委数千里。或分或合。不渗于沙。不隔于岭。自古数河源者。必曰岭。以是故也。至岭西方所出诸水。或入于达里冈阿鄂谟。或汇于腾吉斯鄂谟。此则水经注所述入雷翥海诸水。皆以西海为归墟。而在岭之外矣。和阗共六城。其哈拉哈什王陇哈什二城水。为河水分见之源。行至厄格尔雅尔而合。东北行共千一千里。始会岭诸山西来之水。其左右如都瓦城三珠城额里齐城塔克城诸水。自流自止。不显与和阗河会。沙碛间之。实亦和阗之旁源也。兹并遵　　钦定舆图。绘列于右。

　　　河源图说三
西域北山即古天山。亦称折罗漫山。东西六千里中。以此山为北障。其南境水无不入大河者。今考蒲昌海以西所受北山之水有四大源。最西为阿尔苏河。会乌什水南流。会于葱岭和阗河交汇处。其一为库车河。四源合流。流至沙雅尔域。南入河水。其一玛巴赫色尔库尔水。自潴不流。与河水相望。隔数十里。伏流而入河水者也。其最东为海都河。挟四源出众山之口。潴为淖尔溢出南入大河。古今山西麓水。山海经称敦薨之山。敦薨之水出焉。西流注于泑泽。出于昆仑之东北隅。实为河源。即指斯水。天山南麓约以四源。而海都河为最盛。故山海经亦以河源称之。所谓传闻异词。仅得其近似者也。惟我　　皇朝。天山南北。尽隶职方。诸水所经。皆有城郭。自乌什阿克苏拜城赛喇木库车哈喇沙尔至吉尔森呢木诸城。耕屯井牧。不殊内地。皆藉河水为灌溉。故分合脉络。一一可稽焉。由是汇于罗布淖尔为西域河水之总汇。计自岭之东。嘉峪关之西。天山之阳。南山之阴。纵横七八千里。稽其大势。一涓一滴。咸于是汇归。即古之蒲昌海也。唐杜佑疑蒲昌海为西域。自行自止之水。不与积石河通。今考罗布淖尔。北近天山。南则束以沙碛诸。其西方为大河众源来处。东境又为伏流来赴之水。合稽西域地势。无有下于是者。故西域支流别派。亦无有不归于是者。至于涉历冬夏。不减不盈。则以其沙道潜通。有泄有受。其迹似异。而其故可以理推也。淖尔北倚天山支。南有鲁齐图达巴汉。其旁众池骈列。为圆池。为方椭池。为鄂尔沟海图水。巴哈噶逊水。弩齐图色钦水。错居环绕。灿然亦如星宿。论者谓其肖形成象。与鄂敦他腊诸泉。祖孙一气。信不诬也。水经注称其洄湍电转。为隐沦之脉。可以证伏流矣。若夫罗布淖尔东北路诸泉为托克三。土尔番。辟展。哈密诸地。水皆出天山南麓。或称交河。或称南湖。泉流散灂。自行自止。诸土依之。以为聚落。伊古以来。未有言其归向者。今以西域地势考之。天山正脊东出南折以属于安西。则其中也。蓄诸山势亦必西向。归于罗布淖尔特。流沙间阻千里。水泉不流行于沙面。必贯输于沙底。虽无显然奔赴之迹。要不容区而别之于大河外也。西域大势四隆中窿罗布淖尔适当其窿处。水四面环归。惟以东南方一隅为泄水之尾闾。今详列而绘之。众水不同。总以出天山南麓者为断。用以补往籍之未备焉。

　　　河源图说四
由罗布淖尔东南伏流沙碛千余里。重出为阿勒坦郭勒之源。此则渐及于近世所称之星宿海矣。自北干南干分行。连山划然中断。诸沙委积。宏流潜伏。由罗布淖尔以至阿勒坦郭勒重发之处。测其径度。约一千五百里。若以伏流随山曲折。东西激荡。当不止二千里而赢。其间诸泉仰发。不一而足。实大河伏流入阿勒坦郭勒之孔道也。尔雅载河出昆仑虚。色白。所渠并千七百一川。色黄。今考回部河水所受经流支川。无虑千数。所谓渠并者。在西域已居大半矣。从来水潜地底。侧出仰流。无不觱然澄清。独阿勒坦郭勒噶达素齐老之水。伏流初见。辄作黄金色。因即以黄金名之。岂非大河灵渎。虽伏地千里。而仍不改其本性者乎。唐人始有柏海星宿川之目。元人穷源至星宿海。皆未识阿勒坦真源。惟我　　朝疆理西极。殊域一家。命使穷源。自鄂敦他腊而西。更三百里。历古亘今所未能穷见者。于是乎大河真源。昭然如发蒙焉。若元使穷河源。至鄂敦他腊而止。不知其西有阿勒坦之黄水。已为失实。其尤舛者。以朵甘思东北鄙有大雪山。名亦耳麻不莫刺。译言腾乞里塔。指为昆仑。自河源至昆仑已行三十日程。河绕其三面。则是昆仑为河所经由之地。而非源矣。我　　皇上烛几鉴古。洞照如神。　　披览侍卫拉锡旧所具河源图。贵德之西有三昆都伦河入河水。　谓蒙古语以横为昆都伦。河之横者为昆都伦。山之横者亦为昆都伦。彼昆都伦以横山延亘得名。说者不察。遂以三河之名。附会而误。复读　　御制读宋史河渠志。文正大雪山之非昆仑。而证明其为禹贡之积石山。山川道理。形势方向。昭然明晰。无可置疑。西域自汉武帝时通于中国。张骞始发其端。厥后开置四郡。设都护。轮台渠。皆置田卒。则大河所注。咸在节制之中。班史言南北有大山。中央有河。河水两源。一出葱岭。一出于阗。东注蒲昌海。其水停居。冬夏不增减。皆以为潜行地下。南出积石山为中国河。其言信而有征。自唐以来。误指西河境山为昆仑。反诋史记汉书所称西域河道为非是。则舛谬甚矣。禹贡导河自积石。言治水施功之始。非谓河源。山海经水经注。沿河源重发于积石。则举青海境大山以包举诸地。言积石而星宿海亦在其中也。积石山。今之阿木奈玛勒占木逊阿林。山形蟠屈数百里。巍峨高耸。为通境之望。其山脉自祁连山南出迤逦而东。为托灰哈达阿林。巴哈图尔根阿林。哈尔吉布达巴汉诸山。随处异名。其实皆积石之一体也。大河自西方流绕其南。合三昆都伦河折而北。而转西绕其东北境。与库库淖尔相望。环积石三面一千三百余里。大河自此东北折。由温泉边入贵德堡。众流渐浊。复其本性。自昆仑正源。青海重源。再伏再见。至此始名黄河焉。若夫青海在大雪山之北。肃州安西州之南。旁列。中环巨浸。周围千余里。其水不与西域通。亦不流注河水。然西北一隅。正与哈拉淖尔诸水。如衣马尔山长马山诸源接。其西南一隅。阿穆呢色尔沁地。与河水东折之处。相望纔数十里。是又大河旁源潴流不泄者也。交流总汇于罗布淖尔积石重源。又旁潴于是地。既与河源接。则与西北流出之居延海休屠泽诸水。隔绝河水者。迥乎不同。故亦并图之。以明同源异见之迹云。

　说河源者始于史汉至　本朝而大明附录之以见灵渎出没性本不常止可因势利导未可人力矫强也

　　请修河渠志状　
陆耀

窃某梼昧寡学。暗于时务。顾自以为运道河防。国计攸资。宜尽心力。以图报称。履任以来。一切恪宪裁。遵循罔后。兼以属官效命。策毕举。凡修浚收蓄之宜。庶几获免咎戾。惟念黄运两河。有每岁经营之迹。无百年不变之形。昔人所编河渠诸书。止就彼时事势而言。阅历年岁。遂多岐异。不及今厘为一书。则后人考镜无资。前蒙俯俞末论。特派员分修。期于阅岁竟功。昭然大备。乃自奉谕之后。踌躇弥月。莫敢先发一议。其难于措手。大略有三。一黄河迁徙。前古多在豫东直隶之境。今日要害。乃在江南淮徐之地。河东所辖开归二道。在黄河腰脊之间。止一节。则全体不完。若备首尾。必先移取南河案牍。一运河自浙江仁和起。至直隶通州止。如遵叶方恒全河备考之例。止载山东运河。则靳文襄开浚皂河中河之大功。竟不见于此书。深为缺典。若欲全载。则直隶江浙三省之案牍。又须全行移取。一止纂河东所辖河道。既不成书。如移取各处案卷齐全。则须费十数人之力。翻阅逾时。挨顺年月。先定长编。然后考订增减。删烦就约。桌饭纸张。需费不少。邻省无事于此。焉肯佽助。必须河东所属内酌筹款项。一时经费。恐亦难得。有此三难。是以因循莫应。然以明公聪明卓荦之才。膺　国家舟楫股肱之任。勋名事业。岂让前贤。及今不为。实为可惜。查全河备考。成于康熙十九年。治河方略。虽刻于近时。亦系康熙二十八九年之事。行水金鉴。载至康熙六十年而止。自雍正以来。黄流之决塞。运道之变更。闸坝之废置。泉流之通塞。官师之增并。钱粮之盈绌。　两朝训谕。诸臣奏疏。无一不当及时追录者。伏望指挥幕属。集议兴举。毋俾观望退缩。坐废时日。此书若成。上可以备　国史之掌故。下可以资后人之考鉴。政事文章。一举两得。某幸得备员大贤之宇下。不胜至愿。

　
卷一百四工政十运河上

　　覆奏江南运河情形疏乾隆五十年　
兰第锡

窃臣等奉　　上谕据管干珍奏。查催漕船往来河干诸湖堤堰闸座。涵洞具存。或湖深而支河不通。或湖中存水不多。亦有竟至淤涸者。若不及时经理。脉络渐不疏通。恐支河不能达湖。以致不能入运。万一明年雨少。则更无济运之方。雨多则无容水之地。所患又非止漕运一事等语。所奏甚为近理。黄河以南之运河。恃洪泽湖汇淮抵黄以济运。而射阳泛光甓社邵伯诸湖之水汇之。黄河以北之运河。恃骆马湖以为潴蓄。而台庄闸内诸泉。及河成三闸上下蒙沂汶尾诸水汇之。向来俱藉以利漕济运。至于大江以南运河。则恃江潮往来吐纳。及太湖以为潴蓄。而练河东西氿洮滆诸水争流分注。汇为长渠。故南北运河数千里。漕艘商船。均资浮送。今诸潮堤堰闸座具存。而支河往往不通。湖水竟有淤涸。非仅一年雨少所致。若任其年复一年。脉络渐不疏通。是雨少之年。既不能由支达湖以济运。而雨多之年。则又湖底淤高。支河闭塞。难免泛滥。于漕运民田大有关碍。将此传谕萨载李奉翰兰第锡明兴知之。并着将如何勘估筹办之处。据实覆奏。钦此。伏查江南运河。自山东交界之黄林庄起至苏州。计程千有余里。中隔黄河大江。上下运河。分为三道。其由支达干。由湖入河。情形不同。节宣各异。如黄河以北之邳宿运河。长三百八十余里。虽恃骆马湖为潴蓄。而该湖在宿迁之西北。承受东省蒙沂白马诸河之水。由皂河迤下之王柳二闸入运。祇能济运河之下截。其自宿迁以上。总以东省微山湖来源为正支。本年因台庄以至河成三闸一带。水小不足运行。臣等不得已将苏家山水线河开放。引黄由靳家河等处济运。实属一时权宜之计。原非河工正办。水过不免沙停。已饬道厅乘此回空漕船未至。测量淤浅。疏浚深通。并将蒙沂诸水之在骆马湖以上。由庐口坝徐塘口沙家河入运各处。即为堵闭收蓄。使来源由隅头湖而归骆马湖。并将尾闾五坝。坚闭不开。以为潴蓄济运之资。该湖尽有容水之地。支河亦属通畅。惟患来源之减小。无虞脉络之不通。此诸河以北运河之情形也。其黄河以南之淮扬运河。自运口起至瓜州。长三百四十余里。地形北高南下。专藉洪泽湖为来源。向虑水大。不患水小。如今岁洪湖未曾发水。实为多年未有之事。运河西岸之宝应汜光高邮邵伯诸湖。皆承受本地雨水。并洪泽盛涨。由山盱五坝分泄之水。汇归于湖。各湖遇水大之年。由西岸二十四港口入运。从东岸南关五里车逻昭关等坝。泄入下河湖荡归海。近年仰蒙　　睿谟广运。如遇洪湖盛涨。悉由清口东注山盱五坝。节宣有制。高宝诸湖水势甚小。东岸之南关车逻等坝。坚闭不开。下河民田。永无水患。西岸通湖各港。因河高于湖。俱经堵闭。亦不使运河之水。分泄入湖。惟邵伯迤下。湖高于河。湖水由西岸以内。通湖之二河鳅鱼各港入运。分注金湾六闸等处。归江东岸。则下河一带。形如釜底。当藉运河之水。由各闸洞分泄下注。灌溉民田。所有两岸闸座涵洞。外高内洼。皆以备运河之分泄。并不藉支港而入运。总因本年雨泽稀少。处处湖河水小。多藉长河之水分润。以致运道浅滞。非湖深而支河不通。亦非湖浅而容纳无地。此淮扬一带运河。祇有分泄之路。并不藉旁湖支港济运之情形也。至于大江以南之运河。则恃江潮为吐纳。以太湖为来源。自镇江以至苏州。两岸支河汊港本多。然支港之深浅。亦与运道相平。高下不甚悬殊。本年因太湖来源不旺。江潮亦小。夏秋之间。两岸民田。车水灌溉。昼夜不停。以致运河水势日浅。而无锡阳湖交界之伍牧落社一带。地势稍高。水落更觉露浅。约长四千丈。应行挑挖。臣等与抚臣闵鹗元派员勘估。并督令该地方官期兴工。赶紧挑浚。一律深通。以便商贾往来。并空重粮船行走。此外如练湖氿洮诸水。凡有干支可通。应行疏治。可以导引入运者。俱在勘筹办理。此又大江南运河之情形也。统俟各道委员勘覆到日。臣等再与抚臣将筹办事宜。分别奏请　　训示。

　　练湖考　
盛符升

丹阳之有练湖。去城西北百步而近。即所称月塘。亦称练塘者也。宋文帝曾幸其地。名为胜景湖。宋武帝有游曲阿后湖诗。不知当日所云惊澜旷津。与今日之沮洳灌莽。果何如也。自晋唐迄今。废兴不一。要而论之。用之之法有三。一曰灌田。一曰济运。一曰半以灌田。半以济运。如晋之陈敏遏马林溪。引长山八十四汊之水以溉云阳。周回筑塘。由张堰至龙头冈。约四十里。得田一万三千亩有奇。至唐而居民筑一横塘。截十四里分上下二湖。取下地作田。设斗门者四。永泰初。剌史韦损复修其利。广为八十里。民皆刻石颂德。而李华为之序曰。旱则放。潦则蓄。此专以灌田者也。自唐转运使刘晏以横塘壅碍。雨霖泛溢南注。金坛等县。常被渰没。有障水为湖泄水注河之议。而湖禁以兴。南唐升元初。县令吕延贞。增修斗门偃为土堰。会河道旱竭。赖以通济。远近称之。至宋而设斗门五。石跶六。函口十三。凡民间占塞。及盗决河水者。如擅杀人律。至元而设湖兵百。提领二。专司启闭。至明而建三闸。上闸之高湖心者三尺。中闸之低上闸者二尺。下闸又低二尺。设巡司专董之。因着在漕单。有岁修之令。此专以济运者也。然前代之湖禁严矣。如元臣翟思忠曰。春淫夏亢。之泄之。官漕民田。悉得灌溉。陈膺曰。大旱不减。大涝不溢。可溉而田。可运而河。未尝尽废民田也。明郭思极曰。夏秋则戽水溉田。冬春则放水济运。林思训曰。田之在上湖者。如魏家庄为公庄田。傍堤高冈。无碍水利。在下湖者。如道人墩一围。离水十丈有余。不须摊革。亦未尝尽废民田也。此灌田济运两利兼存之说也。因得取而遥计之。凡湖之水有源。而练湖无源。以长山诸汊之水。无所自出。不过天雨时行。山水奔注。来不可御。去不可也。凡湖之中可航。而练湖无航。以其形势本高浅而易竭。非若洮滆诸湖。常为水汇也。凡湖皆以天然。而练湖独成于人力。自长山以达辰溪入上湖。入下湖。无不束以堤埂。复就湖之埂。为闸为。环湖之堤。为函为洞。节以高低。时其蓄泄。非有深沟大壑。长流不匮者也。试就昔人之议济运者言之。每曰冬春。然冬春之月。河水皆枯。此湖早已浅涸。何从得其灌注耶。其言湖水一寸。河水一尺者。特于夏秋久旱。霖潦适盈之际。仅见之耳。更就昔人之议治湖者言之。每曰旱不减。潦不溢。然如庚申之秋。久雨泛涨。苏松尚未全渰。而毘陵高阜之区。先成巨壑。无不咎此湖之水。奔溢为害。则所为旱放而潦蓄者。其法又安在耶。况运道流通。全藉京江一水。浊潮日至。岁多壅积。大挑捞浅。总须力役。不闻以此湖之济。可代民劳。较之山左用诸湖为水柜者。其功非可同日语也。

然则修而治之。其说安在。窃以为一则高低之地势宜因。就其高者。围之塍之。就其低者。浚之疏之。则小为沟洫。大为陂塘。何一非蓄水之地。水得所蓄。而可引之以灌田。即可泄之以济运。无二法也。二则上下之节宣宜辨。上湖为诸汊之水所由来。势如建瓴。不能蓄者。贵之使蓄。下湖为诸河之水所由去。每忧冲决。易于泄者。贵泄之有时。昔人为减水闸界上下之中。高于湖心者六尺。未满闸面而。既满闸面而去。此善法也。三则公私之责成宜分。向来闸座之设。引二湖以达外河。备运道之盈涸。函窦之设。引二湖以注田间。防民田之旱涝。今豪民有私取函洞。各擅其利者。而有司或视闸为缓图。以致大水时至。多被崩冲。一决之余。涸可立待。是当取在官在民者。各任其成毁。又当取时启时闭者。峻立其防闲。昔陈膺有云。牢捍御以防冲决。深浚导以治淀淤。多门涵以备蓄泄。坚木石以俟悠久。四者其不易之定论乎。我朝之初。湖中之佃为民田者不少。所以赋税。载在全书。迨顺治八年。按臣秦公奏申湖禁。三十年来。遂为弃地。今科臣张公鹏特以垦辟　　上请。其间经画便宜。非可悬论。而推本晋唐遏溪溉田之初。原以重民间之耕作。颜延之所云衍漾绿畴。刘长卿所云春风万顷。元稹所云提翁孙。捧戴妇姑者。俨然有鸡犬桑麻之盛。其漕政之岁修。特详于宋明之世耳。特为纪古今之沿革。以俟当道之采择焉。

　　请修练湖闸堤启　
黎世序

窃查卑属徒阳运河。上自江口。下至丹阳。亘一百四十余里。两岸冈陵相望。中流一河渠。岸高河狭。本易倾卸。加以江潮往来。潮长则水挟泥沙而进。潮落则水去沙停。故一岁之内。淤积日多。是以粮船来往。每多阻滞。从前犹三年再浚。五年三浚。自粮船冬兑冬开。遂自每岁挑挖。习以为常。然挑河之役。从前悉藉民力。嗣奉　　上谕。以江浙二省之漕。不忍独累徒阳二邑之民。改为归官领帑承办。自是以来。工员渐臻赔累。视为畏途。且近年薪米昂贵。雇来夫役。日给薪米。照旧给发。是以每次小挑一段。工员须费七八千两不等。以此陈陈相因。镇郡四属。赔累日重。卑府于上年十二月履任。即值督挑运河之时。往来工次。目睹情形。亟思筹划变通。以期妥善。因即采访舆论。检查志乘所载。昔年济运。专赖闸座启闭收蓄江潮。并有丹阳练湖。蓄水济运。是湖去丹阳县西百二十步。一名练塘。又名曲阿后湖。开自晋时陈敏。其湖仰受长山骊山八十四汊之水。由西而东。汇以为湖。湖有上下两名。上湖高于下湖。下湖高于运河。前人于上湖之东建石闸四。使上湖之水以次达于下湖。又于下湖之东建石闸四以为关键。使以次达于运河。由是运河南有奔牛闸。吕城闸。北有南门闸。西门闸。使一带河流。南不直下于苏常。北不直出于大江。凡遇秋夏水发。则闭湖闸蓄水。使无溢。冬春水涸。下闭奔牛吕城闸。使无下泻。其江口之西南二闸。潮来则启板进潮。潮落则下板蓄水。如有不足。则启湖闸。放水入河以济运。此昔年修湖筑闸蓄水之成法也。其湖之西。又有涵洞十二处。以时灌溉民田。故志载涵洞以时启闭。民田之旱涝无虞。闸座以时启闭。运河之蓄泄有备。湖记有云。湖水放一寸。运河增一尺。每年春初。水利官巡修湖堤。以防冲决。每年八月。遣员视。如有侵占垦田。及蓄水不多者。据实参呈。春冬则启闸济运。夏秋则启涵灌田。民有盗决湖堤者。罪比杀人。制度精详。极为周密。历代以来。载在郡省各志。及行水金鉴。并练湖歌一书。凡前人奏议所及。无不备载。明季湖禁渐弛。至顺治九年。经巡按秦世桢奏明开复。撰文作记。康熙十三年。前抚院马题请续修。至康熙十九年。丹徒乡宦张鹏官给事中。遂有废湖垦田之议。经前抚慕请将上练湖高阜之处。分拨一千余亩。给安插京口投诚之人垦种。余听徒阳二县之民上价开垦。自是上练湖全废。下湖亦被附近居民开垦湖田七千余亩。山水不归练湖。由马陵一带四处漫溢。粮田动受淹浸。及至多年湖水正额粮田。反失灌溉。康熙四十七年。经前抚于题请下湖仍蓄水。将报垦田亩地丁银五百五十三两。漕米二百七十九石。在于湖民田各户摊征。而滨湖之民。以灌溉有资。欣然乐从。奉　　旨俞允。勒石府县衙署。永久遵奉在案。此上练湖业已垦田。不能开复。下练湖仍蓄水。未经私垦之原委也。

卑府前于道经丹阳之便。躬亲查勘。即有该处涵长及居民人等迎投呈恳修复湖闸。并呈练湖歌一书。卑府当即存查阅。并带同涵长居民。周历查勘。勘得下练湖紧靠运河。湖底高于运河底一丈有余。周围三十余里。其南面湖堤约高六七尺不等。列涵洞四。埂外资湖水灌田者。四十余村。其西面湖堤。约高四五六七尺不等。列涵洞六。又有戽水缺口一二处。堤外资湖水灌田者。五十余村。其北面上湖。业为升科熟田。毋庸再勘。两湖交界之处。有埂一条。上有倒败废闸三座。乃上湖水达于下湖之故迹也。上湖既已成田。此三闸久已无用。废石亦多为居民搬取。尚有存者。其东北面并无涵洞。止有长埂一条。上列缺口四五处。埂外资湖水灌田者。惟张官渡一村。由东面南湖埂连于运河之堤。排列四闸。其第一闸久已冲废。片石无存。第二闸尚有碎石。居民利于蓄水。每年以土壅塞闸口。水大并土亦冲入运河。丹阳县一带运河之淤。大率为此。其第三闸闸墙尚整。惟底板冲坏一半。其第四闸全然完整。卑府当带该县石匠胡成芳。眼同估计。议拆上练湖三座废闸之石。运修下练湖头二三闸。足敷八分之用。仍须添补二分。并一切夫工灰料。共估须银四千三百余两。该匠情愿包做保固。并据涵长居民。佥称各村之田。皆资湖水灌溉。每岁私自按田派夫修筑。每田一亩。出夫一名。工作二日。以此计算。湖之西南二面。计田四万余亩。派夫四万余名。可得八万工。若得官为修闸。水有所蓄。民间派夫修堤。倍加踊跃。情愿自出己力。添筑堤岸。官为立定成式。无烦更筹经费各等语。卑府又委府经历李培勋。循查水源来路。竟至长骊二山。见各处沟浍通连。尚无阻滞。卑府伏查运河旧制。前人于各处设立闸座。原系以时汲纳江潮。收蓄济运。又有练湖蓄水。势如建瓴。以时接济。故从前运河。无每岁兴挑之事。兹运河除横越二闸下板蓄水外。余皆板片无存。久失启闭。故江潮往来。任其去。是以毫无操纵。加以练湖闸座失修。水大则一泻无余。水退则全行干涸。不惟运河毫无倚赖。即湖外数万亩民田。亦失灌溉。兹该处居民。情愿自筑湖堤。所有闸座。又经勘估。止须银四千余两。此用费少而获益多。为劳暂而为利久也。本前人之成法。历代奏达文案。班班可考。检核河渠各书。及府省各志。均皆载明。断非无稽之言。惟是事关漕运。卑府原不敢轻为置议。谓修浚练湖。即毋庸挑淤运河。第丹阳形势。地土最高。山水骤发。而无所蓄藏。下游一带。动受淹浸。倘稍经干旱。湖外数万亩民田。坐成枯槁。就民田水利而论。亦为应办之事。断非糜费无益之举。若湖堤修成。而运河闸座。亦各按照程序。置板启闭。则试行一二年。似于运河未必无裨。倘已有成效。再行咨达。将运河间岁停挑一次。不独镇属四县。积困稍苏。即全省官僚。均轻赔累。至所须经费。不过四千余两。查卑府府库。现有存贮柴租银两。系从来不报部闲。惟历任各府流交有案。卑府管见。应请即于此项柴租内动用银四千两。即行动土修筑。将来于卑府及丹阳县养廉内分作四年扣还归。既不开销公项。兼能俯顺舆情。似于民生漕务。均为有益。如蒙俯允。卑府即行出示晓谕。并即委妥员经理。

　　练湖善后章程启　
黎世序

丹阳县下练湖。仰受长山骊山八十四汊之水。旧有石闸四座。蓄水济运。又有涵洞十处。以时灌溉民田。惟缘头二三闸。年久冲废。湖水不能收蓄。于运道民田。均有妨碍。卑府于上年亲诣查勘。议请修复。嗣经督同委员。确估所需工料银两。在于府库存贮柴租银内动垫。仍由卑府及丹阳县养廉内分作四年扣还归。其湖堤埂岸。并据该处涵长居民。自行按年出夫修筑。当将办理情形。通禀在案。卑府随一面出示晓谕。一面委员会县督率。饬选石匠领办。自上年十二月二十四日开工。至今陆续动给银两。饬令购齐料物。集匠赶修。现据报。堤身闸座。俱已完工。除再亲赴勘验收工另行禀报外。伏念练湖闸座。俱经修复。既蓄泄之有资。尤善后之宜急。必须预筹定案。冀垂久远。兹卑府悉心查察。闸座既设。而绞关闸板绳索及雇募闸夫等项。在在均应设备。所有绞关绳索闸板。今估需工料银四百余两。查原估工料银四千三百六十八两零内。该石匠撙节办理。原估银数。系河平九折给发。尽足敷用。计有节省河平银七百四十四两零。现将闸板绳索各项需用银两。即将前项扣存银内照数动给。业已购办齐全。毋庸另行筹款。以归简易。至各闸不能不拨夫防守。以时启闭而杜偷盗。而人夫栖止房屋。亦当添估。择地安设。拟于节省项下将动用剩余之项给发造。统俟事竣。造具实用细册报销。此外闸夫应支常年工食。卑府查下练湖鱼草出息。岁收银六十五两零。系抵修闸公用之。今闸座既已捐修完整。此项银两。可以就款开支。现拟四闸设夫六名。每名岁给工食银八两。共银四十八两。即在湖息项下动支。其余仍抵闸座并闸板等项岁修经费贴补之需。如有不敷。该县又有普生庄租息一。在内添补支销。似以公济公。均无窒碍。其余一切善后事宜。谨抒管见。为宪台陈之。

一练湖既修。闸座涵洞启闭之法宜委员照管以专责成也。查练湖四闸。现已告成。其关耳板片绳索桥板。业经卑府给价置备齐全。以便蓄泄湖水。救田济运。其每年春夏桃伏两汛。时雨连绵。各处山水汇注。应令专管委员。沿堤察看。如水势过盛。欲漫堤埂。即勘明启板。酌量泄水。以免漫溢之患。一交秋后农田无须放水之时。即将闸座涵洞严行封闭。以备冬春粮船来往。放水济运。如遇亢旱之年。仅存湖心底水。不能由闸放出。即从较低之头二两涵。引水由支河王公闸新河闸放出。以达运河。该二闸现经该处农民自行修整。毋庸官办。所有练湖事宜。查向系丹阳主簿经管。嗣练湖失修。该主簿移住珥陵地方。未免离湖窵远。查该县县丞。亦系河缺。驻札城内。照管较易。应请将练湖四闸及一切事宜。归该县丞照管。以专责成。倘该员玩不经心。任人盗放。或启闭失宜。即将该员量予惩警。并请咨明河宪。将该员免其派调别差。倘必须差委之处。仍由府委员暂时代理。

一各闸宜设闸夫防守并给房栖址也。查四闸拟共设闸夫六名。每名每年酌给工食银八两。共银四十八两。在于练湖鱼草出息内开销。按季由县支给。仍于头闸三闸两处。各建瓦房二间。令其栖息。日夜看守。如届启闭下板之时。仍令积聚一处。通力合作。其闸夫即饬涵长公举诚实之人承充。倘该闸夫懒惰偷安。启闭不能如法。或守看疏懈。致有偷放。俱由该委员随时惩警查报。

一运河闸座亦宜一体置板以备冬令蓄水济运也。查运河旧制。自练湖而上。至江口一带。则有丹徒之西门闸南门闸。相为表里。自练湖而下。则有吕城闸奔牛闸相为表里。原以启放湖水。使其南不直泻于苏常。北不直出于大江。又恐启闭过船之时。水随船去。是以必须表里重闸。一启一闭。庶湖水不至尽泄。今湖既修成。于冬春粮船吃紧之际。自应悉照旧章办理。第丹徒之西门南门二闸。现已修整置板。应请饬令丹徒县主簿专管。所有吕城闸残缺无多。现已估修。添备闸板。惟该闸久无闸夫。应请增添闸夫四名。每名每年给银八两。共给银三十二两。亦请在于练湖鱼草租息项下开销。如有不敷。即在普生庄租息项下添补。该闸即交吕城司巡检就近照管。惟奔牛一闸。在吕城下游十八里武进县地界。系常州府所辖。应请饬令常州府筹添设闸板。设立闸夫。筹给工食。即责令奔牛司巡检就近照管。如此。则湖河全复古制。开放湖水。似于运道有益。

一湖水应立志桩以杜偷放也。查练湖四闸。原备宣泄济运。涵洞为农民引水灌溉田禾。旧设涵长十三人。系民间自行选举。如遇农田需水之时。自应尽其启涵灌溉。惟秋成以后。即无须沾用水利。便应潴蓄充盈。以备济运。但湖中鱼草出息。向系征之鱼户。而鱼户利于水浅。以便捕捞。即不无偷放湖水之弊。卑府现于湖心亭之。竖立石柱。刊刻尺寸。以为志桩。农事毕后。管湖官量验水深尺寸申报。即取涵长渔户不敢偷放切结备案。庶湖中积水尺寸。了如指掌。兼杜偷盗湖水之弊。

一闸板绳索。宜预筹岁修经费也。查闸板常年堵截湖水。而绳索日夜暴露。风雨摧残。均易损坏。必须按年修换。所有更换木料夫工绳索。并闸夫住房日后修补。亦请于余存湖息及普生庄租息项下动用。据实造册报销。至各闸座现俱新修。取具保固。但数十年之后。亦须每岁粘补残缺。或临时委验。亦于普生庄租息内详明动用。

一上湖堤埂。宜一体加筑。并严禁盗放湖水也。查下湖周围堤岸。已由湖民照依旧制加培。其相连上湖之堤埂。凡过水处所设堵御弗慎。不加筑堤岸。恐下湖蓄水稍多。必致漫淹上湖田亩。是上湖与下湖接连处所。并沟浍经由之处。均宜一体加筑堤岸。以免湖水上漫。卑府现已出示。一体加修。现在业已逐渐加补。第恐上湖居民。懒费人工。或见下湖蓄水稍多。恐致上溢。竟有黑夜盗放者。亦不可不防其渐。应责成地保涵长闸夫人等不时巡防。方为切近。每年山水初发之后。由地保随时查报。如需加土堵御。即便督率附近湖民。各照坐落田畴。按段培土坚厚。以防漫溢。
  </div>
  <div class="pagination">
   <a href="皇朝经世文编_page200.html">
    上一页
   </a>
   <span>
    ...
   </span>
   <a href="皇朝经世文编_page196.html">
    196
   </a>
   <a href="皇朝经世文编_page197.html">
    197
   </a>
   <a href="皇朝经世文编_page198.html">
    198
   </a>
   <a href="皇朝经世文编_page199.html">
    199
   </a>
   <a href="皇朝经世文编_page200.html">
    200
   </a>
   <span class="current-page">
    201
   </span>
   <a href="皇朝经世文编_page202.html">
    202
   </a>
   <a href="皇朝经世文编_page203.html">
    203
   </a>
   <a href="皇朝经世文编_page204.html">
    204
   </a>
   <a href="皇朝经世文编_page205.html">
    205
   </a>
   <a href="皇朝经世文编_page206.html">
    206
   </a>
   <span>
    ...
   </span>
   <a href="皇朝经世文编_page202.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
