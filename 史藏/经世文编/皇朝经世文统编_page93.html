<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 93 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 93 页/共 287 页
  </h1>
  <div class="content">
   靳辅

臣惟　　皇上因在外诸臣于民生疾苦不为上闻　朝廷诏旨不行下达废弛驿站侵冒钱民隐莫申民无诉于是屡遣在内诸臣访查察究此　　皇上轸念民瘼惟恐一夫不获其所是以不得不然也但　天使之车尘马迹一经络绎于道途则闾阎之苍首黔黎未免咨嗟于草野在奉差之臣未尝不以　　皇上之心为心未尝俱有示威掯勒之事并未尝尽纵家人跟役等需索地方官也然往来供应虽盏酒粒粟片肉只鸡尽皆小民膏血地方官贤能廉介者少平庸畏事者多一闻　钦差将至惟恐有所驳诘莫不力图要结以悦之行贿与否姑置弗论而饮食之费已不少上司虽戒之曰尔无科民有司亦随答曰断不妄派究竟无神输之术也更值不肖官借端多敛则又不堪言矣臣愚以为除军机重务必须口授　庙谟于兵主确酌商行者自当专差驰驿又在外贪官吏督抚不行题参被科道纠参或旁人告发并督抚扶同犯法肆行贪婪之事亦必须遴选部院能秉公确审无庸置议外他如整顿驿站料理军需查勘海疆恤刑督赈诸务似应责成督抚督抚为封疆大吏身居八座之尊位列三台之次　　皇上将数千里地方数千万百姓托之绥怀抚治乃不夙夜黾勉力报　　君恩将此等分内之事阘茸贻误甚至冒侵欺致烦　　皇上左顾右虑另差近臣代理似此不职之督抚置之于重典亦不足惜然天下督抚贤愚不同未必尽皆不肖也臣请嗣后遇有凡督抚司道不能料理必须差之事自当照旧遣差其督抚司道能行之事俱责成督抚司道料理停其另差如有贻误生弊等情即将该督抚司道立行从重处分以为大吏溺职之戒如此庶地方不至因供应而频派扰民矣

　　节仆从以省扰累疏康熙四十一年　　　　　
御史刘子章

仰惟我　　皇上恭俭立德视民如伤内外之冗缺尽裁侍卫之近臣有数即有事　　幸必省骑减从自裹行粮传谕官免其迎送　　圣虑周详诚恐扈从烦则供亿多供亿多则地方扰驿递烦苦官民受累故躬自省约力为澄汰如此也在下诸臣乃不仰体多带家口漫无节限累及地方丧厥操守谨为我　　皇上缕陈之臣见外任官员除妻子兄弟而外其奴婢有多至数百人其赴任离任则有车马盘之费在任则有衣食豢养之费而本官已不胜其苦当其入境出境驿递则有人夫迎送之苦州县则有中伙供亿之苦在任则行户有官价市买之苦小民有柴炭力役之苦而地方更不胜其累即本官任之初亦常思清廉自矢仰报　国恩而居之数月千百名口嗷嗷待哺不得已取之所属以供之一次滑手渐至再三久之则率以为常而不顾于是地方之官民大困矣故督抚藩臬之家口多则必不能廉而通省受其累府州县之家口多则本官必不能廉而通省受其累彼赃私之狼籍仓库之亏空大都由此也臣读汉书见永和四年诏云公卿列侯亲近臣多蓄奴婢被服绮縠其申饬有司以渐禁之又诸侯王奴婢二百人列侯公主百人关内侯三十人而贡禹言官奴婢游嬉无事徒税良民以养之宜免为庶人由此观之则奴婢之限自古已然臣愚不识大体伏祈　　部严加裁节制为定数凡官家口除妻子兄弟外其奴婢则督抚止带五十人藩臬四十人道府三十人州县十五人有多带者一经指参以违制论其过额之奴婢或罚入官卖或免为庶人如此则地方迎送供亿之费少而官民苏矣本官盘豢养之用小而操守廉矣事有似小而实大极寻常而关系地方官民者此也

　　请定营私自首之例疏雍正四年　　　　　
固原提督路振扬

窃惟　国家设禄养廉立法惩贪恩则至厚法则至严而贪黩之弊乃犹未能尽除查例载凡有以财行求及说事过钱者审实皆计所与之赃与受财人同科是皆有应得之罪也又查名例自首条内凡犯罪未发而自首者免其罪犹征正赃是自首者罪虽免而赃仍追也此固垂之常经然必使之败露得其实据而后得以罪之也窃思此等营私之徒彼此容隐其事不易败露即或有人告发犹必互相掩饰臣愚请仿假冒军功并官在京借债过二千两之　定例开其自首之路凡上司保题之所属官并大计军政卓异荐举人若员以财行求而上司受其赃私已经染指彼此皆应治罪如与者于事后能据实自首则照原赃倍追给主免其应得之罪止罪受者及说事过钱之人若说事过钱之人能据实尽首除免赃给赏例内分别已详外亦免其应得之罪止罪与受之人如此则彼此皆存顾虑之心恐为所卖未事则畏惧不敢为既事则争首惟恐后是或除贪之一法也

　　敬陈吏治三事疏　　　　　
汪志伊

臣思自古有治人无治法因一弊即立一法而法卒不能周立一法又生一獘而弊终莫能除且法愈密则规避愈多则废弛愈甚由此观之与其详于议法不如慎于用人人正而弊自除也顾得人甚难大抵中材多贤者少不肖者亦少察不肖而痛惩之则人心自振而吏治可转浇为见贤者而峻擢之则人心愈劝而吏治必精益求精是中才胥奋发而效贤者之所为断不至下与不肖者等特患执资格以限之使不得伸其志以作其气复设科条以缚之使不得久其任以尽其材且扣得项以窘之使不得全其守以正其趋为可惜也兹与司道公同熟筹谨就闽省民生吏治实在情形为我　　圣主敬陈者有三一征收粮米限期过紧处分太严宜仍复旧例也闽省负山环海地民贫非他省可比应完银势难免于负欠缓则尚可设法催交急则转以力疲违抗查向例征收钱不及分数之展参均有一年之限自乾隆五十三年经部议准湖北抚姜晟奏南粮关系兵食请定限三月逾限不完即予以实降实革通行在案思粮米固关兵食地丁亦关给饷事本无分轻重而地丁则仍限一年米则改限三月缓急未免县殊经征官欠不及一分即停升转接征官二参未完不及一分已予降调是以六十年以前州县惧干处分每多报全完迨兵米不敷给放则挪碾仓谷垫支自大加惩创后以各不敢挪垫报辄获经征不力之咎是前以规避处分而致亏空近以据实造报而增处分计一官到任不过数月初参续参即相继而至各顽户明知本官不久即当离任益以抗纳为得计该书役亦知参限将届并不上紧催追甚至乘机滋弊是三月一参之新例原期州县自顾考成赶紧催科反致呼应不灵逋欠更甚于曩日虽此等因公被议人员俱准给咨赴部引　　见仍发本省以原官补用而一二年间往返徒劳交替频仍于一切公事尤未免废弛惟有仰恳　　部将未完粮米展参之期限仍复一年旧例并将前此被议人亦照旧例改正于吏治兵食两有裨益一州县升调各缺难得合例人应变通筹议也查乾隆十四年奉　　上谕前因郡守县令当久于其任以历俸三年始准调繁宜其吏习民安以收绩效乃遇冲繁疲难相兼之缺该督抚往往以格于成例调补无人为说而言官亦称俸满者才非干练干练者历俸未久仍请不拘三年俸满之例则原议限年准调者又扞格而难行将见久任之效未着而要地之缺易悬岂为官择人之道着大学士九卿妥议具奏钦此经大学士等议准缺果系紧要非干练之不能胜任准令该督抚将其人其地实在相须之处或应调补或应升署详悉声明专折奏　闻等因在案兹于嘉庆四年四月接准部咨议准御史李蘧条奏嗣后各省遇有题调缺出将不合例人奏请者臣部议驳时将该督抚随本查议如复以人地相须再行请应将覆奏之督抚从严议处又调署各有任意调委及将并无卓异保荐之佐杂委署州县者指参等因又在案

夫前之议定是例也全为地方之紧要起见也今该御史奏停是例也特为杜人之营干起见也独不思不合例之人可以营干升调岂合例之人即不可以营干升调乎与其奏除人地相须之例贻误地方曷若指参徇私作弊之人以清仕路獘人易去而要地必不可废弛也臣查闽省知县一官共六十二缺除降革离任外现在以银处分应停升转及命盗盐课杂项处分在十案以上者共三十九员其甫经到任历俸未满者十三又部选题补等项尚未到任者十往往出一应调应升之要缺臣会同督臣暨两司公同拣选拟以守洁才优官声最著者升调迨查核处分辄以降级停升碍难办理或谓该等如果才守兼优能认真办事何以屡干例议若此殊不知地方疲难民情犷悍任事多而罹议亦多固不得以因公处分之多寡概定其人治行之优绌若拘泥现定新例则升调既乏合例之而要缺断无久悬之理似应照旧不拘三年俸满及参罚在十案以内之例仍以人地相者专折奏　闻恭候　　钦定至若知县缺出闲于府经县丞中遴选委署亦因不得其人为一时权宜之计但佐贰罕有卓异保荐之其未经保举者诚如部议出身本杂未便委以民社自应饬司遵照查明次第更正再漳泉二府属各县陆路抢频闻械之风未息素称难治甲于天下若知县不得久于其任整饬难而化导尤难似宜仿照浙江之玉环平阳等一十五厅县准其俸满保题以升衔留任注册再满三年核实题报准其以应升之缺题请升用其仅止循分供职者即撤回以简缺题补倘因循怠忽贻误地方者即查参分别议处俾吏习民安以收易俗移风之效一扣廉代赔前任核删军需银两为数过多为时太长应请援免以资办公也臣思　　　世宗宪皇帝于俸外复设养廉为官亦为　国为民必励廉隅然后不至侵渔　国帑亦必养廉耻然后不至剥削民膏也

兹查台湾林爽文军需报销银两除经部臣按例准销外其因军兴紧急地方官变通办理实经支给有据而例不准报销及续经部臣驳删者共银一百七十九万四千六百二十余两业经前督臣伍拉纳奏请统归于通省司道府厅州县养廉内分年摊扣归在案复经前督臣魁伦照原摊每年额设养廉匀和银三万三千四百余两之数核算约至嘉庆五十二年方能扣楚为时太长势必办公竭蹶且闽省现任各官均非原办军需之俱代前任捐赔故恭照嘉庆元年　　恩诏分赔代赔以及牵连着赔一豁免之例饬藩司查明造册咨请部示嗣准部覆似此项摊捐军需银两原因从前经手各办理不善经部核删摊扣今以通省无辜之官代赔前任无之项于情理未协而经手承办之人转得置身事外更非事理之平行令查明承办官员分别查取切结另行摊扣追缴等因经藩司查明从前承办军需各即清查案内咨追亏赔之人除田产变缴外率皆由本籍取具家产尽绝甘结咨覆若将此项再行咨查空文往返终有名无实臣思闽省自六十年清查以后陋规全除各官全赖养廉一项以资办公其旧有摊捐者如采买铜铅批解颜料纸张价及缉捕洋盗经费并帮贴船厂工料等项已扣十之三四加以摊扣前案军需十分之三实得养廉不及一半诚恐不肖之藉资口实又致侵亏仓库扰累闾阎可否仍照元年　　恩诏赐豁俾现任官不至代人摊扣仍得办公有资该等益当感激力图报称更于地方有益以上三条实为目前更张难行之事亦海疆政务最重之端臣受　　恩深重并不敢固报己见轻议成例市惠邀誉实为地方吏治民生起见不揣冒昧谨奏

　　上制军条陈利弊书　　　　　
周镐

奉到宪札令职等条陈地方利弊及时事之当为变通者各抒所见以备采择职惟州县为亲民之官位虽卑而所系甚重百姓之休戚天下之治乱恒必由之惟其甚重也故选用不可不精惟其位卑也故体恤不可不至宪札欲周知利弊夫利弊不胜穷也有一利即有一弊其始也因利立法而獘即伏于法之中其继也变法救弊而獘又生于法之外此虽朝更暮易何补于地方毫末哉故善求治者不任法而任人任得其人则有利无弊任失其人则有獘无利自然之效也方今所患者不患法之未备而患州县之未得其人更患州县之难得其人而未足为治何也法太密而信不行也法太密则顾忌不得不多信不行则劝惩无以为据职备位知县请举州县之当与变通者为阁下陈之一曰资格宜破也夫缺有繁简才有小大量才授缺则人地适宜今例于发试用人不问短长优劣惟以到省先后及出缺早晚依次挨补如出一繁缺而应补者才有所穷但求合例不顾其事浮于人也出一简缺而应补者才有所余亦但求合例不惜其人浮于事也近又定为实授三年方准调繁之例是使才长者沈于短驭恐有拂郁惰之心即才短者苦于重肩亦必有覆餗废弛之患甚非所以励人材而忧国事也为此议者必曰上司之爱恶不齐之巧拙不一巧者投所爱而先登拙者逢所恶而淹弃惟定为此例庶督抚无所容其私耳岂知督抚皆　朝廷简用大臣方且倚为屏翰乌有区区补一县令而犹虑其不公不正者哉既不公正则亦何事不能舞獘而犹可倚为屏翰者哉是又防所不胜防也一曰处分宜宽也事无大小靡不始于州县精神耳目稍有未周百獘即因之而起故以处分督责之小则罚俸大则降革几于一事一处分矣原其始诚恐州县之玩延隐讳不得不大为之防及其后州县且畏忌处分不得不巧为之避是直恶其秽而又禁其濯也如定例失察私雕假印诓骗侵盗者降二级调用知而听行者与犯人同科立法极平极允乃近岁如温州乐清县查办假印诓财一案吏议以难经自行查办但行用已在二月以上仍照失察处分是查办之人与始终失察者全无异也失察不过降调查办亦不免降调失察之降调迟而未形查办之降调速而立见则人亦孰肯自发其覆而不安于隐饰也哉即此类推而州县之畏处分而匿其事与夫化大为小避重就轻者不可胜诘矣职以为案无巨细凡本任不办经后任查出或别行发觉者俱照例议处其有自行查办及查出前任之案续报办者不论久近应将查办之免处分如此则州县自顾考成而又乐于免累天下无不明之案矣三曰事权宜假也民情土俗随处异宜全在地方官因时调剂审其轻重视其缓急而次第布之庶几可有成效今举州县毫毛之事无一得以自专而簿书文报之间苛责不暇稍一强项议已随其后矣昔宓子贱宰单父犹切切焉以掣肘为忧而今日州县之才之德万万不如子贱者乎职以为宜稍假之事权俾得从容展布阁下则但总其纲领而考其成功其有昏庸不职者立黜去之又不在有权无权也四曰捐宜裁也古者制禄起于代耕自下士至于卿大夫皆量其出入以为差等凡使归于各足而已今州县廉俸多者千两少者五六百两以致延请幕友尚虑不敷加以养父母畜妻子仆役之工饩差使之往来上司之应酬亲友同僚之赠答皆人情事势之所不能已者又其任之初以及交代盘查奏销册报等项由府房以至司院各房举一事必有规费准之廉俸不啻数倍矣以捐派之一年之间为数无定区区州县岂有点金术耶以故缓则敲筋炙髓而取之于民急则剜肉医疮而盗之于库凡今各县之亏空捐居十之四五其明验也夫　国家经费必有旧章用民力者民力承之无庸捐也动　国帑者　国帑承之亦无庸捐也今也下不在民上不在国而曰捐之州县岂知州县且上侵其国下病其民而并归于积欠也哉职以为前亏之捐予豁销嗣后则永不捐派并其各房之规费而痛革之庶几州县之力少苏而仓库亦可渐图弥补矣五曰名实宜核也人之才质不同而志趋亦异有专心为民于奉上者亦有工于奉上而无意为民者若以一人之意向为凭而不察万民之好恶则名实紊而是非乱矣阁下试思今之所谓之大能者取其能治民乎抑取其能事上乎如取其治民则当问民心之爱戴与否不必问吾心之顺适与否也如取其事上则彼有逢迎而已矣结纳而已矣民生之利病何足关其痛痒哉且夫名者实之感之则起讴歌怨之则生谤讟必然之理也今州县之取谤讟者不察其敛怨之实尽归咎于民刁俗悍其得讴歌者则又不察其致感之实而以为是特市名夫使名而可市则彼猛于虎而媚于狐者何不取美名而市之而必市千万人之谤讟耶在上者循其名而更考其实焉斯得矣六曰赏罚宜信也夫帝王之所以策驭群才而风示天下者赏罚而已矣当赏不赏是谓沮善当罚不罚是谓养奸每闻各宪之品题州县曰某也廉某也贪某也才某也不肖议论非不公也而所谓廉而才者犹夫故也未见其而升之也所谓贪而不肖者亦犹夫故也未见其劾而去之也昔齐桓问郭氏之亡野人曰郭氏善善而恶恶桓公曰若是则何以亡野人曰郭氏善善而不能用恶恶不能退也今日之病毋乃类此故赏罚严者鼓天下之中材而进之功业之途赏罚废者推天下之中材而纳之暴弃之域孔子曰举直错诸枉能使枉者直至论也夫破资格则收器使之功宽处分则开自赎之路假事权则贤才得以行其志裁捐则簠簋得以励其廉核名实则巧伪不能相蒙信赏罚则恶有所惩而善有所劝所谓州县之当与变通者如此

方今浙省大吏类皆洁清自矢然而政治未能日进者由上下皆务因循苟简以偷目前无事则与州县争名有事则与州县诿过岂知州县当以四境为一家督抚司道当以七十六州县为一家州县得人而治不必名自己出也州县之功皆其功也州县失人而废不必过自己成也州县之罪皆其罪也先之以知人之明公之以无我之量而又此六事者变通而力行之庶乎可以求治矣若夫地方之利弊则固不胜穷也

　　寄桐城张相国书　　　　　
陈宏谋

州县官一举一动与百姓息息相关不独贪廉为小民身家所系即勤惰明昧之间缓急宽严之别亦为小民休戚所系现在随时劝勉戒饬冀其各发天良体　朝廷设官为民之义不复存自利自私之心庶几随其才分之短长渐着其为民之实效大抵劳来匡直辅翼振德祗完得一教字因事因人随时地一切引人于善禁人为恶及止恶于未然惩恶于已犯无非教中之能事所以发强刚毅之中具有忠厚恻怛之意近世论治动以主宽主严立论主则不免于偏常至积重难挽矫枉过正所谓宽而有制严而不苛者乃是一意公平实事求是胸中并无宽严之见者存也某学无根柢从政以来始觉浅陋空所谓平时不学用时悔也即欲退而言学实已无及然偶一开编或抽绎向所记诵者参之时事未尝不隐隐触发可相印证益信仕途不振皆由所学之非动谓仕可不由于学学亦无补于仕者尤其同而各梦也

　　与各属论治　　　　　
陈宏谋

官陋习上下衙门终日忙道究竟实在及民者甚少官有事于民而民反不之知民所切望于官而官又不之知官民情意不通虽法良意美行之反以滋弊甚至因偶一有之之弊而废经久当行之法皆官司苟安自便奉行不实之故也至于州县尤为亲切交关故州县得人则一州一邑受福矣　　圣主勤政爱民公听并观臣工条对意美法良不一而足其言之可听而行之甚难固多有之然亦有名虽奉行实未曾行者即如每奉部文层层转行上下衙门案将成帙似乎已经奉行而士民则尚不得知地方何从受益总由上司以转行为了事州县以发房为了事即出示后亦祗在于城门通衢远乡士民何能遍观尽识出示之后官亦全不照应及至士民或有违犯不曰事不可行则曰民不肯行而不知实未曾行也地方官果肯事事从民生起见每奉行一事体察民情逐处计划利在何处害在何处惟求有利于民并防有害于民行之而利多弊少则当救弊以全利不可因弊而废利如此则虽法未能即效亦可补偏救弊渐收其效矣大凡有益于世之事其始也不能不有所难迨其后则又不能一无所累畏其难惧其累必至视天下事皆可以已不但己不可为且劝人之不为且忌人之为见有为之者则又即其小疵以议其大醇使卒无以自解此所以驱天下之人皆趋于苟安自便之一途而鲜有人焉出而任天下之事也

　　与粤西当事书　　　　　
陈宏谋

粤西民穷而愚士朴而陋自来当事持议皆谓安静但觉鄙夷厌薄之意多而体恤振兴之意少窃以有民人则不可无劝惩有土地则皆可以垦植一省之大未有无利可兴无弊可革者我　盛朝休养日久生齿殷繁纵尽水滨山崖皆为民业犹恐有限之地不足以养滋生之民顾坐视其地有余力而不为之所辄曰事无近效也或曰毋动为大也以官养民而不以民养民力所不及势有所穷且以观天下古今之事愈远大则愈非旦夕可以观效而有旦夕可以观效者决非远大利害固久而后见是非亦久而益明有识者计久远不计目前为民物不为一己当时或以为迂而久大之业恒基于此苟有倦心则稍有挫折便生消沮其何以济哉

　　军机处述　　　　　
赵翼

军机处本内阁之分局　国初承前明旧制机务出纳悉关内阁其军事付议政王大臣议奏康熙中　谕旨或有令南书房翰林撰拟是时南书房最为亲切地如唐翰林学士掌内制也雍正年间用兵西北两路以内阁在太和门外儤直者多虑漏泄事机始设军需房于隆宗门内选内阁中书之谨密者入直缮写后名军机处地近宫庭便于宣召为军机大臣者皆亲臣重臣于是承旨出政皆在于此矣直庐初仅板屋数间　　今上特命改建瓦屋然拟　旨犹军机大臣之事先是　　世宗宪皇帝时皆桐城张文和公廷玉为之　　今上初年文和以汪文端　由敦长于文学特荐入以代其劳乾隆十二三年间金川用兵皆文端笔也　国书则有舒文襄赫德及大司马班公第蒙古文则有理藩院纳公延泰皆任草之役迨傅文忠公恒领揆席满司欲藉为见才营进地文忠始稍假之其始不过短幅片纸后则无一非司所拟矣文端见满司如此而汉文犹必自己出嫌于揽持乃亦听司代拟相沿日久遂为军机司员之专职虽　上亦知司员所为其司亦不必皆内阁人凡部院之能事者皆得进焉而数且数倍于昔此军机前后不同之故事也按出纳诏命魏以来皆中书故六朝时中书令极贵必以重臣为之而中书令官尊不当亲奏事多令中书舍人入奏于是中书舍人亦最为权要地唐初犹然高宗时始分其职于北门学士元宗时又移于翰林学士于是中书门下之权稍轻迨唐中叶以后宦者操国柄设为枢密使之职生杀予夺皆由此出而学士及中书俱承其下流是以枢密一官极为权要昭宗时大诛宦官宫中无复奄寺始命蒋元晖为之此枢密移于朝臣之始地居要津人所竞羡故宣徽使孔循欲得其处辄谮元晖于朱全忠而杀之朱梁改为崇政院以敬翔为使后唐复名枢密以郭崇韬为使明宗时安重诲为使晋高祖以枢密使刘处尚不称职乃废此职归其印于中书而枢密院学士亦废出帝时桑维翰复之再为枢密使周世宗时王朴为之是五代时之枢密院即六朝之中书其于唐则国初之中书中叶之学士末季之枢密合而为一者也至宋金则枢密使专掌兵事与宰相分职当时谓之两府而他机务不与焉元时军国事皆归中书省明太祖诛胡惟庸后废中书省不设令六部各奏事由是事权尽归宸断然一日万几登记撰录不能不设官掌其事故永乐中遂有内阁之设批答本章撰拟谕旨渐复中书省之旧其后天子与阁臣不常见有所谕则命内监先写事目付阁撰文于是宫内有所谓秉笔太监者其权遂在内阁之上与唐之枢密院无异矣　本朝则宦寺不得与政　　世祖章皇帝亲政之初即日至票本房大学士在　御前票拟康熙中虽有南书房拟　旨之例而机事仍内阁雍正以来本章归内阁机务及用兵皆军机大臣承　旨　　天子无日不与大臣相见无论宦寺不得参即承　旨诸大臣亦祇供传述缮撰而不能稍有赞画于其间也按五代宋金枢密院皆有学士供草制今军机司亦犹是时之枢密院学士　军机处有　廷寄　谕旨凡机事虑漏泄不便发抄者则军机大臣面承后撰拟进呈发出即封入纸函用办理军机处银印钤之交兵部加封发驿驰递其迟速皆由军机司判明于函外曰马上飞递者不过日行三百里有紧急则另判日行里数或四五百里或六百里并有六百里加快者即此一事已为前代所未有机事必颁发而后由部行文则已传播人口且驿递迟缓探事者可雇捷足先驿递而到自有　廷寄之例始密且速矣此例自雍正年间始其格式乃张文和所奏定也军机印藏大内需用则请出用毕即缴进自用兵以来军报旁午日或数起难于屡请屡缴故每请印出则钤就封函数百以便时取用而封函无专收掌不免狼藉遗失宜专派一登记月日数目庶更为慎重　军机大臣同进见自傅文忠公始　上初年惟讷公亲一人承　旨讷公能强记而不甚通文义每传一　旨令汪文端撰拟讷公惟恐不得当辄令再撰有屡易而仍用初稿者一稿甫定又传一　旨改易亦如之文端颇苦之然不敢较也时傅文忠在旁窃不平迨平金川归首揆席则自陈不能多识恐有遗忘乞令军机诸大臣同进见于是遂为例诸臣既感和衷之雅而文忠实亦稍释独记之劳

然　上眷倚有加每日晚膳后阅内阁本章毕有所商榷又独召文忠进见时谓之晚面云　往时军机大臣罕有与督抚外吏相接者前尝言张文和公在雍正年间最承　宠眷然门无竿牍馈礼有价值百金者辄却之讷公亲当　今上初年亦最蒙　眷遇然其人虽苛刻而门庭峻绝无有能干以私者余入军机已不及见二公时傅文忠为首揆颇和易近情矣然外吏莫能登其门督抚皆平交不恃为奥援也余在汪文端第凡书牍多为作答见湖抚陈文恭伴函不过獞锦二端闽抚潘敏惠公同年也馈节亦不过葛纱而已至军机司更莫有过而问者军机非特不与外吏接也即在京部院官亦少往还余初入时见前辈马少京兆璟尝正襟危坐有部院官立阶前辄拒之曰此机密地非公等所宜至也同直中有与部院官交语者更面斥不少假被斥者不敢置一词云　军机撰述　谕旨向例撰定后于次日进呈自西陲用兵军报至辄递入所述　旨亦随撰进或　幸在途马上一降旨傅文忠面奉后使军机司歇马撰缮驰至顿宿之　行营奏进原不为迟也然此营至彼营七八十里必半日方到而两营之间尚有一尖营以备　　驾中途小者　国语谓之乌墩司欲夸捷遂仓猝缮就急飞驰至乌墩进奏名曰捷乌墩斯固敏速集事然限于晷刻究不能曲尽事理每烦　御笔改定云余直军机时直舍即在军机大臣直庐之西仅屋一间半又逼近隆宗门之墙故窄且暗后迁于对面北向之屋五间与满州司同直则余已改官不复入直矣扈从木兰时戎帐中无几案率伏地起草或以奏事黄匣作书案而悬腕书之夜无灯檠惟以铁丝灯笼作座置灯盘其上映以作字偶萦拂辄蜡泪满身非特戎帐中为然木兰外有　行宫处直房亦如此惟多一木榻耳余归田后岁庚子　上南余恭迎于宿迁见　行宫之军机房明净几华裀绣毯不觉爽然失也　圣躬勤政　上每晨起必以卯刻长夏时天已向明至冬月纔五更尽也时同直军机者十余人每夕留一人宿直舍又恐诘朝猝有事非一人所了则每日轮一人早入相助谓之早班率以五鼓入平时不知　　圣躬起居自十二月二十四日以后　上自寝宫出每过一门必鸣爆竹一声余在直舍遥闻爆竹声自远渐近则知　　圣驾已至　干清宫计是时尚须燃烛寸许始天明也余辈十余人阅五六日轮一早班已觉劳苦孰知　上日日如此然此犹寻常无事时耳当西陲用兵有军报至虽夜半亦必　　亲览趣召军机大臣指示机宜动千百言余时撰拟自起草至作楷进呈或需一二时　　上犹披衣待也

　　请复六科旧制疏　　　　　
曹一士

窃惟设官必分之职责实当循其名使守官者先正其名而后在公者各举其职查给事一官自汉以来相沿已久以其有事殿廷则曰给事中以其出入琐闼则曰黄门给事以其统于门下领于侍中则与中书同谓之省前代之中书门下即今内阁大学士职皆居禁垣号曰两省而御史则谓之台台省异地故科道分曹至今目科道曰两衙门明非一衙门官属也逮明初始分六科以省知六部之事而纠其弊误时罢门下省不设而六科独主封驳以补阙拾遗虽与御史同为言官而御史职在监察百司故居于外六科职在宣行制敕故居于内所以重王言尊国体内外秩然不可易也　国朝会典开载该科所奉　　旨意有灼见未便之处许封还执奏部院督无本章有情理未协者俱得驳正题参至于朝政得失百官贤佞或特疏或公本奏闻是立制之初惟在慎重命令别白是非专责以言不任他事俾得从容谋议以殚其心朝夕论思以尽其职且天下民生休戚吏治臧否皆得于退食之余广咨博访以便入告而　庙堂耳目之所未及此我　国家立制本意参酌历代而无弊者也雍正元年以六科内升外转一事奉　　旨归都察院管乃一时权宜之法然自此以后台臣循照台例一切城仓漕盐等差与御史一体开例于是六科各奔走内外朝夕不遑或递相署理至有本科祇留一人者本章到科匆匆过目即以付部不及详细审读又其甚不得已则闾阎雀鼠之牍杂进于　内朝簿书期会之吏接迹于禁御木御判署纷纭轻重倒置非所以钦崇　纶綍整肃联常也臣请　　敕下在廷考正六科之制一切悉还其旧则台自为台省自为省给事中之名既正而后专责以言孰敢不职思其居竭诚尽慎以仰报　国家者乎至于内升外转会典旧例各科将条陈参劾本章造册移送吏科序俸开例题请　　钦定是则资之浅深言之当否　　御览昭然原无待他属而后定也且　国初以来台省未尝合一不闻差遣乏倘以城仓漕盐等差事紧要人数未敷则但当增置御史之员不必更分给事之任抑臣更有请者会典开载凡内阁交出密本由各该科挂号即将原封送各该部取职名附簿备查是从前密本未有从内阁径下者即前代中书门下两省更互校验之意也今臣到任以来见所发各科本章祇有红本而密本并未一见至　　皇上谕旨径由内阁发部者臣等迟至浃旬始得从邸抄一读如此则虽欲有所论列或已无及于事似非设立科臣之初指也嗣后请听臣等派出本科笔帖式二每日轮班赴阁恭抄　　谕旨并所发各臣条奏密本既省挂号转发之烦臣等亦可不待邸抄即得预闻　　旨意备见奏章庶几随时论列以仰赞　　高深之万一仰祈　　皇上睿鉴施行

　　覆两江制府策公问兴革事宜书　　　　　
袁枚

某月日明公公牒到县命将地方应兴应革事宜明析敷陈具见大君子尊主隆民卓然有所建立之意枚伏念江南州县七十有奇其间刚柔异俗风土异宜印官为所得为不必烦称于大府若冒陈细事在上为侵官在下为塞责非所以副盛意也其所应陈者或同是恩施而应分缓急或名为成宪而实可变通或事关全省而非敷奏不为功或效在百年而非骇俗不能办此则责难君子之事明公其有意乎夫从古蠲租赐复之恩未有隆于　本朝者　　皇上登极未久已两免天下全租含哺熙熙贫富共之独不免累年积欠者　　圣心非有吝也以为蠲者上之特恩税者国之正供两不相假政体宜然然积欠有应征者有不应征者有虽应征而不能征者民欠吏侵此应征者也坍荒水旱此不应征者也吏虽侵而吏亡民虽欠而民亡此虽应征而不能征者也今一例征之势必屈笮而行或命后来业户为前人代偿或取现在田庐将坍粮飞入官虽逼认而不能言其理民虽强认而不能服其心此处似宜分别详勘奏请征免也与其宽百万应纳之税以恩富民孰若免锱铢不应纳之税以恩贫民乎常平者汉时良法也东汉刘般传中已极言其弊而今更甚某地登谷官往买商亦往买商买而谷仍贱官买而谷必贵者何也商东买而西[卖](买)官一买而不出故也当其买时运工若干泼撒若干及其贮也雀鼠耗之郁蒸耗之一县贮三万石十县便三十万石矣十县之地不满六七百里而虚糜三十万石此米贵之本也及至新谷已升例应平粜大府虑州县巧为出脱一驳不许再驳不许或竟许之矣则又牢守粜三之例溢米不增挈其盈余上输司库仍发奏定之价严督买补州县明知粜易买难则宁坐视米价翔贵而姑且贮之以省累夫钱谷之在民间犹血之在人身也商贾之在民间犹气之在血也气一日不行血一日不流则人病枚愚以为钱之所在即谷之所在也今之民未闻有抱青蚨而饿死者商之所在即仓之所在也今之商未闻有积死货而不流通者为积贮计宜存谷价于库待本地丰收随粜补成灾时有谷赈谷无谷赈钱于邻省之拨赈亦然其挽输便故无糠沙糅杂之弊其除放明故无升斗侵削之弊四方之商闻某地之钱多而米少也虽万千石往矣至于粜价盈缩本无一定原非公家之利应交州县仍归原额不必上输如此则钱谷流通而政体亦得社仓者宋时良法也今华社仓记已极言其弊而今又甚社何谷民谷也为贫民借者计也今贫者求借不得富者不肯借而必强与之所以然者虑借者不偿而社长代偿虑社长不偿而官将代偿故也然则非社长过矣并非官过矣是督抚之误民谷为官谷而奏入交代者之过矣州县敷衍成例不得不诡立姓名申于上曰某也借某也还其实终年屹然存社长之家而已有若无实若虚与民何益而且社长一与官接费累不支素封之家宁贿吏以求免而里胥知其然也则又故报多人为索贿计是社仓于贫民无角尖之益而于富民有邱山之累

枚愚以为乡闾任恤非官所强每一邑中或应捐应借应还或竟不必捐不必借不必还听州县自为区画待至灾年然后核其成效以定课最所谓良药期于利济不期于古方也访漕者上游剔弊之苦心不知访不足以禁獘而徒生访之弊州县者命官也尚疑其非贤而访之所遣访之人非命官也何以知其为贤而信之乎且也民不畏有形之浮收而畏无形之勒索虽极贫者负粟而来莫不多带升合备耗折之需今操之已蹙逻察成风影未来消息已到料量掩覆仍取之民从来弊不生于法中则生于法外法中之弊易见而法外之弊难稽上之所禁者浮收也不禁其择米也其应否揄簸米难自言矣上之所察者斛面也不察其抑勒也其谁为后先无从察核矣于是有行贿争先者有倍价折帛者有口绅衿諈诿者有罄其行李资粮而号呼于路者嘻好除弊而不善除弊之效乃至此乎枚以为访官者宜访之于平时而不必专访之于收漕察漕者宜察之于民间而不必专察之于仓内王道荡平不先逆诈果有横征听民上控严禁抑勒而宽假于浮收如是则大体立而要领得矣蝗为天灾春秋书有蜚未书捕之之法晋刘兰不捕蝗关中转丰唐姚崇始议捕之而白居易诗中已极言其弊今督捕之官太多一虫甫生众官麻集车马之所跆藉兵役之所较轹委武弁之所驿骚上官过往之所供应无知之蝗食禾而已有知之蝗先于食官而终于食民捕虱而裂其衣熏鼠而拆其屋固不如勿捕勿熏之为愈也且蝗之捕果可尽乎凡所谓捕蝗而蝗尽者皆欺也皆待疾风暴雨而后歼旃者也听民自捕而官不与焉民间之禾蝗食者半存者半强民分捕而官督焉民间之禾蝗食者尽蝗不食者亦尽枚愚以为嗣后捕蝗之法宜专责有司不必多差官弁果匿灾耶自有舆论果成灾耶自有王章若因其所小不便而转生其所大不便固不可也今大府训州县辄曰尔其察吏乎勤民乎除盗乎枚以为上之所以相诏与其所以相率者事事相反也夫州县之胥所恃以剥民者无他文檄而已上官之胥所恃以剥州县者亦无他文檄而已无端而取遵依无端而取册结无端而式不合无端而印文不全此固若剔嬲之故智而为上官者乃亦不信人而信法偏好立规条教令之权以济其奸即以江邑近年论之一行版图顺庄再行保甲循环簿再行印契之三联完粮之版串再行道府之提比约正之值月当其始也明罚法若不可终日而意在必行及其终也形格势禁亦自悔其初心而视为故纸枚愚以为督抚之使吏治民如使工人之制器也物勒工名以考其成足矣何必为之制一片造一削代而迫驱之乎又如田主之督佃也予之牛种待其菑获足矣何必为之隔疆越界揠其苗而助之长乎邃古以来未有多令而能行多禁而能止者也

诗曰谁能烹鱼溉之釜鬵言烹鱼烦则碎治民烦则散也荀勖曰省官不如省事省事不如省心上行文书能省尤善其必不能省者挈其最凡月行若干行少则大府之体尊必行则　朝廷之法立其在上也官与官共事而不使吏与吏共事其在下也官与民共事而不许吏与民共事捐死法而任生人隋刘炫对杨素之语深可思也左氏有之曰非德莫如勤尚书曰六府三事惟勤勤之益于政也如是今公亦知州县中有求勤而不得者乎赤紧之地四冲之衢严上官之威以及其妻孥子姓以及其傔人别奏若行辕若水驿若传酒浆若阍钱杂赐琐屑繁重而为大吏者方且盱衡厉色矜矜自持馈刍禾不受馈牲牢不受然而不受之费往往更甚于受者何哉在大府以为吾既不饮若一勺水矣其所应备之馆舍夫马当无误也而不知扈从之人所需不遂则毁精舍而之鞭人夫而逸之诡程途而误之入山县则索鱼入水县则取雉临行或并其供应之屋幕几帟银杯象箸而满载之虽忠直之士亦多畜缩隐忍佯不与为较之说以自宽而不知为政之精神已消磨于无益之地矣其在会城者地大民杂事务尤多不知每日参谒之例是何条教天明而往日昳而归坐军门外听鼓吹者几何时投手板者几何士待音旨之下者几何时忍渴饥冒寒暑而卒不知其何所为以为尊督抚耶至尊者　　天子而未闻在京百官终日往宫门请安者以为待训诲耶一面不谋何训诲之有而父之教子亦无终朝嚾嚾者及至命下许归而传呼者又至不曰堂庑瓦漏则曰射堂须圬不曰大府宴客则曰行香何所略一停候一筹划则漏冬冬下矣虽兼人之勇其尚能课农桑而理狱讼哉不知当其杂坐戏谑欠申假寐之时即乡城老幼毁肢折体而待诉之时也当其修垣辕治供具之时即胥吏舞文匿案而逞权之时也朝廷设州县果为督抚作奴耶抑为民作爹耶清夜自思既自愧又自笑也枚以为国家设佐贰丞尉本闲曹一切杂徭宜委办治使州县得尽心民事如此而田野不辟狱讼不理者宜亟亟劾去以让贤路除盗之法自当责成捕役然庶民在官久无下士之禄吏胥分润良民犹之可也捕役之财取之盗贼取其财而捕之无是理也而大府一行提比则来往有需经承有需行杖者有需彼方困膝踠足供张之不暇而何暇擒盗且以忠恕之道待捕役势有不得不取盗财者就江邑论之额设捕三十法当领八十金以八十金养三十捕每名约得二金有奇而其所谓二金者制府之鸣钲者分焉扬旗者分焉道之击柝而张伞者分焉名下之白役又分焉其足不足尚待问哉及至诣府受遣践更递换莫不鲜衣肥体称娖而前递解军流莫不器械资粮犁然具备思其所以谋生所以应官与其所以甘心敲扑之故而不禁心寒发指矣虽然彼养盗者名捕也能养之必能擒之今之充捕者乞类也不能养盗而盗亦不屑供养之然则何以自给曰赖朝廷有乐户蒱博宰牛等禁彼取月例吓飞钱以度其日而攘狱遏讼以及为盗囮者亦间有之彼之所藏身立命者仍在朝廷禁令之中然则禁者何以禁而令者又何以令乎

枚以为欲擒盗宜先养捕将严罚宜先重赏嗣后请核县库司库一切赃罚闲合计若干增为禀假克为赏费俾此辈守法度于平时买细作于临事则路不拾遗非难事也天下人才本于学校学校之设多在州县选士学臣一过便已造士校官率多废与士相亲非州县而谁今执州县问曰尔所治某士贤某士不肖大率不知也其所知者非巨绅即大贾而已其病亦自上率之也州县进见大吏无问文风士习者上有不好下必有甚焉者矣且夫　国家武学之设似可省也天下之民秀者为文勇者为武其勇者既有兵丁行伍收而用之矣其秀者又有胶庠生贡收而用之矣　国家养兵业已多费复为之设武学而三年一大比耗糜各省钱粮万计其所得者多非文非武之人临试则习跅张具囊鞬平时弃之倚符鸱张一邑之中破败者十之六七大抵虣勇之人无所拘束则必横行兵之不敢横行者训练多而管约众也武生即兵类也督学远教职卑其谁训练约束之按武举始于武后武学始于宋绍兴本权宜之制公盍题革此科以其费为各省养士养兵之用未尝非盛举也凡上数条明知日不增烛昼有余光然春雷既声百虫难嘿亦尚有明知不能强公而又不敢不告者则莫如用人夫用人何以不能强也以荀令之明而失之严象以诸葛之明而失之马谡公羊曰听远者闻其疾不闻其舒望远者察其形不察其貌此之谓也然要亦有可言者大凡居高位者能识同体之善而忘异量之美故使人得以揣合幸进愿明公起而矫之己高明则必加意于沈潜之士己厚重则必宽容夫倜傥之人己苛察则不可轻信谰言己静镇则不可竟无耳目己不媚　　天子而后能觉人之谄谀己能力追古人而后能识人之庸俗病百姓者虽小必诛误顿递者虽大必赦工献纳者虽敏非才昧是非者虽廉实龚黄不同术而同归于治周来不同虐而同归于乱要在观其大节之所在而审其性情之真而已枚所见如此未必皆当然于大君子之前布露所畜或不以人废而采其言或即以言观而知其人幸甚

　　上两江制府黄太保书　　　　　
袁枚

尝闻天子有诤臣而不闻督抚有诤吏者何也忤天子旨虽得罪而所以被罪之故天下共知好名之士或优为之忤督抚意督抚不能以忤意罪之必摭别事方登白简虽隹得罪而所以被罪之故天下不知好名之士亦不肯为以明公之威重视天下才若踞泰岱而临邱陵较诤寻常督抚更有难焉然枚一乞病吏耳公独勤勤咨询岂非知其难而欲闻所未闻耶伏见公抚甘肃时　　上命公提兵剿边公毅然不动封还诏书卒至边民大安此公之以识量抗　　天子也鄂西林当国人多目慑之公以一总兵官独不为屈此公之以气节抗宰相也夫公之识量气节能抗　　天子宰相而人之进言乃不敢抗一制府此亦公所深悲而日以己之所能者望天下也然则公来江南三年矣未尝鹰鸷毛击而民怨未尝弹劾贬窜而官愁未尝偏听喜事而武弁放纷未尝鬻狱卖爵而幕府受访是诚何故哉夫本无忧民爱国之心而悖于行事以传于此名者势之无可奈何者也实有爱民忧国之心而忘其流弊以传于此名者事之立可改移而豪杰旁观之所深惜者也窃以为大臣之弊有识可以得小人不可以得君子者有威可以治边防不可以治中土者有察事明于远而暗于近敬君知其小而忘其大者是数者不可不察也夫黜陟赏罚先王治世之大权也先王有治世之大权足以制天下矣然必推心置腹以要之笙簧酒醴以文之委曲繁重若是者何哉孔子曰贤者避色孟子曰礼貌衰则去之古之君子虽君父前尚争此区区者以为重其身而后道可行也同食天禄同供天位者乎夫南面而临能荐人能劾人此天子之所托于督抚者若夫剔嬲之奴叱之斜睨而唾涕之此非天子所托于督抚者也在公以为不轻劾一官不轻诛一吏惟于声音笑貌故为峻厉使人惮而不敢为非殊不知彼小人耶劾之非劾而辱之何足以为惩彼君子耶荐之非恩而慢之足以为怪天下固有受千金而不感得一言而驰驱者又有见微色而深受刑罚而恬然者人之不齐或相什百或相千万故先王以礼貌待君子以爵赏厉中才以刑戮加小人犹惧勿给也明公乃欲以区区之声色取天下之智愚贤不肖而一例陶镕之先推之于廉以外而后置之于腹心以内不已过乎一切大府出舟车传之饰僚寀入谒磬折趋拜之为皆吏治之末节臧获之能事也人之精神必无两用悃愊无华者必不能供张储偫奔走捷给者必不能恺悌宜民公之许往往在彼而不在此故曰可以得小人不可以得君子也公治西川又治甘肃皆边地也苗夷相机贵神速故耳目宜周纛下将校悉必报非得已也若南民柔弱无所用之明公侦事委之武弁武弁受委托之兵丁此辈不知是非实固有赏虚亦无罪朝匦一投暮符立下东驰西突所在驿骚在公以为仍付有司鞫讯然后裁之以法当无颇戾不知督抚之威有雷霆万钧之势从空而下讯详拘解逐层核转纵或深明无罪立释拘系而被访之人已弃产破家而不可救万一委讯之官人本倾危以有事为荣以深文为技妄控揣公意张口曰大人詷察宁有误哉其幕客亦曰纵十事九虚亦坐实一二为制府光颜在公澄剔之苦心为小人迎合之快捷方式岂不可惜

夫州县屈法有公可申诉也公屈法谁北走长安以申诉乎而兵丁者习惯于刺探经营于恫喝势必相引为曹挟持有司文武交恶诗曰无纵诡随以谨怓又曰无易由言言不可逝矣言误听诡之言政令一发便不可挽故曰可以治边防不可以治中土也远莫远于僚寀之家庭近莫近于明公之左右今吏第诟谇公能知之文牒宣扬及至衙前之散从养马之健儿謥詷不法而公不知所过州县掉罄呼在公不过一榻之安一饭之适而乘高势而为邪者如云而起易称威如之吉反身之谓也言自治贵严也今反其道而为之故曰公之察事明于远而暗于近也　　上南所治桥梁山川原许开除正供不必门征户罚　诏书重惟恐累民而公故欲反之以为心知微旨君行制而臣行意非所以待尧舜也公之言曰南民狡狯无忠爱之心故一大创之不知忠爱者民之油然自生者也非可以威力取也今闻绅士设彩棚经坛公听之可止之亦可乃严拘为首将置之法及绅士惧而星散又大逆公意而牵持汹汹公之心以为彼绅士者当捆载而来为有司者当拒绝而去阴用其费而阳不受其名然后　　上不知而其道两便也然绅士既欲献媚于　　上必不肯捐费于无名之地　　上尚不肯累百姓又岂肯加罪于献媚之人此理之易明者也彼纳手旁坐而祸至醵钱忠而祸又至进退伥伥其能无怨乎古人先庚先甲革言三就皆所以帅民趋事也公于迎銮大典而无匪怒伊教之思故曰公之敬君知其小而忘其大也以上四者皆公之过而无人敢言者也枚之意公当行者不在是焉其一曰遵定制以肃官方夫属吏见督抚会典甚明府以上法不当跪道州县以上法不当自唱名先王制州县卑其职而不卑其礼者何也卑其职所以使民亲也不卑其礼所以防民轻也公何不体此意敬士尊贤其不法者劾之不使跪拜营求而得免曰尔固得罪于天子百姓也非得罪于我也其贤者荐之亦不使感恩曰尔固有益于天子百姓也非有益于我也如是则正人出人才得矣其一曰总大纲以扶政体朝廷官职各有攸司丞尉之权县不可侵州县之权府不可侵苟非其人劾去之官果冗宁奏裁之礼尊不亲小事卑不尸大功今宰牛蒱博之事动烦公访过矣枚闻雷霆之威不轻击人然一旦虺虺而下未有能跪而求免者公之访漕也缴张七县及其初也不劾一官使七县不当访而访为失明矣当劾而不劾为失刑矣疑者曰是何若蒿火之暴怒而无继也黠者曰是公之用诈也公明知七县漕政之不善而利其多费以办供张恐其不喻意也故威胁之又恐御史之纠之也故先为访案以待奏对地步非真欲剔其奸也在公未必有此意而形迹固已如是可不戒哉

其一曰远佥壬以停罗织夫官之争名犹商之争利也善为商者不居货则物价不腾人心亦静不善为商者挟奇邪谲觚以来则街巷聚观矣公一则曰振作再则曰锋利于是在位者莫不严乎如有急色两袪高蹶而张之曰某赋功某役某熏一豪某速一狱及考其实虽寻常簿书尚茫如也要知事果当为君子虽日行数百端必不肯烦称于上以炫其才今之事未行而言先至者公亦可知其故矣有事然后可藉端求见求见然后有言可陈有言可陈然后有恩可冀其同寅僚友往往互相攻发以求见悦于公而代其位又惮公之明而难欺也故司马谋太守之位必假别驾以挤之县丞谋州县之位必假簿尉以挤之何也使公之不疑也然公之不疑而去其一用其一则固已堕其术中而不悟树荆棘者徒受其刺树桃李者终饮其甘举错之间故宜慎也其一曰去权术而归至诚公之盱衡厉色呵官吏而忤朝贵者岂公之性哉公之术也从来英明之君恶人沽名尤恶人立党上之英明冠百代者也公知之深矣务在孤行一意时时为率作兴事毫无顾忌之状使官民诅我詈我而我之不好名也明矣内而九卿六曹外而抚司提镇从不以寒暄相接使人人眕目相视齐其口都无好语则我之绝攀援而无党也又明矣纵有过失难免弹射而一托之于招怨有素使　　上若曰黄某者孤立之臣也彼只知有君耳愚民憎之同列忌之是宁足相排笮耶愈毁之乃益所以深誉之久而人人知其毁之无益则亦不复有以蜚语上闻者矣古大臣则不然不求名亦不避名不与人为同亦不与人为公何不勉而进焉伏念公官宫保尚书子作监司年届六旬受　国之恩可为极矣人臣之荣可谓至矣自此以往虽爵上公加服于公亦何加增哉惟愿公声名流千万岁揖让于古大臣间而不以挟术固宠自足则于枚所倾尽陈说者或不无采取焉死罪死罪

　　清厘吏治三事疏顺治十三年　　　　　
给事中柯耸

臣思图治之道杜绝营私方可澄清官守轸恤民困先在严革弊端以臣得之耳目最确者约举三条敬为　　皇上陈之　一严上下之体以杜私自古有一定之官守即有一定之名分上官非养尊吏非曲谨也以体统严则情面可杜名节重则操守自廉近时积习相沿莫如官拜认门生明末凡经抚按复命列荐者去任之后方称门生乃流弊日甚凡州县之与府厅府厅之与司道司道之与督抚按往往师弟相称执礼维谨借门生为献媚之阶梯假执贽为行贿之快捷方式甚或旷废职业专务逢迎馈节贺寿百计结欢上官乐其趋承每至曲为徇庇安望有强直自遂私谒不行所称清白吏乎臣请行督抚按以后如有官拜结门生密访得实特疏参处不得知情容隐俾各官绝意钻营自必尽心职守简省结纳并可勉励公廉是亦清官守而肃吏治之一端也　一重巨之法以穷奸窟夫　朝廷重任方总在安民察吏故官府既有纠参胥吏亦有考察至于一二巨尤应执法严惩然臣见近日察访衙只行于小而不行于大不知官府之衙门益尊则胥役之狐假愈甚统计各省上而督抚下而司道书吏承差为数繁多通省之事在其掌握一切钱粮出纳文移迟速刑狱大小赋役高下那移脱换线索由己故一入衙门无不乘坚策肥良田广不知得之何来故江浙之间司道掌案书吏每名充顶之费辄须数千金苟非思取偿于一二事不难倍收于一二年胡肯出此重赀以营一胥吏之缺也年来州县之积无不改名易姓投入上司衙门虽屡奉　　申饬究竟具结遵行总虚文朦混按臣稍有瞻便多投鼠忌器不过以州县数人报解赎锾充数塞责乞　　皇上严饬方诸臣上自督抚司道衙门诸吏务须一体察访苟有罪迹昭著立行拏究如果能访拏大署巨憝考核之日当加奖赏如仍前仅以州县下胥充数者竟以不职论处庶吏令从公而人心允服矣　一禁官买以苏民累臣思人臣抚理一方官职无论崇卑俱宜仰体　　皇上爱民如子之心以惠养小民然爱民务先洁己自古廉吏有悬鱼瘗鹿之操酌水投钱之节方能扇布仁风助成化理近日贪接踵大者无论即其小者如官买物件一事积习难除在上司封发价银涂饰耳目未尝不谓发价平买其实所发之银不足原价之半而州县下吏阴喻其意或私派于里民或取办于行户物数既完原银并缴百姓累赔而不敢明言州县奉行而付之无奈故地方有一土产则百姓受一大害更或差役执票横索除买对象之外有供应饭食馈送路费数倍之苦乞严饬督抚按以后每府县州前及大市镇处勒石一通明刊奉　　旨不许官价勒买物件违者即以违　　旨论并计赃坐罪如州县官有奉上司衙门官买者罪亦如之如此则见　国法既严人心知儆廉隅少饬而民得安生矣

　　请厘吏治五事疏嘉庆五年　　　　　
御史张鹏展

臣边省庸愚知识浅陋蒙　　恩擢置谏垣夙夜兢惕无可自第思来自田间于民风吏治间有所闻谨条列五恭陈　　御览　一严幕友以肃吏治也幕友所以襄吏治而其弊也适以吏治之最者厥弊有三一则督抚用为幕友前经　　谕旨申禁闻督抚仍有踵行之者不可不严禁也督抚于上下之体严肃苞苴不易通即有私通尚恐碍旁人耳目惟用为幕友且题补驻省之缺晨夕出入无避忌外与各州县为同寅往来交密最易夤缘无从觉察是以营私之督抚无不用为幕友其害最深即使督抚无私而该上下通透借端撞骗亦所不免否则与官亲瞒隐该督抚表里为奸势所必至督抚养廉优厚岂力不能请一二幕友而必借　　朝廷名器提拔升迁以代束修之费即如直隶之吴兆熊李三晋系梁肯堂亲用为幕友之人声名狼藉吴兆熊由主簿征不数年升至同知胡季堂复题授冀州直隶州知州且题李三晋为驻省同知恣其出入所以不能免于物议也一则上司荐幕友于外省陋习遇有新州县到任作幕者夤缘求上司荐举或贿托上司之官亲幕友央求转荐督抚司道府均所不免其缺大者往往至人浮于事甚则有空食束修而不理事者谓之坐幕且该幕友以为上司所荐自高声价多方需索挟制本官稍有拂意即转司至上衙门煽动是非或与上司幕友遇案情翻驳作难是以州县之畏幕友更甚于畏上司其弊不可不除也一则幕友互相连以取重价凡幕友积习其惯在何省即于其省树声气党援倘有别省请来者即于上司同寅各衙门互相排挤使不能容而彼之党与乃固如福建之漳浦侯官广东之番禺南海等缺每缺用幕友四五人每人束修至千五六百千八九百不等一缺之束修已近巨万即小缺亦不下数千官之廉俸本有定制此种出自何项不得不朘削民间吏治愈难清理即有稍知节俭之州县而幕友之结党盘踞不可复挽其为害地方不浅也凡此三弊宜严行查禁而吏治可以肃清矣

一专仓库责成以重帑项也州县亏空仓库挪新掩旧各省积獘然皆近年间有督抚实力稽查设法补缀一二而一转手又已荡然各州县见积习相沿愈生玩狎终无完补之日州县自有廉俸且陋规未经尽革何至亏空臣思数十年来亏空之故有四一素性奢靡者需次旅邸已负逋累累甫到任即挪项偿逋在任内复纵性豪侈遂亏短日甚一专意逢迎投所好以邀上欢遇有美缺竭帑钻营希图保题倘上司经过多方曲探上意不惜巨费抑或劣迹经人告发竭帑馈送以求曲护一心地胡涂或官亲及长随散耗漫无觉察或因上司微厉声色即茫无主意遂不复顾惜帑项者有之一专意营私见近日亏空未即发觉自分才短无可上达到任即事侵渔或将帑项私寄回籍或开库为子弟捐官以为亏空系众人之事牵攀累或难尽诛所以侵私迄无顾忌也若因公赔垫以致短少实不过百中三五而已如此而督抚岂尽无知觉乃全无参办者何也臣思其故亦有四一则避处分亏空上司有失察之咎且有摊赔之责所以欲图趋避遂成徇隐一则恐牵连上司或受过之馈送供给所以不敢办一则徇情面虽有洁清自守并未受馈送办差之费而所藩臬道府不能保无沾染连累多人动成大狱所以能隐忍而不肯办也一则狃积习近来各省亏空俱未办出一人独办反或招刻薄之名遂至习为固然而恬不知怪夫以积习既深之后诛之不可胜诛但不早为设法经理军国重计听其糜耗日甚何时为认真之时是必思善后之宜以挽数十年积重之势也臣以为从前亏空须澈底查清而善后不可不预欲善后在易于举发欲易举发在专其责成若督抚司道同分重责反瞻顾而不易发惟以清查亏空专责之各道道事务稍为清简且一省数道分耳目易周或有亏空准其特参如无亏空亦每季出结咨部稍有虚一经发觉与亏空之同罪则该道必不肯身负重责听州县之奢靡纵侈借公帑苞苴以邀彼功名也且有贪婪之督抚两司亦稍惧该道之乘其后该道事关切己人亦不得议其刻此所以相制相维也虽该道权似于重然道之所查者亏空耳使仓库完全该道又何从而勒诈之且道若贪婪不法督抚原可参奏此更所以相维相制也

一宽童试考额以绝苞苴也岁科两试文武童生由州县录名送府由府录名送学政向来并无额数自前山西学政戈源奏请录送童生大加淘汰务取清通有五十卷不通者即议处州县戈源初意因年老厌事卷多艰于翻阅欲一时之逸而不知贻无穷之累臣见近来州县借词淘汰视为利薮有时应考童生仅录送一半及仅小半者而留其一半以为居奇之地往往有不录取者出银贿买数金以至数十金不等名曰买卷买多者多送买少者少送以臣前岁告假回籍一路目击耳闻所在多有伏思童生聪慧亦随时长进由县府试待至院考远或年余近亦不下数月不清通者转而清通正宜以励之一为渔利起见有钱者不通必取无钱者虽通必弃寒畯数金何处设措以致裹足不前小试为士子进身之阶似此其为人才之害实非浅鲜恳乞停止此例止许查明身家清白除刑丧过犯以及籍贯与例不符外其余行全送以杜绝獘累亦以广励士气也　一严禁滥役以奠边民也广西自乾隆五十三年兵靖安南而思恩南太平镇安泗城各府按户派拨民夫于各塘堡搬运军需自大功告蒇之后十余年相沿事竣而派累未裁每日需夫或数十或百名在塘堡伺候每一州县多则十余塘堡少亦五六塘堡而一邑农民散居各村离官道远者或数十里百余里二百里不等每日轮带粮食在塘堡露居野处荒废功业其小之人少力竭弃田逃散者更不一而足且塘堡本无当差之役惟往来胥役长随幕友客商人等出小费于各衙门营取夫票累路派拨近年民屡次上告督抚批饬禁革而州县离省会远者其胥役长俱愿塘堡有夫以任其恣派且每塘堡有登记往来公文之号书借此向用夫者讨取小费或村民间有不能当夫者每月暗补银于号书号书借此与衙门之胥役长随分肥怂恿本官拘累良民而地方官又或受号书等之月规遂仍颟顸奉文而不即裁革拘服田力穑之民日寝食于风雨尘涂之苦饥而不能谋食寒而不能谋衣奔走流离实难度日数府民生所关非浅此臣之所目击情形者伏乞　　饬下督抚严禁每塘堡立牌宣示并细访吏书胥役有仍前私敛侵肥者重治以示炯戒庶边氓胥安耕凿矣

一严采买以安民心也去岁吏部尚书刘权之奏准采买谷石于邻邑采买今春直隶总督胡季堂又请以邑难于搬运请仍在本境采买窃臣前省亲回籍家居三年往来数省访知民间之不便莫甚于采买而地方官之欲借以网利者亦莫易于采买臣籍隶广西上林县即以一县言之自近年来地方官俱私行采买按户分派每年或五六千石八九千石不等俱折银渔利乃嘉庆二年清查额应贮谷一万四千石之数反欠一万一千石奉文分三年买补每年三千余石而地方官因既奉文派累更多上年地丁米六千五百余石按粮支派每石粮谷二石已成一万三千石除应实买三千余石已冒买一万石之多外又按户每团买谷三百余石上林十三团又成四千余石重重派累百姓之苦不可言状且百姓或数十里百余里运谷至城街巷露居一旬半月而不肯收复向索费用谓之随封必如此而后使百姓愿升价折银也其实收谷不过十之一二而已一年如此而民困年如此而民更难支也臣原不宜言本地方之事第一邑如此各邑亦不相远一省如此各省亦不相远且采买普按钱户口则受累既同民力实不能支以至相约不领则官必多遣差役追捕势急则事端多矣前年贵州之兴义府毗连广西之西隆州边民不靖闻实因采买迫勒而起特地方官不肯实报而以邪教饰其名耳此种积獘南省视北省为甚至边省又更甚由一省言之离省会差远者又更甚也刘权之所奏亦必有所见闻请于邻邑买采不过欲杜派累之害而胡季堂又请于本境采买臣思派民采买向有例禁尚难尽杜不肖者之营私今明使于本境采买恐扰累更无所底且　畿辅雨水颇少谷价稍昂恐亦不可多方致扰恳乞　严饬胡季堂直隶所属欲于本境采买可否能保不派累闾阎如有私派一经访出惟该督是问则各州县方不敢派累而民气常静实久安长治之道也

　　条陈粤西二事上金抚军　　　　　
于成龙

一杂派之不可包于官由单之亟宜发于民也夫禁杂派　　圣旨严饬不啻再四然亦有确不可少者每岁之中造由单纸张工墨有派在县造实征纸张工墨有派药材本色额银不足有派表笺包袱额银不足有派春秋二祭礼不敢俭起解编银水盘费有派两次奏销水费用有派是皆一定之例万不能除但当堂与民公议期于足用眼同交出其派单有司朱墨点定散于见年存照纵有不肖料不敢将朱单多派留之百姓为口实也至于意外之事如往年助解云贵之饷费有派助各道之进表有派助浔州之水有派凡如此等咸由上派定原有定数应将原牌付与百姓从公议派完解庶有司无不可告百姓之事百姓亦无疑畏有司之心上下相知而缓急可以相济若夫愚弄猺獞欺其无知借口派项之多任官一力包管初则犹相照顾终则包外加派民苦不堪而逃亡相继是在亟为劝谕禁止也正赋杂项界限不明总由不发由单之过猺獞虽不识字彼亦知遇人而问不发由单则原熟所垦混淆不明杂派得而入之矣然今功令日严讳过愈巧印结甘结徒事纷烦若出其不意稽查一二乡民门其有由单否则官吏无所施其巧矣即如收银大流水簿俱系奏销时凭虚构撰无关实事止将纳银发票与由单合否而官吏又何所肆其贪也一有司之廉宜养百姓之泣诉宜详也夫官之于民犹父之于子父不慈则子不孝官不清则民不良边徼之民虽刁与腹里大异腹里有势宦挟制噩衿把持光棍肆恶若蠢尔猺獞则不谙官语不识文字惟听外江流棍唆哄告状诓骗使用及至提审茫无一应此粤西开辟初年之情形也数年以来百姓告官吏者不一非尽流棍之唆哄实有逼于不得已者且有司之于民宜化刁为良上下亲睦至于致民控诉亟官引罪自悔听上处分辞职离任庶不致于官民构讼以伤体统若反复争辨以祈免罪加民以刁纵使辨明无辜复何面目腼居民上乎倘民含不能剖诉则复增一仇民之官如立意与民洗则此风一倡复恐开刁诈之渐是在宪台默挽风化如有告官吏等事留中而不必明行按法而渐除之以去地方之以伸百姓之则官吏知警不至与民廷辩公法行而廉亦全百姓知状之未有准行也必俯首归家不敢居告官之名及官挂弹章百姓颂为上之明而不自以为得意是官之罪状取之议而无隐匿参劾之权端之于上而不显恃乎告讦如此则民情上达民风可且以省案牍之烦而上下蒙清静之休矣

　　请禁滥调疏山西通志　　　　　
田从典
  </div>
  <div class="pagination">
   <a href="皇朝经世文统编_page92.html">
    上一页
   </a>
   <span>
    ...
   </span>
   <a href="皇朝经世文统编_page88.html">
    88
   </a>
   <a href="皇朝经世文统编_page89.html">
    89
   </a>
   <a href="皇朝经世文统编_page90.html">
    90
   </a>
   <a href="皇朝经世文统编_page91.html">
    91
   </a>
   <a href="皇朝经世文统编_page92.html">
    92
   </a>
   <span class="current-page">
    93
   </span>
   <a href="皇朝经世文统编_page94.html">
    94
   </a>
   <a href="皇朝经世文统编_page95.html">
    95
   </a>
   <a href="皇朝经世文统编_page96.html">
    96
   </a>
   <a href="皇朝经世文统编_page97.html">
    97
   </a>
   <a href="皇朝经世文统编_page98.html">
    98
   </a>
   <span>
    ...
   </span>
   <a href="皇朝经世文统编_page94.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
