<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 189 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 189 页/共 192 页</h1>
    <div class="content">
前者伏蒙惠顾。垂询湖郡溇港情形。亟欲振兴水利。如云梼昧。亦复屈尊降贵。不弃葑菲。仰见执事饥溺为心。虚怀若谷。盖有鉴于兵燹之后。沟浍湮塞。塍岸摧圮。设今不治。民无所赖。起疮痍而登之衽席。计必以农田为始。夫水利者农田之本。而衣食之原也。窃尝考东南地势本低。湖州尤为洼下。万水所凑。触地成川。就大要言之。合郡之水。发源于天目诸山。建瓴而下。汇合于碧浪湖。出东运塘。酾而为渠者。不可以更仆数。要皆分泄各溇港以入太湖。东坡曰。三吴之水。潴为太湖。太湖之水。溢流吴淞江以入海。归熙甫称为古今不易之论。譬之人身。各溇咽喉也。太湖腹也。吴淞等江尾闾也。今欲导溇归湖。疏湖达江。通江入海。使之血脉贯通水无逆阞。非合两省之力不为功。昔范文正云。今之世有所兴作。横议先至。在当日已然。况今中原多故。边塞未靖。时诎举赢。恐成筑舍。不如先其所急。择要兴工。辱承明问。谨就一得之愚。疏于另纸。陵谷变迁。今昔异势。涔之见。必多舛漏。惧无以仰裨高深。良用悚。惟高筑圩岸一条。云籍隶乌程。向经目验。客冬今春又两次归家省墓。舟楫往来。见有同一村庄。甲圩被水。乙圩有秋。相距不一二里。而丰歉迥判者。询之里老。佥云去年霖雨稍多。一则圩岸高固障水。一则单薄遭淹。农民非不思培筑。无人为之倡。则相率因循耳。东坡有言。浙西水暵。乃人事不修之积。故胡安定教授湖州。特设水利一斋。所以为水患计者。至深远也。今者伏遇执事轸恤民艰。勤求农政。悲乱后之凋残。拯生民于垫溺。所望膏泽立沛。速赐举行。云亦部民。谨当虔瓣香。从乡耆老后。为执事上万家生佛之颂焉。临颖不胜引领待命之至。

一开浚宜先从北面起也。各溇属乌程者三十六。合大钱小梅口三十八。属长兴者三十六。乌程之大钱。为湖城东北入太湖要道。约二十里。深阔通畅。尚无浅滞。由大钱迤东至震泽县交界之湖溇。类多淤浅。必须分别开浚。查各溇北通太湖。北口乃其下流。禹贡治水先治下流。大小一理。故必先从北岸筑坝戽水。分段开浚。以次而南。地势水势皆顺。

一开浚浅深须标识水则庶昭平准也。张氏吴中水利全书。载宋宣和二年。立浙西诸水则碑。盖以验田之高下。设遇霖潦。即以量水之涨落。各溇港浅深不一。开浚丈尺。不得不随地增减。无水则以为之准。恐无凭测量。难期一律如式。即无以为一劳永逸之计。但采石立碑。既需时日。又多经费。断难猝办。办亦遽难周。今思一简便之法。请通饬各邑。尽境内石桥。定于某日某时。于石柱上各准平水横泐一画。以起一则。由下而上。用工部营造尺。每一尺为一则。递增至七则止。必于同日举行者。盖水有涨落也。此法不独可以测水。遇旱潦之年。即据以勘荒。官民昭然共见。胥吏无从隐匿。裨益农政。实非浅鲜。其碑式绘于另纸备览。

一分段估工派委员绅董稽察以杜弊窦也。河之开深若干。悉视水则。无可争执。惟面阔若干。可左可右。或旧时坍岸。为居民占种桑枝。阻碍水道。董事徇情。当开不开。或挟嫌作难。损伤房屋坟墓。甚或得贿舞弊。皆不可不预为之计。应令总董总司其成。分董分核其地。而以委员为之稽察。估工既定。即责令承办。各溇土方多少不同。分董以在溇归溇为宜。毗连处或须会同筹议。要亦各专责成。不必搀越。致多枝节。

一兴工宜待农隙也。山乡牛耕。人力较易。收获亦早。程安水乡。插秧在夏至后。刈稻在立冬后。而又有种麦种菜纳漕纳租之事。须至十二月方可筑坝戽水。正月方可挑土。而二月中又须赶紧完工。一值清明。则桑条将茁。蚕事将兴。无暇工作矣。

一用开河泥土培筑圩岸也。东南如苏湖等处。圩岸本来单薄。平时去水高不过二三尺。广不过尺许。人单行犹侧足。闲有隙漏。妇竖持木杴探污泥以补缀之。一遇淫潦。溪水涨溢。农民仓皇无计。搬取门板壁以为之障。舟楫避路。恐橹摇水荡岸坍圮也。风势稍紧。农民呼天吁地。哭声振野。眼见岸倾田没而莫之救。今以挑浚溇港之泥。即以培筑圩岸之用。前人成法。岸高六尺。基阔八尺。面阔四尺。以平水为准。务使一律杵槌坚固。其距挑泥之所。路途较远。则于田内取土。其取土之田。仍令南泥填实。按照全圩田数。派钱给价。寍丰毋啬。明人张铎有言。岸塍譬诸城郭也。城郭坚则外寇不能入。可谓善喻。兵乱以后。各处圩岸更多坍损。必须赶紧培筑。一圩固则一圩之农田先受其益。去年霖雨实不过多。而水灾何以甚重。应请饬查某圩因何淹没。某圩因何获全。便知圩岸之关系农田至为吃紧。不必侈谈远略。实可收得寸则寸得尺则尺之功。农民自顾身家。剀切晓谕。断无不乐于从事者。

一各溇有横港一二道均宜疏通也。溇港直干。南北三四里不等。其闲圩田围绕。又多横港。即古沟横洫纵浍横川纵遗意。横港不通。灌溉不利。且水涨时。干流峻急。易于溃岸。道光九年。疏浚溇港时。亦未能一律疏通。大约有人烟处。皆乐于开浚。以便汲爨。而空旷处不复注意。今开溇港。亟宜一疏通。

一筑闸口以谨启闭资蓄泄也。闸制起于北宋。有丰登稔熟康宁安乐瑞庆福禧和裕阜通惠泽吉利泰兴富足固益济二十七名。而皆冠以常字。今汤家港之常登桥。许溇之常禧桥。义皋之常裕桥。陈溇之常通桥。伍浦之常乐桥。犹存旧名。道光九年。重建闸板。乱后俱毁。闸夫每溇四名。向有公项存典生息。由府发归大钱司给予口粮。今成案已失。须另筹款。闸板之设。所以备暵潦蓄泄。旧制必宜复也。

一茭芦须铲除净尽也。小民贪小利不顾大害。往往向地旁私放茭芦。日积月累。充塞河道。此惟溇之南口横港为尤甚。亟宜铲除以通水道。

一溇口入湖宜一律改向东北也。太湖三万六千顷。西北无山。而风挟水涌。能使倒灌者。以西北风为最猛。泥水随风而上。即为淤滞之由。惟口向东北。则能避风。旧制如是。乾隆闲。误将口门改直。甚或改向西北。以致淤垫日甚。道光九年。虽有仍改东北者。尚未能一律如式。今宜正之。工不费。事亦易集。

一倾圮桥梁亟宜修建也。自经寇乱。桥梁每被毁拆。石落河中。碍舟阻水。或改小桥门。减去桥洞。皆水利所关。一遇霪潦。必至涌溢。今当开浚之时。宜饬董事各就地方桥梁。查明有倾圮者。报官委验。分别修建。疏水道兼以便行旅。

以上各条。就乌程溇港言之。昔吴越钱氏。于太湖旁设有撩浅军。专治田事。而以都水使主之。何等郑重。故国百年。水灾仅长兴一次。今不必轻言古制。然岁修之法。实不可阙。我　朝各府县设有水利同通县丞等官。今则视为具文。积习相沿。无足责也。诚能于疏浚之后。严饬专管水利官员。各就所辖境内。将河道已挑后。能否无壅塞。圩岸加筑后。能否无坍损。茭芦铲除后。能否无补放。或按月。或按季。分晰详报。以凭查核。再按春秋二季。遴委干员。会同地方官覆查。如有违越者。传集圩甲地保略示惩劝。督同整理。果能实力奉行。如此三年。吴兴水利农田。似亦渐可望治矣。至欲合苏常沿湖各港渎。上自天目而溯源。下至海口而竟委。量高度深。一律浚治。尤为万世利赖。此惟恃大力者为之。不敢轻议也。

　附水则碑式载东南水利略

　碑立垂虹亭北之左右。长各七尺有奇。左碑横为七道。道为一则。下一则为平水之衡。水在一则。高低田俱无恙。过二则。极低田渰。过三则。稍低田渰。过四则。下中田渰。过五则。上中田渰。过六则。稍高田渰。过七则。极高田渰。如某年水至某则为灾。即于其则刻之曰。某年水至此。值各乡报灾。官司虽未及踏勘。而某等之田被灾。已预知于水则之中。为民牧者。验则以得其实。而虚冒无所容矣。右碑分上下二横。横六直。凡十二直。直当一月。每月三直。直当一旬。凡三十六旬。每旬验水之涨落。法如前。

＊图表，未打出＊

　按吴中水利全书。宋徽宗宣和二年。立浙西诸水则碑。凡湖陂泾滨河渠。自来蓄水。溉田通舟。官为按核打量丈尺并地名四至。均镌之石。偶遇水灾。官司验碑。早悉其实。自水则失。苏湖数郡遇水灾。胥吏借勘灾。而百弊丛生矣。沈江村曰。吴江二碑。石刻甚明。正德五年犹及见之。其横六道中。刻宋熙三年水到此。七道中。刻元至元二十四年水到此。正德五年大水。城中街路皆不通往来。稽其碑水到六则。与宋熙同。则元之水犹过也。今石尚存。而宋元字与横刻之道。尽凿弃矣。止有减水则例四字。亦非其旧。今又数百年。谁复问有水则哉。苟能修复水则。以验田之上下。既杜勘灾不实之弊。即以兴水之利也。

　　湖州水利议　　　　
宗源瀚

湖州之水。发于天目之阳。经杭之临安余杭。抵湖之德清武康等溪。而赴碧浪湖者为一派。发于天目之阴。绕湖之孝丰安吉长兴。而赴碧浪湖者为一派。而又有近郡妙喜众山之水合之。此来源也。由碧浪湖下游。经东门之菜花泾。分支入江苏之平望。而正干仍出湖之大钱诸口入太湖者为一派。由湖郡之西南门穿城河。出北门诸溇港入太湖者为一派。而中有东运河北塘河纵横贯之。此去委也。来源不一。皆以碧浪湖为渟蓄。去委不一。皆以出溇港入太湖为归宿。碧浪湖所以与溇港并重。自来言水利者必须并举。近数年程长境内。溇港六十三处。皆有疏治。而不免复淤者。西北风起。太湖万顷之水。挟沙泥倒灌而入。无闸板拒之。安得不淤。且上游碧浪湖沙涨成洲。阻西南山水。使不得奔腾奋迅。以出溇港。收藉水攻沙之效。又安得不淤。故今日言湖州水利。固须疏淤溇。治诸闸。而碧浪湖尤须大浚。湖东西涨沙。有长至二百丈及五百丈者。工程诚为浩大。然此湖不治。西南众山之水。泛滥四溢。未至诸溇。先已为患。郭西湾百余庄之田。俱在巨浸中。此即七十余溇。逐一深通。庸有济乎。杭嘉湖连年水灾。前两年咸归咎于江水盛涨。顶起湖水。今年楚皖金陵皆水。江未尝不涨也。而杭嘉湖无水。且十日不雨。田即干坼。足见杭嘉湖之灾。与江水无涉。皆由境内水利不修。阴雨偶多。山水暴发。四溢为害耳。年复一年。田畴日荒。田赋日紊。吏治民生。胥受其病。若苟且补苴。图省经费。旋浚旋淤。巨万之钱。转成浪掷矣。至于源中之源。碧浪湖之上。有余杭之南湖。南湖不治。亦害嘉湖。委中之委。有吴江之长桥等处。吴江不治。太湖水出海不畅。昔人皆已详论之。然南湖湮废已久。长桥境隔江苏。必碧浪湖先治。而后可徐议南湖。必碧浪湖与溇港皆有大举而后可言吴江。膏肓之疾未除。未可遽议肢体。当以大浚碧浪湖与整治溇港诸闸为首务也。

　　福建行省重浚城河碑记代
庄士敏

沟洫之利。由来尚矣。八闽都会。形胜冠乎列州。自晋严高筑城浚河。因其地势。西南隅引潮。东北隅纳诸山之水。以备守御。以制灾眚。越今垂二千载。代有浚治。历年既久。辄更湮塞。前志所纪。如唐韩翃宋曹颖叔程师孟赵忠定。及明之谢蕡江铎熊尚文陈邦瞻诸贤。咸可称述。而蔡忠惠之行水。先广疏渠浦。以畅城河之源委。遂使襟带环抱。萌庶鬯然。舟舶驩呼。鳞次栉比。譬诸一人之身。脉络贯通。营卫大适。此邦之所以殷阜繁昌者。岂不由此也欤。洪维我　朝子爱黎元。大吏奉宣德意。惟恐不及。粤在康熙之岁。浚城隍以及内河。行省利赖者百余载。咸丰初元暨同治之年。皆浚而后塞。四关之内同于行潦。閟灵乖泽。民大不便。余来福州。循览四顾。良用慨息。绌于库藏。低徊久之。维城濠承西河委波。以分布于四门。西河之纳不宏。虑潮汐骤涨。时或泛溢。人力所致。而先西河以暨城濠。而后郡治畚挶。可次第举也。乃揆程经用。仍其通而疏其壅。请于制府。以道员沈君赓扬领其事。而遴干吏为之佐。肇始洪山桥。东南流环大凰山。迄于西水门。凡二千二十五丈。更治西水门外濠。迄于南郭通新港之江流。其在城以内者。起西水门之观音桥。稍折而南。经东至古仙桥。合水部门之水。北逾桥。汇流达西水门。而东北隅之水。入汤水门。西越杨桥至双套桥。汇观音桥之支流。出北水门。又杨桥之别流。北注于达明河。迥绕萦拂。蔚锺灵异。长至令辰。筮吉举锸。筑防截流。俄顷告涸。千夫云集。受署惟谨。若乃衢巷偪仄。担土无措。则先瀹南岸。决堤纳艇。运致郊原。用肥畎亩。旋又下遏。更理北岸。高下通理。涂无怨咨。役不逾时。十旬而毕。为费通七千三百有奇。取诸海市罚锾。不縻正帑。自今以还。茹溪纳湖。无溢无竭。都市万户。抱瓮饮甘。往视西郊。商舶辐辏。讴谈疆畔。欢溢行旅。余与沈君秉制府之成算。赖邦人之踊跃。委任寮佐。用底于成。司爟加谨于炎方。守吏骛精于隍堑。未敢远希忠惠。或庶几髣万一焉。若夫通塞靡常。前事可鉴。因时宣泄。益扩美利。以后之君子。董斯役者。某官某某。应附书。

　　湖广水利论　　　　
魏源

历代以来。有河患。无江患。河性悍于江。所经兖豫徐地多平衍。其横溢溃决无足怪。江之流澄于河。所经过两岸。其狭处则有山以夹之。其宽处则有湖以潴之。宜乎千年永无溃决。乃数十年中告灾不辍。大湖南北。漂田舍。侵城市。请赈缓征无虚岁。几与河防同患。何哉。当明之季世。张贼屠蜀民殆尽。楚次之。而江西少受其害。事定之后。江西人入楚。楚人入蜀。故当时有江南填湖广。湖广填四川之谣。今则承平二百载。土满人满。湖北湖南江南各省。沿江沿汉沿湖向日受水之地。无不筑圩捍水。成阡陌治庐舍其中。于是平地无遗利。且湖广无业之民。多迁黔粤川陕交界。刀耕火种。虽蚕丛峻岭。老林邃谷。无土不垦。无门不辟。于是山地无遗利。平地无遗利。则不受水。水必与人争地。而向日受水之区十去五六矣。山无余利。则凡箐谷之中。浮沙壅泥败叶陈根。历年壅积者。至是皆铲掘疏浮。随大雨倾泻而下。由山入溪。由溪达汉达江。由江汉达湖。水去沙不去。遂为洲渚。洲渚日高。湖底日浅。近水居民。又从而圩之田之。而向日受水之区十去其七八矣。江汉上游。旧有九穴十三口。为泄水之地。今则南岸九穴淤。而自江至澧数百里。公安石首华容诸县。尽占为湖田。北岸十三口淤。而夏首不复受江。监利沔阳县亦长堤亘七百余里。尽占为圩田。汉江下游。则自黄梅广济。下至望江太湖诸县。向为寻阳九派者。今亦长堤亘数百里。而泽国尽化桑麻。下游之湖面江面。日狭一日。而上游之沙涨。日甚一日。夏涨安得不怒。堤垸安得不破。田亩安得不灾然则计将安出。曰。两害相形。则取其轻。两利相形。则取其重。为今日计。不去水之碍而免水之溃。必不能也。欲导水性。必掘水障。或曰。有官垸民垸大碍水道。而私垸反不碍水道者。将若之何。且有官垸民垸而藉私垸以捍卫者。并有藉私垸以护城堤者。将若之何。且私垸之多。千百倍于官垸民垸。私垸之筑。高固甚于官垸民垸。私垸强而官垸弱。私垸大而官垸小。必欲掘而导之。则庐墓不能尽毁。且费将安出。入将安置。应之曰。今昔情形不同。自有因时因地制宜之法。如汉口镇旧与鹦鹉洲相连。汉水由后湖出江。　国初忽冲开。自山下出江。而鹦鹉洲化为乌有。又如君山自昔孤浮水面。今则三面皆洲。水涸不通舟楫。岳州城外。昔横亘大沙滩。舟楫距城甚远。今则直泊城下。又如洞庭西湖之布袋口。今亦冬不通舟。此则乾隆至今已判然不同。皆西涨东坍之明验。水既不遵故道。故今日有官垸民垸当水道私垸反不当水道之事。今日救弊之法。惟不问其为官为私。而但问其垸之碍水不碍水。其当水已被决者。即官垸亦不必修复。其不当水冲而未决者。即私垸亦毋庸议毁。不惟不毁。且令其加修升科。以补废垸之粮缺。并请遴委公敏大员勘上游。如龙阳武陵长沙益阳湘阴等地。其私垸孰碍水之来路。洞庭下游。如南岸巴陵华容之私垸。北岸监利潜沔之私垸及沙洲。孰碍水之去路。相其要害。而去其已甚。杜其将来。而宽其既往。毁一垸以保众垸。治一县以保众县。且不但数县而已。湖南地势高于湖北。湖北高于江西。江南楚境之湖口日蹙日浅。则吴境之江堤日高日险。数垸之流离。与沿江四省之流离孰重孰轻。且不但以邻为壑而已。前年湖南汉口大潦。诸县私垸之民人。漂溺者亦岂少乎。损人利己且不可。况损人并损己乎。乾隆闲。湖南巡抚陈文恭公劾玩视水利之官。治私筑豪民之罪。　诏书嘉其不示小惠。苟徒听畏劳畏怨之州县。徇俗苟安之幕友。以姑息于行贿舞弊之胥役。垄断罔利之豪右。而望水利之行。无是理也。欲兴水利。先除水弊。除弊如何。曰。除其夺水夺利之人而已。

　　疏分汉水支河说　　
江开

楚北之水。江为大。汉次之。而汉之为患。较江为尤甚。岂神禹之遗害无穷乎。汉自嶓冢发源。至郧县入楚界。又数百里至襄阳。两岸非崇冈即峻岭。夹之而下。故襄阳以上无泛溢。绕襄阳城北。汇河南之唐白二河。地势平衍。始无所制。涨盛则横流四溢。巨浪滔天。落则平沙浩浩。水少滩多。自襄阳至安陆。河极宽广。安陆而下。入潜江界。以次而狭。然两岸相距犹里许。历天门沔阳汉川。渐行渐窄。仅数十丈。及至汉阳之大别山入江。其宽不过数丈而已。夫汉之来也。三千余里。收秦之汉中兴安。带楚之郧阳襄阳。汇豫之南阳诸水。奔腾于万山之中。泛滥于三澨之口。然后安陆德安汉阳三郡之水又尽入焉。水愈下而愈多。河愈行而愈隘。约之使不能泄。其不溃堤决防者。未之有也。且兴安汉中郧阳三郡。据汉上游。山民生齿日繁。老林随在开垦。山陡土松。每遇大雨。沙石俱流。河身日见淤塞。自襄阳而下。直至潜江天门以上。河心垫高。几与岸等。水无所容。而专恃堤防以遏之。是激之使怒也。然则将如之何。曰。激之则怒。分之则安。汉水自襄阳而下。其南岸经宜城荆门潜江沔阳。至汉阳止。其北岸经锺祥京山天门汉川。亦至汉阳止。分疏之法。不必废田亩抉坟墓伤地脉毁民居也。泽之两岸。旧有支河。分泄水势。潜江之泽口。迤西南流由田关历高家场过张公嘴丫角庙。汇入长湖桑湖。出荆川之黑穴闸归江。又由监利之福田寺闸。出沔阳之新堤茅江龙王庙二闸归江。又由官木岭。历监利之杨林关沔阳之戴家堤太阳脑沙湖达沌口归江。泽口以下。又有芦伏河。近名县河。南流由排河渡历监利之柳口沔阳之沈家河口入府场河出沌口归江。又沔阳则有仙桃镇之渡口河由小石村历李云口太阳脑出沌口归江。此五者皆在汉之南岸者也。其北岸亦有二焉。一为天门牛蹄口。历田二河出汉川之麦旺嘴仍入汉归江。一为汉川之张池口。历邵家嘴葱担沟汇洋子港至柘树口出涢口归江。以上支河共七道。合汉口正河而八。亦犹黄河之水疏之为九。以弱其势。则汉之支河。未始非禹也。禹岂遣害后世哉。自被淤塞。涨则舟楫仅通。涸则涓滴不泄。其甚者几成平地。略具河形而已。冬春之闲。既不能预消积潦。夏秋之际。又安望分泄洪流。近年以来。愈讲堤工。愈多水患。其故何哉。尤可异者。本年汉水一涨。上下溃堤十余处。四望乐郊。尽成苦海。以为堤工之不坚。司事者固不足以逃其罪。然合数千里之水放之于泥沙壅塞之上。不求所以分其势。欲尽驱之使由汉口数丈之壑以入江。恐虽镕金铸铁以为防。亦断不能安然无事也。然而疏通之费。亦未易言矣。奈之何哉。奈之何哉。

　　条陈江汉修防事宜疏道光十三年　
黄爵滋

臣惟　朝廷之经费有常。闾阎之生聚不易。故利国首在便民。而病民必至妨国。窃见楚北一省。频年以来。屡被水灾。一经大吏飞章入告。仰蒙　　皇上恩膏立沛。凡抚赈蠲缓。已不下百有余万。且以民力拮据。堤防不能及时修筑。　恩准借用帑项。楚北人民。宜何如沦肌浃髓。伏查他省水旱偏灾。或数十年而一见。或数年而一见。惟楚北水灾。年年如是。下游各省均受其患。夫江防本非河防可比。河防之岁修。动关　国帑。江防之岁修。出自民闲。然修之者民。治之者官。得其法则民力易集。不得其法则民财既耗于无用。而　国赋且至于坐亏。即如见在议蠲议赈。已岁糜帑金数十万。若不及早图维。恐将来江汉之闲。尽为泽国。更难措手。臣就所见闻。得其大略。敬为　　皇上陈之。

一堤工民修旧章宜变通也。楚北堤工。有官征土方。延访绅士领修者。有民闲自为修理者。有官督民修者。三者俱不能无弊。而惟官督民修之弊为尤重。盖其例向于每年勘估堤工后。应需土方若干。即按照合境粮石分派。刷印土单。每里择殷实老成之人。由州县签为董事。使之按单照粮收土修堤。土之多少。官估其数。而分文不入于库。堤之高厚。民任其事。而追呼不烦于吏。立法未为不善。乃积久弊生。陋规层出。每次签点。汛员等恣意需索。而尤甚者。莫如工房书吏。改换另签有费。给发土单有费。具认承充有费。于是董事等所收土费。已尽花散无余。不得已破产倾家。以苟求讫事。故每逢签点之时。粮少之里。粮户无不视为畏途。其有粮多之里。则又有人钻充顶替。与工书表里为奸。甚至工书亦自包揽顶替。盖董事深知修堤之害。情愿以重赀倩其包办。而该书等又可以所收之土费。尽供其欲壑。每年除按月外。甚有旧堤并不加高培厚。反将旧土铲刨见新。藉掩耳目。水愈长而愈高。堤愈修而愈薄。频年堤工之溃决。其弊率由于此。是楚北堤防。本以卫本境数十万之民。而先害数百无辜之民。及修筑单薄。不能抵御。终且合数十万之民而尽害之矣。或谓改法不如剔弊。不知见在民修。百弊丛生。上有剔之之法。下即有避之之术。断难厘剔净尽。似不若改为官修。以专责成。其征收土方及督率稽查也。则归之州县。其分段承修也。则责之汛员。其勘估验修也。则任之道府。一年一轮。务须亲诣工所。不得代估代收。至征收土方之法。应于每年勘估定后。实须土方若干。仿照钱粮例。刷印土单。照例定夫价征收。务限十月前一律征收完竣。以便兴工。或谓州县征收土方。恐奸胥猾吏。不免有浮冒之弊。此则全在州县之查察。岂得诿为胥吏之难防。如谓州县设遇偏灾。征收难齐。恐致有误要工。不知向来民修。亦系照粮派收。原非另有见款发给。况民闲自相收取。往往难以收齐。归之官征。自不至有拖欠。楚北人民。无不情愿多派土方归之官修。得以享安闲之利。斯便民而非以病民矣。一宜严定考课章程以示劝惩也。查河工见例。在工人员。安澜则予以超擢。溃决则立予严谴。立法实为尽善。江汉二堤。同属赋命所关。似应一律办理。况楚北屡被水灾。请帑修筑之堤。已不下数十处。而每年所溃决者。总系民修之堤。总不闻官堤有溃决之事。盖民修之堤。汛员及工书等。以其并无功过。是以恣意需索。而州县亦以毫无考成。漫不经心。如此办理。安能保不溃决。至官堤则系领项承修。有十年保固之责。不能不亲身驻工。层土层硪。修筑坚实。是以从无溃决之患。然请项之堤。祗有保固。并无议叙。尚能如此尽心。若改为官修。严定考课之法。知必互相鼓舞畏惧。工程定臻稳固。应请仿照河工条例。于三汛后是否安澜。督修及承修官应如何分别劝惩之处。严定章程。每年由道府核实加结转报。督抚专折具奏请　旨。州县之自顾考成无论已。即汛员虽属微末。而既定劝惩章程。亦无不爱惜身家。奋志向上之理。再楚北州县所管堤工。有数十里者。有百余里者。且有延长至三百余里者。未免有鞭长莫及之虑。应请将同知通判等官。职列闲曹。事务较简者。酌改为江汉二防厅员。所属州县中有堤工较长者。令其分段管理。一切修防事宜。及三汛后考课。均照州县之例。惟土方仍由州县征解。如此分任有人。而修防愈资得力矣。

一防险之法宜豫讲也。楚北堤工修竣后。并不豫备土牛。一遇水势泛涨。急须用土抢护。而堤内或遇天雨流连。淹渍居多。苦于无土可取。不得不袖手旁观。以致频遭溃决。又闲有州县向设圩长。按亩派费。购办柴料。搪护风浪。该汛员等又尽追比入己。并未见持一柴一料上堤。夫以单薄之堤。值盛涨之时。加以风涛鼓荡。则防险之法。自不可不豫为讲求。今既拟改为官征官修。应于每年勘估时。即将土牛一并估计在内。每座高二丈。底宽二丈。面宽一丈。四围如一。相距祗许一丈。不得过远。至柴料实为防险之要物。楚北沿江滨汉。均多淤洲。芦苇丛生。向例所纳芦课。甚属微细。不若改征柴束。以济工用。盖风狂浪涌之时。遇有坍塌汕刷处所。以新土填上。立即洗刷净尽。惟仿照河工搪风柴埽之法。外面以芦柴扎缚成捆。木桩贯插其中。务须料垛高过于堤二尺。浪不能上。自可免汕刷坍塌之患。再楚北州县所管堤工。其延长者往往数十里。孤堤并无人烟。该汛员等遇何处有险。一时不及得信。应请嗣后每三里设立芦棚一所。每棚设堤正一人。堤夫一名。棚悬锣一面。即着保甲长充当。每年四月闲。饬令上堤。至霜降后方许归家。昼夜巡防。遇有险要处所。堤夫即飞报汛员。堤正一鸣锣集夫。勤则有赏。惰则有罚。而防护可以无虞矣。一宜多开支河以泄水势也。江汉二水。向有九穴十三口。分泄水势。自元明以来。湮塞过半。名亦多无可考。其尚能指名者。惟江陵之郝穴虎渡穴。石首之调弦穴。监利之赤剥穴。松滋之采穴。潜江之里社穴。六穴中亦惟虎渡调弦二穴在江之南岸。尚可分泄江流。以达洞庭湖而仍归于江。汉水则向有三台湖为潴蓄之所。近亦淤垫难容。其泽口一处。亦系分泄汉水。然不在九穴十三口之中。且其地亦多淤高。大汛之时。方能灌入。由江陵监利沔阳汉阳以达于江。所有各处引河。又复节节淤阻。不能畅流。反致弥漫。此时若访求九穴十三口故道而尽复之。毋论工巨费繁。势有不给。且其地人民聚族而居。田庐坟墓。历有年所。一旦尽令迁徙。愚民安土重迁。势必议为纷扰。似不若相度情形。于内面近堤本有河港者。因而开通之。原可分泄之支河。如虎渡调弦二穴疏瀹之。其堤已溃口难以堵筑者。顺使利导之。务使水分其势。不得壅遏为患。然后坚筑堤塍以资抵御。盖治水之法不外宣防二端。徒宣而不知防。则水有泛滥之忧。徒防而不知宣。则川有壅溃之虞。二者必不可偏废也。或谓开疏引河。费用不赀。此则全在大吏倡率地方官各就本属如法确切勘量。使百姓晓然知宣泄之利。正所以为堤防之固。楚北绅商富民向称好义。明立优叙章程。剀切劝谕。当无不踊跃输助。即有不敷。筹款垫办。　　皇上视民如伤。谅蒙　俯允所请。此则一劳永逸之策。而江汉二水可期顺轨矣。以上数条。于楚北见在情形。似为紧要。相应请　旨饬下该省督抚。如可采择。即议施行。

　　查勘襄河各属被淹情形疏道光十九年　　　
湖广总督周天爵

窃照湖北地方。外江内汉。素称泽国。濒水各州县。全赖堤塍为之保障。本年自四月以来。汛水次异常泛涨。荆州万城大堤幸保无虞。惟滨江下游之黄梅县暨上游之江陵公安石首监利等县江支各堤。及滨汉之汉川沔阳天门潜江京山锺祥各州县垸堤。多有漫溢溃决之处。诚恐被水民人。流离失所。正在办理抚闲。钦奉　谕旨饬查。当即会同抚臣伍长华奏请　　圣恩动项抚。一面分别委员会督地方官妥为办理。并附片陈明臣俟审办要案完竣。即亲诣查勘。及起程日期。先后奏报各在案。兹臣于八月二十九日登舟。由汉阳溯流而上。先查汉江堤段。至九月二十日行抵锺祥县堤工已尽之处。凡七州县。共阅堤工七百余里。其闲已经堵塞者凡十余处。至大湾险工。沙尖对射。致溃口宽大。激成深潭。骤难施力者有三段。其一为沔阳所属之龚家垸。再北七八十里。为天门之上中洲。其最大决口六百余丈。属京山之张壁口。查张壁口。与前　钦差大臣奏明勘办之王家营工相去二十里。此地工段。上下百余里。屡筑屡溃。所以然者。缘锺祥以上。俱无堤岸。河身宽阔二十余里。至锺祥县城以下。始以堤束之。河身骤形窄小。一遇迅涨。湍流怒涛。力不能逞。又兼大湾之处。淤成沙洲。偪大溜于堤畔。下刷根脚。往往水未到堤而已坍塌者。其根脚先溃也。是以锺京二邑。沙压之地无算。害因附汉一带之支河。经前明有人奏议堵塞。以致有堤之处。水不能容。又况河底淤高。当盛涨时。溜急不能下咽。致水患日甚一日也。为今之计。其上策莫若就张壁口溃堤分泄之水。任其下流归天门沔阳之通顺河。就水涸落之时。于支河二面筑堤束之。迤逦至于汉川之郧口入湖。再汇于江。其办理之法。一半民力。一半借帑。所费不过十余万金。则六七百里之汉江。工段不甚吃重。然后有所措手。然创始此议。天沔之民必不乐从。盖祗知上流堵筑。求免目前之害。而罔计水患之岁岁皆有。徒有避害之名。而仍蹈受害之实也。至堵筑张壁口。察看情形。虽不若王家营十八万之多。然痛减亦须一半。又此处相去二十里之杨堤湾。又二十里之渡船口。非大加草工。俱难保无虞。

又楚省州县。于河工多所未谙。凡遇险工处所。均护堤而不护滩。虑其一堤不支。其外又筑月堤。是以张壁口连筑三堤。而顿时俱废。查抢险之法。莫善于险工之上。先筑挑坝以撑大溜。其陡险之处。镶护草坝以固根脚。此黄河御险不易之法也。又防堤必先护滩。查汉江一带。其滩有十余丈宽者。有高出水面一二丈者。而州县多任其崩卸。不知将陡立之形。削为漫陂。是以六七丈之滩。夏汛一至。化为乌有。殊不知漫陂止于冲刷。陡峭则必崩裂。谨按禹贡九泽既陂。此陂字可谓尽物之性矣。臣悉心筹维。祗有多购芦苇。堆贮险处工所。仿照黄河办法。先立挑坝。再将单薄堤段。靠水镶护草工。庶足抵御急溜。特是楚省芦苇料俱少。祗可择要办理。届时臣亲身沿江汉上下指示督修。并一面饬令州县于湖滨堤畔广栽芦苇。为预备之计。惟张壁口一处情形。或就分泄之水。使之冲刷成河。或仍行堵塞以归正流。照依王家营办法。必须冬令水涸。确勘形势。再行奏明办理。又现据被水各地方官禀报。或勘不成灾。或成灾五六分以上。已饬道府等覆勘明确。汇案具奏。第成灾之区。例应分别抚加赈。而放赈之弊。不可胜言。以小民一月口粮。折银一钱五分。加之里保之冒开户口。刁生劣监之挟制欺讹。胥吏劣员之句串侵蚀。沾　恩者未必皆贫民。而糜帑无穷矣。再灾民失业。明年应修之险工。责以按户派钱出夫。实有不给。势不能不仰借于　国帑。既放赈。又借帑。　国家经费有常。岂能堪此无已之求。臣拟将四穷无告之民。姑照例安抚外。其余应给口粮者。悉以工代赈。计自冬月兴工。至明春蒇事。将届麦秋。可期接济。方之放赈。所全尤多。容俟通堤勘定。应需修筑堵溃之费若干。再当会同抚臣伍长华熟筹妥计。奏明借帑办理。所有臣查勘被水大概情形。暨拟办抢险修筑以工代赈缘由。合先恭折具奏。伏乞　　皇上圣鉴训示。再臣沿途查问粮价。每石在三千文以内。殊不昂贵。民情甚为安帖。合并陈明。

　　查勘江汉情形酌拟办法疏道光二十年
周天爵

窃臣因道光十九年。江汉盛涨。堤塍多有漫溃。饬令各府县及时兴工。认真修筑坚实。臣恐办理未合机宜。必须亲赴工次料理。春闲自安陆始回。又赴沿江一带督查。业将万城堤工办理草率之道府同知各员。奏参在案。兹臣自荆州顺流而下。稽查各县工程。俱属认真。如江咸嘉蒲四县公堤。于原估之外。有多做加宽二三尺六七尺者。监利廖六工。本系原估土工。而加外皮三合土及草工者。其余各处。有看出险工。不在估列。而自行捐修者。有仅如原估丈尺者。颇变从前办工习气。但臣愚昧之见。江汉延长俱有千余里。以两面计之。各有二千余里。一处疏防。百里为壑。纵每岁加高培厚。而极险地段。一坍数十丈。旋培旋圮。人力莫施。若仅恃筑堤。似属扬汤止沸。终非拔本塞源之计也。兹臣相度形势。酌拟疏堵办法六条。敬为我　　皇上陈之。一查大江形势。与汉水迥殊。大江纳云贵川粤各省之水。更有无数溪河入之。派流既多。其江身规模亦复壮阔。两边滩岸。远者往往三四十里。水有容与之地。闲有曲折。每折湾即有百里。惟折湾之处。有沙滩对面挺峙。湾处冲刷偪窄。溜趋一面。其险工倍难于汉水。缘汉水冬月消缩。于水底可以造作挑坝。撑溜外趋。江干一有险工。水激成渊。不能施工。即强作坝头。亦不甚长。撑水无力。距堤十余丈。即若无堤者然。其坍卸可以一年剥及堤根。此挑坝堤工。皆非捍卫江浪之长策也。是以多费无成。惟有于对岸克制沙洲之法。可以有济。查从前铲除洲滩。皆以人力爬疏。而靠河之水。浅弱散漫。冲刷无力。因此旋疏旋淤亦属无成。臣筹思既久。因得以水治水偪溜克沙之法。法于沙滩上游微洼之处作一引坝。拦水入口。俾源源汇凑。势蓄力专再作河堤。障其外面。以堵旁泄。即以穵沟之土。作筑堤之用。必筑之下流水深之处为止。宛若鱼形。口宽尾窄。查挑坝形如撇画。支水外出。引坝形如偃月。拦水内入。一逢盛涨。汇江流浩瀚之势。纳于沟渎之中。溜急势猛。不得畅泄。其挫浮沙。必如摧枯拉朽。是以于监利县尺八口地方作为引坝。不数日刷深丈余。费不满千金。而成功颇大。然初饬州县为之。人皆不信。固以所费微末。有何益处。不知医疾不必苓。惟期有当而已。可惜今春坐失机宜。夫溜分两道。则险处必生淤长根。然后作筑挑坝。俾洪涛中趋。可以顺江流之正轨。而去无限沙洲阻塞之患矣。昔李冰云。深淘滩。浅作堰。此不易之理也。今一切反是。全赖堤工保障。虚糜不可以亿万计急。宜改图筑浚兼施者一也。

一江工筑堤。宜并力于北岸。而南岸不可普施。长江南近洞庭。水多去一分。则江患轻减一分。今之南岸。湖荡沙壖之地。民皆占之为田。筑成私垸。阻遏水道。分江之流者。仅有虎渡口调弦口二处而已。虎渡口在江南岸。与万城堤一涨一泄。相为表里。该堤不但保护荆郡。实系全楚安危。惟虎渡出水多。则堤不吃重。不然则势如累卵。盖江水自西蜀嵌束于万山之中。过枝江始得畅流。其水力正悍。必大分泄之。然后自荆之下流方得安轨。今虎渡口。江流甫入不数十里。即形高仰。水之来源甚旺。而下流节节艰涩。其支堤之易。溃决也明矣。况堤外之地。低于河身丈余。一溃即建瓴。其法莫如以虎渡之东支堤改为西堤。别添新东堤一道。留宽水路四五里。下达黄金口归于洞庭。即古之油江也。然初为其费甚巨。又非数月可竟。是以今春修理。姑仍其旧。若得公正府道设法筹维。以渐为之。五年后放水纳于至低之地。则全楚上流之患轻矣。其下流在石首县之调弦口。去洞庭尤近。河之东畔。地势沮洳。必不可筑堤。留此三四十里沮洳之地。水大泻入洞庭。则下流之患亦轻矣。是以江之南岸。凡有通湖荡之处。皆不宜与水争地。缘石首以下。南岸多山。即有堤亦宜多设口门。若一一重关迭隘以障之。绝其入湖之路。其势能不并于北岸乎。今为之多方消纳。夫既宽其去路。又克刷沙洲。疏通正轨。则可以顺水之性矣。此南岸之情形为之必当审观大局者二也。一江北岸。非堤不可。缘北岸无山。而荆门襄郧所属数十州县。万山之水。不入江与汉者。皆汇于江北岸之湖渚溪河。是以孙吴时常作堰海以遏水限敌。其后宋刘申李师夔又作上中下三海。佑中孟珙引沮漳之水由江陵城西绕北入汉。遂通三海为一。而更为八柜。今瓦子长湖白鹭湖洪湖渠道通连者皆是也。水大时四五百里浩渺无际。而全赖一堤判隔江湖。堤堰不固。民不堪命矣。然岁修之法。宜于无险之工。堤畔多栽芦苇。以御风浪。节蓄民财。必用之于极险工段。修一段务得一段之力。则异于处处苴补。虚糜而无实用者矣。此筑堤之法也。乃堤里之水。三海八柜。尤不可不思宣泄之宜。查北岸自前任督臣汪志伊于汉川沔阳监利。江陵地方。设立闸座。冬启夏闭。其法甚美。惜不度湖之广狭。又不专在下游。所制口门。宽不过七八尺一丈不等。如屋大之盂。留一容指之口。冬月泄水无几。而夏汛续至。即须堵闭。固无济也。今易其闸门。改作滚坝。口宽七八丈。必居下游。冬启夏闭。可以涸出数百里滨湖之地。民得一季之利。其地休息已久。又俱肥美。可以胜数季矣。然滚坝尺丈既宽。购料甚属不易。查湖南巴陵县所属之柁港洲。有废庙。在湖滩旷荡无人之地。建于乾隆初年。一孀妇捐赀为之。后因藏聚盗贼拆毁。剩有基址十数亩。多长大条石。民闲渐有偷去者。该处去沔阳之新堤不远。水脚运之最易。而新堤居各湖之下游。出水势若建瓴。今以无用作为有用。可以费半功倍。而造滚坝不难矣。此北岸之宜防宜泄当次第清理者三也。

一襄汉形势。水性善曲。多有闷溜。刷根脚。又复挟沙带淤。多湾多滩。倍于大江。每遇汛涨。一日可长二丈许。汹涌奔腾。加之江水并涨。则溃决易矣。其差好者。祗有水落时水不甚深耳。治之之法。多为挑坝。宜施之于冬月水消之时。今春曾试为之。买旧船十余只。分置汉川沔阳天门京潜诸处。载之以土。沈于上游将险之处。挑动溜势以克沙。然后镶裹草土。创为挑坝。冲刷更为得力。惟一遇水长。则船沈不能到底。故莫宜于冬令也。至襄河堤工。其土性最为松浮。难于捍御风浪。非防风草坝。不能制其冲剥。非碎石堆砌。不能固其根脚。尤难者。极险之工。底土虚陷。施之以草。则漂浮而去。抛以碎石。则沈溺无踪。此等地方必于上游作长大挑坝。撑水外出。迨险处生根。然后再为护堤护滩。方保无虞。不然退挽月堤。或加高培厚。不数年水啮滩根。其险复至。且下面坍卸。堤身愈高愈危。故襄河舍作挑坝。其它皆下策也。一前此设施未合机宜者。徒恃退挽月堤以避其险。以致水之全力偪来。对面之河滩愈长。一挽不已。至再至三。不但民田废穵无数。而愈湾愈险。如兜溜入袖。所以溃决频仍。而民益困矣。然民之胥欲退挽而不悟者。何也。盖退挽一偪。当年即收挂淤之利。从此一岁之收倍于四五年。小民欣艳小利。而忘于受祸之大。地方官亦以此为治水不易之章程。劣生刁民。因而借兴大工渔利。一堤辄费巨万。此所以如理乱丝愈治而愈棼也。然愚民之狃于小利。不独退挽月堤。更有藉决堤以为利者。此地谚云五金六银。七铜八铁。以五六月水涨带淤。七八月带沙故也。治之之法。宜因其所欲而利导之。盖治襄水之法。不收其利。总无以祛其大患。淤者民之所利。无方以收之。始出之于决。不思一发无收而害随之矣。莫若于两岸堤畔。用石多砌斗门。一交夏令。水及斗门之半。则启之。过大则闭之。可以操纵在我。而垸垸受淤。且百道俱出。则分减已多。必不至宣泄不及。而有溃决之虞矣。况夏令之底水既小。即遇秋汛骤涨。亦能容也。年年受淤而地益高。则凡田之被淹者少矣。此收水之利以祛水患者也。一襄汉堤外。自锺祥以下七八百里。二面多有湖荡渍储陂外。入不能出。积年沈淹。民不聊生。不得已聚为盗贼。以苟延旦夕之命。甚可悯也。而襄之河身太高。非冬月水落不能宣泄。民皆穷于治堤。不暇计及。必痛关民瘼之州县。日计不足。月计有余。积渐添造滚坝。冬放夏闭。仿照沿江改作之法。于两岸低洼处所。为之引渠以吸纳湖水。湖消一片寸之水。可以涸出无数之田。小民其苏矣。此三者又皆汉水之情形也。凡此愚昧之见。大江之中。以引坝克沙夺溜为主。南岸分泄北岸作挑坝堤堰次之。襄河之水。以挑坝撑溜刷沙为主。而堤堰之用石用草作斗门次之。至滚坝宣泄湖水。其宜于江汉之闲则一也。特是　国家经费有常。安得事事糜之。臣惟有督率各该地方官先事豫图。力出于民。财筹于官。次第经营。以仰副　　圣主保又斯民之至意。

　　筹办襄河堤工疏
林则徐

窃臣前因大汛期内。各属堤。防险工林立。即于六月闲附片奏明出省督防在案。臣由汉阳泝流而上。经历汉川沔阳天门潜江京山荆门锺祥襄阳各州县。将南北两岸堤工。量明丈尺。分为最险次险平稳三项。以便稽查防护。其河滩宽远堤塍高厚者。列为平稳一项。若滩窄溜近而河形尚顺。堤虽单薄而土性尚坚者。列为次险。至迎溜顶冲。或对面沙嘴挺出。堤前嫩滩塌尽。以及土性沙松。屡筑屡溃之处。皆为最险要工。逐年必须加培。大汛尤资守护。且查襄河河底。从前深皆数丈。自陕省南山一带。及楚北之郧阳上游。深山老林。尽行开垦。栽种苞谷。山土日掘日松。遇有发水。沙泥随下。以致节年淤垫。自汉阳至襄阳。愈上而河愈浅。又汉水性最善曲。一里之近。竟有纡回数折者。此岸坐湾。则彼岸受敌。正溜既猛。即回溜亦狂。是以道光元年至今。襄河竟无一年不报漫溃。唯所溃之处。受患轻重。各有不同。溃在下游者轻。上游则重。溃在支堤者轻。正堤则重。如汉川以下。为汉渎尾闾。本不设堤。谓之厂畈。自此而下。沔阳高于汉川。潜江天门高于沔阳。京山锺祥又高于天门潜江。设使上游失事。如顶灌足。即成异灾。故防守之道尤须于上游加意。本年五月中旬。涨水甚骤。几于漫堤。幸上游均经保全。其报溃之白鱼垸长湖垸二处。一系下游。一系支堤。情形较轻。现在长湖垸业已补筑完竣。白鱼垸亦已钉桩。当饬该县严催业民集费抢筑。六月下旬。水又加长七八尺不等。现在甫经消落。仍恐秋汛复涨。禾稼在地。守护不可稍疏。而尤莫要于锺祥京山二县。查从前锺京交界之王家营堤工。溃决频闻。仰蒙　特命尚书陈若霖等临工勘估。前任湖广总督嵩孚驻工督修。经黄州府通判周存义建办石坝三道。挑溜护堤。至今十年。捍御极为得力。上年讷尔经额在总督任内。恐此工一逾固限。众心或有懈弛。仍甚可虞。复将该石坝三道。加培高宽。现在益臻巩固。惟京山第五段之张壁口。与锺祥第三工之万佛寺。两处堤塍。目下俱被大溜冲刷。堤身壁立。极为险要。臣亲勘之后。即饬该府县估办护坝。并相势筑做盘头。又于迎溜各段抛填坚大块石。斜长入水。追压到底。以资御护。业已设法筹办。不敢请动帑顶。至上年讷尔经额奏请修复锺祥县第十工之刘公庵何家潭两处溃堤。共七百二十八丈。并砌办石坝各工。此次经臣亲往验收。不独如式饱锥。且较原估更加宽厚。似此险要地段。须得有此结实工程。所有赔修之署锺祥县知县谢庆远。先因该工漫溃。奏奉　谕旨革职留任。今赔修工竣。可否仰恳　　天恩。准予开复。恭候　命下祗遵。再襄阳府城之老龙石堤。臣亦亲至查视。甚属坚固。足资保障。

　　樊城新堤记　　　　
贺熙龄

樊城踞汉水北岸。控滇黔秦蜀豫数省之冲。舟车四达。商旅辐辏。屹然为楚北一巨镇。而其地与襄阳相犄角。二城对峙。汉水中束。性浊且疾。唐邓之水。复自白河南注。横截汉流。故其波涛激射。为害尤烈。数十年来。堤岸日圮。富庶渐减。守土者忧之。思建长堤以捍洪波。而苦于费之无出也。长沙郑芝泉太守襄之始。即轸念疾苦。爰咨爰度。日工所。殚心规画。集白金四万两有奇。筑土堤石堤各二百数十余丈。经始于戊子之冬。告成于庚寅之夏。坚密屹立。湍怒不惊。民用和舞。建亭纪绩。余窃惟汉水自宜城而上。宽广者可十余里。锺祥而下。宽者数里。狭者数十步而止。上游之患在沙土松浮。而无以御其冲啮之势。下游之患在与水争地。而无所容其游荡之区。故上游利用防。下游利用泄。今太守之护樊者得矣。而下游之漂田园淹庐舍者。无岁无之。是惟宣泄其下游。而后闾里得安全之乐。即上游亦无冲击之虞。首尾相因。疏塞并举。斯在大力者总全局而图之。庶几水患永除而水利可复也。虽然。始事者议不一。恤私者志不固。今兹堤之成也。非士民之慷慨好义。踊跃赴功。则不足以集费而起事。而非芝泉太守持之以决。格之以诚。赴之以勇。则又何以排议而辑众志。障狂澜而奠民居也哉。适余以校试来襄郡。值其成功。庆樊人之得永蒙其休泽也。于是乎书。

　　请查濒湖民垸永禁私筑疏道光五年　　　
贺熙龄

窃惟致治之方。兴利必先除害。治水之道。宣泄重于堤防。查湖南洞庭一湖。为川黔楚粤诸水汇宿之区。自应使湖面宽阔。旁无壅滞。则诸水易于消纳。上游不致泛溢。自康熙年。许濒湖居民各就湖边荒地筑围成田。于是长沙湘阴益阳武陵龙阳沅江澧州安乡巴陵华容等十州县。有曾被水冲发帑修复之官围。复有未经帑修陆续圈筑之民围。嗣因居民增筑无已。估湖愈多。湖面愈狭。是以乾隆年闲。经抚臣蒋溥杨锡绂陈宏谋先后奏淮永禁新筑。刨毁私围。恭查乾隆二十八年六月十四日钦奉　　上谕。陈宏谋奏请严濒湖私筑之禁一折所办甚是洞庭一湖为川黔粤楚众流之总汇必使湖面广阔方足以容纳百川永无溃溢乃濒湖居民狃于目前之私圈筑圩田侵占湖地而地方官又往往意存姑息不行禁止若湖地渐就湮郁则。夏秋水发之时势必漫衍冲决为泽国田庐之患傥或跨州连邑所在淹没即所有私筑围田亦安能保无冲没利小害大诚灼然可见者着传谕乔光烈每年亲行查勘闲一二岁即将有无占筑情形详悉具奏永以为例等因钦此。遵行既久。地方官查禁稍疏。民闲复多私筑。嘉庆七年。又经抚臣马慧裕历勘长沙各州县续报私围垸共九十四处。该抚奏准存留者九十一处。刨毁者仅三处。虽其存留之九十一处。当经该抚奏明如遇水涨冲溃不准复修。然小民趋利。既不听其坍塌。不行补筑。而近来地方官复意存姑息。凡有私筑。不究办。上司闲或委员查勘。亦第受规费而去。如湘阴之莲蓬赛杨林赛傅家山上下塘等处。俱系乾隆年闲陈宏谋奏明刨毁之私围。乃闻莲蓬赛杨家赛二围。现今更改名色。已将堤垸复修。此外各州县之违禁私筑者。尚复不少。似此累岁加增。侵占湖地。阻塞水道。每遇水发之时。横溢四出。官围俱受其害。田庐坏而病在民。官赋亏而病在国。究之所筑之私围亦归乌有。利小害大。贻患无穷。而且附近居民。或恐其贻害于己。当其私筑之日。率众阻拦。或以其事属违禁。闲遇收获之时。乘势抢夺。以致互相争。别生事端。总之私围之禁不严。故诸患因之而起相应请　旨饬下湖南巡抚严禁私筑。每岁责成地方水利各官详悉查勘。如有新筑围田阻碍水道之处。即行刨毁。若有受贿存留朦混结报者。查出处。庶几私筑可绝。水患可除。民田永赖其利矣。

　　洞庭东湖开浚新河疏光绪八年　　
李明墀

窃照洞庭一湖。为东南巨浸。周围八百余里。水落之时。尚有沙洲闲隔。分为东西两湖。春夏水涨。则合而为一。万顷汪洋。茫无涯涘。行旅视为畏途。东湖危险之处。以九马嘴为最。每遇暴风。波涛汹涌。往来舟楫。覆溺无算。从前特设鹿角救生局。专收九马嘴一带浮尸。每岁多至三四百具。其附近地段。有所谓折船厂万人堆救命港等项名目。具载志乘。一切惨酷艰危之状。如在目中。至迤西湖面宽广。尤倍东湖。为云贵两省及常澧等属水路要道。舟行必须横截湖心而过。三百里内无停泊之地。猝遇狂风。束手待毙。又其地水势停蓄。冬令严寒。易致冰冻。往往船为冰阻。进退两难。或食尽而冰未开。竟有全船饿毙者。故东湖危险。在春杪以逮秋仲。西湖则并及冬尽春初。伏查雍正九年。仰蒙　　　世宗宪皇帝详考图志。洞悉情形。特降　　　谕旨。发给营田水利捐纳项内平余银二十万两。交前湖广督臣迈柱湖南抚臣赵宏恩。于西湖适中之舵杆洲。建筑石台。并于四面建堤各数十丈。悉用坚石砌成。以为行舟避风之所。台上立营房以驻汛兵。立店房以便贸易。风起则趋避有地。湾泊则防护有资。冰冻则接济有赖。　　　天恩高厚。至今感戴不忘。惟台峙湖中。风波摇撼。军兴以后。不及大加修培。以致日就倾圮。仅存乱石。冬令水涸。尚可藉以泊舟。而营房店房。均经坍塌。深夜多盗贼之虞。冰胶无薪米之恃。若值湖面水高。既难停泊。而乱石隐伏水中。舟行尤多搁碰之患。盖一岁之中。失事者几难以数计也。查东面九马嘴。光绪四年。经绅商人等请于山后别开新河。使上游船只可以直趋鹿角。由万石湖入新河。以达九马嘴之北。下游船只一过扁山。亦可稍依湖岸入新河。绕出九马嘴之南。中间一段险地。全行避去。数年来河开之后。九马嘴以下。竟未损坏一船。鹿角救生局起获浮尸。比前不及十分之一。此项工程。半由绅商人等捐赀办理。现已一律告竣。极着成效。嗣后遇有淤垫。祗须设法筹款随时疏浚。以为经久之图。其西湖舵杆洲应修工程。臣于五年冬到任后。即经派员前往履勘。查明旧石仅有其半。而湖身淤垫。入土颇深。势须多购石料。加高砌筑。方可有裨。以时方开浚九马嘴新河。力难兼营并举。且计工费甚巨。湘省物力有限。必须九马嘴蒇事后。合湖南北两省之力。设法通筹。集成巨款。方可接续兴修。兹新河幸已竣工。微臣适交卸在即。深念此项工程。攸关于民生利病甚大。未敢以事非己责。缄默不言。应请　饬下湖广督臣暨新任湖南抚臣会商筹款。遴派妥员估勘修筑。成此要工。庶　　　先朝良法美意。有举莫之敢废。而商旅往来。益沾利赖于无穷矣。

　　开浚长沙城北碧浪湖议　　　　　　　
李元度
</div>
    <div class="pagination">
<a href="皇朝经世文续编_page188.html">上一页</a><span>...</span><a href="皇朝经世文续编_page184.html">184</a><a href="皇朝经世文续编_page185.html">185</a><a href="皇朝经世文续编_page186.html">186</a><a href="皇朝经世文续编_page187.html">187</a><a href="皇朝经世文续编_page188.html">188</a><span class="current-page">189</span><a href="皇朝经世文续编_page190.html">190</a><a href="皇朝经世文续编_page191.html">191</a><a href="皇朝经世文续编_page192.html">192</a><a href="皇朝经世文续编_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
