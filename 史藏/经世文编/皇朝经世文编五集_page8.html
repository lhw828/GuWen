<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编五集 - 第 8 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编五集 - 第 8 页/共 36 页
  </h1>
  <div class="content">
   奏为时事多艰需材孔亟请推广学校以励人才而资御侮恭折仰祈　圣鉴事窃臣闻国于天地必有与立言人才之多寡系国势之强弱也去岁军事既定　皇上顺穷变通久之义将新庶政以图自强恐办理无人百废莫举特降　明诏求通达中外能周时用之士所在咸令表荐以备擢用　纶綍一下海内想望以为豪杰云集富强立致然数月以来应者寥寥即有一二或仅束身自好之辈罕有济难瑰伟之才于　侧席盛怀未能尽副夫以中国民众数万万其为士者十数万而人才乏绝至于如是非天之不生才也教之之道未尽也夫二十年来都中设同文馆各省立实学馆广方言馆水师武备学堂自强学堂皆合中外学术相与讲习所在而有而臣顾谓教之之道未尽何也诸馆皆徒习西语西文而于治国之道富强之原一切要书多未肄及其未尽一也格致制造诸学非终身执业聚众讲求不能致精今除湖北学堂外其余诸馆学业不分斋院生徒不重专门其未尽二也诸学或非试验测绘不能精或非游历察勘不能确今之诸馆未备图器未遣游历则日求之于故纸堆中终成空谈无自致用其未尽三也利禄之路不出斯途俊慧子弟率从事帖括以取富贵及既得科第遂与学绝终为弃材今诸馆所教率自成童以下苟逾弱冠即已通籍虽或向学欲从末由其未尽四也巨非一木所能支横流非独柱所能砥天下之大事变之亟必求多士始济艰难今十八行省祇有数馆每馆生徒祇有数十士之欲学者或以地僻而不能达或以额外而不能容即使在馆学徒一人有一人之用尚于治天下之才万不足一况于功课不精成就无几其未尽五也此诸馆所以设立二十余年而　国家不一收奇才异能之用者惟此之故曰然则岩穴之间好学之士岂无能自绩学以待驱策者曰格致制造农商兵矿诸学非若考据词章帖括之可以闭户獭祭而得也书必待翻译而后得读一人之学能翻籍乎业必待测验而后致精一人之力能购器乎学必待游历而后征实一人之身能履地乎此所以虽有一二倜傥有志之士或学焉而不能成或成矣而不能大也乃者钦奉　明诏设官书局于都畿领以大臣以重其事伏读之下仰见　圣神措虑洞见本原
臣于局中一切章程虽未具悉然知必有良法美意以宣达　圣意阐扬风化者他日奇才异能由斯而出不可胜数也惟育才之法匪限于一途作人之风当于率土臣请推广此意自京师以及各省府州县皆设学堂府州县学选民间俊秀子弟年十二至二十者入学其诸生以上欲学者听之学中课程诵四书通鉴小学等书而辅之以各国语言文字及算学天文地理之粗浅者万国古史近事之简明者格致理之平易者以三年为期省学选诸生年二十五以下者入学其举人以上欲学者听之学中课程诵经史子及　国朝掌故诸书而辅之以天文舆地算学格致制造农商兵矿时事交涉等学以三年为期　京师大学选举贡监年三十以下者入学其京官愿学者听之学中课程一如省学惟益加专精各执一门不迁其业以三年为期其省学大学所课门目繁多可仿宋胡瑗经义治事之例分斋讲习等其荣途一归科第予以出身一如常官如此则人争濯磨士知向往风气自开技能自成才不可胜用矣或疑似此兴作所费必多今　国家正值患贫何处筹此巨款臣查各省及府州县率有书院岁调生徒入院肄业聘师讲授意美法良惟奉行既久积习日深多课帖括难育异才今可令每省每县各改其一院增广功课变通章程以为学堂书院旧有公款其有不足始拨官款补之因旧增广则事顺而易行就近分筹则需少而易集惟　京师为首善之区不宜因陋就简示天下以朴似当酌动帑藏以崇体制每岁得十余万规模已可大成中国之大岂以此十余万为贫富哉或又疑所立学堂既多所需教习亦众窃恐乏人堪任此职臣以为事属创始学者当起于浅近教者亦无取精深今宜令中外大吏各举才任教习之士悉以名闻或就地聘延或考试选补海内之大必有可以充其任者学堂既立远之得三代庠序之意近之采西人厂院之长兴贤教能之道思过半矣然课其记诵而不廓其见闻非所以造异才也就学者有日进之功其不能就学者无讲习之助非所以广风气也今推而广之厥有与学校之益相须而成者盖数端焉一曰设藏书楼好学之士半属寒畯购书既苦无力借书又难其人坐此固陋寡闻无所成就者不知凡几　高宗纯皇帝知其然也特于江南设　文宗　文汇　文澜三阁备庋秘籍恣人借观嘉庆闲大学士阮元推广此意在焦山灵隐起立书藏津逮后学自此以往江浙文风甲于天下作人之盛成效可睹也泰西诸国颇得此道都会之地皆有藏书其尤富者至千万卷许人入观成学之众亦由于此
今请依乾隆故事更加增广自　京师及十八行省省会咸设大书楼调　殿板及各官书局所刻书籍暨同文馆制造局所译西书按部分送各省以实之其或有切用之书为民间刻本官局所无者开列清单访画价值徐行购补其西学书陆续译出者译局随时咨送妥定章程许人入楼看读由地方公择好学解事之人经理其事如此则向之无书可读者皆得以自勉于学无为弃才矣古今中外有用之书官书局有刻本者居十之七八每局酌提部数分送各省其费至省其事至顺一奉　明诏事即立办而饷遗学者增益人才其益盖非浅鲜也二曰创仪器院也格致实学咸藉试验无视远之镜不足言天学无测绘之仪不足言地学不多见矿质不足言矿学不习汽机不足言工程之学其余诸学率皆类是然此等新器所费不资家即素封亦难备购学何从进业焉能成今请于所立诸学堂咸别设一院购藏仪器令诸学徒皆就试习则实事求是自易专精各器择要而购每省拨万金以上已可粗备此后陆续添置渐成大观则其费尚易措筹而学徒所成视昔日纸上空谈相去远矣三曰开译书局也兵法曰知己知彼百战百胜今与西人交涉而不能尽知其情伪此见弱之道也欲求知彼首在译书近年以来制造局同文馆等处译出刻成已百余种可谓知所务也然所译之书详于术艺而略于政事于彼中治国之本末时局之变迁言之未尽至于学校农政商务铁路邮政诸事今日所亟宜讲求者一切章程条理彼国咸有专书详哉言之今此等书悉无译本又泰西格致新学制造新法月异岁殊后来居上今所已译出者率十年以前之书且数亦甚少未能尽其所长今请于　京师设大译书馆广集西书之言政治者论时局者言学校农商工矿者及新法新学近年所增者分类译出不厌详博随时刻布廉值发售则可以增益见闻开广才智矣四曰广立报馆也知今而不知古则为俗士知古而不知今则为腐儒欲博古者莫若读书欲通今者莫若阅报二者相须而成缺一不可泰西每国报馆多至数百所每馆每日出报多至数万张凡时局政要商务兵机新艺奇技五洲所有事故靡所不言阅报之人上自君后下自妇孺皆足不出户而于天下事了然也故在上者能措办庶务而无壅蔽在下者能通达政体以待上之用富强之原厥由于是今中国邸钞之外其报馆仅有上海汉口广州香港十余所主笔之人不学无术所言率皆浅陋不足省览总署海关近译西报然所译甚少又未经印行外间末由得见今请于　京师及各省会并通商口岸繁盛镇埠咸立大报馆择购西报之尤善者分而译之译成除恭缮进呈　御览并咨送京外大小衙门外即广印廉售布之海内其各省政俗土宜亦由各馆派人查随时报闻则识时之俊日多干国之才日出矣五曰选派游历也学徒既受学数年考试及格者当选高才以充游历游历之道有二一游历各国肄业于彼之学校纵览乎彼之工厂精益求精以期大成一游历各省察验矿质核商务测绘舆地查阅物宜皆限以年期厚给薪俸随时著书归呈有司察其切实有用者为之刊布优加奖励其游惰而无状者官则立予降黜士则夺其出身数年之后则輶轩绝域之士斐然成章郡国利病之书备哉粲烂矣或疑近年两次所派游历学生未收大效不知前者所派游历乃职官而非学童在中国既未经讲求至外洋亦未尝受学故事涉空衍寡有所成其所派学生又血气未定读中国书太少遽游历绝域易染洋风虽薄有技能亦不适于用今若由学堂选充两弊俱免其所成就必非前此之所能例也夫既有官书局大学堂以为之经复有此五者以为之纬则中人以下皆可自励于学而奇才异能之士其所成就益远且大十年以后贤俊盈廷不可胜用矣以修内政何政不举以雪旧何不除上以恢　列圣之远猷下以慑强邻之狡启道未有急于是者若仰蒙　采择乞　饬下中外大臣妥议章程取　旨施行臣愚一得之见是否有当伏乞　皇上圣鉴训示谨　奏
　　总署议覆李侍郎[请]推广学校折
奏为遵　旨议奏事光绪二十二年五月初二日军机处钞交刑部左侍郎李端棻奏请推广学校以励人才一折本日奉　上谕着该衙门议奏钦此臣等查该侍郎原奏所陈各节大抵以时事多艰人才凋乏　朝廷之旁求虽切荐剡之奇杰罕闻因推原于立学之方育才之术蕲以树风声而开趋向浅学扩其闻见通才益便精研其在于今诚为切要综观环球各国三十年来莫不以兴教劝学为安内攘外之基崇学者积治以富强虚伪者积衰以贫弱事如操券成效炳然则今日广励学官诚属自强本计惟是施行宜为之次第条理必致极精详近日风气大开士崇新学词林郎署愿就同文馆肄业者颇不乏人外闲各省书院亦多有斟酌时宜于肄业经古以外增加算学制造诸课者臣衙门于去年十二月议覆御史陈其璋推广学堂奏内请　旨饬下沿江沿海将军督抚于已设学堂者量为展拓未设学堂者择要仿行听令官绅集赀奏明办理亦即该侍郎所谓推广学校励人才而资御侮之意业经奉　旨通行各省遵办在案如内地各府县绅耆闻风向慕自可由督抚酌拟办法或就原有书院量加程课或另建书院肄习专门果使业有可观三年后由督抚奏明该衙门再行议定章程请　旨考试录用以昭激劝其藏书楼仪器院译书馆三节均可于新立学堂中兼举并行西人报例有专谈时务者有专谈艺学者时务之报译者尚多艺学之报译者寥寥而为用甚广亦不妨令学堂中选择译之以收知新之助凡此皆　朝廷所乐为鼓舞惟在地方官之劝导有方而兴学校以加惠士林要仍视人士之乐于向学若地方自安僻固无意讲求虽加提唱固亦无益也该侍郎所请选派游历一节与臣衙门奏派同文馆学生出洋学习所议章程大意略同游历诚多多益善而过多亦虑经费之难支应请嗣后游历诸学生由学堂选派者即由学堂筹给资斧由商局选派者即由商局筹给资斧出洋时仍由督抚给与文凭到洋后仍由出使大臣一体照料推广之中仍存限制庶几事无窒碍可以经久常行以上各节均系就臣衙门奏定成案量与扩充如蒙　俞允恭候　命下即由臣衙门通行各省责令实力奉行以期得收实效至该侍郎所请于　京师建设大学堂系为扩充官书局起见应请　旨饬下管理书局大臣察度情形妥筹办理所有臣衙门遵议缘由理合恭折具陈伏乞　皇上圣鉴训示遵行谨　奏
　　伦敦学校岁报英文报译　　　
桐乡张坤德译
伦敦学校工程局具报上年学校情形内有文部核准添置地基房屋一节照录于左
上年三月二十四日至本年三月二十五日为止篇中谓上年即此一年本局照官价购得备造新学校之地基二十六处又添购扩充学校之地基四十二处此外尚有拟购之地基五十七处或备新学校或备扩充学校之用所购各地内有值钱之物由本局议定给价十万四千二百四十三镑其丈量费计一千一百七十七镑一千八百九十五年三月二十五日以前所有已购及定购地价共计二兆九十八万五千三百七镑外费计四十一万八千四百五十三镑即工程局先后所购各地总共计三兆八万九千五百五十镑又外费总共计四十一万九千六百三十镑学校之早已告竣于本年三月二十五日开馆者连上年添设已开之三学校在内共计四十所此外扩充二十所亦已完工其添设之三学校连地基房价铺垫一概在内共费八万七千八百四十八镑可容学生三千九百十八名即每名就中费二十二镑八先零五本士其扩充之学校添造房屋一切计费十二万八千六百十八镑可容学生五千九百七十一名即每名就中费二十一镑十先令九本士所有应设之新学校及地基所需各费经文部核准筹九万二千十二镑又扩充所需十七万七千五百三十镑本城所有学校三百七所其房屋铺垫一切细帐已于九十五年九月间结清具报在案房屋所费每学生就中计十二镑十四先零二本士铺垫所费每名计十先零六本士上年本局核准由水木作包造之新学校计十一所可容学生九千八百八十四名定价十九万五千六百二十六镑每名就中合十九镑十五先零十本士又包揽扩充学校十七所可容学生五千一百六十七名定价十一万九千二百十九镑每名就中合价二十四镑五先零十一本士现在新设之学校十一所其中八所每塾应有厅房一间其余三所每所祗厅房一二间此外尚有烹调房洗濯房即教习手艺总会或即教前班学生各塾至新设学校及扩充学校造价所以不同者以扩充学校原为将已有房屋格外整顿使极合用且有数处连烹调房洗濯房以及客房格致化学等房均由承造之人包揽在内其余各工程由人包造经局核准者开列如下　烹调总会十一所洗濯总会十三所教习手艺总会十八所教习手艺房十八间又教专门学问之塾十一所教习接生房三所又学校五所之教前班学生应有各房间又戏玩地二十七所又学校应开之沟渠及照养生法所需各工程其中十九所合价三万六百九十七镑其余八处工价已算在扩充学校房屋费内温暖学校之滚水器具又改造各房屋　现在新设学校温暖房间之法均用水气不用火炉即扩充各学校亦照此法将来再设学校拟用双分气锅使一锅损坏尚有一锅即可开用再天气严寒之时两锅又可并用使房较为温暖也
上年本局饬令委员在于阿馁雷地基上设一学校专教人之耳聋者所绘学生歇宿之学校图样有房屋五所均照住宅造法可住男孩九十名女孩六十名该图已经本局核准所有阿一尔地方之戈登房屋本局亦意购买作为女孩工业学校上年学校所设沟渠亦整顿一新另有学校一百六十三所或油漆或仅里面刷白或仅外面刷白或内外均刷干凈者再所有修理十八县学校房屋有九县仍照旧用本局自雇工人之法计雇工人五十六名修理铺垫一切由本局长工自修计用长工五十一名至水木作雇用工人工价及作工时刻由本部于每合同内订定其包揽造房之水木作如应照伦敦所定工价办理其所雇工人应付之价即须照伦敦造房公所及伦敦造房工业董事互定之价付给如包揽造房之水木作不为伦敦定价所限则其所雇工人应付之价不得比寻常所定至廉之价再少本局所雇长工工价与包揽造房水木作所付之价相同本年三月二十五日在造之新学校计十八所可容学生一万六千七百四十二名又在扩充之学校十八所可容学生五千九百五十七名另须扩充学校业经本局核准者计三十一所可容学生一万一百六十名又文部核准八县学校应添置之地基拟俟下期会议再行列入单内其中三所可容二千四百九十名本年三月二十五日为止学校所备学生戏玩之地逢礼拜日开用者计二百九所云
　　太学　
陈次亮
古之太学兴贤造士人材之消长关焉世运之兴衰系焉诚以十年树木百年树人不有以养之于平时而欲用之于临事不可得也纵奇才硕彦间世一生未必俛首就经生之业然世变日多需才日广自古丰功伟绩未有不学无术而能相与有成者三代以后学校之事实废而名存国子监一官夷之闲曹视同旒缀资轻禄薄生徒寥寥比年捐例广开资照费二金官僚吏胥藉以餬口辟雍圣庙倾颓朽坏栖鸽粪布满阶除何以壮万国之观瞻肃四方之观听哉谓宜广筹款项修举雍宫务使壮丽矞皇足以昭示四海酌定岁修之费俾规制整肃勿稍凌夷自祭酒以下各官慎选贤员优加廪给详稽功过以定迁除所有各城官学各省书院各城乡学塾统归国子监考核稽查并博采周礼成规由各乡学升之邑学由郡达省以升太学科名蹭蹬者校其学行赏给举人一体会试愿就知县或教职者亦听之廪饩资皆由官给至于大挑之制取决临时以貌取人殊非核实似宜统归太学肄业一年派员会同试以政事庶侥幸之途塞而贤良之路开矣惟旧有各斋小湫隘宜购地推广俾恢宏爽垲莳花种树以资游息而便起居太学课程宜令旧学诸臣会同监官博采良规通行遵[守](行)另建书阁罗致四海有用之书四库百城罔有遗滥推广算学立格致一门广译西书延订西士优其薪俸宠以职衔其各省武备方言水师及总署同文各馆俱归国子监综核勿使离经畔道自矜异学忘厥本来太学各官亦宜博览兼通毋得局守旧闻自贻轻藐盖依仁游艺古人具有渊源博学多能至圣本由天纵中学西学合同而化人才辈出足以上备干城矣他日美富宫墙规模聿备则举行临雍巨典圜桥观听率天下于尊师重道之中上书房皇子贝勒镇国公及王公大臣子弟统令每月至学以考学业广见闻愿留肄习者听范一世于学通各学为一而后民兴经正圣学大明异端无接迹之期万国识同文之义然而风俗不厚国势不尊四夷不宾八方不服者统中外横古今达上下未之前闻
　　中学　
汤蛰仙
间尝推古今之元会观天下之大势而叹互市之局殆将长此终古矣我生以后数十年耳而中外交涉其事变已糅错如此呜呼凡事皆忌衍独至交涉之事无论折冲若何应付若何但求衍能了亦未易易盖衍亦必有其才与有其具也清议不足拒坚船公愤不足抗利乃稍稍知斠使材遣生徒聘教习制器械昔以西学为集矢之的今则以西学为炫奇之媒昔以西学为徒隶之事今则以西学为仕宦之挚矣输攻墨守两俱失之夫欲率天下人而克践其实必先率天下人而不讳其名明明中国旧有之绝技自有之制而闭塞其耳目天阏其聪明甚而至一艺之成一能之擅或推而远之曰西学或崇而奖之曰西学其不为泰西所匿笑者希矣有医者焉非内经不方非素问不药其子病医之辄大渐有市医过别投以剂愈医者怪其虽愈而方不古也方不古而愈亦不足贵也夫病亦愈焉而已方古而不愈孰若方不古而愈而市医仍本古方而变化之实通古方而消息之唯其意不唯其方此其所以愈此其所以出医者上也夫今之喋喋偁西学者非以其凡事凡物能出奇于无穷哉然特市医所变化消息于我古方者也西学无不以算学为括西学之三角与中算之句股理有偏全无同异也周髀经曰圜出于方又曰方数为典以方出圜言圜之不可御而驭之以方西人三角八之法实胚胎于是若借根即中法之立天元一西人目之为东来法可见所有西法罔不衍我绪余因我规萭而于借根方隐隐自输供状矣墨子经上及说上所述中西算法足资互证者尤不可更臣数说详番禺陈澧所著东塾读书记西人唯工测算故图绘特精考裴秀作禹贡地域图十八篇制图之体凡六一曰分率所以辨广轮之数也而西人角度比例之法统之矣二曰准望所以正彼此之体也而西人准测点角度之法统之矣三曰道里所以定所由之数也而西人角度仪器图象无不依里定数之法统之矣四曰高下五曰方邪六曰迂直此三者各因地制宜所以挍夷险之异也而西人等边平用而不穷之法统之矣余若天学物学化学气学光学电学重学矿学兵学法学水学声学医学文字制造等学皆见我中国载籍近人张自牧瀛海论中篇历引各书以证缕无遗大氐西人政教泰半本之周官西人艺术泰半本之诸子试取筦墨关列淮南等书以类求之根原具在然则谓我中国今不如古则有之而妄谓中不如西也可乎夫中国之心思才力西人何尝不引而重之我特不肯自凿此混沌之窍焉耳古者大章有记里之鼓黄帝有指南之车奇肱之飞辔宛渠之蠡舟墨子之木昔隹公输之木鸢诸葛之木牛流马思之思之鬼神通之且不烦成之以金铁济之以水火今苟有一于此西人必望尘而拜必舍业而复何敢傲我以奇创形我之顽钝哉盖中国所守者形上之道西人所专者形下之器中国自以为道而渐失其所谓器西人毕力于器而有时暗合于道彼既赓而续之变而通之神而明之彼能因我之所创我胡勿创彼之所因非无创巨痛深之日非无情见势绌之时曾不意土地之大人民之众而相蒙相安病遂至此不自议振新而唯以用夷为议不自愤积弱而唯以变夏为愤朝章国计民生之重且大者既惮于更张而一艺一能亦弛焉而不学学焉而不底于精如以西学为不必学岂中学亦不必学乎如以西学为不屑学岂中学亦不屑学乎比而论之愿人善用其议善发其愤求形下之器以形上之道否则士夫以口舌相胜而立穷将士以血肉相薄而立陨是直医者执古方而咎病之不愈也而所执之方又已仍缪而种种不合于古也
　　考试　
汤蛰仙
变举选而为门望变门望而为科目科目之中策问诗赋八股又递变焉呜呼变而至于八股取士弊将工者未必得拙者未必失且缪种流传而拙者反必得在有明之季而冗滥为已极矣黄宗羲探本于唐权德舆之驳柳冕而极诋其弊谓徒使庸妄之辈充塞天下欲仿朱子议第一场经学第二场诸子第三场史论第四场时务近人冯桂芬议变科举大恉与之同而女省去诸子时务以古学为第三场窃谓条其失者固当而所以拯其失者未尽当也经史古学时务虽较难于八股而怀挟剿袭其易于探筹者几何哉且不过合汉唐宋试士之法而试之数有定即怀挟剿袭亦有定侥幸之弊仍不能免今请并经义子史古学为一场时务为一场洋务为一场场以三艺为率随试官之意为先后场不预为之限上下纵横茫如烟海则怀挟之智索剿袭之技穷偏重头场之习化全材出而庸妄之侥幸者乃绝经义子史古学成格具在不必赘时务专论当代之典章制度或新有疑难事亦策之以集众益洋务或天算地舆制造格物等学或西律公法约章等学不拘何格皆以发问自海禁既地虽尧舜为之君筦葛为之臣势不能闭关谢客如再讳疾忌医事变不穷人才已穷不特游刃有余者无其人恐求一衍能了者亦不可得大局何堪设想然则洋务者非洋务也时务中之亟务也考试一着为功令人心遂彻其藩篱就三分而勘之合而挍之沙尽而金见矣客有献疑者曰此董贾扬马所不克兼者而悬其格以责近今之学校是犹强病者执六钧之弓而命之射百步之远其及的者希矣不知取法乎上仅得其中顾炎武言考试欲其难不欲其易诚悉夫易之弊也然而试之难尤必取之难法乃相因而尽善侯方域谓明季自乞人以上无不侈然为子衿者秀才如是则进于是者可知岁科之取进如故也三年之乡会如故也循是不改将天下无一非士大夫而后已甚矣人之耆名而不务其实也各省大吏每以奏添取额为盛事增造考棚为美观自谓能为国家培植人才而孰料其所培植皆庸且妄者也督学有三年不褫一衿者偶一褫之不崇朝给复矣遇录遗必视考棚为去取是何怪玉石眩目而鸾枭接翼哉兵燹以后各省元气尚未尽复即以吾浙论之各府县应试之人仅仅符应取之数或仅仅倍应取之数者所在多有闻取额不足教官为需索贽仪地步每偕廪保加意招徕以足之督学者棚规入手概不复问如额取进未加以剔除此筦同所谓以泥沙代珠玉者也呜呼学校之芜薉不忍尽言而犹以姑息为有恩宽假为有礼士之所以多而天下所以乱也非士足乱天下似士非士者之多而足乱天下也通天地人即不列学校者亦士否即猎致通显亦孔子所云贼夫人之子而已应请严旨特谕宜用侯氏其进有制其退无制之议凡岁科应试必人浮于额少亦在十倍以外否则仅录一二人不为刻有仍前姑徇滥取者督学以溺职论五贡及孝廉方正等科泰半名不副实概令停罢不必奉行故事其举人贡士庶吉士各减旧取之半唐时所收进士岁不过二三十人及第者尚须试吏部宋初思振淹滞赐出身者五百余人崇浮长惰洎今尤甚齐王好竽聚而吹之则南郭先生亦以吹竽进令一一而吹之则皇然遁务令庸妄者稍稍知难畏难庶学校渐清矣夫取之也难则士必奋而自精得之也难则士必重于自爱盖变考试其末也养廉耻其本也朝廷多设一取士之条官吏多挟一营私之具学校亦多开一钻刺之门甚者或枪冒顶替关节若怀挟剿袭犹无耻之小者耳夫考试者之弊主试者能防之主试者之弊谁复防之考试者之陋主试者能斥之主试者之陋谁复斥之
上以为大典下以为利市甚至赠联馈箑谋饱馋吻欲弊绝风清无留良难矣岂无明知底蕴者正恐轻发难端不肯为朝廷一抉此覆耳戊午科案由御史孟传金发觉以兴此大狱目为不祥人无怪八股之病根牢固不可拔矣自一切矫之以难额既少体亦尊干名犯义者无羊溷有奸大法者无论取与人人得而指目之惧生愧愧生悔夫而后牖之以气节道之以忠爱耻心其油油然生乎比来圣人励精于上大臣承流于下深鉴夫穷变通久之恉一旦举学校之芜薉而荡涤之则必自试之之难于取之之难始吾愿士之有志者勿习为其易而墨守其乡先生女耎女耎姝姝之说焉可矣抑又论之我朝文武分试有害无利未有如武试之甚者也诗书之族清白之子弟辄视右庠为畏涂则虱其中者可知矣岁试乡会糜度支无算同治间沈文肃督两江爻疋请停罢终寝不行过而存之殊不可解或曰国朝以骑射定天下有其举之莫敢废也夫孔言因礼明秉损益胶柱而鼓瑟是何异宋人之绍述乎或曰束之以衣冠则游惰者愧犷虣者驯所以弭无形之患也夫不青其衿若辈犹有所警及护身有符抗礼士夫蹀郭门与不肖胥役比横飞而食人肉是长患非弭患也或曰宜试之以韬略此学校所不能得者而欲得孙吴韩岳于游惰犷虣者流得毋倾涔而求径寸之珠乎且今有默写孙子之令矣何所得皆游惰犷虣者也或曰宜试之以枪夫匠之于器也昕夕操作则手与器习若不操不演即枪奚益临时一演习旋即弃去在行伍督之以将率之以弁尚窳如此若督学教官武事本茫然也而谓能督之教之乎宜亟查照文肃所奏将武试一律停罢着为令以所女省之帑仿泰西设一武备院去其名而收其实庶几善变而不离其宗也夫
求是斋《皇朝经世文编五集》卷5-7
时务分类文编卷五
　书院
　　胡中丞聘之请变通书院章程折　
胡聘之
奏为时事多艰需才孔亟拟请变通书院章程并课天算格致等学以裨实用恭折仰祈　圣鉴事伏查上年钦奉　谕旨自来求治之道必当因时制宜况当国事艰难尤宜上下一心图自强而弭隐患朕宵旰忧勤惩前毖后惟以蠲除痼习力行实政为先据中外臣工条陈时务详加披览采择施行着各直省将军督抚各就本省悉心筹划酌度办法等因钦此遵查升任顺天府府尹胡燏棻等条奏内如练兵筹饷诸大端皆为当今急务应由臣酌核情形次第　奏明办理惟裁改书院一事关系人才之消长学术之纯疵不可不熟筹审议夫　国家书院之设固欲多方造就广育人才以备任使自教失其道名存实亡合天下书院养士无虑数万人而　朝廷不免乏才之叹从而议裁议改畴曰不宜然苟不探其本眩于新法标以西学之名督以西士之教势必举中国圣人数千年递传之道术而尽弃之变本加厉流弊何所底止臣观西学所以擅长者特精于天算格致其学固中国所自有也考周礼宾兴贤教习国子皆于德行而外次以六艺孔门七十二子史特以身通六艺表之数者六艺之一也汉魏以降代有专家至宋胡瑗教士其治事一斋亦以算数分科是中土教法本自赅备无遗且凡西士递创新法动谓中土所未闻者如地圆地行地转之说大戴礼尚书考灵曜及张子正蒙皆言之凿凿光学重学墨子经上经下篇奥旨可寻并在西人未悟其理以前即就算术言西法之借根远逊中法之天元后乃变为代数若宋秦九韶正员开方元朱世杰四元玉鉴西法终莫能踰对数为法绝诣然推算极繁自李善兰着对数探源省算不啻百倍突过西人可见同此一理祗在善用其心不必尽弃所学方今外患迭起创巨痛深固宜有穷变通久之方以因时而立政但能不悖于正道无妨兼取乎新法顾深诋西学者既滞于通今未能一发其扃钥过尊西学者又轻于蔑古不惮自决其籓篱欲救二去之偏失则惟有善变书院之法而已查近日书院之弊或空谈讲学或溺志词章既皆无裨实用其下者专摹帖括注意膏奖志趣卑陋安望有所成就宜将原设之额大加裁汰每月诗文等课酌量并减然后综核经费更定章程延硕学通儒为之教授研究经义以穷其理博综史事以观其变由是参考时务兼习算学凡天文地舆农务兵事与夫一切有用之学统归格致之中分门探讨务臻其奥此外水师武备船器械及工技制造等类尽可另立学堂交资互益以儒学书院会众理以挈其纲维而以各项学堂操众事以效其职业必贯通有所宰属然后本末不嫌于倒置体用不至于乖违
臣前在藩司署抚任内察看士风朴质类能好学深思曾就省城令德书院勖其专治实学兼习算教因院长已革御史屠仁守尝受学于同文馆总教习李善兰于天算格致颇能通晓爰属其并教诸生俾识途径臣此次到任后调阅算学课卷所有三角测量代数几何诸题多能精核相继来学者人数亦增惟未尝议定章程另筹膏火经费博收广厉其道无由今幸明奉　谕旨颁发条陈整顿书院诚为陶铸人才之大机臣与学臣钱骏祥再四筹商拟就令德书院别订条规添设算学等课择院生能学者按名注籍优给膏奖省外各府属如有可造之士由臣与学臣随同甄录调院并于天津上海广购译刻天算格致诸书俾资讲求其一切费用即于各书院汰额减课项下量为挹注或有不敷由臣等设法捐筹不另开销公帑庶经费省而事易集课程立而人知奋遇有材能超越新法明通兼达时务者不拘年限由臣咨送总理衙门考试以备器使此外学者有心得算法通晓者准令分教外府属各书院递相传习藉资鼓舞如此变通办理自可收实效而袪流弊拟请　旨饬下各省督抚于现在所有书院详议推行不惟其名惟其实不务其侈务其精收礼失求野之近效峻用彝变夏之大防学术愈纯人才日众庶几自强之道无在外求矣臣愚昧之见是否有当谨会同山西学政臣钱骏祥恭折具陈伏乞　皇上圣鉴训示谨　奏
　　各省宜建翘材馆议　　　　　　　　　　
昭文孙同康来稿
东瓯陈志三孝廉上书张勤果公谓大臣之视人材当如父兄之得佳子弟减其家常不急之浮费培植以使成材断无久任其埋没之理夫人抱不世之志为人所难为挟策远来其为衣食计则可怜其为国家计则可感宁有堂堂中国遂无涓滴以苏寻文之鳞也况以天下之人才办天下之大事当无不兴之利不给之虞彼人材者肯一筹莫展弹铗求鱼甘受当途之豢养乎哉知必不然矣壮哉此言蒙尝读之而有感焉陈君具经世才所著治平通议救时要议其言虽不尽纯而秉国钧者苟得其说而存之于求治之道已得过半惜乎托诸空言不闻有奉而行之者夫人才者国家之元气也督抚受天子命作牧方隅其爵秩虽与京朝之尚书侍郎相等然尚书侍郎苟不任军机不兼总理衙门之职则其间散无异乎外省之教谕训导循行数墨画诺署名而外无他事也若督抚则虽如云贵之偏省而军政民命巨细之事每日无虑数十百端非大开幕府广辟宾僚无以为治法宜于督抚所驻之地建一翘材馆厚其廪饩精其院宇延聘有道德能文章之士不论爵位不拘乡贯以备顾问之选惟不得以江湖游客滥其间况今　　皇上宵衣旰食志切求贤伏读光绪二十一年闰五月十三日　上谕为政之道首在得人当兹时事多难尤应遴拔真才藉资干济着各部院堂官及各直省将军督抚等官于究心时事体用兼备者胪列事寔专折保奏等因具见　　圣天子孜孜求治亦以举贤才为首务嘉定廖侍郎师寿恒保荐陈谟罗正钧袁衔诸人折内有云有才而不竟其用则豪杰欷歔用才而不及其时则英华消阻当此多事之秋非志虑忠纯不能勉殚血性非通知时局不能共济艰难此数语极为切当今之人才大率有二途志虑忠纯者类多潜修刻苦勉为圣贤而责以肆应无方不免贻操刀多伤之诮通知时局者类多博洽恢张高谈经济而责以细行必谨不免以小德出入为辞此体用兼备之儒所以不数数觏也然国家用才必求其备督抚育材则不必求其备但使有可取皆足我高深翘材馆中宜分为二科一曰明体一曰达用有志趣坚定服膺正道介介不苟笃实廉勤者是为明体盖今世竞言变法使无此等人作中流之砥柱则趋于苟且欺罔变本加厉不可终穷吏治安有起色之望有天资明敏究心经世滔滔雄辩智勇兼优者是为达用盖今之时局为三古以来所未有非于泰西各国之书博览而得其要领其才又堪参谋军政简练戎行战守机宜靡不洞悉则一遇华洋交涉安能措置裕如斯二科者缺一不可
翘材馆之设其利有五一曰培人才中国人才困于资格限于门第楚材晋用浅见者不免生疑科甲异途寡识者判如霄壤祇此数端各胶成见遂令英伟奇特之资不克自奋于功名之路东事起后　　天子汲汲求才方欲得人共理变法自强力图振作然空言求才不得要领譬之一部十七史不知从何处说起今此馆一设则每省之中有一人才渊薮爬罗剔抉取精用宏采玉探珠于斯总汇其利一也一曰通民隐泰西有议院今分为上下两院其初祇有公议院而已英国傅兰雅译佐治刍言云各西国古时风俗至今犹存者惟公议院之法为最善以能权衡于中使上下两无偏倚也其制由来已久并非近时创设之政或云初系国之耆老聚于一处商酌国政又云国王令各诸侯聚集贡献进见国王此为公议院之始然无论设立之始何如而历代相传皆能益于国可称第一良法以上皆傅兰雅语中国虽未克仿行而翘材馆之设亦隐有议院之意蚩蚩者氓恃有一二贤且材者为之领袖万方观听实系乎此使任其沈沦埋没后患何可胜道傅兰雅又谓英国国政一切示民以宽因其深信百姓极有识见断不至犯上作乱有负国恩故百姓之事大半听其自主即国政亦准民间公议登诸新闻纸上以备采择盖政事虽经国家极力斟酌究不能无百密一疏之虑果有不洽舆情亦不妨重加损益务归至当观于此则泰西国家已行之政尚可任民公议矧其为佐治之臣以承流宣化致君泽民为事者奈何不以所欲兴之利欲革之弊就商于贤人君子乎彼今之坐拥封圻妄自尊大深闭固拒惟我独尊者清夜扪心能无自愧今各省俱设一馆则督抚无从闭拒苟有不便于民之政馆中贤哲不难即为转圜民隐既通吏治自肃无议院之名有议院之实其利二也一曰裁刑钱之幕权方今上自督抚下至州县所恃以为治者刑名钱谷两幕而已每省之中必有一劣幕盘踞于省中或在抚署或在臬署凡各州县所延请者非其子弟即其门生偶有不用其党则必于公事中多方掣肘使之不安于位而后已且督抚司道鲜久于其任者一二年中必有升转调署官易而幕不易以致此辈气焰益张虽近时公正督抚时有驱逐劣幕之举然诛不胜诛惩一不足以儆百且如湘抚陈右铭中丞严办臬幕任某奏请革去保案勒令回藉交地方官管束而省中大小官员多其旧友为之通融隐匿任某不知悔过竟敢于浙江会馆广召同党门徒张饮要挟出言无状又刊刻刑幕公启多张黏贴通衢语皆悖谬大率毁谤中丞新政以是为非虽经长沙善化两县宰出示访拿终归无获又江西抚德晓中丞亦曾办某幕后其人仍潜居江省刺取中丞过失贿求言官弹劾竟至罢官德中丞行事本有可议而此君居心巧诈罪亦可诛中丞去任后某于江省府城隍庙鼓吹敬神悬一匾额大取翦凶锄恶之意隐寓其复仇之快心惑世诬神目无法律幕权之大于斯可见
今既设翘材馆凡一切仓库漕粮刑律工政使贤分科讲习互相切磋遇有大狱疑案询谋佥同然后判发不必授权于刑钱两幕其利三也一曰革胥吏之舞弊幕友弄权多通胥吏胥吏所挟是为则例冯敬亭前辈抗议云今天下有大弊三吏也例也利也任吏挟例以牟利而天下大乱其言最为痛切试取冯先生省则例易吏胥两议读之可得为治之本同康尝谓天下名利两途不并立胥吏无名可求于是专心致志以牟利而又有烦重琐屑之例案巧为此辈藏身之地即如赋役一项明已着有全书以备稽考而全书所载款项名目分合杂糅不可究诘为堂官者不习会计虽日取全书而核之无从知其定数惟积年之老吏则洞悉于胸中故吏之与例相依为命者也欲救其弊莫如以士人为之定其考成立之年限使之减去利心动名心或者稍能挽回于万一钱竹汀谓元时士人皆乐为吏而吏亦知自重自士大夫之于吏以奴隶使之盗贼待之而吏遂无所用此说亦洞中肯綮士大夫以吏为轻而吏之权愈重盖彼所挟之例小民生死之命无不系焉大僚升黜之柄无不由焉此何等事而以奴隶盗贼任之乎况以士人为吏前代已有行之者今设翘材馆则虽非以士为吏而凡吏胥簸弄之处馆中诸君子得从容订正之彼吏胥者祗能奉行故事谨守成法不敢因缘为奸以持长官之短长惟开诚而布公自集思而广益幕且无权何论乎吏其利四也一曰防敌国之隐患汉朱家语滕公谓上求季布急此不北走胡即南走越耳夫忌壮士以资敌国此伍子胥所以鞭荆平王之墓也滕公如其指言于汉文果释季布史汉载之以为美谈诚以磊落奇伟之士必思得当以报知己苟急不能择主而为敌国所用始悔不早收之则已晚矣陈孝廉上张[宫](官)保书亦云　　国家厚泽深仁沦浃肌髓垂三百年士食旧德断无不感激涕零愿驰驱之用然人情叵测万一有不逞之徒如张元徐海牛李其人则臣旰食之日方长矣语长心重陈君言之其有忧患乎方今倭蠢动于东英法蜷伏于西南俄罗斯拥虎踞之势雄视于东西交涉一有不慎即启衅端而汉奸密布与狡夷交结者寔繁有徒中国之民大都嗜利彼族以金帛未有不以隐情相输者矧我国取士限于科目一途奇才异能不工制蓺无由登进海滨英杰不甘牖下死铤而走险何所不为诚罗而致之于翘材馆既鼓舞之使有所成更縻之使不得逞有功于国更难枚举其利五也天下事利多而弊少犹当为之其为有利无弊者哉
　　近年各省书院改课实学得　旨施行并所拟章程
　近议各省书院改课实学得　旨施行诚育才之美制经国之远谟也湘中东山精舍倡先兴办今得所拟章程详慎平实爰亟录之以供众览海内士夫有先觉之责者可以兴矣
抚部院陈批　光绪二十一年十二月初六日据及东山精舍章程均悉格致原本大学朱子补传必使学者即凡天下之物莫不因其已知之理而益穷之以求至乎其极即赅括近日泰西之学第祗言其理未究其用然大学论生财有大道即有为之者疾之语中庸九经亦云来百工则财用足是今日泰西各国格致之功用固已言之矣中国以农为本业故历代所设施尚未能尽格致之极功竟大学之全量且其势亦诚可不必故公输墨翟之徒其术不昌后世智巧之士徒偶用以为玩具耳今海外诸国既已通商吾土即以财用论彼疾而我迟彼足而我乏其势已不可支又以强陵弱使我坐困而莫展一筹乃犹于吾中国圣经贤传之所已言者浅尝辄止不深维礼失求诸野之言而反以之为讳于彼所以驯致富强之术概以淫巧斥之而目语此者为邪说岂知数典而忘其祖耶兹该生等本该乡刘襄勤公未竟之志就东山精舍讲求实学所见甚为远大所议章程以义理为体以格致为用亦均周妥有法初讲算学尤湘中诸儒素习之业如邹叔绩丁果臣诸先生传道至今未替仰湘乡县移会该学转饬东山精舍绅董迅即举办以收兴学育才之效是所厚望原禀及章程并发仍缴十八里士绅上湘乡东山精舍事宜　为拟定东山精舍学规章程恳　批示遵行以成美举而收实效事窃惟　国家之隆替系乎人才人才之盛衰由于学校各省兴建书院盖以辅学校之不逮法甚备而綦隆矣然穷变则通苟非实事以求是即物而穷理恐书院究成虚设何以造就人才湘乡向有东皋涟滨建于县城为合邑公立嗣因县分上中下三里复各就其地建书院以便学者举人等籍隶下里地邻县治尝书院虽盛而专校时艺山长又系本县举贡轮充兰艾不分成材终尟原任新疆巡抚刘襄勤公思矫其弊爰捐集银五千余两议添设东山精舍以劝学育才又经士绅乐捐共钱壹万七千余缗计陆续置买学田贰百亩其各户捐而未缴者尚万余缗正在度地鸠工而刘襄勤薨于家任事者遂互相推诿事因中止人怀观望巨虚糜举人等心窃疚之夫通知古今之宜以外筹应接之术博观中外之势以内立富强之基陶冶材其本莫先于学而欲铲除积习亦宜量为变通考西国之兴凡课士训农通商考工与陆军水师无不入学堂读书共明其理习见其器而躬亲其事彼一切取成于学男女五岁不入学者即罪其父母人专一艺而能致用是其纵横海上固非徒恃船坚利也今各国学校美为极盛德法英次之俄又次之其制分初学中学上学初学期满乃升中学务循序而渐进人无废学地无弃材既富且强良在于此即日本数小岛耳通国学校乃多至三万一千余所力行西法遂启维新有实学即有真材故能勃然以兴屡耀其武而中国反蹈常习故务虚文而不求实学未尝讲明事理往往受制于洋人然则欲兴国而强兵足民而丰财非劝学以育才岂有幸哉举人等会议深思拟以东山精舍仿湖北自强学堂成法分科造士为算学格致方言商务四斋教之以实事程之以实功庶几风气大开矫其空陋专习所学自然业精于勤足以养成实材惟事以虑始为难谋以筑室为戒将冀功以时集必自　上台主持为此恳　大人批准行县行学转饬士绅即照所拟章程及时兴办循中国义理之学辅以泰西富强之术则道器一贯人才自蒸蒸日上必有魁奇桀俊出其中足以得其要领而驭之举人等感念时艰不胜祷祝谨拟章程呈　览伏祈　批示以便遵行谨
　　　章程二十四条
一建筑精舍曾经刘襄勤公于东台山下勘定地址兹为撙节经费起见拟就原定之莲花屋场妥为修葺即行开课俟筹有巨收齐各都捐项再议扩充
一师以传道解惑山长须择品学俱优中西兼通之士不得用本县举贡轮充永杜干求钻营情面请托诸弊
一肄业生暂以二十名为限不分生童皆须报名投考课以时事论说观其文学识解由山长分别等次一等补正额月酌给膏火钱贰缗米三斗二等为课月惟廪米斗俟额缺以次提补此外有贵族富家之子弟愿自备费就舍学习者听
一入舍肄业者算学为先目前经费不敷只能先聘算学山长盖三角八几何代数实为西学根本不独制造须探源于算术也将来经费既足可为推广如格致商务方言皆各有专门专而后可以精益求精但中西当会其通诸生于四书五经宜仍专一经以为根柢矫除章句小儒之习庶几蔚成经济有用之材
一河图寓加之源洛书肇乘除之祖周髀九数畴人命官唐制六科明算取士所从来久矣　国朝　钦定数理精蕴仪象考成诸书尤为万世学算之准绳故定制于国子监额设算学肄业生满汉蒙各若干人分年教授比年各省提学亦加试算学是算法固人人所当童而习之者也而俗人或目算学为西学又谓习算法为效法西人孤陋寡闻贻讥大雅愿有志者毋固毋必博学审问讲明其理而切究之
一算学当循序精进初学一年习几何代数平三角少广第二年则习曲微分积分第三年则习弧三角及微积分之深义立体之几何
一学算法代数者先学乘除加减四小数及命分立方诸学之变既精乃讨论对数表之用算尺之法及代数第一级之理
一学句股者先学划直及各种角于地并按验直及各种角命度与否之法既精乃学三角形多角形与匀分直为数之法遂及比例诸平方形各种立方质体质之理参究泰西各句股便捷之法
一学句股画法者诸生当于逐日所讨论画法之图汇成一帙其所讨论者则为影立体诸形于直平二向并求其本质之尺寸等事
一学宜崇实俟经费充足当于上海多购天算地矿医律声光重化电汽学诸书以供学徒观览讲习并购泰西仪器及格致制造各学器具以资考验俾明其理而开其智
一西学之精莫非原本中国其立教实源于墨子尚同兼爱事天明鬼尤显然者至通商练兵之法大半本乎管子而设官多类乎周礼用法亦类乎申韩重学光学汽学化学电学诸大端散见于周秦各书尤不可殚数然则泰西格致之学未有能出吾书者也今精舍方言格致两斋通其言语文字以造就译才兼考求新理新物为制器利用之助是乃昌明中国实学将以西学化为中学非弃其学而从西学也山长平日宜讲明此理以晓学者
一道莫善于通学不厌其博精舍每月筹款购万国公报两册每季购格致汇编两册又各种新闻纸如申报汉报之类分给诸生披览俾通知时务与夷情夷形自成有用之才
一学业以讲求而成人才以摩厉而出昔我乡先正曾文正公与倭文端诸贤讲学于京师与江忠烈罗忠节诸公讲练于湖湘卒定拨乱之功仁远乎哉有为者亦若是易曰君子以朋友讲习论语曰以文会友以友辅仁精舍诸生会友讲习以辅仁而追随乎文正其勉之矣
一大学一书为初学入德之门其效至于明明德于天下而其功必始于格致朱子曰人心之灵莫不有知天下之物莫不有理惟于理有未穷故其知有不尽是以大学始教必使学者即凡天下之物莫不因其已知之理而益穷之以求至乎其极是则西人格致之学实原本于大学尤无异于朱子补传所言也今精舍算学格致方言商务虽分四斋而每人止专一门盖业精于勤必专而后精所有格致诸学皆从算学入手者不专心致志则不能得其要耳伏读去年闰五月十三日　上谕凡精于天文地舆算法格致制造诸学者准中外臣工保荐煌煌　天语立贤无方诸生患学之不精不患无进身之阶也专精格致以取功名亦何必科举乎
一中国之弱由于学之不讲教之不行今欲自强明学术以成人才而已士有专业而才日以成则国资其用而势日以盛朱子曰今日吾人之进德修业乃是异时国家拨乱反正之所系非但一身得失荣辱其言甚大有志者当及时自励
一学者期于明体达用研经之外宜习事于史详考其治乱得失之故近代名臣奏议必手自钞录经世要务皆讨论其所以然积久贯通庶其术足以匡时发之为言亦足以捄世
一韩子有言学焉而各得其性之所近是丹非素隘也拘文牵义陋也愿诸生勤学务其大者远者不争汉宋不分中外虚心以求是敬业乐则学必有成
一每月朔望两课由山长试凭文取舍正一律如三次不列等正课即降为课庶其由愧生奋
一生徒有游惰浮薄不守学规者山长即行斥出正课由课序补课由额外序补
一年终由山长会同湘乡县学甄别一次定其进境之浅深质行之优劣上等奖赏中等惩诫仍许留学惟下等斥出
一精舍收发清单每年由经管造四柱清册请众绅公览俾知此中赢绌之数以昭核实而防弊窦
一经管如有侵蚀浮冒诸弊众绅查察得实即当公举更换其款并当官追缴不得徇庇
一经管需才以殷实老成廉洁为主往年刘襄勤公曾举邓绅子霖杨绅宗衡翼卿董其事公正明白众望克孚兹拟清算东山精舍历年银钱出入租谷收粜及修建横舍一切工程仍照原议公请邓绅等经管由县札委以专责成
一清算交代之后所有精舍学规及详细章程再当集思广益续行公议请核存案
　　书院　
陈次亮
论世之君子观于郡邑之书院而知复古之期不远矣四时之运夏不能骤变而为冬一日之间暮不能骤更而为早世之衰也其降必有渐也秦汉魏晋日即凌夷乱极于六朝五季之间而生民之祸亟矣世之盛也其升亦必以渐宋崇理学明重节义至本朝而昌明正学俊彦云兴盖世运之升降系乎人人才之盛衰关乎学而为学之道莫善于萃州处敬业而乐书院之兴肇于宋之宫观奉祠延历三朝教思弥广咸丰同治之际中兴将相什九湖湘闻岳麓书院山长某公自道光建元即以气节经济文章立教玮奇杰之士咸出门墙一人善射百夫决拾气机之所感运会所由开也统直省计之其书院经费充裕山长得人则人才多成就众无书院之郡县则见闻孤陋虽有才隽振奋无由此中之消息盈虚如景随形如桴应鼓故书院虽非典制不隶官司而育才造士之功至为宏大惜院中传习仅以时文帖括猎取科名而经史之故籍无存也圣贤之实学无与也山长则瞻徇请托不校其学行惟第其科名甚则贿赂苞苴喧腾众口人心以敝士习以偷地方有司置之膜外有心人惄然忧之宜令礼部国子监行知各省分饬所属广筹经费建立书院向未有者设法兴修有之而经费不敷者增筹充裕一律拓地增建书楼官局所刊备文咨取外间坊刻石印有用各书广购兼储必周必备西书除教事外亦宜博采无遗以通时变山长一席坊表所资宜慎选经明行修博雅淹通之士或科名未显无妨起自诸生即桑梓无人大可求之异地疆吏访求延请礼敬有加仍列具姓名达之部监责成学政每岁稽查果其学问赅通育才成德奏闻奖厉赏给俸金年迈者宠以虚衔欲仕者予以擢用其或教诲无术学行有亏即由学政檄令易人亦不加以罪责生徒薪水必优必丰三年递升入之太学正途而外与以出身书院必慎择名区必须不城不乡山水清深足供啸咏庶天地锺灵之气国家养士之心薄海英贤慕义向风之意相感相发相荡相摩追三王化育之隆开万古文明之治斯作君作师之盛轨宜今宜古之良规天运之所以成始而成终圣道之所以成人而成物也懿欤盛已
　　书院　
汤蛰仙
贫于财之非贫而贫于才之谓贫互市之开天将合地球而一之道光以后交涉之事凫飞猬起彼方倚毗其才以环攻而迭进而我瞠目攘臂娄穷于应始止广东一口也一变而三口一变而五口一变而十三口一变而二十余口人知中国之财所由贫而不知中国之财之贫枢纽于中国之才之贫也五十年来创不谓不巨也痛不谓不深也而尚聚讼于汉宋桎梏于八股湛溺于声律规于楷法岂盲者遂忘视者遂忘履欤抑中国之大人才之众而所教非所求所求非所用所用非所习欤蒙尝议变考试矣然而四五百年之宗尚我
朝二百四五十年所损益一旦欲移易其耳目拔去其根株举学校之制荡涤而摧陷之必有哗于列者必有议其后者今有说焉无更制之嫌又不损大官一钱而可为
朝廷育异等之茂才莫如厘整书院今之书院之流失不特肄业之生徒敝敝焉淫心毕力于帖括以争此铢两之高下即为之师者大都墨尸木衰朽以营求得之遥领而豢养焉师师友友曾不识人间有羞耻事此何异于养济之局孤贫之院也哉名以储才而实以储不才才者不出其中才者且耻出其中呜呼自汉武广厉学官一以利诱进之而三代教士之遗意荡焉一无复存不意弊遂至于今之书院之甚者也亟乞
明诏中外所有省府州县各书院一切铲除旧令改延谙习西学者为之教习取同文馆章程攽示之就原设之额拣之汰之并之而以岁数百人之饩饩数十人季锻之月炼之致知格物实事求是领异标新出使之才翻译之才制造之才法律之才武备之才舍书院其焉储之夫二十三行省书院何翅以千计一书院储才者数十人千书院可储才者数万人而索其骏而类拔其尤将取之不胜取用之不胜用虽驱驾风霆棰挞夷长不难矣储之于书院以励其专精进之于学校以正其心志事无便于此亦事无要于此者彼西人之挟以陵轹我者其育才之法非真擅造化之绝技有鬼神之秘授也艾儒略譔西学凡一卷述其建学之法凡分六科曰勒铎理加即文科曰斐禄所费亚即理科曰默弟济纳即医科曰勒义斯即法科曰加诺搦斯即教科曰陡禄日亚即道科今泰西已小有删并大氐有乡学院有[郡](部)学院有实学院有仕学院有大学院学凡四科曰经学曰法学曰智学曰医学一艺之成得专其利得世其业无论士农工贾陆军水师靡不出身学堂讲明其理娴习其事故所以强食弱肉要自有本原在而坚船利特其末焉者也悬大利以为学鹄其才日异而月不同讵似中国仅仅动之以锥刀之末而又相与讳其名邪夫保氏九章成均六艺司马光十科之议胡安定二斋之教其体用非不视西学以备也而何以求才者百而不一应也尤可者内而同文馆外而上海广方言馆南北洋及闽粤之学堂亦既稍稍知书院之不足以储才矣然不闻就书院已成之舍因书院旧存之[赀](訾)而必他筑舍以芘之别筹[赀](訾)以廪之岂真以隶书院者皆无告之穷民而特留以为养济之局孤贫之院也哉
　　奏设天津中西学堂章程
拟设天津中西学堂章程请　奏明立案北洋大臣王
敬者窃于光绪二十一年闰五月二十九日奉宪台札开光绪二十一年闰五月二十八日承准军机大臣字寄奉　上谕自来求治之道必当因时制宜况当国事艰难尤宜上下一心图自强而弭隐患朕宵旰忧勤惩前毖后惟以蠲除痼习力行实政为先迭据中外臣工条陈时务详加披览采择施行如修铁路铸钞币造机器开矿产折南漕减兵额创邮政练陆军整海军立学堂大抵以筹饷练兵为急务以恤商惠工为本源皆应及时举办至整顿厘金严核关税稽察荒田汰除冗员各节但能破除情面实力讲求必于国计民生两有裨益各直省将军督抚将以上诸条各就本省情形与藩臬两司暨各地方官悉心筹划酌度办法限文到一月内分晰复奏当此创巨痛深之日正我君臣卧薪尝胆之时各将军督抚受恩深重具有天良谅不至畏难苟安空言塞责原折片均着抄给阅看将此各谕令知之钦此钦遵寄信前来合行恭录　谕旨抄录原奏札饬悉心筹议札到该司道等即便钦遵迅速妥筹议复以凭酌核具奏等因奉此伏查自强之道以作育人才为本求才之道尤宜以设立学堂为先光绪十二年前任津海关道周馥请在津郡设立博文书院招募学生课以中西有用之学嗣因与税务司德璀琳意见不合筹款为难致将造成房屋抵押银行蹉跎十年迄未开办可见创举之事空言易实行难立法易收效难况树人如树木学堂迟设一年则人才迟起一年日本维新以来援照西法广开学堂书院不特陆军海军将弁皆取材于学堂即今之外部出使诸员亦皆取材于律例科矣制造枪开矿造路诸工亦皆取材于机器工程科地学化学科矣仅十余年灿然大备中国智能之士何地蔑有但选将才于俦人广众之中拔使才于诗文帖括之内至于制造工艺皆取材于不通文理不解测算之匠徒而欲与各国絜长较短断乎不能职道之愚当赶紧设立头等二等学堂各一所为继起者规式惟二等学堂功课必须四年方能升入头等学堂头等学堂功课必须四年方能造入专门之学不能躐等即难免迟暮之憾现拟通融求速办法二等学堂本年拟由天津上海香港等处先招已通小学堂第三年功夫者三十名列作头班已通第二年功夫者三十名列作二班已通第一年功夫者三十名列作三班来年再续招三十名列作四班合成一百二十名为额第二年起每年即可拔出头班三十名升入头等学堂其余以次递升仍每年挑选三十名入堂补四班之额源源不绝此外国所谓小学堂也至头等学堂本年拟先招已通大学堂第一年功夫者精选三十名列作末班来年即可升列第三班取二等之第一班三十名升补头等第四班之缺嗣后按年递升亦以一百二十名为定额至第四年底头等头班三十名准给考单挑选出堂或派赴外洋分途历练或酌量委派洋务职事此外国所谓大学堂也
职道与曾充教习之美国驻津副领事丁家立考究再三酌拟头等二等学堂章程功课必期切近而易成大约头等学堂每年需经费银三万九千余两二等学堂每年需经费银一万三千余两共需银五万二千两左右现值国用浩繁公款竭事虽应办而费实难筹职道查津海钞关近年有收开平煤税每年约库平银一万四五千两为从前所无之税款似可尽数专提以充学堂经费又天津米麦进口自光绪十九年明每石专抽博文书院经费银三厘每年约收捐银三四千两拟每石改收银五厘亦不为多又电报局明由天津至奉天借用官递寄海兰泡出洋电报每字津贴洋银一角电通时每年约计应缴洋三四千元营口一带断之后已经停止嗣后锦州至奉天改造商仅借用天津至锦州官一段贴费更微拟令电报局以后不计字数每年捐缴英洋二万元又招商局运漕由沪至津轮船向系援照沙宁船成案装运土货例准二成免税藉以抵制洋商拟令招商局以后在承运漕粮运脚免税项下每年捐缴规银二万两以上合计每年捐银五万二千两左右全数解交津海关道库存储专备天津头等二等学堂常年经费通筹扯算似可有盈无绌所有头等学堂应即照前北洋大臣李批准周前道原拟以博文书院房屋为专堂现经胡臬司顾全大局由粮台设法筹款向银行赎回作为公产其屋价内原有总税务司赫德及津海关税务司德璀琳捐款在内如仍作学堂税务司亦必乐从所需购办格致化学器具书籍等项及聘请教习川资创办应用之款不在常年经费之内查光绪十九年起至二十一年四月止米捐存银八千余两拟即在此款内核实动用二等学堂应觅地另行造拟在开办初年教习学生尚未齐全应余经费之内提用毋庸请发公款其房屋未造成之先应即借用头等学堂房屋甚宽足可敷用所有学堂事务任大责重必须遴选深通西学体用兼备之员总理方不致有名无实头等学堂拟请宪台札委二品衔候选道伍廷芳总理二等学堂拟请札委同知衔候补知县蔡绍基总理拟订请美国人丁家立为总教习该堂延订中西教习考取学生购办机器书籍等事均由职道会商伍道蔡令及总教习于年内妥速开办以免因循虚旷岁月向来学堂有会办提调监督各名目今拟一概删除藉省开销而杜纷杂谨缮呈章程清折是否有当伏乞宪台俯赐鉴核迅赐批示遵行并请　奏明立案以垂久远实为公便肃此敬请勋安伏乞垂鉴
谨将拟设天津头等二等学堂章程功课经费与总教习丁家立酌议各款分缮清折恭呈钧鉴
　计开
　头等学堂章程
　　一头等学堂因须分门别类洋教习拟请五名方能各擅所长是以常年经费甚巨势难广设现拟先在天津开设一处以为规式
　　一房屋必须宽大拟即就天津梁家园南围墙外前津海关周道所议造之博文书院作为北洋头等学堂以期名副其实
　　一头等学堂必须谙习西学之大员一人为驻堂总办尤必须熟习西学教习一人为总教习所有学堂一切布置及银钱各事均归总办管理所有学堂考核功课以及华洋教习勤惰学生去取均归总教习管理遇有要事总办总教习均当和衷商办
　　一头等学堂以选延教习挑取学生两大端最为紧要总教习不得稍有宽徇致负委任
　　一头等学堂以四年为一任是以总分教习均订四年合同任满去留再行酌定
　　一头等学堂第一年功课告竣后或欲将四年所定功课全行学习或欲专习一门均由总办总教习察看学生资质再行酌定然一人之精力聪明祗有此数全学不如专学方能精进而免泛骛如学专门者则次年所学功课与原定功课稍有不同至第三四年所学功课与原定功课又相径庭应俟届时再行酌定
　　一头等学堂常年经费应照第四年教习学生足额酌定数目其第一年至第三年学生未能足额教习无庸多请所节省之经费除另造二等学堂及每次考试花红外其余积存生息以备四年后挑选学生出洋川资经费
　　一格物学化学机器学等房创办时均须预备机器式样以备各学生阅视考据并学堂置办书籍各图所有经费应在常年经费之外开支
　　一学生将来由二等学堂挑来者汉文自可讲究现由粤沪等处挑来者恐汉文不能尽通是以汉文教习必须认真访延不得丝毫徇情
　　一汉文不做八股试帖专做策论以备考试实在学问经济大约小学堂内四书古文均已读过此外经史皆当择要讲读
　头等学堂功课
　　历年课程分四次第
　　　第一年几何学　三角勾股学　格物学　笔绘图　各国史鉴　作英文论　翻译英文
　　　第二年驾驶并量地法　重学　微分学　格物学　化学　笔绘图并机器绘图　作英文论　翻译英文
　　　第三年天文工程初学　化学　花草学　笔绘图并机器绘图　作英文论　翻译英文
　　　第四年金石学　地学　考究禽兽学　万国公法　理财富国学　作英文论　翻译英文
　　专门学分为五门
　　　一工程学专教演习工程机器　测量地学　重学　汽水学　材料性质学　桥梁房顶学　开洞挖地学　水力机器学
　　　一电学深究电理学　讲究用电机理　传电力学　电报并德律风学　电房演试
　　　一矿务学深奥金石学　化学　矿务房演试　测量矿苗　矿务兼机器工程学
　　　一机器学深奥重学　材料势力学　机器　汽水机器　绘机器图　机器房演试
　　　一律例学大清律例　各国通商条约　万国公法等
　　洋人教习五名
　　　一工程学算学教习一名
  </div>
  <div class="pagination">
   <a href="皇朝经世文编五集_page7.html">
    上一页
   </a>
   <span>
    ...
   </span>
   <a href="皇朝经世文编五集_page3.html">
    3
   </a>
   <a href="皇朝经世文编五集_page4.html">
    4
   </a>
   <a href="皇朝经世文编五集_page5.html">
    5
   </a>
   <a href="皇朝经世文编五集_page6.html">
    6
   </a>
   <a href="皇朝经世文编五集_page7.html">
    7
   </a>
   <span class="current-page">
    8
   </span>
   <a href="皇朝经世文编五集_page9.html">
    9
   </a>
   <a href="皇朝经世文编五集_page10.html">
    10
   </a>
   <a href="皇朝经世文编五集_page11.html">
    11
   </a>
   <a href="皇朝经世文编五集_page12.html">
    12
   </a>
   <a href="皇朝经世文编五集_page13.html">
    13
   </a>
   <span>
    ...
   </span>
   <a href="皇朝经世文编五集_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
