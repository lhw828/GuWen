<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 169 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 169 页/共 219 页
  </h1>
  <div class="content">
   镇卒佚制。困险而制之。犄而角之。援而结之。围而解之。敌将能识之。敌矢能取之。袆扼爽于三岭也。桓蹙休于夹石也。清河之禽明彻也。京口之困兀朮也。知归路之可乘矣。诩之弱弩诱羌也。宫之伪降陷操也。雄之设伏间尚也。锜之浮桥济敌也。知诈诱之可用矣。佚而劳之。其术有二。夜鼓严队。若将出击。及旦乃寝。伺怠忽出。备夕攻昼。备昼乘夕。更冲迭突。不令休息。此之谓明扰。或募死士。效敌衣号。乘怠劫营。因风纵炮。电起奋杀。电止则寂。惊与同惊。睡与佯睡。呼散啸聚。如万如一。暮往晓返。东出西入。疑鬼疑神。无声无迹。此之谓暗扰。饱能饥之。其术有二。敌有粮艘。募凿沉之。敌恃囷积。伺间侵之。辎重禽之。火药焚之。此之谓明害。毒其水泉。以渴其人。毒其草刍。以饥其乘。囊土量沙。以扬其声。以之谓阴害。虽然。不可以不静也。守陴静坐。徐城莫测。鸡犬无声。顺昌逐北。巷断夜行。刀斗寂默。哗则易惊。静无不克。虽然。不可以不暇也。临敌仓皇。躁则可乘。洒门欲扫。强敌敛形。饮博澶渊。解衣新亭。其外有余。何机不。虽然。不可以不佚也。毋失饮食之节。无绝人马之力。无肆寒暑之极。请言其要。番休迭息。彼竭我盈。厥势相百。虽然。不可以坐俟也。汉阻兴势爽不前。唐扼虎牢夏兵邅。玠保大散巴汉全。蜀失阴平成都覆。燕亡大岘灭广固。幽弃榆关胡马牧。不守采石侯景祝。纵敌渡河金捧腹。无悔噬脐。无忘蚁筑。舍易即难。前车屡覆。虽然。不可以株守也。善守者守郊原。不善守者守城垣。奇正相辅。如环无端。何处可偏师令牵顾。何处可游兵绝饷路。何处可伏兵摧半渡。步骑屯外。分据要害。城与相应。敌受腹背。抄粮掠樵。困久必败。布围陈宫困于邳。慕容离城卒全棘。永援彭城而不入。元景守随而分卒。虽然。不可以孤恃也。楚非包胥郢都覆。赵非信陵邯郸蹙。史慈告急于平原。崧女突围于州牧。虚声应和者不可恃。邻不知兵者不可恃。解纠者不控拳。救斗者不搏撠。批亢捣虚。格形禁势。守陴闻之。锐气百倍。表里夹攻。坐收其弊。虽然。不可以久困也。可恃者己。难恃者人。求援莫应。非奇曷生。廉范形之以缓而围解。耿恭诡之以神而围解。虞诩示之以众而围解。田单火攻以牛而围解。皇甫火攻乘风而围解。刘琨胡笳悲啸而围解。光弼地道陷营而围解。张巡诈走破敌而围解。郝昭死守力战而围解。赵襄间其与国而围解。陈平间其后宫而围解。勾践间其谋臣而围解。华元劫其主帅而围解。曰。然则识敌将之法如之何。曰。射之以书。以观其取而告也。尝之蒿矢。以矢尽故以观其走而白也。急选善射。中之勿失。是殪一以当百也。请问矢真尽如之何。曰缚蒿为人。夜缒之城。敌争射之。其矢盈坑。或则垣内张盖往回。敌疑主将。发矢猬来。因资于敌。其巧莫阶。

　　制胜下
问曰。若夫荆扬之国。半皆濒水。践山为城。堑江为池。则守岸重于守城。水战急于陆战矣。敢问守之如何。曰舟师可以进。可以守。东南之师。趋三齐者自淮入泗而上。趋河北者自汴入河而上。舍舟登陆。尚得半利。趋关中者者自河入渭。径至长安。水陆并进。可以全利。此皆以舟师进者也。塞建平之口。使自三峡者不得下。据武昌之要。使自汉水者不得进。守采石之险。使自合肥者不得渡。防瓜步之津。使自盱眙者不得至。此皆以舟师守者也。扼江之城。不过十郡。十郡之要。不过七渡。其中形格势禁。扼吭枕背。谭兵揽图之士。类能道之矣。请言舟要。大胜小。坚胜脆。顺风胜逆风。顺流胜逆流。防浅。防火。防风。防凿。防铁铁杙。以闽船遇倭船。如以车碾螳者。闽船如城。倭船如舱。大海相逢。斗船力而不斗人力。此以知大之胜小矣。以粤船遇闽船。如以石破缶者。粤材皆铁力。而闽材仅松杉。风涛相冲。材枯者一撞即碎。此以知坚之胜脆矣。韩世忠以海舶败金兵虞允文以海船沉敌舟孙曹刘卢之争。刘裕卢循顺风者得天助。逆风者失事机。可以知乘风之利矣。春秋吴楚之争。从水战者楚常胜。从陆战者吴常胜。可以知上游之利矣。虽然。鄱阳之战。敌舰高大。我难仰攻。明军纵炬而烬之。此以小胜大。脆胜坚者也。吴越之战。敌得风势。传瓘引舟佯避。侯敌过而回舟扬灰以败之。此易下风为上风者也。梁陈之战。敌顺流而东。直趋建康。侯瑱徐出芜湖蹑其后。敌舟反风而自焚之。此易溯流为上流者也。若夫浅之为患。则御舟胶沙。鄱湖几危。然岳平杨么。预置草筏以塞港。迫敌走险。而遂禽之。吴攻交州。乘潮挑战以伪遁。俟敌舟潮落碍杙而后乘之。则可以浅致敌也。风之为患。世杰飓覆于门。金师涛卷于唐岛。然海舶之制。两头设柁。东风西驰。南风北驰。占验有定。无适不宜。是可以人备风也。火之为患。以孟德之强而败。世忠之智而败。徐道覆之谲而败。或乘风烈而火之。或乘无风而火之。海舰无风不能动或分步兵夹岸而火之。然山之战。海舶皆涂泥。而火箭不爇。河阳之战。铁竿拒油艇。而须臾自烬。是可以计御火也。中流失船。一壶千金。与其死战于舟上。不如阴制于舟下。与其破敌之卒。不如破敌之艘。则凿患甚焉。然或舱用夹板。或底置铁钉。或募善泅以护舟。则亦备敌之沈我也。若乃敌进欲距。敌走欲禽。或横铁。或舟轮。系树沉石。伏椎扼津。非皆断水之计欤。欲破铁暗椎者。宜作大筏乘以先之。椎着筏去。大炬后随。长木权油。镕铁断维。若跛笮联艨艟者。宜募壮士。披铠进攻。绠则斧之。薪油以从。舰断随流。焚溺蔽空。若破篾石碍浅者。宜令善水。潜以锐刀。笼解水涨。顺流莫胶。此又防敌之断水者也。请言舟制。曰八轮船。厚板五槽。中有八轮。其上三桅。柁楼后横。顺风使帆。逆风转轮。帆索药浸。雨火不侵。周以生革。捍矢卫兵。狼牙钉底。用防奸人。攻守皆用。风涛不惊。曰楼船。重列女墙。战士凭之。矛穴弩。炮车外施。湿毡生革。御火是宜。周环如垒。可战而驰。牙旗金鼓。大将之威。无风难使。多则非宜。此皆用以统率者也。曰。火轮神舟。形如海艘。生革障矢。上下三重。轮激水。中层刀钉。机关以俟。下舱伏卒。疑神鬼。募泅善橹。破浪如驶。佯败争泅。空舟以委。践机触刃。精卒骤起。火器四发。樯队披靡。曰鹰船。两头俱锐。不辨首尾。竹板密钉。窗出矢。进退如飞。顺逆可使。多其橹桨。水战可恃。曰渔船。材简用巨。出海最谙。每载三人。一桨一帆。一以统护。任意往还。随波上下。敌莫我觇。此皆用以哨探者也。曰蒙冲。多张生革。用障矢石。篙师在内。弩枪是卫。但取神速。乘其不备。空见船行。曾惊入渭。曰无底船。士立两舷。旗帜壮观。诱敌竞入。溺死无算。又或三舫。联为一贯。中实虚。浮板易谩。夜战误敌。功倍事半。曰走舸。舷立女墙。多桨如飞。壮士径进。绝流出奇。或火或挑。急遁勿疑。此皆用以掩袭者也。

曰子母舟。长余三丈。前为巨舻。广实药薪。后舱内虚。小舟藏之。使风齐驱。抵彼火发。后舟则逋。曰联环舟。舟分二截。联以环钩。外视若一。径趋敌舟。前冒铁钉。载炮实油。钉撞于敌。环解钩抽。炮火击之。后去前留。此皆用以焚敌者也。曰沙船。调戗使风。三桅五桅。一日千里。大帆长驰。增以舷栅。江海是宜。曰斗舰。形如楼船。其制稍遒。外墙内栅。伏弩重矛。上无蔽覆。死士环周。冲阵陷敌。克壮援枹。曰游艇。有舷无墙。多桨迅橹。虞侯用之。回转阵伍。计会进止。不失启处。此皆用以战敌者也。焚敌莫如火。碎敌莫如炮。炮或自震。以筏易船。水不可沉。风不能颠。坚架量高。审敌测竿。暗表识之。远近直弦。舟处筏后。布障筏前。敌莫我测。望之如垣。贼近发之。齐声震天。外摧内圉。施必万全。此用以自守者也。若乃饮马天堑。欲渡狐疑。宜用浮桥。枕席过师。大艘数十。巨笮之。试诸上游。移置敌矶。夜钓量江。谋士堪师。此用以济水者也。舟舰缮矣。必练水师。水师二要。一专号令。二重募练。号繁则淆。令纷则杂。编什五舟为一。哨官领之。两哨为一司。分总领之。三司为一部。部将领之。旗皆同色。异镶异号以别之。舟各一总管。专其责成而悉钤束之。凡舵工必择胆而练者。如临战股粟。必亟易之。此之谓号令。募练之法。因其渔丁而用之。因其老商而用之。因其盐徒而用之。因其蛋户而用之。其用也。或泅钻敌舟而溺之。或夜抽艘队而觅之。或蓄燧潜发而燎之。或铁绠系舟而拽之。或出奇载炮而扰之。或冒险伺间而侦之。或达信围城而应之。或赍蜡请援而致之。其入水也。敌密列星椿。则遇而锯之。敌张网缀钤。则先触以竿。俟其举网而过之。其招致也。或悬重赏而购之。或投金大江而试之。此之谓募练。水师习矣。宜备水器。自守之器四。或帆。或衣。或。或骑。水军之命制于帆。帆制于火。必熬晋石蜂脂矾水以淹之。竹箬缭索。皆以此浸之。再干而后用之。则火箭火球不能燎也。人不习于水。衣不宜于水。或瓠片为甲而矾淬之。编以雁翎而浮之。则皮囊木罂不能及也。水底潜伏。闭气为难。宜屈银而三管窍之。上二塞鼻。而一口含之。使气自相呼吸。而水不能入也。肾与足心。谓涌泉穴入水如火。水族望之。厥来为祸。上漆椰瓢以护之。下裹漆绢以蔽之。则无光而可免也。藤为水马。腹大如囊。四足横出。尾俱昂。前后遮浪。中藏干粮。漆布为辔。手援以行。短桡冒铁。可战可杭。此所以备不虞也。攻敌之器六。或火。或钩。或竿。或镖。或豆。或油。火箭力猛。过步数百。箭劲帆薄。虚射无益。宜近铁施竹叉以留之。欲辟湿。则筋缠而漆固之。是曰火箭。敌近十步。箭远非宜。焚帆焚栅。火抓是资。圆木陷刃。空中药施。火孔六七。倒锥寘之。临敌乱掷。钉入帆桅。或高或下。钉着火随。是曰火抓。桶可受斗。半实硝磺。薄沙覆之。火碗中央。温灰焙炭贮碗内平置沙面此临时方置者加盖微扃。轻掷敌舱。火激药发。迫不及防。以暇出奇。急则自伤。一掷则碗倾而火出药发敌不及返掷我舟故临用时必轻装速掷恐火动药然也是曰火桶。更有喷筩。二尺篁。缠以绳麻。柄五尺长。层药一饼。数层迭装。饼用硝磺樟脑松脂雄黄砒霜制成饼中留渠以拴药线实筑虚发。十丈莫当。远粘樯帆。烟发食皇。是曰喷筒。此皆火攻之器也。

更有火而水发之者。蜀之石油。入水不熄。造药作团。借火器力。一发四迸。篷隙舱侧。敌备不及。水沸愈炽。更有火而逆风发之者。江豚之性。逆浪逆风。煅灰炼油。硝硫助功。狼粪艾肭。并焙则同。逆风愈劲。神焰鬼工。此则火攻之奇器也。明流贼刘七等舟泊狼山苏人献计火攻藏药及火于水中发之名水老鸦其制未详火药不备。火攻不及。则如之何。曰有钩镰焉。或割其缭。或钩其舷。物微用便。利轻以弯。有撩钩焉。三锋一柄。左钩右漉。或捞首缀。或钩帆幅。梢固铁坚。万拽不曲。有潜置水中者焉。或距或钩。严禁勿泄。贼艘径撞。碎于锐铁。此钩之利也。贼刘七等泊狼山有献器如鸟喙者持入水以喙钻船机自旋转船透可沉有铁镖焉。升桅斗而掷之。船头船尾。乘高则驶。体重利下。巨铁细尾。中舟必洞。中人必死。势难多人。技习可使。首重二斤径寸尾径二分长七尺全铁为之敌舟若近。我高彼小。钢头竹尾。得力为巧。掷之如雨。敌众云扰。首重四两尾长七尺此大小镖之利也。拍竿之制。施于楼船。上置巨石。辘轳贯焉。层楼百尺。六竿相联。壮士数百。层环其巅。发之碎敌。态罴莫前。撞竿之制。施于战艇。坚木冒铁。敌舰莫近。迎之立碎。摧陷无并。此竿之利也。以人制人。用巧出奇。鸡白兼油。掷以瓦磁。风涛簸掀。足滑不持。油板易火。纵风乘之。又闻钱瓘。击吴狼山。己船筛沙。豆洒敌舷。战血所渍。僵仆相延。又闻倭寇。掠舟过吴。乡民愤追。泥泼其轳。我蹑草履。倭颠不扶。奋前殪之。枕尸满涂。此油豆沙泥之利也。虽然有要焉。胜于敌之不及知。败于吾之不能秘。我以制敌。反为敌制。浮桥攒钩。拒非不善也。岑彭预知。纵焚桥钩而述兵败。竹笼沙石。遏非不密也。昭达预知。潜水斫笼而岭贼溃。吴人御晋之计非不力也。铁截船泄而不免大筏火炬之烧。杜御晋之谋非不智也。桔击船。彰不免长歧枨之拒。功以密成。谋以泄危。微乎。危乎。智者慎之。

　　书握奇经后　
盛百二

握奇经云。天地风云。龙虎鸟蛇。四为正。四为奇。余奇为握奇。此十九字。相传以为本于风后。其法为六十四阵。中十六阵。四方各八阵。四隅各四阵。居中者握奇也。四方东为龙。西为虎。南为鸟。北为蛇。即曲礼左青龙。右白虎。前朱雀。后元武也。西北为天。干也。西南为地。坤也。东南为风。巽也。东北为云。艮也。山出云也。八宫所以定位。李卫公云。天地风云。本乎旗旄。龙虎鸟蛇。本乎队伍。无他义也。四方为正。四隅为奇。或易之。盖奇无定形。无不可也。居中之兵倍四方。四方之兵倍四隅。所以居重驭轻。此八阵之体也。又法地轴十二阵居中。天衡十六阵重列居两端。天前后八阵。前四居右。后四居左。地前后十二阵。前六阵居地轴前。后六阵居地轴后。风云各四阵居四隅。天地之前为虎翼。风从虎为蛇蟠。后为飞龙。云从龙为鸟翔。地轴取其镇静。天衡取其运动。者以陷敌决胜。风从天。云从地。取其不测。蛇取其固绕。鸟取其突击。此八阵之用也。再分之。则天地风云为体。龙虎鸟蛇为用。天风虎蛇为阳阵三十二。地云龙鸟为阴阵三十二。又有游军二十四阵。如偃月形者。居于后焉。不在八阵之内。与前所称之八阵。名同而取义则别。此武侯所传。然汉常以立秋日肄孙吴六十四阵。是古有之。非武侯创为矣。至有所为变八阵。经纬八阵。又后人增衍之者也。其大要则所为致人而不致于人。先为不可胜。以待敌之可胜。欲简不欲繁。欲易不欲难。不虚内以役外。不重本以轻末。居者常平。更番休息。四头八尾。触处为首。队间容队。阵间容阵。人间容人。而游军尤为至重。故皆矫健不羁之士所为。立非常之功。御之亦宜以非常之恩也。征之于传。邲之战。士季帅七覆于敖前。故上军不败。不虚内之意也。繻葛之战。先偏后伍。先偏衡也。后伍也。城濮之战。胥臣蒙马以虎皮。先犯陈蔡。鸟阵之类也。狐毛狐偃以上军夹攻子西。蛇之类也。栾枝曳柴而伪遁。原轸郄溱以公族横击之。风云之类也。要之奇正而已。奇正相生。循环无端。孙子九地篇云。善用兵者如率然。率然者常山之蛇也。击首则尾至。击尾则首至。击中则首尾皆至。桓温观武侯夔州八阵曰。此常山蛇势也。一言而尽其妙矣。或者以常山为直阵。握奇乃方阵。讥温为妄谈。真不知而妄讥者欤。宋王德用帅真定。帝遣使问边事。对曰。常时赐诸阵图人。皆守死法。缓急不相应。以至于败。愿不以赐人。是则然矣。然此乃用图之罪。而非图之罪也。神明变化。原不滞于规矩。而由规矩以生。犹之有一定之八风。而后无定之风可得而验。周髀之言句股也。曰句三股四弦五。有人执此法。以为句必三。股必四。弦必五。施之算术。一步不能行。而因咎周髀之误。岂不冤哉。杜氏通典言兵详矣。初不及握奇。且曰。龙虎鸟蛇。徒有其说。只恐难教。然八阵之法。部分奇正而已。杜氏乃证之以实事。是善体握奇者杜氏也。其曰难教。盖为后人之变八阵及经纬八阵。支离烦碎。与简易之旨相反者言之耳。李靖之六花十二阵。杜氏详载之。非出于八阵而何。若夫八门九宫三奇此圣人所以神道设教。汉艺文志兵法四种。本有阴阳家假鬼神以为用者。然而天时不如地利。地利不如人和。不明握奇。人事已失矣。何暇及他。世人专以八门九星三奇言握奇。此其愈神而愈晦也夫。

　　桂林阵法序说　
李绂

宗留守授岳忠武以阵法。忠武乃谓阵而后战。兵法之常。运用之妙。存乎一心。盖精于变化尔。非薄阵法为不足学也。阵非徒为饰观而已。必有阵而后坐作进退之法明。必有阵而后金鼓旌旗之心习。必有阵而后行间容行。队间容队。进不患其拥挤。退不忧其蹂践。止以阵为营。行以阵为队。进以阵为攻。退以阵为守。用兵之道。无时而可离乎阵也。余来抚广西。始阅操于城之西南。止列方阵。麤习进止。伏念我　国家以神武定天下。而余官以抚军为名。陛辞之日。　　圣谕谆谆。留心武备。因检昔年所蓄海操旧图。斟酌去取。别为阵图一册。授中军官使习之。为阵凡九。一曰二龙戏珠阵。我师众而两面围敌者用之。二曰五行六花阵。我师寡而四面受敌者用之。三曰六迭进步阵。见可而进。以逼敌者用之。四曰六迭回鎗阵。知难而退。整众殿后者用之。五曰三才阵。即常山蛇旧法。后倚山而前对敌者用之。六曰风雷卷地阵。敌既败而追奔者用之。七曰九宫八卦阵。即天星积卒黄帝握奇之法。统属大兵于平原旷野。当大敌者用之。此阵为诸阵之主。双分外八队。直引而前。即为二龙戏珠。合外八队为四。合中四队为一。即为五行六花。排鎗前进。即为进步。连环队居中。即为夹鎗。合外八队为四层。合中四队为二层。即为六迭。左四队张左翼。右四队张右翼。中四队横列于中。即为三才。以马队在前。余队齐进。即为风雷卷地。所谓一以贯之者也。八曰天圆地方阵。亦即九宫八卦之法。以二队当一隅。方折如矩。虚四正以开门。凡安营者用之。以上诸阵。行军之法略备。又念广西多山。每剿捕猺獞土苗。必在深木密箐鸟道羊肠。古法难以概施。昉宋将吴璘迭阵遗意。创为山路连环三迭阵并授之。盖演习半岁。然后领旗之士。莫不心知其意。因具札子以操练诸法奏闻。恭请　　皇上训示。伏蒙　　御翰批阵图一条云。朕血来留心阵法。览所奏大概是。又蒙　　御批全札子云。如此留心武备。朕实嘉之。钦奉　　天语。益加鼓励。踰年而抚标将士。坐作进退。无不闲习。未几。奉总督直隶　　命。将舍此以北。因为之图。又系之以说。尚冀诸将士始终勉习毋忘。以备　国家之用。且俾继此任者。倘不遗刍荛。或有采焉。

　　山路连环三迭阵法说　
李绂

余既以海操旧图。斟酌变化。定为八图。又念广西多深山。鸟道羊肠。古法难用。因昉宋将吴璘迭阵遗意。为山路连环三迭阵。变一为三。倍三为六。贼施一鎗。我放六鎗。贼始回鎗。我已进步。似可制胜。考吴璘迭阵法。每战以长鎗居前。坐不得起。次最强弓。次强弩。跪膝以俟。次神臂弓。约贼相搏至百步内。则神臂弓先发。至七十步。强弓并发。次阵如之。见阵以拒马为限。铁钩相连。俟其伤则更代之。遇更代。即以鼓为节。骑两翼以蔽于前。阵成而骑退。诸将始犹疑之。璘曰。此古束伍令也。诸君不识耳。得车战遗意。无出于此。盖战士心定。则能持满。敌虽锐。不能当也。今按山路逼仄。难施拒马。猺獞土苗。亦鲜马匹。拒马可以弗用。即长鎗亦非山路所宜。战每以五子在前。每一尊。以藤牌十名护之。如贼至一里之内。即放五子。如贼从出。近在百步之内。则藤牌手让出。山路则用山路连环鎗阵。其法以两人为一迭。肩随雁翅而进。三迭为一层。前一迭。二人伏地放鎗。第二迭。二人跪膝放。第三迭。二人立放。三迭六鎗齐放。放讫时。每迭二人。左人左旋。右人右旋。直至队末。第二层六人。进行一步。照前放鎗。放讫。退回。三层以后俱同。每队大旗一杆。健卒二人。手五人。护藤牌十人。鸟鎗每层六人。五层共三十人。每层之末。督战红旗二人。鼓手一人。大共五十人为一队。每两队为一路。更番代进。每代亦以鼓为节。凡山路多者。数路并进。大将居中一路。前用五子二尊。藤牌二十人。以攻劲贼左右。路裨将领之。前用五子一尊。藤牌十人。或三路或四五路。直抵贼巢。勒令出降。敢或抗违。毁巢洗穴。如须暂退。即将大旗手牌手撤回每队之后。以后为前。望本营缓缓而退。其鸟鎗五层。三十人随于队后。倘敌有追兵。照前按层放鎗。惟不用进步。即以渐退归。不至奔北。此法不惟广西。凡南北多山之地皆可用。而南九省尤宜。惟前一层伏地者。必用交鎗。交鎗者。前有双岐。可支于地者也。

　　藤牌撒星阵法说　
李绂

藤牌盖昉岳忠武麻札刀遗制而为之者也。忠武在颍昌。兀朮以劲军逼郾城。其军重铠。贯以韦索。三人为联。号曰拐子马。官军不能当。武穆戒步卒以麻札刀入阵。勿仰视。第斫马足。一马仆二马不能行。官军奋击。遂大败之。今藤牌入阵。亦专斫敌兵马足。顾其入敌阵。勿仰视。非有藤牌护其身。不能入也。南方多山。利用步战。又弓弩鸟鎗。宜于远。不宜于近。宜于平原。不宜于山溪。若方圆曲折。无往不宜。必用短兵。短兵之技。藤牌为善。余至广西。翻阅藤牌旧阵图。其第八图曰。聚守散杀。心甚喜之。疑即宋将张威撒星之法。比至阅操。乃甚不然。宋史威本传云。威守荆鄂。多平川广野。以为是骑兵之利。铁骑一冲。则步技穷。蜀中战法不可用。乃以意创为撒星阵。分合不常。闻鼓则聚。闻金则散。敌兵至则声金。一军分为数十簇。敌人随而分兵。则又鼓而聚之。忽之间。分合数变。敌人失措。然后纵击之。以此辄胜。少时读史至此。以为施之藤牌为宜。闽中工用藤牌。每遇闽中老将退卒。必访之。莫有知其法者。先侍郎公有僚曰洪狮山先生。尝为余谭国初事云。顺治十五年。有族兄旅寓镇江。适海寇入犯镇江。城中官军。悉出城拒贼。族兄与居民并派出登城守陴。因得纵观战事。云。官军出城。阵于江口。江中海寇巨舰抵岸。遥闻掌号声。寇蚁附而上。集于沙洲。约数千人。通为一圆阵。四面藤牌皆外向。若聚数千牌为一牌。兵隐不见。官军驰马往冲。将近百步。鞚马引弓射之。矢不能入。寇屹然不动。官军鸣金徐退。复鼓而进。乃前冲射。寇仍不动。如是者三。寇阵寂然。徐闻其阵中擂鼓甚急。约十余声。寇一齐吶喊。分为五阵。官军方愕而视之。其中阵复擂鼓。五阵齐吶喊。分为二十五阵。其中阵复擂鼓。各阵吶喊。分为无数阵。睇视之。则皆五人为伍也。散如乱星。飞奔而来。官军射之不中。遽薄我阵。径斫马足。箭无可施。马惊刀伤。望城则奔。寇随以入。城遂陷。余曰。此即张威撒星阵也。盖海上犹有传其法者。今阵图有聚守散杀之名。而其法则已谬矣。因昉其意。别为新图。授中军官俾演之。其法以六百二十五人为一营。一营分为五军。分军一百二十五人。每军又分为五队。每队二十五人。中军一队。守备一员主之。辅以千总二员。大纛二人。金鼓三人。牌十人。挑刀十人。居中督阵。二十五人常聚不散。余四队。各用百总一员。牌手二十四人。前左右翼各一军。后左右翼各一军。每军各用牌手一百二十五人。每军亦分为五队。前后四军。各以把总一员。百总四员主之。初合阵时。中军居中。前左右翼二军环抱于前。后左右翼二军环抱于后。共为一圆阵。牌皆外向。以御鎗箭。外一层牌手伏地。二层跪。三层以内皆立。使牌挨聚而上。众牌混成一牌。名曰浑天阵。如敌兵用骑来冲。敌不至三十步内。俱不得动。屹然静守。以挫其锐。俟敌一再冲后。中军擂鼓。一齐吶喊。变为五阵。名曰五星阵。阵定时。中军再擂鼓吶喊。每阵散为五阵。共散为二十五阵。名曰小撒星阵。阵定时。中军再擂鼓。再吶减。每阵又各散为五阵。俱五人为伍。前左右翼五十阵。向前奔杀。中军二十五阵继之。后军五十阵又继之。如后有敌兵。则后军回兵向后。左有敌则向左。右有敌则向右。名曰大撒星阵。如敌骑骁勇。第一次径冲至三十步内者。中军即擂鼓变阵。如敌骑持重。冲至三十步外即复退回者。务必俟彼冲至三次。然后变阵。一以挫彼凶锋。一以蓄我锐气。所谓彼竭我盈也。凡敌骑兵用弓箭者。照此应之。或敌系步兵用弓箭者。亦照此应之。如敌用马上火鎗火。及步下火鎗火者。敌至一里之外。即擂鼓变阵前进。盖五子。百子。可及一里。且火非牌可当。故须分队速进。地近则无所施。队散则鎗不能中也。每遇敌。先以游兵数十骑当敌。冲至敌阵前百步而旋。左右分归本阵之后。盖游骑冲至敌阵之前。敌必施放兵器。即知是用弓箭。是用鎗。如系弓箭。按阵不动。如系鎗。即擂鼓变阵。散队速进。凡散皆以鼓。凡聚皆以金。鸣金一遍。则大撒星阵聚为小撒星阵。鸣金二遍。则小撒星阵聚为五星阵。鸣金三遍。则五星阵复聚为浑天圆阵。张威旧法以金散以鼓聚者。将以疑敌也。今则悉如常法。

　　演阵余论　
李绂

一演阵先演领旗。凡营伍定制。每队大纛一杆。领兵五十人。一纛所领。分十小旗。五人为伍。中以一人为领旗。系小旗于背。余四人。坐作进退。悉依领旗。故演阵法。先令将弁教千把。千把教领旗。每日止率领旗操演。领旗演熟。再教全队。盖人少则易于指授也。

一演阵先熟行列。务令每行相距五尺。乃为行间容行。如演鸟鎗。连环进步。已放鎗者。随身往后旋转。中间不致拥挤也。五尺不必弓量。此行领旗与彼行领旗。横手相接。中间所空。即是五尺。

一阵内鸟鎗。最为要紧。凡执鎗装药。夹绳揭盖。举鎗照把。俱要演至得心应手。甚至心手相忘。乃为熟练。稍有不熟。则临时仓猝。顾此失彼。或装药过多过少。或夹绳过短过长。或未装烘药。或未揭引盖。无论上把。即求其一响。亦不可得矣。兵丁演鎗费药。家居无事时。即将空鎗演习。务令熟练。至演阵时。放则齐放。止则齐止。如未放之时。走火先响。或既止之后。手钝后响。提出教场之傍。跪阅全操。操完释放。再犯者杖。三犯者革。

一立赏格。凡兵丁有留心阵图。明习进退变化之法。足代将弁指挥教演者。守粮升战粮。战粮升马粮。马粮升外委把总。外委把总给亲丁守粮一名。

一兵丁须习单刀。南方多山。若兵行山溪之间。深林密箐。伏莽潜发。左右逼近。弓箭不得施。鸟鎗不能放。别无短兵。唯腰刀为人人所有。故平素须教演单刀之法。同一刀也。明刀法者一可当十。不知刀法者十不当一。余在广西。始教军中学习单刀。凡余丁挑守粮。守粮挑战粮。战粮挑马粮。鸟鎗弓箭而外。必兼单刀。未习单刀者。一概不取。半年之后。抚标能单刀者千有余人。单刀不必别演阵法。即用藤牌旧阵。惟弓箭手必带插袋而舞。鸟鎗手必负鸟鎗而舞。其法俱用一手刀法。盖弓箭手须空左手护插袋。鸟鎗手须空左手护鸟鎗也。

　　五子说　
李绂

始用以飞石。故字从石。自明徐文定公用西洋穴之法。而军威之烈。至此而极。其辟易糜灭。虽雷霆不能过也。顾其为器重而难举。其用法迟钝而不灵。往往施放未及。为敌所乘。则反为敌用。惟五子则灵速应手。迭用不穷。克敌制胜。莫之或先焉。其法用好铁百二十觔。炼至六十觔。然后造为母。再用好铁五十觔。炼至十五觔。造子五。每子重三觔。母背开一阙。以子入之。药装于子。五子互换。终日不息。捷于鬼神。旧法口之上。有实中星一。以定准头。今于腰之上。添一虚中星。由虚窥实。其直益准。然火所击者众。非止一二人而已。准头犹缓而远近为急。梢过低。则前高而所及者远。冒过敌兵。梢过高。则前低而所施者近。不及敌兵。准头虽正。究归无用。今增设梢尺一根。以铁为之。长二尺一寸。与炮架平。满尺放之。平及一里。减尺三寸。后低前高。可及一里三分。凡营造尺。五尺为一步弓。三百六十弓为一里。长一百八十丈。每里画作十分。梢尺低一寸。则及一里一分。低二寸。则及一里二分。低三寸。则及一里三分。梢低至三分而止。每用手五人。一人为头。专主扶立母。择胆气壮而目力巧者。胆气不壮则临时多仓皇失措。目力不巧则无以定准头而规远近。胆气之壮否。须其人自任。又常以捕贼事试之。目力则须生来巧捷。又令终日料估演试。就平地演之。遥指一木一石。或墙或岸。料估为若干远。再以步弓量之。是否相合。演至百估百合。而后视法乃精。既估平地。又估不平之地。或近高远低。或远高近低。高低既殊。视法即异。演习熟者。许倍食战粮。令其鼓舞。不时亲阅。以觇勤惰。余四人。止令装子火药。行则二人抬。一抗架。一负火药筐。其装药之法。亦令演习至熟。每一。用火药铅子各二两。

　　行围训练疏　
岳锺琪

窃查川省营伍废弛。急需整顿。臣自金川回省。即奏请立法整饬。务求实效。荷蒙　　俞允。通饬遵行在案。今已二年有余。督提两标。并城守营官兵。系臣与督臣策楞亲加训练。已有起色。其镇协各营。均不时檄饬勤加操练。臣复与各该营官兵。请领季饷赴省之便。随时考验。较之从前。亦觉渐有起色。然不过技艺娴熟。步武整齐而已。而细察其行走步驱之间。率多软弱。不甚精悍。盖由兵丁平日溺于便安。不习勤劳之所致。今思所以整其颓靡。练其筋骨。使之强健。则莫若行围之一法。查向来直省督抚提镇。均有行围之例。每岁于秋冬之际。举行二三次。所以习劳苦而励士气。法至善也。臣前在四川提督任内。亦曾举行。甚为有益。迄今三十余年。不但并未举行。即以行围之法询之标员。亦茫然不识。殊非整饬戎行之道。臣受　　皇上殊恩。畀以封疆重任。凡有益于武备。无不悉心筹划。务期实效。今臣拟于本年冬三月内。农功已毕之时。查照往例。于成都附郭。择不近田园。依傍山阜之地。不过一百余里。带领官兵。前往围猎。往返数日。亲加训练。教以分合进退之方。安营住宿之道。俾马兵驰骋行间。娴其骑射。步卒奔走原野。练其足力。先期申明号令。严束兵丁。不许骚扰。务使兵民相安。如此勤习。岁行三次。率以为常。则兵丁习于劳苦。自必日加精悍。马步技艺。自必日见纯熟。且使习知分合进退之方。安营住宿之道。士马强而有度。行阵暇而能整。诚于边省营伍。实有裨益。

　　书苏文公用间后　
魏世效

苏子之三败不易矣。三军之事。不用间不能成功。用间则三败不可试。然则间终不得用乎。吾谓用之之道有三。三者何。吾习其人矣。吾知其心。又知其才之足以济。夫然后其人可用也。道一。吾有大恩于其人。人愿为吾死。吾用之。道二。吾知其人之才。吾不可以知其心。吾可以制其父母妻子之死命。是其势可用也。道三。故曰用之之道有三。非三者则不可用也。虽然。诚欲用此三者。其道一而已矣。曰试之。试之之道有二。二者何。吾知其人之才矣。吾不深知其心。吾试之。置之于色货。观其动否也。置之于刀锯。观其变否也。吾知其人之心。吾不深知其才。吾试之。乘之以不可设。以观其能应。窘之以不可措。以观其能中。故曰试之之道有二。非二者。则不可试也。虽然。其所以试之者。一而已矣。一者何。隐是也。吾隐而试之。彼其人不知吾之将欲用之也。夫然后间可得也。

　　行军策略　
湖广提督俞益谟

一探哨。　山内平原。地势不同。战阵行兵亦异。山内险阻万状。或悬岩绝涧。一线之路。湾曲窵长。或两傍深箐。或乱石丛杂。或坍溪断桥。或茂草蓬蔽。或深沟陷泥。无地不可伏兵。无路不可邀截。若哨探不明。误入其中。既不能用众。又不能施巧。虽云两鼠斗于穴中。将勇者胜。我之将士。未必人人皆勇。难以决其必胜。万一前途稍郄。则道路窄狭。自相蹂挤。坠岩坠堑。举不可知。此孟浪无筹之失也。今有良法。我兵与贼战。不在能破贼。先在我不可败。今且以营兵一千言之。每百为一哨。拨胆捷步兵一名。配马兵一名。作十塘。令其前行。或二三里四五里。凡路傍有山。马兵不能上。则步兵执小号旗一面。上山周围探望。若无埋伏。及贼兵在前。即执旗立于山上。马兵驰回即报。一塘无惊。一哨立营。其第二哨。又向前或一二里或三五里。探望的确。来报如前。以次至八九十塘。皆如此立营。若十塘已尽。又自一塘卷起向前。若一边是山。一人可以瞭望。若两面是山。未免见一面不见一面。致有差错。亦未可定。应再拨步兵。分左右登望。左右皆无惊。不必举号旗。或一边有惊。则一边山上之人举旗。马兵驰回报知。以便应敌。如此行兵。凡贼之情形我得预知。彼虽邀截佯诱。我已先有不败势矣。倘探兵不虞。突然遇贼。马兵驰回报知。即相山形布阵。准备迎敌。其步兵一名。如走得及。火速走回。如走不及。即入深山岩石。或草木深茂之地。暂为隐避。一人之身。敌猝不暇寻觅。自可免难。如果探报得实。我兵有功。即将此探报之人。准头功赏叙。庶我兵无仓皇猝急之虞。关系重大。故赏独加于众也。

一山谷行营。　山深道险。探兵恐一时搜索不到。误入伏中。或遮我前。或冲我中。或断我后。彼以有谋待我无备。山隘之隔。首尾难援。百步之险。前后莫救。若不预先申明。必致仓皇无措。凡尔将士。先将所部兵丁。预定两哨官兵。若逢要险。即令于两山扎营。若前部一遇有警。即将本哨退入两傍。立营之中。正当路口。包山连原。立营扺御。贼退则蹑其后。后营复蜂涌而出。相连立营。更番迭战。此反客为主。我逸贼劳之法也。倘贼自中间突出。我兵即两头扎住山险。踞住高阳。以待敌人。相机应变。士气百倍。彼虽有谋。难施其巧。盖我兵先立有营垒以待其来。譬之到处有家。自然军心齐一不致奔溃。彼此为援。人胆自壮矣。如贼断我后。当以退为进。将后哨作前哨。量留敌兵倒卷而回。彼自难邀。如遇山溪险隘。必先留兵据守。然后再进山谷。行营无踰此法。此卷帘阵。步步为营之势也。

一申严夜。　每下营遇夜。凡有隘路可攀可越。俱要放卡。其防卡兵丁。谨藏火绳。加谨窥探。如有贼警。放铳为号。在营官兵。不许脱衣熟睡。甲包打开。兵器在傍。每账房一人。轮递支更。一有惊息。切勿声张。实时推醒同伴。披甲执械。静坐待敌。贼至近处。即放铳发矢。切不可走动。如有动者。即是贼军。即行射杀。总之遇有夜惊。若众人安然不动咳嗽无声。任他是如何强兵。只敢在远处空噪。断不敢近我营垒。又黑夜贼来营。或东或西。或南或北。侵犯营垒。所当之营。与未当之别营。俱安静戒严。不可妄动。各守营垒。至死不移。方为万全。若东营不支。欲奔西营。不特西营不纳。反遭铳箭射死。岂不是自送生命。所以各营有事。遇黑夜惟有死守。不可妄行。若我往贼营。悄悄密密。衔枚潜行。临贼营一半里地。即便放铳。齐声大呼。不可骤进。进其营中。或乱喧扰。或乱奔走。即便乘势前击。可以全获。若彼安然不动。久无声息。此必有备。万万不可前进。即便结阵。速退不可忽也。

一立表。　每营既定。即于东西南北相地形势。各立旗表。每表安设拨夫。多则二十名。少则十数名。务要弓箭刀铳齐备。其采樵汲牧之兵丁。俱不得擅越旗拨之外。犯者贯耳示众。乃晓谕瞭哨兵丁。严加守望。如有过表之人。即行查拏。倘徇情疏纵。军法重处不贷。

一谨防。　凡大箐深沟。冬气凛冽。每有霜雪冰泞。白昼如晦。贼每乘此攻击我兵。遇有此等时候。务必严切防范。比黑夜更为紧要。其登高放拨兵丁。寸步不可擅离汛地。诚恐一时审视不详。误为所乘。切切。

一卡瞭。　一坐卡兵丁。每日清晨登瞭。必候坐夜卡兵丁至彼。方许归营。夜卡兵丁至晓。必候清晨登瞭兵丁至彼。方许归营。敢有迟违。不俟彼此兵丁交替。即离卡归营者。必将在营将弁治罪。如夜间雨雪。将弁安眠账房。竟不念坐夜卡兵之苦。及至天明。又不早遣登瞭兵丁往换。当以军法重处。若登高瞭远兵丁。望有贼来。即晌铳为号。旗指某方。以便军中接应。

一申明樵牧。　每日巳时。吹海螺三声。拨领旗一名。带领五营兵丁二十五名。架梁瞭望。各营余丁雇工。齐出采樵。务足一日之用。午时再吹海螺三声。各各归营。违者查拏重究。每日牧马采樵汲水兵丁雇工人等。若听营内铳炮响。及掌号声。不论远近。即速回营。违者贯耳。

一传令整暇。　凡遇对敌之际。必先留有余地。兵有余备。方免临事仓忙。两军既举。固应大势齐上。然前面之队。务要疏均。后面留五七队整齐者以待。一则可助前队之威。一则可以更番迭战。一则我有余备。可以接应出奇矣。倘若一概向前。未免拥挤。反多碍手。且无表里相依出奇之势。此临机绝胜之秘法也。尔将士各宜切记。

一埋伏。　行兵之道。贵知地利。地利不明。万难出奇设伏。所到之处。管营务将官。先将彼处山川险易形势。绘成图本。山山水水。不可混淆。更不可巧饰点缀。以图壮观。必将我兵应由某处而进。某处可守。某处可伏。有无分途暗度之处。某处可以令师归一。某处可以决战。贼兵必由某处而来。某处可以埋伏。及有无傍径抄截我后之处。若在某处对敌。我兵宜占某处。可得地利。某处山险谷深。有无林木。其中宽狭若何。可以伏兵若干名。一一注明。献之大将。参以己见。详加斟酌。如伏处在我去路之中者。设伏以为佯走夹攻之用。伏处在敌路之中者。设伏以为傍出邀截之用。随机应变。密书锦囊。付心腹能将。密密埋伏。多持金鼓旌旗铳炮。为乱敌心目之具。而起伏之法。亦必预为约定。只视某山上放某炮几声。昼挥旗几次。夜悬灯几盏。一时并符。方可起伏。盖恐敌兵多诈。或见地势有疑。无故放炮。或着人执旗登山瞭探。一有暗合。我兵遽起。必失事机矣。至若狡贼或聚或散。据极险之处。鼓噪放铳。诱我往攻。彼则速退。俟我方回。彼又假追。追则鼓噪张势。退则沿途暗插毒签。伏兵隘口。以待我兵入险。则为得计。如我势大攻急。彼则滚岩四遁。总之贼不可轻追。即追必须分兵三路。一路从中前追。两路于左右山上架梁而行。则贼虽狡不能为也。大凡我兵进退。非架梁不可。尔各将士遵行之。

一游兵。　大军未进。威武先张。其在游兵之法欤。必左右各立头队二队。各统以骁将。为之张两翼而前驱之。

一可哨探敌兵之至止。一可搜罗敌兵之有无埋伏。一可猝然遇敌。夹我大军而飞击也。如头队前去游巡。则二队翼我左右而行。头队至若干里立营。及至其营。二队又前去游巡。头队又可翼我左右而行。二队游至若干里立营。头队又如前法行之。往回环护。络绎不绝。则左右游兵。虽各止二队。而师行千里。皆有翼焉。且一往一游。更番迭进。尤无疲乏之虞。

一临敌布置。　临阵分敌之法有二。一为两军遇于平原之野。贼分几路而来。我兵亦分几路以应之。只须一登高阜。贼之来势。概可见矣。平地分兵。亦易为力。即或前后有贼。我兵亦可从中而分。前军敌前。后军敌后。惟指麾舒徐。不可仓忙失措。转前以敌后也。一为两军遇于山险之中。我兵一军而进。贼若按山头分队而来。我初急卒难见。及贼近方见之。一时分兵。不惟不易。抑且四围皆山。急难展布。贼已据高趋下。易至逼压。不无措手不及之虞。嗣后若会战山内。除迎敌大军。仍照大势前迎之外。若四傍有山。可以扑贼来路者。先按山分路而进。倘贼兵分队而来。自可头头相对。倘贼未分队而来。则乘其不备。四面夹击。使贼之所短。皆我之所长矣。又除分路之外。大将必登最高之山。将自卫之兵。分为几队。每队统以能将。严整森立。遥观我兵某路与贼相遇之情形。如队伍舒展。意气踊跃。则知此路必胜。或见某路步趋踉跄。行伍失列。则知此路必怯。急命帐下能将。率兵助之。或见贼之某路。倍于我兵。亦命率队兵以助之可也。然分路迎敌之时。亦有要法。如我兵方至山头。贼已至我山下。我则拒山不下。待贼上至半山。我兵即发山上木石以击之。不惟居上省力。且木石滚擂。伤之者众。如贼尚在山头。我兵至贼山下。则故为怯回之状。引贼半山。我兵平铺急上以攻之。盖我怯回者。一则离其山沟。免受木石之击。一则引贼失险。且无木石可击。倘彼铳手未备草束。更不能放滴水铳也。

一余兵掳获。　当两军交战之际。而我前军得胜。止许追奔逐北。随贼掩杀。其有贼弃辎重牲畜。以及仓库米料财货子女之类。一概不许瞻顾。一恐纵敌远扬。收拾散卒。仍成劲敌。一恐彼此争取。错乱队伍。贼或反戈相向。中其饵敌之计矣。各当严戒前军。一意追杀。止令余兵沿途收获。俟营立定。尽献大帅之前。分上中下等次。上者赏得胜之前军。中者赏掳获之多者。下者分赏在事之全军。或留后充赏。敢有隐匿。查出法必处死。其队目及同伍之人连坐。如有一人出首者。赏此一人。余免坐。

一安置伤兵。　大凡临敌带伤者。皆系壮士奋往之人。如前队有带伤者。急令卧倒。不可乱动。待战后。扶还大营。或送舟次。拨医救治。其金枪等药。必须预备。一营之中。专委老成仁厚者一人。以司其事。立照赏格给发。以资日用。时赐恩问。免人轻忽。痊日重赏重用。以厉士气。倘成废疾。不能用武。永当留营食粮。以资暮年之养。以固后人用命之心。

一腾营伏路。　两军相遇而阵、或我军远来初至之夜。或对敌胜负未分之夜。或我分兵别往之夜。或风雨阴晦之夜。或我军偶忧戚之夜。或军中有赛神宴乐之夜。敌人每谋乘我疲懈无备。偷营劫寨。务必触景警心。昼示极疲极得意极凄凉之状。至晚则必腾营设伏。虚立旗帜。营中灯火。明灭相间。不废更鼓以待之。四路密布铳手静听。俟敌入伏。约以三铳五铳。按数齐放。伏兵听其铳数相符。然后四围齐起。若不约定铳声响数。恐敌尚未入界。自鸣数铳以为惊。探我兵之意。我伏先起。殊无益也。伏兵既起邀击。则大营兵从后夹攻。恐黑夜莫辨彼此。则令我兵各吹一芦筒为号。庶不致误矣。惟是我兵进止。一日行程几何。贼能预计之。我兵下营之处。贼亦预知之。其下营之山险可伏处。樵汲必至处。贼皆得而料之。且我兵必须循路遶山。顺箐而行。贼则无路之山。皆可抄径越险而行。每于我营近山险之处。三三五五。昼伏夜起。放铳吶喊。诱兵出营。搜捕伏草。窃拏人畜。以为惊扰之计。使我疑畏。不能久留。我当于未曾移师之时。先询乡导。计其下营之地而后移。一至其地。相其险易樵汲之处。可设伏者。即先据地设伏。以待贼之来。则先手在我矣。其腾营伏路之法。频频而行。不可厌烦惮疲也。再我或兵力单弱。或大军不继。前军势孤。敌倚大势来压。则有众寡悬殊。退之不可。拒之难敌。亦可以用腾营伏路之法。先探听确实。计其远近。敌若日暮可至。则我谨闭寨栅。虚设旗鼓。示死守难犯之势以疑之。而密伏兵于四险。俟敌主持不定。自然安营。于将安营未定之际。我四围铳炮齐鸣以惊之。敌若错乱。则乘势起伏以击之。我逸彼劳。可收以寡破众之功。敌若败退。尤先于丛密山涧处。皆宜多张旗帜灯火。乱鸣金鼓铳炮。不惟可助我势。可乱彼心。抑且使敌不知我兵多少。不敢再来矣。若计道里。敌可辰午而至。则我连夜移营。于三二十里有险可伏之地。照前腾营设伏之法。使敌见我空营为怯。必来追我。及至我营亦日暮矣。一如前法行之可也。盖以寡胜众。非劳之不可。非日暮不可。如遇草木丛密之处。因风纵火。更易为力。

一得胜戒严。　我兵既获全胜。追敌不过余威耳。倘紧追之际。贼忽阵止不动。非有接应兵至。即系前有险阻。不能急遁故也。我兵若乘此击之。则我以疲困之兵。贼以生力之卒。我以既胜而骄之心。贼以救死泄忿之志。我再胜不过追奔逐北。若败则前功尽弃矣。岂非犯穷寇毋追。先死后生之忌乎。惟可随后尾追。令其自相践踏。收其辎重降卒。如贼止不动。我即收兵。或即下营。昼则多竖旌旗。夜则多张火鼓。洗放铳炮。号令严明。人马喧阗。金鼓应节。两傍密布伏兵。四围暗设铳手。而戒严之令。较未曾胜敌之时。尤加严紧。一则以防偷劫。一则以励骄玩也。再书招抚檄文。射入贼营。或遣能辩之士。晓以利害。示以诚信。贼以垂头丧气之余生。见此堂堂正正之威势。惊心眩目。盛衰相形。一夜思量。已无坚志。及闻招抚。不散即降。获万全而收必成之功者。此之谓也。而下营威敌之法。初立营盘。不妨数层于其中。倘贼一日不见动静。至晚抽出一层于肘腋之外。又下一营。二日不见动静。又抽一营于外。又下一营。贼必谓我兵力日添。其心愈散。其功愈速。是虚虚实实之变法也。

一受降谨备。　古云受降严于受敌。盖谓受敌已严矣。而受降当更严也。受敌。彼此皆有杀心也。皆戒严也。若受降不严。彼有疑畏。而我多骄玩。设有不虞。变起仓猝。莫之能御矣。务必先察势之强弱。情之真伪。确有可信。然后准其投诚。定以限期。严整营伍。外张两大队。翼于大营左右之前以待之。更宜侍卫森立。使不能见幕后之有无。司执事者各司其职。如不见不闻者。不许交语聚观。致失位次。俟两翼处掌号发金鼓三次。升炮大坐。威仪整肃。方传号令。降兵立住。止传渠目。解去什物。先行入见。抚慰事毕。呈上所降官兵马匹器械粮草数目册籍。给一免死文牌。令渠目持去。宣谕各降兵。尽去什物。交我执事人员收管。方令率至辕门外。匍匐听抚讫。渠目或赏给衣帽。或给牌札。各降兵或量赏米肉。以示恩信。差委能员。询各降兵愿归者。另立一。听候填给文牌。交地方官遣发回籍安插。其文牌皆须预备。止填姓名籍贯。以速遣为宜。愿为兵者。另立一。分派我兵队中。听我将弁参杂管领。尤必营队相隔。不可令聚一处。密加堤防。毋令时常聚语。渠目照以给札品级。每日随我将弁班次待茶。略无异同。或择内中有才技忠诚者一二。先用之以系众心。兵丁遇缺补伍。亦先补一二。以示必用。严谕我兵。不可欺生凌辱。不可对降兵夸诩胜败。不可妄以降卒之名呼之。恐恼羞成也。至若大敌未灭。先有来归者。非识时务之士。即有嫌疑之人。又当宽其礼数。嘉与维新。厚赏重用。不撤其兵。不废其权。以广招徕。总在经权之得宜耳。

　　赵充国论　
陈迁鹤

吾读赵充国传而有感也。金城之功。曰充国为之。而非充国为之。曰魏相焉。亦非魏相为之。曰宣帝焉。从来有任事之人。有议事之人。任者身在局中。议者身在局外。局外之人。似不可参局中之事。顾人有恒言。旁观者明。当局者暗。国有大事。令朝臣出其意见。共为规画。亦集思广益之道也。然条悉其利害之大端。张弛听之其人则可矣。至于山川之险易。地势之广狭。会战之时日。与功成之早暮。变化生于顷刻。议者欲一一皆如其意。果能乎哉。吾未之见也。如宣帝之于赵充国。可为驭将者法矣。方其自请为将。宣帝问当用几人。充国愿至金城上方略。及至金城。按兵迟战。欲屯田待其敝。玺书催之。竟持前议。宣帝报曰。如将军计。兵何时得决。熟计复奏。赵充国上便宜十二事。宣帝复赐报曰。罢兵则寇攻扰田者。杀略人民。何以止之。熟计复奏。充国议上。魏相主之。宣帝是之。虽有异议。不为之动。卒成降羌之功。夫充国任事之臣也。使充国任之。即使充国议之。议而未合。又使充国更议之。议事之人即任事之人。则言必度其可行。而不敢为大言以欺君。任事之人即议事之人。则行必稽其所敝。自有良谟以善后。率是道也。何战不克。何贼不殄。岂但奏一时之绩已哉。后世用人者不然。议者一人。任者一人。于是议者不知任者之难。而恒高其说。任者欲奉议者之意。而不合于机。甚至任者一人。议者十数人。中间贤奸杂出。好恶各凭其心。所好之人。虽浅谋必附会以就之。所恶之人。虽嘉猷必多方以挠之。不量敌之强弱。而责以小出则小胜。大出则大胜。不问时势之难易。左次则罪以逗留。坚守则坐以怯懦。任事之人。左顾右盼。欲战欲守。或进或退。皆不能自主。至有元戎之十乘未行。而言官之白简纷上。帷幄之指挥方定。而绣衣之谯督已至。以卒予敌。以将予敌。皆议者驱之也。唐宋明之败。并有此患。而宋为甚。明更甚。论宋事者。曰议论多而成功少。论明事者。曰明之天下。不亡于盗贼。而亡于门户。不亡于封疆。而亡于台谏。其弊由于不议以任事之人。而议以不任事之人。众论纷纷。如丝之乱而不可整也。反复古今。以汉宣之驭赵充国。为得任将之法云。

　　武侯长于将略论
  </div>
  <div class="pagination">
   <a href="皇朝经世文编_page168.html">
    上一页
   </a>
   <span>
    ...
   </span>
   <a href="皇朝经世文编_page164.html">
    164
   </a>
   <a href="皇朝经世文编_page165.html">
    165
   </a>
   <a href="皇朝经世文编_page166.html">
    166
   </a>
   <a href="皇朝经世文编_page167.html">
    167
   </a>
   <a href="皇朝经世文编_page168.html">
    168
   </a>
   <span class="current-page">
    169
   </span>
   <a href="皇朝经世文编_page170.html">
    170
   </a>
   <a href="皇朝经世文编_page171.html">
    171
   </a>
   <a href="皇朝经世文编_page172.html">
    172
   </a>
   <a href="皇朝经世文编_page173.html">
    173
   </a>
   <a href="皇朝经世文编_page174.html">
    174
   </a>
   <span>
    ...
   </span>
   <a href="皇朝经世文编_page170.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
