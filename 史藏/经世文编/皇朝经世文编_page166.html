<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 166 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 166 页/共 219 页</h1>
    <div class="content">
一私习器械。律有明禁。然荆公保甲法。置弓箭。习技勇。且使番上训练。近日楚蜀教匪之乱。乡勇俱习弓刀。则有事讲武。　朝廷未尝禁。即使置备良难。而锄耰棘矜。铦于钩戟。制梃以挞秦楚者有矣。况寇盗之乌合者乎。

一寇盗之来。拒之岸则难为功。拒之湖则易为力。翠微北征录所载禁涉法不一。曲铁为。曳之以索。谓之聚钩。则所触无不伤。直铁为针。透之于木。谓之涉针。则所过无不创。编竹为索。纽篾为刺。谓之水毛猬。以锥涉者之肌肤。断木为轴。钉铁为锥。谓之水蒺藜。以刺水兵之胫股。以上四法。宜于浅滩。若中湖深阔之处。则击索网以绊其棹。立刀口木曲膝锥以凿其舟。贼安能登吾岸哉。然使贼不能来。我亦不能出。非计也。宜于聚涉针所不施之处。插柳条。编渔沪。暗记其曲折往复之路。庶于出入有便。

一守御之器。莫良于火。顾鎗非民间所有。制造尤艰。茅氏止生志中。载有竹将军一器。似尤便用。用猫竹圆厚者长四尺许。将圆凿通其节。止头节作底。节后一尺四五寸。用一木柄。柄头照竹节凹凸之形。直扺竹节处。周围用四肥钉。犬牙样钉之。以苎麻作辫。或三比绳。自柄至口。紧紧缚固。傍节底光。置润黄泥二寸。以一分厚彀筒大铁钱一个盖泥上。傍钱上开一药线眼。先将双药线引入四五寸。直透上为妙。方入药一觔。看竹之大小增减。已入药。用木杆轻轻筑实。少用纸团。或干土实之。又将一分厚彀筒口大铁钱一个。钻眼如莲房式置药上。方以彀筒口大圆石弹一个置钱上。或再加碎生铁小铅子于钱上更妙。外以麤柴径寸二根长三尺许。缚加权架之。此器之妙。费廉工省。且随地刻时可造。身轻可负及远。一村中若得数百具。便不患外寇矣。又志中所载粪罐法。白云神水法。水箭法。弩箭药法。似皆省便可用。以方杂不录。

一兵法以坚忍为上。孙子曰。以治待乱。以静待哗。此治心者也。太公曰。事莫大于必克。重莫大于元默。东吴朱伺善战。或问之曰。两敌共对。惟当忍之。彼不能忍。我能忍。是以胜耳。朱子曰。只就腔子里呼吸间。便可以弱为强。变怯为勇。今如岁首讹言。一夫夜呼。而奔窜者数十里。则不能忍之故也。倘有寇盗。如入无人之境矣。须知室家田庐皆在于此。去此将奚之乎。我能往。寇亦能往。平时宜常以此意为乡人解说。则临时庶不至仓皇。

一一乡之中。有一等强梁不逞之徒。承平时为民蠹。有事时即为乱首。然亦未尝无用也。宜结之以恩。处之以诚。待之以大度。制之以严威。勿拘拘小节。当其得用。或反胜于善良。使贪使诈。有何不可。

一吾里室鲜盖藏。即殷户亦无数百石之蓄。户三千。计口不下万余。通计老幼。以人日八合约之。当日食米八十石。除殷户自给外。皆须于平望枫桥等处采买。倘诸处闭籴。道路疏虞。终有流离之患。遑言保障。故积谷之策。平时不可不讲。惟此一。最为难处。绸缪未雨。所望于有力之仁人君子。

　　上赵观察论粤俗书　
姚延启

伏观粤东民情有异于他省者四。逐利轻生。一也。顽犷无耻。二也。健无理。三也。好贪恶廉。四也。天下之民。莫不好利矣。然畏死之情。犹愈于利。未闻以二三十金卖其首者也。而粤有之。天下之民。固难言有耻矣。然巨室士人。犹顾名义。自非大奸猾。未有通盗侔利者也。而粤有之且众。天下之民。悍于者。可以曲直解之。惟粤民专以富强相凌。不以曲直为理。天下之民。于地方官吏。莫不喜廉洁而恶贪墨。惟粤民则喜贪墨。而以廉洁为不便。此四者皆大反乎人情。而不可以常理格者也。而惠潮尤甚。间尝推原其故。则以粤地边海。民素食于洋。巨室大贾。惟视洋舶之大小。利则有百万之息。不利则人舶俱漂。此逐利轻生。风俗所由成也。其贫无赀者。既不能为此矣。又惰不事事。惟行劫以食。而官吏莫可如何。宜盗贼之纷纷也。粤民聚族而居。大或万丁。小者千户。自明以来。其祖业甚殷。常以巨万之金。无所事用。惟以供讦讼之费。聚族而居。故易以动众。兼挟重赀。故易以为奸。一事睚。即千百为。戈戟相撞。乃行赂于吏。使无究正凶。吏既业以众莫辨谁何矣。亦即赖以成谳。每曲从之。此潮郡积年之恶习也。嗟乎。其犷狠悍戾之徒。手刃杀人者不除。惟执无罪饿夫。以为杀人之贼。此与捕盗不得渠魁。而购小窃以邀功者。二弊实粤东根本之忧。仁人君子所为深叹也。夫闾里宴安。则尚镇静之化。时事冲决。则思强毅之臣。西汉时三辅多盗。黄霸虽贤而不治。广汉以刻而治之。北宋时西边多事。范忠宣帅之而望轻。文正帅之而望重。自古当繁剧之任。未有不以威断而能济事者也。粤中十余年来。民轻官吏矣。夫边鄙之地尤重国威。前者洋盗纵横。蹂躏内河。败军戕民。惨毒尤甚。已丧大将二人。仅乃就抚。贼首复得爵赏。此全粤士民所喋指而痛心者也。降人数万。一时散归田里。其狠心故智。曷尝一日忘。是以外洋暂宁。而内河土匪益众。夫土匪者非他。即前日之洋盗也。昔之患在外者。今悉近内。而巨室豪强。复为之囊橐。其人散归本族。有即挺身以为其雄。而奸民抗租。亦倚之以欺官吏。故州县催征。往往有格拒之变也。长吏拘于考成。不尽上闻。无敢轻议惩创者。夫极众力未集之时。不设策诛戢之。犹坐损威重如此。万一痈疽再溃。其祸可胜言哉。诚欲弭乱于未形。防患于先事。谋画甚巨。举动匪轻。是宜咨请大府。深计而熟商之。结之以信。震之以威。平之以情。持之以法。破庸人之见。求补剂之宜。灼见可行。即宜成断。远为百年之计。无狃旦夕之安。书云。威克厥爱。允济。又曰刑乱国。用重典。揆之于今。适有相类。昔王阳明以理学大儒。亲讨藤峡诸贼。威振一时。民以宁谧。吾师素以实用自许。致此岂其难乎。若昌黎当日守潮。其时势民情。固与今异。殆不可同日语矣。

　　请惩械主持之人疏雍正六年　
浙闽总督高其倬

查福建泉漳二府。大族强横。此风相延不息。皆因泉漳之地。每一大族之多事者。其中必有奸恶有力之人。暗提线索。众人听其指挥。彼乃置身事外。别寻一愚悍无赖之人。率众出。即如此案。其大族率人械者系李邦。固是一凶顽惯盗。然臣细访此族中平日为之主持暗提线索者。乃系李衷。是原任参将李若骥之兄。捐纳贡生。一切争。皆伊主持。一切讼盗。皆伊护庇。若止据外面情节。惩处李邦。不处李衷。仍不足以警戒奸顽。臣之愚见。嗣后凡泉漳生事之大族。必细访察。其如此暗提线索之人。及敢于率众打者。重则杖毙。稍轻则充发远省。使众人知警。不敢为主张倡率之人。庶其风可以渐息。而远发之人。地远势孤。亦必不能倡和为非。再泉漳二府。向因防海寇。家家有刀鎗器械自守。遂沿为积习。以为故然。今应因此格查收。但地方守令。及营汛员弁。若不善于办理。稍假手胥役目兵。不但滋扰。而所收仍不能清楚。臣先拣最紧要之处。择能办之文武各员。即行查收料理。其余以次料理。此惩戒为首之人。及查收鎗械。臣必竭力办理。期有成效。断不因循迟缓。谨一并奏闻。

　
卷七十六兵政七兵法上

　　案兵家　
汪缙

兵分权谋形势阴阳伎巧四家。综其要旨有三。一曰养民气。一曰定军志。一曰审敌情。三要由二本。一曰本之刑名以立法。一曰本之阴符以圆机。所谓养民气者。民兵之实也。民气战之实也。民有六不可用。民匮不可用。民劳不可用。民怨不可用。民淫不可用。民懦不可用。民骇不可用。六不可用由二生。怨生于劳。劳生于匮。匮生于好战。骇生于懦。懦生于淫。淫生于忘战。好战伤耕。忘战失教。兵志曰。国虽大。好战必亡。天下虽安。忘战必危。谓此也。于民之匮者实之。劳者节之。怨者平之。淫者堤之。懦者作之。骇者驯之。其道存乎一聚一固。聚兵于农。固兵于教。兵之聚。民气聚之也。民气之聚。粟聚之也。粟之聚。农聚之也。兵之固。民气固之也。民气之固。信固之也。信之固。教固之也。一聚一固生二战。农以粟战。教以信战。以粟战者强。以信战者霸。兵志曰。昔之图国家。必先教百姓而亲万民。此养民气之谓也。所谓定军志者。有四表三里。金鼓以一其耳。旗帜以一其目。击刺以一其手。趋骤以一其足。是谓四表。别贤否以一其人。兼威爱以一其下。严号令以一其心。是谓三里。表治而里乱者。必生三隙。贤否倒列。上无以统下。下无以仰上。则生不理之隙。威爱偏胜。任威者离。任爱者玩。则生不和之隙。号令时更。赏不均于厮役。罚不加于亲贵。违制幸成而赏。依指失利而罚。则生不用命之隙。军开一隙。必为敌所乘。故善用兵者。弥三隙。别贤否。如天之不可为地。地之不可为天。兼威爱。如春之不可无秋。秋之不可无春。严号令。如夜之不可欺以昼。昼之不可欺以夜。是谓大定。由是坚以必死之心。完以不挫之气。断以不疑之指。是谓独胜。兵志曰。三军之众为一死。贼莫当其前。莫随其后。而能独出独入焉。独出独入。霸王之器也。此定军志之谓也。所谓审敌情者。以强审强。以弱审弱。非审之善者也。善者不审于形强形弱。审于理强理弱。道有五卜。以君卜。以臣卜。以民卜。以政治卜。以风俗卜。其君好直而恶佞。其臣进贤而让能。其民先公而后私。其政治画一而不烦。其风俗尚义而重廉耻。虽在弱形不可攻也。不可攻者。卜之于理强也。其君苦直而甘佞。其臣嫉贤而妒能。其民背公而环私。其政治纷扰而多漏。其风俗嗜利而寡廉耻。虽在强形可攻也。可攻者。卜之于理弱也。兵志曰。胜于易胜。谓此也。兵交而欲知其将之贤愚。在乎触之而动。触之而不动。触之动。为愚将。将愚者。见利则动。轻敌则动。法当以二诱取之。见利者饵而诱之。可取也。轻敌者怯而诱之。可取也。触之不动。为贤将。将贤者。智周则不动。法周则不动。法当以二济持之。两智相交。智不胜智。济之以法。以持其疏。因智之一失也而攻之。两法相交。法不胜法。济之以智。以持其变。因法之偶疏也而攻之。兵志曰。攻谋。谓此也。兵交而欲知其军之虚实。在形人而我无形。形人之虚实。攻瑕勿攻坚。兵志曰。攻坚则瑕者坚。玫瑕则坚者瑕。是也。深之至于无形。藏奇于正。藏正于奇。以奇为正。以正为奇。兵志曰。凡战者。以正合。以奇胜。战胜不过奇正。奇正之变。不可胜穷也。奇正相生。如环之无端。察虚实。明坚瑕。善奇正。此兵之三宝也。兵志曰。知己知彼。百战百胜。养民气。定军志。知己之谓也。审敌情。知彼之谓也。夫是之谓三要。三要由二本。何也。将兵之道。宽严无定。用必严为之体。故兵家与刑名家相丽也。动静无常。形必静为之君。故兵家与阴符家相资也。刑名不必兼兵。兵家未有不兼刑名者。阴符不必为兵。兵家未有不为阴符者。故曰。三要由二本。因四家之长而利导之。将略具是矣。任将之道奈何。在一事权。将曰民可用矣。则用。将曰民不可用。勿用。将曰军可动矣。则动。将曰军不可动。勿动。将曰敌可乘矣。则乘。将曰敌不可乘。勿乘。如是则法不挠。机不窒。然而能任将者。必先能择将。能择将者。必先能择相。此三能者。将将之微权。不可不察也。将将将兵之略。尽此乎。虽然。于孙吴则既优入其域矣。以孟荀言之。则未也。何言之。曰本计不存焉。则孙吴者是内国之斧斤也。厉其外。其内。亡可翘足而待。

　　春秋左传兵谋表序　
顾栋高

史称关壮缪好左氏。讽诵略皆上口。而岳忠武尤好左氏春秋。尝曰。用兵在先定谋。栾枝曳柴以败荆。莫敖采樵以致绞。皆谋定也。二公佐汉宋中兴。而生平经略。靡不由于左传。甚哉经术之足以戡乱也。余观春秋二百四十二年。列国交兵。其行军用师屡矣。春秋以前。为汤武之仁义。春秋中叶。为桓文之节制。逮其季年。吴越用兵。则以蛮夷轻生狎死之习。运后世出奇无方之智。而郑宋交取师。为战国长平之坑所自始。世运迁流。岂一朝一夕之故哉。传文所载。初年仍古法用车。最后毁车崇卒。吴楚越则用舟师。其用兵之制。曰偏两。曰卒伍。曰乘广。曰游阙。其陈法。则为鹳为鹅。为鱼丽之陈。为支离之卒。其两军交锋。则曰挑战。曰致师。曰夹攻。曰横击。曰衷。曰萃。曰覆。曰要。其假物立威。曰蒙虎。曰燧象。大抵世愈降则战愈力。而谋亦益奇。综其大要为类十有二。曰息民训卒。曰知彼知已。曰设守要害。曰亟肄疲敌。曰持重不战。曰毁军设覆。曰先声夺人。曰先入致死。曰攻瑕必克。曰乱敌耳目。曰乘其不备。曰要其归路。胪而列之。俾知儒者中当具有武事。匪徒侈文雅章句之业而已。

　　读陈龙川酌古论　
陈斌

古今变以神察。兵以机发。而皆不可以豫言。况事后邪。龙川陈氏酌古论。由千余年兵家成败之迹。而欲以一人之智尽其变。岂竟前人失之。后人得之哉。此其所筹。即十得五六。而苟无其本。则亦虽奇而不足用矣。三代以上。战守皆正兵。秦汉以后之用兵者。守以正。战以奇。备敌以正。胜敌以奇。其隽功殊烈。克除天下之大毒。而立去生人之久痛者。莫不能用奇矣。然成军十万。无数千蹈凶入陷之死士。则不可以用奇。行军千里。无数辈出鬼没神之间谍。则亦不可以用奇。吾观握奇之家。夙谋而成。临战而败者。有之。夫岂非死士不附贵将。间谍不由公赏。恩动义结。尝恐不得。而况无专阃之帅。而况无猝应之饷。投机之会。转瞬莫及。虽欲用奇。何自而用之哉。杜牧有言曰。上策莫如自治。此用奇之本。而所谓最下策者浪战也。若决胜而犹待两陈之间。非浪战乎。故之儒者必知兵。然不必言兵。范文正之备敌。王文成之胜敌。盖兵在中。虏在目中。而不可殚言也。宜龙川悔其妄作也。

　　五形　
唐甄

鸡之斗者。两距相拒。不知其它。狗之斗者。两牙相啮。不知其它。吾笑拙兵之智类鸡狗也。正道之上。我之所往。敌之所来。我之所争。敌之所御。不可以就功。善用兵者。不出所当出。出所不当出。无屯之谷。无候之径。无城之地。可以利趋。能趋之者胜。必攻之地常固。必攻之城常坚。必攻之时常警。不可以就功。善用兵者。不攻所当攻。攻所不当攻。欲取其东。必击其西。彼必不舍西而备东。欲取其后。必击其前。彼必不舍前而备后。此人情所不虞也。能误之者胜。万人为军。不过万人。五万人为军。不过五万人。十万人为军。不过十万人。我有此众。敌亦有此众。不可以就功。善用兵者。不专主乎一军。正兵之外有兵。无兵之处皆兵。有游兵以扰之。有缀兵以牵之。有形兵以疑其目。有声兵以疑其耳。所以挠其势也。能挠之者胜。此三奇者。必胜之兵也。少可胜众。弱可胜强。昔者唐子试于蜀。同舍生九人。有馈筩酒者。五人者据之。四人者弱。争之不得也。乃择奴之捷者。教之曰。我噪而入。彼必舍瓮御我。汝疾入取之。于是声噪而攻堂之左。彼果悉众御我于左。五人者胜。而反饮。已亡其酒矣。善用兵者。如唐子之取筩酒。可谓智矣。鼠之出也。左顾者三。右顾者再。进寸而反者三。进尺而反者再。吾笑拙兵之智类出穴之鼠也。人之情始则惊。久则定。惊者可挠。定者不可犯。善用兵者乘惊为先。敌之方惊。千里非远重关非阻。百万非众。人怀干面。马囊蒸菽。倍道而进。兼夜而趋。如飘风。如疾雷。当是之时。敌之主臣失措。人民逃散。将士无固志。乘其一而九自溃。乘其东而西自溃。乘其南而北自溃。兵刃未加。已坏裂而不可收矣。凡用兵之道。莫神于得机。离朱之未烛。孟贲之甘枕。此机之时也。伺射惊隼。伺射突兔。先后不容瞬。远近之不容分。此用机之形也。机者。一日不再。一月不再。一年不再。十年不再。百年不再。是故智者惜之。古之能者。阴谋十年。不十年也。转战千里。不千里也。时当食时。投箸而起。食毕则失。时当卧时。披衣而起。结袜则失。时当进时。弃家而进。反顾则失。不得机者。虽有智主良将。如利剑之击空。虽有累世之重。百万之众。如巨人之痿处。虽有屡战屡胜之利。如刺虎而伤其皮毛。机者。天人之会。成败之决也。唐子之少也。从舅饮酒。坐有壮士秦斯。力举千斤。战必陷阵。常独行山泽间。手格执杖者数十人。舅指一客献之曰。客虽嬴也。然好拳技。尝欲胜君。君其较之。斯笑曰来。遂舍离席。方顾左右语。而未立定也。客遽前击之。触手而倒。坐客皆大笑。夫以客当斯。虽百不敌也。然能胜之者。乘其未定也。善用兵者。如客之击秦。斯可谓智矣。取鹰者。设机击鸡。鹰见鸡而不见机。以絷其爪吾笑拙兵之智类饥鹰也。谍者。军之耳也。有以谍胜。亦有以谍败。敌有愚将。可专任谍。敌有智将。不可专任谍。我有巧谍。彼乃故表其形故声其令故泄其隐以诱我。吾闻之。善用谍者。用敌人之谍。不可不察也。古之兵法。

曰置之死地而后生。彼设为死形以坚众心。非死地也。若夫粮食不继。后军无援。进不可战。退不可归。彼壮我竭。彼明我迷。此真死地也。虽太公穰苴。不能出兵之大忌也。知敌之情者。重险如门庭。不知敌之情者。目前如万里。笮渡之国。索登之山。我能取之。不困其险。不中其谲者。非有他巧。知敌之情也。昔者秦王好猎而扰民。下令猎于北郊。前日。民皆徙避之。有韩生者止之曰。王之爱子。病三日矣。王心忧之。必不出。已而果然。或问之曰。吾宿卫王宫。且不知王之爱子病也。子何以知之。韩生曰。吾闻王之爱子。好纸鸢。吾登邱而望王宫之上。三日不见纸鸢矣。是以知之。天下之物。见形可以测微。智者决之。拙者疑焉。料敌者如韩生之料秦王。可谓智矣。江上之妪。鬻绩而得钱。虚则开箧。实则谨钥。善窃者因以为候。吾笑拙兵之智类江上之妪也。

昔者唐子之大父郎中。好奇谋而善用兵。当是之时。张献忠数十万之众。三道趋成都。屠梁万。将道达而西。达之守号称万人。实不甲之卒。不满千人。其守将欲弃城而走。郎中曰。父殡将焚。城郭流血。吾不可以独免。吾请先死之。父兄子弟皆哭。有少者曰。敢问死之何道也。郎中曰。寇心争利大都。其行甚疾。奚用以小邑缓其行。是可以疑之。使之他道去也。寇去吾及暇以修备。御之易矣。乃率其私卒之敢死者数百人。踰斗蹬而上。伏于翳隘。贼之前军。笑歌徐过。大呼突击之。斩首数十。贼惊败退。生纵一人使告曰。吾之大军。尽出南门阵矣。我守隘者也。贼能战。我其退而待贼。与之决死平沙之上。于是贼果疑之。从他道去矣。郎中乃发其藏。有谷万斛。火谷五千。麦如之。桐膏千箩。蜡千斤。茧丝千两。招士修具。三旬而备。寇反。城不可附矣。其后三攻三郄之。城无堕堞焉。当是之时。非专攻之兵。道过之兵也。弱则拔之而行。强则舍之而去。是故轻敌示锐。趣进示强。犯劲敌以争小邑。而后大都之利。彼必不为。此郎中之成其算者也。山能显而不能隐。渊能隐而不能显。龙能变而不能常。虎能威而不能变。

善用兵者兼山渊龙虎之用。即显即隐。即常即变。使敌莫知所从。莫知所避。斯为神矣。贵人之处。卫生常谨。古谚云。家累千金者。坐不垂堂。恐其伤肢体也。吾笑拙将之智类贵人之处也。夫兵者。死门也。不可以生心处之。有自完之心者必亡。为退休之计者必破。欲保妻子。妻子必虏。欲全家室。家室必灭。善用兵者。有进无退。虽退所以成进。有先无后。虽后所以成先。有速无迟。虽迟所以成速。有战无守。虽守所以成战。有全无半。虽半所以成全。邳兵围三盗。立弰如林。几椟充闬。盗斩围而出。以彼千百之众。其智其力。岂不三盗若也。而不能禽者。趋生者怯。趋死者勇也。人之常情。棘迫肤则失色。砭触趾则失声。一旦临死莫逃。忿发气生。心无家室。目无锋刃。鬼神避之。金石开之。何战不克。何攻不敢。故夫以能死之将。驱能死之众。如椎椎剡。鲜不破矣。

　魏叔子初见此文而赏之及叔子卒唐子陈五形篇于几而祭之曰从叔子所爱也。

　　受任　
唐甄

能成大功者。必不败功。能成大名者。必不败名。且毋审其智能。毋论其权用。出身必有所主。行道必有所由。立于不败之地。行于不穷之道。乃可以恣我之为也。功名之道。无幸无不幸。智者必成。不成必非智。智者必不败。败必非智。是何也。两合则成。两违则败。见可成则就之。见不可成则避之。成败去就。谨于所择者功名之门也。巧木不可雕也。粪土之墙。不可画也。善雕者必于楸檀。善画者必于垩素。有工于此。取彼腐材墨质。率然而运斤。率然而施采。及其无成。人皆曰。非其技之不良。所遇之非材也。智者必笑曰。是尚不能辨材别质。即其技可知矣。贫贱者。人之常处也。璞玉不出。于玉无伤。有拙工者。剖而琢之。不能名器。玉乃伤矣。苟无其遇。宁伏于户牖。食于贱业。保其妻孥。不慕荣贵。所以守璞也。万金之贾。行于道涂。必挟善射者为之卫。盗至则引弓待之。不轻发也。发必洞。必穿。必贯颅。一发不中。则刃镞已加其体矣。天下之大。非特万金之富也。万人之敌。非特一盗之智也。豪杰之身。非特一矢之用也。是何轻于委身者之不如发矢也。是故君子有不受任者五。不遇其时不受。不得其主不受。用违其才不受。任属不专不受。权臣持之嬖幸市之不受。君子非不勇于受任也。其重若此者。恐其堕功毁名。辱国残命也。士当巷居。隐见惟已。人不得致也。出而干主。任之犹轻。言之犹浅。去留亦惟已。人不得泥也。若夫入室而谋。处幄而议。食以其食。衣以其衣。属之以心腹。倾之以密机。当是之时。国安与安。国危与危。国亡与亡。义不可去矣。唐子之治长子也。有讼夺其妻者曰。糜虫许嫁我矣。夺妻者曰。糜虫昨日嫁我矣。问糜虫以谁愿也。不愿夺妻者。唐子曰。汝休矣。朝夺而夕讼焉犹可也。主义之既厚。犹女子之既宿也。道不行而欲去之。是糜虫之悔也。诗曰。靡不有初。鲜克有终。能慎于初。则有终矣。君子之始得君也。观其聪明。观其用舍。观其诚伪。观其度量。观其将相之臣。观其左右之人。皆可矣。试之言论。既合矣。博之以仁义。既合矣。进之以奇谋。直之不怒也。深之不疑也。专之不参也。夫然后可以效死而不去。是以谏受言悟。才达智顺。功名可成。福禄可长也。汪子着申甫之传曰。申甫居嵩山之中。学古兵法。长于用车。愍帝使之将。既无车又无战士。驱市人以当强敌。以是败死。非其不善用兵也。唐子曰。申甫善用车。请以车喻。有车于此。圆其轴。方其毂。茅其缠牵。躄其骖服。善御者将笑而去之。抑鞭毙牛马而强驱之乎。以此决事知申甫之无能为也。昔者唐子问于陈盟曰。先生熟明事。敢问明之亡也。亦有人乎。曰。有孙传庭者。虽古之良将。不能过也。其在关中。休兵不动。曰卒未练。未可用也。朝使数趣之。不得已引兵而出。一战大败。贼遂入关。惜哉孙子不败。明其未亡乎。唐子曰。先生之言。失于此也。善用兵者。生卒亦胜。不善用兵。练卒亦败。善用兵者。怯者亦死。不善用兵者。勇者亦走。且孙子之所将。未必皆市人也。大敌卒至。亦可以未练谢乎。凡用兵之道。危伏于安。安伏于危。死伏于生。生伏于死。惟达变者。能见其微而用其巧。是姑勿论。论孙子之所处。若果不可出。将在军。君命有所不受。宁伏剑而死。必不辱身。宁伏剑而死。必不辱名。宁伏剑而死。必不辱军。宁伏剑而死。必不辱君。古之白起是也。奈何驱千万人之肉委于虎狼之口。而身受败军之辱。以此决事。知孙子之无能为矣。

　　利才　
唐甄

功名险道也。君臣险交也。不必直谏而险。职言亦险。不必临战而险。立朝亦险。不必事暴君而险。事贤君亦险。我之所谓险者。非安其位。保其爵禄也。非不避患。不虑祸也。致我之道。以任重安邦也。夫任重者。功罪同迹。信谗相参。非必为之而辄危也。或出于万有一危则危矣。处险而安者。鄙夫也。处险而险者。君子也。死者。人之所甚重也。昔者先师饮食有方。衣服有度。着之于经。不厌其繁。所以养其体气。固其寿命。是力学修身。建业之所先也。人之常情。揃脱爪发。必相不践履之地。乃委置之。是何也。甚爱其身。且惜其身之所弃也。况豪杰之身。国家倚之。而肯冒梃刃婴木索乎。彼夫义激气愤。解带自决。暴虎冯河而不反。世皆壮之。称为烈士。是愚夫悍妇之行也。君子不为也。君子有四不死。权奸擅命。天子敛手。欲救而逆之。如冶炉燎羽耳。当是之时。君子不死也。朋党相訾。有伏戎焉。自贤而非人。自白而浊人。祸不移影。当是之时。君子不死也。兴废用舍。非所以安危者。则不争。抗言争之。或以激怒。当是之时。君子不死也。大命既倾。人不能支。君死矣。国亡矣。非其股肱之佐。守疆之重臣。而委身徇之。则过矣。当是之时。君子不死也。此四不死者。死而无益于天下。是以君子不死也。君子有三死。身死而大乱定则死之。身死而国存则死之。身死而君安则死之。自尧舜以至于今。成大功。立大名。受大封。扬名后世。泽及子孙者多矣。奚为以死期哉。不知君子之当大任。立身于必不死。设心于必死。必不死以善其用也。必死以坚其志也。天下之险。莫如蜀江。莫如沧海。然江海者。商舟由之以致富利。乌可废也。道黄陵新聂者。必熟识没石。适裸人黑齿者。必谨侯风占。是舟人立身于必不死。而后人民赖有舟楫。殊方之货毕至焉。隐中之谗。同体之忌。权幸之处。邪正之交。宫庭之异同。君嗣之便逆。敌人之疑间。若是者。皆功途之没石风占也。不能谨辟之。曲遂之。则身危功败。为天下笑矣。吾闻之。立功者才也。卒功者智也。审定者心也。达险者志也。才者剡也。志者椎也。天下重器。举之难举也。命数不常。测之难测也。江海之险。虽善操舟。或千百而一二覆焉。是以君子为学既成。得君而行。必先委死生于不计。苟以死存心。以死立志。谐妻泣之而不顾。爱女牵之而不顾。昵子随之而不顾。临事之时。处之必静。见之必明。思之必熟。行之必决。虽谋不及太公。亦可以成太公之功。虽才不及管仲。亦可以成管仲之功。今夫矢一也。以弱弓发之。或不能杀人。以强弓发之。则可以贯甲。志坚则才利。亦犹弓之发矢也。昔者蜀大乱而食人肉。冉邻起兵。冉邻者。唐子未娶之女之父也。遣二人者为谍于寇。闻有猎人者于途。一人惧而欲反。其一人曰。进死于釜。退死以法。等死耳。其行乎。第疾走。慎无怯而反顾。比肩而走。一人不反顾。一人数反顾。一反顾。逊不反顾者五步。再反顾。逊不反顾者十步。卒之追者及之。反顾者肉糜于釜。不反顾者乌逝隼集而反命。得寇之形以战胜焉。由是观之。以死心处死地者成。以生心处死地者败。成败之间。勇怯之分也。

　　兵法百言上　
揭暄

　　　智篇
先　兵有先天。有先机。有先手。有先声。师之所动。能使敌谋沮者先声也。居人己之所并争。而辄蚤一筹者。先手也。不倚薄击决利。而能预算必胜者。先机也。于无争止争。以不战弭战。当未然而寝消之者。先天也。先为最。先天之用尤最。能用先者。能道全经矣。

机　势之维系为机。事之转变为机。物之要害为机。时之凑合为机。有目前为机。转盼即非机者。有乘之则为机。失之即无机者。谋之宜深。藏之宜密。定于识。利于决。

势　善兵者务度势。处乎一隅。而天下摇摇。莫有定居者。制其上也。以少邀众。而坚锐沮避。莫敢与争者。扼其重也。破一营而众营皆解。克一处而诸处悉靡者。撤其恃也阵不俟交合。马未及鞭弭。望旌旗而踉跄奔北者。摧其气也。能相地势。能立军势。善之以技。战无不利。

识　听金鼓观行列而识才。以北诱以利饵而识情。撼而惊之扰而拂之而识度。察于事也。念之所起。我悉觉之。计之所贻。我悉洞之。智而能掩。巧而能伏。我悉灼之。灼于意也。若夫意所未起。而预拟尽变。先心敌心以知敌。敌后我意而意我。则谋而必投也。观容者彰知微见察隐也观意者视无形听无声也观至无意并形声而俱无以此言识岂云凡诣

测　两将初遇。必有所试。两将相持。必有所测。测于敌者避实而击疏。测于敌之测我者。示短以致长。测蹈于虚。反为敌诡。必一测而两备之虞乎。不虞全术也。胜道也。李光弼短于野战故陈兵于野料史思明知其短而必袭因降二将测敌测我也刘裕伐蜀曰先从内水此当出外水敌料其奇必出内水今以内水为诱竟出外水一测而两备也

争　战者。争事也。兵争交。将争谋。将将争机。夫人而知之。不争力而争心。不争人而争己。夫人而知之。不争事而争道。不争功而争无功。无功之功乃为至功。不争之争乃为善争。

读　论事。古不如今。事多则法数。时移则理迁。故善读千古兵言者。不宜知拘。妄过知谬。未备识缺。幻杳索实。浮张必斥。成套务脱。忌而或行。戒而或出。审疏致密。繇偏达全。反出见奇。化执为圆。人泥法而我铸法。人法法而我着法。善兵者神明其法。霍去病不学古法张巡以己意行军岳武穆运用之妙存乎一心此皆神明其法也赵括徒读房管车败执一穷寇勿追之说而令蔓延岂非泥法为之蠹哉

造　勘性命以通兵元。探古史以核兵迹。穷象数以彻兵征。涉时务以达兵政。考器具以策兵物。静则设无形事而作谋。出则探素所怀而经天下。

巧　事有不可以径成者必以巧。况行师乎。制敌一短。破敌百长。因我一长。救我百短。是谓因制之巧。示弱使忽。交纳使慢。习处使安。屡尝使玩。时出使耗。虚惊使防。挑骂使怒。是谓愚侮之巧。弃胜就败。弃瑕蹈坚。以钝取利。以退得前。是谓曲入之巧。强者益之张。生者寘诸亡。胜而弗有。靡而不当。是谓反出之巧。

谋　兵无谋不战。谋当底于善。事各具善机也。时各载善局也。随事因时。谋及其善而止。古画三策上为善。有用其中而善者。有出其下而善者。有两从之而善者。井有处败而得善者。智不备于一人。谋必参诸群士。善为事极。谋附于善为谋极。深事深谋。无难而易。浅事浅谋。无过而失也。薛公策黥布司马懿策公孙渊于谨策萧绎皆三策而俱出下以败不能谋也公孙五楼策慕容超李密策杨元感知上中为胜着而又出下以败能谋不能用也张珰策拒奴庞统策入蜀从中取胜能谋而能用也韦孝宽策齐不檄上中而处下坐胜能谋而不必用也唐高取隋留诸将围河东自引兵西两谋而两用也成祖三策吴杰诱之出下文成三策宸濠迫之出下又奇谋而奇用也知此可以言谋

计　计有可制愚。不可制智。有可制智。不可制愚。一以计为计。一以不计为计也。惟计之用。智愚并制。假智者而愚。即以愚施。愚者而智。即以智投。每过乎敌所见。反乎敌所疑。则计蔑不成矣。故计必因人而设。

生　善计者因敌而生。因己而生。因古而生。因书而生。因天时地利事物而生。对法而生。反勘而生。陡设者无也。象情者有也。皆生也。

变　事幻于不定。亦幻于有定。以常行者而变之。复以常变者而变之。变乃无穷。可行则再再即变。以其拟变而不变也。不可行则变变即再。以其识变而复变也。如万云一气。千波一浪。是此也。非此也。

累　我可以此制人。即思人可以此制我。而设一防。我可以此防人之制。人即可以此防我之制。而思一破人之防。我破彼防。彼破我防。而又设一破彼之破。彼即能破。复设一破乎。其所破之破。所跛之破既破。而又能固我所破以塞彼破。而申我破。究不为其所破。递法以生。踵事而进。深乎深乎。

转　守者一。足敌攻之十。此恒论也。能行转法则其势倍反。我以十攻一。苟能转之。则彼仍其一。而我十其十。是以百而击一。我以十攻十。苟能转之。则我仍其十。而彼缩其九。是以十而击一。我以一攻十。苟能转之。则敌止当一。而我可敌十。是以一而击一。故善用兵者。能变主客之形。移多寡之数。翻劳逸之机。迁利害之势。授顺逆之状。反骄厉之情。转乎形并转乎心。以艰者危者予人。易者善者全身。转之至者也。

活　活有数端。可以久可以暂者。活于时也。可以进可以退者。活于地也。可以往可以来则活于路。可以磔音剔碍机者可以转则活于机。兵必活而后动。计必活而后行。虽然活中务严。严处寻活。无留接是为孤军。无后着是云穷策。韩信背水阵得生者全在拔帜活着若马谡则一味置之死地如火投水安有生理噫不可谓孙子之书不误人

</div>
    <div class="pagination">
<a href="皇朝经世文编_page165.html">上一页</a><span>...</span><a href="皇朝经世文编_page161.html">161</a><a href="皇朝经世文编_page162.html">162</a><a href="皇朝经世文编_page163.html">163</a><a href="皇朝经世文编_page164.html">164</a><a href="皇朝经世文编_page165.html">165</a><span class="current-page">166</span><a href="皇朝经世文编_page167.html">167</a><a href="皇朝经世文编_page168.html">168</a><a href="皇朝经世文编_page169.html">169</a><a href="皇朝经世文编_page170.html">170</a><a href="皇朝经世文编_page171.html">171</a><span>...</span><a href="皇朝经世文编_page167.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
