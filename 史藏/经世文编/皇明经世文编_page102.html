<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 102 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 102 页/共 172 页</h1>
    <div class="content">　　○本朝马志 
　　先生马政志皆历叙前代事自周官以至保马皆史册可考者故不录□节取其切合者然所言亦殊阙畧也
　　皇朝洪武六年、置太仆寺于滁州、七年设羣牧监、十三年、增置滁阳仪真香泉六合天长五牧监、滁阳羣、二十有二、仪真六合羣各七、香泉羣八、天长羣四、二十三年、定为十四牧监、九十八羣、二十八年废牧监始令民间孳牧。三十年、置北平及辽东山西陕西甘肃等处行太仆寺是年　太祖以宁辽诸王各据沿边草场牧放、乃图西北沿边、自东胜以西、至宁夏河西察罕脑儿、东胜以东、至大同宣府、又东南至大宁又东至辽东、又东至鸭绿江、又北不啻数千里而南至各卫分守地又自鴈门关外、西抵黄河、渡河至察罕脑儿、又东至紫荆关、又东至居庸关、及古北口、北又东至山海关外凡军民屯种田地、不得牧放孳畜、其荒闲平地、及山场腹内、诸王驸马、及极边军民听其牧放樵采、近边所封之王、不得占为巳场、而妨军民、腹内诸王、驸马听其东西往来自在营驻、因而练习防胡、或有占为巳草场山场者、谕之、　上又以朵甘乌思藏、长江西一带西番、自昔以马入中国易茶、迩因私茶出境、马之入互市者少、于是彼马日贵、中国之茶日贱、命秦蜀二王、发都司官军于松潘碉门黎雅抵朵甘乌思藏五千余里、皆用之、彼地之人、不可一日无茶、迩因边吏讥察不严、以致私贩出境、为夷人所贱、夫物有至薄、而用之则重者、茶是也、始于唐而盛于宋、至宋而其利博矣、前代非以此专利、盖制夷狄之道、当贱其所有、而贵其所无耳、国家榷茶、本资易马以备国用、今惟易财物、使番夷坐收其利、而马入中国者少。岂所以制夷狄哉、又命曹国公李景隆、赍金牌勘合、直抵诸番、令其酋领受牌为符以绝奸欺、敕兵部谕川陕守边卫所、巡禁私茶出境、仍遣僧官着藏卜等往西番申谕之、时晋王　成祖统军行边、出开平数百里、　上闻之、遣人以敕往谕之云、自辽东至于甘肃、东西六千余里、可战之马、仅得十万、京师河南山东三处、马虽有之、若遇赴战、猝难收集、苟事势警急、北平口外、马悉数不过二万、若遇十万之骑、虽古名将、亦难于野战、我马数如是、纵有步军、但可夹马以助声势。若欲追北擒寇。则不能矣止可去城三二十里。往来屯驻。远斥堠。谨烽燧。设信炮。猝有紧急。一时可知。胡人上马动计万。兵势全备。若欲折冲鏖战。其孰可当。方今马少。全仰步军。必常附城。倘有不测。则可固守保全以待援。历代守边之要、　上在兵间久、深患马少。遂戒谕云云、故尤留意西番茶马。定金牌之制。永乐元年、改北平行太仆寺为北京行太仆寺。四年应天太平镇江扬州庐州凤阳州县。各增设判官主簿一员、专理马政。设陕西甘肃二苑马寺。又设北京辽东二苑马寺。五年增设北京苑马寺监。六年增设甘肃苑马寺监。
　　◆议 
　　御倭议 
　　水利议一 
　　水利议二 
　　马政议 
　　○御倭议 
　　日本在百济新罗、东南大海中、依山岛以居。当会稽东与儋耳相近。而都于耶摩堆、所谓邪马台也。古未通中国、汉建武时始遣使朝贡、前世犯边、自前元于四明通互市、遂因之钞掠居人、而国初为寇始甚。然自宣德以后、金线岛之捷、亦无复有至者矣。今日启戎召衅、实自中国奸民。冒禁阑出。失于防闲。自今巳往、追悔无及、但国家威灵所及、薄海内外、罔不臣贡而蕞尔小夷、敢肆凭陵、魏正始中、宣武于东堂引见高丽使者、以夫余涉罗之贡不至、宣武曰、高丽世荷上将、专制海外、九夷黠虏、实得征之、方贡之愆。责在元帅。故高丽世有都督辽海征东将军领东夷中郎将之号。今世朝鲜国虽无专征之任、而亦势实能制之况其王素号恭顺、倭奴侵犯、宜可以此责之。不然必兴兵直捣其国、系累其主、始足以伸中国之威、如前世慕容皝陈棱李绩苏定方、未尝不得志于海外。而元人五龙之败。此繇将帅之失。使中国世世以此创艾而甘受其侮。非愚之所知也。若吾不援而责朝鲜以御倭适驱之合于倭耳顾今日财赋兵力未易及此、独可为自守之计、所谓自守者、愚以为祖宗之制、沿海自山东淮浙闽广卫所绎络、能复旧伍、则兵不烦征调而足。而都司备倭指挥、俟其来于海中截杀之则官不必多置。提督总兵而具、奈何不思复祖宗之旧、而直为此纷纷也。所谓必于海中截杀之者。贼在海中。舟船火器皆不能敌我也又多饥乏惟是上岸则不可御矣不御之于外海而御之于内海不御之于海而御之于海口不御之于海口而御之于陆不御之于陆则婴城而巳此其所出愈下也宜责成将领、严立条格、败贼于海者为上功。能把截海口。不使登岸。亦以功论。贼从某港得入者。把港之官。必杀无赦。其有闭城坐视、四郊之民肝脑涂地者。同失守城池论。庶人知効死。而倭不能犯矣。
　　○水利议【开吴淞江】 
　　吴地库下、为民利害尤剧、治之者皆莫得其源委、禹之故迹、其废久矣、吴东北边境、环以江海、中潴太湖、自湖州诸溪、从天目山西北宣州诸山、溪水所奔注而从吴江过甫里、经华亭入青龙江以入海、盖太湖之广三万六千顷、入海之道。独有一路。所谓吴淞江者、顾江自湖口、距海不远、有潮泥填淤反土之患、湖田膏腴、往往为民所围占、而与水争尺寸之利。所以淞江日隘。议者不循其本、沿流逐末、取目前之小快、别浚浦港、以求一时之利。而淞江之势日失。所以沿至今日、仅与支流无辨、或至指大于股、海口遂至湮塞、此岂非治水之过与。盖自宋扬州刺史王浚以淞江沪渎壅噎不利、从武康纻溪为渠浛、直达于海、穿凿之端自此始、夫以江之湮塞。宜从其湮塞而治之不此之务。而别求他道。所以治之愈力而失之愈远也。嗟夫、后世之论、徒区区于三十六浦间、或有及于淞江、亦不过浚蟠龙白鹤汇、未见能旷然禹之迹者。宜兴单锷著书、为苏子瞻所称、然欲修五堰、开夹苎千渎、绝西来之水、不入太湖、殊不知扬州薮泽、天所以潴东南之水也。今以人力遏之。夫水为民之害、亦为民之利、就使太湖干枯、于民岂为利哉、禹治四海之水、而独以河为务、此所谓执其利势者、故余以为治吴之水。宜专力于松江。松江既治。则太湖之水东下。而余水不劳余力矣。或曰、禹贡三江既入、震泽底定、震泽所以入海。明非一江也。曰此顾夷张守节妄注地里之误、其说云、太湖一江西南上为松江、一江东南上至白蚬湖为东江、一江东北下曰娄江、不知二水皆松江之所分流。水经所谓长渎历河口东、则松江出焉。江水奇分。谓之三江口者也。而非禹贡之三江。惟班固地里志、南自震泽、东南入海、中江自芜湖东至杨羡入海、北江自毘陵北入海、郭景纯以为岷江松江浙江、此与禹贡之说为近、盖经言三江既入、震泽底定、特纪扬州之水。今之杨子江、松江、钱塘江、并在扬州之境、故以告成功。而松江繇震泽入海、经盖未之及也。今淞江之不得比于二江也久矣奈何繇此观之、则淞江独承太湖之水。故古书江湖通谓之笠泽要其源近。不可比儗杨子江。而深阔当与相雄长。范蠡云、吴之与越、三江环之则古三江并称无疑。故独治松江。则吴中必无白水之患。而从其旁钩引以溉田。无不治之田矣。然治松江、必令阔深、水势洪壮、与杨子江埒、而后可以言复禹之迹也。
　　○水利议【开吴淞江】 
　　单锷以吴江堤横截江流、而岸东江尾茭芦丛生、泥沙涨塞、欲开茭芦之地、迁沙村之民、运去涨土、凿堤岸、千桥走水。而于下流开白蚬安亭江、使湖水繇华亭青龙入海。虽知松江之要。而不识禹贡之三江。其所建白犹未卓然。所以欲截西水。壅太湖之上流也。苏轼有言。欲松江不塞。必尽徙吴江一县之民。此论殆非锷之所及。今不镌去堤岸。而直为千桥。亦守常之论耳。崇宁二年、宗正丞徐确提举常平。考禹贡三江之说、以为太湖东注、松江正在下流、请自封家渡古江开淘、至大通浦。直彻海口。当时唯确欲复古道。然确为三江之说、今亦不可得而考、元泰定二年、都水监任仁发、开江自黄浦口、至新洋江、江面财阔十五丈、仁发称古者江狭处犹广二里。然二里即江之湮巳久矣。自宋元嘉中、沪渎巳壅噎至此。何啻千年。郏氏云、吴松古道、可敌千浦、又江旁纵浦、郏氏自言小时、犹见其阔二十五丈则江之广可知。故古江蟠屈如龙形。葢江自太湖来源不远、面势既广、若径直则又易泄。而湖水不能蓄聚。所以迂回其途。使如今江之浅狭。何用蟠屈如此。余家安亭、在松江上、求所谓安亭江者、了不可见、而江南有大盈浦、北有顾浦、土人亦有三江口之称。江口有渡、问之百岁老人云、往时南北渡、一日往来。仅一二回。可知古江之广也。本朝都御史崔恭、凿新道、自大盈浦东至、吴淞江巡简司、又自新江西南蒲汇塘入江、自曹家河、直凿平地、至新场江、面广十四丈、夫以郏氏所见之浦。尚有二十五丈。而都水所开江面。才及当时之浦。至本朝之开江、乃十四丈、则兴工造事、以今方古、日就卑微。安能复见禹当时之江哉。汉贾让论治河、欲北徙冀州之民、当水冲者、决黎阳遮害亭、放河北入海、当败坏城郭、田庐冢墓以万数、以为大禹治水、山陵当路者毁之、堕断天地之性、此乃人功所造、何足言也、若惜区区涨沙茭芦之地。虽岁岁开浦。而支本不正。水终横行。今自嘉靖以来、岁多旱而少水、愚民以为不复见白水之患、余尝闻正德四年秋、雨七日夜吴中遂成巨浸、设使如汉建始间、凡此皆不可不虑霖雨三十日、将如之何。天灾流行、国家代有、一遇水潦、吾民必有鱼鳖之忧矣。或曰今独开一江、则其余溪港、当尽废耶、曰禹决九川、距四海、浚畎浍、距川、江流既正、则随其所在。可钩引以溉田亩。且江流浩大。其势不能不漫溢。如今之小江、尚有剿娘江、分四五里而合者、则夫奇分而旁出。古娄江东江之迹。或当自见。且如刘家港。元时海运千艘所聚。至今为入海大道。而上海之黄浦、势犹汹涌。岂能废之。但本支尊大则支庶莫不得所矣
　　○马政议 
　　窃惟古之马、惟养于官、而其养之于民者、官初无所与、司马法甸出长毂牛马、及所谓万乘千乘百乘、此皆寓兵于农、有事则赋调、而官不与知也、惟其养于官者、如周礼挍人牧圉之属、与月令所载、其养之之法备尽、此则官之所自养也。夫周之时、既养马矣、而民之马官有不与、是以民各自以其力、养巳之马、而无所不尽其心。故有事征发。而车与马无不办也。汉之苑马即挍人之王马。而民间私牧、官无所与、而皆得以自孳息、故街巷有马、而桥姚以致马千匹、逮武帝伐胡马少、而始有假毋归息之令。亦兵兴一切之制、非久用也、秦汉以来、唐马最盛、皆天子所自置监牧。其扰不及于民。而马之盛如此。我　国家苑马之设、即其遗意、然又于两京畿河南山东、编户养马、乃又兼宋人保甲之法。葢不独养于官。而又养于民也今监牧之马、未见蕃息、民间牧养、又日以耗、且以今畿郡之养马言之、夫马既系于官。而民以为非民之所有。官既委于民。而官以为非官之所专。马乌得而不敝。自其立法之初。巳知其弊必至于今日也。且天下有治人、无治法、苟能如其旧、而得人以求实効、亦未尝不可以藉其用也、今保马既不可变。而于其间又不能守其旧。往往数为纷更。循其末流。而不究其本始。愈变而愈弊。必至于不可复为而后巳。此今日天下之事皆然。而非独马政也。尝考洪武初制、令有司提调孳牧、江南十一户、共养马一匹、江北五户、共养马一匹、以丁多之家为马头。专养一马。余令津贴。以备倒失。买补每三岁纳驹一匹、又立羣头羣长、设官铸印、与守令分民而治、有牧马草场、又免其粮草之半、每加优恤、使有司能责实而行之、常使民得养马之利。则马亦何忧于不蕃也。今顾不能修其旧。而徒以法之弊而亟变之。则天下安得有善法。夫令民养马。国家之意。本欲得马而巳。而有所谓本色折色何为也。责民以养马。而又责其输银。如此则取其银可矣。而又何以马为。于是民不以养马为意。而以输银为急矣。牧地本与民养马也。而征其子粒。又有加增子粒。如此则遂并之田税而巳而又何以责之马户。于是民不以养马为意。而以输子粒为急矣。养马者课其驹可也。不用其驹。而使之买俵。于是民不以养马为意。而以买俵为急矣。夫折色之议。本因江南应天太平等处。非产马之地。变而通之。虽易银可也遂移之于河北。今又变卖种马。而征其草料。原今变者之意专欲责民之输银而非责民之养马也官既无事于养马。而独规目前之利。民复恣为奸伪。而为利巳之图。有驹不报。而工于欺隐。不肯以驹备用。而独愿以银买俵。至或戕其孕字。绝其游牝。上下交征利以相欺而巳。夫官民一于为利以相欺。何望于马之蕃息乎。今之议者。又方日出新意。以变卖马之半为未尽。因欲尽卖种马而惟以折色征解畧不思　祖宗立法之深意可为太息也夫河北之人骁徤。良马冀之所产。昔人所以谓此地王不得无以王。霸不得无以霸者也。今举冀之良产尽弃之。一旦国家有事。西边之马可得以为畿内用乎。古语曰变而不如前。易而多所败者。亦不可不复也。今欲讲明马政。必尽复洪武永乐之旧。江南折色可也。畿辅河南山东之折色不可也。草场之旧额可清也。子粒不可征也。官吏之侵渔。可黜可惩也。而管马官羣长兽医不可省也。行马复之令。使民得宽其力。民知养马之利。则虽官马。亦以为巳马矣。又修金牌之制。通关互市。益得好马。别赋之民以为种马。而有司加督视之。洪武永乐之旧。犹可复也。葢修茶马而渥洼之产至矣。弛草地而埛牧之息繁矣。恤编户恣刍牧而乌倮桥姚之富臻矣。故曰车骑天下之武备也。其所以壮神京、防后患者、岂浅浅哉抑古之相卫邢洛。皆有马监。即皆今之畿辅地也。如使尽核官民所耕佃牧马草场尽出之。与夫羣不垦者。皆立埄堆。以为监牧之地。而尽归于苑马。宋人户马保马之法。虽罢之可也。何必规规然沿其末流。而日事纷更乎。
　　◆书
　　论三区赋役水利书 
　　○论三区赋役水利书 
　　窃承明侯以本县十一十二十三保之田土荒莱、居民逃窜、岁逋日积、十数年来、官于兹土者、未尝不深以为忧、而不能为吾民终岁之计、明侯下询蒭荛、窃惟三区、虽隶本县、而连亘嘉定、迤东沿海之地、号为冈身、田土高仰、物产瘠薄、不宜五谷、多种木棉、土人专事纺绩周文襄公巡抚之时为通融之法。孰知今之为累乃至此极也令此二区出官布若干疋。每疋准米一石。小民得以其布上纳税粮。官无科扰。民获休息。至弘治之末、号称殷富、正德间、始有以一人之言而变易百年之法者、遂以官布分俵一县、夫以三区之布、散之一县、未见其利、而三区坐受其害、此民之所以困也、夫高阜之地、远不如低洼之乡、低乡之民、此亦各有利害虽遇大水、有鱼鳖菱芡之利、长流采捕、可以度日、高乡之民、一遇亢旱、弥望黄茅白苇而巳、闻之万年少云徐州傍河为黄流□淹没者明岁必三四倍获也低乡水退、次年以膏沃倍收。瘠土之民。艰难百倍也、前巡抚欧阳公、与太守王公、行牵耗之法、但于二保三保、低湮水乡、特议轻减、而于十一十二十三保、高阜旱区、却更增赋、前日五升之田、与槩县七八等保、膏腴水田、均摊三斗五升五合、此葢一时失于精细、而遂贻无穷之害、小民终岁勤苦、私家之收、或有不能及三斗者、田安得不荒、逋安得不积、此民之所以困也、吴淞江为三州太湖出水之大道水之经流也、江之南北岸、二百五十里间、支流数百、引以灌溉、自顷水利不修、经河既湮、支流亦塞然自长桥以东、东流之水、犹驶、迨夏驾口、至安亭、过嘉定清浦之境、中间不绝如线、是以两县之田、与安亭连界者无不荒。以三区言之、吴淞既塞、故瓦浦徐公浦皆塞、瓦浦塞、则十一十二保之田不收、重以五六年之旱。沟浍生尘。嗷嗷待尽而巳。此民之所以困也。生愚妄为执事者计之、其曰复官布之旧、乞查本县、先年案卷、官布之征、于三区、在于某年、其散于一县、在于某年、祖宗之成法、文襄之旧税、一旦可得而轻变独不可以复乎、今之赋役册、凡县之官布、皆为白银矣、独不思上供之目为白银乎、犹为官布乎、如犹以为官布、则如之何其不可复也、古之善为政者、必任其土之所宜以为贡、文襄之意葢如此、即今常州府有布四万疋。彼无从得布也、必市之安亭。转展折阅。公私交敝。有布之地不征其布而必责其银无布之地不征其银而必责其布责常州以代输三区之银、则常州得其便。责三区以代输常州之布。则三区得其便。是在一转移之间也。其二曰复税额之旧、牵耗之法、系苏州一郡之事、前王公巳定耗法、均摊之田三斗三升五合、歉薄之田、二斗二升、既而会计本县、薄田太多、而三十六万之外、乃增余积米数千、王公下有司、再审歉薄之田、均摊数千之米、此王公之意欲利归于下也、有司失于奉行、如三区者、终在覆盆之下、而所存余积之米、遂不知所归、欲乞查出前项余积、作为正粮、而减三区之额、复如其旧、此则无事纷更、而又有以究王公欲行而未遂之意矣。夫加赋至三斗而民逋日积、实未尝得三斗也。复旧至五升、而民以乐输、是实得五升也。其于名实较然矣、既减新额、又于逃户荒田开豁存粮、照依开垦荒田事例、召募耕种、数年之间又必有苏息之渐也、其三曰、修水利之法、吴淞江为三吴水道之咽喉、此而不治、为吾民之害、未有巳也、先时言水利者、不知本原、苟狥目前、修一港一浦、以塞责而巳、必欲自原而委、非开吴淞江不可、开吴淞江、则昆山嘉定清浦之田皆可垦、议者不究其本、因见沿江种芦苇之利、反从而规取其税、自用直浦索路港诸地、悉为豪民之所占、向也私占而巳、今取其税是教之塞江之道也、上流既壅下流安得而不阏乎。生愚为三区之田、而欲开吴淞江、似近于迂、然恐吴淞江不开、数年之后、不独三区、而三州之民皆病也、若夫开瓦浦、溉十一十二保之田开徐公浦溉十三保之田。此足支持目前、下策也、生愚闻之、古之君子为生民之计、必不肯拘挛于世俗之末议、而决以敢为之志、况此三区本县蕞尔之地、在明侯之宇下、得斗升之水、可以活矣、伏愿行此三策、庶几垂死而再苏之、其有德于吾民甚大、又今旱魃为灾、明侯昔日车马所通、濒河人迹所至之处、禾稼仅有存者、至于腹里无复青草、近经秋潦、往往千亩之田、枯苗数茎、随水荡漾而巳、救荒之策、免租之议、此如拯溺救焚、尤不可缓者、又今三区无复富户、所充粮役、不及中人之产、赔貱之累、尤不忍言、乞念颠连无告之民、照弘治间例、及太守南岷王公新行事例、免其南北运库子马役解户之类、此亦可以少纾目前之急也、惟明侯留意焉、
　　皇明经世文编卷之二百九十四终
　　●皇明经世文编卷之二百九十五
　　华亭宋征璧尚木　徐孚远闇公　陈子龙卧子　何刚悫人选辑
　　姚宗典文初参阅
　　归太仆文集二（书　记　序）
　　归有光
　　◆书 
　　奉熊分司 
　　寄王太守书 
　　论御倭书 
　　备倭事宜 
　　○奉熊分司【议开吴淞】 
　　闻永乐初、夏忠靖公治水于吴朝廷赐以水利书、夏公之书、出于中秘、求之不可得见、独于故家野老搜访得书数种、尝见汉世国家有一事、必令公卿大臣与博士议郎杂议、始元中、诸儒相论难盐铁、及宣帝时桓宽推衍之、至数万言、而盛称中山刘子九江祝生之徒、欲以究成治乱、定一家之法、某所取水利论仅止一二、然以为世所传书、皆无逾于此者、郏大夫考古治田之迹、葢浚畎浍、距川潴防、沟遂列浍之制数千百年、其遗法犹可寻见如此。昔吴中尝苦水、独近年少雨多旱、故人不复知其为害、而堤防一切废坏不修、今年雨水、吴中之田、淹没几尽、不限城郭、乡村之民、皆有为鱼之患、若如郏氏所谓塘浦阔深。而堤岸高厚。水犹有大于此者。亦何足虑哉。当元丰变法、扰乱天下、而郏氏父子、荆舒所用之人、世因以废其书、至其规画之精、自谓范文正公所不能逮、非虚言也、单君锷本昆陵人、故多论荆溪运河、古迹地势蓄泄之法、其一沟一港、皆躬自相视。非苟然者。独不明禹贡三江、未识松江之体势、欲截西水入杨子江上流、工绪支离、未得要领。扬州薮泽曰具区、其川三江、葢泽不患其潴而川患其不流也今不专力于松江。而欲涸其源。是犹恶腹之胀。不求其通利徒闭其口而夺之食。岂理也哉。近世华亭金生纲领之论、寔为卓越。然寻东江古道、于嫡庶之辨、终犹未明、诚以一江泄太湖之水力全则势壮故水驶而常流力分则势弱故水缓而易淤此禹时之江。所以能使震泽底定。而后世之江。所以屡开而屡塞也。松江源本洪大、故别出而为娄江东江、今江既细微、则东江之迹灭没不见。无足怪者。故当复松江之形势而不必求东江之古道也周生胜国时、以书于行省、及都水营田使司、皆不能行、其后伪吴得其书、开浚诸水、境内丰熟、迄张氏之世、畧见功效、至论松江不必开、其乖谬之甚、有不足辨者、寻周生之论、要亦可谓之诡时达变、得其下策者矣、某独谓大开松江复禹之迹、以为少异于前说、然方今时势财力、诚未可以及于此、自执事秉节海上、迩者风汛稍息、开疏瓦浦、五十余年湮没之河、一旦通流连月水势泛滥、凡瓦浦之南、相近二十余里、水皆向北而流、百姓皆临流叹诵明公之功德。葢下流多壅水。欲寻道而出。其势如此。不得其道。则弥漫横暴而不制。以此见松江不可不开也。松江开。则自嘉定上海三百里内之水。皆东南向而流矣。顷二十年以来、松江日就枯涸、惟独昆山之东、常熟之北、江海高仰之田、岁苦旱灾、腹内之民、宴然不知、遂谓江之通塞、无关利害。今则既见之矣、吴中久乏雨水、今雨水初至、若以运数言之、恐二三年不止、则仍岁不退之水。何以处之。当此之时。朝廷亦不得不开江也。勇于任事之言天下之事。因循则无一事可为奋然为之亦未必难明公于瓦浦实亲试之矣、且以倭寇未作之前。当时建议水利、动以工费无所于出为解。然今十数年、遣将募兵、筑城列戍、屯百万之师于海上、事穷势迫。有不得不然者。若使倭寇不作。当时有肯捐此数百万以兴水利者乎若使三吴之民尽为鱼鳖。三吴之田。尽化为湖。则事穷势迫朝廷亦不得不开江矣弘治四五年大水至六年、百姓饥疫、死者不可胜数、正德四年亦如此、今年之水、不减于正德四年、尚未及秋、民巳嗷嗷矣、救荒之策、决不可缓。欲望早为措置米谷、设法赈济或用前人之法。召募饥民、浚导松江、姑且畧循近世之迹。开去两岸茭芦。自昆山慢水江、迤东至嘉定上海、使江水复繇跄口入海。放今年停潴之流。备来年荐至之水。亦救时之策也。
　　○寄王太守书【议开吴淞】 
　　卢公武郡志止抄录事迹、畧无纲要今新志因之、而近来言水利者、不过祖述此耳、尝访求故家野老得书数种、独取郏氏二三家、断以为专门之学、遂汇录成书、非能特有所见也、唯以三吴之水、潴于太湖、太湖之水、泄于松江、古今之论。无易此者。故着论以畅前人之旨。尝又读禹贡注三江者、讫无定论、惟郭景纯及后来边实之论为是、故定以为三江之图、明府见谕谓吴淞江与常熟县无预、某所论三吴之水、非为常熟一县之水也、江水自吴江经繇长洲昆山华亭嘉定上海之境、旁近之田、固藉其灌溉、要之吴淞江之所以为利者。葢不止此。独以其直承太湖之水以出之海耳今常熟东北江海之边、固皆高仰、中间与无锡长洲昆山接壤之田、皆低洼多积水、此皆太湖东流不快之故。若吴淞江开浚。则常熟自无积水然则吴淞江岂当与许浦白茅并论耶。明府又谓杨子江钱塘江何与于吴中水利、某意特欲推明三江之说。葢自来论吴中之水、必本禹贡三江既入之文。自孔安国以下以中江北江为据。既失之泥。班固韦昭桑钦近似而不详。先生云□一世之功者不当顾流俗之议旨哉言乎故当从郭景纯。唯三江之说明然后吴中之水可得而治也经曰三江既入。震泽底定、先儒亦言三江自入、震泽自定文不相蒙。然吴淞一江之入、震泽底定。实系于此经文简畧不详耳。某诚恐论者、不知此江之大、漫与诸浦无别、不辨原委或泥张守节顾夷之论、止求太湖下之三江。用力虽劳。反有支离湮汨之患也。但欲复禹之迹、诚骇物听既如宋郏亶时之丈尺时力亦恐未及、而水势积壅为害、欲求明府先令所在、畧据今日河影、开挑茭芦、使自昆山夏驾口至嘉定栅桥、寻入海之口。则江水有通流之渐矣。今春量拨赈饥之谷、召募饥民、或可即工、又旁江之民、积占茭芦、指以告佃为名。所纳斗升之税、所占即百顷之江、兼之涨滩之税、亦多吏胥隐没、官私少获其利、昔宋时围田皆有禁约。今奸民豪右占江以遏水道、更经二三年。无吴淞江矣。若责所占之人、免追花利、止令随在开挑。以复旧迹。则官不费。而奸有所惩矣。
　　○论御倭书【御倭】 
　　今日用兵之势、自倭奴入寇、于今三年、有司婴城自保、军卫莫之谁何、盻焉视彼重装满载、得气而去、徒诿曰无兵犹可也。今各省之兵四集、无虑十万、屯聚境上、而至今相持、未见有必战之计、老子曰、师之所处。荆棘生焉。孙子曰、久暴师。则国用不足。钝兵挫锐。屈力殚财。则诸侯乘其敝而起。故兵闻拙速。未观巧之久也。今若是不几于钝乎。议者谓此寇不宜与之战。在坐而困之。此固一说也。然穷天下之精兵。散甲士于海上。旷日弥月。而久不决。则所谓困者在我矣则是不可不察也今日之计。宜于速战而已。然兵有分有合、徒厚集其众于一。而不为之列屯要害。广布形势。则贼之所出。必视我无备之处而为之走集是宜观地之要以拟其溃。吴越之地。濒于大海。吃紧着数尽此二端海口之可入者数路而已既不能把扼。而使之突入三江五湖之间。要害之可守者数处而已又不能按据而使之横溃。则将何为而可也。某以为贼在川沙。兵之所向能保其败于东。不溃于西耶。攻其外。不溃于内耶。故太湖之口可屯也。三泖之口可屯也。吴淞江之中。益可屯也。某尝循行江上。问所谓沪渎垒者。知昔人御寇之遗迹。即如此为屯垒。不独可以拒贼之入路又可以为州县之声援也昨者黄冈泾之捷、斩首之多、巳前所未有、然贼复东出、则贼虽挫于五湖之上而蛮烟复接于九峯之间矣。繇此言之、分屯其可后乎。往贼攻州而府不救、攻县而州不救、劫掠村落而县不救、府如无州。州如无县。县如无村落。仅仅自保于一城之中。如与人鬪而束其手足。绝其党而孤立。如之何能自存也。幸而此贼在于抄掠而已。设有长驱之志。孰能御之。是唇齿俱亡。而首尾横决矣。即使徒以保城为功。而置百里生民于度外为人父母。何以为心。况京畿方千里之地。荡然无藩篱之限。兵之失势。莫甚于此。其不可一也。凡王者之师。未有不分别其逆顺。离散其党与者今闽浙亡命与诸岛之夷。固所必诛。若吾民所被其系虏。而驱之以为前行。以饵吾师。尝闻吾军斩首百余。其间止有一二为真贼者则临阵之际。岂可不辨其真伪。明购赏格。丹青生活之信。古之用兵能使贼为吾用而今驱之使为贼此其不可二也。聚天下之兵。而军法不立。断斩不行。卤掠不禁。前者方列阵。后者已奔佚。是民有百走退死之心。而无一前进生之计。且所谓营垒行阵。间谍兵械。与夫分数形名。虚实奇正之说。兵家之所尝言。悉置而不讲。此其不可三也。故今日之兵。在于决机。而分屯以伍其势又当戒饬州县之吏。不宜以闭塞成闉为上策百姓之逃归者。不可逆以奸细。而禁锢诛戮之。至于诛赏军令之大。今之所调。杂以夷獠。宜示中国之纪律。不可为蛮夷所笑。如是而战不胜。贼不灭者。未之有也。然今虽以殄灭为期。而经畧措置非数十年不能安宁耳。夷性贪狼。狃于虏获之利。虽有惩艾。不能保其不来。夫自正统以来。殆将百年。及今而发。如人之疾病。一旦发作。岂能遽止。故宜考求宣德正统之间。前之所以侵盗而无已。后之所以顿息而不来。则有以知其故矣。永乐中、广宁伯镇守辽东、筑城金线岛之西北、夜见东海南岛中火光。即知寇至。邀击之。擒斩无遗。以是寇不敢入境。葢彼悬度大海。经以旬月。非风候不行。又不多赍粮饷。所以截之易贼未到岸。往往饥罢。兵法无附于水而迎客。无迎水流。独于御虏宜反而用之必迎水逆击不使上岸此必尽之术也舍是则繇外海而入内海。繇海入港。由港入城郭。如今日必至之害矣。请宜振饬祖宗之法、自广闽浙淮以至辽东。修沿海列卫之政。则兵不必别调也举都司备倭之职。则将不必别选也。不然而恃客兵、兵不可久居。设又撤还。贼将复至。周旋不已。是兵无时而息也。而民亦殚矣。议者又谓宜开互市。弛通番之禁。此尤悖谬之甚者。百年之寇。无端而至。谁实召之。元人有言。古之圣王。务修其德。不贵异物。今往往遣使奉朝旨。飞舶浮海。以唤外夷互市。是利于远物也。远人何能格哉。此在永乐之时。尝遣太监郑和一至海外。然或者已疑其非祖训禁绝之旨矣。况亡命无籍之徒。违上所禁。不顾私出外境下海之律。买港求通。勾引外夷。酿成百年之祸。纷纭之论。乃不察其本。何异扬汤而止沸。某不知其何说也。唯严为守备。鴈海龙堆。截然夷夏之防。贼无所生其心矣。
　　○备倭事宜【备御】 
　　倭贼犯境、百姓被杀者几千人、流离迁徙、所至村落为之一空、迄今踰月、其势益横、州县仅仅自保、浸淫延蔓、东南列郡、大有可虑。即今贼在嘉定、有司深关固闭、任其杀掠、已非仁者之用心矣、其意止欲保全、仓库城池以免罪责。不知四郊既空、便有剥肤之势。贼气益盛。资粮益饶。并力而来。孤悬一城。势不独存。此其于全躯保妻子之计。亦未为得也。见今贼徒出没罗店刘家港、江湾月浦等地方、其路道皆可逆知、欲乞密切差兵设伏、相机截杀。彼狃于数胜。谓我不能军。往来如入无人之地。出其不意。可以得志。古之用兵。惟恐敌之不骄不贪法曰卑而骄之。又曰利而诱之。今贼正犯兵家之忌。可袭而取之也。访得吴淞所一军、素号精悍、倭贼惮之、呼为白头虫、去岁宗柏户冯百户见倭船近城、仓卒与敌、为其所杀、有司不加矜恤、反归罪于二人、自后人以为戒、又城壁崩圯、半落海中、且累年不给军粮、士皆饥疲、往往乞食道路、遂致新城失陷、翻为贼巢、嘉定上海之势、日以孤危、今乞召新城失事指挥、令收还散卒以赎罪。要以厚赏。俾于贼所入嘉定及往南翔等要路。阻陿之处。长鎗劲弩。设伏以待之又新城败散之余。所存约二百余人。人数寡少。乞募沿海大姓沈濮蔡严黄陆等家。素能御贼。及被其毒害者并合为一专为伏兵及往来游击贼自不敢近太仓嘉定松江矣。且因新城之军。俟便袭击。城可复袭而有也。法曰善守者守其所不攻。又曰使敌人不得志者害之也。今所谓守城者徒守于城之内。而不知守于城之外。惴惴然如在围城之中、贼未至而巳先自困矣。夫苏州之守。不在于娄门。而在于昆山太仓太仓之守。不在于太仓而在于刘家港此易知也今贼掠罗店等处巳尽、必及南翔、贼据南翔、夺民船以入吴淞江、一日可至葑门、即苏州危矣。南过唐行、则淞江危矣。今闻又至太仓穿山等处。即常熟危矣。故欲害之使不得至。所以为守也。然所谓设伏为奇。又时出正兵。相为表里而后可也。又嘉定近海、为内地保障、其县令恇怯不知兵、乞委任百姓所信向、如任同知、董知县、武指挥等协力主决兵事、知县备办粮食。不得从中阻挠。倘有疏虞。即苏松二郡。不可保矣。又访得白茆旧有白茆寨、刘家港旧有刘家寨、青浦旧有青浦寨、此皆前朝拨置军士备倭之所。葢以春夏巡哨。秋冬还卫。又白茆吴塘茜泾、刘家港、甘市等处、各有烟墩。烽火相接。以此见往时备倭之迹今疏阔如此欲以一城自固不可得也。又访得贼中海岛夷洲、真正倭种、不过百数、其内地亡命之徒固多、而亦往往有被劫掠。不能自拔者。近日贼抢娄塘罗店等处、驱率居民挑包、其守包之人、与吾民私语、言及某府州县人、被贼胁从、未尝不思乡里、但以剃发、从其衣号、与贼无异、欲自逃去、反为州县所杀以此只得依违、苟延性命、愚望官府、设法招徕、明以丹青生活之信、务在孤弱其党。贼势不久。自当解散。此古人制夷遏盗之长策也。又闻民间、不见官府出军、以为当俟请旨、须大军之至、窃见祖宗于山东淮浙闽广沿海、设立卫所、镇戍连络、每风候调发舟师出海。后又设都指挥一员、统领诸卫、专以备倭为名。今倭贼凭陵、所在莫之谁何、但见官司纷纷、抽点壮丁、及原设民快、皆素不教练之民。驱之杀掠。以致一人见杀。千人自溃。徒长贼气。使海外蛮夷闻之。皆有轻中国之心。非祖宗设立沿海军卫之意也。当事者拘碍文法、动以擅调官军为解、窃伏读律擅调官军内一欵、其暴兵卒至。欲来攻袭。事有警急。及路程遥远者。并听从便。火速调发军马。乘机剿捕。若贼寇滋蔓。应合捕者。邻近卫所。虽非所属亦得调发策应若不即调遣会合。或不即报上司。及邻近卫所不即发兵策应者。与擅调官军罪同不调与擅调者同律极快此各卫得自调发策应之明文也。今贼杀害人民。动摇畿辅。苏松内地、城门经月不开、百姓喁喁、各卫拥兵深居、贼在近郊、不发一矢、忍以百万生灵饵贼。幸其自退。岂可得哉。夫以沿海之内。自足备御。今独以民兵支吾。玩愒养寇。及其必不可巳。然后请旨动调大军。夫以民兵则气力孱弱。以大军则事体隆重。是虚设沿海数百万之兵也况大军之至。吾民餍饱豺狼之腹巳久矣、
　　◆记 
　　光禄署丞孟君浚河记 
　　○光禄署丞孟君浚河记【浚河】 
　　吴淞江承太湖之水、蜿蜒东下三百里入海、左右之浦、如百足、江自甫里、折而北行、至昆山全吴乡、东为渚浦、又为帆归浦、斜折而南、入于渚浦江复东、而浦之南出者、其东为张浦、又东为顾仙浦、又东为诸天浦又东为同丘浦、又东为新塘、皆南入于渚浦若为塘为溇为泾为浜、凡在其间者、此光禄署丞孟君规其乡所浚之水、江东南岸之地也自新塘东则江又南折、非孟君之乡矣、君居家好义、岁捐赀以为民兴利、至是大旱、又捐赀尽浚诸水之在其乡者、当此时邑民告饥、而全吴半乡独丰熟、其父老感君之义、请记其事夫三吴江海之介、而羣山之水、又犇注于其间为大浸、所谓太湖也。太湖分迸而出以入于海若以人力沟防疏导、则无不治之田而水旱不能为患害。葢湖水自西而下。而海之潮。自东而上。清流不能胜浊泥之滓。故水不可一日不浚也。嘉靖初朝廷尝遣大吏来治、今四十年矣、不治、古之三江、其二不可考、今惟吴淞一江、仰接太湖之水、古者江狭处犹广二里、今自夏驾以来、仅仅如线、而茭蒲葮菼生其中、下流入海之跄口、不复通矣、千墩新洋黄浦皆乱流也。水道何由而顺乎。故江左右之浦、在东者、但见止水蕴藻、而姑苏以东、秀州以北百里间、其田皆不耕。吾恐又数年江日涸而西。而湖水益横流。东南之民、将不食也、葢君居一乡、能兴其乡之水利。则夫受司牧之寄者。独可以辞其责耶。君名绍曾、字守约、以太学上馆为大官丞最、浚河二十有四、二万七千六百九十四丈、为工四万九千六百、用谷十有三万九千斤、是用勒石以告来者、
　　◆序
　　送阳曲王公参政陕西序 
　　○送阳曲王公参政陕西序【陕西佐藩】 
　　陕西省治故长安周秦汉隋唐之所都、昔人称建都之形胜、无逾关中者、太祖高皇帝初定天下、尝幸汴幸洛、将幸关陕、时以扩廓帖木儿李思齐张恩道之乱、戎马蹂践、所过皆空城、千里无行迹、而金陵庙祏巳定、遂为帝都、亦其时与势不得不然也。永乐北迁、而万世之业定矣、然以长安为大省、建布政司、则前代行省之官、司有使、其贰为参政、即前代之参知政事、宰相之任也、拊循教化、数千里之地、非独汉京兆冯翊扶风之任也、今天子哀悯元元、作兴吏治、未及三载考绩之期、特行黜陟之典、于是阳曲王公以按察副使分司江南、遂晋是官、葢王者以六合为家、其根本在生民、非必其行在所所当轸念也长安浩穰称为陆海、河山土地、无改于昔、今之蹙耗甚矣、岂非任岳牧者之责乎、昔郑国渠白渠两渠之饶、衣食京师亿万之口。至唐杜佑以为大历初所溉田、比于汉减三万八千顷是时长安尚为京师。而佑言巳如此。诚如杜氏计。复此两渠。劝农置官。严修障塞。积谷缮兵。以收漠南之地。汉唐之盛。岂不庶几哉。昔宋庆历初、是时天下全盛、范文正公请城东京、议者以为迂其后乃思其言、先朝丘文庄公亦以幽燕迫近胡虏而漕河易噎。欲重山后之守。寻元海运之法。今以关中百二之险、诚使膏壤千里、百姓殷富、而汉唐河渭之漕故在。于以为国家之陪京。此万世之虑也。
　　皇明经世文编卷之二百九十五终
　　●皇明经世文编卷之二百九十六
　　华亭陈子龙卧子　徐孚远闇公　宋征璧尚木　顾开雍伟南选辑
　　娄东许国米灬纯估参阅
　　沈□□公奏疏（疏）　王□□公奏疏（疏） 
　　沈□□公奏疏（疏） 
　　沈炼
　　◆疏
　　早正奸臣误国以决征虏大策疏 
　　○早正奸臣误国以决征虏大策疏【奸相】 
　　臣观昨岁逆虏犯顺、得利而止帚、迩又阳言入贡、阴怀故智、致廑　皇上宵旰之忧、奋扬神武、张皇六师、必欲乘时以兴北伐、此固天地神人之所共愤、文武羣臣之所愿戮力者也、然用兵之机、必先庙筭、方今庙算。必先为天下除奸邪而激忠义。则虏贼不足平矣。伏读　圣谕、有能大破逆贼虏寇者、人人尽言、钦此、臣至今思割肝胆竭股肱以效其至愚、臣诚愤懑、誓不与此贼俱生、切见辅臣严嵩、受国重任、视如鸿毛。贪婪之性、疾如膏盲、愚鄙之心、顽于铁石、当此之时、不闻其劳心焦思。延访贤豪。咨诹方略。以为治国安边之策。惟与伊子世蕃、日夜图惟、不过为自全之计、人有欲为忠谋奇计者。恐其胜我也。多方以阻之。人有欲贡谀言谄色者。乐其亲我也。则曲意以交之。揣摩之术。利于锥刀。而不用之以经国。狐媚之态。病于夏畦。而不用之以亲贤。纳贿以鬻官吏也。巳成常例。则心知其过而不能回。开筵以结士夫也。用市虚文。则外惧其显而不能止。原其所以纳贿者。以为既得其财。而又可以制其心。既得其心。又可以资其力。此其为身谋善矣。其如国家之事何哉。当时边备废弛吏治日隳颇由朝臣之通赂也边将非多用黄金不可以得官彼曷肯奋身却敌以钱而买死守臣非累通书币不可以致誉彼曷肯忘巳爱民以私而为公乃今考察之时。又其父子获利之日矣。　朝廷赏一人。则曰由我而赏之也。罚一人则曰由我而罚之也于是人人皆思所以计嵩父子之爱憎。而不复知有　朝廷之恩威矣。臣非不能指其细。姑举其罪之大者有十。纳将官之贿以开边陲之衅。罪之一也。受诸王馈遗。令宗藩失职、罪之二也。揽吏部之权。奸赃狼籍、至于驲丞小吏。亦无所遗。官常不立。风纪大坏罪之三也。索抚按之常例。奔走书使。络绎其门。以致有司科敛。而百姓之财日削。教化不行。罪之四也阴制科道官。俾不敢言。罪之五也。蠹贤嫉能。中伤善类。一忤其意。必挤之死地而后巳。使人为国之心。顿然消沮。罪之六也。纵其子受财以敛怨天下。罪之七也。又日月搬移财货。骚动道路。民穷财尽。国之元气大亏。罪之八也。为内阁久而奸贪日甚。无一善状。罪之九也。不能协谋天讨。以舒君父之忧。罪之十也。故今虏寇之来者。三尺童子。皆知严嵩父子之所致也又况重之以十罪乎。吏部尚书夏邦谟、名为公室之臣实为私门之吏大事面白严嵩而后敢行小事书通世蕃而后敢发、三公但参谋议。岂可以父子而干预六卿之政耶。为邦谟者少有骨鲠之风、昌言执法。彼不能不回面而改行、藉能阴措其手、不过解官而去耳、惟其计利之心一动、则患失之谋百出。始也因贿而得官既也因官而得贿埶利坚于胶漆。道义薄于秋云。妾妇之道至工。丈夫之心巳夹亡。如之何其察天下之官吏也。官吏之言曰。内阁吏部要钱。吾党守清无益。于是内外远近。相视成风。廉耻不行。盗贼蜂起。今之考察。将以进廉退贪。不除此三人者。虽日去赃墨之吏无庸也。身为污辱之吏。而曰我将进贤退不肖也。吾谁欺欺天乎。使内阁吏部尽忠则六卿尽职矣。又何异于丁汝夔之失事乎。乃今日之事未艾也。犹闻有阻北伐以为不可者。然虏贼之称贡也许亦来不许亦来而　朝廷之出兵也来亦伐不来亦伐善用兵者。可以守。亦可以战。不善用兵者、不能战则亦不能守矣。今能阻　朝廷之北伐。能保虏寇之不南侵乎。但整兵列阵。俟隙而后动。以保万全之胜。则存乎将帅之能耳。今之欲阻北伐者。其心曰事成则止帚功于将帅。事失则止帚罪于辅臣。此所以倡为不可战之说于其间。其于欺君误国之罪又大矣。伏乞皇上敕下廷臣、将此三人详议其罪、应诛而诛、应斥而斥、则赏罚明而贤否别、忠臣义士、无不仗剑而起感激奋发、争先效死、而虏酋不足灭矣、迩者风焱风大作、　皇上所宜速发干刚、以回天变、以慰人心、臣不胜惓惓激切之至、
　　王□□公奏疏（疏） 
　　王宗茂
　　◆疏
　　纠劾误国辅臣疏 
　　○纠劾误国辅臣疏【奸相】 
　　臣闻舜之咨十有二牧、曰食哉惟时、柔远能迩、惇德允元、而难壬人、注曰、凡此五者、处之各得其宜、不特中国顺治、虽蛮夷之国、亦相服从矣、顷年我　皇上九重静拱。百工怠事。以致蠢兹北虏。敢肆南牧。仰赖皇上励精图治。大奋干刚。赫然震怒。如轸念度支多方夙备。食可足矣。罢息诛求。敦崇节省。远近怀矣。从谏如流。求贤若渴。德元尚矣。而独所谓壬人者。或为陛下之鉴察。或为言官之论列。　皇上亦俯念忠谠。察纳敢言。一犯清议。辄加咎谴。虽舜之明目达聪。禹之去邪勿疑。何以加焉。但豺狼当道。此特狐狸之问耳。澄浊必于其源。芟莠贵去其本。臣敢昧死为　陛下言之、自古宰相之设所以上佐一人。下率百僚。相道得而万国理。中华清而夷狄宾。盖以京师乃四方之极。宰执为具曕之系。此调燮之机而理乱之本也。故有苗来格。虞止帚益赞之功。而越裳来享。周赖姬且之力。以至北门锁钥之对。中国司马之相。最得委任之要则夷狄之强弱每视辅弼之忠佞是以山有猛兽。藜藿不采。朝有良将。敌国其敢侮哉。则其责诚大。而其任诚重。不可不得其人也。惟其责大而任重。故唐之陆贽。亦曰古先圣哲之垂言立训。必殷勤切至。以小人为戒者岂将有意雠而沮之哉。诚以其蔽主之明。害时之理。致祸之源博。伤善之衅深所以自有国家者。不得不去之耳。良由自古以来。虽有明君。而为奸臣蒙蔽。以致乱亡者多。是以我　太祖深鉴前辙。首罢丞相。恐致偏听独任之弊也。臣访得大学士严嵩本以邪□谄谀之徒、济以寡廉鲜耻之行、　陛下入其诈术之中、进极人臣之位、久持国柄、叼揽朝纲。凡有奏请、多资其判决、一应陟降、间出其用舍、虽三尺之孙、亦沾一命之荣、　陛下待之无以加矣、固宜靖共尔职、用酬殊遇、尚惧至德之莫报、忝据之可羞也、乃敢根蒂盘固、气焰熏灼作威作福、无忌无惮、以黩货为长策、以弥缝为嘉猷、备缙绅之所恶以为智巧。宥往昔之所戒以为行能。赇通万国。冤含九地。引用奸邪。以为羽翼之助。大小臣工。半其门庑之人。使中外唾骂。神人怨恫虽唐之杨国忠。宋之秦桧。嵩将大有甚焉。如吏部者铨选之曹。黜陟之司也。嵩挠吏部之权。则每选额要二十员名。州判三百两。通判五百两。天下名区。听其拣择。自州判而上。以至二司。虽间多恬退。而奔竞之出其门者。远近皆来称寿。折段银皆百两有余。该部非不知其柄之显移也。一不从则祸立至。孰肯犯其怒耶。兵部者将帅之府。边陲之管也。嵩揽兵部之权。则每选亦额要十余名员。管事指挥三百两。都指挥七百两。三边要地不计匪人。自指挥而上以至摠兵。虽间多安静。而营求之感其恩者。岁时皆来叩头。果价或至千金。该部非不知职之不专也。一不从则祸立至。谁敢当其锋耶。即二部而诸部皆然。臣独举二部者。例其余耳。此嵩误负之罪一也。如应天府监生滕应表、借刁琛银五百两、充为馈送、即除广东德安州判官、未及到任物故、此债尚未完、至今告偿追不息、临江府富豪游三桂、逃罪来京、潜住吏部考功司员外郎万寀私宅、一月用银二千两、万寀恃乡曲伊亲百计求免、寀既由赂而能脱人。则由赂而能官人可知。即今外官之升沈。不必稽其器能。察其劳绩。但视礼物之丰菲。简书之疏密。是以方正知谋之士。或不得为　陛下之用耳。此嵩误负之罪二也。如己酉年、因人论劾、自分莫逃。欲潜搬家属回籍其它财物翫好不暇殚述、但闻治装之时、有一家人请捡点金银器皿、以纪入库之数、前列数十卓、嵩坐于后。愈出愈奇。惟见卓之前增椅之后退尚无置处盖不知其数目。有一门官窥见其间发蓝金银美人、高二尺五寸许者、并金银溺器、狼籍卓下、皆云南之物、而远集于此、不知　陛下宫中、亦有此器否耶、此嵩误负之罪三也、如袁州分宜宜春等县。其膏腴田产投献地宅。不遑悉数、闻相府之后别置空室五间下凿一丈五尺。旁砌大石。上布坚板。盈室皆积石炭煤炭。云内皆珍宝金银器物。其成锭金银并赏赐银两犹不在是。此其深藏贻远。诚竭尽心思。劳费谋画。若以此而谋国。尚何不臧之有。此嵩误负之罪四也。如所畜家人五百余名。并袁州所属皆冐伊亲名色。络绎水路。其供应船只马匹。月无虚日。日无虚时。少有迟缓。即捆打需索。鸡犬不宁。小民无由申控。官司不敢阻当。虽督运粮船亦且让其先过至于闸坝商舟。未有免其破碎。即今徐淮地方驲门昼闭。过客有关文者惟其门楼垂绳上下盖惧狼仆乡里之扰害也此嵩误负之罪五也如　陛下所食太牢滋味不过数品天下臣民无不知之。盖不极玉食以费天下也。嵩除　陛下赏赐膳盒之外。凡穷海之错。极陆之毛、绝域之所产。人间之所无。罔不毕至。以供饮宴。九夷四方之待嵩。有甚于待　陛下也其故何哉。以国家之事皆由于彼也此嵩误负之罪六也。如往年虏犯京畿。正主忧臣惧之日。卧薪尝胆之时。嵩不惟漫无御备之策尚有乘时之索。谣云臊子在门前。宰相还要钱。虽北狄亦闻之可谓国之有人。而阴消其犯顺之谋乎。都人儿童。稔闻其黩货病国之久。亦为谣曰。介溪介溪。好不知几祸福到头终有报。只争来早与来迟。盖嵩积恶之极。孽贯之盈。负恩之殃不小。卖国之罪匪轻。不能假手于　陛下而但祈假手于上天也。为人臣子。致人怨恶之至。无可奈何。而求乞降祸于天。其恶可想巳。此嵩误负之罪七也。如　陛下近因边鄙多事。太仓空虚。虽各处王府苟有羡积。亦奉表输纳。以助军需。盖以见忠爱之心。且臣子之分所宜尔也。王府于　陛下有骨肉之亲。嵩于　陛下有股肱之托。若存一毫爱国之心。当不知何如为裕国之谋矣。而乃因　陛下不信人言。遂愈纵溪壑之欲不顾贤否之混。自为编修以迄于今。聚类养恶。凡为干儿子三十有余。其踪迹尚藏。犹可警省以责后效臣且不敢毛举。外若尹耕梁绍儒之数。则其巳败露者也。即其巳败露者如此。而其未败露者可知也此皆衣冠之盗。兽心之人虽不严氏之姓有同一本之亲。其狐因城贵、鼠凭社点。肆毒稔害。不可胜纪夫富贵者　人主之操柄。而嵩之能贵人能富人如此。则其柄不由于　陛下矣。此嵩误负之罪八也。嵩之欺天罔人、虽污南山之竹、不足以纪其恶。纵有苏张之口、不能以言其详、而其尤大彰明较着、痛恨太息于天下者、兹其梗槩耳、臣惟　陛下临御以来、吏称其职、民安其业、海内殷富、四海向风、何至迩年、百物虚耗军民穷困南征北伐、殆无宁岁乎、盖天下之所恃以久安长治者财也。兵也。不才之文官。以赂而出其门。则剥民脂膏。去百而求偿其千。去千而求偿其万、黎民几何而不困。其困民如此。又安有抚恤之政哉不才之武官。以赂而出其门则侵渔刍粮。或支之不及其时。或散之常非其数。军士安得而不弱。兵如此又安得有折冲之功哉。即今天下之民。竭其地之出。不足以胜其求。殚其庐之入不足以免其祸。征诛之酷。筭及鸡豚。嗟怨之声。彻于苍旻。是以家之赋税。既有常数。而私门苞苴。又无定额也。不然则臣前所谓数十卓之器皿。五间库之深藏。岂神输鬼运哉。官敛之于民而又纳之于嵩也嵩之授受。若固有之。视之若不甚惜。而不知棰楚之苦。膏血之尽。一路之哭。向隅之悲。倘　陛下闻之。亦不能不怆然而悯矣。臣惟迩者各处地震由臣专权之征也而所谓专权者宁有出于嵩之右者乎　陛下用嵩。将以论道经邦。燮理阴阳。而至于伤　天地之和。招怪异之至。何取于嵩而信任之哉。臣闻　陛下之帑藏。不足以支诸边五年之费而嵩之积蓄。可以赡诸边数年之需是不惟孔子所谓富于周公。而且富于　陛下。以四海为富。岂真不如嵩哉。盖　陛下之积而有施。而嵩之独积于无用。祗见其多而为害之甚耳。　陛下与其为卖官鬻爵之令。以助边用。盍去此蠹财惑众之臣。以培国之元气乎。臣又闻数年以来。忠谏之士。敢怒而不敢言者。由嵩交结足以售其奸。阴险足以肆其毒。未为朝阳之凤。即为立仗之马。不为廷廷之鬼。则为遐徼之卒苟有身家之念。孰肯犯大难之端。为此无用之言。以贾必死之惨哉。是以卷舌而长吁。结气而有待也。臣为行人时。每闻臣庶言及切齿腐心久矣。彼以尚非言责思惧出位。迩蒙擢用待罪南台。幸厕当言之路。遭遇受言之君。既知奸慝。复为缄默。则臣尸位素餐之罪。既不可逭。而国家言官之置不如刻木为人而列之于朝且无食禄之费矣臣非不知嵩日薄西山。豢虚无几。然一日业平其官。则一日流毒于民　陛下为三皇五帝之隆。而容此共工驩兜之属。以月恒日升之圣。而昵此朝不谋夕之奸。臣不知天下后世。将以　陛下为何如主也。臣非不知谢事高蹈。获勇退之名。隐恶苟全。养寿命之道。何乃自苦如此。盖既以身许国则死亦人之所不免耳。而况于毒民以逞。诚非细故。为边开衅。每由斯人。可隐忍自全。以贻　王上之忧乎。世宗聪睿无微不烛而眷眷于介溪者坐此数言耳臣非不知憸人无才不足以动人主一为所动非疏逖之臣未孚之言所能离也然进言在臣听言在君。不敢逆睹其不听而不进也、臣非不知左右爰立。皆其深缔之腹心。一言脱口。刀锯伏焉。臣亦尽其职焉耳。其它不暇顾也。臣非不知嵩之数十假子。待嵩而举火。一庖或去。诸孽安附。则所以为窃符之救。井石之下者。不知其几也。臣既为几上之肉。其后不遑恤也。臣非不知钱至百万。可以通神。以嵩之富。惟颐指气使。臣无死所矣。臣虽握粟又何计焉。臣父母垂老。妻子俱少。非不知承欢膝下。乐其妻孥之为快也臣死之后。父母失养。妻子零丁孤苦。有甚于天下臣民罹嵩之害也。然时事至此。殊非太平之象。将为戎马之场。臣且举家焚燎自经林木。有甚于失养孤苦者。此时若用微臣之言。犹为不远之复。则臣之父母妻子享安宁之福。有甚于臣之生矣臣以一死而易天下之治。父母妻子之安。顾不伟欤。夫嵩之血气既衰。戒之在得。固也。其所以得之不以其道。愈得而愈无厌者。嵩能持之入地下乎为后计也。臣亦人也。宁无计后之心。而死　陛下之怒。欲去必不可去之奸。以取必不可生之辱。虽后亦不遑计者良以世受恩荣作养之德。每欲捐躯以报　陛下之知遇。复欲畏死当言而不言也哉。臣犬马之诚、誓不随班缀之后、以累平明之治、伏乞俯鉴臣言将嵩速赐罢黜、以谢　陛下、并究臣不当讦大臣之罪、以谢严嵩、则臣邻幸甚、天下幸甚、
　　皇明经世文编卷之二百九十六终
　　●皇明经世文编卷之二百九十七
　　华亭陈子龙卧子　徐孚远闇公　宋征璧尚木　彭宾燕又选辑
　　孙咸克咸参阅
　　朱司空奏疏（疏）　翁司马奏疏（疏） 
　　朱司空奏疏（疏） 
　　朱衡
　　◆疏
　　修复运河故道疏 
　　裁冗费以便民疏 
　　治河疏 
　　○修复运河故道疏 
　　上允公此疏乃疏旧河筑马家堤道之出飞云桥者使尽入秦沟又置闸建坝筑堤导水使旱则资以济漕泛则泄之昭阳湖运道尽通
　　言古之治河。惟欲避害。而今之治河。又欲资其利。故河流出境山以北。则闸河淤。出徐州以南。则二洪涸惟出自境山至徐州小浮桥四十余里间。乃两利而无害。自黄河横流砀山郭贯楼。支河皆巳淤塞。改从华山分为南北二支。南出秦沟。正在境山以南五里许。此诚运河之利也惟北沛县。西及飞云桥送上鱼台。为患甚大。　圣慈不忍沛县鱼台之民、横罹水灾、拳拳欲开故道臣等仰体　圣心、亦有勘议上源之请但考之地形。参之舆论。其不可者有五。自新集至两河口。皆平原高阜。无尺寸故道可因即欲浚深。无异穿井。郭贯楼至龙沟一带。颇有河形。又系新淤无可驻足譬诸取饴于罂。随取随满其不可一也。黄河所经。鲜不为患。繇新集则商虞夏邑受之。繇郭贯楼。则萧砀受之。今欲改复故道。则鱼沛之祸。复移萧砀。其不可二也。黄河西注华山。势若建瓴。又无涯涘。欲从中凿渠。挽水南向。必当筑坝横截。遏其东奔。于狂澜巨浸之中。筑数里之坝。为力甚难。其不可三也。役夫三十三万。旷日持久。劳民于既疲之余。征功于难必之地。骚动三省。其不可四也。大役踵兴。工费以数百万计匮乏之后。措置无策。一有不继。前功尽隳。其不可五也。臣以为上源之议可罢、惟开广泰沟、使下流通行。修筑南长堤以防奔溃。可以苏鱼沛昏垫之民。
　　○裁冗费以便民疏【革裁闸夫】 
　　今运河自渔市一带。乃元人故道。而我　成祖命先臣宋礼浚治之。于时测量水平。计济宁平地。不制水凖则河工难就此郭守敬之说也视徐州境山山顶相凖北高南下悬至三十丈故鲁桥闸以南。稍启立涸。自徐州至济宁。往往待水须半月始达虽屡议增闸添夫。犹不免胶浅之患。葢东兖之民。患于力役者百六十年于兹矣。属者改凿新渠舍卑就高因之远避黄流。而地形平衍。泉源密迩。异时旧河之陡驶。此时议者皆以一秦沟不能萃全兖之水又云南阳夏镇之间高下可虑公执前说河工卒成今皆无之。是以自杨庄闸迄新店闸俱不事启闭。舟楫日行可百余里。即徐州至济宁。度不过三四日止耳。而济宁以北。旧渠之水。亦遂停蓄不竭。故闸官与各夫徒株守河滨。漫无事事。请如大立言罢各官之虚设者。以所汰夫役僦直。悉改编银差。征解东省。用储河渠之费、
　　○治河疏【浚浅筑堤】 
　　国家治河。不过浚浅筑堤二策。浚浅有漕黄交会之异。浚漕黄者。或爬或捞。或逼水而冲。或引水而避。此可人力胜者。茶城与淮水会。则在清河。茶城清河之浅无岁不然。以清水刷浊泥治水便策葢二水互为胜负黄河水胜则壅沙而淤及其消也淮漕水胜则冲沙而通虽用人力水力、居实七八筑堤。有截水缕水之异。截水之堤可施于闸河。不可施于黄河葢黄河负湍悍之性挟川潦之势。所向何坚不瑕。顾可以一堤当之。乃缕水之堤不然。河繇淮入海。运道实资之。故于两岸筑堤不使其从旁溃溢。始得遂其就下入海之性葢以顺为治非以人力胜水性故至今百五六十年。永赖不变。查清河之浅。应照茶城例。每遇黄河涨泛。时穵挑河潢。导令淮水冲刷则虽遇涨而塞必遇落而通清江浦非名川渎且内水卑于外水丈余闸安可不闭昔人所以修五坝也惟清江浦水势最弱。出口处所。适与黄河相值。比因民舡繇闸往来不闭。遂至沙淤壅塞。既有妨运道。复贻患淮郡。宜于黄水盛发时闭各闸。惟进鲜贡船只。听令经繇。探有带入沙淤。随即爬捞。毋使停滞。若海口访自隆庆三年海啸后。壅沙倒灌。低洼之地。积潴难泄。今前水固巳消涸。尤宜时加试测。设有沙淤。随即疏浚。毋得积塞。有误大计。至于筑堤黄河两岸。止是缕水。不得以拦截为名。
　　翁司马奏疏（疏） 
　　翁大立
　　◆疏
　　革种马以助军需以袪民害疏 
　　论黄河疏 
　　论河道疏一 
　　论河道疏二 
　　论河道疏三 
　　论河道疏四 
　　○革种马以助军需以袪民害疏【革江南种马】 
　　伏读嘉靖六年二月十三日诏书一款、应天府所属论丁养马、近因俵解马驹、每年止解备用马价、所养种马、或有倒失仍复责令买补、民亦不堪、着兵部通行议处以苏民困、钦此钦遵、臣有以仰窥　皇上恤穷民、厘弊政、以保安畿甸、甚盛心也、当时本兵之臣寝格不行、臣不可求其故矣、今日廵历应天等府、小民遮道泣诉、皆以年饥缺食、兼养种马为累、臣因恩之、以害民之马、供边海之需、一举而袪六害、兴六利通变宜民之政、无大于此、宣　上德、达下情无急于此、臣请先言养马之害、而后及革马之利、为　皇上陈之、窃惟财赋出于东南。戎马产于西北。各因物土之宜。以定贡赋之制。自先王以来。未之有改也。我　太祖定、鼎金陵。以郊圻之内。不可缺马。大江之南。不便养马。若牧地不缺马户优恤滁阳仍可牧马葢地高野润有似西北圣祖之经制非无策也其后乃滋弊耳至于寄养江南则物性不宜万万不可故以太仆寺设在滁阳。总领牧事。而应天等府。每十一户养马一疋。初无今日种马之多。养马之家。给有牧地。免其差徭。亦无今日孳养之累。自永乐十五年。每十丁养马一匹。成化二十三年。官收地租以归太仆寺。弘治八年。偶因淮扬水荒。以江北之马。寄养江南。于是应天府属八县。共养种马四千六百四十匹。镇江府属三县。共养种马二千三百四十匹。太平府属三县。共养种马一千四百六十五匹。宁国府属南陵县。共养种马七百五十匹。广德州属建平县。共养种马八百匹。民之被害。日渐极矣。国初论丁养马。丁不编徭。近来人户迯亡。槩泒丁田出办。单丁下户。亦被科扰。其为民害者一。马头之中另编群长。每名岁敛贴户银三十两。群长之外。又编医兽。每名岁敛药饵银十二两。其为民害者二。官征地租。野无隙地。求牧与刍而不得。又岁派草料银。多至六两五两。少亦四两。是犹紾其臂而夺之食。又扼其吭而使吐也。其为民害者三也。江南地卑。而马性恶湿。故每岁倒损什之二三。因有问罪赔偿之费。每匹不下二十两。其为民害者四。每季点视印烙。管马之官。皆有常例。而吏胥里老。又以纸札罚赎供应之类。科扰穷民。其为民害者五。先年备用马价。每匹不过十两。近已增至三十两。其本色赴南京兵部者。每匹费银五十两。江浦六合二县。解赴北京者费尤倍之。其为民害者六。况今水旱饥馑。频岁相仍。海防料价。加派不巳。民有菜色。而云锦望其成群。人啮草根。而刍秣欲其常给。爱物之心重且长。仁民之心轻且短。如是而谓能仰承德意、抚恤民隐、可乎、今若革之。则群长贴钱。医兽工食。岁省银八千四百两。草料等费。岁省银六万五千两。点烙盘费。问罪纟氐赎。追陪价直。与常例之类。岁省银六万二千两。至于备用马价。牧地子粒初不因革种马减损分毫。其利一也。种马既革。则管马通判主簿。皆可裁省。其俸钱柴薪马夫门皂工食等项通判员下可岁省银二百八十余两。主簿员下可岁省银一百一十余两。其利二也。每革种马一匹。仿通州革马事例。每匹征银二十两。可得银十九万九千九百两。一劳永逸。民亦愿输。以此起解兵部。接济边费。其利三也。臣见沿海护塘之外。皆铁板沙涂。马可驰骤。今以种马选其堪战者千余匹。分给总兵参将游击把总等官领之。则倭奴之犀枪利刃。不足以当臣之轻骑。跣足裸形。不足以当臣之劲镞。既有舟师截之于海。复有骑士拒之于边。地形既得。长技在我。其利四也。苏松水乡。素不畜马。军兴以来急用马匹。故华亭上海嘉定太仓等处。有司不得巳。勒粮长办之。动以百计。臣虽量行革去。未能尽减。今以其余者给沿海州县领之。不追其直。可免粮长出办之累其利五也。应天宁国广德等处。里长上役。必有走逓马。辄被马户索诈。每赁一匹日科银数钱今以其余者。官卖与民。每匹可得银四五两。供军前草料之需。其利六也夫天下之事。利害相乘。利少而害多。臣不愿为也。利于官而不利于民。臣不愿为也。今革马之利既如此。畜马之害又如彼。则亦何惮而不为哉。或者谓民间畜种马乃爱礼存羊之心。恐种马既去。则马政日废。似未可革。臣请辟之。夫北方养种马。赖其群跳孳生。人犹以为所养非所用。奏请裁革者。今江南之马。巳解折色。种马畜实为无名。山东河南江北等处。固不得比例奏请。臣以为革之便者此也。或者又谓几甸之内。畜有马匹。则缓急有备。臣又请辟之。今之沿江沿海。设有骑士以御外侮。固将以卫内地也。万一有警。持尺寸之纸。可使立至。况南京本色马。未尝议革。苟有征调。不患无马。臣又以为革之便者此也。昔御史钱嶫以乡官而能行之于通州、臣为廵抚、不能行之于列郡臣实愧之、是以开陈利害、剀切上请伏望敕下兵部、遵照前奉诏旨斟酌时宜、将应天镇江太平宁国广德所属民间种马、尽行革去、容臣选其堪战者、给兵骑操。以其次者给民走逓。仍于养马县分丁田内。征取价直以解兵部。念江浦六合二县冲疲巳极。一槩征取马价。免其本色解京。将管马通判主簿尽行裁革、其备用马价、草场地租、督责掌印官马科吏依期征解、违者听南京太仆寺与印马御史按法参提、而又即以应天府管马通判、着落催并种马价银完日赴京改选、则百余年之弊政、尽行湔除、五府之人心、无不称快、臣所谓通变宜民、无大于此、宣上德、达下情、无急于此者、非虚言矣、
　　○论黄河疏【治河】 
　　今淮河自泰山庙至七里沟、淤十余里、而水从朱家沟傍出、至清河县河南镇、以合于黄河、闻者无不骇异、然臣以为宜开新庄闸以通回船。复平江时故道则淮河可以无虑。臣所患独在黄河、睢宿之间、迁徙未知所定、泗州　陵寝、甚有可虞、臣请浚古睢河由宿迁历宿州、出徐州小浮桥、以泄徐吕二洪之水。又规复清河鱼沟。分河一道以下草湾。免冲射之患。南北运道。庶几可保。
　　○论河道疏一【治河】 
　　臣窃计治邳河阏阻之策有三、一开泇口。一就新冲。一复古道。然三者利害。恒相参焉。从马家桥经利国监入泇口出邳州。则可以避徐沟河徐吕二洪之险。引薛河鸿沟之水沟溢水陆通行。诸驿逓分司。畧可并省。而徐邳东鄙之民。亦渐复业。其便者五。然而山水骤发。则须多张水门。广开水柜。利国监多伏石利国监在徐州北南直东省分界处也。须纡回避之。即河巳成。犹当劳费数年而后可久。其为不便者三。此开泇口之利害也从曲头集抵庄官楼。河所冲刷。久自成渠。劳费不多。而道里更近。且河入睢宁必不南决。又无徐邳横射之患。匙头湾之险。而平野筑堤。可免囓蚀。其便者五。然曲头集截河大坝。费亦不赀。新堤难固。水至复决。又当废睢宁一县。并于邳州。其为不便者三。此就新冲之利害也复故道则二总漕粮得水可济。漕舟九百余艘可出。可以还百年运道。可振业徐州而存睢宁。便者四然而百数十里之淤。视房村工费尤巨。置沙两淮。势亦崩塞。扫湾筑堤。虽筑不固。且河流所弃。多不能复。不便者四此复故道之利害也请以臣三策下工部定议。行河道漕司抚按诸臣。恊同举事。以责成功。
　　○论河道疏二【治河】 
　　新河之成。胜于旧河者。其利有五。地形稍仰。黄水难冲。一也。津泉安流。无事堤防。二也。旧河陡峻。今皆无之。三也。泉地既虚。黍稷可艺。四也。舟楫利涉。时河决邳州自睢宁至宿迁淤百二十里公言又开新河不须牵挽。五也。顾道路之言、或称未便者、以鱼台滕沛、沮洳成湖、谷亭沽头、市廛失利、乃倡浮言以摇国是耳、臣请以一得之虑、熟陈于前、夫漕河故资泉水。而地形东高西下。非有湖为之积潴则涸故漕以东皆有水柜非有湖为之宣浅则溃故漕以西皆有水壑此先臣宋礼之纡画。葢殚悉独到者。今新河实师其意。遇黄流逆奔。则以昭阳湖为散衍之区。遇山水东突。则以南阳湖为潴蓄之地。虑不可谓不周矣。然水有归壑。堤始无虞。宜大兴人卒繇回回墓一带开通以达于鸿沟。令谷亭湖陵之水。皆入昭阳湖。又昭阳湖水沿鸿沟以出留城。其湖地退滩者尽上腴之田。按之可得千顷。令民得种艺其中。计亩出赋以供河渠之费。计无便于此者。
　　○论河道疏三【治河】 
</div>
    <div class="pagination">
<a href="皇明经世文编_page101.html">上一页</a><span>...</span><a href="皇明经世文编_page97.html">97</a><a href="皇明经世文编_page98.html">98</a><a href="皇明经世文编_page99.html">99</a><a href="皇明经世文编_page100.html">100</a><a href="皇明经世文编_page101.html">101</a><span class="current-page">102</span><a href="皇明经世文编_page103.html">103</a><a href="皇明经世文编_page104.html">104</a><a href="皇明经世文编_page105.html">105</a><a href="皇明经世文编_page106.html">106</a><a href="皇明经世文编_page107.html">107</a><span>...</span><a href="皇明经世文编_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
