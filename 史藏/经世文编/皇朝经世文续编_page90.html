<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 90 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 90 页/共 192 页</h1>
    <div class="content">　问既欲省事。则向在盐务谋生之人。如何处置。

答曰。害人之獘不可留。养人之费不可惜。即如工人一项。两淮所养不下数千人。近年以来。每因改道。辄致生事。既已生事。旋即姑息了案。此最妨于政体。事前。必须曲体人情。妥为安顿。已定。再有匪徒唆激生事。必须尽法严惩。所办之事。不可因而中止。此在当事之人。情法兼施。恩威互用。非可以口舌争也。

　问汉口建仓之法何如。

答曰。从前曾有人议论此事。一因择地甚难。工费甚巨。一因进仓出仓。盐多折耗。多一层转折。即多一番剥削。是以中止。若能减价敌私。加以堵缉。销售自速。似亦无须如此。

　问淮北公埠之说何如。

答曰。淮北钱粮盐价。皆轻于淮南。而核计成本。不减淮南者。全因浮费。而浮费之增。全因大斤。从前亦有湖运在正阳关。江运在无为州。设立公埠之说。但如此一行。则举安徽大半引地而弃之矣。必欲变通淮北。不如仿照从前内商水商之例。即以捆盐包垣。作为公埠。堆贮散盐。筑成盐廪。与场下包垣一样苫盖。将引目发给淮北监掣。俾水贩即在垣内买盐。课由垣商交纳。引由监掣给发。湖运于盱眙关截角缴司。江运于扬关截角缴司所有各商岸店。听其自行撤去。所有淮北四十九州岛县。督销处分。改为融销。考核或竟奏免。则去岸费数十万。不入成本。又无大斤之獘。致滋浮费。盐由贩运。色必干洁。似可畅销。其出场时一切稽查。均可不必。全以在垣卖出自变量为凭。亦删繁就简之一法也。至于淮北场盐。凡不由中河而由别路者。即系私盐。仍须查禁。或即由黄运。厅营于渡口抽税。扺作河饷。临时酌办。

　问淮北如果行包垣卖盐之法。成本几何。卖价几何。足敌芦私与否。

答曰。就现办成本折合。约计每引须成本九两九钱。五百斤。每斤卖价一分九厘八毫。一五合钱三十文。若能省事省费。再减二文。方与芦私相平。即场私亦无厚利可图矣。

　　约所盐成本四两六钱五分
　　　内场盐　　　　一两一钱就现办一两八钱折合
　　　　由场至坝水脚一两二钱二两八钱折合
　　　　坝用　　　　三钱五分八钱折合
　　　　过所　　　　一两二两六钱折合
　　　　上廪苫盖　　一钱
　　　　官费　　　　三钱
　　　　辛工火足　　六钱
　　约贩盐成本九两九钱
　　　内所盐　　　　四两六钱五分即上开各细数
　　　　钱粮　　　　一两二钱
　　　　捆掣　　　　一两
　　　　司支　　　　二钱
　　　　水脚　　　　一两
　　　　所盐余利　　一两一钱一分六厘所盐成本一年一转每月二分息合上数
　　　　贩盐余利　　七钱三分三厘贩盐成本四个月一转每月二分息合上数

　问轮规应整应散。

答曰。大商愿整。小商愿散。卖户愿整。买户愿散。从前卖价本无一定。后来奏定卖价。以防价病民。既定卖价。不得不立轮规。以防滥价亏商。原定轮规。以三百万子包为一轮。卖至二百余万。即开下轮。嗣后大商取巧。改为二百万一轮。卖至一百八十万。方开下轮。而小商始有怨言矣。节相孙公意在招徕小商。奏请散轮。于是盐价骤跌。两湖以畅销入告。大商固受重伤。小商亦无所利。运本大亏实由于此。闻节相初议。但欲变通轮规。复以三百万为一轮。卖至二百五十万方开下轮。若果如此。则大小商均得其平。最为妥善。其事亦一咨即定。不必奏办。不知彼时何以改为散轮之奏也。嗣后或主整轮。或主散轮。或谓盐多应散。盐少应整。或谓盐多应整。盐少应散。是皆不揣其本而齐其末也。主整轮者。意在扳价也。业已私充消滞矣。跌价尚不能畅。况扳价乎。主散轮者。意在疏销也。不论商之获利亏本。而但以速售为事。与委而弃之何异。岂得谓之疏销乎。盐多则散。盐少则整。与盐多应整盐少应散者。意在整轮而不敢明攻散轮者也。皆骑墙之见也。盐法贵在速销。舍轻本减价缉私。而求速销。无是理也。不轻本于先。不缉私于后。而但于散轮求速销。则商人裹足矣。不知轻本减价。而但恃缉私以遂其整轮扳价之私。则地方官与盐务水火矣。如孙相本议。以三百万为一轮。卖至二百五十万方开下轮。以平大小商之情可也。然此亦其末节耳。盐务之根本。不系乎此也。

　问查验江船水志。以杜夹私如何。

答曰。此书生之见也。大江行船。无风有浪。低昂上下。查验颇难。且撑驾江船。亦谋生计。今不计其衣食所从出。而欲但以法度整齐之。彼舍装盐而外。岂无他业乎。价减而销速。则江船之夹带自清。场之透漏亦少。此外更无快捷方式也。

　　小倦游阁杂说二　　　　　　　
包世臣

道光九年七月。予初归自都门。两淮盐政。忽有更替信。运司不到任者阅三人矣。友生借箸新使者自都驰信。询近日情形。或有尚出庚辰杂着之外。及所以挽颓起僵者。走笔答之如左。天下事必灼见獘之所极。与致獘之源。而后能为救獘之策。两淮獘至今极矣。道光八年春。鹾使奏明旧欠摊带。悉与停征。专征本年戊子纲正杂各项钱粮四百余万两。以期年清年款。而奏销届限。征银仍不及六分。己丑新纲开已百五十日。实运纲食额引一百六十万道。滚总才及三十分之一。实征新纲钱粮。并戊子未完之一百九十余万两。才及百分之二。开桥为新纲大典。而其日竟无一重船下桥。江广各岸积滞盐斤。尚可销至辛卯之冬。戊子旧纲之盐。已纳钱粮。而未捆出场者。尚十之五六。两淮纲食引地。无论城市村庄。食私者什七八。两淮运本。须二千万方敷转输。而各商实本不及四之一。余皆借知贝。知贝息重至每月分半。盐去课回。非六百日不可。盐滞本压。知贝息日行。完课则无资捆盐。庚寅之春。即届奏销。实征断不能及半。欲设词欺饰。则无可造意。用计弥缝。则无处着手。予庚辰杂着所言。已料及此。而犹不意其如是之骤也。然而钱粮支绌之故由于不销。不销之故由于私占。私占之獘起于官商。春秋之法。严于治内。内治修而外患自息。非迂之说也。两淮獘根。在改堂商为库商以办赏借。淮商有总有散。散商认行额引。滚于总下。以责考成。乾隆中。两淮设立务本堂。签总商中殷实知事者数人。董堂事。名为堂商。两淮之课。有正有杂。有捐有摊带。摊带有三。一则铳纲。分年赔课。一则借帑报。分纲纳还。一则旧商消乏。借给　　皇本。通纲情摊。代完本息。三者与正杂皆按限报销。其捐款。上则有办贡及交办事件。中则有内外酬酢。下则有辛工周。款目纷繁。皆于开征时。约数按引摊派。随正交纳。从前正杂摊带征存司库。捐则拨归堂柜。官主册籍。而商司出纳。其如何动用。悉听官指。故正杂充足。不干吏议。公私裕如。不受商制。嗣后改捐款为随正交库。而堂商改为库商。则司库为官商共管之地。于是赏借办公之獘起矣。院司不能洁己。授意库商具禀。以公事应办。而商力拮据。恳恩借给库款。下纲纳还为词。司详院批。具领出库。官商朋分。其所办何公。则绝无报销文案。官受贿有挟而求。于是巧立名目。任意取携。名为噬散。实则噬库。又将该总商承办之月费月折普济育婴诸事务。应领库存捐项者。即与作支作收抵对。钱粮额引。时或绌销。而外支概与抵纳。故捐款已支。而正杂无完。是名为动捐。而实则亏正也。库项支绌。于此始基。驯至部拨则无项可解。商领则有款可指。而司库几成商柜矣。淮纲钱粮。纳分三次。以纾商力。如地丁之分两忙。故商欲下场捆盐。则纳请单。过坝归所。则纳程纲。改子上船。则纳加斤。嗣以部饷紧急。而岸滞无需赶捆。因开预纳之例。减数招徕名为减纳。又以其借知贝急公。别倡贴色贴息名目。商欠带还。则推至三四十年之后。并不征息。所欠　　皇本。并请止息。而商纳仅早数月。公行贴息贴色。舞文颠倒。莫甚于此。减而又减。扑给印本。俟捆盐时。送库划算。

其累减之课。则加摊于不能预纳之商。及奏销限满。盐则绌而未运。印本存于商手。顾置各商堕销之咎于不问。滚总册成。各商皆有认行额引。行不及额。则坐堕销。而准其抵对下纲抵对一次。则一银两纳。二次则一银三纳。展转扑抵。银化为纸。且现银出库。众目昭彰。魆扑印本。授受由于袖中。于是句通书吏。检查远年尘案。有名可指。无关不通。任意洗补。一可改十。虚取商领。实扑印本。银不出库。而帑归商橐矣。其尤甚者。据商禀而给照票。虚纸诳知贝。未开纲而借印本。空头化帑。骇人观听。视为奇谋。而且办赏借。则云不拘何款。先行动垫。问报销。则云商用商捐。从不存帐。诘亏缺。则云商资现罄于预纳。责奏考。则云官意自虚出通关。设官督商。则专以徇商。设商裕课。而专以侵课。言念及此。可为太息。至于私盐之多。实由官受商制。而纵商夹私。商被船挟。而纵船买枭私随带赴岸。运司又受商愚。引不出库。改用水程开江及残引缴部。则四角皆由司截。商又弁髦非盐船不准装盐之定律。私用车牌民船装载。枭徒与船户交密。洞悉各獘。五六年来。枭私竟有长船赴岸者矣。枭船与商船同放。冒借水程。过关一两次后。关胥熟悉。费到船行。无阻滞。而江广水贩。始与枭徒觌面交易矣。枭私价贱色净秤足。凡商之百计病民者。皆为枭作利市。近又重加河费三厘。每斤增价五文。而枭私益得畅达。枭私盐出无官司之烦。淮商办运。纳请引程纲加斤钱粮。在运司一衙门。投收支广盈架阁承发四房。故商命每悬走司之手。然后转历分司场员坝员监掣批验子盐各衙门。而后盐得上船赴岸。凡经一署投一房。则有一次费。合计所费。殆浮正杂。而迂曲备至。课回无压搁之累。近且威胁屯船。强买商捆。以省沿途兵役规费。出费愈轻则卖价愈贱。私愈鬯官愈滞。则商本占搁而知贝息愈重。是商以夹私求利。而竟以得害也。听船户带私。津贴水脚不敷者。往事也。近则于子包内加私斤若干。准折船户水脚者有之矣。船户于中途卖私者。往事也。近则以停岸太久。明卖官盐者有之矣。商厮押船。串同船户盗卖。捏报淹消者。往事也。近则本商亲押。效尤奸厮。中途以官作私。盗卖报淹补引者有之矣。库商夹私。所赢不足以偿知贝息。赏借所分。不足以餍欲壑。于是愚弄院司。详奏铳销。铳销者。例因历年残引积多。铳去一年朱单不给。或将已给朱单铳销一年。不行捆运。分纲赔纳钱粮。而行新纲也。淮盐向有根窝。如田产之印契。每年赴司呈根请给朱单。名为年窝。年窝之价。部定每引给银一两。而畅销时。值或倍差。故有根窝者为窝商。现行盐者为运商。以已银质押根窝朱单取息者为知贝商。院司既奏铳之后。顾又另给朱单。填现在总商花名。倡实运朱单名目。出示招知贝商质买。总商以无根之单。自得窝价。则噬及窝商。继又将实运朱单奏铳。则噬及知贝商。然而库商噬散噬窝噬知贝。以及噬库。所得虽不赀。而不能无所分。又为奸人持长短。且所得皆印本。转卖止可七折。故其卒归于富厚者。盖仅见也。

为今之计惟有截断众流。奏明现在实情。恳请停拨一年。以下年奏销为期定完两纲正杂各款。飞饬西北各道。切实查明存盐数目。与现卖价值。严禁短秤加色各獘。其自愿减价以求速售者听。严禁岸票。院发令委员赴江广堤课。岸商将课付油麻各行。取其会票。到扬私兑。又有知贝商索本利不得。取扬商手票。赴岸守卖盐兑银者。皆名岸票。将卖得之课。尽数提解至扬。尽发下场。饬本商普收盐。筹款借帑。收买场盐。皆奸人射利之说。断不可行。嘉庆十一年。初次官收淮北余盐。至今堆贮。因官盐系照例定。比商人自买价倍斤半。莫配运也。嗣后委官买。则官干没之。委商买。则商干没之。上游亦明知故昧。以为调剂。故真吹整饬盐法。必在清场。而清之法。非提各商已课饬买。断无实效。不拘引额。如有纵容户漏私者。即将场员照律参办。制备烙印盐桶。饬发场商。将旧用私桶吊销。如有以大桶重利滚剥户者。每桶毛盐二百斤。两桶配筑一引。已浮正引。暨加斤卤耗之数。近场商私桶既放。又以两桶八分配一引。即将该场商重究。游示各场。俟停煎封提到岸课。悉数输库。给引下场配捆。屯船出坝到桥。院司亲驻秤掣。如有夹带。立将本商究办。而严参场坝各员。裁淹销补引之条。以绝其望。江路非盐船不能行走。则枭私无从隐射。民食专藉岸盐。三月之后。其销必畅。销畅则课多。收盐完课之余。乃付本商。盐船回仪。照杂着所言。院司亲临验烙。撤退库商。祇令自理营运。所有应办公事。由院司临时派委。一切支发。并先期牌示。从前所给印本。各归各纲。止准划请引目。不准扺对钱粮。凡后纲开征之后。前纲半未出场。各商下场配捆。全凭印本划请引目。若准扺下纲。是前纲盐。凭何捆运。奸商所认额引盐斤。先于大斤内夹出。未捆之盐。意图归入绌销。而以印本扺对后纲。此獘不除。库项断无充足之日。场盐断无尽出之时矣。如果统计一纲印本。实已浮于百六十万余引之额。则当核明某商浮纳之数。准算后纲认行之课。不可准其作扺换本。轇轕混淆也。故不准扺对。实系正办。并非苛求。库项出入。皆以现银。尽革商领旧习。然紧要差遣。不能不借助材。试用员虽累百。大都宦裔贾子。策名伊始。已办货身。须于下车时频数接见。察核培植。可用可信者五六人。庶几指臂有藉。果能此道。不过一年。场无透私。则枭徒自散。岸能畅销。则转输自速。库充商裕。即官于其土者。亦不必与商一口。而始有沾润矣。俟两纲并奏之后。仍复纳分三限及捐款归堂之旧。唯收买场盐。不可拘额。岸积既尽。正纲不敷民食。必请提行溢收课银。应准其抵补清查案内之摊带钱粮。自嘉庆纪年。兵兴以来。兵河两项。报效不过二千三四百万。而道光六年清查库项。商欠反至五千余万。可知以报效为说者。皆右商而左帑者也。亦宜奏请准令将报效之项。划抵欠款。追还议叙。以昭核实。陆续拨提行溢课。归补商欠之三千余万。补足后。提行之课。即作正报拨。仍陆续将　　皇本八百万提回。所需行息经费。所取商息。多系给南河挑浚运道之用。颇关岁额。皆于提行溢课内。案款分解。将借本报效二事。永行停止。以杜商口。庶几中策之得。然当此积重难返之时。非能得其要领。持其要害。痛加惩创。则无以大畏民志。而觊觎库项之心。不能自革。必至连名告退。以挟制于外。买客讥弹。以谣诼于内。效未见而身已危矣。若仍前摸棱。则厝薪之火。必一发而不可救。此所为去者接淅。来者埋轮。不涉畏途而弃如敝屣也。

　按乾隆四十二年成本案所定。每引十四两零之数。本属浮多。两淮正引一百九十余万道。除摊课不行盐之三十万道。计实运纲食盐引一百六十余万道。实征正课银一百八十万两零。又织造河饷铜斤卤税银。共约三十三万两。皆入奏销。其杂款如南北引费。减半平余银五万两。各省匣费盐规银。约七十四万两。则归考核。共应征奏考钱粮二百九十余万两。例应按引摊征。归入成本。此外如办贡及交办事件。虽系无定活支。然紧要公事。自应按摊准本。至寻常捐款。本系各商自出赢余。以成公举。若摊入成本。是取之江广士民。何名商捐。故历次报之项。皆有明文。不准摊入成本。则其余捐款事同一例。至　　皇本行息。自应在借领之家征完。参价自应着分受官参之家缴纳。若一体摊入引课。作为成本。尤为事出无名。计正杂所征。每引不足二两。一切办公之项。每引再作两许。约计二百万之数。似已敷用。然自停止摊带之后。每引仍征银五六两。此事之至不可解者也。再者岸盐一畅。商立生心。从前江广畅销时。虽不敢明增官价。而于水贩之银。折成库纹外再加四十八色。垄断病民。至于此极。又纲食各岸。零趸卖盐。皆以库纹折成钱价。而盐秤则用曹砝九折。合库平每斤止有十四两一钱。病民滋讼。开费累散。凡构部院案后。总商即开讼费。按引派出。故三十年来。总商以讼为乐。与堂商之护散息事者殊异。皆事之宜预防者。然必总理不袒商。然后院司能举其职。

　赏借者。库商禀恳院司赏借库项。以办急公。与借领　　皇本办运者迥殊。嘉庆六年。总理费。于审办许如金控案覆奏内。乃将赏借字头缮写。影射　　皇本。以图朦混。盖赏借数目较多者。必通总理。乃敢禀详。一有控案。总理无不委身袒护。又两淮控案。当其出控之初。皆求输而不求赢。盖赢则现商伏辜。而无益于控者。输则饱其欲壑。而承问各员。无不餍饫。此节为两淮根本之獘。而知者绝少。故申言之。

　淮商之所以耸听。与谈士之所以护商。必曰两淮先课而后盐。而核实则淮盐几无课。并不得比后课也。故总一岁正额课之额。而乘以现在商欠。通计三十年。正供所入或寡矣。然库项所分。不能遍散商。故散商之利。重在私卖。而总商之利。则重在侵帑。又淮境虽广。然出场到岸。皆系长江大河。巨舰直达。其四面之灌淮者。潞芦则陆路逾千。闽粤则溪涧换船五七次。又挑负越山岭数百里。以与一水关通者。争利而不可止。其故何也。盖由淮商最巨。中外有力者。一口袒商。既为宽议官价于前。又为严禁跌价于后。垄断病民。卒以自毙。明乎此。则所以治淮鹾者推类可见。前书止为佐治者言。若柄政者固不必迂曲如此也。故附记数则于后。

　　小倦游阁杂说三　　　
包世臣

道光十六年六月。编录旧稿孟开佐校阅。既毕事。问吾叔侨扬久。知鹾事深。言鹾之文二篇。皆不及缉私。而专清。果能清乎。即清。邻私仍不能净。将毋吾叔之术。犹有不尽言不尽意者乎。予曰善哉。子之问也。夫鹾。利事也。商。利人也。言利悉秋毫。是固其所。然贪贾三之。廉贾五之。事固有远之而后近者。今鹾商之求利亟矣。而事与用心适相反。是以如是其岌岌也。两淮场之广。草之丰卤之厚。皆甲天下。自场至岸。一水直达。长江大河。巨舰乘风转万石。其四面临私灌吾引地者。唯湖北之宜昌一府。逼近川井。浸淫为易。是外则皆支港山溪。盘剥再三。然后牛引人负。或越沙碛千余里。或缘峻岭数百里。以与两淮争。其数不敌。至明也。即本境之私。出场。赁头口。觅舟楫。价皆倍于商。加以咫尺买而后行。又有盐行盐关邀截抽分。其所费较商纳官课。有赢无绌。又非有巨赀副本。以与淮商争。其数不敌。至明也。然而湖南则灌于粤私。湖北则灌于潞私。江西则粤闽浙私。三分各灌其一。河南则灌于芦私。安河之池宁则灌于浙私。腹内则本境之私充斥。以致官引壅滞。帑藏空虚者。则以淮商求利至急。而官又力助之。拦行价。与人以不能买。搀和沙泥。与人以不可食。克扣官秤。与人以不敷用。以区本境之私。使之必达于岸。延邻境之私。使之必通于中。而不知止故也。善治淮鹾者。必反其道而用之。先结清前案。截断众流。然后讲求言利之方。厘剔成本。使六省之民。皆食贱盐。以畅销路。两淮之商。皆获奇赢。以速转输。计六省户口。专销淮商之盐。则一岁无虑必行三纲矣。淮纲百六十万引。每引正杂奏销银一两三钱。杂支考核银五钱。其外支办贡办公一切公举。每引带征七钱。无不充裕者。三共征钱粮银二两五钱。五六年来。场盐桶价。未尝及六百文。两桶一引。盐斤实为宽裕。是每引盐肉价约银一两。则经手已大有沾润。其大使分司坝员监掣批验子盐各官吏引费。场盐额少者。若一例减费。则不敷办公。法当减分司坝掣费时取齐。使官缺之肥瘠同。而商本多寡划一。以昭平允。及运使首领官司房请发验挂诸费。减浮裁。以办公从容为度。共约每引银三钱。场船抵坝约二钱五分。屯船抵所同之。江船抵岸约一两。三共水脚银一两五钱。包索捆工银约四钱。扬店费约二钱。岸店费约二钱。匣费约三钱。三共银七钱。窝价银一两。计江广纲引。每引共成本银七两四钱。再优加余息银一两。准为岸价。以每引正加共三百七十四斤计算。每斤不过二分三厘零。而商本除完课系库纹外。余皆扬平市纳。又暗赢平色银四钱。是统计商息已逾二分。较原案之三厘倍蓰矣。其食盐之口岸。成本约减二两。每斤止银一分七厘零。以现在库纹折成加三五制钱市价。邻私本境私粮船私。皆万无可以行售。而侵占淮纲者。苟子之不欲。虽赏之不窃。斯之谓矣。

行之伊始。尚有存盐搁占。一年之后。程纲断不敷食。然不可仍如前法提行。使奸牙得肆煽构。应即奏明将本纲缴回截角残引。用纸接角盖印再运。名曰重纲。若能行三纲。则名再重。重纲之盐。既无窝价杂外二支。又可大减扬岸店费。无须重科。每引成本又轻二两。更易营销。试行三年。成效丕着。然后通盘酌定成本岸价。永为遵守。　国家必可岁增四五百万之正课。淮商必有岁入五六百万之余息。而另库闲款充裕。可以百废俱兴。而藏富于六省之民者。岁至四五千万。向之以业私死于非命者。岁可保全万计。当事顾何惮而不为此耶。然而兴废之故。系于人而囿于地。自仪河淤塞。江船挂泊老虎颈。池掣改为洲捆。而獘窦百出。必宜挑浚宽深。使屯船抵天池。江船住沙漫洲口内。以复旧制。然旋挑旋淤。劳费无已。必于放生池上。首筑大挑坝。将淮溜逼注仪河。使出口水力。足敌江潮。如瓜洲运口。则淤不能停。然正溜注仪河。而瓜河止分坝头回溜。则瓜口必淤。贻害运道。是不得不筹两全尽善之策也。按七年冬。议开瓦铺新河。徐春帆黄南坡皆从余问利病。予曰。此河于河事无益。于盐事有损。堪舆家所谓水入怀而反跳也。若必成。则扬人乞食不远矣。及八年春河成。而鹾遂大败坏。今新河断不能议塞。唯有相度石廖二沟。西南田绝沙河。开一深宽越河。分掣三沟之溜。以达高旻寺前。使向东直窜之水。仍湾环弓抱。回绕扬城。并引江潮暗拱。则扬城有两重西流玉带水上堂。形势更胜。所谓扬扬悠悠。顾我欲留者也。是因败为功转祸为福之机也。且增拓一归江之路。于河事尤为有济。越河尾紧依挑坝。以归正河。上以擎托淮流。下以刷涤瓜口。则运口亦仍前通畅。不忧淤垫矣。唯是两淮历届兴工。大都调剂官商。意计不及公事。若必举以实心。应咨明河督派谙习测量估算之员勘估。仍由河督于霜降后。调三道属之干练千把协。分段实挑。按估确收。庶可一劳永逸耳。嗟夫。言之易。行之难矣。岂行之必难乎。行则难矣。

　予乡有贩鬻沚酒者。其父子皆嗜酒。故扣舛以自给。估者嫌其舛小。开坛数日。其父苦生涯之澹。充水一桶。其子不知也。又充水焉。估者皆退回原酒。父子犹争执酒好。出坛于盎。则觔斗虫游缸面矣。观者哑然。是淮商之智也。

　　上陶宫保书　　　
包世臣

月前晋谒铃合。以初来自海州。略悉票盐底里。怀欲面陈。而阁下因经始司事者。不奉成约。办理错谬。接办印委。又鲜任事。盛有所督责未获尽言。勿勿反棹。夫念淮北盐务。久已运商绝。正课虚悬。自阁下倡改票盐以来。产额颇增。而贩夫负镪报完钱粮。大半拒而不纳。洪湖以南。食盐居民。率出贱值得净盐。以为有生所未闻见。是其大体已属美善。即有小小节目未餍物情。原可存而不论。而阁下采论风谣。谆饬妥议。诚所谓精益求精。为可久可大之谋者也。若遂默而不悉。是世臣为未奉上交不谄忠告善道之教。而阁下略分下交。竟未能收不离令名之益也。故复以书陈。唯阁下垂察。阁下谓票盐之獘。在场商隐匿自运。把持价。使贩本积重。诚恐岸价随而益高。渐至不能敌私。是以革除场商名目。统号池户。其晒丁则听为池户佃客。所产盐斤。悉数报明局员。司其交易。票贩辐凑。盐斤断不能给。唯有归之签掣。掣得有盐之签。准挂一号。赴局买盐百引。掣空无可归咎。唯化枭为良一节。实为未践前言。而计无可出。吾子有高见者。何不吾告。是阁下之尽心民瘼。而自视(臼)欠然。古人云。有君如此。何忍负之。则尤不可不自竭其愚以备采择者也。按盐法例系核明成本。酌加余息。以定岸价。而不定场价。遇场价腾贵。则奏请暂增岸价。以纲改票。为抉破垄断范围。固不宜拘泥成案。而成本余息。事理不别。新章初定。合盐价钱粮经费。每引仅一两八钱零。嗣增经费亦不过二两零。加以包索二钱。捆工拨船局秤一钱。水脚三钱。浇里一钱。成本尚不及三两。而一引四包西坝价贵至每包二两六分。极贱亦一两六钱。其抵正阳关又增盘坝及过湖水脚每引八钱。而关价贵至每包二两六钱。贱亦二两一二钱。以坝较场。相距水程二百四十里。而余息倍差。过湖加水程四百里。而获利三倍。虽从前枭徒贩私之利不能及此。利在则人为贲诸。安得不争。争则必势豪得之。其自度力不能争。而财足以有为者。退而勾串场商。高作盐价。出本合运。以及场商之力能自完钱粮经费给水脚者。隐匿自运。固人情之常。而事势所必至也。势豪盘踞其大宗。场商隐射其奇零。小贩奔凑。实往虚归。在旧业枭徒者。岂有巨镪。醵金为小贩。而盐必不可得。集泮林而无桑葚。几何不取子毁室耶。此化枭为良之言之所以不践也。

彼西坝者。在票盐未行之先。祇一沙堤耳。两年间连甍成市。此固非人力所能为。而实淮北旧事也。康熙雍正时。北商由场运盐。至湖口马头镇发贩。名曰内商。河南安徽各盐客转贩至岸。则名外商。略与今淮南之江广水贩同。嗣北商认岸直达。罔利病民。驯致私充官滞。片引不行。是今之西坝。即前之马头也。阁下前日议及移官于坝换票者。斯得要领矣。夫盐法最苦者透私。而私之所以不可止者。在科则之征于商也太重。而场商之待户也太刻。户苦累。非卖私则无以自赡。科则太重。则枭徒买路之费。有所取给。今票盐科则。可谓轻矣。而私不止者。以小贩不得盐而无可告。晒丁苦累而莫之恤也。小贩不能得盐于场商。则增价而卖于晒丁。晒丁不能取给于场商。则匿盐而售于枭徒。枭徒改为小贩以来。既来而钱粮不能纳之于有司。则转而输于巡缉之兵役。重集无藉。以习故业。此枭之所以不止也。归局限买。小贩有得盐之理矣。然而坝利太厚。则势豪之侵夺不息。场价太贱。则晒丁之生计不裕。然则今日欲救票盐之獘。其要在平坝价而增池价而已。票盐一引。钱粮经费。合之尚不及一两五钱。宜使池价与之相等。又仿佃田之例。使池户与晒丁各半。则晒丁优饶。衣食足而知荣辱。自不至冒禁透私。池户产盐万引。岁赢七千五百两。是亦足以餍其心矣。唯客池千数。向设垣照百五十有三户。今若禁革立垣。则客池户无力积盐待售。而票贩亦不能朝夕驾船。挨池零收。客池户身为晒丁。池业自应得息。宜酌定分数。使客池户与垣户分润。以归平允。如此明立章程。贱从时价。贵不得过两半。定章票贩到坝成本。每引仍至三两七八钱。即以西坝比淮南之汉口。出场盐船。不许径出双金闸。皆盘坝领票。缴撤场照。票境之内。听其所之。不复问其卖价。唯核定坝价。贱则从时。贵不得过每包一两五钱。计其余息。每引仍可二两。以本乘息。尚逾五分。于招徕岂有格碍哉。然人止一号。号止百引。势豪必不利此。则盐多而小贩可给矣。又定湖贩以五十引起。五百引止。使小民皆合本趋利。而不能占岸居奇。则岸价自较现行更减。而洪湖之抢夺自息。岸价平则外私不入。池价增则内私不出。则化枭为良之原议。必可见诸实事矣。且清江淮安在行纲之时。盐价自十五文至十八文。票盐初行。骤增至三十六文。近乃以坝为价。每斤二十八文。若坝价不过分半。则清淮纔可二十文。较前虽小增。而比二三年来为大减。是亦足以塞清淮居民之浮议矣。

若夫以签掣昭公平。诚为善策。然其獘亦有不可不预筹及者。世臣敢为阁下申言之。阁下深憾场商把持。故绝其名目。使池产之盐。报局派买。而签掣之法一行。恐利之归于池户者。较今必倍蓰也。淮北虽曰三场。而中正临兴合之。才当板浦四之一。板浦居民。不及二千户。而大小场商百数十家。其业远者百余年。居民上者为其伙。下者为其厮。什而七八。除池户的名外。所有厮伙。皆得与外贩同掣。外贩集者不过数百人。而池户厮伙不啻什之。而外贩有仆赁守候之费。以与土著争一日之得失。世臣前在板浦。闻各员议掣事。或以为统计盐额。一年两掣。或以为一月一掣。要之众寡之数既殊。主客之势又别。数掣之后。外贩之得与掣者或寡矣。厮伙无力完粮捆运。势不得不为池户作化身。盐虽归局缴价。其实各池互换。竟成代事。是欲抑之。而反以资之。此犹当有烦盛虑者也。至于平坝价。增池价。限买数。以利小贩。固化枭为良之至计。然必使终年候闸以运秋单。则日久费多。货少转迟。通盘核算。难期踊跃。是又不可不为之设法。使得常川灌输也。盐河之北。有南六塘河。上承骆马湖。长年有水。向为走私径路。两年来小贩出其道者。水小则在徐家溜子盘旱。五十里抵坝。水多则上达渔沟盘旱。三十里抵坝。徐家溜子车脚每引六百文。渔沟四百文。加以抛撒。则成本较重。宜于今冬勘估渔沟河头。开一横河。抵盐河北堤。而于渔沟以下浅处。间段浚深。两岸残缺处。培筑高厚。又于崔镇上下。相渡六塘河逼近遥堤之处。建一涵洞。开沟引水下注。以助浮送。其蔷薇河下游。淤浅尤甚。一律疏浚。使雨水鬯注临洪口入海。合计买地挑筑之费。亦不甚巨。不唯足利盐运。且藉修其水利。则海沭二属。可以化瘠为腴。居恒不苦雨水。一麦地万余顷。皆可播种秋禾。即遇刘老涧开放。或中河偶有漫溢。有所消纳。不致成灾。而闸下正河。遄运苇料。尤为河盐两得。此可于今年票盐溢纳钱粮内。借拨兴工。明年于经费外。带纳修河费。每引一二钱。便可归款。其水口之费家盘堤溯黄一道。便可钉截。以杜透漏。至附近盐场地方。不设额引。以惠贫难小民。定例之时。具有深意。今虽准行小引。而赴场完纳。赴局报买。赴垣捆运。非数十金不办。贫难小民。何从筹此。且附近村庄。无上门老少盐可买。则盐价增贵。又以票贩云集。百里外内。食用物拖贵过倍。小民不明大计。难免怨咨。其如何确查给筹。又不致积零济枭者。稍扰仁抱。必有妥章。世臣在板浦。知今冬明春池产。仅敷弥补本纲。截数以后。买卖已停。来年新盐。非入夏不能开市。尽有暇日。熟筹尽善。极知狂简。无当高深。唯以久托帡幪。有所闻知。不敢不尽。临楮惶悚。

　老少济盐枭。乃历办盐案成式。为盐犯不能供明来历。例宜加等。供明来历。则场员被议甚重。故藉此为出路。并非事实。若非大慈一视。属吏断难议及。世臣又启。

　　答李子云论盐法书　　　
周树槐

足下讲求盐法。博采时议。将审厥衷。寄示曹黄门盐法论。孙阁督盐法隅说。郑方伯更盐法议。包慎伯淮盐三策。使仆悉究其利病。仆尝箸盐法论。孙郑二公之议。有所是正。请就黄门慎伯二篇。率臆缕陈。惟足下择焉。黄门当乾隆初盐法未甚敝之时。故以近制计口定引。征课于商。商籴之粜之民为良法。独以私盐之行。缘有余盐。莫为收之。而徒禁之。则民不服。议使具数告买。官给价如商之籴。而仿刘晏为常平盐。远盐之地。设仓置守。如积谷法。遇岁霖潦。盐或不登。商乏盐贵。则运司减价粜之。以利民。且以裕国。愚以黄门之议收之。犹贤于徒禁之尔。然黄门亦知夫商籴官收之价。不如其私售之价也。故曰岂惟收之。仍将禁之。则愚以收之必不能尽。将禁之必不能止也。且使收之而尽。固不当以为常平之余盐。吾不知其有几也。以　国家重熙累洽。食盐之民。当不啻倍于计口定引之初。然而引常苦滞。则私之行可知也。则盐之余可知也。且盐余岁之常。霖潦盐不登商乏而贵者事之偶。岁岁收之。一岁粜之。吾见盐之露积也。岁岁收之。岁岁粜之。是官与商争也。所谓禁私者。岂为其病民哉。为其病商也。官粜私贩。其于商也奚以异。虽远盐之地。亦商之引地也。使商得借口引滞课逋。国何利之有焉。昔之与商争利者。谓商私也。今商亦官也。官与官争。孰与增引。欲为常平。盍亦反其本。诚变今之法。使盐如谷。则愚以常平之积盐。愈于积谷。谷随地有。盐非随地有也。刘晏之为此也。鬻之商人。官也。粜之常平。亦官也。无运商也。无引地也。奈何欲以今之法行之。慎伯以缉私为下策。是也。民苦之。官苦之。虽商亦苦之。虽谓之无策可也。其中策二。仆取一焉。稽察火伏。未必足以清私之源。烙验官船。量其所胜载。以九分为率。以度商私船私有余矣。虽然。杜之必有以之。多其载。革其浮费。速其回空。船也至矣。商不得船以衷私。又之余盐。责以尽收。则勒之增引而已。即商不告乏。其浮费无偿。一取偿于盐。若枭私遂绝。则盐贵病民。不绝。则引滞而利独归枭矣。且今孰不知商之借引行私也哉。诚未有以之也。若其上策。裁撤盐官。留运司主钱粮。场大使筦户。不立商垣。不分畛域。均课于盐。斤若干。商贩各自其州县请照。籴于场。计盐输课。州献给照。则以报运司。以谓如此。则场官不能干没。盐课必倍入。盐价必半减。盐照以资州县。又以溢课普增京官养廉外官繁费。愚谓盐禁既开。转鬻同于百货。远盐者不必能自达于场。则请照不必州州县也。课犹是。请照于州县。不徒请也。验照于场。何必不然。则盐价无半减也。运司恃以察场官者。州县给照之报也。有如照一而籴二。或无照而籴。彼场官将固拒之邪。抑阴利之也。场官诚不为此。商与为之。彼场官能尽察之邪。抑犹未能也。如此得无亏课。幸矣。而慎伯绝其倍入。将取以供他费。又仆所未喻也。抑愚观诸家之议。大都以溢课为言。愚谓天地生财有数。国家经费有常。计口食盐。则日见其多。计财养人。则日见其少。现定之课。断不能议减。断不可求增。附呈盐法论议二篇。庶备采择之一。

　　复贺耦耕师书　　　
俞德渊

承询江南有无奸商可以惩办。此事非悉数所能终。谨略为言之。岸商代人卖盐。以他人之财。供其挥霍。久为扬商之害。去之不足惜也。若扬商则挟本求利。其从前之作奸犯科者。久皆歇业。衣食不能自给。虽置之重典。于事亦复无济。现在稍可支撑者。不过一二十家。多系借知贝行运。自数年以来。风波屡作。亏折渐多。人人有保家远害之思。前因星使临江。谣言四起。草木皆兵。大势几于涣散。自渊上春到此。待之以至诚。示之以无畏。人心始稍稍安贴。兹惊魂甫定。而遽欲齐之以刑。不但将现在之商。趋之使去。彼闻风者。谁复敢挟巨赀而蹈不测之险乎。且历来盐务之坏。盐政运司。实难辞咎。今皆置之不问。而惟商是求。是犹舍偾军之帅。而归过于士卒。非公论也。即今日之不能整顿。非尽商不用命。乃官不恤商所致耳。各省岸费以数十万计。各衙门陋规。大者数万。小者数千计。以至关隘之刁难。书役之需索。地匪之讹诈。无一不取诸商。而官视以为常。置之不问。商力几何。既输库藏六百余万之课。复供各省各岸数百万之费。安在其不日就雕敝也。而且以库款之挪垫为商罪。其罪实在运商。商不能主也。以江船之带私为商罪。其罪实在船户。商不能禁也。以盐价之昂贵盐色之搀和为商罪。其罪实在水贩铺户。商不能与闻也。去岁为极敝之时。犹收二百万之课。若以　国初之盐课而记。已属逾额。今因科则太重。仅足三分之一。然已倍于中省之赋矣。矧此二百余万之课。即出自一二十家疲乏之商。若不培植之。而复芟夷之。将并此而无之矣。即如裁费一事。扬州办贡办公之费。减存三十三万。汉岸公费。减存三十八万。江西减存十七万。今计上年用项。扬州用二十四万有零。视原减之数又减矣。汉岸则用八十余万。较原减之数多至四十余万矣。江西则用三十余万。较原减之数多至十余万矣。商人获利几何。减盐价则身受其实。减浮费则徒存其名。此中委曲情形。安能人人而告之。大抵天下有可行之权者。未必知之果真。而知之真者。又未必有可行之权。运司之权。督催商运。谨守莞钥。是其职也。其它则呼之而不应。维扬咫尺之地。权虽不能及。尚可以情理通之。若外府外县。则无可措手矣。制军之权。善用之。第可及于本省。不善用之。即本省且阳奉而阴违。而况能及于外省乎。淮盐营销六省。上下各衙门不知凡几。凡与盐务有交涉者。无不于盐有沾染。安得合数省之官。常齐心协力而为之。今欲有利于商。必将不利于众。夺众人之所利而强其所难。此不可得之数也。然众之利不去。则商之利日微。　国家之课亦日绌。此亦相因之理也。在昔极盛之时。未尝无獘。行之百余年。踵事递增。其獘日甚一日。沿至于今。已成积重难返之势。于此而欲改弦更张。非大有权力者不能。渊何人斯。敢希冀其万一乎。

治盐务者。不能为商保本袪獘。而徒咎夫商之无良。犹之治地方者。不能为民兴利除害。而归咎于民之不善。试思国家设官之谓何。而以牛羊之放轶倒毙。谓牛羊实自为之。非求牧与刍者之罪。抑亦巧于自诿矣。渊自知力薄任重纵不自为之图。亦终必得罪而去。不过姑存此说。以自抒所见已耳。然斯言也。闻者必谓袒护商人。为运司之通病。幸望吾师秘之勿宣。统俟吾师来年出山时。渊如尚留未去。当将一载以来所揣摩而知之者。为吾师倾囊相倒箧而陈之。即从此永入山林。于人世不相闻问。亦无所憾矣。

　　与王御史论淮盐第一书　　　
杨士达

屡枉车骑。得饫清诲。仰见阁下先忧后乐之盛心。无任倾折。惟所论淮上盐政。极言獘之可杜。而杜獘在缉私。虽属正论。然于外闲情形未悉。敢贡其妄焉。阁下其听之。夫獘之所在。必求所以杜之。固尽人知之矣。然不杜源而强塞其流。则流必壅。而獘且转滋。公私上下。将交受其困。今两淮盐务之当杜獘者。滞引是已。杜獘且以益獘者。缉私是已。缉私　国法也。而以为益獘。此固有说也。盖官引缺销。非缉私不力也。缉私不善。实扰民之端也。淮盐营销六省。额引岁二百万。今滞引积至百万。官商讳言其故。而归咎私贩。历任盐政。辄以纲盐不消由缉私不力入告。故各省营销淮引之处。皆于要隘设卡。委文武员弁带兵役缉堵。并得施放鸟枪。自嘉庆十九年。江督百公以江西纲盐缺消。奏请照安池太等府一律参处。缉私遂愈峻。而各省佐杂员弁。因以为利。往往率领隶卒。持军器。伏山坳水曲。伺负盐人过。夺所弃盐斤。不归官而以充私橐。有私贩正渡河。闻风逃窜。至落水溺毙及颠坠涧谷而死者。亦有中枪随毙者。又有肩挑数斤。不在私贩之列。而横遭攘夺者。缉私之官弁。不可谓不严。私贩之婴法网。不可谓不惨。似宜官引畅销。私贩屏矣。然而合销淮盐之郡县计之。不下千万丁口。以食盐计之。应销亿万斤。而官引犹苦壅滞者。非天下有食淡之军民。而所以疏盐之源未得也。推原其故。一由商人加销额外之引。实私而不居私之名者多。一由从前盐政屡为鹾商请增余息。致盐价日昂。盖私有数种。枭私特其一耳。有官商夹带改捆加觔者。有岸商巡捕获盐名为功盐。作官售卖而不按斤配引输课者。有盐艘售私于中途者。其名有商私功私船私之殊。其借引以行私则一。故私之在民者。碍引尚微。私之在官者。碍引甚大。至盐价递加数目。成案可稽。而嘉庆十二年。奉盐商成本视前数倍此后不得续请加增致滋民累商力稍裕即行奏减之　　　上谕。　　　仁宗之洞悉民隐。至矣尽矣。至今奏减未奉明文。天下产盐之区有八。遂以淮价为独昂。长芦陆运最难。而盐价仅及淮引之半。官价既昂于私。给盐者复杂以砂砾。潮恶不可食。故民间乐于食私。而私贩愈不可禁止。其始官吏持鹾之短长。而浮费日加。其继鹾商结欢官吏。求增余息。则成本日重。两獘相因。积而难返。为救急之计。莫如减额外之引。正引自可疏通。且酌减余息。则盐价平。价平引自销。官引畅销。则私贩不禁自绝。查道光十三年间。福建光泽各处盐田淤于水。私盐价昂。枭贩不至。抚州建昌二府属官盐遂畅销。至引不能继。及盐田复。而官引不销如故也。非其显证欤。舍是欲以缺销责私贩。以缉私责州县。其不公私交困者几何哉。

顷闻湖督复请添设卡座。堵缉私贩。窃谓微末员弁。得贿买放。初无缉私之实。多一卡。多一费。利于候补员弁。而无济畅引实务。似非计之得也。至于负贩之人。无地蔑有。其于山川涂辙。习历周知。川陆交错。在在可通。深箐蒙翳。僻径尤多。以不习之兵役。察素悉之私贩。兵役寡而私贩众。固已不胜。又况贫窘弁员。借办公以营私。囊橐茍充。则虽私枭过。概不问。欲其私枭之不充斥。势必不能。且缉私亦难言矣。宋张咏知杭州。值岁饥。首禁贩盐。捕获数百人。咏悉宽其罚。吏执不可。咏曰。钱塘十万家饿莩如此。若盐禁益严。而为盗患益甚矣。善乎。张忠定之言也。今东南频遭水旱。富者渐贫。而贫者益困。所谓枭贩。惟川私潞私及淮北凤颍泗之人耳。其余皆贫难军民。无田可耕。贷本营生。妻子嗷嗷。待此以活。更有肩挑数斤。给一月之食。例不在私枭之内者。而卡弁夺所有而私之。又栽赃以诬陷之。实无以折服其心。且兵役借国法以便私。视人命若儿戏。劫货杀人。与盗何殊焉。贫难军民。横遭冤苦。计无复之。使急而生心。似非地方之福也。昔嘉庆闲。粤盗谭阿招自称平波王。闽盗蔡牵自称镇海王。并杀伤官吏。扰害数年。其始特贩盐之枭徒耳。捕急遂流毒至此。此往事之明征也。夫桀骜不驯之兽。有深山大泽以养之。则帖耳弭首。伏其中而不出。必赭其山而伐其草木。彼无所得食。必走城市而囓人。风闻江南州渚深阻之地。盐枭成。为首者有大仗头副仗头之目。虽经节相蒋公捕其渠魁。而余党至今未解。若是者。诛之而不胜诛也。将使之弭首帖耳乎。抑使之走城市而索食乎。此督抚之任。亦言臣之责也。阁下留心民瘼。其审所可焉。毋忽。

　　与王御史论淮盐第二书　　　
杨士达

谓私贩果不必缉乎。非也。设法疏通。畅销官引。而积獘遂除乎。亦未也。官引壅滞。则私不可不缉者。　国体也。亦事势也。设法疏通。所以救一时。而非计之全策之上者也。欲历久无獘。上不亏　国课。下不病民生。则非斟酌变通不能。夫盐在天地闲。无论有禁无禁。皆国有也。自区之为官。于是盐之产于私场者。官反不得收其利。盐之出于官场者。利亦不尽归于国。不归于国。则归于商。商与民争利。而民病。官又与商争利。而商病。商且与商争利。而商益病。商民交病。其患何极。且夫盐产于场。犹五谷产于地也。谷登而官征其粮。盐鬻而国税其利。甚便也。后世善治盐者。莫如刘晏。晏但于出盐之地。收盐鬻于商。不问其所之。由是国用充足。民不困獘。前明嘉靖中。岁办二十二万四千盐引。一引纳税十分。减至八分六分。御史汪鋐奏。不必禁私盐。但请官抽其税。而给照加赏。推二公之意。皆欲公天下大利于民。盖民利未有国不利者也。为今之计。莫如仿汪鋐之法。去官盐之名。不复设商置引。任民闲自煮自鬻。而官为定其出盐之额。计额多寡。为抽税之准。以岁终上于户部一税外官不得与。如此。则大员无剥商横取之獘。而官方以肃。商人无借帑积欠之獘。而库藏可充。两淮无浮费陋规之獘。而财用可节。盐无滞引碍消之獘。而　国课自裕。举天下皆私盐。实举天下皆官盐。所谓富藏于民者此也。又云南等处。白黑盐井。各不一处。又有属于子井者。设官置井。近日流獘。颇为民病。议者亦谓莫妙于随民所便而食之。官即随其地而税之。不必置官设井。其税自充足。是否照盐之在淮者。一律变通。以归画一。亦望审之。此实裕国足民之大计。昔贤早有见及者。而封章无以入告之人。得非以积欠未缴欤。商欠有名无实。莫若酌其轻重多寡而稍蠲之。然非财匮时所敢言也。将何以仰酬　　圣天子勤劳宵旰孜孜求理之德意。言之使可行焉。则在阁下矣。

</div>
    <div class="pagination">
<a href="皇朝经世文续编_page89.html">上一页</a><span>...</span><a href="皇朝经世文续编_page85.html">85</a><a href="皇朝经世文续编_page86.html">86</a><a href="皇朝经世文续编_page87.html">87</a><a href="皇朝经世文续编_page88.html">88</a><a href="皇朝经世文续编_page89.html">89</a><span class="current-page">90</span><a href="皇朝经世文续编_page91.html">91</a><a href="皇朝经世文续编_page92.html">92</a><a href="皇朝经世文续编_page93.html">93</a><a href="皇朝经世文续编_page94.html">94</a><a href="皇朝经世文续编_page95.html">95</a><span>...</span><a href="皇朝经世文续编_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
