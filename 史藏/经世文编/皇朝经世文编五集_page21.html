<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编五集 - 第 21 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编五集 - 第 21 页/共 36 页
  </h1>
  <div class="content">
   日本农商务省所派委员查复农商工业情形于本月十九日聚集农商务省经外务大臣大隈及农商务大臣榎本面谕如左
榎本曰日本所出土产国中需用甚多百姓遂以为不必在外洋另求销路讵知现在各国惟利是争不容日本退落人后当今之时惟有竭力扩充各种工业与各国比赛是以欲坚固本国农商工业根本及推广其利源非在各国畅求销路不足以分其益夫固不待智者知之也而近来日本与各国互市通商各业未见畅旺本省职司农商既宜考察其减色之缘由尤应讲求其整顿之善法特派汝委员澈底根究汝等须照单中所问逐节复其致富之道尤须各抒意见幸毋讳饰
大隈曰十四年前农商工业向归内务省及司藏省兼办嗣以时势变迁商务加多归商自行经营恐难周到国家自应先行慎重其事以开风气其时伊藤侯司内务余掌度支会请另添农商务省幸而如愿以偿一千八百八十一年农商务省设焉其办法悉照英国章程并议定日后办有成效应选派委员采访官民意见随时整顿商工事宜此等委员须由国家当差人中选充是此次所派委员即施行数年前巳定之章程也农商工业均关紧要原无偏倚但以目前而论扩充商业尤为急务其中以与各国互市最为紧要盖与各国互市不独有关于商工两业并有关于各国比较之权势也或有以进口货多出口货少两不相抵因而为虑者此事其实不必过虑余知汝等亦必明烛其微矣而余则犹有说焉余膺外务重任所有更改条约尚未告竣之处以及设法推广商务之章余必专心致志务使货物进出相抵以防漏至外务省办法目前余虽不得言其详愿汝等会我之意竭力整顿商工各业各尽厥职此余所厚望者也
　　兹将日本政府所开单中饬查各节开列于左
一中国之沙市重庆镇江九江芜湖汉口宜昌等口均在长江之上现拟派船前赴
　该江行驶应否先派熟悉情形之人查勘再行开办
二欲在外洋广行日本银洋应如何办理
三欲使办货之人可将存在栈房之货随便抵押项应否另造栈房归海关管理
四欲使日本货物销路畅旺寄至外洋日本货样应如何办法
五欲使日本与各国来往商务书信再加迅便有何善策
六日本所保进出口货海险生意应如何扩充
七欲约束及保护工人使日后股本工价两不亏耗相安无事应如何定律施行
时务分类文编卷十九
　圜法　银行　国债
　　圜法　
陈次亮
国家何以铸钱曰以为民也日用通行非此不便也今日何以停铸曰以为国也铜价过昂所得不偿所费也然则有益无损有利无弊既可便民又不病国者莫自铸金银钱若矣古之时粟帛交易而止矣自首山采铸九府通行炎汉五铢轻重适当泉刀货币之用历四千余年唐宋以还疆土益广至明而后地丁税课概用纹银良由人利轻赍事趋简便三品之轻重视九州岛之广狭以为差然纹银折算畸零权衡轻重出入高下之际吏胥弄法市侩操奇铜钱则笨重烦难不能及远运千缗以行万里所得者几何矣今日万国通商外国银钱行于东南各省民情之所便即天意之所开也欧洲诸国航海东来因商旅畅通道途日远银钱犹有不便乃一律行用金钱自中国印度外货币交通概以黄金为准因时制变虽圣王不能禁之矣其显敝中国者莫甚于洋债一宗镑价参差隐亏巨万而民间货物一出一入低昂轻重均以金磅为衡暗剥潜销利源外溢国家所恃以宜民利用奔走一世者太阿之柄甘授之于外人薄海漏卮永无底止殆不得铺张涂饰视若缓图矣谓宜统饬各省设局购机将三品之金一律铸钱行用其金钱银钱之轻重及五分一角四开诸式仿泰西惟参酌情形熟权子母别定式样详议章程仍由户部侍郎主持其事钱局薪俸及防弊诸端均参仿中西从其善者矿政局开采所得就近平价采买以供鼓铸之需仍与钞法局相为表里互资挹注外合内分相系相维立于不败部库藩司收解之款亦将银两折合金钱银钱三者并收照时价年终奏定由部颁行各官廉俸既增则火耗陋规均可酌量裁减民生日厚国用益饶而天下吏胥衙蠹舞文骫法之端已削根株不去而自去矣夫三品厥贡夏书两着其文天生五材以利民用今日之贫匮非食之不足实用之不充也中国金矿铜矿之多远非泰西所及伐山开矿就地铸钱免西人龙断之虞有四海流通之利商务日振工艺日兴再历数十年中国之豫大丰亨有断非海外小邦所能及者此自有之利自主之权乃怠惰因循守株待兔补苴掇拾剜肉补疮他日财尽民穷偶有水旱偏铤而走险其事尚忍言哉迨天之未阴雨彻彼桑土绸缪牖户维此下民孰敢侮予鸱鸮之诗人所为拊心而叹也
　　交钞　
陈次亮
钞法者所以济金银铜三品之穷也皮币之端开于汉武沿于唐宋盛于金元逾变逾轻久而益敝明两行之而敝国朝一行之而亦敝者岂钞法之果不可行哉信则行不信则不行有钞本则可行无钞本则决不可行也元明之末造皆因府库空竭欲以洛阳贵纸尽笼海内之金钱立意欺民而欲民之信之也得乎然则有国者何为而必行钞法也曰无他上下均便而已矣以国计言之岁入一千万之款而造千万之钞行之民间钞本相均无流弊也而银钞两行岁得[二千万金之用]交子会子四海通行转运烦费之端可以尽免矣以民生言之交易往来现钱已多不便至携行远道则水火盗贼在在堪虞何若一纸轻取之如寄乎今日民间未尝不行钞也承平之世晋商汇兑独擅利权自通商以来银行设于海疆钱票广行于内地或函或票与古人交钞何殊惟国家自有之利权下散于商民渐移于外国耳龚自珍曰本朝行私钞而不行官钞他日必有巨商亏闭而四海为之摇动者阅数十载此言验于阜康夫使绝市闭关仍如前日度支充溢岁有赢余则钞法不行焉亦可也使如元明之季库藏已竭钞本难筹则虽欲行焉而有所不能也钞法之当行而可行者此其时矣行之之法奈何宜于户部别立钞政府专派侍郎主持其事各省各埠设钞政局所有办法参仿汇号银行与商政圜法两局相为表里此设官之法也由户部综计入款岁拨二百万以五年为期京协各饷[责](青)成汇解苟有挤轧库款准其通融随即划还以清款目此提本之法也上下出入统以银钞各半为衡通行之钞三品兼权一圆至十圆为度由钞政府制造颁发参仿西法作伪无从汇兑之款照依汇费或函或票事后缴销此用钞之法也现有之汇号银行原可并行不悖公私缓急亦可相通惟分号分行岁补钞政局费数百金以示急公之义此收权之法也泰西银行章程贫民蓄积数元均可存放生利商民挪借必有抵押取息甚轻国家需用之时可以代筹巨款照收薄息以示大公此国便民之法也夫万国通商而后其地广矣其用宏矣不立钞法以济其穷必有扞格而不通取携两不便者此亦必然之理必至之情矣博考良规择人而理厚其薪俸严其劝惩至信至公达于中西通于上下斯恤商恤民之本足食足兵之原商务之所由振兴民生国计之所以维持于不敝也圣人复起不能易已
　　铸银条陈
呈为敬陈管见仰恳据情代　奏事窃维夏书禹贡惟金三品三品者何金银铜也周兴以珠玉为上币黄金为中币刀布为下币恐上币太贵下币太贱乃高下其中币以制上下之用故曰黄金者用之量也盖天下之财币惟贵能制贱惟重能制轻非三品兼权不足济生人之日用三代以前圣神相继自黄帝以下莫盛于成周而文武当日理财实以黄金为准遂以车书一轨九译来庭固由德化之覃敷亦制驭之得其道耳明初纹银之贵与黄金等故俸饷地丁概以纹银出入岁仅三百余万而民间仍用铜钱即以贵制贱以重制轻之义也万历以后美国银矿大开运入中国本朝沿明旧制仍用纹银年复一年度支渐以不敷俸饷皆难自给上既病国下复病官病民何则纹银之价日贱日轻不足以制物价之贵重也英吉利既得新旧金山自铸金钱名之曰镑每镑重二钱二分五厘持以与各国通商无能敌者盖闇合周法得贵贱重轻相制之道故能纵横四海独擅利权各国隐受其亏不能不谋自立美洲分国亦铸金钱式与英等嗣而法效之矣德效之矣俄效之矣奥日意比效之矣今日本亦效之矣其与英镑同者十之七八不同者十之二三盖人贵我贱人重我轻必为人制我贵人贱我重人轻必能制人人贵我亦贵人重我亦重则虽不能制人而亦可以自立此必然之理也各国制度不必仿英而不能不仿英之铸钱者非有金钱一通商即为人所制也今各国皆有金钱而中国独不用不铸受害之巨悉数难终约言之厥有四弊
一曰国债中国前时所借洋债尚少然拨还期近镑价必抬以十成计之辄亏至二三成以上今岁拨三千万岁亏二成即多出银数百万两至于购购船一切海防之费无一物不买镑即无一事不受亏若自铸金银钱入之金银之会以镑还镑彼自无辞一也
二曰商务通商各口买卖货物均须以镑合银彼有千镑之金钱即可作万金之贸易我轻而彼重即彼富而我贫中国之汇号银号典肆钱庄无不仰洋商之鼻息以金镑易纹银易以纹银易金镑难是彼以一金镑奔走华洋华人已暗听指挥相率入牢笼之内而平日出入亏累所不必言六十年来中国商务所以永无起色驯至今日海疆各埠无一富商即偶有之亦必倚洋商通缓急者职此故也自铸金钱通用金镑彼此之势始可持平二也
中国开银行以后将与洋行通往来乎抑不通往来乎如通往来必须金可通银可通票亦可通方无窒碍否则买镑卖镑必致受亏亦与国债相等如不通往来其局面仅一汇票庄官钱局耳况国家万一忽有急需岂能自坚其说则千日积之一朝散之反聚敛中国之现银以输之外国矣惟铸用金银钱银行钞票亦以金银钱为数则四通八达若网在纲三也
中国既开金矿又不禁金出洋是为授人利器既不铸金钱又不用金镑是为自窒来源今日银贱于金三十余倍铜钱贱于金钱一万余倍他日将金收尽低昂其价值以盘算中国之银则中国银根立时短绌市面立见动摇生人养命之源悬于人手盖贵能御贱重能御轻而轻断不能御重贱断不能御贵此一定之理虽圣王复起无可如何也惟铸用金银钱则大局挽回在此一举四也
或曰中国官民上下所通用者银耳只须银多何患金少此在通商以前可也通商以后则不可此后不通商可也此后仍通商则不可何以言之今综计天下厘金关税盐课税出于内地之商者约二千余万两岁有所短各海关洋税药厘税出于海疆各商者亦二千余万两岁有所增是海疆之贸易已与内地相等内地可以银计海口必以镑计内地之现银少海口之现银多频年海溢川流彼已将利权操之掌握此后金银价值高下由人尚能保此银之长在中国乎惟金银并用乃可轻重相权且金钱轻便所值较多人可收藏一二文以防不测是铸用金钱即藏富于民之上策也或又曰中国金矿甫开奈黄金不敷鼓铸何而无虑也各国之铸钱者非皆自有金矿也按时价购金铸钱已能敷用况中国从古至今称黄金最多之国只须广开金矿并由银行金店按市价买金断无不足现在情形可考而知者海关出口黄金之数岁值银三千七百万两计重一百余万两按照英镑之重可铸金钱七百万元漠河一处出金岁亦在十万两内外此外吉林奉天四川云南等处岁岁增多外国铸钱之机皆金银并铸惟钢模不同金重于银一倍金钱虽小而分两转多也故金多则铸金钱金少则铸银钱从无停机待铸之患总之铸金钱所以御外铸银钱所以安内多铸一金钱即外国免一分盘剥多铸一银钱即内地免一分拮据而以贵贱轻重之理及现在情势言之则铸银钱犹缓而铸金钱乃弥急也
请言自铸金钱之利天下各国所用之金惟中国赤金系十成足色标金则九八也各国所用器饰钱币之金自六成至九六而止无能及标金者因炼金无须化学愈锻愈纯故中国独居上上耳各国铸钱之金大以八四为率因成色低则行用不便成色高则资本太多当日英镑通行即系八四他国仿英而铸亦以八四为衡本不必十成足色也汇丰马加利等银行专做中国金银交易运金出口并无税厘以彼八四之金钱抵我十成之金价是每金百万两显亏十六万两矣今我取以铸钱则每金百万两即可净赢十六万两合纹银五百万两其利之大如此故铸铜钱仅敷成本而已铸银钱为国大利铸金钱则大利之尤此项利源理宜归　国并应奏定程序颁行以重其事则源源运铸美利开矣请言通用外国金镑金钱之利英镑盛行而后各国相率铸钱此国之金钱不得通行于彼国出入亏折仍属不便于民惟中国自道光以来外国之银钱销流于海疆内地中国行所无事亦竟无弊端盖天下之钱本供天下人之用天无私覆地无私载日月无私照则钱币之流行天壤者亦然此天下之公义也银钱如此金钱可知今自铸金银钱而外国之金银钱与中国分两成色相同者均准通用则彼钱皆我钱也在我振兴商务以货易之而已夫天下万事万物各有一至当不易之道无中外古今一也自开辟以来五千余年天下铸钱之多莫多于今日者各国钱法之乱亦莫乱于今日者而有不多不乱者存于何验之验于天下人之便不便而已矣便不便于何验之验于通行之广不广而已矣今英国之金镑通行已地球美国墨西哥鹰洋所行亦占地球之大半粤鄂仿铸分两相同得其要矣中国铜钱虽仅行本国而以御小物畸零分算大益民生此三者皆天下之至便贵贱轻重适得其权衡度量之所宜然固圜法中至当不易之大道也然天道后起者胜利弊之故历久而始明中国当此之时会逢其适实富贫强弱之一大转机天佑　国家时不可失应请　宸断毅然厘定圜法　饬下英美出使大臣购买鼓铸金银钱机器一副来京即于京师设立钱局机器之大小以每月能铸金钱百万元银钱三百万元为度明降　谕旨定圜法为三品金钱为上品成色轻重同英镑而龙文款式如银钱每金钱一枚权纹银七两银钱十枚铜钱十千外国金镑金钱与中国分两成色相同者亦准通用银钱为中品成色分两款式均照粤鄂奏定之章每银钱一枚权纹银七钱铜钱一千五角小银钱二枚二角小银钱五枚一角小银钱十枚五分小银钱二十枚外国银钱与中国分两成色相同者均准通用铜钱为下品各省照旧鼓铸轻重以七分为率适敷其成本而止出入一律概以钱钞各半为衡明定火耗公费章程由内外官吏自行酌定请　旨遵行以资津贴布告中外咸使闻知嗣后有阻挠圜法挑剔留难者以违　旨论京师钱局及粤鄂各省铸银钱局并请　皇上准今酌古　赏锡嘉名以着一朝济变之经开万世同文之轨提纲挈领操矩持衡万化之原权舆于此伊古以来安有堂堂大国亿万人民而日鳃鳃然患寡患贫者徒以钞币未定民用不敷物重钱轻致成贫弱以自铸金钱立其本以参用钞票畅其流以广铸银钱铜钱宏其用以开矿务农通商惠工诸事收其利而保其权若网在纲如金受范远师夏后继美周京然而不强不富者未之有也管蠡之见是否有当伏乞据情代　奏请　旨施行无任悚惶激切待命之至
　　制造局开铸制钱论　
王韬
在昔承平之时各直省俱设有宝泉宝源等局专事鼓铸制钱厥因内地所产之铜不敷铸造逐渐裁撤至道光咸丰之际惟京师之宝泉局及苏省之宝泉局二处尚未停炉当是时天下精华皆荟萃于江苏一省富商大贾聚处于吴中财赋之雄甲于他郡故所造制钱皆取给于苏局而铜质则借资于日本设立铜局两处一为永庆局系官督而商办者号官局一为嘉惠局系民间集资自办者号民局皆雇有帆船数艘专往来日本各口采运铜斤初时获利颇厚自粤匪扰苏后两局遂被毁无宝苏局亦不复开设而苏省铸钱之事亦废间有新出之钱皆京师宝源局所铸者铜质较逊而出数亦稀定例　新天子登极纪元必颁发制钱于各直省历咸丰同治光绪三朝四十余年间朝野多故时局艰难钱币之铸不能充裕而旧时所铸之钱自干嘉以上铜质精好无伦内地铜产既绌铜值骤昂奸商巧于渔利私毁制钱以为器皿甚且谓滇铜所铸之钱铜质中含有白铁以西法化学炼之每钱可得银数厘相率贩运出口内地泉源暴竭至近数年而益不能支推其致竭之由厥有数端一则因鼓铸久停新钱绝少增添一则因采铜不易铜贾专事毁改一则因旧制大精奸商取以镕炼一则因钱价陡增市侩垄断居奇今诚欲剔除四弊自以鼓铸为第一要义然开其源者仍当节其流况当经费支绌之时所出谅亦无多倘铸者自铸而毁者自毁则漏终无可塞之时此关道宪所以一面请开铸一面即谕属严禁私毁诚哉其思虑周匝关心民瘼矣然以意度之本埠为通商总汇之地市面较他处特盛钱粮当亦较他处为松乃自去年至今钱串兑换反短于他处者其故何也良以各业中成本素裕之家辄将逐日所收之现钱屯积不出以待善价如南北货店官酱园等类不都开有地窖多者十余万贯少者数万贯数千贯合之便成大宗市面愈紧则物稀为贵最少者并数十贯而藏以待价宜钱串之终不能长也且浦江中船只往来如梭多于过江之鲫每客夹带十余贯船之小者可分带数百贯而不露痕大者即数万贯亦可深藏虽严申厉禁而每日出口者仍不可以数计如此则钱荒安可救乎又闻浦左荒僻之处每夜设有炉专铸私钱及消毁制钱等类附近居民每于深夜见田中火光烛天迨夫明则杳无形是欲救本埠钱荒者除开炉鼓铸查禁私毁之外尚当设法使奸商不敢屯积不敢贩运出口而乡僻处之炉尤须密饬汛捕协力访拿务使该匪等无地可容而后已闻苏省因钱根紧急官中铸钞以济其穷而市肆狡狯之徒将钞掯匿不放钱紧仍不见松聂方伯谕各当铺赶制钱筹以夺其利各商始惧而加长此实裒益之深算能挽回积弊于无形者刘观察既存补救之心将为沪上居民广利源而鬯生机则之数事者皆足以助仁政之施措且为阖邑士民所同声祷祝者也至以制造局为鼓铸之所则既省工程又资便捷机匠既皆熟手炉厂又皆现成但能广筹经费采五金则既铸制钱以济目前之急将来大小银圆皆可因此扩充由银而金即先零亦可试造蒸蒸日上之机胥于是发轫焉观察诚今之伟人哉
　　论金银涨落之由　
高桥某
近时美国金币支绌银币遂至低落行情几无底止横滨正金银行理事高桥某推论其理曰美国金币支绌银币低落之原实因该国主金党欲牵制主银党之势力故为是权术以挫抑之也美国将届选举民主之期昔日共和合众二党又分为主金主银二党主银党之气焰甚炽几有鼓动舆情之势以人数多寡计之主金党固在下风然主银党中类皆中下等之人名望不甚隆智识不甚饶赀产亦不甚厚时不免有粗陋之徒辞气鄙倍较之主金党以东部诸州为中坚赀财饶多名望知识并高固非可同日论矣主银党以西部诸州为根据其垄断银币全赖该地方银行为接济而该银行等赀财多薄又实仰给于东部诸州之银行东部诸州积金家习知其故意欲抑制主银党之势力使彼等知铸造银币之不得畅行故遂将借给于西部诸银行之本赀锐意收回西部诸银行被其逼索自非收回所借出之赀财几不知所措由是主银党大为所窘别无周转之法且并其所垄断蓄积之银币亦不得不抑价以求销路此银币市场所由败坏也且东部地方积金之家知九月间为美国输出农产物之期将来输出之货必超于输进之上故此时姑防止金币之流出不久而出货既多自见金币之流进故不以金币支绌为惧也惟因防止金币流出之故金币利息遂陡增查最近电音云英美间之汇票行情四元八十五仙二分之一按英美间现划货币之法四元九十仙为自美国现划金币于欧洲之数又四元八十四仙二分之一则为欧洲现划金币于美国之数若按今日之汇票行情而论之欧洲金币之权利殆几为所把持矣由此以观即知今日银币低落皆主金党所为冀以抑制主银党而自伸其用金之权也按以上所论虽皆推测之词然颇得其梗概大约银币行情之低落尚未有已时矣
　　麦见尼氏币制论　　　
日本东京古城贞吉译
美国共和党候补总统麦见尼氏考货币制度直摅己见移书于党员其曰我国货币制度自千八百六十八年以后延至今复见其纷纶矣货币一端关财政之隆替道国者亟当留意也彼合众党及主银党等欲以金一银十六比例举行铸造银货之制已不能着实切施其制度之坏固无论矣倘政府坚持此论定使财利社会及产业社会不胜悚惶商贾之震詟听谣喙之缤纷可以窥其涯矣在合众党有识之士恐国家声威自兹失坠民人福祉末由保全故宁背党论纠合同志以抗自铸银币以银块交国家造币局代铸成币局即给还之谓之自铸之议也抑货币者或比较所有物品之价值或计量交换品物之数目或核算外国交易之差等懋迁之际最审慎焉若从主银党之说自铸银币而靳其劳费则委办无人亦不能自收银币也即一二矿家及银主被其利益而此外之人束手旁观焉耳是美国之造币局反为一二矿家及银主而设也呜呼邪说兴而正论微矣夫自铸银币不能纾劳工行路之难也不能减劳工服勤之苦也不能增劳工贱役之价也不能助农家收获之利也不能创设工场而代谋生计也不能经营新业而同享乐利也噫庄生所谓使人忧使人悲之道也乌可行哉要之自铸银币之议虽以银定价值之标准然银之价值于别样商务无所补益又不能维持一切诸物之价值也则惟有败坏决裂不可收拾而已况言而不行即行而鲜当其失信于商业社会已多矣昔合众党决议于芝嘉高大会曰现有五十三仙市价不论何人有一元银块诣美国造币局可易铸造银币一元以此银币为法币即国家制法立为货币也故于公私一切之用行使无碍也诚如此说则有银块者可坐拥厚资而收其益自余贫民无毫末之利也何则无银块者欲得货财而无由遂不肯出劳力以换之矣据现时市价一元银块值五十三仙故有银块者得以五十三仙银换一元即百钱也无银块者皆以昔值五十三仙银块为当一元则国家铸造银币故有损而无益矣若行银币使上下失利是国与民均两损也谓自铸银币必有利益吾不信也
按我国千八百七十八年以来所铸造银元总计四亿元有余此等银币现为法币故公私一切通用也然将来自铸银币其重量模形国家印记虽与现所行之银币同然其价值则必大异何也盖迩来行使银币者皆国家铸造不许有一毫私利于其间乃能保全银币也其定法制按当时市价收买银块以铸银元国家掌握造币之权相度时宜铸造货币以保持金银币之平衡而不敢私利私益增减铸造额数也然银块市价与银币定明价值国家立法定价值者如圆银为一元即是之差则民有利益而国无亏缺也盖银块市价常贱于银货所定之价值故此中所获利益实非浅鲜国家以铸造货币支还国债有无互通便可风行于境内则其所定价值必无碍也国中既以此等银币为法币使市侩交易流通宜与本位金币价值均同乃不使有银币者兴折阅之叹是从道德中有此义举实由法律上行此义举也盖法制积久有法条者相沿以至于今也足见自铸银币决不能与上所述之银币同一概视也假令同其形式其价值亦难比今存之银币也何者曰若如自由铸造党之说则国家除铸银块为银元外无关于造币之务而铸造利益绝无所得既发币而不任其责奚必经营铸币通行之务乎故维持银币当准人民自铸之例而国家代肩其任迨铸币已成郑重交付之而已既交付之则造币之责亦毕矣是主银论者之大旨终使美国为银本位国而已以银为本位货币之国即如日本是果尔则自铸银币者决不能维持银币之价值也主银论者虽欲以值五十三仙银为百仙法币而谓能保银币与金币同价乎恐不副所望矣不独于理为然即古今万国之实例亦相同也故自铸银币之终极也势必制币通行之制币即如银币是之价值贱落始足当银块市价耳况市价低昂原无定律一浮一沈不见常形则自由铸币之为害于财政贻祸于商业昭昭明矣如斯政策吾安得不抵排之哉若美国复行金银同一本位制以金银同一本位币也恐不可得矣当金一银十六比例之时美国欲公开造局以金一银十六比例铸造银币奈地球银多纷纷集何谅复行本位之制亦不能久也墨西哥及中国以用此策而失计彼墨西哥公开造币局以金一银十六有半比例行自铸币之制意欲任人自铸金银两币也然求铸金币者颇觉寥寥而国内金币流出海外绝无形影究其实情何异单以银为本位之制乎以银单为本位货之制也故欲强行此制非得列国共行则美国不如仍守金本位之故辙也
且夫金币者固地球大商所等视以为本位货币也况贸易中关系我美者多以金币为本位制乎试观千八百九十五年外国贸易以金为本位者十分之八自余亦以金为本互相贸易抑美国一千八百七十八年立法发行银币及代用银币六亿二千四百万元以通行国内其意盖欲使银币与银块价值画一而并用金银货币也美自建国以来八十九年凡所铸银币约九百万元旋于此年设法任使畅行银币亦不碍财政又能与金币保同价值故毅然举行也今国内行银币数致出于金币之上然其所以至此亦屡经试耳美人夏望之法实出此时其法因时价购美国所产银块以铸货币也自千八百九十年至九十三年国家收买银块每月四百五十万翁士一翁士当日本八目二分九厘余以一年合算实五千四百万翁士也是居地球产银总额三分之一也当时自由铸币论者谓国家多收银块定使银块银币同价值也然未数月银块价落殆出论者意料之外故总统苦尔苦伦得劝告朝野两政党遂禁夏望购银币之法由是观之可知自由铸币必不能增银块价值矣前车可鉴岂宜仍蹈覆辙哉余以一千八百九十一年临公开演说会尝论若行自铸银币必当万国订约以束之我共和党未尝诋行使银币也至今亦以为然现美国银币之数比较外国除印度中国外实居他国之上即比英国多五亿元比法国多一亿五千元比德国多四亿元比印度朒三亿二千五百万元比中国朒三亿二千五百万元我共和党佥欲与列国订约若余得撰总统应即切实施行今美行自铸币制列国闻之必传我为复本位制矣恐不利也故当与列国订约为之限制维持现时之货币本位斯为上策意者美国以金一银十六比例行自由铸币之制必不利于用币乎现金币五亿元于贸易市场所失已多我共和党不欲排除金货者也我党宗旨伏愿国家立金银两币同价值之誓约使现在银币永与金币均价此实我党千八百七十八年以来之政策前后一揆未尝变易也又欲使美国所行银币及纸币一切与金币同据既往施行之迹将来金银两币可保同价也不然以金一银十六比例行自铸币之制则美势必为银本位之国无待蓍龟矣窃为二三君子不取也
　　论美国选举总统论及币制附此　　　
博闻报
野木生来稿曰美国选举总统之期在二旬间耳今合众共和两党虚实互策驰驱环瀛胜败之数颇难逆亿然关系我国原非浅鲜也若麦见尼氏中选定加抽关税果尔则我国茧丝茶绢织物及其余杂货均被其害驯至杜绝输出之途亦难预料倘墨来耶氏中选定行金银两本位制度其波及我国者势必扰乱商务社会也要之二氏中选均不利我国惟望免罹其祸而已
今麦氏声名赫濯焜耀当途一旦中选必持加税之说踵千八百九十年遗法保护农工商业以禁列国输进品物也说见廿八卷美国共和党宣论新政篇行此下策可谓愚矣虽微渺商务稍裨毫末试问贫贱平民岂能购贵物乎何异置美人于桎梏也是徒滋物议而已果高其关税遂能杜绝外商乎恐邻国未必降心相从也故司亚氏忧愤填胸尝移书于泰晤士报云行此关税是野蛮之国也麦氏素志能行与否尚未可定若实举行当告美国代议院及元老院协力赞勷陈说利害无庸低首下心貌为退让也设麦氏持议稍涉鸣谦乌能力排众论主张银币哉然在党员有不可其说者若布告议院则事理易明列国果诺其关税否无从揣度至麦氏欲行其说则当先排此二难也此野蛮政治文明之国岂忍为耶
麦氏素不悉币制尝主持通用银币及自铸银币之议矣盖麦氏本以银币为可者也司亚盟氏云彼即麦氏也尝驳总统克里末难多氏主张金本位说矣然中心好之而口不欲言自为候补总统纔月余耳无日不演其说至于金字未尝道及色取行违言语嗫嚅蘧蒢之状形容如绘墨来耶氏亦比麦氏难为伯仲彼麦氏非不解币制者特冀行其说而觊觎总统耳麦氏一滑稽之流口若悬河辩才无碍笼络黔首收拾人心美国士夫罕其俦匹以无名之府民掉三寸舌一出而震惊新大陆指美州也使彼非热喘狂奔傀儡哓舌安能皋牢朝野哉麦氏谓变金一银三十二比例为金一银十六比例是岂人力所能变耶夫初学理财者犹悉此中利弊乃持不通之论而随声附和实繁有徒氓之蚩蚩殊难索解也倘列国黾勉同心共商平准则墨氏金银两本位果能实行乎列国平准虽属未定意者谅有同情耳凡生财大道在金银时价之比例此有所需则彼有所给必盈虚倚伏而后变动法律尚不能制何有于人力乎日本西字捷报论云余不服美国主银党之识见也久矣不揣其本徒事纷更社会商业又费杞忧何墨氏之轻举妄动一至于此也桑港报曰若彼说实行则银价腾贵而金价贱落使行金币者绝迹而银币定泛滥市场当此之时美真为银本位国矣然美国人民欲为金银币两本位者也若一旦权衡事理思墨氏之失计将昔之如蚁附膻者今必倒戈解体矣墨氏知之故巧为趋避以曲伸其说欤噫环球财政盛衰之机期仅决于旬日以西十一月初三日为期不识中原之鹿果落在谁手也
　　容观察闳请创办银行章程　
容闳
　银行总纲四条
一开办事权　银行昉自泰西英法诸国屡经改章愈变愈精要以美国为最善日本银行亦多采之今拟参仿美国银行章程先设总银行于京都续设分银行于各省城及通商口岸总银行资本以一千万元为额统由户部筹拨　钦派大臣督办并专派大员总办分银行即由督办总办陆续招商集股择地开设所有总行分行一切应办事宜随时拟定咨明户部办理
一印发券票　泰西有国债券无论数千百万皆由银行筹缴今息借商民之财而给以凭据名为借券银元通行市面而代以纸币名为银票此两种均由总银行用机器制造或暂时先往外洋定造借券年息五厘以备各分行缴银领券凡有商民愿买亦可照领银票照资本定额如以一千万元为本应提六成六百万元存库此六百万元中又以八成制为银票计四百八十万元票内载明有库款存抵本多票少随时兑现与空出纸币者不同自无折阅之虑通行各省可抵钱粮缴归藩库即可作京饷起解开办之后京外流通资本愈厚即照章加发银票该票之钢模定錾纸张定造经数十手而成正面华文背面西文花纹工细断难仿冒仍由户部编号加戳然后通行每月已未发各若干详注册簿发出银票设或日久破损准换新票所缴旧票点明号数对众销毁
一扩充分行　总行既拨官款分行应招商股京都繁盛可设分行数处各省会暨通商大埠如上海等处次第招商开设泰西因领用券票称为国家银行今请设立牌号称为某某官银行如集股十万元应先缴银三万元给与借券如缴银之数股本多则借券递加总合股本三分之一为度此项借券于各处官银行开市时仍缴存总银行掣给凭单每年给与年息五厘核照所缴借券之多寡减成另领银票所减成数又以股本多寡酌定等差股本五十万以下者照所缴借券领银票九成五十万以上者八成百万以上者七五成三百万以上者六成如此则股本愈多而所领银票之成数愈减此项银票需用若干系于总银行额设四百八十万元银票之外另行随时印造万一分行亏折已有存总行之借券抵保且为数多于银票除抵偿外尚有余款以备派员查帐等用再有盈余仍给还各股商并照西例凡银票存项股本每年正月七月收税两次每次通扯银票已用出者收税五毫存项二毫半股本二毫半合并一厘两次共计二厘收税极微与生意无碍其余未领借券之票号钱庄如有愿改官银行者亦准缴银领券一律办理其牌号悉听照旧无庸更易
一兼管铸造　现在铜钱日少而金银两品尤阙拟由京都总银行铸造金银钱近日金钱一项外洋交涉渐多其分两成色务与西式一律庶中外通行不致因金价先零而折阅审是则需金日多金矿宜尽力开采土法淘洗所得无几宜聘矿师购机器广开以期迅速所出之金统运京都铸钱不得私售出洋以杜漏此中收回利权不少若矿金不敷鼓铸自可稍待机宜且先铸银元以便民用现查各省官局已铸银钱其成色高低务宜一律设有参差关系甚大请饬将各省新铸式样送总银行查验其每年共铸若干数目亦须咨报以凭稽核
　总行章程十二条
一总银行代户部筹款本与分行专做生意者不同惟创办之始分行尚未设拟请暂收官商存项并汇划支付等款以为商办分行之倡经理一切尤在得人应由总办招请美国熟手分司其事详核收支以免遗漏而昭大信渐与各国著名银行联络以期汇划可通缓急可恃款归实际人无虚设所有员司概不徇情滥用
一总银行自总办以次薪水以及公用应准作正开销暂在所拨资本内支付俟银票通行铸钱获利后自应专拨几成以备行用一切款目每月结报一次每年综核一次刻成总册发各省分行并详报户部备案总银行册簿户部堂司可以随时阅看
一所拨赀本一千万元除六百万元存库外尚余四百万元预备购地建屋造库机器钢模纸张并铸造金银等用奉准之后请先拨若干以便布置一切
一铸造金银需费较巨如资本不敷周转应请设法筹拨转输甚捷不致久阁成本以后户部应放款饷如以金银钱及银票为便即可酌量搭放若创办之始市价未平或有涨落等情再行斟酌办理以期尽善
一新开金矿或统归官办或招商集股商股应得之金拟请按照时价给以铸出之金钱以免金砂金块转售出洋此中仍恐难免偷漏须饬经办之人随时稽查结报
一总行有稽查分行之责买空卖空自当严禁如各行有违例情事可派妥员至该行查帐如有应改应添或应撤之事请核办费用开销公款如派出之员有滋扰勒索等事准分行详报立时撤去
一总行所收藏铁柜之借券以及各项钢模每年须由户部会同查看一次有无损坏走漏登明簿册其已停办之银行所用银票钢模随时验明销毁
一所发借券除官银行照领外其余绅商士庶均可购买应付年息五厘无论何处官银行一律验票照付所付之银由官银行报明总银行提款划还
一所收借券现银实与息借商款无异因有银行付息较易取信俟集成巨款后可用以整顿海陆两军及一切保护疆土振兴商务之事
一泰西借券名目不一用作何项工程者即名为何项借券或二十年或三十年券内载明年限但使年息照付民信皆孚限满之后仍可展期若干年换给新券
一铁路招商创议已久祇准华商承办不许暗招洋股且路长款少势难筑惟总银行及分行开设之后借券畅行可另发铁路借券每张百元至五百元或一千元商民因银行之可恃而深信　国家必有相购买者通国铁路不难同时并筑矣
借券图式
 图略
上层本票下层分列小票每年付息两次每次翦去一票计四十小票二十年满期
一借券之式大约长方尺余上列本票下列方寸小票四十张即息票也到期持向银行翦去一票即可收息再到期再翦每年付息两次翦尽小票则年限已满可持本票收本其法甚善其制甚精兹谨绘图式于左
　分行章程二十四条
一分设官银行之牌号住址及董事几人集股若干每人有股若干每股先收若干应设立合同簿册刻用图记开报总银行转详户部给与准开执照并请本省藩司暨地方官立案以凭查考
一官银行如集股十万元应俟开办获利后逐渐提存公积银至二万元为止作为余本万一股本亏折除将余本尽数分偿外不更追查各股商私财此为有限公司庶股商不致受累
一开设之日照西例先定限二十年如无违例之事准其再开如未满年限查有违例之事即令停办或三分有二之股商不愿再开亦可随时会议停办
一股商所买股分即系自己产业如欲转售于人可至本行报明于簿册内改换新股商姓名住址如未报明改换倘有应问股商之事仍惟旧股商是问
一股商公举董事至少五人董事中再推某为总董某为副董某为本行总理均须有股分稍多之人至雇用司帐等人须取的保定赏罚凡收买汇票期票以及代存银两抵押款项应由总理主政
一股本收进一半即可请开办未收股本分期续收如有股商或[代股商](者肢公)办事之人于续收股本到期不付即出传单声明转售倘无人愿买则该股已付之本准于六个月内由董事会议定夺倘因此而资本不足即行查帐停办
一如欲推广生意加添资本或三分有二之股商欲减少资本均须详报总银行批准以便核定借券之多少照例增减
一每年正月七月由公举董事聚议行务董事任事之期一年为限如众议佥同亦可接任每股商按股之多少派议事单若干纸备书是否字样如不能亲到可托他股商代议而行中执事不与焉至股商有欠行中款项者不准会议
一钱庄票号资本充足可以改官银行者不必另换牌号如有数家合并一行者牌号听其自定均须将资本若干报明总银行照定章核办
一每六个月董事查核除开销外净利若干每股派息若干所获净利当先提百分之十划入下届帐内为公积银一俟公积与股本核算至二十成之数乃止不提
一银行借与一公司一商家或一人之款项期限以六个月为定如欲展期须董事议准其银数不得过收进股本百分之十至收买期汇各票抵押生意不在此例
一银行股分票不准在本行抵押本行资本不得移作各项工业字号如股商挂欠本行银款过期不还可将其股分撤回准六个月内售出或当众拍卖归款否则总银行可查帐勒停
一银行所领银票原为随时行用不准抵押现银作为增添股本亦不准将原定股本抽出以银票充作股本
一各银行应于每年正月七月间十日之内开明上届用出银票收进存项除存部借券外所有股本通扯计算每项若干由首董账房等签字呈缴总银行备查如有不开报者议罚若干元在应付借券息内扣除
一官银行所领银票如有水火不测准由该银行呈出实据具结请总银行换给新票补足所失之数
一官银行所领银票虽有缴存之借券抵保而本银行内仍须存现银二十五成谓用出银票所收存项两款合算百分中之二十五成以备兑现俾无缺乏之虞
一外省各官银行应于所备现银二十五成之内酌提若干有放京都总银行总银行将此银另款存储不营运不算息以备各省官银行到京可以兑现总银行收银之后给与各省官银行收条官银行将此收条亦可作为本行存银额数总期京外银票流通以昭大信
一各处官银行所领银票准用以输纳地丁钱粮厘金盐课等款一如现银不折不扣惟进出口关税仍用现银
一京外各处官款饷项如有可以交银行存放者即就近发交生息应解京饷协饷亦可饬该行汇解以归简易
一银行于借款拆息期汇各票应收息银须照各处市面常例议定不得逾额如有违例取息过重应将存总银行之借券息罚去并准人控告饬令偿还
一银行不得收买地基除建造本行房屋及分行房屋地基外设有因欠项抵押或被欠无着作为归款之地基暂时执掌即须售去不得过两年半期限凡抵押地基房产亦须产价多于抵款一倍以昭慎重
一银行银票如有持向该行兑现而不照付者准持银票之人控告由总银行查明确实议罚或收管该银行资本簿据并代理各帐
一银行停办后应将所存现银缴归总银行以备代付用出银票之数总行收票付现之后即将该行牌号银票销毁不再用出其前缴抵保银票之借券可仍发还听其作何开支
一银行自欲停办潜将期汇各票抵押产据易换他人名姓以图巧避查出从重议罚
　　容观察闳续拟银行条陈　
容闳
一总行自总办以次薪水从优俾得自给除应领薪水之外不得丝毫沾染行内帐目由熟悉银行规例之西人经管其帐簿任人观看逐日给算极易稽查在西人本多公正万一查出稍有蒙混即行更换不得以订立合同数年曲为徇庇总办知情容隐应请即行撤
一总办布置银行告成或另有要差或陈情告退或　朝廷另简贤员即可随时接办簿册具在交代甚易并无久据要缺难于更换之弊但期接手之员于行中规例循照旧章不可任意纷更致归咎于创办之不善
一赀本一千万元先领若干元合银若干两应请如数领足一切部费饭食等银概行禁绝盖总行犹户部之外库应视为本部应办之事不可以寻常领款论万一书役人等稍有需索应请剀切晓谕严行禁约倘领款轇轕惟有据实陈断未便委曲含忍致启营私之弊
一建造总行房屋务须宽敞坚固择地在户部左近距市面不远之处购买民地绘图定造应需料件工价无论购自外洋或在中国采买将来报销须将原购发票呈一面由户部密行访察有无折扣浮开如有弊端惟总办是问
一铸造金钱最易启人疑虑查金钱成色有定化学师在行查无毫之误自镕金房以至收房经十余处之手始克告成翦余之金边地面之金屑皆有极妙之法拾取无遗工匠人等不能窃取丝毫成色几何盈余几何费用几何皆可按籍而稽无庸过虑银铜两项亦照此办理 
一事权贵一前已首先陈明惟荐引员司人情不免倘不能录用或已经录用而辞出最易触同人之怒驯至诽谤丛生事事棘手今创办银行务期裨益　国家如果有才虽重聘不惜如其无能虽力荐不受万勿以私情而转忘公义以上谨举防弊大概此外言之难尽总在遇事认真破除积习无论派委何人总办皆当如此奉行据实再陈伏祈俯察不胜幸甚
  </div>
  <div class="pagination">
   <a href="皇朝经世文编五集_page20.html">
    上一页
   </a>
   <span>
    ...
   </span>
   <a href="皇朝经世文编五集_page16.html">
    16
   </a>
   <a href="皇朝经世文编五集_page17.html">
    17
   </a>
   <a href="皇朝经世文编五集_page18.html">
    18
   </a>
   <a href="皇朝经世文编五集_page19.html">
    19
   </a>
   <a href="皇朝经世文编五集_page20.html">
    20
   </a>
   <span class="current-page">
    21
   </span>
   <a href="皇朝经世文编五集_page22.html">
    22
   </a>
   <a href="皇朝经世文编五集_page23.html">
    23
   </a>
   <a href="皇朝经世文编五集_page24.html">
    24
   </a>
   <a href="皇朝经世文编五集_page25.html">
    25
   </a>
   <a href="皇朝经世文编五集_page26.html">
    26
   </a>
   <span>
    ...
   </span>
   <a href="皇朝经世文编五集_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
