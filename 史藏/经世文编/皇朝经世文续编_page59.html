<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 59 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 59 页/共 192 页
  </h1>
  <div class="content">
   汉循吏召信臣传书后　　　　　　　　
邹鸣鹤

近世长吏。以养民为心者鲜矣。即以养民为心。而泛泛焉行之。亟亟焉图之。不能相天时。度地利。用人和。举尚书六府三事。周官大司徒之职。以真精神融贯其间。而遂谓能尽养之之事。穷养之之效哉。若班史之纪召翁卿。乃真能养民者矣。养民而民不知所以养。故始之以躬耕劝农。出入阡陌。所以先之劳之也。先劳尽矣。而民仍不知所以养。故继之以行视水泉。开通沟渎。起提阏数十处。沟渎与提阏。功相济也。而常至相悖。有沟渎无提阏。则泄。提阏于所不当提阏。则壅。泄与壅各宜其宜。因地因时因人。乃悉宜之。必深明水性。而后实获水利。此真养民之大经济哉。虽然。经济宏矣。兴其利而不防其害。无益也。翁卿乃为作均水约束。刻石田畔。水多均之少。水少均之多。水近远。则均以引近至远。水高下。则均以引高就下。争尺寸。争杯勺。争刻晷。约束之使无争。庶几无獘而利真兴矣。虽然。开其源而不节其流。仍无益也。民富则易奢靡。民富则好游敖。翁卿乃制为嫁娶丧葬之礼。务出俭约。而斥罢其不勤田作者。利用厚生先以正德。三事所以维六府也。大司徒所属诸职大都言养。而统之以掌邦教。教正为养计也。翁卿其真能养民者哉。虽然。有司鸠之聚之。而一人耗之。奢侈者久必掊克。吾为小民虑矣。翁卿之奏请上林宫馆。勿复治。共张减过泰半。为天子崇节俭。正为百姓足财用。计虑至深远也。虽然百物产于地。而实生于天。顺时则生气遂。违时则生气竭。冬生葱韭菜茹。为物虽微。大官重此不时物。民间必有效尤者。悉行奏罢。生气遂矣。百物昌矣。以饬化责之人。以则壤责之地。而以调燮权之天。翁卿精神融贯如是。是真穷尽养民之事之效者哉。元始四年。诏书祀卿士有益于民者。蜀郡以文翁应。而九江以召父应。文翁之教。千古教民之法。召父之养。千古养民之法也。盛矣哉。

　　敬陈民生吏治大概情形疏道光八年　
陈肇

本月初四日。奉　　上谕。见在回疆底定首重抚绥欲戢众心先清獘窦自应明定章程以垂久远等因钦此。仰见我　　皇上深谋远虑。无微不烛。夫回疆抚驭得人。诚为善后第一要务。而内地百姓。尤当加意抚绥。窃见民间生齿日繁。谋生之途日隘。即遇丰年。盖藏并不充裕。此时安辑抚恤。一宜严禁朘削。一宜保护善良。查州县朘削斯民。如钱漕之浮收勒折。久已习为固然。近来日加日多。靡有底止。如山东钱粮。嘉庆年间。每两收至三千一二百文。今有加至四千文者。以市价二千六百文计之。折收几于加倍。穷檐小民。其何以堪。此外如偪富户之捐输。勒里长之摊派。养牛马者按头索息。作商贾者逐户敛钱。种种朘削。鸡犬皆空。夫古人藏富于民。以民富则易于为善。穷则易于为非。故当严禁朘削。方能舒民困而安众心。至善良之民。地方之福。　国家之元气也。乃近日良民。既被州县之朘削。复遭胥役之陷害。臣闻外省办一窃盗。必择殷实良民。教贼诬扳。或言曾为伊寄顿。或言曾买伊赃物。陵偪勒索。轻则倾其家赀。重则酿成命案。其它藉端诬捏。乘机吓诈者。不一而足。又士为齐民之秀。似宜少加体面。令人知所慕效。现在州县动云刁生劣监。凡生监有事到官。不分曲直。擅自责打。或纵令吏役陵辱。百方挫折。士类既已短气。齐民愈怀不平。不知此等或被人牵连。或实有屈抑。并无劣迹可指。而真正刁劣者。其权力诈术。足以挟制官吏。把持公事。地方官畏之如虎。又何尝过而问乎。夫为善而获荣。尚未必其。为今者善良蒙害而奸徒肆志。是示民以善之不可为。而诱民以为恶也。夫少一善良。即多一匪类。幸遇丰年。可保无事。一遇荒歉。良可寒心。前年山东寿光等县。因岁灾歉。匪徒即乘间蔓延。肆其煽惑。今岁东省年成。已属丰熟。而劫盗之案。仍复频闻。结会敛钱之徒。依然不净。又赌博为盗贼之原。匪类之薮。而乐安益都一带。沿街大路。摆设赌局。毫无畏忌。其无赖少年。身无寸缕者。三五为。所在多有。查上年疏失饷鞘重案。即系斯地。故臣以为滋事之后惩办一二以塞责。皆属苟且之计。不如平日保护善良。劝化导。使民知为善之可乐。善良不遭荼毒。则为善者众。奸诈者不能以善良为鱼肉。则其技无可施。久之亦化为善矣。以培　国本而养元气。此诚正本清源之急务也。臣管见所及。据实直陈。伏乞　　皇上圣鉴。

　　备陈民间疾苦疏　　　　　　　　　　
曾国藩

臣窃惟国贫不足患。惟民心涣散。则为患甚大。自古莫富于隋文之季。而忽致乱亡。民心去也。莫贫于汉昭之初。而渐致乂安。能抚民也。我　朝康熙元年至十六年。中间惟一年无河患。其余岁岁河决。而新庄高堰各案。为患极巨。其时又有三藩之变。骚动九省。用兵七载。天下财赋。去其大半。府藏之空虚。殆有甚于今日。卒能金瓯无缺。寰宇清谧。盖　　　圣祖爱民如伤。民心固结而不可解也。我　　皇上爱民之诚。足以远绍　　　前徽。特外间守令。或玩视民瘼。致　　圣主之德意。不能达于民。而民间之疾苦。不能诉于上。臣敢一一缕陈之。一曰银价太昂。钱粮难纳也。苏松常镇太。钱粮之重。甲于天下。每田一亩。产米自一石五六斗至二石不等。除去佃户平分之数。与抗欠之数。计业主所收。牵算不过八斗。而额征之粮。已在二斗内外。兑之以漕斛。加之以帮费。又须去米二斗。计每亩所收之八斗。正供已输其六。业主只获其二耳。然使所输之六斗。皆以米相交纳。则小民犹为取之甚便。无如收本色者少。收折色者多。即使漕粮或收本色。而帮费必须折银。地丁必须纳银。小民力田之所得者。米也。持米以售钱。则米价苦贱而民怨。持钱以易银。则银价苦昂而民怨。东南产米之区。大率石米买钱三千。自古迄今。不甚悬远。昔日两银换钱一千。则石米得银三两。今日两银换钱二千。则石米仅得银一两五钱。昔日卖米三斗。输一亩之课而有余。今日卖米六斗。输一亩之课而不足。　朝廷自守岁取之常。而小民暗加一倍之赋。此外如房基。如坟地。均须另纳税课。准以银价。皆倍昔年。无力监追者。不可胜计。州县竭全力以催科。犹恐不给。往往委员佐之。吏役四出。昼夜追比。鞭扑满堂。血肉狼籍。岂皆酷吏之为哉。不如是。则考成不及七分。有参劾之惧。赔累动以巨万。有子孙之忧。故自道光十五年以前。江苏尚办全漕。自十六年至今。岁岁报歉。年年蠲缓。岂昔皆良而今皆刁。盖银价太昂。不独官民交困。　国家亦受其害也。浙江正赋。与江苏大相似。而民愈抗延。官愈穷窘。于是有截串之法。截串者。上忙而预征下忙之税。今年而预截明年之串。小民不应。则稍减其价。招之使来。预截太多。缺分太亏。后任无可复征。虽循吏亦无自全之法。则贪吏愈得借口。鱼肉百姓。巧诛横索。悍然不顾。江西湖广。课额稍轻。然自银价昂贵以来。民之完纳愈苦。官之追呼亦愈酷。或本家不能完。则锁拏同族之殷实者。而责之代纳。甚者或锁其亲戚。押其邻里。百姓怨愤。则抗拒而激成巨案。如湖广之耒阳崇阳。江西之贵溪抚州。此四案者。虽闾阎不无刁悍之风。亦由银价之倍增。官吏之浮收。差役之滥刑。真有日不聊生之势。臣所谓民间之疾苦。此其一也。二曰盗贼太众。良民难安也。

庐凤颍亳一带。自古为盗之薮。北连丰沛萧砀。西接南汝光固。此皆天下腹地。一有啸聚。患且不测。近闻盗风益炽。白日淫。捉人勒索。民不得已而控官。官将往捕。先期出示。比至其地。牌保辄诡言盗遁。官吏则焚烧附近之民房。示威而后去。差役则讹索事主之财物。满载而后归。而盗实未遁也。或诡言盗死。毙他囚以抵此案。而盗实未死也。案不能雪。赃不能起。而事主之家已破矣。吞声饮泣。无力再控。即使再控。幸得发兵会捕。而兵役平日皆与盗通。临时卖放。泯然无。或反借盗名以恐吓村愚。要索重贿。否则指为盗伙。火其居而械系之。又或责成族邻。勒令缚盗来献。直至缚解到县。又复索收押之费。索转解之资。故凡盗贼所在。不独事主焦头烂额。即最疏之戚。最远之邻。大者荡产。小者株系。比比然也。往者嘉庆川陕之变。盗魁刘之协者。业就擒矣。太和县役卖而纵之。遂成大乱。今日之劣兵蠹役。豢盗纵盗。所在皆是。每一念及。可为寒心。臣在刑部。见疏防盗犯之稿。日或数十件。而行旅来京。言被不报。报而不准者。尤不可胜计。南中会匪。名目繁多。或十家之中。三家从贼。良民偪处其中。心知其非。亦姑且输金钱。备酒食。以供盗贼之求。而买旦夕之安。臣尝细询州县所以讳盗之故。彼亦有难焉者。盖初往跴缉。有拒捕之患。解犯晋省。有抢夺之患。层层勘转。道路数百里。有繁重之患。处处需索。解费数百金。有赔累之患。或报盗而不获。则按限而参之。或上司好粉饰。则目为多事而斥之。不如因循讳饰。反得晏然无事。以是愈酿愈多。盗贼横行。而良民更无安枕之日。臣所谓民间之疾苦。此又其一也。三曰冤狱太多。民气难伸也。臣自署理刑部以来。见京控上控之件。奏结者数十案。咨结者数百案。惟河南知府黄庆安一案。密云防御阿祥一案。皆审系原告得实。水落石出。此外各件。大率皆坐原告以虚诬之罪。而被告者反得脱然无事。其科原告之罪。援引例文。约有数条。或曰申诉不实杖一百。或曰蓦越进京告重事不实发边远军。或曰假以建言为由挟制官府发附近军。或曰挟嫌诬告本管官发烟瘴军。又不敢竟从重办也。则曰怀疑误控。或曰诉出有因。于是有收赎之法。有减等之方。使原告不曲不直。难进难退。庶可免于翻控。而被告则巧为解脱。断不加罪。夫以部民而告官长。诚不可长其刁风矣。若夫告奸吏舞獘。告蠹役诈赃。而谓案案皆诬。其谁信之乎。即平民相告。而谓原告皆曲。被告皆直。又谁信之乎。　　圣明在上。必难逃洞鉴矣。臣考定例所载。民人京控。有提取该省案卷来京核对质讯者。有交督抚审办者。有　钦派大臣前往者。近来概交督抚审办。督抚发委首府。从无亲提之事。首府为同寅弥缝。不问事之轻重。一概磨折恫喝。必使原告认诬而后已。风气所趋。各省皆然。一家久讼。十家破产。一家沈冤。百人含痛。往往有纤小之案。累年不结。颠倒黑白。老死囹圄。令人闻之发指者。臣所谓民间之疾苦。此又其一也。此三者。皆目前之急务。其盗贼太众冤狱太多二条。求　　皇上申谕外省。严饬督抚。务思所以更张之。其银价太昂一条。必须变通平价之法。臣谨摅管见。另拟银钱并用章程一折。续行入奏。国以民为本。百姓之颠连困苦。苟有纤毫不得上达。皆臣等之咎也。区区微诚。伏乞　　圣鉴。

　　条陈与民休息疏　　　　　　　　　　
马元瑞

窃臣见军兴以来。各路军营奏报。获一胜仗。则曰斩馘甚多。复一城池。则曰杀贼无算。而贼仍未净尽者。缘民之纷纷从贼也。夫民具有天良。岂甘心从贼。缘职牧民者。驱之从贼也。今欲杜其从贼之路。宜令各省大吏督率地方有司。正本清源。与民休息。臣于应行事宜中。择其最要者四条。为我　　皇上敬陈之。一薄赋税以厚民生也。我　朝定赋。轻于前代。即不得已劝捐抽厘。亦非强民以难堪之事。无如经手各员。额外需索。祗知为己营私。不顾为　国敛怨。虽经　　皇上多方诰诫。而积习相沿。弗思变计。不知民至今日。其困苦不堪言矣。兵燹之余。流离失业。室家旷废。田土荒芜。而犹以已竭之脂膏。填无底之溪壑。嗷嗷之哀鸿。几无生理。况贼匪之狡诈多端。不惟胁民以威。亦且诱民以利。为民则饥寒莫诉。从贼则衣食有资。愚氓无知。几何不为其惑耶。拟请再行严禁地方各官。不得于正供而外。任意侵渔。为小民开一生路。即为贼匪减一分来源。所谓厚民生以正民德也。一慎讼狱以平民怨也。今之州县。往往自耽安逸。于一切词讼。委诸佐杂。彼既身在局外。岂复出以审详。其贪酷之辈。又贿赂公行。是非颠倒。不知一人号屈。万众寒心。一旦风鹤告警。或至乘机生变。是岂民命之不古哉。叹息愁恨之心蓄于中者久矣。嗣后大小词讼。责令亲身研鞫。无枉无纵。盖欲使天下无叛民。必先使天下无怨民也。一善抚循而使民得所也。国家设亲民之官。所以安民。非所以害民也。乃自军兴以来。派兵车则四邻皆扰。立团练则私橐必盈。无事任疮痍之满前。而不为设法。有事恐饷需之累己。而不为请兵。官之虐民也不一。民之怨官也必深。偶有不逞之徒。一为煽动。往往聚众抗官。酿成巨案。此其咎不尽在民也。嗣后不论完善之地。残破之区。责令悉心筹划。俾小民得所。则上抚字其民。而民。犹背叛其上。有是理哉。一勤晓谕而使民咸劝也。昔黄霸守颍川。选择良吏。宣布诏令。使民咸知上意。遂致教化盛行。盗贼止息。　　朝廷旰食宵衣。勤求民瘼。诚能家喻户晓。当无不感激涕零者。乃　　皇上之恩纶屡下。而州县多延搁不行。以其无利于己也。上下暌违。情志不通。职此之故。嗣后蠲缓　　恩旨。固令迅速刊布。至一切　　谕旨之关系民事者。亦俱令剀切晓谕。俾穷乡僻壤。无不共闻。庶民情固结。而贼匪之势日孤矣。以上四条。请　　旨饬下各省督抚。洁己率属。实力奉行。其地方有司。破除积习。着有成效者。准破格保荐。不次擢迁。而仍蹈故习。及奉行不力者。予以严参。将风声既树。转移自速。不惟贼氛可以扑灭。而郅治自臻上理矣。臣愚昧之见。是否有当。伏乞　　皇上圣鉴。

　　利农恤商培养元气片光绪五年　　
监察御史黄元善

再治世之道。藏富于国。不如藏富于民。利民即所以裕国。有子云。百姓足。君孰与不足。论似迂远。及观我　朝　　　历代德政。与近年　　　皇太后　　皇上颁发晋豫振项。东南各省士民。无名捐款至数十万不等。而后知有子之言为不虚也。臣上年道出金陵扬州一带。见该处设有晋豫捐局。沿街张贴图说。具述灾民之苦。设立钱筒。任民自投。不书名氏。俟有成数。制备衣粮。解往各该省接济灾民。固由民情好善。亦由我　朝深仁厚泽。休养生息所致。夫施不望报。助国养民得之民间。诚不易易。然益足见长民者当保民之富。富之当藏于民。查此项捐款。皆系出之商民。兵燹以来。民气未复。商贾之利。万万不及从前。而急公好义。尚复如此。是诚不可不有以养之。且大江南北。自城市以至乡隅。人民稀少。田土荒芜。所在皆然。地方官徒知城市情形。并不设法招徕。全行开垦。即勉强举行。而胥吏苛索之獘未除。他省客民。仍复裹足不前。况重以言利之徒事事与民争利。不知为国养民藏富于民之道。民果困穷。缓急又将何恃。其患有不可胜言者。现在捐务既停。度支未裕。若于常法之外。另设加增。是不为民间培养元气。即不为　朝廷培养元气也。为今之计。惟有招徕薄赋以利农。厘减征以利商。勿朘民之生。勿夺民之利。实为保世滋大第一要图。拟请　　旨饬令各省封疆大吏。督率属员。悉以为国养民为务。凡有益于农商者。次第举行。农田则设法招徕开垦。勿任胥吏勒索。厘税则严禁各局流獘。勿因捐输停止。额外抽加。以外如稍有病民病商之处。随时裁损。勿使厉民。则民生益富。民情益善。而国本益固矣。为此附片具陈。是否有当。伏乞　　圣鉴。

　　论东路事宜启
胡林翼

下游情形。殆哉岌岌。姑即愚陋之所及知者而言之。已不下十数事。麻阳船户。辰沅水手。皆强悍有力。镇远以上。驿路夫。亦游荡不。两三月来。客商裹足不前。无所得食。人心皇皇。殆不可支。夫以官养民。不如使民自养。为盗而死。忍饥而死。等死耳。犯法可以赊死。忍饥则将立毙。可虑一也。各府各厅之寨苗。大者一二百家。小者三五十家。连年盗劫。积蓄一空。为良则畏盗。而又畏官畏差。为盗则一无所畏。是将迫之使为盗。可虑二也。良苗终日采芒为食。即陟彼阿邱言采其之四时不能得一粟入口。耕种所入。遇青黄不接之际。借谷一石。一月之内。还至二石三石不等。名为断头谷。借钱借米亦然。甚至一酒一肉。积至多时。变抵田产数十百金者。心怨之而口不敢言。其黠者则怨恨所积。引盗以仇之耳。而汉奸终不自悟。方且失之于盗劫。而取偿于盘剥。可虑三也。苗产尽入汉奸。而差徭采买。仍出于原户。当秋冬催比之际。有自掘祖坟银饰者矣。蒿目痛心。莫此为甚。各厅并无钱粮赢余。专恃差徭采买。一切陋规。以为公私之用。近年民力日绌。官事日多。即令如数收纳。尚呼瘠苦。何能禁止而强以不情。且力役粟米之征。一概停止。则苗民脱身化外。不复知有上下之分。是禁之固难。将纵之而任其多取乎。则穷愁怨叹。苗民日见其蹙。将更法而归于受田之汉民乎。则差徭采买。有己成之俗例。而非赋役之正供。苗寨本无钱粮。汉民岂领受。讦告纷纷。上下其手。可虑四也。官取于苗者十之三。土司通事差役之取于苗者十之七。取良民之精血。以供其宴安酖毒之资。台拱丹江古州八寨清平。其獘尤深。可虑五也。汉奸恐喝苗民。无所不至。即如上年十月。倡言某人带兵。见黑便杀。苗民青衣。故云见黑便杀虽大张晓谕。开布公诚。而浮言不止。其造言恐喝之人。即平日盘剥之人。即异日倡乱之人。欲藉以快其私耳。人心思乱。无理可喻。可虑六也。官兵数万。已成废器。即令千人为营。而十贼可破。凡有血气。莫不痛心。屯军九千余名。布置各堡。本极周密。然虚籍徒存。实政无补。数十年之积獘。不能一旦挽回。今日之食屯田者。半是刁生劣监。一旦绳之以法。则捏造黑白。勾煽愚苗。其祸且益速。操之太急。是错峭直之獘。委心任运。是胡广中庸之诮。可虑七也。邪教之兴。随地皆是。根柢既深。萌芽已露。惟大臣持正而不阿。小臣奉公而洁已。则无隙可乘。尚可不即举发。黔中近年大宪。兢兢业业。察吏颇严。然在上有震动恪恭之心。在下有得过且过之意。未经患难。不知恐惧。公牍所到。寓目已忘。可虑八也。天下治乱之机。不外乎义利二字。人心嗜利则乱。嗜义则治。近年嗜利之人。岂惟官哉。凡在官之人皆然也。即在野之人。亦骎骎乎其莫不然。用人而不得所养。虽尧禹之忧勤不能以治。天下乱则耗财多。处已乱将乱之时。则赏不得不重。罚不得不轻。故耗财尤多。度支已竭。仰屋空嗟。可虑九也。祸积于萧墙。势处于危急。而不能不资成案。秉旧例。绛侯之乞怜于牍背。魏尚之见屈于刀笔吏。古今同慨。必至决裂不可收拾。例案一无所施。而后节目疏阔。则事已不可为。可虑十也。

勤王事者食于官。举义旗者食于民。舍穑事而割正夏。汤是也。孰敢不箪食壶浆以迎将军。诸葛之言是也。南阳太守稽留义师。斩一守而人皆奉令。孙坚是也。天下非鄙吝之人不能聚财。非抑勒不能散鄙吝之财。明怀宗之劝慰而不助军饷。李自成之脑箍而尽数以献。叔季人心。大抵类是。逆入鄂。括取民财。计逾千万。设官为董劝。则十万亦难。不至此时。不知悔惧。人心又大抵类此。黔中官兵。仰给于藩库。藩库又仰给于邻省。转运则有所不能。抑勒则有所不敢。畏首畏尾。势必致官危而民亦不安。可虑十一也。兼弱攻昧。取乱侮亡。言道学者疑之。而英君贤相之方略。实不外此。自强者天道之所取。自弱者洪范谓之极。帝王驭世之微权。必取强桀之人预为驾驭。为我用而不为人用。　世庙募武力绝伦之人。令史相国统领驻防。岂为驻防哉。所以消天下之英杰而不觉耳。姚启圣督浙闽。署中岁费以百万计。不数年而海澄公施侯归于麾下。今欲镇摄边陲。必须日日练兵。贵东一路。幅员至大。非挑练精兵八百人。分防分捕。且战且守。则不足以摄奸萌而资防范。一年之费。又将安出。可虑十二也。黔饷设令不继。则兵民皆困。祸不旋踵。将任其自乱而自已乎。抑将养壮士而去老弱。核名实而察空旷乎。非常之原黎民所惧。行之不善。是明季裁驿卒之事。行之而善。是商鞅变秦法之事。成则为怨府。败则为祸阶。可虑十三也。保甲团练。实救时之善政。委员之办事。其时甚暂恐民不信。其势相隔。恐民不亲。则非牧令不为功矣。然而奉虚文者无实意。察小害者忘大利。大宪之董戒。不啻秃而唇焦。各属之奉行。惟有禀复与告示。可虑十四也。大江东去。望风瓦解。刺臂奸细。反来黔地。即是逃匿之余。亦恐勾煽之祸。可虑十五也。以上十五事。姑即东路而言之。然而言易行难。病多药少。非一手一足之力所能挽回。亦非空言剿说所能补救。约而言之。则亦不外练兵求才察吏筹饷四事耳。已乱易治也。而将乱难治。林翼之愚陋。即使殚精竭力。亦无补于万一。况一人之精力几何。一人之才识又几何。如石填海。如蚊负山。固自知其不堪矣。区区愚诚。尚祈鉴察。

　　天津创设广仁堂疏光绪八年　　　
直隶总督李鸿章

窃天津河间等属。地瘠民贫。迭遭灾歉。孤儿嫠妇。往往无以自存。情甚可悯。必须创设善堂。兼筹教养。前于光绪四年旱灾后。据南省劝赈绅士。前署陕西藩司王承基。候选道郑官应。主事经元善等。集捐洋银一万元。经臣商属前督办河间赈务今太仆寺卿吴大澄。候选知府李金镛。先于津郡东门外南斜街。暂设广仁堂。收养天津河间两府属遗弃子女贫苦节妇。一面倡劝捐资。多多益善。饬道员盛宣怀等。督同绅董。筹经久之策。嗣因经费集有成数。遂于西门外太平庄。卜地建堂。共盖屋二百八十余间。将南斜街原收妇孺。归太平庄。于堂中分设六所。一曰慈幼所。收养男孩。初收则为涤垢治病。继则分拨各所授事。二曰蒙养所。设义塾整齐。择聪俊者延师课读。三曰力田所。于堂之左右购置地亩。种植木棉稻黍菜蔬。择麤笨者雇老农教习。四曰工艺所。择不能耕读者。令习编藤织席刻字印书。俟年长业成。听其出堂自谋衣食。五曰敬节所。收养青年节妇。及无依幼女。无家可归。俟长成为之择配。六曰戒烟所。广延良医。妥置方药。疗治鸦片瘾病。俾吸烟者有自新之路。庶烟禁不致徒设。各所均派诚实司事专管。其敬节所系妇女。终日扃锁。以慎关防。饭食等项。悉由转桶出入。公举年高有德之节妇。在内管束。俟守节年例相符。由在堂绅董出结。移县转请　旌表。现计开办三年。屋宇一律竣工。章程亦皆妥定。耕读纺织。成效昭然。而戒烟除瘾者。亦有二千余人。实于风俗人心。大有裨助。嗣后应责成绅董。遵照定章。实心经理。以垂永久。溯查道光年间。保定省城。创设全节堂。其时只收养妇女五十名。今津郡广仁堂。定额七百五十名之多。各所收养穷民亦众。岁需教养费用。生息之款无几。诚恐未能持久。除督官绅随时设法募捐接济外。查上年京城仿照津章新设广仁堂。经顺天府尹奏奉　　谕旨。每年赏给米三百石。钦遵在案。津郡创设广仁堂。实为北省赈抚善后一大义举。与京城善堂情事相同。相应奏明　饬部立案。吁恳　　天恩。准自本年起。每年赏给南米三百石。于江苏海运漕粮项下。在津就近拨领。以广　　皇仁。

　　普济堂并育婴堂条约　　　　　　　　
栗毓美

一查办宜核实也。收养贫民。有普济堂。政先堂。体仁堂。广仁堂。养济院。留养局。名目不一。总为收养寡孤独废疾贫民而设。凡收养之初。必将籍贯住址年貌。及残废笃疾。先由地方官捐刷呈式。逐细注明。亲身点验。如果与所开相符。即注册给与腰牌。准其收养入院。不得任听书役代报捏禀。以杜冒滥。非意存苛刻。缘少一名浮冒。即多一名实惠。全在地方官实力奉行。慎勿始勤终怠。

一额数宜增广也。州县收养孤贫。准于地丁内报销者。每处不过数名及数十名不等。此外或有官地官房收租。或醵金交商生息。经费有限。而额数亦拘。往往因现在孤贫业已额足。其陆续呈报者。或因无项可支。候缺挨补。有候至数年而不得一缺者。枵腹以待。未免向隅。应查明收养在堂者。实有若干名。报明未入堂者。尚有若干名。酌量增广二三十名。至八九十名。均无不可。在州县每岁捐费。不过数十金及百数余金。而穷民受惠实多。若再能筹款生息。以垂永久。则受惠之日更长矣。

一口粮宜亲身散放也。凡散放口粮。各州县有在初旬者。有在下旬者。须示以定期。令贫民等齐集亲领。地方官亲身赴堂点名发给。如遇公出。即移委典史教官前往散放。不得任令胥役及堂头代领。致滋獘端。至年老残废。或距城稍远。不能亲到者。亦可查验腰牌。准人代领。但须查问明确。以杜捏冒干没之獘。一捐棉衣宜认真也。各堂贫民。隆冬皆散棉衣。然往往委之胥吏。托诸罔利之裁缝。棉花则易新而旧。减厚而薄。甚至以敝衣充数。御寒何资。不若于冬初散放口粮之时。当堂查问。情愿自行裁做者。每名发给大布一疋。棉花一斤。不能自做者。官为制造。务派诚实家丁。认真稽查。花须足斤。布须足尺。不得稍有克扣。

一器具宜周备也。楚省郧阳一带。居民近山者。闲有暖坑。其余或用木。或用地铺。各随地方风气。而收养穷民。木易于损坏。应于修理院房时。即在屋内门之下。两面靠墙。用修砌围坑。高一尺五寸。三尺。大者可住三人。小者可住一二人。贫民入院之初。每人给草簟一个。或用稻草。或用谷草。另给麦一大捆。席一领。铺设既厚。则寒湿之气不侵。再各给粗碗一个。砂锅一个。粗瓦盆一个。冬月屋门用草帘遮挂。棂用厚纸裱糊。以御冽风。此外如桌凳之类。量为置备。各随地方情形。变通办理。并将所有器具。造具清册两本。一本存案。一本交管堂人照料。以凭随时稽查。如有盗卖毁坏情事。地方官查明。责令赔补。至堂内尤宜洒扫洁净。不得听管堂人等作践蹧蹋。院中须广栽果木。并杨柳树株。数年之后。夏日既可乘阴避暑。秋冬取材落实。兼可添补柴薪。

一男女宜分院也。收养贫民。男女切忌混杂。如旧有堂院。仅止一宅。宜按计房间。相度形势。应于何处立墙或分左右。或分前后。异院出入。以别嫌疑而免混杂。若本系夫妇。宜另隔小院。内拨闲房。同室而居。俾资团聚。

一堂内宜整肃也。向来普济各堂院。均有管门及孤贫头堂头等名目。此种人役。原为经管堂务。照料贫民而设。往往有勾通书役。捏名影射。及勒索进堂使费。克扣廪粮。凌弱侮老等情。地方官须随时体访严行惩治。以肃堂规。

一育婴堂宜并建也。查恤孤保赤。仁政所先。不得因民间现无弃儿溺女之事。并育婴堂而遽废之。嗣后有堂者务须实力奉行。无堂者亦即筹款兴建。或先于普济等堂女院内。另拨闲房。通融试办。如有将儿女送入堂内。并呈报有遗弃者。即觅雇奶妇乳哺。仍准其随带自生子女。每月给工食钱二千文。岁给棉布二疋。夏布二疋。隆冬加赏棉衣棉被以御寒。至婴儿三岁后。能食米饭。先尽本身父母领回。如父母已故。奶妇仍愿抚养者。听其自便。如不愿抚养。查有亲属可依靠者。呈明地方官。责令抚养。傥亲属贫难兼顾。仍照孤贫之例。支给口粮棉衣。地方官不时存恤。如并无亲属。而民间有艰于子嗣。愿领为义子。并领女孩为媳者。由地方官确查实系良民。准其承领。取具地邻甘结存案。以杜转卖为婢为奴之獘。如该地方实无遗弃婴孩。此项经费。即作为收养贫妇之需。扩充普济等堂之所不足。

一疾病宜医治也。贫民衣食不给。寒暑不时。易生疾病。地方官应随时查察。如有感时疾患疮疡者。即责成官医生调治务痊。优加赏赉。若时疫流行。将患病贫民。另置一院。以免传染。

一施棺宜从厚也。贫民孤苦零丁。死亡谁问。应饬管堂人随时呈报。地方官查无别情。即捐给棺木。在于义地埋葬。毋许浅埋暴露。向来收养贫民。皆有发给棺木钱文。但恐虚应故事。或堂头从中短扣。全在地方官严切稽查。庶免有名无实。

一义地宜添置也。各州县皆置有义地。为贫民埋殡之所。然历年既久。则葬无隙地。而堂头地保。草率了事。因埋新棺。遂弃旧骨。以致尸骸暴露。且有不深挖。旋埋旋发者。查掩骼埋胔。仁政所先。凡城乡暴骨露棺。均应妥为收瘗。不独在堂收养之孤贫也。地方官亟为添置义地。仍派诚实官亲。周历查勘。

一流民宜递送回籍也。各州县于普济等堂之外。另立留养局者。原为外来流民而设。查此种流民。固有游手好闲。不务正业。穷无所归。亦有因投亲不遇。或中途患病。一时旅费无措。流落异乡者。此等人。最远者不过千余里数百里不等。每日所需路费。不过五六十文。地方官应随时查察。按其道里之远近。一捐发路费。仍备文沿途递送。酌给口粮。在流民既可生还故土。不致流为乞丐。转为盗贼。亦绥靖地方之一端也。

一筹备经费修盖房间须通详立案也。各州县收养贫民。既已尽心区画。所有经费。如置产收租。流獘尚少。惟交商生息一项。间有地方官私自提用。日久渐致侵亏。应将生息银两。晓谕各商。给以印照。不得任听官吏通挪。私相授受。违者着赔。其房间应随时补修。不得任其坍塌。每岁年终。将经费若干两。院房若干间。申报一次。以备查核。如能添筹经费。广设院房。随地随时。扩充办理。是地方官以不忍人之心。实力奉行。则生全者众。慎勿视为具文而忽之也。

　　育养幼孩不可领作奴仆移文　　　　　
唐鉴

照得本司前以扬州府禀收养无依幼孩章程。移请饬属仿办。已于十二月十八准覆在案。顷又接到大移开称。贵司以各属经费有常。势不能不听人领养。即使领为奴役。较之冻馁毙命。已分天壤。又各就地方情形。权宜酌办。不必过于拘滞等语。本司查扬州府禀中。准人领作奴仆一条。究非善议。恐开兴贩人口之端。兴贩则必至转徙转卖。流离失所。良贱不分。纵得偷生于旦夕。实乃磨折于终身。此律例之所以必禁。地方官所以有匿不申报之议也。且人非禽兽也。既收养之。则当善全之。若救其目前。而使之转徙无定。污辱一生。虽免拘滞之。恐伤仁爱之心。本司昨在贵州。与同僚办有及幼堂一事。筹款生息。长年收养。择其秀者。教以读书写字。粗笨者。教之打草鞋。打绳索。编竹器篾篮。以及一切可以自食其力之事。其或木匠瓦匠烟铺药铺等项。有愿领为徒弟者。均听其便。一年之内。手艺未成。尚按堂中应给饭食。与以钱米。艺成而后。堂中除名。一切办法。核与贵司前在武昌筹议章程。亦相吻合。贵司念切民生。并示以悦生堂捐输旧章。甚得生息赢子缩母之法。可谓仁心而佐以仁术矣。惟准领为奴一条。不敢附和。合再移知。为此合咨贵司。请烦查照。须至咨者。

　　同善堂记　　
彭洋中

国朝深仁厚泽。二百年来。薄海内外。戴发横目之伦。休养生息。罔有纪极。风化所被。慷慨好义笃行之士。类皆仰体　　皇上好生之德。良法美意。共赞高深。然大抵多见于通都大邑。仕宦商贾辐辏之区。其财易集。故其事易举。而乡里之间。地隔势散。惟各自行其力之所能为。能集众善以广其施而垂之久。自非风俗之美。慷慨好义笃行之多。往往不能。邵阳东乡太平新宁两都。有义士曰刘君青赋。苏君品汇。禹君克昌。曾君锦城。倡众捐建同善堂于其乡之龙陂。是则可风也矣。邵俗多溺女。先是郡城有育婴堂。贫不能举女者。为雇贫妇乳之。嗣多冒领雇值。乃改令产者自乳。给以值。东乡距郡城百里外。无远往领值者。刘君乃仿行之。且加其值。每名给钱三缗。又制棺以给寡孤独之贫无以殓者。岁设董事经理。由是两都无溺女之厄。无暴棺之惨。或有议其不宜限以两都者。曰。事必审其势之可行。与其力之可继。而后可以经久不废。今侈博施之名。取者既远。必有所不及。且易启冒领之獘。予者太多。必渐至不及给。且将为裁减之谋。是务虚名而失实惠也。且人之欲善。谁不如我。刘君等既仿郡城所为而推广之矣。安知各乡不有仿刘君等所为而推广之者哉。诚使皆仿所为而推广之。则都都相望。老有所终。幼有所养。睦任。以益成一邑风俗之盛。岂不懿欤。顷修郡志。尹生显纯采其事。备纪载。且请为之记。因亟书之。以为邑人风。且望两都董其事者。无或侵蚀废弛。以期利赖于无已也。

　　罪庸医议　　
彭崧毓

律有庸医杀人一条。而今之杀人者比比皆是。无能执律以治之。其故何耶。　国家于各州县皆设医学。而有司不以良医任其职。辄委之于庸人。于是在官之医既庸。而不属之官者。其庸复谁问耶。夫医有活人之责。有司选医。何异于将领选兵。兵失其伍。则将领不得辞咎。有司遇命盗案。凶犯在逃。则例应参处。日以医术杀人无算。而官无处分。遂置不问。非重人命之意也。今议医学必考充。优其廪饩。使招致生徒。分门肄习。大小方脉。专则易精。市上行术者。必由官医出结。如其滥保。罚必及之。此谨之于初。庶不致无知之徒以人命为儿戏。至方与证不背者。病家不得妄指。如无脉案。则证既不明。方难保其无误。有告必坐。病家不自慎重。甘为庸医所杀。罪在病家。医可勿问。

　　医说赠赵礼南
朱珔

为人子者。不可以不知医。而医非儒者莫能为。推其极。盖通天地阴阳之精。大学之格物。中庸之尽性。皆有取焉。次之亦必钩考釽析。察其原而慎其用。庶不至以呼吸危亡。授权妄庸人之手。逮不能救。转诿之命与数。而曰吾可告无罪于天下。戴记言君有疾饮药。臣先尝之。亲有疾饮药。子先尝之。郑注。尝。度其所堪。度其所堪者。是即知医之说也。说者但谓宜尝试之。而引春秋许世子止不尝药之文。然而平居视膳品尝食。致其谨而已足。至于药。则苟非鸩毒。无疾之人服之。害未必立见。而有疾且疾甚者。一反其宜。而遂可以丧身。然后知郑君之义为允。记又曰。医不三世。不服其药。郑注虽未明三世何指。而云慎物齐者。与疾医注。治合之齐则存乎神农子仪之术语正相发。孔冲远乃以为父子相传至三世。其引旧说。一曰黄帝针灸。二曰神农本草。三曰素女脉诀。反疑其于理不当。非也。世固有非传业而自得于心者。不必三世。或传非其人。虽三世亦何足取。故欲术之精。则书之习也尤亟。虽然。自秦火后。医药书幸与卜筮并传。顾屡经窜易。王砅吴普训解多昧。而艺亦日劣。周官称十全为上。今则上焉者仅得七八。即失四犹不害为中工。三世之书。几于高阁。若夫闻声而知。神而除。今之世岂复有其人哉。且夫医有德。有品。有学。贵贱贫富之不知。皆为积思勤恳以求无误。毋偏主。毋护前。是之谓德。不以术居奇。捉搦病者之家而取其利。是之谓品。参会古书而不拘于墟。毋或如世俗秘传一二口诀。而卤莽灭裂以用之。是之谓学。德不立。品不敦。学不笃。而诩诩然鸣于众曰医。无怪乎其不能起死人。而徒以杀生人也。赵子礼南少为儒。曾再试有司。间喜作诗画。以母病。旦夕研覃。遂知医。母。余姑也。年八十余。犹健。慎齐之效。于斯可。其人醇厚而静深。资极颖。不由世授。通大义。于此而究黄农素女之微。即有不合焉者寡矣。且因所爱以及所不爱。而奏功已伙。乡里翕然誉其能。故述记语为之说以赠。他日有医案成。当更读而序诸。

　　玉楸药解后序
陆继辂

右玉楸药解四卷。莱州黄元御坤载着。坤载负异才。少时志甚盛。会病目。俗医治之而丧其明自知为造物所废。一旦尽弃其经世之学。而学于秦氏于氏。著书数十万言。余所见素灵微蕴长沙药解及此凡三种。夫药之有性。原其初。既不能尽知所以测之之故。后之著书者。又杂引仙经释藏稗官小说街谭里谚。以矜奇炫博无稽之言。与先圣之所手定。相乱而不可辨。虽有国工。亦无由尽得之目验。以关一世悠悠之口。然则长沙之所未经用者。其性益难言矣。抑吾闻圣人之作易也。以阳为体。以动为用。后儒不察。误以为用阳而体阴。用动而体静。医者习闻而信之。滋阴之说由此起矣。嗟乎。生人之疾。未有不由于阴盛阳衰者也。衰而至于尽则死矣。死而冥然之质具在也。是得谓之体乎。请言五藏。土之生金也。五行之序也。木之生独非土乎。虽然。一日暴之。十日寒之。未有能生者也。故土者。万物之所自生。而火。又土之所自生也。火自有体。而非以薪为体也。肾者。受诸藏之精而藏之者也。水之器也。水自有体。而非以器为体也。君子甚爱气而游于房。无令渗漏而已。非以水之亏盈为器得而主之也。故肾无有补法也。心气盛则土厚而膏生。中枢运则金润而木茂。四藏各率其职。以输精于肾。肾之所藏。充溢至足。蒸然上交于心。而疾之生焉者寡矣。滋阴之药。必先损脾。脾土既菀。木乘其敝。不得不求助于心。心不胜其求。则将离而上纵。为欬。为喘。为多晕眩。为欧血。清之则速灭其焰。温之则益助其炽。虽有扁仓。亦无如之何矣。黄氏之书。世不尽传。然观其论药。进苍朮益智而黜地黄。则扶阳抑阴之恉。昭然可推而知矣。余感其残废之余。不改利物济人之志。为序其后。以谂学易之君子。彼俗医承讹袭谬。溺惑既深。殆未可以口舌争也。且扶阳之过祸小而变速。滋阴之过祸大而变迟。自古阴柔之小人亡人家国。如张禹胡广之徒。微独己不任咎。即受其害者。亦岂易觉悟哉。

　　条陈大府通行牛痘章程　　　　　　　
金东

谨按痘之为病。昉于东汉。时维听相传染。不知有他。厥后世医始设法吹种。以人事之斡旋。弥天行之缺憾。较之听相传染者。为稍有把握。然小儿体气。有虚实寒热之不同。临时用药。又有泻补表托之各异。稍一错误。动辄杀人。每见素业吹种者。虽号称国手。但种至百人。即不能不失一二。以一省计。每年种十万人。即须费一二千人。是吹种虽有把握。究亦未善。夫惟牛痘自嘉庆间由西洋流入中国。其法不论虚实。不恃药剂。刮皮点种。限日程功。术而奇。效速而妥。治痘之方。斯为至善。乃数十年来。闽省仅行于会城。及厦门兴化一二府镇。卒难行于通省。岂其法亦有所未善欤。抑业之者尚少其人欤。皆非也。盖因其法虽善。远乡小民尚未周知。非惑于吹种医生之簧鼓。即夺于亲戚众口之附和听闻。一摇则信心不坚。信心不坚则不敢以子孙之性命。试创见之奇法。牛痘之所以卒难行者。职此故也。今欲行牛痘。无他。首须使民晓然共知牛痘之善。次筹禁止吹种之方。设立省局以董其事。招徕学徒以广其传。如此办理。一二年后。将见人情爱子。断无舍万无一失之牛痘。而就动常杀人之吹种矣。行通省。可翘足待也。谨将管见所及。一切应办事宜。条拟章程。恭呈钧鉴。是否有当。伏乞宪裁。

一宜使民共知牛痘。　欲使僻远小民。共知牛痘之善。莫如撰成明痘书。颁发通省。行晓示。按点种牛痘新法。中外已多着论。管窥所及。于外国所著。则有西医论。妇婴新说。内科新说诸书。中国所著。则有邱浩川引痘。鲍云韶牛痘说。又广东通志内载一条。专言牛痘。亦甚明晰。可杂录诸书。加以按语。以明牛痘之尽美尽善。万无一失。又摘取古今吹种各书。加以驳语。以明旧法之危险难恃。戒勿信从庸医。轻试爱子。将此二说。荟萃成篇。名为痘书。辞旨务期明易晓。不在繁称缛叙。由局刊印数千张。呈由藩宪札发各县。视县之若干都图。发若干痘书。大约每县发以二分。由县加示。以一分满浆实贴板上。悬挂各都可避风雨处所。责成该都地保小心看守。不得损坏。以一分给各都绅耆承领。无绅耆小都。则给医生。并医生亦无。则给识字百姓。仍谕以与人传观。不得自秘私箧。痘书给与何人。即将甚姓名及谕令传观之语。载明示上。以便乡人皆知。向其取阅。以杜阳奉阴违。仍不传。此系救婴要件。该县自当竭力奉行。文到限十日内即须行发贴。傥敢视为具文。压阁逾限。或任地保之损坏。或听书差之借端。需索滋扰。一经查出。即与撤任记过。

一宜饬县禁止吹种。　吹种一日不行禁止。则牛痘一日不能通行。牛痘一日不能通行。则小儿一日难免惨死。惟中国数千年来。但知吹种。不知其它。积习染人。甚深且久。今一旦欲言禁止。殊非容易。非但骇人听闻。势且立腾谤议。然事渐则其民不怪。因则其听易入。若遽言禁止。固属骇人听闻。因而渐禁。则谓理合当然矣。何谓因而渐禁。请由藩宪通饬各县。传集素业吹种医生到县。劝以改业学种牛痘。若遵依。即令备具改业字样甘结缴案。愿学牛痘者。由其来局学习。否则听之。傥有不依。亦即勿强。惟令备具保不杀人甘结缴案。该县即将二者姓名。并所具结语。备文详司札局知照备查。一面谕令该医生将所吹种小儿姓名居址人数。详列清单呈报。以便照单密访。并晓示百姓。傥有被吹致死。准其呈首。除严挐该医生从重究办外。遂因而出示禁止。医者不得再业吹种。家长不得信从妄吹。傥敢违禁。再致贻害。即分别坐以庸医杀人故杀子孙等罪。此所谓因而渐禁也。痘为有生所不免。不于彼。即于此。吹法既禁。牛痘自行。惟有治法。无治人。亦属虚言无补。是尤在良有司实心实力。黾勉加之意耳。傥有不肖知县。敢于不力奉行。听庸医之贻害。漫无觉察。视赤子之惨死。有如胡越。或经该局查出。或为另案发觉。即当与以严劾。为膜视民瘼者之炯戒。勿稍姑息。以杜效尤。
  </div>
  <div class="pagination">
   <a href="皇朝经世文续编_page58.html">
    上一页
   </a>
   <span>
    ...
   </span>
   <a href="皇朝经世文续编_page54.html">
    54
   </a>
   <a href="皇朝经世文续编_page55.html">
    55
   </a>
   <a href="皇朝经世文续编_page56.html">
    56
   </a>
   <a href="皇朝经世文续编_page57.html">
    57
   </a>
   <a href="皇朝经世文续编_page58.html">
    58
   </a>
   <span class="current-page">
    59
   </span>
   <a href="皇朝经世文续编_page60.html">
    60
   </a>
   <a href="皇朝经世文续编_page61.html">
    61
   </a>
   <a href="皇朝经世文续编_page62.html">
    62
   </a>
   <a href="皇朝经世文续编_page63.html">
    63
   </a>
   <a href="皇朝经世文续编_page64.html">
    64
   </a>
   <span>
    ...
   </span>
   <a href="皇朝经世文续编_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
