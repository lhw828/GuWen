<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 8 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 8 页/共 101 页
  </h1>
  <div class="content">
   卷二十下学术
　　记压气行车　　　美人哈浦附
　　论臭腐神奇　　　美人阙名附
　　论土性宜详　　　美人阙名附
　　论脑　　　美人晏地臣附
　　论脑质　　　美人阙名附
　　盐质大用说　　　英人阙名附
　　生新法　　　美人阙名附
　　微虫医学新法考　　　美人阙名附
　　电浪新法　　　英人阙名附
　　论光学植物　　　美人阙名附
　　植物新法　　　英人阙名附
　　梦里精说　　　美人缅拿附
　　纬书言天并有轮回之说考　　　曹泰
　　命说　　　曹泰
　　大易道德经说微　　　曹硕
卷二十一杂纂
　　各国种类考　　　阙名
　　论实学　　　何树龄
　　泰西新史揽要序　　　英人李提摩太附
　　论报馆有益于国事　　　梁启超
　　变法通议自序　　　梁启超
　　续译列国岁计政要序　　　梁启超
　　西学书目表例　　　梁启超
　　春秋存中国说序　　　徐勤
　　西政丛书序　　　梁启超
　　说任篇（上）　　　黎祖健
　　说任篇（下）　　　黎祖健
　　论中国会匪宜设法安置　　　麦孟华
　　覆陕西刘古愚山长书　　　梁启超
　　报章文体说　　　谭嗣同
　　上李伯相论赫德不宜总司海防书　　　薛福成
　　南海先生四上书记序　　　龙泽厚
　　南海先生四上书记后序　　　麦孟华
　　吴铁樵传　　　谭嗣同
　　日本礼俗志序　　　黄遵宪
　　论军事与文化有相维之益　　　英人和而斯雷附
　　日本杂事诗序　　　康有为
　　保种新理　　　叶瀚
新编勘误表 
　 
卷一上　通论

　　上　今上皇帝第一书　　　　　　　　
康有为原名祖诒

为国势危蹙　祖陵奇变请下　诏罪己及时图治呈请代　奏事生闻言事有越职之禁者所以定名分也辟门有传言之典者所以采刍荛也定分以靖臣下之心采言以通天下之气生猥荷　天慈蒙被荫典入监读书虽复疏贱然自祖父世受　国恩区区之私常怀报称窃见方今外夷交迫自琉球灭安南失缅甸亡羽翼尽剪将及腹心比者日谋高丽而伺吉林于东英启藏卫而窥川滇于西俄筑铁路于北而迫　盛京法煽乱民于南以取滇粤乱匪江楚河陇间将乱于内生到　京师来见兵弱财穷节颓俗败纪纲坏乱人情惰偷　上兴土木之工下习宴游之乐晏安欢娱若贺太平顷河决久不塞兖豫之民荡析愁苦沿江淮间地多苦旱广东大水　京师大风拔木百余甚至地震山倾皆未有之大也而尤可骇痛者奉天大水山涌川溢淹州县十余甚至冲及　永陵山谷陊圮坍拆凡十八山形势全改今上海新报馆绘图募赈传各省伏念　永陵为我　朝发祥之地岸谷告变震动非常以为　皇太后　皇上闻此奇变必悚惶震悼戒励臣痛哭戒誓乃伏处下风未闻有恐惧责躬求言恤民之　特诏亲臣重臣未闻有直言极谏痛哭入告之封章内而侍臣外而藩僚不闻一言下而部寺司员亦不闻一言上下内外咸知天时人事危乱将至而畏惮讳忌箝口结舌坐视莫敢发生所为忧愤迫切瞻望　宫阙而惓惓痛哭也伏读　世祖章皇帝圣训曰近来条奏多系细务未见有规切朕躬者朕一日万几岂无未合　天意未顺人心之事良由诸臣畏惮忌讳不敢进谏耳朕虽不德于古帝王纳言容直每怀欣慕朕躬如有过失诸臣须直谏无隐言之过戆亦不谴责钦此此真开国　圣人省身求言之极则也伏惟　皇太后　皇上聪听　彝训乐闻谠言生窃慕汉宋时大学生刘陶陈亮有上书之义近咸同时监生周同谷贡生黎庶昌递折言事荷蒙　列圣嘉纳故敢不避斧钺之诛披沥血诚忘其僭越为我　皇太后　皇上陈之窃惟国事蹙迫在危急存亡之间未有若今日之可忧也方今中外晏然上下熙熙生独以为忧危必以为非狂则愚也夫人有大疠恶疾不足为患惟视若无病而百脉俱败病中骨髓此扁鹊秦缓所望而大惧也自古为国患者内则权臣女谒外则强藩大盗而已今　皇太后　皇上端拱在上政体清明内无权臣女谒之弄柄外无强藩大盗之发难　宫府一体中外安肃宋明时承平所无也生独汲汲私忧者何哉诚以自古立国未有四邻皆强敌不自强政治而能晏然保全者也近者洋人智学之兴器蓺之奇地利之辟日新月异今海外地已竟合而伺我真非常之变局也日本虽小然其君臣自改纪后日夜谋我内治兵饷外购铁舰大小已三十艘将剪朝鲜而窥我边俄筑铁路前岁十月已到浩罕今三路分筑二三年内可至珲春从其彼德罗堡都城运兵来九日可至则我　盛京国本祸不旋踵英之得缅甸一日而举之与我滇为界矣滇五金之矿垂涎久矣其窥藏卫也在道光十九年已阴图其地至今乃作衅焉

法既得越南开铁路以通商设机谋以诱众渐得越南之人心又多使货贿煽诱我民今滇粤间其地百里无一蒙学识字者寡决事以巫有司既不教民法人因而诱之又滇越暹罗间有老挝万象诸小国及猓苗诸种法人日煽之法与英仇畏英属地之多也近亦外府攻马达加斯加而不得取埃及而不能乃专力越南以窥中国数年之后经营稍定以诸夷数十万与我从逆之民内外并起分两路以寇滇越别以舟师扰我海疆入我长江川楚奸民从焉不审何以御之夫敌国并立无日不训讨军实而虞敌之至也迩者德法之争十三日失和十七日德以兵二十四万渡礼吴河而压法境矣兵势之速如此而我兵不素练器不素备急乃徐购募以应之虽使廉颇韩信为将庸有幸乎又美人逐我华工英属奥大利亚随之将来南洋诸岛纷纷效尤我民出洋者五百万计中国漏卮于洋货久矣稍藉此补其尾闾若不保护还无所业必为盗贼金田之役将复起矣昔甲申之事法仅以一二舟师惊我海疆我沿海设防内外震动　皇太后　皇上宵旰忧劳召问诸臣一无所措乃旁皇募兵购炮所费数千万计而安南坐失矣且是时犹有左宗棠彭玉麟杨岳斌鲍超冯子材曾国荃岑毓英刘锦棠王德榜等皆知兵宿将布列边外其余偏裨亦多百战之余然已兵威不振人心畏怯如是今则二三宿将重臣渐皆凋谢其余诸将皆已耄老数年后率已尽即偏裨之曾列戎行者亦寡而强邻四逼于外奸民蓄乱于内一旦有变其何以支我既弱极则德奥意丹葡日诸国亦狡然思启累卵之危岂有过此生所为日夜忧惧也窃观内外人情皆酣嬉偷女苟安旦夕上下拱手游宴从容事无大小无一能举有心者叹息而无所为计无耻者嗜利而藉以营私大将倾而处堂为安积火将然而寝薪为乐所谓安其危而利其者譬彼病痿卧不能起手足麻木举动不属非徒痿也又感风疾百窍迷塞内溃外侵朝不保夕此生所谓百脉败溃病中骨髓扁鹊秦缓所望而大忧者也今兵则水陆不练财则公私匮竭官不择才而上且鬻官学不教士而下患无学此数者人皆忧之痛恨焉而生未以为大忧也夫先王之治于理才至精也周礼三农生九谷园圃毓草木虞衡作山泽之材薮牧养蕃鸟兽又有草人稻人化土宜焉善乎礼记之言曰无旷土无游民食节事时乐事劝功尊君亲上管子曰慎民在举贤慎富在务地夫有土此有财而以政事纬之地利既开于是通商惠工敬教劝学授财任能岂有以地方万里之大人民四万万之众物产二十六万种之多而患贫弱哉故生皆不以为大忧也生所大忧者患我　皇太后　皇上无欲治之心而已伏惟　皇太后　皇上敬　天勤民法　祖宗用耆旧　圣德之美踰越古今生敢以为无欲治之心何也窃见与强夷和后苟幸无事　朝廷晏安言路闭塞纪纲日隳顷奇异变大告警厉　天心之爱至矣不闻有怵惕修省之事上答　天心又古者异策免三公枢臣实秉国钧亦无战兢之意未闻上疏引罪请自免谢泄泄如是而徒见　万寿山昆明湖土木不息凌寒戒旦驰驱乐游电灯火车奇技淫巧输入大内而已天下将以为　皇太后　皇上咈天变而不畏蓄大乱而不知忘　祖宗艰大之托国家神器之重矣　天命无常而民穷难保栋折榱坏谁则能免生所为夙夜忧惧不敢畏而自隐也

伏惟　皇太后　皇上恭俭忧勤临政之日不为浅矣所以内修政事外攘夷狄雪　列圣之仇耻固万年之丕基宜有在矣乃事无寸效而又境土日蹙危乱将至者何哉以为所任非其人欤则以　皇太后　皇上之明岂敢谓尽非其人以为所由非其道欤则以皇太后　皇上之圣岂敢谓尽非其道而遂以致此者得无　皇太后　皇上志气未坚无欲治之心故耶夫　诸苑及　三山暨　圆明园行宫皆　列圣所经营也自为英夷烧毁础折瓦飞化为砾石不审　乘舆临幸目睹残破　圣心感动有惄然奋怒思报大仇者乎若有此也生欲銮驭　日临之也然亦未闻有兴发之政耸动天下则以为　皇太后　皇上无欲治之心也以　皇太后聪明神武临政二十年用人如不及从善如流水当同治初年励精图治起翁心存李棠阶相机务于内用曾国藩左宗棠治戎事于外李鸿章沈葆桢郭嵩焘韩超并由道员擢授巡抚刘蓉且以诸生超授抚藩开诚心布大度孜孜求治用能芟夷大盗而致中兴生每伏读　穆宗毅皇帝圣训未尝不感激起舞而至于流涕也又光绪八九年用人行政赫然有兴作之意生窃谓　皇太后　皇上有光明圣德可与为尧舜之治也所以倦勤者得无以励精已久而致治无期耶生维同治初年大乱甫定上下肃雍中外望治譬大病新愈补之自强此中国图治第一机会也然　圣意勤勤而未足振弱者不变法故也光绪八九年　宫庭赫然求治士风大变譬久病稍起非更加医药不能骤瘳此中兴第二机会也不幸法夷入寇于是复蹶得无有谗慝之口间于左右以为臣下能言者不周于用乎夫人各有能有不能通治者未必知兵夫天下多才不能以一人偾事而尽疑天下之才岂　圣意以为尝图治矣而辅相无人因而渐怠耶生谓中遭事变所以不竟厥施者不慎选左右故也如使　皇太后　皇上忧勤惕厉震动人心赫然愿治但如同治光绪初年之时本已立则末自理纲已举则目自张风行草偃臣下动色治理之效必随　圣心之厚薄久暂而应之生所欲言者三曰变成法通下情慎左右而已夫法者皆　祖宗之旧敢轻言变者非愚则妄然今天下法弊极矣六官万务所集也卿贰多而无所责成司员繁而不分委任每日到堂拱立画诺文书数尺高可隐身有薪炭数斤之微银钱分厘之而行数部者卿贰既非专官又多兼差未能视其事由劳苦已甚况欲整顿哉故虽贤智亦皆束手以为周公为今冢宰孔子为今司寇亦无能为法弊至此求治得乎州县下民所待治也兵刑赋税教养合责于一人一盗佚一狱误一钱用而被议矣责之如是其重而又选之极轻以万余金而卖实缺焉禄之极薄以数百金而责养廉矣其下既无周人虞衡牧稻之官又无汉人三老啬夫之化而求其教养吾民何可得哉以故外省奉行文书皆欺饰以免罪　京朝委成胥吏率借例以行奸他若吏部以选贤才也仍用铨除武举以为将帅也乃用弓石翰林以储公卿也犹讲诗字其它紊于法意而迂于治道舛乱淆决难以疏举是以　皇太后　皇上虽有求治之心而无致治之效也今论治者皆知其弊然以为　祖宗之法莫之敢言变岂不诚恭顺哉然未深思国家治败之故也今之法例虽云承　祖宗之旧实皆六朝唐宋元明之弊政也我　先帝抚有天下不用满洲之法典而采前明之遗制不过因其俗而已然则　世祖章皇帝既定燕京仍用八贝勒旧法分领天下则我　朝岂能一统久安至今日乎

故当今世而主守旧法者不独不通古今之治法亦失　列圣治世之意也今之时局前朝所有也则宜仍之若知为前朝所无也则宜易新法以治之夫治平世与治敌国并立之世固异矣昔汉臣魏相专主奉行故事宋臣李沆谓凡人士上利害一切不行此宜于治平之世也若孙叔敖改纪管仲制国苏绰立法此宜于敌国并立之世也今但变六朝唐宋元明之弊政而采周汉之法意即深得　列圣之治术者也　皇太后　皇上知旧法之害即知变法之利于是酌古今之宜求事理之实变通尽利裁制厥中如欲　采闻之则农夫耕而君子食焉生愚愿尽言于后也尤望妙选仁贤及深通治术之士与论治道讲求变法之宜而次第行之精神一变岁月之间纪纲已振十年之内富强可致至二十年久道化成以恢属地而雪仇耻不难矣日本崎岖小岛近者君臣变法兴治十余年间百废具举南灭琉球北辟虾夷欧洲大国睨而莫敢伺况以中国地方之大物产之盛人民之众二帝三王所传礼治之美　列圣所缔构人心之固加以　皇太后　皇上仁明之德何弱不振哉生谓变法则治可立待也今天下非不稍变旧法也洋差商局学堂之设开矿公司之事电机器轮船铁舰之用不睹其利反以蔽奸夫泰西行之而富强中国行之而奸蠹何哉上体太尊而下情不达故也君上之尊宜矣然自督抚司道守令以下至民如门堂十重重重隔绝浮图百级级级难通夫太尊则易蔽易蔽则奸生故办事不核实以粉饰为工疾苦不上闻以摧抑为理至于奸蠹丛生则虽良法美意反成巨害不如不变之为愈矣今上下否塞极矣譬患咽喉饮食不下导血气不上达则身命可危知其害而反之在通之而已古者君臣有坐论之礼大学之美文王曰与国人交诗曰呦呦鹿鸣食野之苹我有嘉鼓瑟吹笙言恳诚发乎中礼臣若嘉宾故臣尽心下情既亲无不上达则奸消弊缩虽欲不治何可得哉通之之道在霁威严之尊去堂陛之阶使臣下人人得尽其言于前天下人人得献其才于上周有土训诵训之官掌地道图地慝方志方慝汉有光禄大夫太中大夫议郎专主言议今若增设训议之官召置天下耆贤以抒下情则　皇太后　皇上高坐法宫之中远洞万里之外何奸不照何法不立哉以　皇太后　皇上明目达聪宜通下情久矣然今犹壅噎底滞者得无左右皆宦官宫妾壅塞聪明而无学士大夫与论治耶即有其人亦皆谗面谀之人而非骨鲠直亮之士耶不然以　圣德之茂何未能日缉熙于光明也古者师傅以傅德义史官以记言动侍御仆从罔匪正人绳愆纠谬格其非心所以养之深而培之密者如此故君德易成暨于汉制君臣犹亲袁盎汲黯入内燕见而唾壶虎子执皆妙选良士如东方朔孔光扬雄为之犹有古义也明年　皇上大婚礼成亲裁庶政春秋鼎盛宜慎声色之防　圣德日新宜慎近习之选所谓慎者辨忠佞而已伊尹曰有言逆于心必求诸道有言逊于志必求诸非道故事君以承颜顺意者佞臣也格君以侧身修行者忠臣也欺上以承平无事者佞臣也告上以敌强国危者忠臣也

书称毋以侧媚其惟吉士孔子称去谗贱货所以修身伏愿　皇太后　皇上熟辨之去谗慝而近忠良妙选魁垒端方通知古今之士日侍左右兼预燕内以资启沃则德不期修而自修矣　皇上正一身以正百官正百官以正万民士节自奋风俗自美余事何足为哉生伏念　祖宗辛苦经营休养生息有此天下置之安危在今日矣今不筑金汤之业而筑丹癯之宫不游勋华之世而游薮囿之内生窃为　皇太后　皇上惜之故从生之言天下可安　宗社益固及今亟图犹可为治俾　朝廷益尊　令德神功播闻后嗣否则恐数年后四夷逼于外乱民作于内于时乃欲为治岂能待我十年教训乎恐无及也今　皇太后　皇上即不自为计独不为天下计乎即不为天下计独不为　列祖　列宗计乎即幸而　天命眷顾仅能图存设令敌人割我尺土寸地　皇太后　皇上何以对　列祖　列宗乎易曰其亡其亡系于苞桑孟子曰般乐怠敖是自求祸愿　皇太后　皇上念　列圣付托之重答　天心警示之勤无忘庚申之变震悼　祖陵之特下　明诏引咎罪己誓戒下恐惧修省求言图治则　宗庙幸甚生草野愚贱罔识忌讳竭露愚诚干冒　宸严不胜战栗惶悚之至伏惟代　奏　皇太后　皇上圣鉴谨呈

　　上　今上皇帝第三书　　　　　　　　　　　　　　　
康有为

为安危大计乞及时变法富国养民教士治兵求人材而慎左右通下情而图自强以雪　国耻而保疆圉呈请代　奏事窃近者朝鲜之衅日人内犯致割地赔饷此　圣清二百余年未有之大辱天下臣民所发愤痛心者也然辱国之事小外国皆启觊觎则瓜分之患大割地之事小边民皆不自保则瓦解之患大　社稷之危未有若今日者然殷忧所以启圣外患乃以兴邦为安为危仍视　皇上之措置而已　皇上受　祖宗付托之重孝治天下所以俯从和议者岂不欲隐忍一时之耻辱更图异日之自强哉天下臣民皆知　皇上之苦衷亦知　皇上之必变计也窃谓经此创巨痛深之祸必当为卧薪尝胆之谋朝野上下震动感愤齐桓不忘在莒句践不忘会稽庶励人心以祈　天命今议成将弥月矣进士从礼官来窃见上下熙熙苟幸无事具文粉饰复庆太平又闻贵近之论以为和议成后可十数年无患保持禄位从容如故窃意诸臣必未有以忧危大议自强大计日启　圣心者不然何弥月以来未闻有非常之　诏震动天下此进士所闻而忧惧夙夜罔措者也曩者开诸口破都畿亡越南失琉球累经败创矣诸臣苟安目前不预筹自强遂至有今日之事然向者之败不过偿金币失属国而已虽复苟安可延旦夕今则割及内地渐翦腹心其势疾蹙且夫治天下者势也可静而不可动如箭之在(氏口)马之在埒当其无事相视莫敢发难当其更变朽株尽可为患昔者吾辛巳以前属国无恙也自日本灭琉球吾不敢问于是法取越南英灭缅甸朝鲜通商而暹罗半剪不过三四年间而吾属国尽矣甲午以前吾内地无恙也今台湾一割三垂皆界强邻狡焉思启岂能以礼让为国哉况数十国之逐逐于后乎譬大病后元气既弱外邪易侵变证百作岂与同治之时吾国势犹盛外夷窥伺情形未洽比哉且民心既解散勇无归外患内讧祸在旦夕而苟借和款求安目前亡无日矣今乃始基耳近诸臣纷纷多有告归者进士登第之始亦复何心然恭应　殿试则有与海内贤能力矢自强之　制策恭应　朝考则有变则通通则久之　御题伏读感激发愤流涕窃以为　皇上有变法之盛心自强之精意而恳恳求言真尧舜之君可与为中兴之治者也幸躬逢之岂可上负　圣明而限于篇幅未尽所怀用敢不避斧钺之诛竭尽其愚妄筹大计以副我　皇上求言之意农夫耕而君子食惟我　皇上宽其罪而垂察焉夫以中国二万里之地四万万之民比于日本过之十倍而为小夷嫚侮侵削若刲羊缚豕坐受剥割耻既甚矣理亦难解　皇上试召大小臣工课诘其故反复辨难必有得其所以然者若知吾病之所在所以治病之方必有得矣昔武王之用太公桓公之于管仲先主之于诸葛亮太宗之于李靖讲求治乱得失之故问答诘难皆数万言　皇上与诸臣讲求自强之法有是事否诸臣有通古今达中外能应　明问如太公管仲葛亮之伦否若有之也其未行也何以见辱于小夷哉若无之也则文具废弛安卧于薪火之上何以立于四夷交侵之世乎夫中国二千年来以法治天下而今　国势贫弱至于危迫者盖法弊致然也

夫　祖宗法度治天下数百年矣岂敢谓法之不可行哉以　国朝法度皆因沿明制故也物久则废器久则坏官制则冗散万数教之无本选之无择故营私交贿欺饰成风而少忠信之吏学校则教词章诗字用非所学学非所用故空疏愚陋谬误相传而少才智之人兵则绿营老弱而募勇皆乌合之徒农则地利未开而工商无制造之业京官则自枢垣台谏而外皆为闲散各部则自掌印主稿以外徒糜廪禄堂官则每署数四而兼差反多乃无一官之能办文书则每日数尺而例案烦遂无一事之能行督责则藩臬道员皆为赘旒亲民则典史巡检皆为杂职至于鬻及监司而官方不可问矣其它凡百积弊难以举但有文书何关事实外国奇技淫巧蹈隙流行民日穷匮乞丐地盗满山即无外衅精华已竭法弊至此将有它变况当十数国之觊觎值四千年之变局盛暑已至而不释重裘病证已变而犹用旧方未有不暍死而重危者也窃以为今之为治当以开创之势治天下不当以守成之势治天下当以列国并立之势治天下不当以一统垂裳之势治天下开则更新百度守成则率由旧章列国并列则争雄角智一统垂裳则拱手无为言率由而外夷相迫必至不守不成言无为而诸夷交争必至四分五裂易曰穷则变变则通董仲舒曰为政不调甚者更张乃可为理若谓　祖宗之法不可变则我　世祖章皇帝何尝不变　太宗文皇帝之法哉若使仍以八贝勒旧法为治则我　圣清岂能久安长治乎不变法而割　祖宗之疆土驯至于亡与变法而光　宗庙之威灵可以立强孰重孰轻孰得孰失必有能辨之者不揣狂愚窃为　皇上筹自强之策计万世之安非变通旧法无以为治变之之法富国为先户部岁入银七千万常岁亦已患贫大农仰屋罗掘无术鬻官税赌亦忍耻为之而所得无几然且旱潦偏灾船巨帑皆不能举加日本索偿二万万是使我臣民上下三岁不食乃能给之若借洋债合以利息扣折百年亦无偿理若非大变讲求是坐待自毙也夫富国之法有六曰钞法曰铁路曰机器轮舟曰开矿曰铸银曰邮政今奇穷之余急筹巨款而可以聚举国之财收举国之利莫如钞法令天下银号报明赀本皆存现银于户部及各省藩库户部用精工制钞自一至百量其多少皆给现银之数而加其半许供赋税禄饷其大者户部皆助赀本其亏者户部皆代摊偿助其流通昭彰大信巨商乐借国力富户不患倒亏以十八行省计之可得万万既有官银行上下相通若有铁路船厂大工可以代筹军务赈务要需可以立办　国家借款不须重息中饱外国汇无须关票作押公寄存可有入息钞票通行可扩商务今各省皆有银票钱票而作伪万种利不归公何如官中为之骤可富国哉此钞法宜行一可以缩万里为咫尺合旬月于昼夜便于运兵便于运械便于赈荒便于漕运便于百司走集便于庶士通学便于商贾运货便于负担谋生便于通言语一风俗有此数便不费　国帑而更可得数千万者莫如铁路铁路之利天下皆知山海关外久已兴筑方今运兵其效已见所未推行直省者以费巨难筹耳若一付于民出费给牌听其分筑官选通于铁路工程者画定行省郡县官路明定章程为之弹压保护凡军务运械运兵赈荒皆归官用酌道里远近人数繁寡收其牌费西人计之以为可得七千万且可移民出于边塞而荒地辟为腴壤商货溢于境外而穷黎化作富民俄人珲春铁路将成边患更迫但为防边已当亟筑况可得巨哉于是折漕运而省千万之需去驿铺而溢三百万之项此铁路宜行二

机器厂可兴作业小轮舟可便通达今各行省皆为厉禁致吾技蓺不能日新制作不能日富器械不能日精用器兵器皆多窳败徒使洋货流行而禁吾民制造是自蹙其国也官中作厂率多偷减敷衍欺饰难望致精则吾军械安有起色德之克虏伯英之黎姆斯着于海内为国大用皆民厂也宜纵民为之并加保护凡作机器厂者出费领牌听其创造轮舟之利与铁路同官民商贾交收其益亦宜纵民为之出费领牌听其拖驶可得巨此机器轮舟宜行三周官人汉代铁官开矿之法久矣美人以开金银之矿富甲五洲英人以开煤铁之矿雄视四海其余各国开矿皆富十倍而藏富于地中国为最如云南铜锡山西贵州煤铁湖广江西铜铁铅锡煤山东湖北铜四川铜铅铁煤其最著者古封禁留待今日方今　国计日蹙虽极节俭岂能济此艰难哉家有重宝而仰屋嗟贫无策甚矣山西煤铁尤盛星罗棋布有百三十万方里苗皆平衍品亦上上德人以为甲于五洲地球用之千年不尽又外蒙古阿尔太山即金山也长袤数千里金产最盛苗亦平衍有整块数斤者俄人并为察验绘图至滇粤之矿尤为英法所窥伺我若不开他人入室今云南已专设矿务大臣热河开平亦设官局并着成效而未见大利者由矿学之未兴采办之非人也矿学以比国为最自山色石纹草木苗脉子色皆有专书宜开矿学专延比人教之且为踏勘购机器以省人工筑铁路以省转运二十取一而无定税额选才督办而无滥私人则吾金银煤铁之富可甲地球此矿务宜开四钱币三品以通有无其制至古自濠镜通商洋银流入中国渐内地及于　京畿观其正朔则耶稣之纪年而非我之纪元也是谓无正朔考其漏卮则每岁运入约数百万进口无税八成夹铅而换我足银市价涨落七钱二分之重或有涨至八钱者多方折耗是谓大漏卮名实俱亡吾政之失孰大于是而吾元宝及锭形体既难握携分两又无一定有加耗减水折色贴费之殊有库平规平湘平漕平之异轻重难定亏耗滋多而彼重率有定体圆易握人情所便其易流通固也查泰西皆用本国之银如俄用卢布德用马克奥用福禄林英用喜林其外国银钱不许通用我宜自铸银钱以收利权今广东已开局铸银但患经费不敷不能扩充以铸大圆耳夫金银质软止用九成查美国铸银每刻可成大圆一千二百而每员之利三分移作制造之费已有余饶利亦厚矣请　饬下户部预筹巨并令各行省皆开铸银局其花纹年号式样成色皆照广东铸造增置大圆由督抚选精明廉吏专司此局厚其薪水严其刑罚督抚以时月抽提户部以化学核验他日矿产既盛增铸金钱抵禁洋圆改铸钱两令严而民信可以塞漏卮而存正朔矣此铸银宜行五我　朝公牍文移　谕旨　奏折皆由塘驿汛铺传递而军务加紧又有驿马布天下设官数百养夫数万岁费帑三百万两而民间书信不得过问赀费重厚犹复远寄艰难消息浮沈不便甚矣查英国有邮政局寄带公私文信境内之信费钱二十马车急递应时无误民咸便之而岁入一千六百余万我中国人四万万书信更多若设邮政局以官领之递及私书给以凭据与铁路相辅而行消息易通见闻易广而进可收千余万之退可省三百万之驿上之利　国下之便民此邮政宜行六有此六者国不患贫矣然百姓匮乏国无以为富也

中国生齿自道光时已四万万今经数十年休养生息不止此数而工商不兴生计日蹙或散之他国为人奴隶或啸聚草泽蠹害乡邑虽无外患内变已亟夫国以民为本不思养之是自拔其本也养民之法一曰务农二曰劝工三曰惠商四曰恤穷天下百物皆出于农我　皇上躬耕　皇后亲蚕董劝至矣而田畯之官未立土化之学不进北方则苦水利不讲物产无多南方则患生齿日繁地势有限遇水旱不时流离沟壑尤可哀痛亟宜思良法以救之外国讲求树畜城邑聚落皆有农学会察土质辨物宜入会则自百谷花木果蔬牛羊牧畜皆比其优劣而旌其异等田样各等机器车各式农夫人人可以讲求鸟粪可以肥培壅电气可以速长成沸汤可以暖地脉玻罩可以御寒气刈禾则一人可兼数百工播种则一日可及数百亩择种一粒可收一万八千粒千粒可食人一岁二亩可养人一家瘠壤变为腴壤小种变为大种一熟可为数熟吾地大物博但讲之未至宜命使者译其农书于乡镇设为农会督以农官农人力薄　国家助之比较则弃楛而从良鼓舞则用新而去旧农业自盛若茶丝为中国大利而近年意大利法兰西日本皆讲蚕桑印度锡兰茶叶与吾敌夺我之利致吾衰减至千余万而吾养蚕未善种茶未广再不讲求中国之利源塞矣宜设丝茶局开丝茶会力求振兴推行各省其余东南种棉蔗西北讲牧畜棉以纺织蔗以为糖牛羊之毳可以织呢绒毡毯以及沙漠可以开河种树海滨可以渔网取鱼种树之利俄在西伯利部岁入数百万渔人之计美之沿海可得千余万今材木之运头之鱼中国销流甚盛宜有以抵拒之又美国养蜂西人以为能尽其利所入等于旧金山之金矿宜有以鼓劝之此务农宜行一也周官考工中庸劝工葛亮治蜀工械技巧物究其极管仲治齐三服女工衣被天下木牛之运指南之车富强之效也尝考欧洲所以骤强之由自嘉庆二十年英人始制成轮船而道光十二年即犯我广州遂辟诸州属地四万里自道光二十年后铁路创成俄人以光绪二年筑铁路于黑海里海开辟基洼阿尔霸等国六千里自余电显微镜德律风传声筒留声筒轻气球电气灯农务机器虽小技奇器皆与民生国计相关若铁路械之精更有国者所不能乏前大学士曾国藩手定大难考知西人自强之由议开机器局近者各直省渐为增设而只守旧式别无精思创为新制　国家未尝教之也宜令各州县咸设考工院译外国制造之书选通测算学童分门肄习入制造厂阅历数年工院既多图器自广见闻日辟制造日精凡有新制绘图贴说呈之有司验其有用给以执照旌以功牌许其专利工人自为身名必殚精竭虑以求新制枪之利器用之精必有以应　国家之用者彼克虏伯毛瑟枪为万国所必需皆民造也查美国岁给新器功牌一万三千余英国三千余法国千余德国八百奥国六百意国四百比利时连国瑞士皆二百余俄国仅百余故美之富冠绝五洲劝工之法莫善于此此劝工宜行二也凡一统之世必以农立国可靖民心并争之世必以商立国可侔敌利易之则困敝矣故管仲以轻重强齐国马希范以工商立湖南且夫古之灭国以兵人皆知之今之灭国以商人皆忽之以兵灭人国亡而民犹存以商灭人民亡而国随之中国之受弊盖在此也

今外国鸦片之耗我岁凡三千三百万此则人尽痛恨之岂知洋纱洋布岁耗凡五千三百万洋布之外用物如洋绸洋洋呢漳绒羽纱毯手巾花边钮扣针伞灯颜料箱箧瓷器牙刷牙粉胰皂火油食物若咖啡吕宋夏湾拿纸卷鼻洋酒火月妥羊肉脯洋饼洋糖洋盐药水丸粉洋干果洋水果及煤铁铅铜马口铁材料木器钟表日规寒暑表风雨针电气镫自来火玻璃镜照相片玩好淫巧之具家置户有人多好之乃至新疆西藏亦皆销流耗我以万万计而我自茶丝减色不敌鸦片其余自草帽辫驼毛羊皮大黄麝香药料绸瓷器杂货不值三千万仅得其洋布之半数而吾民内地则有厘捐出口则有重税彼皆无之吾物产虽盛岁出万万合五十年计之已耗万兆吾商安得不穷今日本且欲通及苏杭又加二万万之偿吾民精华已竭膏血俱尽坐而垂毙弱者转于沟壑强者流为盗贼即无外患已有不可言者宜特设通商院派廉洁大臣长于理财者经营其事令各省设立商学商会比较厂而以商务大臣统之上下通气通同商办庶几振兴商学者何各国贸易条理繁多商人愚陋不能周识宜译外国商学之书选人学习然后可收外国之利商会者何一人之识未周不如合众议一人之力有限不如合公股故有大会大公司国家助之力量最厚商务乃可远及四洲明葡萄牙之通澳门荷兰之收南洋英乾隆时之取印度道光时之犯广州非其政府之力乃其公司之权民力既合有国助之不独富国且可辟地商会所关亦不小矣比较厂者何泰西赛会非骋游观所以广见闻发心思辨良楛凡物有比较优劣易见则劣者滞销优者必行彼之货物流行中土良由此法今我宜立此厂于是广纺织以敌洋布造用物以敌洋货上海造纸山东卷景德制苏杭织造北地开葡萄园以酿酒山东制野蚕茧以成丝江北改土棉而纺纱南方广蔗园以制糖比较洋货务溢其上又令吾领事探其所好更出新制且夺其利非止敌其货而已然后蠲厘金之害减出口之税发金银煤铁之利足夺五洲制台舰枪之精可横四海故惠商宜行三也我生齿既繁铁路未开运货为难即以北口之皮　京师之煤天津之货作货之人四百而运货之人六百生之者少食之者多其余穷困无业游散无赖所在皆是　京师四方观望而乞丐地其它孤老残疾无人收恤废死道路日日而有公卿士夫车声隆隆接轸不问直省亦然此皆　皇上赤子也　皇上不忍匹夫失所但之　九重深居清道乃出不知之耳若亲见其呼号无诉疡卧道岂忍目睹乎以一人而养天下势所不给宜设法收恤之

恤之之法一曰移民垦荒西北诸行省土旷人稀东三省蒙古新疆疏旷益甚人迹既少地利益以不开早谋移徙可以辟利源可以实边防非止养贫民而已移之有三曰罪遣今俄国徙希利尼党于西伯利部而西伯利以开曰认耕英之喀拏大新疆般鸟各岛美之密士必失河东南各省巴西全国是也曰贸迁荷兰南洋诸岛皆商留者也英自移民之后辟地过本国七十倍民益繁盛岂有苦其生齿之繁而弃之今我民穷困游散最多为美人佣奴然且不许且以见逐澳洲南洋各岛数百万之民失业来归何以安置不及早图或为盗贼或为间谍不可收拾今铁路未成迁民未易若铁路成后专派大臣以任此事予以谋生之路共有乐土之安百姓乐生边境丰实一举数善莫美于是二曰教工周礼有里布以罚不毛圜土以警游惰游民无业小之作奸大之为盗宜令州县设立警惰院选善堂绅董司之无业游民皆入其中择其所能教以艺业绅董以其工业鬻给其食十一取之以充经费限禁出入皆有程度其有大工大役以军法部署俾充役作其能改过取保乃放再犯不赦其小过犯人皆入之等其轻重以为岁月其乞丐之非老弱残疾者咸收于外院工作如之穷民得食而良民赖安仁政之施似难缓此三曰养穷鳏寡孤独疲癃残疾盲聋喑哑断者侏儒民之无告先王最矜皆有常饩焉宜令各州县市镇聚落并设诸院咸为收养皆令有司会同善堂劝筹巨妥为经理其司事经理有效穷民乐之联名请奖许照军功劳绩奖励则无一夫之失所其于　皇仁岂为小补民心固结　国势系于苞桑矣故恤穷宜行四也然富而不教非为善经愚而不学无以广才是在教民学校之设选举之科先王之法盛矣然汉魏以经法举孝廉唐宋以词赋重进士明以八股取士我　朝因之诵法朱子讲明义理亦可谓法良意美矣然　功令禁用后世书则空疏可以成学选与皆限之名额则高才多老名场况得之则词馆而躐公卿偕于旦夕失之则耆硕不闻征聘终老茅菅题难故少困于搭截知作法而忘义理额隘故老逐于科第求富贵而废学业标之甚高束之甚窄甚至鉴于明末因噎废食上以讲学为禁下以道学为笑故任道之儒既少才智之士无多乃至嗜利无耻荡成风俗而　国家缓急无以为用法弊至此亦不得不少变矣若夫小民识字已寡或有一省而无礼律之书一县而无童蒙之馆其为不教甚矣夫天下民多而士少小民不学则农工商贾无才产物成器利用厚生既不能精化民成俗迁善改过亦难为治非覆帱生之意也故教有及于士有逮于民有明其理有广其智能教民则士愈美能广智则理愈明今地球既辟轮路四通外侮交侵闭关未得则万国所学皆宜讲求宋臣姚燮谓我之所为彼皆知之彼之所为我独不闻安得不为所制乎尝考泰西之所以富强不在械军兵而在穷理劝学彼自七八岁人皆入学有不学者责其父母故乡塾甚多

其各国读书识字者百人中率有七十人其学塾经费美国乃至八千万其太学生徒英国乃至一万余其每岁著书美国乃至万余种其为郡县各有书藏英国乃至百余万册所以开民之智者亦广矣而我中国文物之邦读书识字仅百之二十学塾经费少于兵饷数十倍士人能通古今达中外者郡县乃或无人焉夫才智之民多则国强才智之民少则国弱土耳其天下陆师第一而见削印度崇道无为而见亡此其明效也故今日之教宜先开其智武科弓刀步石无用甚矣王制谓臝股肱决射御出乡不与士齿此武后谬制也岂可仍用哉同治元年前督臣沈葆桢请废武科近年词臣潘衍桐请开艺学今宜改武科为艺科令各直省州县开艺学书院凡天文地矿医律光重化电机器武备驾驶分立学堂而测量图绘语言文字皆学之选学童十五岁以上入堂学习仍专一经以为根本延师教习各有专门学政有司会同院师试之以经题荣论及专门之学通半中选不限名额得荐于省学比之诸生五年不成者出学省学书器益多见闻益广学政督抚会同其院师每岁试其专门之业增以经一论史一考掌故荣一通半中选不限名额贡于　京师谓之举人五年不成者出学　京师广延各学教习图器尤盛每岁总裁礼部会同大教习试之其法与省学同不限名额及半中选谓之进士三年不成者出学其进士可还为州县艺学总教习其举人得为分教习并听人聘用其诸生得还教其乡学塾及充各作厂其乡会试纵其才力不限格法听其引用但在讲明义理宗尚孔子三场宜增问四裔掌故及天文地理及格者中不限名额　殿试策问不论楷法但取直言极谏条陈剀切者入翰林其文科艺科愿互应者听其有创着一书发明新义切实有用者皆量授编检庶常如是则天下之士才智大开奔走鼓舞以待　皇上之用其余州县乡镇皆设书藏以广见闻若能厚筹经费广加劝募令乡落咸设学塾小民童子皆得入学通训诂名物习绘图算法识中外地理古今史事则人才不可胜用矣周官诵方训方皆考四方之慝诗之国风小雅知民俗之情近开报馆名曰新闻政俗备存文章兼述小之可观物价琐之可见土风清议时存等于乡校见闻日辟可通时务外国农业商学天文地质教会政律格致武备各有专门以为新报尤足开拓心思发越聪明与铁路开通实相表里宜纵民开设益加奖劝庶裨政教然近日人心之坏更宜讲求挽回之方盖风俗败坏由于无教士人不励廉耻而欺诈巧滑之风成大臣托于畏谨而苟且废弛之弊作而六经为有用之书孔子为经世之学寡有负荷宣扬于是外国异教得起而扇诱吾民直省之间教堂布而吾每县仅有　孔子一庙岂不痛哉今宜亟立道学一科其有讲学大儒发明　孔子之道者不论资格并加征礼量授以国子之官或备学政之选其举人愿入道学科者得为州县教官其诸生愿入道学科者为讲学生皆分到乡落讲明　孔子之道皆厚筹经费且令各善堂助之并令乡落淫祠悉改为　孔子庙其各善堂会馆俱令独祀　孔子庶以化导愚民扶圣教而塞异端其道学科有高才硕学愿传　孔子之道于外国者　明诏奖励赏给国子监翰林院官衔助以经费令所在使臣领事保护予以凭照令资游历若在外国建有学堂聚徒千人确有明效给以世爵余皆投牒学政以通语言文字测绘算法为及格悉给前例

若南洋一带吾民数百万久隔圣化徒为异教诱惑将沦左皆宜每岛派设教官立　孔子庙领讲学生分为教化将来圣教施于蛮貂用夏变夷在此一举且藉传教为游历可通夷情可扬　国声莫不尊亲尤为大义矣内弊既除则外交宜讲春秋子羽能知四国之为汉武下诏求通绝域之使苏武不辱富弼能争列国交争其任重矣而今使才未养不谙外务重辱　国体为夷姗笑今宜立使才馆　举贡生监之明敏辩才者入馆选学习翰林部曹愿入者听各国语言文字政教律法风俗约章皆令学习学成或为游历或充随员出为领事握为公使庶几通晓外务可以折冲考俄国之强也由遣宗室大臣游历各国又遣英俊子弟诣彼读书俄主彼得乃至易作工人躬习其业归而变政故能骤强我亲藩世爵大臣与　国休戚启沃　圣聪者也而不出都城寡能学问非特不通外国之故抑且未知直省之为一旦执政岂能有补大臣执守旧法习为因循宜选令游历三年讲明诸学归能著书始授政事其余分遣品官激励士庶出洋学习或资游历并给凭照能着新书皆予优奖归授教习庶开新学上之可以赞　圣聪下之可以开风气矣治体既举则兵备宜修然近之言事者莫不知言器械军兵矣然兵无一能练器无一能用则以有末而无本故也昔战国之世魏有苍头齐有武骑秦有百金死士楚能投袂伐宋近者德法之役十三日失和十七日即移兵二十四万度礼吴河而压法境矣盖列国并争无日不训讨军实戒惧不怠国乃可立今诸夷交伺辽台有变治兵之法益与古异自德人作内政寄军令而胜法民尽为兵各国畏之莫不更变俄兵三百余万德奥亦百余万选兵先以医生视其强弱乃入学堂学习布阵骑击测量绘画其阵法营垒船械枪海岛口港波涛沙日夕讲求确有程度操练如真战平居如临敌所由争雄海上职此之由日本步武泰西敢来侮犯我仍以大一统之旧之不训兵备八旗三十余万绿营六十余万皆老弱无可用于是同治中兴之际乃以募勇成功今募勇三十余万非扣虚名则乞丐充数孔子所谓以不教民战是谓弃之郄缺论将在说礼乐而敦诗书今外国将才皆从学堂天文地图阵法方略考授虽以王子充伍偏裨考选有功然后拔用而我诸将多有不识字者其于中外之故天文地理益复茫然即能勇敢已不能当此世变矣

管子谓器械不精以卒予敌外夷讲求枪制作日新枪则德有得来斯枪毛瑟枪法有格拉枪克洛拔尺枪沙土砵枪英有亨利马梯尼枪美有哈乞开司枪林明敦枪秘薄马地尼枪俄有俾尔建奴枪奥有韦恩斯枪义有韦脱里枪近者英之黎姆斯枪为尤精炮自克虏作嘉立嘎尔提约尔哪登飞尔孟尼炮外近有毒开花炮空气黄药大炮暗炮台其余水底自行船机器飞车御弹戎衣测量炮子表巧制日新日本亦能自制新器曰苗也理枪而我中国之大不能自制皆须购自远夷兵衅一开皆守局外例不出售即以重价诱沽而弹子既尽枪亦废弃何以为国哉即承平购办委员不解制造于坚轻远准速无所谙晓或以旧枪改充毛瑟贪其价廉乃不可用其中饱者盖无论矣查同治九年德之攻法也每分时枪十余响光绪三年俄之攻土枪三十余响至日本来犯枪乃六十余响二十年间后来居上精进乃倍然则我师之败虽将士不力以器械不精故胆气不壮有以致之若夫海军不增徒为敌虏益无可言以智利马达加斯加东南小夷铁船犹三十余艘而我乃逊之安得不为人擒哉今者败坏皆宜一变变之之法一曰汰冗兵而合营勇二曰起民兵而立团练三曰练旗兵而振满蒙四曰募新制以精器械五曰广学堂而练将才六曰厚海军以威海外今绿营六十万既皆老弱可以全汰汰之之道有缓有急缺额不补并饷精兵是谓缓汰先为裁革别行募练是谓立汰缓汰无弊而迫不及待立汰虑患而壁垒一新然今营兵饷薄并营他业兼事农工不知兵事虽行裁汰决不坐变其营勇亦一律沙汰去弱留强营兵汰者即可报营候选请派廉明勋望如冯子材宋庆魏光焘之比者分赴各省沙汰弁兵带同医生拣选健锐精敏年二十至三十者入营教以识字地图枪法阵法口号炮兵马兵步兵各分其事轻骑铁骑精骑各致其长明攻守习转运厚其饷糈必五金乃足赡身家其有死伤加恩恤而养其孤子训练三年乃许授室五年之后退充民兵日月精操期年大阅码药备带如临大敌则举国皆为勇士召募亦为精兵矣其创制器械建造炮台造筑铁路桥梁料理兵食医治疾病皆妙选人才专司其事每直省皆选万人练成一军禁其扣虚冒并从重戮沿边倍之辅以铁路则指臂之使呼应灵通兵威已振矣是谓汰冗兵而合营勇三代仁政寓兵于农唐代盛强府兵之力近者发逆之难各省团练咸能保卫桑梓以报　国家今环球数十国皆以民为兵我当此时亦宜复古请令各行省二十丁而抽一除官人及士人外年自十八至四十皆列尺籍以为团兵以五年选为战兵余皆留团有事则调遣无事则归耕岁月之暇随营训练统以绅士给以军械每月三操终岁大校命中者赏以功牌中国民籍四万万可以得二千万有勇知方之民团退可以守进可以战声威之盛冠于四海是谓起民兵而立团练我　朝开国以满蒙八旗兵定天下今内自京营至各省驻防外自内外蒙古各盟皆偷衣靡食并已委顿徒糜廪禄非所以固根本而励爪牙也应派严明大臣汰选八旗并饷立额与绿营兵勇一律训练以为　京营我　朝索伦马队尤有奇功宜令东三省练精骑铁骑各三万辅以铁路星夜训练可以雄视沿边矣其蒙古各盟并派知兵大臣如依克唐阿之流会同各盟王公贝勒贝子台吉讲求兵械马队严为训练或调直省诸营观摩讲求必有策凌僧格林沁之才出宣忠勤者非特兴安岭万里边防资以防卫内之二十行省亦振其声威是谓练旗兵而振满蒙吾器械朽钝皆由官厂制造不募民工之故

若既立艺学募制机器纵民为之更悬重赏有能制新械者酌其用之大小制之精否与银币外给以旗匾俾荣于乡则天下巧工各竭其心思智虑以应　国家之用矣虑不及事先选出洋学徒入各国工厂学习讲求归教吾民中国民心思灵敏树之高标必有精器利械日出不穷足与西人争胜者是谓募新制以精器械吾将才不足宜令各州县皆立武备学堂选士肄习天文地理布阵绘图测量算法选其高等乃授兵官其近支王公少年英迈者宜皆令入堂学习以备统师自余旧弁不通文义韬者除勋望大臣及剽悍劲将外皆予沙汰规模既变精神一新既无贱武之风自收干城之用是谓广学堂以练将才若富强既效宜复海军轮舟之制近以铁甲过重行驶难速多用蚊子快碰船船小而轻动灵而行速快船则头装巨刃以碰敌舟蚊子则旁护铁甲可以守险其费十余万金办之甚易辅以鱼雷依以台无事则出巡诸洋有事则还守海疆南北洋及闽广分为三枝每枝铁舰三艘快船六艘自后吾能自制逐年增置十年之后海军可横于地球矣令学生在兵船上测量考订凡岛屿口岸礁石沙土水程风色皆绘图立说存于海军衙门参互考订其有所疑派船细测其沙礁变迁随时注明并发出售卖听人士考求其学生讲求既精即留为驾驶庶机海道既熟驾驶不误水营之于海军犹城垒之于陆师且暴风大雾进退更难船坞陆台接济须备皆当履精勘实否则一炬投人若夫海战之阵法驾驶之将才尤宜鼓励讲求预储人才上者为佐领偏裨下者为兵丁匠役近者邓世昌捐躯报　国若加激劝岂患乏人哉是谓厚海军以威海外中国地大物博若水陆并练则饮马南洋秣兵欧土而有余何日本之有哉然凡此富国养民教士练兵之策所以审端致力者则在乎求人才而擢不次慎左右而广其选通下情而合其力三者而已夫循常守旧苟且偷安奉行文书按循资格诚无事于人才若欲举非常之功则必待不次之擢昔汉武修废举坠东征西讨文吏若朱买臣严助主父偃将帅若卫青霍去病金日磾或拔自布衣或起从奴仆惟才是用故能感激图功明太祖行不测之刑威用不次之赏擢一言合而授卿贰一事败而加诛夷故能奋起功名佐成开国不敢言远者请以近事征之当同治初年沈葆桢李鸿章韩超皆以道员擢为巡抚阎敬铭则由署臬擢抚山东左宗棠则以举人赏三品卿督办军务刘蓉且以诸生擢四川藩司逾月授陜西巡抚用能各展材力克佐中兴伏读　世宗宪皇帝圣训累下　诏书令举荐山林隐逸之士下及举贡生监县丞巡检皆不次擢用故治效冠绝前古此真　大圣人用人之良法也盖循资格者可以得庸谨不可以得异才用耆老者可以守常不可以应变汉高之于樊哙克城乃增爵级其于韩信一见即授大将同治中兴诸臣多出草泽其明效也盖用人者用其气而已凡任事之人必其怀抱热血故能图立功名若高谈安静貌托谨厚者热血必少才具必庸虽能束身寡过亦已暗堕纪纲况当此时事艰难安用此具臣为哉昔李沆谓不用少年喜事之人此乃平世之言施于今日药病相反苏轼谓能用智名勇功之人则治在人主驱策驾驭之无冷其热如牧者之于羊视鞭所指惟意所注稍加轻重皆将奔走趋赴驰驱死大贾操奇滞居犹能奔走一市况人主挟赏罚之大权鼓舞天下之士何求不得何欲不行岂有缓急之际无才可用者哉

夫古亦天下今亦天下神州灵淑士庶万数未为乏才皆　皇上抚而有之者也今东事之起发愤忘身以为　国者无几固臣下之不忠得无　皇上鼓舞拔擢之道有未尽耶夫下僚庶士怀才忠者甚众　皇上所深知简在者有几人所不次拔擢者有几人所议论咨询者有几人所日夜钩访者有几人前代有梦而得之者有猎而得之者有问而得之者有书屏而次第用之者　皇上深居法宫用人求士固非逖所能知然未闻有进贤退不肖之大举仍是循资格录科举否则大臣进其私人而已窃意　皇上尚未讲求及之也夫平流而进者富贵其所自有感激之意必少特拔而上者知遇出于格外图报之意必深亚夫鞅鞅非少主之臣霍光骖乘有跋扈之意孟子谓齐王无亲臣谓之亲臣者上有特达之知故下有非常之报则亲臣之义固孟子所特立以告后王者也昔田横有死士李克用有义儿李成梁戚继光有家丁将帅驭卒犹能以之赴汤蹈火成其功名　皇上有天下士庶而不善用之以毗　圣治而扬　天威乃致大辱于小夷故谓　皇上鼓舞拔擢之道有未尽也诗云周王寿考遐不作人人主不仅恃人天资之忠义恃有道作而致之豫让在范氏为贰臣在智氏为忠臣韩信在项羽为庸臣在汉高为才臣封德彝在隋为佞臣在唐为良臣故在作之而已方今若发愤自强兴举百度非才不任若仍以资格治天下犹以参苓治奇病必不可得矣伏惟　皇上垂意旁求日夜钩访某某有才某某未用孔子谓尽知天下之名士尽知其数尽知其所在悉令引　见询以时事破除常格不次擢用或令翰林诸曹轮班顾问或见下僚末秩　温颜咨询或令九卿翰詹科道督抚司道荐举专求草泽禁荐显僚天下之士必踊跃奋发冀酬知遇必有豪杰出济难者所谓求人才而擢不次者此也夫天下虽大人才虽多人主所日见者左右之臣而已书曰侍御仆从罔匪正人用旦夕承弼厥辟又曰惟其吉士勿用憸人用劢相我国家盖资启沃广见闻虽以亶聪之主未有不用左右之助若有憸人间其间则炀蔽贤壅塞言路营私树党弄权作威祸有不堪言者其正人吉士匡君忧国引进贤士开广言路其裨益亦岂可量哉今之左右诸臣　皇上所日见者其为正人憸人　皇上自辨之而已伊尹曰有言逆于心必求诸道孟子曰责难于君谓之忠刘向曰魁垒耆硕忧国如家议论通古今喟然动人心而大学亟称秦誓之一臣人之彦圣其心好之以能保子孙黎民人之有技媢嫉恶之不能保子孙黎民孰好彦圣孰媢有技　皇上亦自辨之而已周礼有土训诵训匡人撢人之官皆诵四方之政以广耳目汉世郎官若东方朔扬雄阶下执袁盎入内移席孔光执唾壶虎子皆妙选名儒为之程子言日亲学士大夫则治今翰林百数郎曹千数皆人才所聚潦倒冗散若用周汉之例或增广　南书房员数或调入侍卫其于辅　圣德而广　圣聪必有裨益所谓慎左右而广其选者此也人才得左右贤而下情不达百弊未已夫中国大病首在壅塞气郁生疾咽塞致死欲进补剂宜除噎疾必血脉通畅体气乃强今天下事皆文具而无实吏皆奸诈而营私上有德意而不宣下有呼号而莫达同此兴作并为良法外夷行之而致效中国行之而益弊者皆上下隔塞所致也

夫一省千里之地而惟督抚一二人仅通章奏以百僚庶士之众而惟枢轴三五人日见　天颜然且堂廉迥隔大臣畏谨而不敢尽言州县专城小民抑而末由呼吁故君与臣隔绝官与民隔绝大臣小臣又相隔绝如浮屠十级级级难通广千间重重并隔夫天下万物之繁封圻千里之广使督抚枢轴皆为大贤然是数人者心思耳目之所及必有未周才力精神之所运必有未逮以之运掉四海措置百务已狭隘不广矣况知人之哲自古为难唐帝失之于共兜葛亮失之于马谡任用偶误一切乖方而欲倚以扶危定倾经营八表岂不难乎天下人民四万万士庶亿万情伪百端才智甚广　皇上仅寄耳目于数人而数人者或畏谨而不敢竭尽或且炀蔽贤壅塞　圣听　皇上虽欲通中外之故达小民之阨其道无由名虽尊矣实则独立于上故致有割地弃民之举　皇上亦何乐此独尊为哉夫先王之治天下无不与民共之洪范之大疑大事谋及庶人为大同孟子称进贤杀人待于国人之皆可般庚则命众至庭文王则与国人交尚书之四目四聪皆由辟门周礼之询谋询迁皆合大众尝推先王之意非独集思广益通达民情实以同忧共患给合民志昔汉有征辟有道之制宋有给事封驳之条伏乞　特诏班行四海令士民公举博古今通中外明政体方正直言之士略分府县约十万户而举一人不论已仕未仕皆得充选因用汉制名曰议郎　皇上开　武英殿广悬图书俾轮班入直以备顾问并准其随时请对上驳　诏书下达民辞凡内外兴革大政筹饷事宜皆令会议三占从二下部施行所有人员岁一更换若民心推服留者领班着为定例宣示天下上广　皇上之圣聪可坐一室而知四海下合天下之民志可同忧乐而忘公私　皇上举此经义行此旷典天下奔走鼓舞能者竭力富者纾财共赞富强君民同体情谊交孚中国一家休戚与共以之筹饷何饷不筹以之练兵何兵不练哉合四万万人之心以为心天下莫强焉所谓通下情而合其力者此也举是数者于以恢复琉球扫荡日本大雪国耻耀我威棱昔德相毕士马克破法之后谓地球诸国莫有如中国之势者恐为欧洲患欲合诸国分之既知吾孱弱不振遂罢置不理夫中国以二万里之地四万万之民二十六万之物产二帝三王四千年之忠义　列圣之培养地球列国所无也若修政自强虽西挞欧洲南收海岛而有余诚诸大国之所畏也何至有割地偿于小夷之事哉及今为之犹可补牢若再徘徊迟疑苟且度日因循守旧坐失事机则外患内讧间不容发迟之期月事变或来后欲悔而改作大势已坏不可收拾虽有圣者无以善其后矣故　社稷安危决在今日凡上所陈其行之者仍在　皇上自强之一心畏敬之一念而已盖天下大器也难成而易毁兆民大众也难静而易动故先王懔朽索之驭马虑　天命之无常日慎一日如履渊冰振刮摩厉仅能自立近者土耳其为回教大国陆兵甲天下不变旧法遂为六大国割地废君而柄其政属地布加利牙罗马尼亚塞尔维亚并裂土自王俄日能变法遂威行东方是皆前车可为近鉴自古非常之事必待大有为之君自强为天行之健武人乃大君之德洪范以弱为六极大易以顺为阴德诗曰天之方懠无为夸毗说者以夸毗为体柔之人是以为戒　皇上若历鉴覆辙深畏　天命思　祖宗之付托虑　社稷之凌夷夙夜震动念兹在兹早朝晏罢讲求自强某事未举某弊未除某才未用某法未善邦交未固国本未坚刻日程功义在必办必有赫然奋发不能自已者伏乞　皇上远鉴诗易之所戒近鉴俄土之兴衰独揽　干纲破除旧习勿摇于左右之言勿惑于流俗之说立事必有利弊权其重轻听言必有是非察其迂切断自　圣衷更新　大政　宗庙幸甚天下幸甚夫无事之时虽勋旧之言不能入有事之世虽刍荛之言或可采进士草茅逖何敢妄陈大计变乱旧章但上感　圣主之旁求下惧一家之胥溺譬犹父有重病庶孽知医虽不得汤药亲尝亦欲将验方钞进公羊之义臣子一例故忘其僭越竭其愚昧惟　皇上采择焉不胜冒昧陨越之至伏惟代　奏　皇上圣鉴谨呈

　　上　今上皇帝第四书　　　　　　　　　　　　　　
康有为

为变通善后讲求体要乞速行　干断以图自强呈请代　奏事窃职前月不揣狂愚妄陈大计自以僭越干犯重诛待罪弥月惶恐战栗乃蒙　皇上天地包容不责其僭妄之罪岂非广刍荛之听立鼗铎之鹄以开言路而广聪明耶职上感　圣明之纳言如此下愤国事之抢攘如彼前书仅言通变之方未发体要及先后缓急之宜用敢冒犯斧钺再竭愚诚为我　皇上陈之窃惟为治之道在审理势势本无强弱大小对较而后分理难定美恶是非随时而易义昔孔子既作春秋以明三统又作易以言变通黑白子丑相反而皆可行进退消息变通而后可久所以法后王而为圣师也不穷经义而酌古今考势变而通中外是刻舟求剑之愚非阖辟乾坤之治也今通商既开外国环逼既已彼我对立则如两军相当不能谍其军法兵谋无以为用兵应敌小敌而不知情则震而张皇大敌而不知情则轻而致败必然之理也夫泰西诸国之相逼中国数千年来未有之变局也曩代四夷之交侵以强兵相陵而已未有治法文学之事也今泰西诸国以治法相竞以智学相上此诚从古诸夷之所无也尝考泰西所以致强之由一在千年来诸国并立也若政稍不振则灭亡随之故上下励精日夜戒惧尊贤而尚功保民而亲下其君相之于一士一民皆思用之故护养之意多而防制之意少其士民之于其君其国皆能亲之故有情而必通有才而必用其国人之精神议论咸注意于邻封有良法新制必思步武而争胜之有外交内攻必思离散而窥伺之盖事事有相忌相畏之心故时时有相牵相胜之意所以讲法立政精益求精而后仅能相持也一在立科以励智学也泰西当宋元之时大为教王所愚累为回国所破贫弱甚矣英人倍根当明永乐时创为新义以为聪明凿而愈出事物踵而精华主启新不主仍旧主宜今不主泥古请于国家立科鼓励其士人着有新书发从古未创之说者赏以清秩高第其工人制有新器发从古未有之巧者予以厚币功牌皆许其专利宽其岁年其有寻得新地为人迹所未辟身任大工为生民所利赖者予以世爵于是国人踊跃各竭心思争求新法以取富贵各国从之数十年间科仑布寻得美洲万里之地辟金山以致富每年得银巨万而银钱流入中国矣墨领绕大地知地如球而荷兰葡萄牙大收南洋据台湾而占濠镜矣哥白尼发地之绕日于是利玛窦熊三拔艾儒略南怀仁汤若望挟技来游其入贡有浑天地球之仪量天缩地之尺而改中国历宪矣至近百年来新法益盛道光初年始创轮舟而十二年英人犯我广州且收四洲为属地辟土四万里矣道光末年始有电线铁路美人铁路如织网丝五里十里纵横午贯而富甲大地俄人筑之辟地万里近者英之得印度缅甸俄之得西伯利至珲春法之得越皆筑铁路以偪我三垂矣合十余国人士所观摩君相所激励师友所讲求事无大小皆求新便近以船械横行四海故以薄技粗器之微而为天下政教之大人皆惊洋人气象之强制造之奇而推所自来皆由立爵赏以劝智学为之一在设议院以通下情也筹饷为最难之事民信上则巨款可筹赋税无一定之规费出公则每岁摊派人皆来自四方故疾苦无不上闻政皆出于一堂故德意无不下达事皆本于众议故权奸无所容其私动皆溢于众听故中饱无所容其弊有是三者故百度并举以致富强然孟子云国家闲暇明其政刑尊贤使能大国必畏易称开物成务利用前民作成器以为天下利洪范称大同逢吉决从于卿士庶人孟子称进贤杀人待于国人大夫则彼族实暗合经义之精非能为新创之治也

中国自古一统环列皆小蛮夷故于外无争雄竞长之心但于下有防乱弭患之意至于明世治法尤密以八股取士以年劳累官务困智名勇功之士不能尽其学一职而有数人一人而兼数职务为分权掣肘之法不能尽其才道路极塞而散则易治上下极隔而尊则易威　国朝因用明制故数百年来大臣重镇不闻他变天下虽大戢戢奉法而文网颇疏取民极薄小民不知不识乐业嬉生此其治效中古所无也若使地球未辟泰西不来虽后此千年率由不变可也无如大地忽通强敌环逼士知诗文而不通中外故锢聪塞明而才不足用官求安谨而畏言兴作故茍且粉饰而事不能兴民多而利源不开则穷而为盗官多而事权不属则冗而无耻至于上下隔绝故百弊丛生一统相安故敌情不识但内而防患未尝外强以此闭关而争之俗忽当竞长之时絺绤宜于夏日雨雪忽至不能不易重裘车马宜于陆行大河前横不能不觅舟外之感触既异内之备御因之故大易贵乎时义管子贵乎观邻管子曰国之存也邻国有焉国之亡也邻国有焉举而不当此邻敌所以得志也天下皆理己独乱国非其国也诸侯皆合己独孤国非其国也大而不为者复小众而不理者复寡盖列国并争如孤军转战于长围苟精神方兵械士马少有不逮败绩立见大朝一统如一人偃卧于斗室但谨户牖去蚊虻虽稍高枕可以无事今略如春秋战国之并争非复汉唐宋明之专统所谓数千年未有之变也若引旧法以治近世是执旧方以医变症药既不对病必加危五十年来讲求国是者既审证之未真故言战言和亦施药之未当否则笃守不药坐待弱亡用致割地偿病日危重至此伤寒存里病入厥阴昔患水肿痿痹犹尚然今且枯干瘦羸渐无精气如不讲明病证尽易旧方垂危之人岂堪再误但审病之轻重常变不同则用方之君臣佐使亦异故今审端致力之始尤以讲明国是为先伏闻　圣意所注垂下及臣所论说咸欲变法自强可谓通知情势矣曩言今当以开创治天下不当以守成治天下当以列国并争治天下不当以一统无为治天下诚以积习既深时势大异非尽弃旧习再立堂构无以涤除旧弊维新气象若仅补苴罅漏弥缝缺失则千疮百孔顾此失彼连类并败必至无功夫夏屋坏于短梲金堤败于蚁穴况欲饰粪墙雕朽木而当雷电风雨之交加焉有不倾覆者哉他日不知其弥补之非或归咎于变改之谬近者设立海军使馆招商局同文馆制造局水师堂洋操船厂而根本不净百事皆非故有海军而不知驾驶有使馆而未储使才有水师堂洋操而兵无精卒有制造局船厂而器无新制有总署而不通外国掌故有商局而不能外国驰驱若其徇私丛弊更不必论故徒糜巨无救危败反为攻者籍口以明更张无益而已职窃料今者　廷议变法积习难忘仍是补漏缝缺之谋非再立堂构之规风雨既至终必倾坠国事有几岂可频误哉职伏愿　皇上召问臣讲明国是反复辨难显露事势确知旧习之宜尽弃补漏之无成功大体既立而后措施不失议论著定而后耳目不惊先后缓急乃可徐图摧陷廊清乃可用力若果能涤除积习别立堂基窃为　皇上计之三年则规模已成十年则治化大定然后恢复旧壤大雪仇耻南收海岛以迫波斯印度北收西伯利以临回部强俄于以鞭笞四夷为政地球而有余矣

夫以不更化则危亡之急如此能更化则强盛之效如彼言之岂不易哉请以土耳其日本言之土耳其为回教大国襟带两洲地五千里非洲二十余国皆其属藩陆师天下第一水师天下第三以不更化之故两辱于俄其属地布加利牙罗马尼亚门的内哥塞尔维亚皆叛而自立于是俄割其黑海波斯割其科托奥割其波森利牙赫次戈伟也纳英割其毛鲁塌希腊割其白海六大国废其君而柄其政为之开议院筑铁路于是土不国矣其它守旧之国扫灭已尽惟余我及波斯暹罗耳以缅甸之大我累用兵而不得者英人旬日而举之其得失可以鉴矣日本蕞尔三岛土地人民不能当中国之十一近者其酋睦仁与其相三条实美改纪其政国日富强乃能灭我琉球割我辽台以土之大不更化则削弱如此以日之小能更化则骤强如彼岂非明效大验哉况中国地方二万里之大人民四万万之多物产二十六万种之富加以先圣义理入人之深　祖宗德泽在人之厚下知忠义而无异心上有全权而无掣肘此地球各国之所无而泰西诸国之所羡慕者也以　皇上之明居莫强之势有独揽之权不欲自强则已耳若　皇上真欲自强则孔子所谓欲仁仁至孟子所谓王犹反手盖惟中国之势为然然数千年之旧说易为所牵数百年之积习易为所滞非常之原黎民所惧吐下之方庸医不投苟非有雷霆霹雳之气不能成造立天地之功故非天下之至强不能扫除也后有猛虎则懦夫可以跳涧溪室遭大火则吝夫不复惜什器惟知之极明者行之自极勇然非天下之至明不能洞见也　皇上真有发强刚毅之心真知灼见之学扫除更张再立堂构自有不能已者故愿　皇上先讲明之则余事不足为也若犹更化不力必是讲明未至以为旧习可安不必更张太甚是虽有起死之方无救庸医之误矣窃观今日经此创巨痛深之后未闻卧薪尝胆之谋有兵事则惶死纷纭既议和则因循敷衍　皇上有自强求治之心而未闻求言求才之事上下隔绝未闻纡尊降贵以通下情泄沓苟安未闻震动激励以易风俗大小上下未闻日夜会合谋议自强之举大臣宰执复徇薄书期会往来饮食之文割地未定借未得仇耻已忘愤心已释过此益可知矣麻木不仁饮迷熟睡刺之不知痛药之不能入诚扁鹊所望而却走也若谓待辽台事毕乃议改图则今日割地之举皆由昔者泄沓之为不亟图内治而待命他人天下甚大事变日生撤兵既难教案旋起土司未划回乱继生何日是从容为政时哉方今求治虽救火追亡犹虑不及而佩玉鸣珂雅步于覆屋危墙之下岂有当乎庸医模棱足以杀人庸人因循足以误国故敢谓　廷议变法积习难忘风雨既至终必倾坠者此也夫斟酌补苴岂不甚善而职必谓非扫除更张终无补益者何哉试以一二事言之如今日所大患者贫弱也救贫莫如开矿制造通商救弱莫如练兵选将购械人所共知也而科举不改积重如故人孰肯舍所荣而趋所贱哉著书制器办工寻地之荣途不开则智学不出故欲开矿则通矿学者无其人募制造则创新制者无其器讲通商则通商学者无其业有所欲作必拱手以待外夷故有地宝而不能取有人巧而不能用以此求富安可致哉

乡塾童学读史识字测算绘图天文地理光电化重声汽之学校不设则根柢不立驱垂老乞丐者为兵而欲其识字绘图测表燃炮必不可得则兵不如人选悍夫勇士者为将而欲其读史知兵测天绘地必不可得则将不如人购外夷开官厂以为船炮枪械而欲其新式巧制必不可得则船炮枪械必不如人故凡有战衅必败绩以摇国家有兵而不可用有械而不可恃以此求强安可致哉假如知开矿制造通商练兵选将购械之不能骤求矣于是稍改科举而以荣途励著书制器寻地办工之人大增学校而令乡塾通读史识字测算绘图天文地理光电化重声汽之学亦可谓能变通矣然外国凡讲一学必集众力以成之固为集思广益观善相摩亦以购书购器动费巨万非众擎则不举故考天文则有天文之会凡言天文者皆聚焉筑观象之台购浑天之器美人贺旦购天文镜费七十万金此岂一人能为哉考地理则有地理之会凡言地理者皆聚焉英国阿侯为亚洲地理会首醵金派人游历我亚洲自东土耳其波斯回部西伯利部及我国蒙古西藏测量绘图穷幽极险我云南细图英人道光二十五年已绘之西藏细图光绪二年已绘之蒙古漠河金矿之山前年俄人已绘有细图到天津他如法人派流丕探滇越之地而即收越南帕特耳忒游暹罗考湄江之源而即割暹罗湄江东岸近俄英之强入漠河青海川藏测绘者不可胜数既屡见疆臣奏报以为大患岂知皆其地理会中人为之非国家所派者也特国家为之保护遂收辟地万里之殊功其它言矿学有矿学之会言农学有农学之会言商学有商学之会言史学有史学之会即今教案迭见天下苦之亦皆其教会所派之人并非出于国命不过为之保护耳而教民诇察敌情即以大赖其力故泰西国势之强皆藉民会之故盖政府之精神有限不能事事研精民会则专门讲求故能事事新辟其入会之人自后妃太子亲王大臣咸预焉前者俄后亲入医会比者日本之后入救人会皆降至尊而讲末业如中国天子躬耕后夫人亲蚕之义以资鼓励故举国风从学业之精制造之新寔由于此孔子曰百工居肆以成其事君子居学以致其道又曰以文会友孔子养徒三千孟子后车数十唐太学生万人宋朱子陆九渊讲学数千人明徐阶讲学会者八千皆治化极盛绝无流弊至汉明之季主持清议此乃权奸之不利而国家之大利也明季贰臣入仕　国朝畏人议之故严其禁今非其时岂可复缘其误然上不为倡下不敢作会若不开则学亦不成然学会虽开矣而学至精微事至繁重谁为考授谁为兴举乡里纤悉势必责成于县令而县令上有层累之督抚司道本府以临之则控制殊甚下惟杂流之典史巡检胥差以佐之则辅理无人任之极轻捐纳军功亦可得待之极贱抱道怀德不肯为甚至冗员千数望差如岁廉耻衰贸才识庸鄙以此而欲其开新学鼓舞人士大劝农工兴启利源岂可得哉故周则百里封侯直达天子汉以太守领令下逮小民层级既寡宣治较易近者日本之变制也以县直隶国主而亲王出为知县故下情无不达而举事无不行吾土地辽知县太多纵不能如日本直隶国家亦当如汉制领以巡抚崇其品秩任以从臣上汰藩臬道府之冗员下增六曹三老之乡秩计月选不过数人简拔何劳签部清流向上易于自爱奏报直达乃可举事

若明知冗员而不能更革是虽有良法而无自推行其余文书繁密之当删卿寺冗闲之宜汰堂官数人之当并兼差数四之宜专吏胥之宜易用士人百官之宜终身专职必使尽去具文乃可施行实政若犹用明代牵掣之法必致贻政事丛脞之忧然一旦而尽革官制职有以知　朝议之未能也然令改易庶官立诸学矣而上下不交宿弊不去蠹在根本终难自强今之知县品秩甚卑所谓亲民者也而书吏千数人盘隔于内山野数百里辽隔于外小民有冤呼号莫达书差讹索堂署威严长跪问讯刑狱惨酷乃至有人命沈冤鬻子待质而经年不讯者若夫督抚之尊去民益远百县之地为事更积弊如山疾苦如海既已漫无省识安能发之奏章况一省一人一月数折闭塞甚矣何以为治枢臣位重事繁又复远嫌谢客　皇上九重深邃堂远廉高自外之枢臣内之奄寺外无得亲近况能议论小臣引　见仅望　清光大僚　召见乃问数语　天威俨穆于上匍匐拳跪于下屏气战栗心颜震播何以得人才而尽下情哉每日办事　召见枢臣限以数刻皆须了决伏跪屏气敬候　颜色未闻反复辨难甚少穷日集思天下甚大事变甚微　皇上虽圣岂无缺失而限时以言事拳跪以陈辞虽有才贤不能竭尽当此时变岂能宏济艰难哉夫以无益之虚文使人不能尽其才甚非计也古者三公坐而论道从容燕坐讲求经国故能措施晏如用成上治夫行以知为本高以下为基不讲论则有行而无知不燕坐则有高而无下冥行必蹶太高则危尊严既甚忌讳遂多上虽有好言之诚臣善为行意之媚乐作太平颂圣之词畏言危败乱贼之事故人才隔绝而不举积弊日深而不发至中国败坏之由外夷强盛之故非不深知寔不敢言昔黎庶昌奉使日本有所条陈但请亲王出游总署不敢代递其它关切　皇上之事皆知之而不言言之而不达达之而不动动之而不行　皇上虽天亶聪明皆为壅塞欲坐一室而知四海较中外而求自强其道无由夫天子所以为尊者威棱远憺四夷宾服德泽流溢海内乂安上播　祖宗之灵下庇生民之命盛德成功传于后世乃可尊耳若徒隔绝才贤威临臣下以不见不动为尊以忌讳壅塞为乐则近之有土地不守人民不保之患远之有徽钦蒙尘二世瓦解之祸人情安于所习蔽于所见而祸败一来悔无可及职曩言　皇上尊则尊矣寔则独立于上　皇上何乐此独尊良为此也夫使内示尊于奴隶而外受辱于强邻与内交泰于臣民而外扬威于四海孰得孰失不待　皇上之明无不能辨之者夫天地交则泰天地不交则否自然之理也历观自古开国之君皆与民相亲挽辂可以移驾止辇可以受言所以成一代之治也自古危败之君并与其臣相隔绝隋炀之畏闻盗贼万历之久不视朝所以致国祚之倾也伏读　太宗文皇帝圣训谓明主自视如天臣下隔绝是以致败我国上下相亲是以能强呜呼明室之所以亡我　朝之所以兴者尽在此矣孟子谓如耻之莫如师文王师文王大国五年小国七年必为政于天下盖文王之圣与国人交鹿鸣文王之诗也笙簧饮食以臣为宾故能成郅治流美至于今夫　太宗文皇帝我　朝之文王也窃愿　皇上师之纡尊降贵与臣民相亲而以明季太尊为戒天地既交万物萌动根本既净堂构自立百度昭举自强可致矣　皇上若深观时变稍降尊严职所欲言者有五焉

一曰下　诏求言破除壅蔽罢去忌讳许天下言事之人到　午门递折令御史轮值监收谓之上书处如汉公交车之例皆不必由堂官呈递亦不得以违碍阻格永以为例若言有可采　温旨嘉或令　召对霁颜询问庶辟门明目洞见万里二曰开门集议令天下郡邑十万户而推一人凡有政事　皇上御门令之会议三占从二立即施行其省府州县咸令开设并许受条陈以通下情三曰辟馆顾问请　皇上大开　便殿广陈图书每日办事之暇以一时许　亲临燕坐顾问之员轮二十员分班侍值　皇上翻阅图书随宜咨问访以中外之故古今之宜经义之精民间之苦吏治之弊地方之情或霁威赐坐或茶果颁食令尽所知能无有讳避上以启　圣聪既广所未闻下以观人才即励其未学今天下人才皆在左右宰县奉使皆在特简问其方略责以成功许其言事严其赏罚则人皆踊跃发愤仰酬知遇治天下可运之掌矣其顾问之员一取于翰林文学侍从人才较多闲散日甚宜令轮值一取于荐举用　世宗宪皇帝之法令大臣翰詹科道下及州县各荐人才凡有艺能皆得荐举贵搜草泽禁荐显寮或分十科俾无遗贤虽或滥竽必有异才宜令轮值其不称　旨者随时罢去其荒谬者罚其举主一取于上书其条陈可采　召对称　旨者与荐举人并称待诏亦令轮值一取于公推集议之员郡县分举各熟情势自多通才亦令轮值四曰设报达聪周官训方诵方掌诵方慝方志庶周知天下意美法良宜令直省要郡各开报馆州县乡镇亦令续开日月进　呈并备数十副本发各衙门公览虽乡校或非　宵旰寡暇而民隐咸达官慝皆知中国百弊皆由蔽隔解蔽之方莫良于是至外国新报能言国政今日要事在知敌情通使各国著名佳报咸宜购取其最着而有用者莫如英之太吾士美之滴森令总署派人每日译其政艺以备　乙览并多印副本随邸报同发俾百寮咸通悉敌情　皇上可周知四海五曰开府辟士宰相之职在于进贤汉世三公皆有曹掾妙辟英贤以为毗佐故汉之公府得人最盛今之枢臣乃畏谨避人与天下之才贤不接岂能为拨乱之任哉宜复汉制令开幕府略置官级听其辟士督抚县令皆仿此制其有事效同升之公庶几宰府多才可助谋议然后分遣亲近王公大臣游历以资谙练罢去官吏傔从阍役繁重以示亲民免严刑长跪以恤民艰厚俸禄养廉以劝吏耻如是则顺天下之人心发天下之民气合天下之知以为知取天下之才以为才天下臣庶欣喜舞蹈奔走动色乐事劝功尊君亲上然后兴举新法经营百度昭明融洽天下一家无几微之弊而不去无几微之利而不举惟　皇上意之所欲为无不如志矣　皇上果讲明不惑断然施行则致力之先后成功之期效皆可为　皇上次第言之先引咎罪己以收天下之心次赏功罚罪以伸天下之气然后举逸起废求言广听广顾问以尽人才置议郎以通下情数　诏一下天下雷动想望太平外国变色敛手受约矣三月之内怀才抱艺之士云集都中强国救时之策并伏　阙下　皇上与二三大臣聚精会神延引讲问撮言之要次第推施择士之英随器拔用赏擢不次以鼓士气沙汰庸冗以澄官方于是简傔从厚俸禄增幕府革官制政皆疏通立道学开艺科创译书遣游学教亦具举征议郎则易于筹饷而借民行钞皆可图荣智学则各竭心思而巧制精工可日出然后铁路与邮政并举开矿与铸银兼行农学与商学俱开使才与将才并蓄皆于期岁之内可以大起宏规

中土海禁久开颇有艺学之士分为教习各赴荣途至于三年铁路之大段有成矿产之察苗有绪书藏设报馆开游学多归新制纷出诸学明备人才并起道路大辟知识俱开荒地渐垦工院渐众游民渐少乞丐渐稀童塾皆识字知算之人农工有新制巧思之法织布制造渐可收内地之利商务轮舶渐可驰域外之观然后练兵选将测海制械次第可讲矣迟以十年诸学如林成才如麻铁路罗织矿产洋溢百度举而风俗成制造极精创作极众农业精新商货四达地无余利人有余饶枪船械之俱巧训练驾驶之俱精富教既举武备亦修夫以欧洲十六国合其人数仅二万万我乃倍之以二千万之练兵加数百艘之铁舰扬威海外谁能御之凡此成功可以期而计效者也然今左右贵近率以资格致大位多以安静为良图或年已耆耄精神渐短畏言兴革多事阻挠必谓天泽当严官制难改求言求才徒增干进之士开院集议有损君上之权夫君贵下施天宜交泰冗官宜革掣权非时既已言之若夫大考以诗赋超擢馆选以楷法例授同为干进抑何取焉况进言荐举之士必多倜傥之才遗大投艰之时贵有非常之举我　圣祖仁皇帝开鸿博之科正当滇乱之日乃知　圣人之宏谟固非常人所识度也岂可以一二滥竽而阻非常之盛举哉至会议之士仍取　上裁不过达聪明目集思广益稍输下情以便筹饷用人之权本不属是乃使　上德之宣何有　上权之损哉若谓　皇上万几殷繁宵旰勤劳上书既众报纸益多既费顾问之时安有披览之暇岂知上书虽多提纲先见其无关政要派人阅读其指陈切要即于顾问之处可以集众讲求其有燕暇随意阅报但使得备　乙览已可风化肃然吏不怀奸人皆自励矣若狃于俗说不能扫除则举事无人百弊丛积稍变一二终难补苴而民日以贫兵日以弱士日以愚国日以蹙强夷环逼于外会匪蔓延于内五年之间江浙闽广滇桂恐不能保十年之内皖楚辽藏蒙回亦虑变生二十年后败坏非所敢知矣此尚言其常者若瓦解之患则旦夕可致殷鉴不远即在前明得失之效如此　皇上果何择焉窃闻　皇上触念时艰顿足忧叹愓励之心达着于外推此一念可以大有为者也然有自强之心而不能充居莫强之势而不能用窃为　皇上惜之尝推　皇上有忧危之心而不能赫然愤发扫除更张者大半牵于庸臣无动为大之言容悦谨媚之习夫诸臣当有事则束手无策坐受缚割当无事则容媚畏谨苟持禄位今者在　皇上则土地已割矣在诸臣则富贵无恙也方其私忧窃叹亦有危心无如畏谨成风迫为容悦诗说谓与师处者帝与友处者王与奴隶处者亡　皇上日与容悦之臣处惟有拜跪唯诺使令趋走而已安得不致今日之事哉上尊下媚中塞外侮谋不能用逆耳不能入以此而求自强犹之楚而北行其道背矣然二十年来粉饰承平大臣皆非以才能进用率以年资累官但以供文字奔走之劳本不能责以旋乾转坤之任惟在　皇上内审安危断自　圣衷而已夫中国人主之权雷霆万钧惟所转移无不披靡昔齐桓公好紫举国皆服秦武王好勇士举国尚今以楷法诗文驱天下而人士皆奔走风从然则抚有四万万人何施而不可何欲而不得哉又视　皇上所措而已　皇上居可为之位有忧愤之心当万难少缓之时处不能自已之势不胜大愿伏乞　皇上讲明理势之宜对较中外之故特奋　干断龚行　天健破积习而复古义启堂构而立新基无为旧俗所牵无为庸人所惑纡降尊贵通达下情日见贤才日求谠论以整纪纲而成大化雪仇耻而扬天威　宗庙幸甚天下幸甚职疏逖小臣岂敢妄参大计但目击国耻忧思愤盈栋折榱坏同受倾压今将南归感激　圣明瞻望　宫阙眷恋徘徊不能自已用敢再竭愚诚冀补万一其推行之节目经理之章程细繁重不能详及如蒙　垂采或　赐召对当别辑书进　呈不胜冒昧战栗之至伏乞代　奏　皇上圣鉴谨呈
  </div>
  <div class="pagination">
   <a href="皇朝经世文新编_page7.html">
    上一页
   </a>
   <span>
    ...
   </span>
   <a href="皇朝经世文新编_page3.html">
    3
   </a>
   <a href="皇朝经世文新编_page4.html">
    4
   </a>
   <a href="皇朝经世文新编_page5.html">
    5
   </a>
   <a href="皇朝经世文新编_page6.html">
    6
   </a>
   <a href="皇朝经世文新编_page7.html">
    7
   </a>
   <span class="current-page">
    8
   </span>
   <a href="皇朝经世文新编_page9.html">
    9
   </a>
   <a href="皇朝经世文新编_page10.html">
    10
   </a>
   <a href="皇朝经世文新编_page11.html">
    11
   </a>
   <a href="皇朝经世文新编_page12.html">
    12
   </a>
   <a href="皇朝经世文新编_page13.html">
    13
   </a>
   <span>
    ...
   </span>
   <a href="皇朝经世文新编_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
