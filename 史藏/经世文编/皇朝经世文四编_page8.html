<!DOCTYPE html>
<html>
<head>
    <meta charset="UTF-8">
    <title>皇朝经世文四编 - 第 8 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文四编 - 第 8 页/共 29 页</h1>
    <div class="content">日本铁路
矿务
朝鲜金矿
西伯利亚金矿
日本煤矿
美国矿产考
卷五十二外部地志通论
地志
英国缘起
德国缘起
(列国息争条约)
俄国缘起
法国缘起
美国缘起
日本国缘起
意大利国缘起
奥国缘起
瑞国缘起
比利时国缘起
日斯[巴](巳)尼亚国缘起
土国缘起
荷兰国缘起
俄国疆域考
日本疆域考
美国南部地方情形
越南国纪
通论
论德国渐思恢张霸权
规印度以制英论
论日俄关系
记高丽变法事
论墨西哥招人开垦事
论泰西得饮食之道
洋务愤言
何良栋《皇朝经世文四编》序

皇朝经世文四编序
经世文编为前云贵督贺藕先生所辑凡文字足备经济有关治世者无不蒐采洵称大观后贤复踵而续之又有续编三编之出固早巳风行海内矣方今国家讲求实学广征经济之才用备维新之佐取中学为体西学为用于是经世文编都人士莫不家置一编更觉洛阳纸贵矣蜀犬是中西人才层出不穷而奇文伟论之作亦日新而月异今鸿宝斋主人广搜博采续为四编付诸剞劂其较初二三编也尤精萃宏丽使贺公犹在得见此编当亦拜手佩服引为知己余读而善之知此编必不胫而走矣是为序
旨在
光绪壬寅春仲慈谿陈邦瑞譔并书
自古学校之士无不讲求经济故大学之首章言格物致知而必极至于治国平天下言治国平天下而必推原于格物致知诚以治与学相表里者也今之学者徒以词章相夸耀矜能角智彼此一辙而询以国家经济则茫乎其不知岂今人不古若欤其所以处之者异也夫天地生人何判古今何分厚薄但使不安于小就即可驯致夫大成所憾者寐处一庐见阅有限无以扩其智而充其识耳自经世文出而人始得所研究以为是可为治平之监于是相继而作者不一人有续编有三编固谓造就人才莫是为善然观其所载之文往有见于彼书而复见于此书者层见出虽多亦奚为哉且夫风气大开日新一日仅拘故册执陈言何由得窥全豹余辗转不自已思有以继起而续其后爰不揣譾陋躬操选改举当世士大夫之摺奏及其所手着者精心采择得若干篇●其名曰经世文四编其例悉仍其旧而加以外务部遵廷议重王章也其文则推陈出新无一重复而格物致知治国平天下之道实于是乎在呜呼三代以上学与治合三代以下学与治分是以智识日穷才猷日绌而风会亦由是日趋而日下今非补偏救敝作育人才分而使之合居三代下而使之媲美于三代上是编其嚆矢功夫是为
光绪壬寅初夏滃洲何良栋譔并书
皇朝经世文四编
凡例
一此编之续皆取中西名人伟论有关经世之用为初二三编所无者莫不蒐采
一此编采辑悉遵初二三编分门别类不敢稍有歧异以符体例
一初二三编半皆前贤伟论泰西名士之作殊叹寥寥此编详采无遗以见华夏同文之盛
一初二三编所采中西交涉事宜皆归入洋务类此编悉遵
钦制改为外务部
一是编广搜哲作不以文人之名誉品行之高卑为弃取所以师圣人不以人废言之义
一是编既名经世其文理鄙俗议论迂腐者概不选入
一考据格致之学必须凿凿可据确有至理者方能启迪后学若语涉模棱辞近两可者概不择录
一是编校勘精详固无亥豕鲁鱼之患然蒙学识卑浅舛误之獘仍恐不免于万一所望阅者匡予不逮则幸甚焉
何良栋《皇朝经世文四编》卷-

皇朝经世文四编卷一治体
原治
勤求治理疏道光三十年
罗惇衍
奏为勤求治理贵得要图请皇上法祖训以端本善俗事窃惟古帝王立纲陈纪根源祗在一心检摄此心莫先于居敬穷理居敬穷理莫先于勤省察勤省察莫先于观览载籍皇上潜邸典学无间寒暑凡经书之蕴以古今懿行嘉言皆资记诵逮乎亲政以来每日进呈实录默识勤求于列圣危微精一之传洵若合符节矣但师法祖训固宜总汇而兼赅亦贵旁通而博采臣恭读圣祖仁皇帝御纂性理精义并亲制序文有曰朕自龄至今六十年来未尝少辍经书唐虞三代以来圣贤相传授受言性而已宋儒始有性理之名使人知尽性之学不外循理也故敦好典籍于理道之言尤所加意临日久玩味愈深体之身心验之政事而确然知其不可易钦此此书理该词约内圣外王之功无不毕备其总论为学之方立志之要由存养省察致知力行以及人伦性命皆有程途可按阶级可循至于总论治道君道臣道用人田赋学校宗庙礼乐兵政刑罚谏诤等类尤足以端主极而肃官方惟在皇上万几之余讲习讨论身体而力行之耳昔孔子曰明王有三惧一曰处尊位而恐不闻其过二曰得志而恐骄三曰闻天下之至道而恐不能行以此知躬行实践而后至道能体诸身至道体诸身而后能本身出治以之整躬百度宰制万端胥与此书相触发诚如董仲舒所云为人君者正心以正朝廷正朝廷以正百官正百官以正万民正万民以正四方者皆于是乎在矣然欲兴利而除獘或患其不能周知欲察吏而安民或患其不能尽善求其明烛无穷物来毕照俾僚无所售其欺罔者则莫如世宗宪皇帝朱批谕旨此书所载臣工奏摺凡二百二十三人恭录批答使共知所陈之得失非惟神机莫测明见万里为自古圣君之所无即累牍连编悉经丹毫甲乙二帝三王以后亦未闻如是之勤政也今日灾异频仍盗贼窃发民生日窘吏治日隳必圣主大振干纲然后可臻上理敬祈皇上于揆几度务之暇并将此书日阅一二事凡督抚所奏有能深谋远虑措置得宜者固蒙褒答若不实不尽及饰诈怀私者亦一一为之指示周详庶大吏皆知所警戒各思振刷精神力除积习则所以饬官常而维邦本者实系于此焉抑臣尤有进者昔宋臣司马光论人君修心之要有三曰仁曰明曰武仁者非妪煦姑息之谓兴教化修政治养百姓利万物此人君之仁也明者非烦苛伺察之谓知道谊识安危别贤愚辨是非此人君之明也武者非强亢暴戾之谓惟道所在断之不疑奸不能惑佞不能移此人君之武也臣细绎其言以为人君之道既在于仁明武则所戒在于不仁不明不武夫不仁岂必尽由残忍哉贤不能进邪不能远气节渐亏于士类流祸且及于民生是即近乎不仁矣不明岂必尽由昏闇哉偏听生奸独任成乱壅蔽将至于左右善恶每易于混淆即邻乎不明矣不武岂必尽由懦哉嗜欲未清心志偶懈政务稍涉于因循纲维遂形其废弛是即类乎不武矣光又论致治之道有三曰审官曰信赏曰必罚又论养兵国务精不侈多其言皆切中治理为今日之急务实足与御纂性理精义朱批谕旨二书互相发明者也他如御撰资政要览庭训格言御定执中成宪御制日知荟说御制评监阐要诸书皆本心法治法而以一贯之用能方轨六经垂模万世伏愿皇上本法祖之意以修己推而至于知人安民皆得其道将贤否既判教养日修天下有不荡平正直者哉臣学识拘墟未知当否不胜惶悚之至伏乞皇上圣鉴
请讲求务本至计疏
华煇
奏为岁入不敷民贫财匮请讲求务至计以开利源恭摺具陈仰祈圣鉴事窃自各国通商以来每岁出洋之银其为数甚钜近更通行内地小民生计日益艰难而户部出款岁增数千余万外内臣工纷纷建议皆曰清逋赋也核厘金也加捐税也皆取财之法也天下之财止有此数取之过度民力不足以供之则乱端起矣有变而为节财之说者则曰裁额兵也除中饱也汰浮费也有变而为通财之说者则曰兴工作也振商务也修铁路也设银行也此二说者固较胜矣而本原则不在是夫国用何出出于民民则何出出于地地利何出出于物工作之成成于此也商务之通通于此也轮舟铁路之运运于此也故董劝农桑讲求物产为古圣王生财之大道即今日养民致富之真源也民立有所不足必须官为补助者可分为二大端一曰广种植一曰兴水利谨缕析为我皇上陈之自兵燹以来各省树木芟伐殆尽地之腴者忽瘠民之富者忽贫盖果品材木足以供生人之用而其利视五谷为尤丰所谓一年之计树谷十年之计树木也乃上下因循不知栽培爱护往往山童壤赤一望荒凉小民亦菜色流离无复承平景象则官吏之玩视民瘼也亦已久矣夫种植之大利其在南方者二曰桑曰茶黄河以南之省分近水者无不宜桑近山者无不宜茶苟能由官筹款购买桑秧茶子散给民间并请求养蚕制茗之方不数年而风行各省矣其在北方者曰葡萄曰棉花黄河以北之省分天寒而地燥惟此为宜葡萄以酿酒棉花以纺织布苟能博求良法劝导民间则余利丰盈偶有水旱偏灾无虞冻馁矣
此四事者办有成效立可行销外洋自收利权然地方官吏必将畏难苟安诿于土性之不宜也民情之不顺也天下无论何土必有相宜之树无论何树必有可收之利此则南北各省皆有之皆宜之无所容其欺饰者也今请定一劝民种植之法民间有能于旧有树木外种树至五千株一万株以上者官为酌给奖赏以示鼓励并请定一戕害树木之禁有无故戕害树木一株者贫民罚种树两株富民罚钱千文以充公用中国膏腴既广寒暑适平他日百产余盈辟一分利源即增一分税课天下尚忧贫乏哉生财之道在广种植者一也中国水利惟江南各省最为讲求自发捻构乱以来旧有河渠亦多湮塞民既无力修复官亦置若罔闻而于山僻省分及北方高燥中原廖廓之区则地方各官直不知水利为何事惟日持三尺法以催比征徭而已甘肃陕西等省田地尤多荒废水利之不修河患所由日亟也
兴修水利古今中外良法颇多约而举之厥有八事一曰引泉两山之间必有一川建有引泉咸资利赖然一人之力不能成须董以官绅乃可集费鸠工肇兴大利此为牧令者于境内泉源必应确知其数而详求其用也二曰筑塘水源之大者开渠以引之其细者必筑塘以蓄之可购山间高地筑塘置闸派公正绅宦专司启闭需水者税纳公费为购地修塘闸之资所谓民财民用耳三曰开渠无论江河溪涧相度高下于其上流开渠以引之必须畎浍距川有经有纬旱收其利而水不为灾方为尽善四曰通潮沿海之区硷地为多日炙雨淋硷去则草木繁昌遂成沃壤此等海滨涨地广漠无垠弃之则可惜亟宜招民垦辟广开港汊通引海潮数月之间即可种植兴地利养闲民增税额一举而数善备焉五曰开井丁宝桢为山西巡抚教民开井汲泉以资濯溉民食其利今外洋开井机器每副价值仅数百金一省购数机则高地居民永免旱熯之患惟开井必择有树之地庶用力少而成功多六曰蓄水北方溪涧无多亦有雨水惟南人知蓄水北人不知蓄水耳诚就低洼之地深浚为湖据出之土培堤种树湖宽至十丈以上水深至五尺以上日光不能消烁可积至二月不干七曰用车桔槔汲水之法工拙而事劳惟南国之龙骨车可汲水至十丈余苟购置多副雇觅熟手分教北人事半功倍即可汲河水以溉田西人柳条各车近今水法益加修备并宜择善而从以兴水利而减水患八曰填石西人近得新法每田十亩四围掘一深沟宽一二尺深三四尺填以碎石高出地面石能汲水雨潦皆泥泞皆干石能含水久旱则土膏润亦西法可采之一端也斯八事者有水可引之处固可因地势以畅其流无水可引之处亦可藉人力以收其用此生财之道在兴水利者又一也夫乡曲小民终岁勤动农田所入究其几何而额赋科征急于星火地方官吏又复视同膜外不能教成全比年各省偏灾官赈民捐动逾百万而饥寒疾苦颠连沟壑者仍不可计算皆由地方官吏不能先事预防也且水利之兴种植相因为用亦相济而成嘉树密林既能引泉致雨可免旱灾而根盘土中叶盖地面当大雨时行高处泥沙不致随流而下凡壅压田亩淤塞河流之患亦可减轻诚能以种植为经以水利为纬以水利为体以种植为用行之十年而地利不日兴民生不日富国计不日丰者未之有也或犹以为迂天下安有更捷于是者否则虽有工作其如无物可制何虽有轮舟铁路其如无货可运何此又各国通商以来济变之良谟救时之要策而不可以一日缓者也应请皇上明发谕旨责成各省督抚特饬府厅州县各官将种植水利两端就臣摺内所已言者因地制宜认真兴办所未言者亦实心实力渐次扩充果其实政及民卓着成效胪陈事实送部引见优予升阶功效稍次者酌量保奖其藉端扰民奉行故事者立行参撤仍请饬下吏部户部妥议考核章程通行各省三年大计将此二端归入考成庶几积习颓风一时丕变货不弃于地富不藏于民由是振兴工作开辟商途出中华不涸之源易外国无穷之利虽各省通商亦复何患之有是为生财大道本原中之本原也愚昧之见是否有当伏乞皇上圣鉴训示谨奏
挈大纲防积獘疏
袁甲三
窃惟出治宜挈其大纲行政宜防其积獘大纲立则条理次第举矣积獘去则隐患无由萌矣皇上自御极以来上承两宫皇太后励精图治下有王大臣竭智尽忠治法粲然中外相望升平兼之圣心虚受言路宏开臣受恩最深尤宜殚尽愚忱以期仰酬于万一惟是督帅在外闻见未广即时于邸抄内略知梗概又苦不能详悉病中过虑明知迂之见未达体要而愚诚所迫有不能已于言者且臣已蒙圣恩准予开缺不日交卸回籍瞻望阙廷依恋无已稍有所见不得不为我皇上亟陈之谨胪列管见伏候圣明采纳一圣学之缓急宜权也我朝家法自经史而外如列朝实录以及国书清语骑射与各部落各国番语无不讲习所以通达古今综括文武统驭中外法至详也然当储宫养正之日岁月宽闲原宜同时并及我皇上以冲龄践阼日总万几间宸宫就学每日不过两时皇上天亶聪明文艺技能一涉必皆通晓但为时有限不能及骤则致功难骛于多则用心杂欲以圣学之大而立郅治之基非渐致其功而专用其心不可窃谓四子五经道法之统会也历代正史治乱之考镜也列朝实录谟烈之成宪也此皆心法所垂治功所赖万不可缓者也此外艺文暂缓岁时似亦未晚是宜按日而立为程于经史务在讲贯详明精求古先圣王心法治法无徒为章句训诂于列圣实录命儒臣恭择明白易晓者每日陈说一二事不可繁多庶几圣心渐渍于义理审察于事机而又檩遵祖训之昭垂将见圣德日粹圣智日开由此而博及艺能其为功必更易易且亲近儒臣之日多自无非几之贡尤端本正始之基也一议政之精力宜专也古者官盛任使以劝大臣故三公论道经邦不复亲及细务所以节其勤劳专其思虑也人之精神有限事繁则心纷心纷则虑扰虽资禀特异者亦往往以纷扰而致虞枢机为政本所关事务极繁尤非若公卿以下分任职司窃闻近日议政王兼理之事太多我皇上冲幼垂拱凡总理庶几其责在王行政用人事事皆须审虑宜使王励精夙夜广采博询得以凝一精神均平天下若派各差使自有诸王大臣在方今兵兴日久时事孔棘或军情猝至运筹策于顷刻之间或事遇疑难权利獘于百年之后应之稍有失当即挽回更费斡旋悉力殚心正在今日沈几内断尤赖深思多任一事即多费一心不宜以人分议政治事之时日而耗其虑事之精神也夫权势不可专者也思虑不可不专者也夫以至公至虚之心持亲王之大体复以有翼有严之体竭辅政之小心斯足以代圣主之勤而赞成中兴之业无难矣
一用人宜审也书曰明试以功又曰举能其官天下全才常少而偏才常多用违其才而曰天下无才非笃论也才窘于用而前日之能臣即后日之罪首尤非所以养天下之才也循名责实考绩程能不惟小臣之才不废于时抑且大臣之才愈宏其用即如保傅之任首重儒臣而大体粹然者或间诎于肆应汉之经济宋之理学罔非正人而从政临民一代中卓然表着者可以数计其余则大者为师傅小者侍经筵咸能裨补圣明佐成主德以此知任用儒臣重其德不必苛其才也若夫萧何馈运未闻参帷幄之筹韩信将兵岂可任关中之守黄霸名成治郡而为相不过庸才段熲功在平而立朝不免败节历观史册成昭尽盖缘人之资禀各殊才具互异学焉而各得其性之所近即用者当量其器之所宜也又或入仕之初任事各有蹊径如由吏员进者簿书或易于见长由军营进者地方或难于胜任由科甲出者优于文教而条令或不如吏胥由州县起者游升大吏而规模或不能宏远是在朝廷因而用之而全之耳臣非敢谓其中必无杰出之才投而效者但虑得人之少不敌偾事之多及至偾事欲姑容之既不能坐使旷官而不明赏罚欲罢黜之又必致没其偏长而难昭激厉用人不审于先其獘有不可胜言者臣愚以为不必任之太骤亦不必徒采其名宜令内外大臣于一切保举皆须实指所长既经确指何项才能自当观其实效傥其人后不职仍追论其原保之人不惟杜绝滥保亦以澄叙官方此非独三代以来以此为因才授任之良策也有虞之世圣同朝而稷契皋夔各司一事岂数圣人一移职守遂之无所见长哉用人之道固如是也伏愿皇上审度而加慎焉一听言宜断也近日天下多事全在得人而理而人之贤否视其心之公私心之公私见于言之诚伪以此察之百不失一矣夫地方安危系乎督抚各任封圻不相牵帅尤不可不慎选也从前海内承平督抚各任官圻不相牵涉迩来统帅界乎督抚之间或督抚与统帅主客互相抵牾或统帅与统帅彼此不免争执其间是非杂进邪正分途惟视批答之从违以决情之向背正人忧深君国披肝沥胆日仰望乎圣明小人计售奸欺丑正恶直亦隐探乎意旨抑邪崇正胥视此为转圈天下治乱之机莫大乎是所虑者天心广大概示优容邪正是非未即显示乎天下在皇上量同覆载即虞舜隐恶扬善之心原有默运渊衷独持权度未易为浅见所窥测者但正言迭进既蒙圣量之包涵邪论隐陈未禀干纲之决断君子隐怀过虑小人更私幸售欺傥邪说复进而再尝将正人被疑于三至阴阳消长辨之不可不早辨也纵或论事互相左右非触即背虑开水火之端朝廷不肯宣杨微寓和之意然理有曲直事有虚实包容则反启游移诘问则终难巧匿调停两可亦非盛世所宜也臣愚以为言杂进之时明辨从违自足以遏邪萌而扶正气除言官献替必须优之格外以开傥直之途其余论事论人孰是孰非立予分别是者即议施行非者严加诘责邪说不敢更端而进正人不至隐为所摇如此则老成之隐虑皆消众志之迟疑亦定是非邪正显然与天下共之朝廷之黜陟当而任用专治理蒸蒸日上矣伏愿皇上俯鉴臣之私忧过计以进道消道长之几则天下幸甚以上四条或事关治本或虑在几微虽土壤细流未必高深之能助而戴天覆地岂其覆载之相忘臣久病之余精神疲惫而微诚所积无日不如在君父之前辗转思维窃以为有所见而不为皇上陈之即伏处田园此心终觉负欠谨不揣冒昧缮摺驰陈伏乞皇上圣鉴训示
明纲议
君为臣纲父为子纲夫为妻纲此白虎通引礼纬之说也董子所谓道之大原出于天天不变道亦不变之义本之论语殷因于夏礼周因于殷礼注所因谓三纲五常此集解马融之说也朱子集注引之礼记大传亲亲也尊尊也长长也男女有别此其不可得与民变革者也五伦之要百行之原相传数千年更无异义圣人所以为圣人中国所以为中国实在于此故知君臣之纲则民权之说不可行也知父子之纲则父子同罪免丧废祀之说不可行也知夫妇之纲则男女平权之说不可行也尝考西国之制上下议院各有议事之权而国君总统亦有散议院之权若君国总统不以议院为然则罢散之更举议员再议君主民主之国略同西国君与臣民相去甚近威严简略堂帘不远好恶易通其尊严君上不如中国而亲爱过之万里之外令行威立不悖不欺每见旅华西人遇其国有吉凶事贺吊忧乐视如切身是西国固有君臣之伦也摩醯十戒敬天之外以孝父母为先西人父母丧亦有服服以黑色为缘虽无祠庙木主而室内案上必供奉其祖若父及兄弟之照像虽不墓祭而常有省墓之举以插花其上为敬是西国固有父子之伦也家富子壮则出分乃秦法西人于其子必教以一艺年长艺成则使之自谋生计别居异财临终分析财产男子女子皆同兼及亲友非不分其子也戒淫为十戒之一西俗男女交际其防检虽视中国为疏然淫佚之人国人贱之议婚有限父族母族之亲凡在七等以内者皆不为婚七等谓自父祖曾高以上推至七代母族亦然故姑舅姨之子女凡中表之亲无为婚者惟男衣布女衣丝锦燕会宾客女亦为主此小异于中国礼记坊记大飨废夫人之礼左传昭二十七年公如齐齐侯请飨之子仲之子曰重为齐侯夫人曰请使重见夫古有夫人与燕飨之礼因有流獘废之女自择配亦须请命父母且订约而非苟合男不纳妾此大异于中国然谓之男女无别则诬且西人爱敬其妻虽有过当有而其国家政事议院军旅商之公司工之厂局未尝以妇人预之是西国固有夫妇之伦也圣人为人伦之至是以因情制礼品节详明西人礼制虽略而礼意未尝尽废诚以天秩民彝中外大同人君非此不能立国人师非此不能立教乃贵洋贱华之徒于泰西政治学术风俗之善者懵然不知知亦不学独援其秕政敝俗欲尽弃吾教吾政以从之饮食食服玩闺门习尚无一不摹仿西人西人每讥笑之甚至中士文学聚会之事亦以七日礼拜之期为节目礼拜日亦名星期机器局所以礼拜日停工者以局内洋匠其日必休息不得不然近日微闻海滨洋界有公然创废三纲之议者其意欲举世放恣黩乱而后快怵心骇耳无过于斯中无此政西无此教所谓非驴非马吾恐地球万国将众恶而共弃之也
正权议
今日愤世疾俗之士恨外人之欺凌也将士之不能战也大臣之不变法也官师之不兴学也百司之不讲求工商也于是倡为民权之议以求合而自振嗟乎安得此召乱之言哉民权之说无一益而有百害将立议院欤中国士民至今安于固陋者尚多环球之大势不知国家之经制不晓外国兴学立政练兵制器之要不闻即聚胶胶扰扰之人于一室明者一闇者百游谈呓语将焉用之且外国筹款等事重在下议院立法等事重在上议院故必家有中赀者乃得举议员今华商素鲜钜赀华民又无远志议及大举筹饷必皆推诿默息议与不议等耳此无益之一将以立公司开工厂欤有赀者自可集股营运有技者自可合伙造机本非官法所禁何必有权且华商陋习常有藉招股欺骗之事若无官权为之惩罚则公司资本无一存者矣机器造货厂无官权为之弹压则一家获利百家仿行假冒牌名工匠哄谁为禁之此无益者二将以开学堂欤从来绅富捐资创书院立义学设善堂例予旌奖岂转有禁开学堂之理何必有权若尽废官权学成之材既无进身之阶又无饩廪之望其谁肯来学者此无益者三将以练兵御外国欤既无机厂以制利械又无船澳以造战舰印欲购之外洋非官物亦不能进口徒手乌合岂能一战兵必需饷无国法岂能抽厘捐非国家担保岂能借洋债此无益者四方今中华诚非雄强然百姓尚能自安其业者由
朝廷之法维系之也使民权之说一倡愚民必喜乱民必作纪纲不行大乱四起倡此议者岂得独安独活且必将劫掠市镇焚毁教堂吾恐外洋各国必藉保护为名兵船陆军深入占踞全局拱手而属之他人是民权之说固敌人所愿者矣或谓朝廷于非理要求可诿之民权不愿此大误也若我自云国家法令不能制服彼将自以兵力胁之昔法国承暴君虐政之后举国怨愤上下相攻始改为民主之国我朝深仁厚泽朝无苛政何苦倡此乱阶以祸其身而并祸天下哉此所谓有百害者也
考外洋民权之说所由来其意不过曰国有议院民间可以发公论达众情而已但欲民申其情非欲民揽其权译者变其文曰民权误矣美国人来华者自言其国议院公举之獘下挟私上偏徇深以为患华人之称羡者皆不加深考之谈耳近日摭拾西说者甚至谓人人有自主之权益为怪妄此语出于彼教之书其意言上帝予人以性灵人人各有智虑聪明皆可有为耳译者竟释为人人有自主之权尤大误矣泰西诸国无论君主民主君民共主国必有政政必有法官有官律兵有兵律工有工律商有商律律师习之法官掌之君民皆不得违其法政府所令议员得而駮之议员所定朝廷得而散之谓之人人无自主之权则可安得曰人人自主哉夫一哄之市必有平盗之中必有长若人皆自主家私其家乡私其乡士愿坐食农愿蠲租商愿专利工愿高价无业贫民愿劫夺子不从父弟不尊师妇不从夫贱不从贵弱肉强食不尽灭人类不止环球万国必无此政生番蛮獠亦必无此俗至外国今有自由党西语实曰里勃而特犹言事事公道于众有益译为公论党可也译为自由非也若强中御外之策惟有忠义号召合天下之心以
朝廷威灵合九州之力乃天经地义之道古今中外不易之理昔盗跖才武拥众而不能据一邑田畴德望服人而不能拒乌桓祖逖智勇善战在中原不能自立南依于晋而遂足以御石勒宋弃汴京而南渡中原数千里之遗民人人可以自主矣然两河结寨陕州婴城莫能自保宋用韩岳为大将而成破金之功八字军亦太行民寨义勇也先以不能战为人欺刘錡用之而有顺昌之捷赵宗印起义兵于关中连战破敌王师败于富平其众遂散迨宋用吴玠吴璘为将而后保全蜀之险盖惟国权能御敌国民权断不能御敌国势固然也曾文正名为起家办团练矣其实自与发匪接战以来皆是募勇营造师船济以国家之饷需励以国家之赏罚而以耿耿忠义百折百回之志气激厉三军感发海内故能成戡定之功岂团练哉岂民权哉
或曰民权固有獘矣议院独不可设乎曰民权不可僭公议不可无凡遇有大政事诏旨交廷臣会议外吏作绅局公议中国旧章所有也即或谘询所不及一省有大事绅民得以公呈达于院司道府甚至联名公呈于都察院国家有大事京朝官可陈奏可呈请代奏方今朝政清明果有忠爱之心治安之策何患其不能上达如其事可见施行固朝廷所乐闻者但建议在下几择在上庶乎收策之益而无沸羹之獘何必袭议院之名哉此时纵欲开议院其如无议院何此必俟学堂大兴人才日盛然后议之今非其时也
审机说
苏老泉云无权无以成天下之务无机无以济万世之功机可乘而不乘是谓失机机不可动而妄动是谓逆机逆机者虽鸱张于一时必颠仆于转瞬失机者但因循于一事将舛错于全图是故机之所在其未发也若蓄水若藏雷其将发也若盘鹰若立马其既发也若掣电若风顺之者昌逆之者亡得之者胜失之者败其大较也日本之飘为中国患至明季而益甚然大都以数百人或千人阑入中国吴越齐闽各口岸肆行杀掠饱则扬去未始有大志也国初皇灵震寰瀛不波海国么么鼠窜兔伏通商以来渐渐夜郎自大然犹未敢奋臂当车投卵击石显然与中国为敌者则以顺逆之势胜负之数判若黑白不待智者而后知恐轻于尝试其机一发而不可收也后因中国海疆多事遂小试其术于琉球其意以为事成则得尺进尺徐俟后图事不成则俯首下心仍无所损于其国袛以时事孔艰遂使倭奴猖獗其得琉球也幸也乃彼既得琉球之后遂以为天下事皆可以力取而莫我制也于是异器械易服色讲富强之术行诡谲之谋羊狠狼贪复有高丽一役夫琉球之于日本仅襟带之国耳高丽则进取之路也襟带之形成则肘腋之患去进取之路得则门户之势成人藏其心不可测度倭奴之肉其足食哉不知日人之欲得高丽百倍于琉球而中国之重视高丽亦百倍于琉球诱执我藩王中国其能听之乎占据我属地中国其能听之乎击我舟师坏我商务中国其能听之乎今者皇怒赫然声罪致讨陆路则有文将军宋军门之师水路则有丁军门之师驻高则有叶聂二军门之师数万貔貅外攻内扼行见韩王可以复位兵饷可以责偿固中土之藩篱息诸夷之窥伺彼肇衅之倭奴非沙虫即灰烬耳而吾谓机不可失者则不在靖高之师而为捣日之举并不仅在捣日之举而遂为复琉之谋以中国之兵计之多于日兵者十之八以四制一统以良将以六自守防军而外兼设游弋之师则谋出万全势在必胜者也当日人夷灭琉球之日中国苟命将出师大张挞伐彼将覆亡之不暇岂复有今日幸蒙圣主宽仁宰臣持重不欲劳民动众俾釜底游魂得延旦夕之命将使相安无事亦不忍遽启兵端乃得陇望蜀陷我屏藩倾国出师兵志所忌仓库空竭后继为难我以水陆诸军与之相持于高境多方以困之出奇以胜之而别命一元勋宿将有威望者简南北洋精舰劲旅自为一队直抵东瀛批亢捣虚舍舟而陆径薄城下彼欲撤驻高之兵回救则我兵尾而追之并预檄各海口游弋兵轮遮而击之则彼进退无路势不为城下之盟不止于此而琉球之复直反掌间耳至于琉球既复其国王有后则立之无可立则改为郡县遥属于台湾而驻以重兵就其地之所出以供官兵之俸饷当无不给之患高乱既靖亦以劲旅驻之如此则不特可制日本而并可预防俄夷我武维扬声震无外使四夷知中国之向之不争琉球者非弃琉球也匿其机而不露也今之必争高丽者非厚高丽也触其机而必废也虑远谋深一劳永逸其中顺逆胜负之机有可持烛而照操券而定者愿以质之当世留心时务之君子
政本
正本清源疏道光三十年
窃惟我皇上御极之初特谕臣于用人行政据实直陈此达聪明目之盛心也臣学识譾陋惧不足以仰承清问伏念为治必澂其源而后可以清其源必正其本而后可以治其末所谓本者在皇上精微渊默之一心而所以涵养此心以握用人行政之原者学而已矣臣尝恭读圣祖仁皇帝文集伏见御制干清宫读书记津津乎言学之有得又见御制宫中日课记孜孜乎言学之有恒从古帝王论学未有如斯二篇之亲切而简明者臣知皇上久已服膺而诵习矣盖学尝有所得而后存诸心者日益高明措诸事者日益正大臣伏愿皇上逊志时敏缉熙光明虽几务至繁必求学之何以有恒虽时世异宜必思学之何以有得本心法为治法由知言以知人正本清源而所谓人存政举者在是矣臣管窥蠡测谨就时务胪举四条自知涓流撮壤无补高深亦庶几千虑一得之献耳臣不胜悚惶待命之至一曰通言路皇上虚己听言而臣以纳谏之说进是赘也顾臣所喜者言路之宏开所虑者即在言之竞进从来言官论事易致人主之疑或以激切为沽名或以指陈为干进或一言失实而概自为虚诬或一事偶泄而遂指为威福故始则乐闻后乃厌听者往往有之今谕旨令言者虚公详慎毋偏毋私臣以为皇上以大公至正之心听言谁敢以偏私之说尝试者惟在圣心推之以诚使上德下情常相通而无壅蔽耳昔唐臣陆贽有言谏者多表我之能好谏者直示我之能容此听言不倦之要也至朝廷好纳谏而幽隐未尽通者其故有二守令知民隐能言而不得言科道顾外转欲言又不敢尽言其所以转移于内外之间者在皇上有以鼓舞之耳谨按国初之制知县每行取入为御史后部议以升转太速罢之然当时如陆陇其彭鹏郭琇辈清风亮节照耀古今则行取得人之效也今旧制未能骤复若于县州引见之便择其清廉练达者特简数人置之言职庶几吏治之清浊民情之甘苦愈得上闻或亦决壅蔽之一助乎若夫献可替否当责大臣大臣朝夕论思情亲地近不待政事阙失而可以匡救于几先不必文字条陈而可以转移乎主听言路之通塞人才之消长恒必由之臣未见上有虚怀纳谏之君下有集思广益之相而天下犹有未安未治者也一曰省例案古者之治任人后世之治任法任法既久则法所不及而奸生夫古之周礼今之礼部则例也古之吕刑今之刑部则例也无如今日之例愈修愈多愈祈愈歧而愈不足于用于是有例者用例无例者用案夫案者何也偶办一事而与例不符非斟酌尽善而奏明立案者也故不特堂不能周知即司官何尝记忆独吏胥得以窟穴其中高下其手夫外省胥吏舞文犹有部臣駮正各部胥吏舞文更谁复駮正者此所谓城狐社鼠者也臣窃计六部之案散在各司若由各堂官通饬司员将案卷尽数查明凡为例之所无而将来可以比照援引之案悉行检出去其重复歧误者则为数谅亦无多每件盖用堂印编册摘由临用之时对不许吏胥以册外稿件概行援引由是以一司之员习一司之例即管一司之案庶几上官易于责成而胥吏无从鬻法至吏兵二部例案动涉之事尤宜乎恕以协人情简明以除蠹穴夫国家法令所垂处分虽严人谁敢怨无如例案多歧奸滑之吏消息潜通虽有处分夤缘避就其莫逃吏议者非悃愊而不善弥缝即清廉而无可打点者耳臣为人才惜而兼为国法惜相应请旨饬下吏兵及各部力行厘剔于案之歧误者不追既往立即毁除即例之苛细者慎于将来亟为更正虽一屑之事而奉行画一所以省事者无穷矣
一曰宽民力地方水旱偏灾势不能免国家蠲恤之典惟期实惠及民故虽费钜万帑金而不惜乃臣闻各省州县有于报灾之后未奉文蠲免之先尽力摧征以图肥己者臣在衙门见河南省奏销文册道光二十七年开封等属蠲免钱粮款内有急公花户递完解司银四千余两应抵次年正供臣思报灾之处一概停征原有定例灾荒之地民力自必拮据即一二良民先期输纳何至盈千累百之多急公花户之名向所未闻例亦不载夫州县巧立名色以催科溢额为能此风已不可长若恩旨蠲免之款私自催征各以些少解司为告发藉口地步则其罪尤在不赦再据直隶册报旗租项下道光五年减免重租案内有花户长完之银应抵六年正赋乃直至道光二十七年尚未抵纳是州县所谓长完留抵者大都虚语耳近京如此远省可知应请敕下各该督抚严密访查既蠲免何以透完即透完何不抵纳并请旨通谕各直省如有屯膏殃民者立即从严参办并将急公花户之名永行革禁庶民困少纾矣一曰重国计今日上下皆戚戚忧贫臣以为贫不足忧也亦别无生财之术也但就国家所自有之财而理之而何贫之足患今正供所入地丁盐课关税三者为大宗臣尝取会典计之三者岁额所入盖四千五百万至于岁出之数合京中额支与各省经费十二款不过三千五六百万加以河工诸费大抵岁出在四千万以下是每年可余四五百万也而臣见户部山西司总册道光二十一二两年三项实征皆止三千八百余万即二十五年亦止四千万有奇是每岁常不足一二百万也幸而时和年丰尚且不足若遇水旱偏灾振贷之费更何所出乎臣尝综今昔出入大数计之盖今之视昔绌于入者二溢于出者一各地丁岁额三千二百余万迩来实征四千八百余万可余千余两虽事之偶然而岁岁轮流请缓此何说也盐课岁额七百四十余万迩来实征常不及五百万生齿日繁销盐日绌此何谓也河工之费嘉庆时袛一百余万两当时值钱一百余万串迩来增至三百六十余万两而银价倍加是七百余万串矣四十年间增至五倍此又何说也入者日少出者日多习为固然置之不问而思为一切苟且之计何如取吾自有之财而理之今理财者皆曰银贵钱贱故地丁盐课征收不足然河工岁科无非用钱未闻以银贵而减修防之费者则积习未除故也应请旨责成户部诸臣就地丁盐课河工三者比较今昔情形详悉讲求地丁何以岁岁请缓盐务何以处处绌销河工何以年年报险必得其獘之所在而革除之夫古之理财者或为国计簿或为会计录务使朝廷共见共闻今每岁度支出入除户部外不得与知赋役全书只有从前岁额故臣工虽众口忧贫而实不解所以致贫之故可否敕下户部每岁取京外实入实支各款编一总散简明册籍照刑部秋审册之例进呈之后刊发九卿科道衙门使正供出入乘除灼然共见庶几策力或有可匡司农之不逮者亦今日之急务也抑臣更有请者户部事务极重极繁朝夕讲求尚忧不给今满汉尚书侍郎或在军机或直内廷堂属颇相暌隔遇事而欲调查案卷同堂商酌势已不遑财赋之准駮委于司官者半矣司官清慎勤干者无多既令坐司办事又须各处回堂案卷之钩稽委于胥吏者又半矣以宫府内外职掌繁多势不能不需人以兼摄然部务紧要事繁者必须三四人事简者亦须二人时时入署然后可期共济以责其成功前者钦派刑部侍郎周祖培为会试知贡举因刑部事繁特旨改派仰见皇上慎重部务之意臣思刑部为刑名之总汇户部为度支之总汇繁重相同惟皇上时时留意农司则国计幸甚民生幸甚以上四条广谏诤以除隐蔽而省文法以涤繁苛宽征敛则民留有余谨度支则国无不足荛之献出自愚诚伏乞皇上圣鉴采择
端本慎始疏咸丰十一年
窃臣惟为治之道治末莫如正本敬始乃可图终圣天子政方新宏开言路臣谏但备位何敢缄默自安管蠡所及敬为皇上陈之一考典章以维治法也自来人君出治必本成宪旧章以为斟酌损益我皇上冲龄践阼皇太后亲秉大政佐理可藉臣工裁决必承懿旨虽神聪天授究宜博采古今以资法守臣愚以为宜请旨饬下翰林诸臣于列圣实录宝训敬谨寻绎其尤为简明切要者恭纂一编更于汉唐以来母后临朝各事实择其可法可戒者不假修饰据史直书汇为一册恭录进呈皇太后听政之暇即由各衙门值日之卿贰诸臣轮班召对隔帘侍讲上溯谟烈之昭垂旁及历朝之得失剀切敷陈悉归睿鉴似于为政大本不无所裨抑臣又闻在昔名臣大儒勳猷学业往往以母教而成揆之宫闱应无二理皇上问视之余恭承慈训于深宫阿保之时即以抑窥祖训广议前闻其裨益圣学较之讲读外庭更为亲切此臣所愿诏饬儒臣集议以举行者也一简近习以圣躬也古之王者太子既生孩提有议三公三少明孝仁礼义选天下之端士使与居处所以资辅翼也矧乃皇上年在幼冲微特言动起居有籍匡弼即饮食寒暑亦赖扶持皇太后抚育恩慈自必无微不至而臣犹有所陈者臣窃见富家大族以髫龀之儿委之仆婢往往饮食不节疾病易生嬉戏无时纵恣成性儒素之家稍知教养节其嗜欲谨其嬉游每易长成亦多驯谨又民间小儿每谨防出痘之疾于十岁以内多以方药服食洗浴渐亦有验而其要尤在滋味淡泊寒煖适宜间或不出出亦无患此又谨疾之明效圣天子九重端拱原不可与闾里小民同年而语而推之调摄之理或不殊途伏惟皇太后庶务亲裁皇上勤学宵旰所以保圣体者惟在左右得人凡侍御仆从悉皆敬慎老成庶能饮膳有节游豫有时言动有仪笑嚬有法总期将顺匡救慎密周详则调护圣躬即可以涵养圣德至若近支诸王子弟有年当就傅而纯谨性成者或宜简派数人更番侍读则圣学就将亦可稍资启发在昔成王有过则挞伯禽此当日不得已之权宜而未必非后世之良法汉贾谊云天下之命悬于太子其言至为危切我皇上御临大宝无有万方又非储副青宫所可拟议臣奏屑迂拘若大臣言之未为体要而司谏小臣迫于愚衷不敢不冒昧以陈之者也一任重臣以专责成也自来国家庶政必藉辅臣以图治理是以前代有宰相枢密之名至我朝特设军机处而以大臣仕其事此即宰相枢密之任责至重也即如从前载垣等三人不臣之罪姑不具论而三人者其始皆未在军机大臣之列究其所以干预政柄者未必非由匡赞诸臣唯阿取容一无建白因之三奸佞逞其便给之才窃弄威福此则当日之伴食中书实阶之厉臣愚窃谓枢密重地苟非其人虽亲贵不容越俎而既居其位则责无旁贷事有专归前奉谕旨特授恭亲王为议政王大学士柱良等均任军机大臣在该亲王大臣惩载垣等三人之专擅弄权断无不力矫其獘而臣所虑者转恐敬畏太甚损其纯诚应请特降谕旨凡内外大小政务悉归谋议务期虚心延访守另匡勷母避形之小嫌共矢公忠之大节庶几辅政之初已令宵小知所敬惮庶事有所纲维至一切政令及臣工章奏非事关机密皆宜明白晓示使天下知所服从一洗欺蒙粉饰之习傥借施偶有未协中外臣工皆得补阙拾遗随时陈奏不特亲王大臣等无由自护已非即已奉纶音且不难收回成命伏维我皇上继位冲年绍二百余年之统绪抚二万余里之土疆遗大投艰责任綦重皇上一日未能亲政则一日责在皇太后即一日责在亲王大臣方今内忧虽去外患未治吏治因循民生愁苦盗贼充斥府库空虚挽回补救将何以力济时艰此则臣之愚忱所为日夜长虑而却顾者也臣为端本慎始起见是否有当伏祈皇太后皇上圣鉴
培国脉肃政体疏道光三十年
文瑞
窃维总理天下之道首在端本清源而立纲陈纪要期臻于一是自古圣帝王兢兢业业未有不忧勤惕厉而能成其郅治之休者也语云为君难书云后克艰厥后盖人君者以一身而统天下措施庶政诚有其甚难者古今治乱之机每争于忽微必慎之又慎也恭维我皇上体元建极锡福绥民四海九州皆仰望而升平之治然从古治功之极盛皆由初政之始基而揆其本源亦不过数大端足扼其要谨胪列四事曰选贤才以资辅弼明赏罚以昭劝惩任听纳以察得失谨调摄以卫圣躬请分晰为我皇上言之夫郅治以得人为先有治法尤在有治人人存而政斯举然大臣法则小臣廉欲立政而序百官必自大臣始人君日夕不遑于臣工优劣安能周知大臣者以道事君进贤退不肖实其专责故内而宰衡外而督抚足以总其成而收其效也宰衡得人斯能公忠体国而黜陟攸宜内则贤臣日进矣督抚得人斯能清正爱人而举措悉当外则循吏日多矣如是中外安有不治者然此尤赖我皇上遴选而简擢之也是善用人者必先知人知之深斯用之当耳且人之流品不一知之亦不易矣轻躁者喜事喜事则好为纷更终必致于情事模棱者畏事畏事则每涉因循势必致于误事其甚者则苟同谐俗务为柔媚当利害得失之际遇有筹画不曰拂上意则曰碍人情事事委过君上而已博宽厚之名缄默之外无他长也承顺之外无他术也观其似亦未见其显然贻误也不知职事已为之渐废人心已为之渐坏纪纲已为之渐弛而天下阴受其祸矣夫建大业定大策决大疑非才能何以克济徒以将顺为长有事则一筹莫展是上有励精图治之主下无实心任事之臣古今同此一慨也伏望皇上振兴臣节整饬官常于专任之中寓慎简之意庶良才日聚辅弼得人矣刑赏者驭世之大权赏一人而天下咸劝罚一人而天下咸服功必赏而过必罚惟断乃成也自古立政大端无踰于此虽尧舜禹汤文武之圣亦不能舍此以为治后世未尝无赏罚而究不能有劝惩者赏不当赏而罚不必罚也盖赏不当赏则开臣下希冀之风而妄想者有之罚不必罚则启臣工轻忽之渐而幸免者有之夫如是即受宠荣者未必知恩而脱法纲者更无所忌于以知立法之必宜信也虽然赏固不宜过而罚或邻于苛则适成刻薄之治伏愿皇上建中出治斟酌合宜一行惠而不遗不滥一施威而无枉无纵斯天下服教畏神无不劝惩矣
国家慎选台垣以资谏诤原欲其启迪匡弼也伏读天聪十年恭奉上谕凡有政事背谬及贝勒大臣有骄肆慢上贪酷不法无礼妄行者许都察院直言无隐即所奏涉虚亦不坐罪倘知情蒙蔽以误国论圣训煌煌垂千古矣近来官常率皆因循清操有所不讲凡在科道岂无闻知而缄默者居多迩者恭奉谕旨令陈时事仰见圣怀若渴葑菲不遗中外无不相庆然而进言者众则听言尤难疏逖小臣各抒己见或言事过于切直或论人涉于激烈或屑无关大体或识虑不免卑微在皇上如天之量善则从之否则置之而已若乃以一己之爱憎而进退夫人才以一心之好恶而议论夫政事或党援是引而涉夤缘或举劾失宜而徇情面亦有庄言正论似忠诚而言与行违徒工欺饰我皇上聪明天亶烛照无遗又岂能稍有疑惑特恐浸润之谋蒌菲之行实有难于察者伏望皇上听言观行监空衡平嘉猷嘉谋则见诸实事假忠假信则黜之当前干纲独断而权不下移则良言日萃而匪言自无入矣稽古圣贤学问莫切于修身正心诚意皆修身之事也经云自天子以至于庶人壹是皆以修身为本圣人垂训之意深矣夫以凡民不过一身一家犹以修身为要若夫天子之身上则宗庙社稷所倚赖下则中外臣民所托命承先裕后关系非轻固尤以修身为本图焉历观今古听政之勤我朝为最矣批答章牍接见臣工凡政务之大小钜细皆上宸衷洎乎祀典朝仪礼节繁重无不躬亲将事是天下任事之劳未有过于皇上者而天下用心之苦亦未有过于皇上者虽天体至健原可措之裕如而圣躬持劳允宜时加慎重伏愿皇上起居必适寒燠必调以敬身爱身为修身之道斯圣体臻康和而庶政益昭美备万年有道之长皆基于是矣凡此数端悉为要务伏乞皇上俯加采择不胜战栗待命之至
道光三十年三月十一日奉
上谕左副都御史文瑞奏陈四事朕详加披阅所论剀切真挚深协朕怀并录进干隆元年左都御史孙嘉淦三习一獘疏其论为君之道洵属切直精深堪为听言临政之助台端为言路表率文瑞首进谠言朕虚怀纳受谅九卿科道断不缄默畏葸负朕谆切求言之意也钦此
欲御外侮宜修内政说
近日朝廷鉴于大局之日颓人材之消乏于是有改科举设学堂之谕有令各省督抚资遣学生出洋肄习实学之谕凡以为育材计也然此皆治本之策其收效尚在数年以后若欲使民心固结疆宇乂安使治民之官咸有振刷精神之象受治之民咸有鼓舞作新之意因之外人之觇国者见我国政治清明朝野上下同心一德有旦夕改观之效有蒸蒸日上景状遂以辑其藐视之意剖割之念则非合政府疆臣之精神材力悉力以修内政不可此固急则治标之计而不容或缓者也夫以今日中国之内政疲敝已极有如人蓝缕之衣跣足行荆棘中触处挂碍又如将圮之屋千孔百漏不可修葺故如匪类之滋扰盗贼之横行刑狱之偏颇税厘之苛暴捐输之重财用之浮靡官长之贪疲吏役之诈扰兵制之废弛商务之衰落士民之困苦闾阎之怨咨几于无一事可称善政无一事不露败象非特足以酿内乱抑且足以致外侮非可苟焉已也夫古人有言内治修然后远人服以至浅之理言之欲人以何等人待我必先视我以何等人自待欲人以何等人待我之民必先视我以何等人待其民理有固然不容强也有如在上海之西人近者颇有殴辱华人之事琪林一案尤为众所指目其实租界内外各流氓何人不滋事何日不殴人在上者既置之不闻不见虽日言惩治何究尝实力奉行被殴者知空官之无济于事也则亦相与茹苦含冤隐忍而罢夫以我华官长之轻视民命如此我华同类之自相鱼肉如彼则又何怪西人之藐视吾民动遭凌辱哉间尝谓西人与华人交涉其种种不合理之事往往自华人启其端而后西人从而效之或更甚焉近岁州县官颇以教士干预词讼为苦夫教士干预词讼诚为理所不应然居乡之绅士不有专以出入公门结交官长受苞苴说人情为事者乎为州县官者不有受绅士之贿托任情枉断者乎然则教士之庇护教民干预词讼固有所受之矣又如督抚大吏有用人行政之权者也然近今督抚每以情面之重轻为用舍之权衡于是为下吏者但能得权要尺一书以干求督抚则美缺优差无不如愿以偿于是今岁盛传某省教士有为州县保留本任者某省员有为华官干求差事者在州县固不足论即彼教士西员亦不足深咎毋亦督抚大吏平日簠簋不饬情面太重有以召之乎孟子曰夫人必自侮然后人侮之即此二事以观固知亚圣之言乃千古之至言履霜坚至其所由来者渐矣然则中国今日殆非整饬纪纲破除积习使天下官吏洗心革面无以御外侮而收自强之效也谋国者当亦有取于斯
内政以弼教明刑为要论
我朝近沿明制远绍周官设吏户礼兵刑工六部于京师其外者则自方面以至府厅州县分理庶事号曰六房政无钜细咸统于兹其本在于内修其效极于外攘盖一以贯之矣是故谈经济者率以六官为纲纪二百数十年以来设官分职之法善矣而设科取士之制则犹未当进士举人有科无目士不务经济而究心于章句帖括之末从事于试帖小楷之微学与仕判然为两事洎乎天下多故正途不足任担荷乃更开捐纳之例而仕途益杂政事益嚣内忧益丛外患益集自粤寇平后至今三十余年时事日非其咎原实坐此也兹者圣明奋发侧席求贤可臣下之请开经济特科区其目为六首内政次外交次理财经武格致考工救时之道备尽于兹而以内政为先尤得务本探源之制第思内政之所包广矣六官之事皆内政也即六官以外之新法亦罔不定于内而施诸外今既区内政于外交理财经武格致考工之外则如农田钱法盐漕矿政之隶于户部者应归入理财自陆兵海军武备武试之隶于军机处兵部者应归入经武目河工海塘水利铁路之隶于工部者应归入考工目至外交为今时最要则总理各国通商衙门所专司不仅旧设之理藩院也格致为富强之本则中外学堂所讲求不仅旧设之同文馆算学也舍此而言内政惟吏礼刑三部所隶之事矣政治之原端本君德初不隶于部务今皇上天亶聪明勤于典学固薄海臣民之福启心沃心惟师保大臣即拾遗补阙亦谏官职也非草莽微臣所敢妄僭君德懋矣所相与有成者惟臣道计典察司于吏部所望六官之长暨封疆大吏能遵历次圣谕破除情面实力奉行则澄叙官方之道在是矣由此而求内政之要其礼部所司之教化刑部所司之刑法乎各省学校教化之地也各属教职教化之官也士子肄业不于学舍而于书院则学校已有名而无实今制将改书院为学堂而学舍仍置诸度外似非所重名实不若以各属书院出息拨充学堂经费各省大吏集通省广文先生而甄别之去其老惫者废疾者文学荒疏者而留其壮年有学识者为学堂监院学识优异者即充教习其未逮学堂之处则责令周行乡镇宣讲圣谕劝勉民庶庶令教化之官各尽其职若夫刑赏者国之大柄也当赏而不赏则民不劝不劝则为善者少当刑而不刑则民不惩不惩则为恶者多民少为善犹之可也民多为恶岂其可哉今如叶志超等诸将帅之当刑人人所知也战败当杀失地当杀损国威当杀废军实当杀乃竟三历朝审而不杀而台谏诸公亦曾未有人焉言其不可不杀嘻异矣此而不杀是国家无刑也是使后之为将帅者相率而解体也是使海内豪暴不逞之徒藐法纲而思侥幸也如是则中国之祸乱何时已哉而又何内政之可言哉今微臣谨遵本年六月初八日电传中外时事均许据实昌言不必意存忌讳之上谕敬贡所知以为我国政府告
皇朝经世文四编卷二治体
富强
中国富强策
方今中国之大患有二曰贫曰弱贫则欲举行诸善政而力有不能弱则欲防制诸外国而势有不敌夫欲救贫弱宜亟筹富强而筹富强者宜戒窃旧说袭腐谈所贵削空言归实际愚之策富强也敢任能言而能行似为尽美而尽善且决有利而无獘诚可操券而责效焉侧闻圣主励精图治大臣荩画贤劳乃欲求富强而尚未富强者以第即中国以策之未兼外国以筹之也夫第即中国而策之则既患贫矣贫则欲率行诸善政如兴水利开矿务练劲兵政非不善也而无如度支不裕经费维艰则力不能行也于是富而不谋贫将莫救伊于胡底长此终穷乎又既患弱矣弱则欲防制诸外国如严海防备铁舰精火器多水雷谋非不工也而无如兵饷尚难巨筹防不易则势不能敌也于是法俄挟制中国懦孱远虑可危近灾不畏乎如是则几于束手无策乎非也然有策焉策在兼外国而筹之夫以一中国而欲防制诸外国则难而合数外国以防制诸外国则易且以一中国自谋富强则难而合数外国以共谋富强则易请详陈其策请先以诸外国情形论之东之日本尝开衅于台湾矣是宜防北之俄国尝启隙于伊犁矣是宜防若西之诸国论其大者法国横英国狡美国驯德国新胜而锐法以兵立国尚武故横英以商立国尚谋故狡美以农立国尚慎故驯德新胜法故转弱为强尚忍而气锐夫中国之与此数大国也英尝与中国屡战于粤燕江浙矣是宜防法尝与中国为难于天津越南矣是宜防惟美国驯未尝与中国开兵端是宜结好而与为援德国先忍而后锐能合日耳曼与澳国并力败法而转弱为强此法国之正中国之援也且德与中国亦未尝开兵端宜结好而与为援也夫德既能合日澳以败法中国正宜仿之合美德以防法制法也且防俄制俄也且夫合美德可富强合美而富策在借美巨金以策富愚力能任借美国之三千万金焉昔左爵相之借英国金也岁利重至一分今愚之借美国金也岁利轻可减至七厘则轻重悬殊矣借其金可以开诸矿借利薄而矿利厚也国可富借其金可以铸洋钱借利薄而铸利厚也国可富借其金可以设银行借利薄而行利厚也国又可富借其金以造铁路驰火车则各省之产通行而至速焉商之获利厚即国之税利薄借利薄而铁路火车之利厚国愈可富也此借美国金使中国富之策也又合美而强策即在借美金以造铁路行火车盖铁路火车不但可使国富也而且可使国强既有铁路火车则此省用兵可传电报瞬调他省之兵日驰数千里速援如此则天下之兵额可十减六七即国家之兵饷可十减六七饷减则国富兵速则国强一举而二善备焉夫水师既有轮舟陆军又有火车则此海口有警即可传电报檄他海口水师乘轮舟驶援此直省有警亦可即传电报檄直省陆军乘火车驰援不必处处驻重兵糜巨饷减兵减饷而可富可强则电报与轮舟火车之功也而要非借巨金则不能举行也惟借之则无财而有财矣可富而可强矣若借德国金大亦如此
今夫借二国之金更有裨于中国自强者二国以巨金借与中国利在是即害相关二国与中国即安危共之矣如他国挟制二国必为解纷如他国用兵二国必为相助是中国借千万金兼得二国助也不但可立富而且可永强也至借银而开矿中国五金之矿及煤矿各省未开者甚多利之厚人皆知之可毋赘矣使煤铁诸矿尽开则中国火轮舟不向外购煤中国制造局可不向外购铁自此中国之银可以少流出外国矣乃如外国之轮舟制厂日久矿竭用歉转向中国来购则尤致富之一策也至铸洋钱之利每洋钱一枚计重七钱二分而兑钱则价值加溢焉故英洋西国名为嚜士凡南美国运洋钱出口每千元纳税银四钱如此重税尚可获利则铸洋钱之利厚可知矣至铸法或仿日本之式面则为龙字列年号纳税征皆用之与外国洋钱一律用之既可通行各省亦可通行各国也至设银行于各口各国可权子母兼设洋行于各口各国广通货财其利非一言可尽既借轻利而获厚利且银行则可分年以偿二国之利息洋行则可流通以夺各国之利权铸洋钱即于银行中铸之尤银便而费省至于行规宜照外国之法司事连环保结不得移用分毫可保有利无獘焉至造铁路行火车之大宜先自京师而达天津海口如是则陆路之火车与海口之轮舟相接而水陆货物通行捷矣再由京师而至河南夫河南居各省之中于此建铁路可以上达京师可以分达各省至河南之怀庆府尤为水陆冲要各省通衢造之而各省之诸矿皆开即火车载行至为神速而诸矿之利源益无尽矣惟矿务宜使借银之正使兼主之以借银与开矿事本相形权宜归一以免掣肘以免纷岐使昧者为之用违其才易至误事凡人各有所长用人宜用其长所谓耕当问奴织当问婢也否则如彼筑室与道谋成效难收非徒无益而且有损矣或疑借三千万巨也谈何容易恐难其人虑一言未必能行二国未必见听不知无虑也是有法焉非无人焉敢自任能言能行焉能行此事且实更有人焉尝与二品衔江苏候补道容闳纵论其事闳力任能为以闳尝出使于美国美国之君臣素信其言也惟如此大事必须入奏上达圣听必须尊亲之大臣上疏而恺切详陈更宜总理之衙门奉旨而行文照会订约其国王给凭于正使如闳为正使闳言必得荣为副使相助为理可决必成闳自知美国之君臣信之闳兼知荣则德国之君臣信之也若副使不得其人意见相左则偾事矣至于办法闳与尝窃拟之拟请于二国贷银三千万两分为二十年偿岁息以只七厘为限偿银以第六年为始以此巨为创造铁路之用是为兴利之大宗恐二国疑信相参则请即以所成铁路为质其铁路未成之前则先以此银为开诸矿铸洋钱设银行等用亦可获厚利以偿彼薄利也此为中国筹富强兼外国而筹之也此银分二十年偿清此二十年内二国既结好贷银二国必遇事相助是可保富强而长治久安也且偿清之后则二十年中所获厚利所存余银定不赀矣或百万或千万或万万皆中国之实银矣此策行则无银而有银既富而且强绝无虚言确有实际千万可以立致二国从此益和他国设或见欺二国必为力护不但兵强国富而且长治久安似属可行大有裨益惟分居逖莫贡刍荛所望亲王大臣垂鉴而代呈圣主若邀俞旨得以试行天下幸甚微臣幸甚
</div>
    <div class="pagination">
<a href="皇朝经世文四编_page7.html">上一页</a><span>...</span><a href="皇朝经世文四编_page3.html">3</a><a href="皇朝经世文四编_page4.html">4</a><a href="皇朝经世文四编_page5.html">5</a><a href="皇朝经世文四编_page6.html">6</a><a href="皇朝经世文四编_page7.html">7</a><span class="current-page">8</span><a href="皇朝经世文四编_page9.html">9</a><a href="皇朝经世文四编_page10.html">10</a><a href="皇朝经世文四编_page11.html">11</a><a href="皇朝经世文四编_page12.html">12</a><a href="皇朝经世文四编_page13.html">13</a><span>...</span><a href="皇朝经世文四编_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
