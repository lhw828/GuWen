<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 53 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 53 页/共 67 页
  </h1>
  <div class="content">
   郑观应

曾子曰上失其道民散久矣如得其情则哀矜而勿喜哀痛恻怛诚仁人之用心也盖人生不幸父母失教既无恒产以资事蓄复无技艺以给饔飧贫困无聊流入匪类致罹法网横被官刑土室棘垣暗无天日赭衣黑索惨受拘挛禁卒毒若虎狼秽气积成疠疫自斩绞以下诸罪人本无死法而久系瘐毙者往往有之其惨可胜言哉近闻各直省州县多设有自新所以处轻犯法诚善矣倘更能参用西法以推广之使军流以下皆得自新自赎则保全必多办理亦易全政体而广积阴功当亦仁人所深许也以西例较之中国虽法有轻重律有宽严而充工一端实可补今日刑书之阙考西国罪犯工作亦有数等有狱中之工有狱外之工狱外之工男则制造百货女则纺织刺绣等事凡一犯入狱皆须习学一业素有业者即于狱中执其本业所获工资半给犯人私用半归狱中公用其有禁拘暗室独作无用之苦工者则罪情重大务以劳苦之而已狱外之工如建台筑监狱开荒地皆可由狱官监督而为之如汉时城旦鬼薪之类古意之未尽亡也实则本于周礼而推究其原周礼以圜土聚教罢民圜土狱城也有罪者入之令其工作俟其能改而舍之夫莠民犯法半迫饥寒拘禁而生理益穷释放而依然赤手欲须臾缓死必故态复萌若不预为代筹罪满仍无生路故西人之治狱也谋杀叛逆则缢杀之余多罚锾无力发缴则系于狱与凡已定军流等犯依律所限年分稽其工作如捆履织席等事有其素习工艺者使各理旧业顽蠢罪重者则充一切卑贱劳苦之役如除秽砌路修桥筑垒之类皆酌给辛工派董经理所食每日足敷餬口留其所余于罚满发放日按名计数发给俾得谋生始治以应得之罪终予以迁善之资谁无天良能不激劝至于牢狱拘禁之所葺其房屋勤其扫除不使湿蒸破漏以免受病而更作工更设有浴堂病馆使医士掌之地方清洁饮食适口其曲体人情若此或谓中国罪犯险诈监狱辽阔严为防范尚虑脱逃安能仿行西法乎不知泰西犯人在内执业仍高其墉垣严其约束即在外为工者亦伍耦有数出入有节稽查督责健役相随但于法外施仁原不因仁废法正无庸鳃鳃过虑也更有一法可以上下交益者如令罪犯修治道途是已今中国道途崎岖破碎多未兴修就近者言之则一邑有一邑应修之路一郡有一郡应修之路就远者言之则津京一带为南北孔道通衢官宦绅商士庶必由之路乃或凸或凹或窄或斜平日两马一车已极迟缓一遇霪雨则道途泞滑时有倾覆之虞诚谕令地方官各按所辖地遣令流徒各犯兴修酌给微赀代为收存俟罪满之时发给俾日后得以作本谋生则必不致恣意妄为复罹法网而从此周道坦坦履险如夷矣惟修路宜仿西法西人修路下皆平铺石块为基或立或侧或阔或狭再以碎石及泥土平敷其上用人马机器拽铁碌碡往来旋转压之愈重则路愈坚平其路中高旁低可免积水广阔以五尺为率而城市繁庶之处则有阔至二三丈四五丈者要皆平整坚固所用之石以纹理细密质刚性韧者为佳中国可用砂石花刚石青石质虽不硬而性黏其屑末着水与灰同功用以铺路亦为合用所铺之石厚至六寸或一尺极重之车悉可通行无阻今果仿其法而行之不惟无反无侧正直荡平并使各处狱囚练其筋力调其气血励其精神不致常处覆盆易生疾病岂非一举而两得者耶

　查西律钱债之案甚宽凡被人控告无钱清还者虽贵如总统亦可将其存欠帐目呈官报穷摊数了结如其所报帐目不符查确有钱银寄顿别处实据者即治以棍谝人财之罪若不报穷论欠数之多寡定监期之短长大抵至多监禁一年而已其伙食银由原告按月送交司狱倘逾期一日不送狱官即将监禁者释放或有不愿食监中之伙食者准其在外自办早晚送入凡犯钱债案者皆同居一处与犯别罪之人不得同处其屋宇宽敞楼窗高朗每人铁床一张褥被单棉枕无不洁凈齐整按七日一换任人互相过谈看书写字作文惟不许高声大耳正副司狱必每日到处一巡如有地方不洁等物当饬洗刷若有病即饬送官医调理病人各居一室按月官绅士数人随同正副司狱及医生巡查一周如有巡丁勒索等情准其告诉绅士交狱官审办也我　国如重商务钱债与别案似宜分别监禁惩办焉

　　犯人　　　
杞忧生

曾子曰如得其情则哀矜而勿喜此诚仁人之用心也人生不幸父师失教既无恒产以资事蓄复无恒产以给饔飧贫困无聊惑于匪类及撄法网横被官刑土室高垣暗无天日赫衣黑索惨受拘挛禁卒则毒于虎狼秽气渐蒸为疠疫奄奄一息困苦难堪即幸而有痊瘐死者已不乏人矣彼奸拐命盗及怙恶不逞之徒死何足惜惟偶因一念之愆一事之未经审结久被拘囚昭雪无由株连莫释者为足悯耳夫天之生人原期用世一旦愆尤偶蹈才艺胥捐处积秽之区受潮湿之气有不因困而病病而且死者乎今夫　国法固严人命亦重为上者果能平心听讼毋轻刑训毋任羁留如随园先生所云狱岂得情结早判防多每刑轻斯真仁人之言其利溥也无如人心不古法网难逃一切押候幽囚囹圄为满虽狱官日给钱米狱卒不减分毫而犯系各囚曾无一饱且　国家钱岁入百开销为若辈又复虚糜似非节用之道小民则无知犯法有司则循例鞫困或无意横或有心罗织厚集怨尤之气大干天地之和窃以为此等犯人当开一线之恩予以自新之路善为处置俾得自食其力无促其生查泰西例录囚虽法有轻重律有宽严而充工一端实可补中国刑书之阙莠民犯法半迫饥寒被拘益窘虽期满释放仍复空空妙手谋生无术故态复萌若不预为代筹将毕生不克自振故犯人凡已定军流徒罪者依律所限年分充工作抵如捆屦织席等事本所素习则使之复理旧业其顽蠢罪重者则着其扫除垢秽修砌道路既用其力酌给辛工将来释放之月稍有微积尚可营生是既治以应得之罪又予以迁善之资也至于牢狱拘羁所须宽其房屋铺以地板时常扫涤不使潮秽庶可免其染病便其作工或谓中国人心险诈地方辽阔虽严为防范尚有脱逃安能仿行西法乎不知高其垣墙严其约束资其衣食谍其事功斯仁义交孚咸生愧厉矣至于重犯派当苦工出外则伍耦相编铁索相贯健役相随总之宽严互用临事制宜正无庸鳃鳃过虑也此法颇有合于曾子之言故臆论及之司民牧者幸垂览焉

　　栖流
夫国以民为本而民以食为天故饥困流离之众有时而起盗心实由无术以谋生计必不得已挺而走险耳惟仁者利济为怀痌瘝在抱虑一夫之失所思百族之咸安无如生齿日繁生机日蹙或平民失业或散勇逗遛或恶丐行凶或流氓滋事近虽设有养老院育婴堂等处然皆限有定制难以兼收以致贫无所归者小则偷窃捉骗大则结党横行撄市土之金钱途中之商旅事虽凶暴实迫饥寒每因愍彼无知辄至酿成大祸欲弭隐微之祸须筹安置之方曷若募集巨资庶可抚留若辈每省设局取名栖流拣举能员派为总办多置田产藉给饘粥之资广葺茅庐俾免风霜之苦容留无赖拘束流民教以耕耘课之织造各称其力俾习其工则病有所养贫有所资懦良者固无庸乞食市廛强畏者亦不至身罹法网非徒革面直欲洗心至于驯良之辈少壮之人督令开垦荒田给以耕资农器自食其力俾立室家庶边地不至荒芜而国家亦增赋税岂非一举而备数善哉呜呼广千间谁践杜陵心愿长裘万丈迭钦白傅襟怀聊志俚言谨告同志

　　禁贩奴　　　
彭玉麟

国家户口日广生齿日繁谋食之徒往往不择地而蹈以单孑一身涉重洋万里致使　天朝百姓受奴辱于洋人诚可悯矣其尤为惨酷者粤东澳门汕头等处西人设招工馆应其招者名其人为猪仔人也而畜名之即以兽蓄之命名之意已乖天常然此犹明明招之也更有寓粤洋人串通奸商诱卖乡愚于秘鲁古巴亚挛拏等处其始或炫之以财或诱之以赌又或指为负欠强曳入船有口难伸无地可逃每年被拐者动以万计及抵彼埠充以极劳极苦之役少憩即刑告假不许生入地狱之门死作海岛之鬼且其中不无良家之子贵冑之儿不能劳苦骇死风涛望断家乡斩绝宗祧谁无良心而忍听其如此哉后虽此风稍熄近又故智复萌刑者不可复赎往者不能复返不亟思所以禁之则中国之良民不尽入异域之畜道乎近赖两广总督张树声关心民瘼迭次出示严禁沿海地方拐贩又与招工局严立条约凡应招之人先取亲族甘结次取街邻保结然后报明华官华官亲加诘问果属情愿毫无逼勒然后令该局造具清册正副两分详载年貌籍贯并中保姓名送华官印至出洋时听华官登舟按名查点后方准驶行即以副册咨行当地领事官领事官于船到时亦按名查验如有册上无名或姓名貌不符者即以拐贩论船主加等惩办船没入官其无领事之处永远不准招工如是则拐贩之风可以绝即情愿应招者某处若干人某年若干人皆有成案可考中外均便稽查洋人见中国之郑重民数如此其至也亦不敢肆意凌虐此诚万不可缓之急务也即已出洋为奴之人亦不可徒作旁观之太息宜令各国公使领事认真清查密为保护昔有贩阿洲黑人为奴者英国集商禁止出资赎释堂堂　天朝果能自庇其民仿英人赎黑人之例是诚出水火而席之也然而言之匪艰行之维艰积习难返巨何筹视[溺] (弱)而不援天下无此忍者从井以相救天下又无此仁人是不过徒托空言而不能见诸实事也可慨也夫可慨也夫

　　论泰西治狱　　　
沈粹生

泰西谳狱甚合古法不令下跪欲悉其聪明致其忠爱也反是则刑格势禁嚅嗫颠倒矣不用刑讯欲意论轻重慎测浅深也反是则棰楚之下抑实多矣处以陪审则记与众共之道也而肆威夺货之弊袪列以见证则无简不听之意也而妄指诬陷之弊除然有未尽善者律师代陈无理者皆得矫饰中国讼棍亦然虽是非难免亦竟有律师善辩脱漏法网者中国讼棍书吏之巧饰得漏网者更多审案有费无力者怯于控诉虽曲者代纳亦有曲者赤贫仍责诸理直且所定刑章失之太宽易启作乱犯上之渐法国乱首尔朗之罪尽人皆知以身充议员迁延不问败将伯沁之狱历审日久议论纷纭仍从轻减布国轮路受贿之案以牵涉议员不与追究尤可异者美国讼师奇笃手弒其总统获系狱中不加琅珰挟刃逞凶伤及狱卒英国匪徒墨格林枪击其君主虽未成伤竟以巧言解脱置之不问岂因有别故抑其君无道咸欲弒之乎然水懦民玩致生乱阶泰西一乡官辖境狱中之犯常及千人少亦数百人虽云细故皆予禁锢亦法律宽纵有以致之欤或谓中国不宜尽行西律西律亦有未尽善者当请外国上等有名大律师中国老成有声望之申韩募友再延深通律例之华人翻绎将彼此中西刑律会同参订至公至当为中西通商各口律例分华洋文刊布各埠凡在通商口岸所有交涉案件皆准此编判断无事刑求以归一律庶我民不至独受其亏西人不得独蒙其利并可徐图西旅归我有司管辖以渐复我中国自有之权此虽看似缓着而实关系要害宜急急图维也　国朝初起东方制刑宽简大辟之外惟有鞭笞及　世祖抚有中原命大臣定律当时议纂诸臣学识浅陋未能仰体　皇仁因仍故明惨法遂至斩决之上有凌迟斩之次有绞凌迟极刑非唐虞三代所有岂宜行于盛世绞之苦闻甚于斩则名轻而实加重矣闻西国犯有击脑闭气诸法击脑者用枪正对其脑弹击可以立毙闭气者闭之小室令新养气不得入可以渐毙皆远异斩绞之惨今宜除凌迟律犯此者改为斩除绞律犯此者改用西国击脑闭气法之并除父母兄弟妻子连坐律以仰体　列圣仁慈之隐[继] (断)其未及改定之志则三代后未有之仁政自我　朝开亿万年不拔之基在是矣至今法审犯必取其招供为凭致问官动用非刑逼招痛昏之下何求不得若已确知其情又焉用招宜除取招供例无论轻重案件但令问官详查细密求情定罪除笞杖枷及责掌责嘴之件外其余一切刑具及各衙门自制私刑着悉行烧毁示永不复用内外掌刑官及非掌刑官敢有私藏旧刑具或私制新刑具者斩立此亦除惨之一大端也

　　罚赎　　　
郑观应

吕刑一篇论者以为穆王巡游无度财匮民劳为此权宜之术以敛民财今读其书千载下犹见其哀矜恻怛之意孔子删书断自唐虞所以示万世之法治也存吕刑于训诰典谟之后独非诏后王哉蒙窃谓虽行之百世而无害也秦汉以还议刑名者或增或减代有更革金作赎刑其废也已久矣太史公当被宫刑以家贫不能自赎是汉世犹有此风后此斯少见矣圣清因明律而损益之实不外唐律十二篇之准则五刑有赎仁至义尽之规也而罚锾之法此未闻敷诸奏议见诸施行者或恐纵富人之恶长贿赂之奸而屈抑小民贫乏者之狱故也今西人杂处中华刑法此重彼轻罚锾此无彼有宽刻相形轻重悬绝未免易生下民咨怨之心而交涉案件亦每失其平准老子曰为人之所为者人亦无疵焉旴衡中外似不得不改弦而更张也踵其法而行之有清讼源之道焉进一解以参之又得澄官方之道焉夫天生蒸民资财以生故相依若性命词讼之兴发端于财者十有八九若详定罚锾一章于五刑准赎而外讼而虚者议罚若干其半入官帑半归讼直之人则始也以财肇讼终反以讼伤财稍知顾忌者有敢轻蹈法网健讼不休者乎即梗顽之辈既知有议罚之条或亦重命惜财而弗敢轻肆其刁诈且越礼藐法欺压良善者多在巨室富豪今罚锾曲者之富以济直者之贫则均平之道得也矧人之爱货财往往重于惜名命刑辱之不耻笞挞之不畏而独至令其解贪囊舍阿堵则较之剜肉断脰弥深痛惜追悔是罚之严尤甚于桁杨刀锯之猛也而顾必谓其有抑长恶之患蒙殊不信其然也或者难日吏治之坏于今斯极罚锾之法诚妙恐适以饱贪黩之私囊富者更易邀幸免不知　朝廷立法百官奉行枉法贪贿亦自有三尺法在是又贵能察吏耳若吏不奉法即无罚锾明条富厚者亦何尝不屡以贿免也今请更进一解焉讼曲罚锾讼直分锾固矣若官吏上下其手以直为曲枉实为虚者则准令含受罚者得以赴控上官遣良吏能员详查覆审询诸公论断以舆评若审明原审官贪贿枉法即用其屈罚人者而什百其倍以罚之除给还屈罚外余尽入官其富户行贿者则亦照其赇贿之数而什百倍罚之悉数入官有司之爱钱重于惜名命亦何莫非富人类也斥逐之不羞除名之不惧者至一旦迫发其私囊将欲遗子孙购姬妾起园亭为娱老资者俄顷化为乌有其痛恨悔惜之情将有不可胜言或因而有沟渎自裁者是大计参劾之严断不敌破吝惩贪之妙术也摘录镜存子治标庸言曰际此　国用窘迫岂无输忱报者如光绪三年前署两广总督刘坤一于兼署粤海关监督后自陈居官岁久请以廉俸所余捐交银十五万奉　旨刘坤一捐输巨为储养人才之用定能公而忘私力顾大局殊甚嘉尚光绪九年前大学士文煜明白回奏由道员升至督抚屡管税务所得廉俸历年积至三十六万两奉　旨为数较多着责令捐银十万两又曾带勇之记名提督刘维祯于三数年间报海防军饷及鄂省购设机器制造枪局厂等经费银四十万两近年顺直水灾亦有司道府县捐银万两者不一其人以各直省现任暨优游在籍者咸如刘坤一刘维祯则众擎易举千百万巨不待呼助争相报理固宜然夫孰敢轻罣此网哉故曰进一解焉又默寓澄官方之微意也然则罚锾是矣罚锾之条目将何如则拟请　饬下廷官大理三法司会同妥议参以周官束矢钧金之例除人命必抵外刊布定章示罚于无讼之始谕罚以于方讼之初谳定之后曲者虚者户婚之罚几何田土之罚几何欧之罚几何一切不应为而为杂犯之罚又几何无赀可罚者即照篇中前论充当苦工准事犯之轻重制罚之等差毋或偏毋或贷上控覆审仍虚曲者倍罚之州县之罚按月造报册上之藩臬两司臬司专主勘核按情藩司则每季按册征提罚存库另存储以为教养民生兴举各善堂经费取之于民者仍还于吾民　国家与官吏莫之或私且教养诸善政具举后受罚者亦与蒙其利美焉斯补偏救弊之方即大公无我之治也何病之有至于败军失律之将领贪墨被劾之大僚与寻常罪犯有别是又宜斟酌轻重分则惩办者我　国家自有权衡非草茅所敢妄拟也

　书杨侍御奏请裁撤待质公所折后
　天下事最足苦人者讼狱也服官者最宜讲求者听断也民不免争讼即官不能免听断讼事之兴非皆直也非皆曲也苟听之不明断之不速则曲直何以分民情何由得耶即或曲直分民情得矣而或因人证未齐或因案情反复一人好事拖累数家累月经年案悬不结幸而水落石出不特原被告之家产荡然及牵涉之人亦赔钱受苦失业废时不幸而胥吏舞弊问官胡涂案情不得今日审一堂禁押如故明日审一堂禁押如故致令人之欲讼不能欲息讼而亦不得虽人民好讼予以羁押之苦亦属咎有应得然问官不能早为断结亦不能辞膜视民瘼之罪兹读夫已氏所记御史杨福臻奏请裁撤各省添设待质公所之折深佩侍御之满腔仁慈洞悉情弊使问官之任意胥吏之勒索差役之凌虐几如魑魅见形莫逃犀照所谓监禁以待罪人而无罪之拘留苦更加于监禁刑具自有定式而无形之凌虐酷弥深于施刑历指近日各省待质公所之弊拘押之苦有令人闻不忍闻见不忍见者饥寒交迫疫疠频生尚为拘押人应受之苦家人不许通问则在官言官本该破除情面免生枝节亦为题中应有之义至于差役之需索本干禁例而现在各省州县之差役虽各领饭食之费犹若非需索不足以养赡相习成风牢不可破官未必能知其弊即知其弊亦不能除革凈尽一若不忍绝其生路也者相沿如此若出一辙故不能不作减等之想乃如[奏] (秦)所云竟有横加需索稍不遂意即私肆凌虐或将辫发系于秽桶之上引其两手环抱使秽气入口鼻或置盆木而系之梁上另以绳索牵簸令其眩晕呕吐或系两手大指悬于高处令其两足离地经数时之久手指长出数寸或以熏鼻使之刻难忍受其它凌虐尚多皆属不可思议被押者至多瘐死云云夫重大之案紧要之犯自有内监禁押此特不过田土银钱细故暂时管押以备时时质审耳非内监要犯可比也内监要犯或盗或命非斩监即徒流尚不忍其饥寒染病故日给米以养之冬日施棉袄以衣之有病则由官医诊治服药以疗之命有一息之可延为上者断不能一刻弛仁慈之念不特体天地好生之德亦以普　朝廷浩荡之恩偶有自然监毙尚须请邻封莅验备文通详恐有贿纵监毙凌虐之弊　国家郑重民命不爽分毫乃曰公所较禁于内监为宽即家人送饭送衣亦所不禁而必不许家人通问是被押者之饥寒皆由差役胥吏饥之寒之非押者应得之饥寒也时疫之染即广居大者亦所难免湫隘之地良莠杂居者乎而乃使不能举动日闻秽气高悬箕簸使之呕吐难受是被押者之染病皆吏胥差役日日疠之疫之非自然之疠疫也谓问官而知之耳则当随时查究惩儆断不致使吏胥差役如是之狼狈为奸被押者负莫诉谓问官而不知耶则方将谓公所之便禁押之妥恐其獘愈滋愈深而积之愈重返之愈难也然各省岂无廉明干练之员何未闻据情上禀历陈其弊者大抵因循不振者中国之习也黑守旧章不思改革者中国之弊也所以　朝廷非不欲振作而究不能周知是疆吏蔽之也疆吏亦非不欲振作而苦于不能详悉是州县蔽之也而州县又为吏胥差役之所蔽即有爱民如子之心恐亦难见诸施行矣今阅侍御此奏将通行章程内添设待质公所之事逐一明辨且恭引道光十六年七月　上谕以动　宸听虽不敢必其能邀　俞允与否而即此疏以观已足为民请命而体天地好生之德也故欣喜而书其后

　刑政二教匪
　　附陈处置哥老会匪片　　　
薛福成

再此次焚毁教堂殴毙教士传闻系哥老会匪散布揭帖激发众怒事起则率党纵火事毕则潜四散此辈皆系遣撤勇丁所以气势较盛蔓延较广窃查哥老会名目始起于四川而流衍于湖广厥后湖南营勇立功最多旋募旋撤不下数十万人而哥老会之风亦遂于湖南为独炽其初立会之意祇在互相救援互济贫乏而已迨入会者众不免恃势滋事今者教堂之则又为从前所未有匪党逞一时之意国家受无穷之累其情甚为可恶其案较为难办惟有广购眼线平心访察将在场倡率之正凶多获数名毋稍枉纵亦足振法纪而全邻好臣窃谓自今以来凡各省防营于湖南勇丁不宜轻募亦不宜轻撤大抵入会之习在营中者为多即或散归乡里往往因挂籍会中不能遽出然自楚军极盛迄今几二三十年其风当渐歇矣乃因邻省添营或仍在湖南募勇则旧者已逝而新者复起似暂宜停募楚勇俾哥老会之渊源不至循环相嬗亦可杜邻省各营传染之患至现有之营果系楚勇倘察其万难得力或值经费支绌亦宜妥慎筹划分年设法断不可仓猝遣撤至彼众为饥寒所迫骤生事端其有身经百战保擢提镇撤归田间不必问其入会不入会但查其曾着功绩而处境贫困者似应由各省大吏酌给位置俾藉一差以济衣食需费无几而保全实多斯皆销患无形之术也抑臣又闻曾国藩尝筹处置哥老会匪专主内严外宽之说但问其有罪无罪不问其是会非会禁供攀以孤匪党免株连以定人心告许之从概不批准以绝仇怨诬陷之风访获之头目必置重典以杜煽诱猖獗之渐俾善类不致自危恶党不能惑众洵可谓拔本塞源之论矣然此系地方有司之事要在为大吏者督同司道府县从容抚绥恩威并济月计不足岁计有余殆非急切所能为役也理合附片具陈伏乞　圣鉴谨　奏

　　致各国大臣书并章程八条　　　
总理衙门

自中外互市以来所订条约原期有利无弊彼此相安垂诸悠久而不变也乃查看近年虽有条约非但不能行之于将来即目前亦有难安之势矣其通商一事尚称平顺可免争端惟传教之流弊有不可胜言者按传教之本意原谓劝人为善而天主教之与中国民心大为枘凿何哉殆办法未能合宜有以致之耳所当急求妥法挽回而补救之庶于各国和好之大局与各国通商之大局无也传天主教士所至地方往往与民不合故历年来各种案件颇有不能兼容之处贵大臣亦当知之有素矣夫天主教之初来中国也名曰西儒其始入教者不无安分之人而自换约后大为不然遂将劝人为善之教华人皆轻视之而存不服之心加以入教者倚势欺人于是不服之心固结而不可解迨民教相争酿成案件地方官理当查办而教士又出而庇护之教士藉此藐视官长民心更为不服且当中国有事之秋凡一切罪人讼棍俱以教中为逋逃薮从中生乱百姓始而抱怨继将成恨终且为仇各处民人不问天主耶稣有无区别而皆指为天主教也不知西洋各国疆界有分而概视为外国人也祸端一启凡驻居中国之西人所在皆为危境即安居无恐之省百姓亦闻而生疑疑心甚而忌心生焉据此情形安有不激而生变者耶而究其实教非一教国非一国纵使告者谆谆难必听者不藐藐也本王大臣任事十年旦夕焦劳不料今年天津之案果变生仓猝不防及矣该处地方官查获正凶骈首受戮以及赔偿抚各件虽云办理尚妥而中心尚未释然皆因民教不安必致滋事成案以后仅照此案为成例恐办法愈办而愈难亦祸端愈多而愈烈也岂得相安无事乎总之各省教案虽因百姓积怨而成实由教民相逼处此耳各省一切案件地方官办理果未尽善未尝不由中西各国办事大员明知民教意见未能融洽不早为立法挽回一旦事出不测外国只求满其所欲而人心服与不服不暇顾问全局以力为强而中国地方官无法可施只图敷衍了事暂顾目前不思久远之计即或与外国熟计深思筹商善后之策非不肯平心论事而皆以万不可行者强为劝勉反为沮滞此岂代两国成心辨事之人哉今本王大臣统观全局甚欲中外永远和好先必妥筹善法因思泰西各国彼此均有教士互居其地其所以能久远相安者非处置得宜曷克臻此故传教与习教者行所无事也以本王大臣所闻不论何国教士住居某国即以某国之法律风俗是遵从无自立门户者若抗违国法官令僭越权柄以及损人名节有害人民使人疑而生怒种种不法之事皆有严禁以治之即如在中国立堂传教先必令本地士民悦而不怨信而无疑方可办理自然彼此久安何得拆堂毁教乎而传教人再将分内所行之事一一宣示于众人之前实无有与教相反者更不为习教所指使擅预地方公事以势压人招绅民之怨到处教士皆能如此则百姓亦可与之久安官员亦易于保护矣近观在中国传教者所行所为实与本王大臣所闻各节大不相同犹之一国中之有无数敌国而自专自主者似此而欲久安官民不同心怨恨岂易能乎本王大臣思患预防惟恐津案已结各处教民闻之必以津案为口实而反气焰凌人平民不怨毒更甚乎一旦发泄而成巨案地方官办理不下督抚亦无可如何即总理衙门有力难施倘将中国百姓同心变乱我　大皇帝遣将命师万不用胥中国之民而悉诛之众怒已成谁肯束手待毙及至事难挽救再欲中外和好保全大局彼此均无能为役得不归咎于中外各国办事之大员乎且无论中外何国必以得民心为要民心未得以势迫之定必生变国家政令虽严亦难望其遵行不怠也中外办事大员身当其任补救无方忍置中国与各国商民同溺患难之中不思以善法维持后来一切公事万难措办矣本王大臣欲顾全各国和好大局力求补救之法特拟章程八条一并缮送　贵大臣查阅除致各国大臣外专此缕布惟贵大臣谅之察之

一教中所立育婴堂向未报官立案而收养孩幼其中事难共白因此酿疑起者有之何不将外国育婴堂概行裁撤以免物议如必欲设堂只收奉教者无人抚养之孩然亦必报官立案注明何日收养何人准于何日领回并准无嗣者具结取保抱养为子似此方昭核实至于教外幼孩当由中国督抚饬令各属地方官选派绅董自行收养中外各行其善自免疑端　查中国育婴堂之例幼孩出入必将来历报明地方官到堂后其家准来看视待长成后或无子者准其具保抱养为嗣或仍准其家来堂领回无论何教仍归本教堂中亦善于抚育足为善事之一端也闻各国在本国设立育婴堂其办理与中国同惟于中国所立外国育婴堂收养幼孩不问来历不肯报官到堂后他人不得抱养其[家] (一)不准领回且不许亲人来看如此何能不使百姓生疑即如津案妄传挖眼剖心曾经奏明并无此事而民心至今疑怀莫释故能箝其口万不能服其心而欲将来不再因疑生事耶果能将外国育婴堂概行撤回仍归本国设立凡中国幼孩无论在教与否皆归收养中国各省办此善事不可枚举何必西人搀越致以善举而起疑团故此事不如各行其善实为两便

一各教堂中凡中国妇女概不准入堂即外国女修士亦不准在中国传教所以严规矩而免人疑议也　查中国素以名节廉耻为重男女异居不相授受礼至肃也天主教开禁以来妇女入堂男女不分各处教堂相习成风无怪百姓轻视传教且疑有秽乱之事

一传教士居住中国当从中国法津风俗不得自立门户尤不可有违国法官令僣越权能以及坏人名节凌辱民人令人多疑而犯众怒若毁及中国圣教公愤难容各教士悉归地方官约束至中国教民一切所事与平民无异凡演戏赛会自当照章免派钱文而应有差徭与地方官公事不得藉端推诿至于应缴在官钱应纳业主租项更不准持强挂欠外国教士不可包揽抗违遇有民教交涉讼事听凭地方官从公审断传教士不得描身帮讼如原被告有教民在内不准隐匿不到致案中之人拖累无休倘教士干预讼事地方官将请托原函禀呈督抚咨报本衙门将教士撤回本国而教民若有户婚田亩词讼擅敢央求教士出面说情者地方官从严究办　查中国崇重儒教以释道两教推之喇嘛原非中国人而无不敬守中国法令凡是非曲直听官办理闻外国传教士居住各国者国律风俗在在遵行从不自立门户违国法背官令僣权揽权或污人名节虐待平民致人怀疑而犯众怒教士既来中国传教自应归地方官约束乃竟有骄矜自大藐视官长殊非自爱而习教者本系中国黎民更[宜]守分与平民一律教民乡城皆有邻里乡党更宜彼此亲睦乃遇有地方公事与公举各辄敢恃教免摊自待已薄何怪人皆轻之更有抗拒捕辱官[虐] (虚)民等事教士不知底细反为刁恶教民所惑包庇不肯送官究办于是有犯重罪投入教中而求保护者且各省教民结讼竟有外国教士出头干讼如四川教民妇女骗赖平民租项反戮伤平民身死法国主教者居然行文说情教民妇女竟不抵罪川民无不切齿贵州入教者遇有讼事自称教民以为护符恶迹可知各省民间互相结婚入教者必令不入教者退婚或父兄入教必指不入教之子弟出忤呈控到官教士袒护各种情事何能免人怨恨

一中国人外国人相居密迩用法两无所偏若遇命案当抵偿者中国人照中例外国人照西例以服民心无论中外办案当就本案定罪不得于办罪之外另议赔偿且不得于本犯之外任意牵连无辜绅商受累而地方官遇有民教交涉之按或民人欺入教者照所犯之事拟罪或入教者欺民人亦照所犯之事拟罪均当平允如习教者行为不法为地方官访闻或被人告发自当照例拏办教士皆不得包庇隐匿如有庇匿不到案者先将犯法者照例究办仍将庇匿抗传之教士与犯人一律办理或将教士撤回本国　查同治六年四川殴毙教士冯弼乐一案业已拏获冉老五正法有梅教士硬指绅士主使逼勒赔银八万两本系无知贫民滋事及至激成巨案反逼守分绅富赔银此等情形怨恨最深又查同治八年四川殴毙教士李国一案实由教民逼人退婚肇祸经崇将军李中堂会办已将正凶何彩正法刘幅拟绞而教民杀死平民及历年奸掳焚杀首恶教民王学鼎张添等虽已议罪终不到案其司铎覃辅臣纠众杀毙团民赵永林等二百余命梅教士声称已赴外洋不能查办川民愈加忿怒

一法国传教士所往何省传教于所领执照内必将某省某府详注照内指定在某省传教不得暗赴他省并注明某人收执不准转给他人该教士所过关卡一切应纳税货不得私自携带希图偷漏至抵某省某府应将所领执照即呈地方官衙门验看如验得人地不符或私受中国教民顶冒除将原照注销外如查出有私买私受与不法等事定将顶替教民严究仍将教士驱之回国凡照内教士姓名以华字为凭各处易于认别若教士或回国或病故或改业理将执照缴销至各省有叛逆之处领照之人不准前往将来有县有冉石保等先曾从贼嗣入教民袁玉相夏正兴团中藉教中势声纠众杀害王江保左寅寿二人重伤三人将其家财什物牛马掳抢一空又查同治八年贵州巡抚案报遵义县八禀内有宋玉山唐神仙谭元帅蹇元渊等先曾从贼受伪职嗣入教中扰害乡城教士请照前往之省查系军务之省即将执照一概停给所以明保护之意也　查贵州教案内赵教士一名所领执照并未明注于花名册内嗣德翻译来函据称查得洋文册内有被伤身死之赵司铎实系同治四年六月二十五日领照之瑞勒思即其人也误为赵姓云云又查同治四年六月二十五日三百二十五号之瑞勒思乃往四川者而贵州护照簿内实无赵姓亦无瑞勒思似此传教省分与教士姓名先后互异何堪取信而能保护又教士林辅臣杀死俄人案内林辅臣先充教士又服役于布馆中而原照竟不缴还或私相转给或遗落他人非但冒充之弊难免且恐落于逆贼之手则国家受害甚大亦大失教中体面

一传教士本系劝人为善当于收人入教之先细访其人有无作恶犯罪之事当收者收之不当收者去之应照中国所有庙宇知会地方保甲登记册内便于查核之例如收一人必分别立限呈报地方官于何年月日进教者系何处人向来作何事业实无犯罪更名以便查考或其人出外或病故皆当报明其人进教时本无罪恶进教后所为不法旋即逐出教外一体呈报按月按季汇登总册呈送地方官备查地方官如查庵庙寺院之例按月按季前往稽查则教民无玷而民教俱各相安　查同治五年贵州巡抚案报贵定人民不可胜计又有杨希伯刘开文郑小明霍闻九赵文庵等皆系遵胜素不安分之人同入教中在堂执事乡愚被其讹索孤弱受其凌欺出入衙门干预讼事若教民涉讼审虚杨希伯等率领教民多人入县衙强逼县官另断教民被官管押即用外国教士名帖硬请释放他如强占人之妻女财产人命重案不可枚举

一洋教士在中国当照中国规矩不可干名犯义擅用关防印信于大小衙门送递照会如有本身应诉之件而于他项词讼无关者准照中国儒教士子之例缮呈明地方官核办如欲晋见中国大宪亦与中国士人见大宪之例同其见地方各官亦同此例但必相见以礼毋许扰乱公堂有失体统　查同治六年成都将军咨报法国有洪主教者移行四川省官局员擅用关防同治七年本衙门收到贵州主教胡缚理照会一件擅由提塘官驿提送且保举前任道员多文等请予优奖山东传教有擅称巡抚之事四川贵州教士因教案而有请撤地方官之说是侵官吏之权事已难恕甚至侵　国家之权情实难容似此无理已极安得不犯众人之怒一嗣后教士不得任凭私意指请索还教堂以免启所有教中买地建堂或租赁公所当与公正原业主在该管地方官呈报查明于风水有无妨即使地方官核准亦必本地民人众口同声无怨无恶始可照同治四年定章注明契上系中国教民公共之产不可伪托他人买产成交更不得听信奸民蒙蔽私自买卖成交　查传教士久居中国本欲彼此相合中国人无所忿恨自然攸往咸宜迩来教中一切行为多致中国民心不服即如查还教堂一节近年各省地方抵还教堂不问民情有无窒碍强令给还甚至绅民有高华巨富硬指为当年教当勒逼民间让还且于体制有关之地以及公馆公所庵堂为阖境绅民所最尊最重者皆任情需索抵作堂教各省房屋即实属当年教堂而多历年所或被教民卖出民间辗转互卖已历多人其从新修理之项所费不赀而教士分文不出逼令让遂此等情事如何不令百姓怒目眈眈视同仇雠而激生事变以上所开各节不过举其大而言足见传教士行为非是民教不安之证譬之有病延医审病发药急求有益无害不致因传教一事而伤中外和好大局也推之各省案件甚多不及缕述总之人有善恶惩恶即所以劝善犹之奸商舞弊不严办奸商而公正商人必受其累教士传教不问善恶招之使来一入教则不善者必藉教势欺害良民甚而抗拒官长众怒已成将合中国百姓如津民之恨洋人当其时　国家政令虽严亦难挽救岂非危险之至乎兹拟各条中国自必竭力保护不失宽和之道而教士如能实力奉行自可相安无事倘以此为不便于教士不合于教规惟有请回本国传教可耳可中国教民中国定与不入教者一视同仁无所厚簿此非不准教士传教于中国也实因教士未能自安本分为不肖教民所惑势必激成众怒而至裂之地矣然与其临时无可挽回不如及早筹防之为愈也

　　覆总理衙门书　　　
镂斐迪

去年十二月二十四日准　贵衙门来函谓传教一事多有不合且与中外和好大局有教士教民结怨平民因此肇特与　各国驻京大臣熟筹挽救之法以期相安无事并拟章程八条与有约各国相商欲息民教之争必当照此办理各条之外指出数省案件为证谓教士教民诸多不法遂使平民动怒半由教士自取怨尤欲于传教一条弥补缺陷急应设法防御永保后来安于无事等语前来本大臣查单内屡言天主教士行为无一语道及耶稣教士有非是之处天主教乃法国管理本大臣不便预闻此节无庸置议也又云办传教一事于各国和好大局颇有关系且通商大局语意沈挚显然若揭并期阅后见覆各情查此八条当禀公相覆以　贵王大臣甚欲中外永敦和好彼此相安当必妥筹善法办理各语于本大臣之意有深契焉商议各项章程深察争端之故防患未然此真仁智兼尽不肯膜视互相发明有益无害之举又称主教者一切不合本大臣未尽信以为实因思地方官被教士掣肘始惭终忿无事不归罪于教士偶有过失即指为乱阶或因一二教士行为不合即将所有教士统以僣权越权指之亦未可知且指明教案乃四川贵州两省更为本大臣意想不及者因该二省本无领事且去各洋商甚遥何能两面访查而起之前又不能预为防范故屡次声明　贵州欲传教而泯争端须于无领事之省准各国领事分驻早绝祸机若谓教士将教犯隐匿不令归案各情事实华官有自主之权不必另议新章至于刁劣教民而教士不肯交官究办美国当照国例究办美人之罪中国罪人不能置议倘或教民被地官欺虐教士出头与官分诉只因教民信教地方官当从公断于和约二十九条大意不能违背如地方官不听教士分诉尽可伸陈驻京大臣转知总署商办屈断无辜之民本大臣亦不愿有此地方官也故教士为教民代白不平究与干预僣越不同想　贵国政令断不准地方官有屈无辜之教民所云教士谒见中国大宪与中国士人同例因思各国教士果能面见大宪必肯自顾体面单内八条逐一查核第一条谓育婴堂美教士无在中国设育婴堂者此节置之不议但本国各省不少天主教之育婴堂各教人签名助银收养孤儿例不报官官亦不理怀疑生忿者绝无其人本大臣以为洋人在中国开育婴堂不问民间孤子听其收养堂内设有不法何妨设法查办此小事耳无须过虑国中有当办之大事宜讲求也第二条谓妇女不准入堂女修士不准传教此论甚偏究何所见而为是言也按西国男女俱准入堂拜神父母兄弟妻子相率入堂无暗昧不明之事何为骇人何有秽亵女修士尤为中国所最尊者自教子女教人妇女总以伦常为重西国有益无弊之大要也细译此条于和约中二十九条显背其意本大臣不料八条中列此一条各国见之以为显背和约矣各处妇女入堂女修士传教从无伤败风俗而生变乱者如中国能知女德亦同西国之女获益无穷第三四两条查和约中无准其自立门户包庇人命重案兹欲添设新章是何意见中国教民犯罪地方官自当拏办何所拖累擅行干预因思议政崇神世间最大之事美国例准平民议论此二端是非众着官民以法原情　贵国三教与西国各教可以参办无庸沮滞按外国法律风俗可知矣孰为急遵国法顺官令而能中西一体耶

单内又云演戏赛会不强教民派钱此论甚公至于差徭以及地方公事交纳田主租项皆分所当为无得推诿之事而所云教士包庇抗违是诚不可然地方官审案时教士于闻听时代办是非代伸其理地方官亦当乐从何能以干预斥之必谓教士当归地方官约束按此一层和约第十一条载如犯非礼不合情事或由地方官拏交领事核办此不由地方官约束之明征矣所称四川教民擅赖平民租项惨杀平民未曾抵罪此该地方官有旷厥职咎不容辞教士何肯隐匿罪犯又何敢放走罪犯乎地方官何难将教民妇女与何彩刘幅等一律正法第五条凡军务省分教士不可领照前往一节按教士岂不知自惜身命故蹈危机是自罹祸患死何怨也查十年内从无各国人持照从逆者第六条教士收人入教当于地方官报明何年月日所收何人按月按季汇册报官存案此等不惮烦之事何益之有　贵国三教之人有犯罪者照法治罪岂名既登册而即无罪即于是教民入教又何能有法而逃国法乎又谓贵州二案有冉若保宋玉山等相率入贼该处地方官未能查拏治罪咨报总署其意无非以教士教民皆为恶党而本官纵犯远遁之罪藉此可从末减也其欺弱孤辱平民掳抢平民财物之犯该处官置若罔闻是罪在地方官而徒于教士教民泄其忿则何益矣果有弱民被欺愚民被诈且复出入公门干预讼事无论何人均应问罪地方官姑息养奸即当革职第七条谓教士擅用关防照会诸多不合之事该管领事何难约束又谓教士见中国大宪当如中国士人见大宪之礼按教士进见华官倘不循礼节轻人尊己本大臣定能抑制惟传教一事租屋建堂讲书传道将立何法而能令华人不怨憎也美国教士在各省租赁屋房始而允继而阻非止一次究何故耶即本大臣从未将租房阻挡之事逐一照会贵衙门原望各处士民知教士以谦让为怀实非霸占后来无阻滞之患耳第八条谓教士任凭己见索还教堂难办理此系百余年之抄忽一日逼业主让还其中是非法国必无据他年华法两国办此案件当思公允之法如果系逼抄之屋天理循环报应不爽　贵国岂不知之如欲免悬念必使教民知事本至公并无偏袒若云各国教士有僣妄干预之事该国自有驻京大臣　贵国移知请其从公办理然不得谓一教士有过即指各教士而疑为同党欲防后患惟期中国大员剀切晓谕士民将外国通商与传教两端并行不悖之理愈远愈利愈广愈善成使闻知彼此均当获益　贵国不使民知无怪因疑生变而于　贵国之政令有关也单内又云将合中国之民恨洋人一如天津之案岂不危险本大臣急宜设法办理总与和约相宜美国教士传教于中国定系谨遵圣经劝人为善　查圣经有云伦常事重于阳世赏罚事重于阴间而且灵魂永在死可复生又云悔罪救人西国信此确据之经者无不兴旺单内云目下危险已极如病者之求药也实因百姓不知国各一国教各一教而皆视如仇人必得中外各大宪妥筹善法敦和好而遵和约耳其有未经辨明者容把晤时面可也

　　分别教案治本治标之计疏　　　
薛福成

奏为英法两国教案牵涉既广关系较巨谨就见闻所及分别治本治标之计恭折密陈仰祈　圣鉴事窃臣承准总理各国事务衙门电信知五六月间长江上下游教案出芜湖丹阳无锡江阴南昌等处天主教堂多被焚毁武穴被杀教士及洋关扦手各一人皆系英籍迭经各省查拏匪犯或立予骈诛或讯明定罪而英法德三国使臣尚忿争不已来相促迫臣屡以中国办法详告英法外部外部知我办理认真尚无异辞迨接其驻京使臣函电则又往往变计各使久居中国洞悉情势初因讹言四起风警频仍迫为自卫之谋寖萌要挟之意句串一气协以谋我迁延数月此案不知何时议结臣窃维匪党之得肆焚掠者挟簧鼓愚民之术也愚民之莫释疑忿者信迷拐幼孩之说也按旧说谓天主教徒迷拐幼孩挖眼剖心用以制药此论不知始于何时前儒顾炎武所著郡国利病书亦已有烹食小儿之说彼时中外悬隔偶得传闻并非事实然是说之流传也久则人心之笃信者众犹忆同治九年天津案起前大学士曾国藩初闻挖眼盈之说亦欲悉心查辨比入津境拦舆递禀者纷诉此事询以有无实据则辞多惝恍迨严加讯究而其事益虚所以专特辨此说之诬臣于当日列在幕僚颇知梗概出洋以后留心访察大抵天主教徒所崇奉者惟耶稣耶稣之说亦以仁慈为宗旨近者禁黑奴有会禁鸦片有会彼于虐人之事害人之物尚欲禁之岂有残酷至挖眼剖心而欧洲各国习不为怪者即彼之精于化学医学者亦谓无心眼入药之理斯必灼知旧说之讹传然后此案乃可下手否则在事大小官员先怀疑虑葛藤不斩轇轕滋多将何以禁彼匪党晓彼愚民而诸教士自恃不能久居中国其力足以煽动各国酿成端西洋风气重视教务一遇有事鲜不上下同心非若争一事占一地者其民犹有从有不从昔年俄罗斯之侵土耳其法兰西之割越南皆以护教为名此中机括不可不慎之于微也臣非谓洋教之无损于中国也彼天主教虽称为善自历代教王增窜私说并渐失耶稣本意滥于招纳不择良莠教士即不自为迷拐难保无迷拐者之托其门恃为护符且男女无别西洋习俗如此教士偭规错矩亦犹中国僧道之不能尽守戒律而入教之民无恶不作平民受其欺压积愤日深一发难遏地方日以多事犹幸周孔程朱之教弥纶寰宇深入人心凡列衣冠之中鲜慕异端之学然彼此龃龉不能相安臣愚以为不与妥议章程终非善策近来欧洲德义等国限制教民立法綦严大权始不旁落无复从前挟制纷扰之患中国许洋人传教既在约章势难骤改惟妥筹约束之法本系内治之要政非各国所得预干而彼不能不干预者积渐使然也当津案初结之时总理衙门尝照会各国使臣修改传教章程俱经该使驳回由今思之其中各条有暂难遽行者如限定各堂华民入教之数撤去女教士女塾孤局及非教民子弟不得入男塾之类是也有可以办到者如禁教士诋毁儒教凡有教堂听华官随时查看堂中所收婴孩悉报明地方官教民有讼教士不得徇庇之类是也与其未必能行而悉为所阻不如择其可行而先为商办中外合力徐与磋磨彼既就我范围即可循序渐进将来于彼所难允者相机伺便与之理论抑或俟武备日精邦交日固竟仿西洋限制之法要在统筹全局因势导利虽效之迟速不可知但尽一分心力必有一分补救臣所拟治本之计筹经久之道者如此

自各国立约以来英重通商法重传教所操之术不同此次被毁教堂多属法国而英国祇有武穴一案德国则并无受损惟有兖州旧案未销乃三国使臣既互相邀结法之外部复奋其全力密联英德外部意在广树声援乘此事机收意外之权利英德恐法之得权利而不甘居人后遂与为合从之谋俄美义诸国又从而附之彼之相约以顾全西国大局为辞而意则在各便其私图以责我保护将来为说而意则在观变于临事臣愚以为方今要着宜令各省格外严防勿再滋事杜彼借口而防变之法宜注力查禁匿名揭帖则风不起而澜自平薪不添而火自熄至办理此案当先有一成不变之规模如彼责缉凶多诛一匪徒在我不为无益可允也而罪必求其当彼索赔多认一偿费在我尚无大损可允也而数必求其核即彼欲以不肯保护之咎株连印官苟察其平日玩视民事政声较劣亦可允也但须乘彼未甚催促予以撤调处分自足折服远人之心而泯吹求之见矣惟彼倘藉护教为名迫我以不能行之事或欲别订章程隐收权利且使彼教日益恣横自当坚定以拒之镇静以应之昔曾国藩办理津案虽一时谤议纷起阅世以后人咸谅其心之公忠并知其事之妥协者既保全和局而原案外并无所让也今诸国既受法人笼络骤不可离英人于武穴一案亦欲留为观望之资未肯遽结彼势盛则所望愈奢时久则所谋愈狡为今之计似以设法速结为妥欲求速结似以坚持其大者酌让其小者为妥即臣所论约束教士之法恐彼知之而先肆要求也似不如暂隐勿宣俟结案后再与议善后章程为妥又闻英德义俄美等国多驶兵舰往来中国海面江面皆以保护教务为名外洋各报谣诼纷纭或称所费不赀或称相机行事臣窃谓南北洋兵舰亦宜悉数调派分布各处隐备非常既示以势力之不孤且以保护彼教为名彼知我之所费亦不少也如是则彼之气平而我之理直我之气亦愈壮矣臣所拟治标之计弭目前之者如此以上二说不过就臣见闻所及妄为揣度未知近日情形是否相符各省教案是否已结耿耿寸衷抒愚悃倘蒙　圣明俯察末议　敕下总理衙门暨南北洋大臣湖广督臣用备万一之采择大局幸甚除前已具函电陆续详达总理衙门外所有英法两国教案分别治本治标缘由理合恭折密陈伏乞　皇上圣鉴训示谨奏
 
　 
卷六十　刑政三禁　刑政四律例

　　　禁烟上　　　
郑观应

烟之为害深矣禁烟之议亦伙矣始也操之过急继又失之过宽遂使痼疾绵充塞宇宙败坏收拾以至于今日也当议和定约之时若能坚持前议商埠可开兵费可增而鸦片必不许入境当亦唯命是从何则彼时出产无多运售中国者岁不过二千余石彼固易于改图也吸食尚少各省仿种者未致蔓延我亦易于查禁也此机一失吸食日众贩运日多遂为进口大宗之臣查洋烟先到香港转达各口岁计约大土五万箱小土四万箱其金花土及在新加坡等处华人所销者不在数内岁约十万箱以为常每箱价值约五百余两除关税捐外洋商约得四百两左右统计每岁出口银四千余万两今直省相率仿种甚至川黔全境皆是岁约十二万箱箱重百二十斤合计烟土约二千六百四十万斤以每人岁食六斤计之以土十灰六熬膏土约五成灰约七成层层折算寔每人日食四钱七分零当得四千四百万人而佣工小贩之依此为生者约十之一其余自种自吸者或相倍蓰年年坐困于此犯法伤生废时失业者不下千百万人于是中国之智士莫不痛悔从前之失计而思有以禁绝之尝考日本与英国立约鸦片土不得入境例止三斤以配药之需如违约关口拏获全数充公或竟抛弃于海有关闯者每斤鸦片罚洋十五元我国亦宜设法严禁吸食并仿日本条约请各国劝英国一律行之英国好美之士亦深以流毒中国违背公法为耻立会议禁英国禁烟会董事亚力山打自伦顿来游印度中国查探洋烟是否有害华人曾偕广学会董李提摩太仁济医院总理慕维廉到招商局与余一谈问有无良策余即将所拟禁烟论告之谒我使臣陈说利害而英之政府终游疑不者盖数十年来恃此以致富强而本国煤铁矿产之饶渐非昔比印度兵饷赖此支持苟我能借箸代筹更无大损则彼亦何乐而不为也然即禁洋土之来而不能禁内地之种亦非正本清源之法也夫每岁四千余万斤之漏千万余口之鸩毒洵非一朝一夕之故其所由来者渐矣迄今痼疾日深疗救猝难奏效症候多变换方亦少成功闻印度岁出鸦片烟英国官为之经理召商贩运以时消息之我中国不禁则已苟欲禁矣即宜破除成见不分内外一体严禁欲内禁必先外禁不妨招商集股创设公司吴瀚涛大令曾偕马观察奉檄赴印度与英督商办此事再三辩论始允将印度所出之鸦片尽归我华商公司承办逐年递减以五十载为期即行截止惜总署批驳谓招商承办明设公司殊于　国体有而此议遂停天下有心人均为叹息独不思广东筹防捐台捐闱姓赌捐皆系招商承办者乎果能与英督商办并可责其担保如有偷捐从重罚赔省内地无数缉私经费五十年后烟不禁而自绝矣便孰便于此者至民间吸食亦宜逐渐严禁以绝萌芽内禁之法有二一曰定限期由各处地方官出示晓谕吸烟之人即四个月内一律报明报后以一年为限一体戒绝如逾限未戒官则削职士则褫衿吏则革役商则罚锾兵则除名一切下等之人则治其罪既经严办仍予半年展限改过自新倘再届期不改立发边远充军以儆效尤而除积弊风行雷厉孰复甘蹈刑章哉然而立法虽善奉行尤在得人否则适启官府之苛求吏役之需索捕快地棍之讹诈鱼肉乡愚欺压良懦而于禁烟之事仍无实效可观耳此急以驭之之法也二曰编籍贯通饬天下将食烟人户逐一查明无论官商军民编成烟籍谓之烟民照差役例不准应试不准当兵不准捐纳职衔不准充当绅士平民不准与婚其有秀才举人进士词林及现任官已吸烟者限三年戒清由族长或同乡官具禀地方官注销烟籍之民如逾限尚未戒清立即革职不稍宽假如此明示区别严定科条一挂烟籍即不得侪伍平民庶父勉其子兄勉其弟妻勉其夫既吸者将痛改前非未吸者亦不敢再沾陋习是乃攻心之法王道之功较之势迫刑驱徒滋纷扰者大不同矣此缓以治之之法也然而草偃必风行上行则下效要必政府无右无吸食之人然后可禁部寺京朝左右无吸食之人然后可禁外省疆臣左右无吸食之人然后可禁僚属将帅左右无吸食之人然后可禁弁兵现任无吸食之人然后可禁候补幕府无吸食之人然后可禁师儒职官无吸食之人然后可禁士庶胥役无吸食之人然后可禁平民故欲禁烟必自上始若为上者吸烟而欲禁群下之不吸虽朝申一令焉曰禁烟馆暮申一令焉曰禁土栈而民将嗤嗤然笑之以鼻也呜呼如是而曰禁何惑乎终不能禁

　　禁烟下
易曰履霜坚冰至戒其渐也当事机初萌挽回原易及乎积重难返则虽有圣哲亦将痛心疾首而无可如何天下事大抵然矣禁烟之策固今日所宜行然而立法尤贵得人无人不得行法言之似易而行之寔虽欲筹简易之方则不必议禁于今兹而徐图禁之于日后且使漏不使外溢西贾不能居奇莫如广种罂粟之一法也顾或犹不能无疑者谓种者既多吸者必广举世皆入陷阱他日安有禁绝之时其害一中国人口繁庶若准种罂粟小民必相率效尤弃嘉禾而植毒草不特粮食日贵一遇荒歉何以堪之其害二洋药流毒几天下然犹曰来自外洋也今弛禁自种其价渐低人人喜吸使声名文物之国转为烟熏雾塞之区大伤国体其害三印度之烟土其味厚中国自造质味既薄搀杂尤多以伪乱真何能与洋药相敌其害四今人喜吸洋土然内地少而海疆多自种既多反使洋药不能到之地土药起而乘之是不啻添薪而助焰也其害五印度种烟有种植法有刮浆法有制法中国既不谙其法必不及其佳徒增一害人之物何能塞洋药之源乎其害六洋药税厘并征日有起色每岁收数至八百余万土药盛行洋药税减收数必疲于　国课不无窒其害七此数害者骤而听之似皆可虞切而按之则皆不明时势者也夫洋药之所由不能禁者半以英人阻挠耳今自种罂粟以杜来源英人岂能责问且洋药味厚土药味薄厚则瘾重薄则瘾轻重则难禁轻则易戒此自然之理也他日土药日多洋药日少英人自顾获利无几徒招与国讥评必将与中国会商禁烟以博高名而洗前耻日前禁贩黑奴英人不惮费千万金钱以成义举何独于禁烟之事而疑之其不必虑者一也种田粪垦多费人工一夫之力不踰二亩而一亩婴粟可抵十亩稻粱农民可以余赀转购粮食如西贡暹罗一岁三熟今闽粤等处多贩运其米苟铁路已成轮舶火车水陆飞挽乞籴邻境速于置邮但使小民有买米之钱何虑地球无买米之处其不必虑者二也土药价值虽廉较他物犹昂十倍吸不吸自关天性岂以贵贱而分吸之与种其有伤　国体均也何如姑纵之而他日尚有可禁之望也其不必虑者三也天下有用之物恐其搀杂以致害人若烟固害人之物也惟恐其不搀伪愈伪则其毒愈轻愈轻则其瘾愈薄其价愈贱人贪省费积弊渐以挽回其不必虑者四也自云土川土西土关东土及鄂皖江浙之土盛行藉分洋药之利而清江汉口以上更赖土浆御诸门外否则洋药毒如水银无孔不入内地元气剥削尽矣所憾者未得印度秘制之法耳将来大弛禁令广种而精制之不出十年利权可以尽复其不必虑者五矣印度种烟制浆之书栽花结实取胶拔木莫不有法本年所收之浆必待来年出售气味乃厚如派人学制复储一年则物美价廉争先乐购畴复办洋土哉欲塞洋土之源莫善于此其不必虑者六矣至如第七害固非害也洋药之税厘入于中国者日旺即中国之金银流于外洋者日多若恋区区税厘而忍听斯民之朘削是犹鬻产于人而扣其中赀小费诩诩然自鸣得意有不贻识者讪笑乎乎洋药照约征税土浆亦可加征何必胶柱刻舟鳃鳃过计其不必虑者七矣总而论之以为罂粟不当种者皆务袒英人者也皆欲贫中国者也各关税务司或谓阳为中国阴助西人故税厘并征之第一年入口洋药之数短至四千箱左右赫德皇皇然条呈总署请加抽土药厘金数年以来土药加增洋药复有起色其孳孳为利并无竭诚中国之心亦可见矣于此有三策焉无论洋药土药严定限期一律申禁中外之吸食者绳以重法一体戒除策之上也广种土药以杜洋药之来源目前既塞漏日后徐申厉禁策之中也既不能禁洋药之来又加征土药以自塞销路吸者种者洋药土药一任其自生自灭自去自来惟图多收税厘稍济然眉之急用是为下策所谓止沸扬汤抱薪救火者耳公忠体国之君子其将何去侕何从乎

　戒烟方药颇多惟不费钱而又简捷者乃李云山所传之方据云假如烟瘾三钱分三次而食者则未食烟之前先食盐汤一茶盅约食盐二钱不宜太多每日减盐二分以三钱烟瘾计之四十五天可戒绝矣

　　论鸦片　　　
彭玉麟

　考李时珍本草纲目阿芙蓉俗名鸦片性涩有微毒并未言能杀人之事今则生食者急以杀之吸食者徐而杀之而不解人之何以甘受其杀而不辞也当西人鸦片入境之初禁烟之议持之甚坚奈始则操之过急继则纵之过宽流毒至今几无术可以挽回计鸦片进口之数每年约七万余箱售银五百两总计值三千五六百万中国每箱收税三十两计银不过二百二十万中国漏出之银每岁寔三千数百万两之多果孰得而孰失乎中国利源之涸可立而待也于是荐绅先生目击时艰群起而议之有谓宜禁内地之仿种者有谓宜禁洋药之入口者有谓宜加洋药之税者更有谓不必禁内地之种方可分洋人之利权者然其中皆有弊焉方今各直省除江西湖南外余省之种罂粟者日多无论不能骤禁也即能禁此而吸食者争取购于洋人是又种为洋人之殴而予以垄断之权也外洋入口之货以鸦片为大宗利源所在谁肯遏之且既不能禁之于前何能禁之于后相持太甚适启衅端至若加收厘税则价愈昂价愈昂则吸者可以渐稀似亦补救之一法然则每见吸食之人虽饔不给犹必多方设法以谋烟赀几见有因价贵而不食乎所加之税洋人即隐增入售价之中于洋人无所损而吸食之贫民益促之贫也若谓听内地之种冀以所出日多藉分洋人之利不尽利者也上年盛道宣怀在天津创设戒烟局已着成效各直省似可踵而行之总之鸦片本属毒人之物泰西各国准播种而不准吸食即日本越南亦禁之甚严惟中国之人习焉不察受其毒蛊者已百余年其吸食之人荒时废业毁体伤财是诚可怜可痛若能永远禁止弊绝风清则国以培元气以复利源以裕是则蒙之所深幸也夫

　　记泰西烟酒税
　泰西烟酒之税最重至有值百抽六十者夫以中国人民四百兆论即有不嗜烟酒者牵扯合算每人日费烟酒三文一日需钱三百二十万缗以一年三百六十日计即需钱四万三千二百万缗倘援古人什一之法以征其税通盘筹算一岁可得四千余万缗且所加之数合则见多分则见少以每斤每两节节摊匀渐渐加贵在吸食者不觉而　国家得此饷源当亦不无裨益然此犹不过就中国之烟酒言也若外洋进口之烟酒亦宜加重其税如纸烟雪茄烟麦酒葡萄酒之类当通商立约时以为西人食物例不征税嗣因西人之寓华者众而洋酒之进口日多于是稍加捐税查今通商则内载进口洋酒装玻璃瓶大者每百瓶输税银一两小者每百瓶输银五钱其装桶则每百斤输银五钱至外国烟则并无进口税然查洋酒之贵者每百瓶价值洋三四百元不等而收税止银一两于值百抽五之例未免相去太远若烟则非特西人嗜吸即华人与彼族往来亦不免沾染习气以外国烟携带轻便而吸者渐多今中国政府若遇修约之期据理直争使二物亦照值百抽五完纳一岁税项当亦颇巨顾或谓加中国之税其权在我加外国之税其权在彼洋人以钱财为性命此说恐不能行则尚有一妙法在如鸦片为进口大宗今已厘税并征每箱收银一百十两刻与英国常税值百抽二十之数相等似无可再加然可照香港西贡新嘉坡例俟其熬膏后再议抽厘设官膏局于通商口岸招商承充认定缴数准其将生土熬成熟膏分运各处销售凡嗜鸦片者祇准买熟膏吸食不许购生土自煎违者律以私铸之罪如是则洋土可全数归公私土并无处可买而中国各省所出之土药亦照此法办理则岁赢银钱何止数百万闻官膏之例西贡最严虽为数一二钱亦必给以凭印纸据每日按户稽查必使所吸烟数与凭印纸据相符方得无事否则有罚凡入境商贾有私带烟膏者不但充公并议罚锾闻近日新旧金山香港南洋各埠亦有是例每岁输饷多者百余万少者亦数十万今中国欲行此法以生土熬成熟膏犹以洋货变成华货权自我操利不外散虽英廷不得挠我自主鸦片系害民之物虽横征暴敛亦不为苛与治乱民用重典之意相同又谁得议其后哉

　刑政四律例
　　治法在严刑赏议　　　
陈

法果可恃乎何以周公官礼之精未千祀而坏法果不可恃乎何以管仲鞅之才不数载而兴然则法者治之具而尚有所以济法者道何在在法天之刑德以严赏罚而已春气至则草木产秋气至则艹木落或使之也古之人审其所以使故物莫不为用弃灰徙木之信伪矣而秦可霸烹阿封即墨之举晚矣而齐亦治其霸也其治也皆以能行其法也舟行而致吴越车行而适燕秦人有所利而吾乃可裹足而至藏镪在不敢攫遗粮栖亩不敢拾人有所慑而吾乃可高枕而卧赏罚者驭世之大权国势盛衰系焉市集之墟贸易无方里塾之师功课不立犹不能以有成国乎国不必其强弱法存则张人不必其圣否法行则理考之古今参之中外固有历历其不爽者　国家忠厚开基失在有赏而无罚宜大申禁令一持以法有不次之赏然后可以奔走天下之豪杰有不测之诛然后可以驾驭天下英雄汉宣帝之诏胶东相曰有功不赏有罪不诛虽尧舜犹不能以化天下夫宣帝非真能求治者而言则是皋陶之谟曰天命有德五服五章哉天讨有罪五刑五用哉命讨皆称天而行明人主之不得而私也息息为天地赞化育事事为民生谋利病廓然大公奉三无私故主者一喜而天下春一怒而天下秋亦法天下之刑德严赏罚而已其于治也几矣

　　遵议武营扣饷缺额罪名折　　　
松溎
  </div>
  <div class="pagination">
   <a href="皇朝经世文三编_page52.html">
    上一页
   </a>
   <span>
    ...
   </span>
   <a href="皇朝经世文三编_page48.html">
    48
   </a>
   <a href="皇朝经世文三编_page49.html">
    49
   </a>
   <a href="皇朝经世文三编_page50.html">
    50
   </a>
   <a href="皇朝经世文三编_page51.html">
    51
   </a>
   <a href="皇朝经世文三编_page52.html">
    52
   </a>
   <span class="current-page">
    53
   </span>
   <a href="皇朝经世文三编_page54.html">
    54
   </a>
   <a href="皇朝经世文三编_page55.html">
    55
   </a>
   <a href="皇朝经世文三编_page56.html">
    56
   </a>
   <a href="皇朝经世文三编_page57.html">
    57
   </a>
   <a href="皇朝经世文三编_page58.html">
    58
   </a>
   <span>
    ...
   </span>
   <a href="皇朝经世文三编_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
