<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 181 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 181 页/共 192 页</h1>
    <div class="content">　　致李伯相论黄河挽复故道书　　　　　
冯桂芬

桂芬年来病迈。久不问时事。前月偶见邸钞。有黄河挽复故道之议。不觉前此热肠。怦怦一动。为之长太息者累日。继又闻　朝廷已以此事付执事。则又忻然喜。不惮力疾操觚。缕陈管见。惟执事鉴之。窃惟创为此议者。必误会一复故道。即可复河运。不知故道即复。河运仍不可复。且故道亦不可复。何言乎故道不可复也。试以征今言之。桂芬两经齐河。所见之河。居然由地中行之水也。水涨时即有漫滩。亦由地上行之水也。至如淮徐故道。河身高于平地二三丈。两堤架乎其巅。合之高四五丈。是由城上行之水也。无端以由地中行之水。忽欲载诸四五丈高城之上。果何理也。此一浏览而知其不可者也。以考古言之。自来论治河者。无虑数十家。惟绍圣诸臣及金元主东流。余无不主北流者。近人如顾亭林胡朏明钱竹汀孙渊如诸人皆是。犹曰书生纸上空谈也。至如孙文定裘文达皆任事名臣。亦有复千乘故道之议。且其时河未必能北流。尚将挽使北流。今河方北流。转欲挽使南流。又何理也。此一引证而知其不可者也。又以今昔彼此两两权衡言之。大禹至今四千余年中。南北分流者四五百年。南流者自明汔今三四百年。余皆北流。试问南北经流久暂如何。近溯嘉道两朝至咸丰之初。六十年中。河决不下二十次。高堰溃口。昭关开坝。在外。北流十八年。不闻多事如此。试问南北受灾轻重如何。南流堵筑一次。通牵约费七百万。岁修约六百万。合计六十年河费不下五万万。北流十八年。侯家林工费如干。又无岁修。试问南北度支多寡如何。此时估费。两下即或相若。而北可分年酌办。南必一气呵成。原议分四五年。必致彼成此坏。此成彼又坏。试问南北需费缓急如何。此一比较而知其不可者也。何言乎河运仍不可复也。桂芬弱冠后。南北奔走。潞河淮扬。寄迹颇久。往事犹记仿佛。大抵河务运务。至道光末年。有岌岌不可终日之势矣。河身日益高。岁增几及一尺。自袁浦泄黄入湖以后。湖身亦顿高。清黄交涨情形。父老皆言前此所无。灌塘本寻常之事。一年难于一年。渐若登天然。莫不以上闸为入劫。过淮为更生。高家堰无年不险。昭关坝闲岁时开。淮扬万众惴恐。时时有其鱼之虑。在事诸公。艰难忧懑。情状如在目前。盖河淮合流。潘靳之时。颇蒙其利。后渐无利有害。至此而极天时人事之交穷。万无不思变计之理。于时李文恭引退。傅秋坪中丞请折南漕不允。旋亦去。陆立夫制军始创改海运。岂厌故喜新。恶平乐险。避易趋难。异于人情哉。亦出于不得已也。距今祗二十余年。惟以工员四散。军兴多故。遂邈如旷世。知之者绝少。创议者。但见二百年来南漕四百万安稳河运。多以复故为然。既不知今之河淮作何状。又不问河运何以改海运之故。故有灌输甚便犹易设法不虑隔阂等语。今河身之高自若也。河身自必修浚。然限于经费。必不甚深。贸贸然挽河东行。一复道光末年之旧。此真柳州所谓未若复吾赋不幸之甚者也。

窃谓果欲复故。亦必如裘文达朱止斋所议海口稍北与淮别行。又于灌塘外别筹良策。始可举行。而枝节更多。工费益巨。且上游由城上行之水。终不可倚以为功。恐亦终归无济。然此犹善后之说。尤可虑者。十八年弃置之河身。即加修治。必有受病不易见之处。万一上游放溜。下游随决。是二千六百万已去。又须别筹堵费。奈之何。桂芬于目下北流形势。未敢悬揣妄言。惟两害相权取其轻。实有见于害之重。无出回东之上者。不必与他害相权。而期期知其不可者也。桂芬在扬州时。尝与魏默深刘孟瞻诸君。纵言河事。佥谓非令北流不可。未几而有铜瓦箱之事。固祷祀以求而不可得者。乃竟得之。自非　国家洪福。彼苍默佑。何以致此。孙渊如云。河名大清。百川朝宗。美瑞也。东北流环拱　神京。地利也。桂芬又谓大清桥坊联。有岳色河声千古壮之语。盖借用韦庄诗。以泰山为岳济为河。而不知济之不可名为河也。以今观之。则又吉谶也。从此百年顺轨。利孰大焉。若为济运起见。但就目前一二十万石言之。因势利导。岂遂无方。何必发大难之端。若以全漕言之。谈何容易。恐未可以复故一语了之也。原议以南流为一劳永逸。无论此四字。神禹不能为。盍一思六十年中二十决。卒至变河运为海运。逸乎。永逸乎。他如粮地盐场。则南北所同。至大清河稍进而北。可复禹旧。又祷祀以求而不可得者。更进而北。则地势绝高。从古无逆流之水。而谓北冲　畿辅耶。游侍御疏。味嚅不出。而所见甚长。其指挑沙设厅顾亭林已言之。包慎伯中衢一勺语更痛切。此事实宜慎重。套塘三难。无不扼要。特未畅所欲言耳。桂芬于河事水米无交。纵三渎合一。患不及吾吴。本无嫌疑。江北秋初即获。七月前开昭关坝。吾吴必办留养灾民。八月后则否。道光中办留养者再。若河复故道。必更办留养。此则波及吾吴者耳。而事关海内大局。恃执事知我。敢贡其愚。备高明之采。抑桂芬尤有进焉者。近代治河。总为漕运牵掣。以致两难。以局外旁观言之。无论黄河复故不复故。而东境清水绝少。运一二十万石之水犹不足。安所得运二三百万石之水。将来恐不能不出于河自河漕自漕。河专主安澜漕专主海运而后定。海运沙船不敷用。洋船不许用。恐不能不出于津门采买而后定。雨生中丞推广海船疏。可谓善于立言。然尚有痕。不如但言采买。更觉浑融。惟必得多备一年。始无疑虑。移河费岁修一款。购米二百万石已足。不难也。此时恐尚不能质直言之。然试办采办。羁縻东省运道。三年后采买有效。再议进止。是亦默转潜移之一术。执事以为何如。

　
卷一百九　工政六河防五

　　导淮正议　　
金安清

按禹贡。导淮入桐柏。东会于泗沂。东入于海。凡二水相敌曰会。先曰东会。次曰东入。其入之地。非会之地明矣。今之清淮。古已滨海。计东会之地。当长在楚州上游。三代及汉二千余年。大抵荆涂二山以下。今之桃宿雎泗诸州邑。皆洪波浩渺。为淮泗合流之地。南北无所分。及陈登东筑高以御之。南北朝列淮为戍。宋陈敏云。长淮二千余里。北通者五。颍涡清泗蔡。通南者祗运河耳。彭城以下。本泗水故道。北宋金源。大河先后夺之南促。全淮乃由清口北出。会黄归海。而宿桃之地。仍有雎汴二渠。及白鹿邱家诸湖。流入黄河。并无南岸堤工限断之地。潘印川于万历六年始筑归仁堤。　本朝靳文襄始筑南岸缕堤。张文端时尚于堤缺引雎水北驶。康熙三十八年。　　　圣祖谕曰。此堤专因水涨时毛城等铺横流至归仁堤却回仍入黄河故耳应酌量兴筑。河臣于成龙先拟于四堡开河由此入黄河。张鹏翮乃于老堤颈较量湖水高黄水七寸六分。于此开置引渠。长三千八百三十三丈。建石闸。筑土堤。一备黄水之入。一备清水之出。引水归黄。既可冲刷河身。而洪湖之巨漫。亦以客流不入而减。是役费二十八万余。计自高外。惟此工为最大。功效亦相表里。此文端所纪载。而今之祥符五瑞二闸。尚有遗址也。盖淮水出胎簪山。在河南南阳府桐柏县西三十里。有泉三出。汇为井。井口纵横各七尺。水深五六尺。伏流二十余丈。复出绕县东行。经桐柏山始成渠。月河水入焉。又东过信阳州北四十五里。游河明河洋河水入焉。过罗山县北二十里。浉河泺清河月湾河竹竿河入焉。过息县南四里。澺河谷河泥河闾河菅清河水港河入焉。过光山县北九十里。寨河水入焉。过光州北三十里。小黄河水入焉。过固始县北七十里。颖州南百二十里。河史河沁河谷河水入焉。过霍邱县北四十里。颍上县南二十五里。澧河东河清河润河颍河水入焉。过寿州西六十里。清河西淝河东淝河洛河水入焉。过怀远县东二里。洱河黄河天河满河淝河水入焉。过凤阳县北十里。临淮县北一里。濠河月明河水入焉。过五河县东二里。淙河浍河沱河潼河水入焉。过泗州南盱眙县北。许家河溪水注之。又北合柳山襞山陡安仑墩塔影龟山洪泽诸河之水。东北与黄河合汇流海。此全淮翕受诸水之大较也。淮至洪湖。如人之饮食。已自胸膈而下注于腹矣。里下河十数州县。又人之尾闾也。淮为下河患者五百年。今乘黄河北徙之会。用力清口。使全湖之水复归故道。去一方巨患。以云泄湖诚是矣。而谓之导淮似犹未也。盖湖乃淮之委耳。非淮之源也。欲导淮则自淮之上游始。当大辟新道七八百里。追复秦汉淮泗合流旧。循雎汴而北行焉。使淮未注湖。中途已泄其半。不过费帑百万。而三代之禹迹。可以复无疑矣。

安徽之五河县。为淮流经行之地。在洪泽以上百数十里。南北两岸众水汇归。故曰五河。其北距泗州城亦百余里。沱河通焉。泗州之东为古汴河。其北则为雎河。皆有河形。若将五河之沱河。开挑广阔为导淮之总口。经泗州之东北或汴或雎。循其故。浚辟一渠。至桃源县之成子湖。刷开大堤。穿旧黄河身。入众兴以下之中河。即由中河双金闸入盐河。直至安东境。由城北之便民河佃河荡。循云梯关下二套左右之荒地。入响水口北潮河灌河口归海。总计五河大淮水面。较灌口入海之处。节节居高。东西贯串。几及千里。上下必有四五丈。建瓴直注。畅顺之势显然。一路皆有河形可循。断者续之。缺者补之。桃泗本荒瘠之区。安海亦咸之地。无冈阜之阻。无坟庐之碍。徙大淮之水。一意北流。与里下河淮扬两府隔绝辽远。顿如殊乡异域。漠不相关。而凤颍一带淮河。亦免下流阻遏。岁岁有其鱼之患。即洪泽一湖来源。亦必去其十之六七。奠狂澜为镜水。缩巨浸以涓流。尚何东南水患之有哉。昔人减淮之议。纷纭百出。其就下河论归江归海者。一隅之见无论矣。即有欲于临淮以上导使南行入巢湖河。有欲由龟山挑河南流入江者。有议由高邮对湖天长分泄东去者。皆以凤阳盱眙六合中多山石。疏浚为难。几如前明胶莱河之议。终成画饼。其所以但就东南二方置议者。则以黄河一大渎为之阻也。今黄河北流。归南无日。洪泽一湖之西北各地。惟我意之所如而荒度焉。囿于挽近数百年之成书。泥于目前淮扬数百里之地势。左支右绌。困莫能通矣。夫举古者历朝沿革而溯论之。合江皖两省源流而综筹之。亦人人意中所同然。岂别有甚高之论乎。顾自来治河如聚讼。此事果兴。说者必以中河上承东省各路山泉之水。伏秋大汛。淫潦骤来。外有黄河。内有盐河。尚不足以宣泄。而北运堤时有溃决之患。今导淮水夺其去路。则必更无可容。殊不知昔日黄河在南。中河水涨。其口外黄水亦正长发之时。扬庄口门尚有倒灌者。至近年河身虽空。而浮沙高仰。亦何从畅泄中河之水。其双金闸内之盐河。素称窄狭。今以导淮故。当大加展辟。即以黄河北堤作南堤。而高筑盐河北堤。一律高筑。是其河面殆宽十数里。余波游衍。加于旧日数倍。且不令北泄海州诸河。以夺蒙沂去路。祗留一闸以通盐船。即由安东佃湖荡一带东注。其去路极畅。中河汛涨。可与淮渎并行。纵十分涨满之时。则水面必高。计至云梯关。其内地与外河身。不相上下。即决旧北堤而入旧黄河。亦可多泄。不必预为疏导也。再南而刷黄河旧堤。入陈家浦八滩等处。又可归庙湾射阳湖入海。总而计之。清淮南北。地狭民稠。安阜以下。壤荒户寡。引为患之水于无用之地。为归海之壑。孰轻孰重。一言决之矣。

黄河北岸清桃海沭等地。　本朝二百年来。屡议改黄河于此。康熙朝黄河。即曾由单湾五港口马港口入海。裘文达先后三议。皆欲以黄河复水故道。而尽取六塘南北两河及硕项河以作黄河。推其命意。亦以北岸之枯瘠。远逊南岸之膏腴。　国家财赋之权衡。当计其全。不能以小不忍而窒大局也。其久而未克兴举者。特以迤北入海诸路。尚不如旧行海口之宽。黄沙易淤。兴之不宜耳。今则清水迅利之性。与黄水挟沙异。而导淮拯溺之患。与导黄就下同。即有乡曲之民。出而吁其贫悴。或按亩量易旧河滩地。或酌给每年赈需。取南之有余。抚北之不足。亦筹划之甚易处者。从此淮不入江而入海。四渎朝宗之势。得以大复于古。上流凤颍。不致苦洪湖之遏而倒漾成灾。下游淮扬。不致承洪湖之流而普漫为患。东西两省四府一州之人民。宅尔宅。田尔田。庶富之效日臻。衽席之安自永。潘靳诸公有其志而未遭其时者。于此竟之。他年国史河渠。当可为中兴之实政矣。

　　导淮别议　　
金安清

淮扬下河七州县。周遭千有余里。皆上下膏腴之地。计田三千余万亩。岁产米无虑数千万石。使无水患之忧。则其殷阜。几及苏松常镇四府之盛。乃因全淮西来。潴于洪泽一湖。汪洋浩瀚。至夏秋大雨时行。安徽七十二路山泉汇注。既不能北出以归海。又不能南下以归江。惟此下河一隅釜底之土。以为众水之壑。数百年来。其祸烈矣。今黄河北徙。如一旦巨寇之去门庭。诚不易得之机会。淮扬士人导淮之议。缕详悉。畅乎言之。蒿目切肤。虽石人亦为之转。顾地势未能明。土性未能择。在山过颡。水岂能逆流以入海乎。此计之左也。夫大禹之治水。顺其性耳。水何性。就下耳。自古治河。未有不舍高就下者。试以淮扬河形地势。综全局而言之。洪湖如盎。其迤北一半。久为黄淤。形同欹器。下河则如阱。为最低之地。旧黄河身。则隆然而高。如沙桥之横亘于中。高于堤内。不啻二三丈。南北两堤。则如带萦绕于旧黄河两际而已。海沭安东各邑。则平区四衍。地势虽未必更低于下河。而斥卤不毛。腴瘠霄壤。半湮未废之河道甚多。且有灌河俞本套各海口。昔人多议改黄河于此。其视云梯关旧海口。近而且深。从可知矣。昔之全淮为黄水一大河所遏。如孤城为巨敌环困。故左支右绌。几无一他路可以突围而出。今则上自桃源宿迁。下至盐阜海沭数百里闲。黄河旧南堤旧北堤之外。有海口。有支河。惟我所欲为。浚源但求其深。泄流但取其畅。无一处不可分导淮流以东去者。乃必斤斤于旧清口旧黄河。舍下就高。舍易就难。如蝇钻败窗。刻舟故剑。统全局而细研其几。殆可哑然一大噱也。洪湖泄水之通于旧黄河者。祗张福口一道引河。高志桩。存水一丈数尺。引河底已与湖面相平。不能过水。此导淮之必不可用者。周桥以上至智信两坝闲。正当湖腹。吸受全淮之水。最便最灵。内有二河一道。二堤一道。天然形。下达清江浦一带。如量加浚深。增高加长河头堤头。绕至信坝口门。即以信坝为导淮之口。宣泄湖水入于二河。由二河穿清江运河入北堤内之乌沙河。在乌沙河分为南北二道。南道则由清沟一林东沟朦胧庙湾以出射阳湖入海。北道则穿旧黄河至安东城东北经响水口潮河出灌河口入海。计此二道中。其地势皆低于旧黄河身一二丈。且皆有支河旧形。祗须挑浚深广。而以挑河之土。筑堤束之。湖未涨。则先启北道以循泄之。湖大涨。则启南道以畅消之。全淮一渎之来源。除旧有南路归江外。又添迤北归海南北两道。共成三路。则纳者少而泻者多。淮扬二府水患。其从此终泯乎。盖以里下河膏腴之地与淮海附近两堤之处比较。则南肥而北瘠。以安东等处与山阜比较。则又此熟而彼荒。故必就北道为泄淮之先路。至湖水大涨。与其启高邮四坝而淹及下河。则又不如就滨黄之地以出射阳。尚可保全七邑矣。

新辟归海二道。既越过下河膏腴之地。又避出旧河身淤垫之区。且弃置清口于不用。并无碍于六塘盐河之去路。蹈瑕乘闲。批却导窾。所谓文章本天成。特滨河士民。目睫不远。拘墟而未能察耳。计自信坝至乌沙河。分道至南北两海口。土性皆属坚凝。无旧黄河浮沙坍卸之患。本有河形。不烦新创。惟中闲穿过旧黄河之处。挑挖深广。亦祗占地数里耳。综计各工所需。筹款五六十万已足。较之挑挖旧黄河四百余里非二三百万不可者迥殊矣。地势则就其低者。土性则就其坚者。经费则就其省者。一举必成。一成必效。无流弊而有把握。自来治河之事机。未有如此之顺利者。其办理之次第并条列于左。择而行之。俾知所先后焉。

一丈量　先将洪湖水面高志桩存水若干。计信坝金门由身高于二河若干。由二河头量至清江浦计高若干。北岸乌沙河高下若干。旧黄河身高迤南之乌沙河若干。高于迤北之安东内地若干。每里高下若干。一一用水平。以绳丈竿。按二十丈一较。得其大略。方可估计工程。计四月动身。周历南北。逐细丈量。必两个月工夫。方能竣事。

一筹款　此工为下河百世之利。民捐自必乐从。但数巨而时迫。亦祗能仿照历次粮台捐光景。就山宝高东兴盐甘七州县受益民田三千万亩内。每亩捐钱十二文。按亩征收。约可集银二十万。再就通州如皋海门泰兴江都靖江泰州捐银二十万。将来盐务起色。就场按引捐还。盖下河永无水患。场亦大受其利也。有此四十万为主。俟兴工之后。再行察看。可省即省。如必不得已。再为另筹。但丈量全局其事可行之后。即须设局收捐。俾夏秋半年收足。秋末冬初。即可分投办理。

一勘估　全局勘定之后。至河道之可东可西。工程之省益求省。又在临时斟酌。不必拘泥。须就此数月之中。再行博采众议。精益求精。务使万全无弊。指定应挑应筑处所。于八九月闲细细勘估。应挑深挑宽若干。如何集夫。如何定期。逐细确核。此乃缓办之工。与堵塞决口抢护险要不同。可以从容持筹。择可而办也。

一变通　导淮之口。改在新坝。较旧清口之通塞。有天渊之别。固一定不易矣。但信坝系滚水坝。其金门由身。泄水有制。不知现在高下如何。若过于居高。则一丈五六尺之湖水即不能泄。尚须察看形势。将旧坝石基落低数尺。总以一丈二三尺志桩存水。尚能分泄为度。如虑石坝损坏。恐致跌塘。则坝下多添柴土兜小坝。层层高。水势自平。不致伤动坝身矣。至二河尾至清江浦上下。有无河形。须临时勘度。上以高头为止。下以淮关为止。中闲不拘何处。皆可穿过运河。直入北岸。如乌沙河太远。则由汰黄堤内之汪。向东挑挖一河亦可。至淮城北乡之地。有无稻田及坟庐民舍。不愿挑河。亦民情之必有。应随时察看南北地势之高下。或就北数十里。直由旧黄河南岸附坝地所。直挑至阜宁境内。亦无不可。盖附坝之地。本皆属官。且皆杂粮荒田。非近淮城种稻之地可贵也。若安东迤东至佃湖。本系干荡。云梯关以下。尤属荒区。挑河之可东可西。无所顾虑。纵有土人出而恳免。亦当以大局斥之矣。

一闸洞　导淮之河。既穿清淮之运河。则东西应筑堤拦截。方可使全淮北注。不致先向下趋。惟运河如无来源。则道路将梗。应在东西之堤添建。或门或洞。俾接济运河之水。即南道淮城以北束水长堤。直至阜定庙湾一带。亦当闲段酌留洞门。以为宣泄旧清口之用。至头闸金门。可以永闭。祗留漫板水以济清江运河十数里之河道可。

一堤岸　导淮归海南道。虽由淮城以北挑河筑堤。但南面即系下河。必须将束水堤培筑高宽。方为七邑保障。其尾段通连湖荡处所。亦应有以拦截。不致淮水尚未归海。反致倒漾入于下河也。此须临时筹勘酌夺。以免疏漏。至射阳湖有无淤阻之处。亦应闲断挑涝。以畅归海之势。

　　黄河北徙宜复淮水故道论　　　　　　
丁显

尝思不一劳者不永逸。不暂费者不久省。成规相袭而未策万全。不可以除积世之害。机势可乘而或惑浮言。不可以建万世之利。即如今日之淮水是已。淮水发源于河南平氏县。其在禹贡曰。导淮自桐柏。东会于泗沂。东入于海。淮即今河南桐柏县淮河。历安徽颍凤盱泗。经江苏桃源清河而东者是。泗即今山东泗水县泗河。历曲阜滋阳济宁邹县鱼台。经流南阳湖微山湖迄八闸而东南行为中河逮清口入淮者是。沂即今山东沂水县沂河。历兰山郯城。经骆马湖迄旧邳州会中河入淮者是。入海之处。即今江苏安东县云梯关地。此神禹之故道也。其时水分为南北条。四渎安流。各不相。有利而无害。自汉及宋。遂有河患。冲决迁移。靡有定地。或决而复塞。仍归一道。或决而分行。汇为两渠。或决而由巨野入泗。而不日仍归故河。或决而夺汴水入淮。而不久即归故道。此数千年中。倾灌城邑。衍溢田畴。咎悉由于黄河。而淮水安流如故。然俱为害于兖豫。未尝为害于徐扬也。及宋神宗时。大决澶州曹村。而河淮遂合为一渎。彼其时淮扬犹未遽被其害者。缘黄河犹分为二派。一合北清河入海。一合南清河入淮。水有所分。黄水亦未甚强。淮水之清。足以刷黄河之沙而行。且黄河经行未久。淮流淤垫。犹未甚高。海口深通。犹未遽壅。是以二渎并流。畅行入海。尚不致为害。乃至明宏治中。刘大夏筑断黄陵冈。河之北流绝。而全黄河遂夺淮以行。今日清口以东之旧黄河。即禹以来淮水之尾闾也。自是淮扬之害。遂靡有已时。有明一代。黄河之决于北岸者十有四。黄河之决于南岸因以入淮者五。其最惨者。隆庆四年。高家堰大溃。淮河之水。洚洞东注。合白马汜光诸湖。决入八浅。其时山盐高宝兴泰江东诸县。悉为巨浸。于是命侍郎潘季驯治之。驯之治。大抵以疏辟海口束清刷沙为善策。终驯之任。其害稍戢。逮乎我　朝。黄水之屡决屡塞。犹议补苴。而淮水之愈塞愈决。迄少乐岁。即如一湖堤也。而一决于武家墩。再决于高良。三决于高家堰。四决于古沟坝。五决于畲家坝。六决于十三堡。即如一运河堤也。而一决于露筋庙。再决于崇湾堤。三决于清水潭。四决于邵伯镇。五决于状元墩。六决于马棚湾。七决于荷花塘。八决于六安闸。即如一清水潭也。而一决于康熙九年。再决于康熙十一年。三决于康熙十二年。四决于康熙十五年。五决于康熙十九年。彼其时　　　庙算非不周也。河臣非不明也。　国帑非不足也。民力非不富也。疏源浚流非不毅且勤也。防微杜渐非不精且细也。而卒未能弭其患者。缘黄河日强。淤淀日高。淮水欲由故道而行。则黄河已扼其吭。是以夏秋之交。一经盛涨。消减则支派无自而开。宣泄则尾闾已为黄占。欲其不决而为害也。虽神禹治之。亦不易为力。幸赖靳文襄公神明独运。设法补苴。于湖堤。则设仁义礼智等坝。以减全湖之水势。于运堤。则设车逻昭关等坝。以泄运河之异涨。伏秋盛汛。启闭以时。终公之任。未尝有溃决之害。

然而每岁启坝之时。农民号呼。哭声震地。波涛万顷。秋禾一空。昔之人有言曰。东去祗宜疏海口。西来切莫放周桥。均是害也。堤之决也。水性猛。猛则灌城邑而伤民人。其害大。坝之启也。水性缓。缓则漫田畴而损禾稼。其害小。文襄公不得已之苦心。天下实共谅之。乃自咸丰初年。丰工再决。黄河北徙。而河道又一变。自此淮安之地。永绝河患。淮扬之民私相庆曰。从此河自为河。淮自为淮。二渎分流。各不相妨。出水火而衽席。易昏垫为平成。此其时矣。诚能于此疏辟引河。大浚海口。以复神禹之故道。则积世之害于此去。即万世之利于此兴。其功当不在禹下。亦何至清水潭再决于今日耶。嗣因军务倥偬。计未及此。酿至同治八年六月二十九日。清水潭漫决多丈。洪涛巨溜。横数百里。兴泰城中。水深数尺。而禾稼之淹伤。庐舍之漂没。其惨更不可忍言。数月之中。奇灾迭告。民户之财产。顿耗数千万金。　国赋之租粮。顿损数十万额。推之盐课之不能照额征收。厘金之不能如数清缴。更可悬想而知。今诸大宪集款堵塞。刻日告成。两郡居民。欢声载道。然杞人之忧。更有不能已者。洪泽湖于高堰五坝为建瓴之势。而高宝湖于运堤五坝又为建瓴之势。霪雨盛汛。无岁无之。而自军兴以来。库帑支绌。岁修经费。小小补苴。今岁塞而明岁复决。其害不可胜言。不决于此而或决于彼。其害尤不可胜言。不决于运堤而或决于盱堰。其害更不可胜言。就使不再决也。而伏秋防险。河厅汛地。竭蹶河干。在在总须经费。万一启坝。亿顷禾苗。又归罄尽。秋冬堵筑。虚耗万金。闲尝私相议说。与其劳费无已。为惩汤止沸之谋。曷如扼要以图。为釜底抽薪之术。术何在。亦在辟清口引水入黄以复旧淮河尾闾而已矣。且清口不辟之害。又不独淮扬而已也。淮水发源于河南。迄颍凤而始大。合七十二道山河之水。悉潴于洪泽湖。每际桃汛秋防。颍凤盱泗寿亳怀霍之交。悉成巨浸。决堤溃岸。害亦相仍。则堰盱闸坝。为淮河漫溢之堤防。即为皖水宣泄之门户。是故三河未启。则皖省滨淮州县被其患。运堤既决。则广陵濒海州县被其害。惟水性趋下。里下河之害常什九也。况乎清口之不辟。害之在于淮扬者。犹可防闭。而害之在于徐海者。更难补救。沂泗两水旧俱会淮入海。近则黄河高仰。横截中流。沂泗之不能入清口。犹淮水之不能出引河。而南阳昭阳微山等湖水。又从韩庄闸奔腾澎湃。灌入运河。夏秋盛汛。巨浪弥天。丰沛邳郯桃宿之区。悉成泽国。幸而高宝水势不旺。则穿贯淮渠。借道南运。由运堤五坝。泛滥东流。以里下河为壑。不幸而高宝两湖水势饱涨。则惟有常开刘老。由六塘河入海。波流漫溢。海赣沭安。秋成绝望。以是知海口不辟。徐海之害。等于淮扬。蒿目民艰者。尚其援手以救之哉。且夫除非常之害者。与其难。不如其易也。建无穷之利者。与其创。不如其因也。

闲尝远考志书。近采舆论。治淮之法。代有格言。有治河以治淮者。明朝之潘公季驯。我　朝之靳公文襄。俱以蓄清刷黄开浚海口为上策。其时淮为黄踞。黄夺淮行。疏排堵筑。施工实难。彼两公者。犹复惨淡经营。使全淮合黄入海。而今则黄河已徙。复故较易。难者犹妙其转移易者。岂穷于经画。有迁淮以让河者。河帅张鹏翮欲于盱眙溜淮套等处。凿山开道。由六合县南引淮入江。恭逢　　　圣祖仁皇帝南巡指示。鉴其决不可行。其议遂寝。文襄公入奏。欲由车逻镇筑堤。宽一百五十丈。历白驹场引淮束水注海。以高宝绅民叩阍呈其不便。其议亦寝。彼二策者。不过以黄遏淮流。欲由别道以为淮水尾闾。其法近创。是以其策终不可行。而今则仍由清口入海。实为禹王遗。其法甚因。创者似不无窒碍。因者岂难于遵循。诚能不惜经费。堵塞三河。疏浚海口。俾淮水悉由故道畅行入海。庶水有所归。漕堤以东。永弭水患。则淮扬之害去矣。清口既辟。皖省七十二道山河之水。奔腾东注。悉以海为壑。上游永弭漫溢之患。则颍凤之害去矣。而海口既辟。淤淀以消。东省下注之水。自能畅出清口。会淮入海。刘老即可永闭。则徐海之害去矣。且不独远害已也。而利即由此兴。漕艘渡淮。旧因黄河高仰。设立闸坝。鱼贯灌塘。艰险万状。有需时日。今淮河疏浚。一律深畅。将来复兴河运。永免灌塘之险。一利也。淮安关税。旧额数十万。自三河不堵。由湖绕越者多。淮河无水。由下河绕越者更多。今淮河复归故道。南达川楚闽浙。北达青兖　　帝畿。西达皖豫。俱一水可通。由陆绕越者转多烦费。商船自由淮关纳税驶行。不致纷纷绕道。税额渐可恢复。二利也。淮海引盐。向因引河未通。无法达淮。俱屯西坝。复行陆运数十里。始入洪湖。盘剥颇难。今清口既辟。盐艘可由双金闸入淮。转达引河。径泝长淮。赴各口岸售卖。永免盘剥之费。三利也。淮南户。俱仗范公堤捍御甜水。保护盐场。每际运堤决口。汪洋大溜。悉由丁溪草堰八团等闸。泛滥东行。盐场漫溢。职此之由。今淮水由清口畅行入海。则高宝湖渐次消涸。下河无水患。盐产永旺。盐课即可照额征收。四利也。洪泽一湖。旧系民田。自黄河南徙。淮水停蓄。膏腴之产。俱付洪流。今清口既辟。水复归槽。填淤肥美。湖田万顷。召佃耕种。即以秋收之租钱。济岁修之经费。五利也。高宝两湖。亦称沃壤。自洪湖南泄日久。田畴胥成泽国。今淮水径由清口入海。则白马甓社泛光等湖。除旧有湖源外。淤出良田可数万顷。即广为开垦。六利也。山清两岸民田。俱资湖水灌溉。一自引河淤塞。水无来源。栽插之时。往往借水东省。今引河既辟。清口既开。淮水畅入运河。足资灌溉。七利也。高宝江泰漕堤以来。周围千里。约田三十万顷。近因濒年坝水为灾。圩凹之区。多成荒废。今洪湖由清口入海。则坝水永绝。该处田亩。即可广为种艺。八利也。安阜濒河两岸。旧因黄河浊浪。难开支河以资灌溉。田亩俱种旱谷。今淮河既复。清流灌注。两岸俱可多开支河。设立涵洞。改为秧麦田。获益良多。九利也。

安阜两堤集镇。自黄河远徙。舟楫不行。懋迁俱绝。诸多不便。今淮河既复。自清河王营。历安东城邑迄阜宁十套十巨以达海。其商贾之辐辏。豆粱之贩运。货物之云集。实有无穷之益。十利也。苇荡营之柴。近因艰于运转。芦课不旺。今海口畅辟。可由淮水故道直达运河。十一利也。长淮天险。横隔南北。猝有兵戎。扼险以守。贼不敢渡。十二利也。仍旧之害如彼。复旧之利如此。而卒未毅然行之者。直以非常之举。　国帑支绌。经费无所出耳。殊不知为民除百世之害者。即役民力而不为劳。为民建万世之利者。即资民财而不为虐。堵三河。辟清口。浚淮河。挑云梯关尾闾。经费非数百万缗不可。而淮扬颍凤徐海。从此获益者有四十州县。诚能于四十州县中设法劝捐。兼筹巨款。相机试行。劳者一时。而安澜可以永庆。费者一日。而巨工不复再兴。长治久安。在此时矣。然自来非常之举。浮言易兴。辟海口。浚淮渠。愿者八九。而梗者一二。或谓有妨于河滩地者。滩中隙地。开垦有年。一旦复为河渠。民多觖望。不知两滩之地。宽者数里。仅开十余丈河渠。两滩仍可垦种。非经异涨。收获如初。霖雨为灾。到处漫溢。即如今岁虽未开复淮河。兰仪以东下注之水。俱归海口。两岸豆粱。百无一二。一经排浚入海。两滩积涝。自可速消。无损于滩民。实有裨于　国计。此浮言之可靖者一也。或谓盱泗怀凤。近年因三河宣泄。反为利薮。一经堵塞。该处又年年被涝。其益何在。不知堵三河而不辟海口。则积水壅遏。皖省不愿。利上游而不堵三河。则湖水淹没。高宝又不愿。与其仍旧而或有偏枯。孰若复旧而两有裨益。且近年三河不闭。始因粤氛未除。藉限戎马之足。终因湖滨簧鼓。踞为支派之开。是乃权宜之法。终非久远之图。策非出于万全。安能行之百世。其在南河志曰。夫导淮者。当导之入海。而不可导之入湖。湖非民田乎。又尝譬之。淮为泗即泗州患。淮即泗之贼也。为泗患者。宜逐之出境。而诱之四出抄掠内地。可乎。不导之入海。而导之入湖。何以异此。此浮言之可靖者二也。或谓淮居四渎。亦非细流。春汛秋霖。两堤防险。不在高宝而在安阜。又将若何。不知河源万里。奔赴尾闾。巨浪洪波。易于溃决。而淮流之清。断不如黄流之浊。淮水之弱。断不如黄水之强。自禹迄明。淮水经流两县三千余年。黄淮未合之时。未闻有溃决之害。其明证也。黄河旧堤。自明迄今。岁费数十万金。修筑巩固。屹若金城。防黄水而有余。岂障淮流而不足。且未经挑浚。水行地上。即浮水亦足为灾。一经疏浚。水行地中。顺流入海。非若洪湖之未辟尾闾。四出冲决。况堰盱五坝。遗制犹存。万一安阜横流漫溢。危如累卵。闲或一开。由高宝湖源畅出六闸。沿江宣泄。则安阜水有分流。自不难于立减。而高宝湖归河引。亦不患于横行。此浮言之可靖者三也。或谓淮水故道。久为黄踞。今淮流复旧。一旦黄水复来。又将若何。不知黄河尾闾。旧在碣石。自汉以来。势渐向南。缘每决必淤。每淤必高。高则河流不能再归故道。

其变迁最大者。千乘一徙。而自禹以来之故道废。横陇一徙。而自汉以来之故道废。徙而合于淮。极南之势。而自宋迄明。清桃丰沛。河流淤淀。两岸俱高。自明迄今。曹单仪兰。河决沙停。两堤俱仰。南地淤塞。北徙之势已成。丰工之役。就使告成。河亦不能不舍淮而去。黄河复来。必无之势。即或迁移日久。黄淮再合。而藉清刷沙。潘靳两公成规具在。本无碍于河防。实可资于水利。此浮言之可靖者四也。或谓云梯关外。淤淀渐遥。未筑长堤。防险无自。不知营称苇荡。本淮水潴蓄之区。秋冬水涸二十余丈。河渠足资宣泄。设当伏汛横流散漫。潮汐潆洄之地。海滨远阔之区。何妨任其游衍。古人所谓不与水争地是也。此浮言之可靖者五也。或又谓民生日匮。犹议劝捐。　国用不充。犹请筹款。殊非当务之急。不知利之在一二日者。苟艰难即可缓图。利之在千万世者。虽竭蹶亦当补救。即如今岁夏秋清水潭一决。刘老常开。而　国课之暗亏者数百万。民财之立耗者数千万。今为之兴大利。除大害。而大宪筹一年之款。小民费一岁之捐。卒能千百世永享其安。数千里咸蒙其福。孰省孰费。孰急孰缓。必有能辨之者。况袭旧则岁修不少虚糜。灾区终难征税。复故则关税即可增色。湖滩并可升科。此其利钝损益。更有难悉数者矣。此浮言之可靖者六也。总之堵三河。辟清口。浚淮渠。开云梯关尾闾。四项工程。缺一不可。而或艰于经费。小为补救。仅堵三河而不大开引河。则上游之水无由泄。颍凤之害不能除。仅开引河而不大挑清口。则洪湖之水不畅出。盱泗之害不能除。仅挑清口而不宽浚淮渠大辟云梯关尾闾。则水不注海。杨庄王营一带。必忧漫溢。安东阜宁。水行地上。设经汛涨。易于溃决。清桃安阜之害不能除。抑又思之。非常之举。非其人不能成也。有其人不获其时不能成也。今诸大宪经纬天地。底定乾坤。举行禹功。易于反掌。且疏浚堤防。未有易于此时者也。向时淮为黄夺。浊沙排空。开辟尾闾。河臣束手。是以淮扬省乡先达高邮孙濩孙虽有再辟利津海口分为两渠之奏。宝应朱泽云虽有开浚渔沟大河让淮故道之策。山阳徐越虽有请开黄家嘴支河分黄导淮之疏。议终不行。盖时不可为也。今则天心厌乱。黄河远迁。千载一时。会逢其适。乘此施功。事逸功半。而黄河远徙。仅踰十年。御黄旧堤。稍加修葺。择其险要处。帮做堤工。屯潴淮水。即足相容。不乘此时而为之。设或再逾十年。黄河两堤。全归铲削。虽欲再议复淮故道。万万不能。齐人有言曰。虽有智慧。不如乘势。虽有镃基。不如待时。今则治法治人。民望如岁。而又处不可待之时。诚能于今岁冬季。设法挪款。大开引河。将旧黄河稍加挑浚。庶来岁盛涨之时。洪湖有所分泄。即运堤不致凭陵。新做堤工可期保护。里河埽坝可冀缓开。其堵三河。浚清口。挑淮河。辟云梯关尾闾。帮两堤柴埽大工。定于来岁冬季举行。亦于来岁秋收征费。则千百世之害于此去。即数千里之利于此兴。岂不懿哉。

拟复淮水故道章程十五条。附列于后。

一成子河东拟闲段跌塘也。欲使淮泗两水尽从故道入海。必先审明去路。大筹宣泄之方。而自成子河以迄海口。约四百余里。遽欲大加开辟。不独工程难就。且亦经费不敷。拟浚废黄河时。仿沟工沟线之法。其法每十里挖一跌塘。每十里之中。河头浚宽十二丈。以次递减。河尾以六丈为准。底俱半之。深以过水四五尺为度。于此即挖一跌塘。每跌塘长约十丈。宽约七十丈。深约二丈三丈不等。盖河槽板沙。非有激浪。势难冲刷。一往奔腾。不十余里。其势即缓。能十里挖一跌塘。则水势将缓之时。复由跌塘束入河槽。自宽而仄。其浪必激。激则挟沙而行。冲刷甚易。不三四年。废黄河可刷宽七十丈。深二丈三丈以外。河工所谓逆跌法也。惟海口跌塘。河身尤须宽深。以人力补天工。施功无多。而收效甚捷。近日黄河之中。水塘极多。开河之时。或逢湾取直。或以水塘为跌塘。或不及十里。或稍过十里。则又在督斯役者。随时相机而行耳。

一洪湖引河拟因势开浚也。洪湖南趋已久。不设法开辟。未易挽而之东。查束清坝外。旧有引河五道。今大半湮塞。惟张福口引河。尚有涓涓细流。天然引河。尚有河形。拟因势开辟。其天然引河。由七堡口入涸黄河。其张福口引河。由顺清河杨庄入涸黄河。两引河俱仿黄河跌塘之法。每五里挖一跌塘。每跌塘长约十丈。宽约二十四丈。深约一丈六七八尺为准。其引河河槽。一例开宽八丈。底半之。深以过水四五尺为度。节节跌塘。则冲刷甚速。不二三年。两引河俱可刷宽二十余丈。深一丈六七尺矣。此外再由成子河犀开黄堤。以为第一道引河。庶洪湖之水。分道入黄。全淮俱奔腾东注。自不致肆虐于南。以高宝湖为壑。而桃宿睢宁。亦弭漫溢之患。此条除张福口加挑外。拟即将成子河黄堤犀开。以为第一道引河。其天然引河。俟冬季再议筹办。

一山盱石工拟大加修补也。高堰湖滩。已经淤高。其石工不难修补。且浚张福口引河。即以河心之土。全运东滩。夯硪坚实。可为湖滨越堤。自足以资障御。惟山盱石工。坍卸大半。亟宜设法修补。并将坦坡一律培筑坚厚。河兵向例挖堤打堤。新者未必坚固。而旧者已即倾危。其弊必须严禁。拟宽给夫价。责令离堤十五丈取土。以弭后患。

一成子河西拟堵筑盖堤也。兰仪以东之水。俱由故道归海。不将此处堵塞。则盛涨之时。上游之水。仍然直灌。似此处未便任其敞口。拟相度地势。堵筑盖堤。庶西来之水。藉以障御。

一头坝之地拟略加收束也。里河来源。由头坝之地分水济运。旧有坝制九道。层层收束。是以盛涨之时。不忧漫决。今诸坝俱废。头坝之地。口宽数十丈。若不设法收束。伏秋盛汛。天妃闸外不免危险。拟于其地设立草坝数座。每座照准旧制。且盖坝尤须接长。庶清淮可资保障。

一遥堤险工拟帮做柴埽也。自黄河北徙以来。两岸堤工。日渐坍卸。安阜两邑境临黄之堤。各处埽工。皆为贫民挖取。尽成空穴。其堤上水痕浪窝。随在皆是。近年中河水由御黄坝入旧黄河。骇浪惊涛。堤工岌岌可危。缘条黄两堤。每年耕种一番。则每年坍卸一次。兼因各处圩寨。皆犀堤以切深濠。又因堤沟积水。每有挖堤以放水者。所以各处堤工。毫无足恃。淮水复故。拟先将黄堤修筑完固。设有堤势窄狭之处。即以河心之土。培筑坚厚。安阜庶资保障。

一河渠出土拟寓浚于筑也。两滩出土。堆积太近。势必易于塌卸。况三河既堵。引河全开。则全湖之水。并由废黄河入海。出土不远。其未遽刷宽之时。一经盛涨。水势高。浚起泥沙。浮沈水底。势必致大溜直偪遥堤。山安海阜附近黄堤居民。又不免危险。拟藉河心之土。分积两滩。离河渠各在六十丈外。高准八尺。层层夯硪。以为水势出槽缕堤。接连河心扯算。口面约宽一百三十余丈。秋冬水涸。溜自归槽。即非常异涨。大溜出槽。缕堤口面一百余丈。自足浮送入海。外有大堤以为屏藩。中有缕堤以为管钥。即水势奔腾。大溜俱在缕堤之中。并不侵偪遥堤。附黄居民。断无意外之变。

一淮渠浚宽拟堵塞三河也。废黄河多系浮沙。必须清流激湍。方能愈刷愈深。愈刷愈宽。今引河虽分道开辟。若不堵塞三河。水势不能高。即不能以清刷沙。势必致日久河身又淤。拟徐将三河用土埽封塞。障水北行。庶引淮入黄。可以奔腾冲刷。不三四年。废黄河自能渐次宽深。此条俟淮水滔滔东注。并黄堤柴埽盱堰石工。一律完好。然后再议堵筑。

一山盱以南拟酌留口门也。淮水来源本旺。又合七十一道山溪之水。近因三河常泄。皖省恃以为安。今虽分道开浚引河。

一时未遽刷宽。经临盛涨。宣泄不及。又未免浸凤泗危堰盱。而启放闸坝。又复延时日。有所限制。拟于旧坝未报废者。相度地势。酌留长远滚水口门三十丈。毋须封土。水一丈则蓄于湖。水一丈以外。则由坝滚入高宝湖。源经六闸。沿江分泄。北有数道引河。南有滚水口门。则宣泄必易。淮水自不壅遏。颍凤一带。永弭漫溢。盱堰亦不危险。此因引河废黄。一时未遽刷宽。虑皖省被淹而设。俟数年全湖东注。此口门即行永闭。

一口门之外拟再修一坝也。非常异涨。亦须有备无患。今引河虽开。废黄河虽浚。而口面一时未易刷宽。则二三年中桃伏秋汛。水踰志桩。山盱旧坝。又不能不从权启放。查五坝中尚有未报废者。拟修补如式。以备异涨启开。慎重河防者。祗可设而不用。不可恃而无备。

一淮泗入口拟均剂低昂也。清口之地。系中河洪泽会合之处。惟近来中河地高。洪湖地低。不设法均剂。一经开辟。洪湖之水。不敌中河。势必至壅遏淮水。不能东注。拟于其闲将全河开宽四十丈。长四里。俾洪泽中河之水。力东注此地。口面宽阔。水势即平。自无壅遏倒漾之患。

一引河浚淤拟借转轮力也。两引河头。烂淤活沙。极难疏浚。旧以南子开合为之。浚淤不多。且费人力。拟以长方船十数只。自船腰以至船头。分开两如凹。中横插车盘。一如水车式。离水底数寸。深浅仍可伸缩。船面横眠转轮一道。若干人踏之。使车盘转动。再用活头大铁播箕一。装土数千觔。箕底设车轮两道。箕口镶铁。如耕田之。再用铁索长数丈。一头系于车盘。一头缚于箕口。车轮转动。则播箕拉近船边。铁耕过。则沙土卷入箕口。车起播箕。活头抽动。将沙淤倾入小船。剥往他处。其引河南口之淤。船运山盱堤边。以桶吊起。拌入干泥。藉筑山盱坦坡。其引河北口之淤。以担运远。藉筑高堰湖滩越堤。俱一举两用。若开辟海口潮汐往来之地。拟亦仿此法。此吕宋疏浚海口法也。载经世文编。其船即永为淘浅浚淤之用。其地如易淘浚。此船即可不造。录之以备采择。

一淮河浚宽拟闭刘老也。向因黄河高仰。中河之水无由泄。始开刘老半路刘。由六塘河归海。今淮水尾闾开浚深通。则中河之水俱会淮入海。刘老半路刘即可永闭。至永济桥。俟淮渠刷宽时。亦可相度情形。酌量堵闭。庶清海安沭。永弭水患。其盐河两岸决口。如北新宫等处。亦须估修如式。以上十二条。拟次第兴办。惟寓浚于筑一条。浚废黄河时。即可随时施工。

一工程浩大拟分年举办也。废黄河数百里工程。若一年举办。不独经费未易筹划。且民夫亦属难齐。靳文襄公八疏有曰。治水必始自下流。下流疏通。则上流自不饱涨。此项工程。拟分二年兴办。拟即日将成子河以东尾闾。照依丈尺。开辟宽畅。冬季再将各项工程。分段兴办。俟洪泽中河两水。滔滔东注。然后再议堵三河。闭刘老。不独经画照料。人易图功。且按一二年分捐。民更易于为力。如或经费不敷。即分三年举办。此系一劳永逸之举。不妨稍宽时日。惟事势有顺逆。施功有次第。先后未可倒置耳。

一成子引河拟因时堵闭也。千里淮流。固资各处口门宣泄。而干旱之年。亦须防备。即如乾隆五十年冬。洪湖之水。仅存二尺八寸。于漕运民田均有妨碍。拟于大旱之年。将成子河口门。筑挡水坝。稍为堵闭。仅留七堡顺清河口门宣泄。存蓄湖水。以济漕运。以利民田。

　　导淮捷议　　
丁显

导淮局将开矣。而议论纷纷。或谓需数千万缗。或谓需数百万金。大加兴挑。一气呵成。自需千百万缗。然今日全力供军中之紧饷。尚属不敷。一时安能筹划。或谓功必不可成。或谓害转由此巨。本以减害。断无有害之理。惟办之不善。则不免利此害彼。或谓洪湖北高南下。断难挽而东注。细查黄河底。高于中运河底一丈六尺。仅高于洪湖底一丈一尺。黄堽寺志桩存水一丈二尺。黄河即能出淮水一尺。则淮水入黄。实属易易。今淮水之不能东注者。实因礼字河未闭。水难蓄高。而沂泗又为之壅遏。能于废黄河浚成之日。将沂泗之水另筹去路。则湖水自易畅行入黄。再闭礼河。夺溜东行。适还其本然之性也。议者又谓礼字河金门水深八丈。宣泄极畅。旧黄河即浚深丈余。渐次冲刷。安能敌礼河之深。再查礼河八丈。仅就金门跌塘而言。稍东抵司徒庙。则深四丈。再东亦有深一二丈者。浚黄行淮。一指顾闲耳。或谓移淮于车逻坝。筑堤束水入海。此议河帅靳文襄公入奏。以宝应乔石林侍御率同人抗疏争之。其说遂寝。淮为黄占之时。尚不能行。今日故道可复。再建此议。必奉部驳。或谓以黄河北堤为南堤。费省而功倍。果尔。则必徙城池。移集镇。迁邱墓。废庐舍。其说断不能行。处今日而议导淮。舍故道末由也。或谓早堵礼坝。水刷沙。淮水便能东注。水刷沙。亦是一法。惟下游未能畅彻。遽堵三河。毋论盱堰可危。而山宝盱泗安阜。未能弭害。先忧受害。似不如先借沂泗之水刷沙。较为无弊。或谓自高良迄安东城。地极高仰。择段兴挑。湖水自不壅遏。其说不无可采。然下游亦不可任其漫溢。仍须一律疏浚。俾能建瓴湍泻。方能荡刷有力。或谓堵闭顺清河。全以中运河之水刷黄。一俟中泓宽畅。再引湖水灌注。其说非不可行。然不加疏浚。则水不归槽。势太散漫。即汕刷亦恐迂缓。不制器具冲刷。听之于水。亦未易宽深。且近年高宝山清。湖水不出。全仗沂泗以济栽插。遽将顺清河闭塞。又难以时启闭。于数州县大有妨碍。或谓洪湖水势太旺。礼字河断不可闭。礼河不可遽闭。礼河亦不可久敞。遽闭则湖堤有掣卸之虞。终敞则故道难收荡刷之力也。拟堵闭礼坝时。即将智信二坝启除。永远敞口。俾盛汛之水。逐渐流去。设有非常异涨。仍将林家西坝相时开除。以防湖堤掣卸之患。如此。则淮水可力攻沙。而各处亦免意外之险。筑室道谋。言人人异。非挟其私意。即昧于远图。非常之原。黎民惧焉。毋足怪也。

窃谓势可徐图。则成功自易。机能巧运。则经费不多。处今日而言导淮。以支绌之饷。成浩大之图。而功期其必就。势非藉清刷浊不为功。何则。运泥于堤。藉助于人力。费巨而功难。驱沙于海。藉资于水力。费省而功倍。而非因地势。借机器。募夫役。缓时日。以人力济水力。则又不能确有把握。查自礼河不闭。沂泗之水。常高于淮。遽欲引淮沂泗入黄。经费甚巨。不如首从扬庄掘浚。先引沂泗之水。冬夏不息。排刷兼施。俟其畅彻。再由清口分辟引河数道。引淮水外出。合沂泗力攻沙。因势利导。视径从洪湖掘浚者。较有把握。此快捷方式一也。由扬庄迄海口。河身四百四十余里。其中湾势太多。宣泄似难遽畅。且自八滩以东。潮水所经。疏浚匪易。查马港口外。有越港冲槽。系嘉庆十三年漫口。槽中水面。低于黄河水面六尺九寸。按之旧黄河底。自属低洼。行二十余里。即抵小黄河。若由此犀开黄堤。由越港经小黄河入大潮河。钱粮自可从省。且里数较近。更加建瓴之势。宣泄自必更畅。即汕刷尤易有功。此快捷方式二也。废黄河虽系松沙。然徒听水力刷之。究难克日告成。拟制尖巧器具。往来梭织。冲激其沙淤。俾随建瓴之水归海。则日起有功。数丈之深。不难立致。视徒恃水力汕刷者。功验较速。此快捷方式三也。废黄河遽开数十丈。固鲜此巨款。即藉资水力。亦易刷深。而未易刷宽。拟多添夫役。渐次开宽。俾将两滩沙泥。全藉水力浮送。按日逐流东去。日积月累。数十丈之宽。可以豫定。视徒恃开辟者。省费悬殊。此快捷方式四也。抑又思之。排刷之功。亟以图之则难为功。徐以施之则易为力。数十丈之宽。三四丈之深。遽欲期诸旦夕。其势万万不能。然果能排刷兼施。昼夜不息。期以五年。全淮定能泻注。凡若此者。顺序以施功则费轻。改道以就近则功省。运机以代浚则势易。逐渐以开宽则款约。核其经费。约银百数十万两即足。而从此闭礼河。复淮渎。永弭水患。成算可操。以治人行治法。孰谓功之必不可成乎。显因复渎之举。与各州县同人公订章程。具禀请办。而念支绌之饷。又虑难于筹划。遂广集夫众益。故不惮于更端。非惟精益求精。亦且省之又省。爰再拟捷章程四条。以备采择。

一首由杨庄掘浚就势冲刷也。查废黄河河泓极高处。须掘一丈一尺八寸。照以十二丈口两滩极高处。须掘二丈一尺八寸。方配中运河底。而自杨庄以迄马港口达大潮河。约二百五十里。若一例配平中运河底。疏浚经费未免太巨。惟照配平洪湖底。加深一尺。存底三丈。两边二五收。约可展口宽八九丈。淮水盛涨。固可宣泄。即以中运河双金闸志桩。隆冬极小之时。河泓亦可过水三四五尺。冬夏通溜。来年即可试行排刷之法。设因经费不足。铲高就低。则首年仍多干涸。次年定可一律过水。其排刷之法。即于第三年春再行试办。况自杨庄以东。俱属建瓴之势。水势定能冲刷。惟不以人力济水力。则不能迅速奏功。拟多制尖颖机器。日夜轮流往来梭织。机器之制。首曰轻便铁篦。横长五尺。安设五寸长篦齿十数行。鱼头横栅。参用檀木。以轻便为要。次曰转轮蒺藜。以檀木二根。首尾俱贯横栅。中横眠五尺长铁蒺藜一具。旁设圆眼。俾可运动。四面旋转。铁齿掀翻。沙泥自能搅起。逐流东去。日刷日深。实操必胜之机。又次曰布水冲沙船。法以尖头阔尾船。腰悬铁篦。尾挂披水铁板。旁加镶板长数丈。制如削瓜之刨。加转轮两道。板离水底一二尺。轮转河底。水从板下布冲。自能湍激有溜。见　皇朝经世文编。鱼贯错杂。每具二十四架。运转之法。以虾须缆。长夫四名。运行一架。日夜循环。行一百二十余里。轮流更换。不使闲歇。或一具独运。或两具并行。大约机器之功。日可刷深三分。以一年约计。定可刷深一丈矣。更雇长夫。按段在两岸。日以锹钯等具。卸泥三寸入水。俾随藜篦运转之时。顺溜到海。一夫日派河二十丈。一里派夫九名。自杨庄抵马港口。约二百里。派长夫一千八百名。以每日开宽三寸。约略科算。一年定能开宽九丈矣。合三年之久。可有四丈之深。三十六七丈之宽。此所谓以人力济水力。排刷兼施者也。而核计经费。照以底宽三丈。浚深一丈。科算土方。约需银四十万两。加以局费杂项。及两岸夯硪河兵。并制造机器。共需银五十万两。机器七十二架。日夜更换夫役。须夫五百七十六名。两岸长夫。合二千三百七十六名。每夫日给饭食银八分。日科银一百九十两八分。一岁科银六万八千四百二十八两八钱。加以段局经费并杂项。每岁需银七万八千两。自己巳十月起。抵壬申冬。克期三年。合需银二十三万四千两。再淮渠日宽。每岁以次增添机器十二架。合二年科算。又需银八千二百九十四两四钱。如此。则下游畅彻。洪湖即可东注入海矣。共科银七十四万二千二百九十四两四钱。

一次展宽张福口引河因势排刷也。张福口引河。口宽约八九丈。十四堡外。均深九尺一丈五寸不等。足与湖底相配。其十五六堡。淤深五六尺。十七八堡。淤深三四尺。或借南船捞浚。或乘湖冰掘挖。经费约需银万两。惟查洪湖水面宽阔。而张福口仅八九丈之宽。水势自难涌出。再欲展宽以畅湖源。浚深以敌礼河。又需银数十万两。今拟分为两局。逐日以机器三十架运刷。以极其深。两岸雇长夫五百四十名。日以锹钯等物铲土入水。以极其宽。均如排刷废黄河之式。此项工程。在掘浚废黄河次冬兴办。缘杨庄以东排刷一年。河泓可深二丈。沂泗畅注淮水。即而之东。次第兴工。自能挟沙以行。不致倒漾。照办二年。二十七八丈之宽。二丈数尺之深。似可豫期。而核计经费。疏浚张福口河头。经费需银万两。此外机器运夫。日夜算二百四十名。并加两岸长夫。合七百六十名。每名日给饭食银八分。一日科银六十两零八钱。每岁科银二万一千八百八十八两。加以局费杂项。岁需银三万二千两。二年合费银六万四千两。加制造机器银六千两。功验加倍经费。仅需银七分之一。从此淮水畅出清口。即可抵沂泗不致倒漾。共科银八万两。

一次掘开天然引河及官田洼以防盛涨也。洪湖之水。来源甚旺。仅开张福口引河。宣泄不及。又忧漫溢。且张福口仅靠湖边。来源已涌。即宣泄亦忧壅遏。须于湖心分道泻注。乃能减全湖之涨。拟于第三年冬。由天然引河及官田洼。各浚深一丈。底宽三丈。两边二收展口七丈。即以机器六十架。在两引河排刷。两岸雇长夫一千零八十名。撵沙入水。俱如排刷废黄河之式。如此行之周年。每河可宽十余丈。深二丈。而核计经费疏浚两引河。约需银八万两。此外机器运夫。日夜算四百八十名。并两岸长夫合一千五百六十名。日各给饭食银八分。每日科银一百二十四两零八钱。每岁科银四万四千九百二十八两。加以局费杂项。岁费银约五万八千两。加制造机器银一万二千两。如此。则盛涨可防。而五坝亦可永闭。共科银十五万两。

一越港冲槽另设浚船以防壅滞也。自杨庄至马港口。旧黄河日夜冲刷。沙泥俱归冲槽。不勤加扒剔。尾闾又忧壅遏。而潮汐往来。疏浚匪易。拟制浚船四十只。每船载夫役十人。亦以机器按日拉运。潮退则就岸开宽。潮来则登船梭织。自可免其停垫。而核计经费。每夫日给银八分。夫役四百名。日科银三十二两。每岁科银一万一千五百二十两。约三年合银三万四千五百六十两。加制造机器银八千两。如此。则海口日刷日深。而经费亦有定数。共科银四万二千五百六十两。

</div>
    <div class="pagination">
<a href="皇朝经世文续编_page180.html">上一页</a><span>...</span><a href="皇朝经世文续编_page176.html">176</a><a href="皇朝经世文续编_page177.html">177</a><a href="皇朝经世文续编_page178.html">178</a><a href="皇朝经世文续编_page179.html">179</a><a href="皇朝经世文续编_page180.html">180</a><span class="current-page">181</span><a href="皇朝经世文续编_page182.html">182</a><a href="皇朝经世文续编_page183.html">183</a><a href="皇朝经世文续编_page184.html">184</a><a href="皇朝经世文续编_page185.html">185</a><a href="皇朝经世文续编_page186.html">186</a><span>...</span><a href="皇朝经世文续编_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
