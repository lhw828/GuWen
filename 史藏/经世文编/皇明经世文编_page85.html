<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 85 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 85 页/共 172 页
  </h1>
  <div class="content">
   一广财用、松闻之神农氏曰、虽有金城千里、汤池百步、带甲十万。而无粟弗能守也、始尝疑其言过激、自顷躬履边陲亲更事变、乃知其理之决然而不可易、是以敢肆言之、访得偏头关水泉营、与老军营一带地方。故多屯田。先年虏不近塞。诸得耕牧其中。所以人有葢藏。官得饶裕。而士亦有勇敢战。比缘将官贪纵。军政弗修。法令骫敝。烽火不接。以其故零贼出没。时多屠掠。而诸将官曾不思谨斥堠而明烽燧。勤哨探而广间谍。乃归罪田畜。禁民勿耕。使羙田弃而莫垦。三军饥而待哺。偏头地本僻迂。介在河曲。加以去州县镇市辽远。商贾之至亦稀。如其时和岁豊。尚足自给。若其凶灾饥馑。则米价翔贵。一月之入。曾不足以供半月之饷。此惟救死不赡。而又何暇言治兵秣马。夫不务威虏。使不敢近塞。而苐不自耕殖以为固。是因食之噎而废餐。因行之蹶而刖其足也。天下宁有是理耶。颇闻边之人士。日夜引领冀上之令而施耜焉。莫若因其欲而利导之。并令悉依旧疆。得自开垦。其诸户绝而无见军者。听余人隐占。无牛种者。官为假贷。或因即籍其人为军以自赎。乃授以兵器。令且耕且守。虏如盛来。则消息甚大。彼固自急于收保。即或非时骤至。则数必不多。人且顾其畜植。将竭死力而扑之矣。如此而又得善于抚绥之人。则蓄积渐充。嬉饱可望。比诸专恃籴买。而寄命于他土。一遇不稔。辄转死于沟壑。其利害得失。岂不较然甚明哉。然余又闻烽火耳目。全恃墩卒。闻墩卒之苦。日与死比即在三时。尚自可遣。至如冬月。则皲瘃堕裂之惨。所不忍言。而况又有攻围杀害之祸。是以人皆惮为之。而数每不足谓宜补足其人。墩修治坚厚。仍疏请优恤。每及冬初。别给皮衣暖具。靴袜各一具。使之昼夜瞭望。时其燧烽。夫飬之厚者。乃可责之备。如是而彼犹废其常职或与贼为市。然后一以军法从事不贷则我与彼庶几皆无憾矣。
　　一慎封戍、松闻之代朔崞峙之间。土名鱼儿川等处。地颇旷衍。截长补短。方可数千顷许。比缘四方亡命之徒。逋逃于此。俱治有屋庐。久假而不知归。夫以海内闲旷之地。飬海内失业之人。固亦无不可者。但闻伏藏间谍。至难诘禁。及又斩伐山木。日相吞食。今其人之为甲为乙。籍之或军或灶。皆不可得而闻。此则不可解也。夫必驱之使行。则人情或有不堪。且惧生变。固难。若一任其耕作而莫之问。是中国而海岛之也。不可为训。为今之计莫若明行告谕。凡其旧所自垦者。并听树艺为。世业。而不复有所予夺于其中。但其人之乡贯姓氏与其家之男妇丁口之实。悉令覆实。即于其中选择为众所推者。使为保长摠小甲以管辖之。畧示羁縻之义每防秋官授之器甲。令摆边以全其室家。保其畜牧宜亦无不乐从者。又闻其人之垦颇众而入颇豊。请因户口之籍定。就遣公平明恕之吏。从而审相之。岁令亩入谷或菽麦一升。草则数斤。以备操试犒赏鼓舞之具。竢其久而相安。乃更议所宜而图其永。故曰法相因则事易成。有渐则民不惊。此实古今之通道也。仍必申戒守备官。加意抚辑。毋妄兴事端。以烦扰侵削之。使乐安其生。察其中果有结为婚姻生有子女者。亦即募而为军甚大便。或曰是既实能匿奸私。曷因而尽除以务本、余窃以为不然、夫兵法不恃其不来。而恃我有以待之。吾苟政修而令严。兵强而食足。彼谍虽满野。将归告其主祗益见吾之胜尔昔宋王德用判定州兼三路都部署。契丹使人觇其军。或劝公执而戮之。公曰吾军整而和。使觇者得吾实以归。是屈人兵以不战也。明日大阅于郊。亲执桴鼓誓师。号令严明。乃下令速具糗粮。听鼓声。视吾旗所向。契丹闻之震恐。由此观之。整军经武之要。岂不在先自治哉。
　　○与杨临溪大参论驿传书【马头】
　　比日见吏民甚称马头之累、细口其然、则其病本全在编审之初、正副帮贴不相适宜、北人之苦马役每至破家今幸邮驿小减然其累固在也至论其末、则又在乡民亲自在驿应当、葢乡兵蠢村既不知事例矢见则。而官吏与旧日招募邻近驿旁之人。又皆痛痒不关。愚弄侵削。甚至交通使客。教唆导引。一切虐使困逼之。而又乘其窘急。借贷举放其获利可至倍蓰什伯。此皆乡民膏髓。若幸而贴户俱全。或者众人擎之。犹可稍给。否则中人一家之产。竭于一年矣。矧年年如是。非至彻骨业。迯亡死绝。孰肯替易罢免之。此在今日所宜亟处者也。愚意不若仍从招募便葢附近之人。喂飬既便事体又熟。官吏不敢横索。侪娄页不敢冐科。使客不敢多取。一应家火什物铺陈等项。不致为人盗侵藏匿损败耗蠹。事事有节矣。即如馆夫名目。各处只以支应使客此间止是出身与手。不过一厨子庖丁尔。不惟无助于诸马驴头。而且蚕食蛆滛其中。多其料味。因之侵克费其馂余。不得衬佐。即兹二端。其它可以类推矣。今议者但云请以偏僻颇过州县牛头人户。改作驴马头。虽则暂可少苏旧困之人。终是泥中洗块。未得清楚。更一二年。并此偏僻颇过之人。载胥及溺。同于困惫矣。何者。彼官吏与旧役游猾之人。若诸承使过客。视新役为奇货。又何以支此则招募之策所宜必行者也。况是旧例。彼又何辞。必不得已。宁与宽剩其直。则犹有纪极程凖。谚所谓亏众不亏一。此其大较也。若夫润色损益、变通神化、则明公谅有定筭矣、仆又闻旧日偏僻州县、编有价银、津贴驿递者、各马驴牛头全未沾被、当或不诬、或者纵一散给、不过名色具文而巳、此亦宜为之处、使官吏不得染指其间、无已则令解各守廵道就近亲散之、可乎、诸如此类、即更仆不能具悉、聊具梗槩、奉备采择、
　　◆记
　　新设河池守备记
　　阳方筑城记
　　○新设河池守备记【守备公廨】
　　此篇于江北军政有裨故存之
　　上嗣位十有二年秋九月江淮间游民失业、负贩私盐乘时横毒流池河红心大柳间、时南京英武飞熊广武诸卫屯军惟错处、咸与彼各言其卫、其卫言诸南京内外守备、暨参赞机务官、曰、国家洪武初有诏江北濠滁和泗巢淝江浦诸郡县民稀少、其田旷邈不尽垦。宜分置屯田以藩屏京城。伏兵畿甸便。于是分锦衣龙骧天策留守飞熊英武沈阳广武四十二卫诸处。而英武卫坐红心。飞熊卫池河。广武卫大山。三卫相距各三十里许。奕星载罗。项背相望。时诏都指挥一人往来督耕且捕盗贼。号治安。然限长江。法又渐弛。都指挥不时至。遂稍陵迟。正统间朝议诸屯军饶而人逸。乃籍丁男壮者发南京教场操练。岁为常。成化中增置御史廵视。都指挥遂为冗员。不复至。正德庚午辛未间。剧贼刘六等剽刼乡邑。势寖炽。所司议还诸军操京营者。使即其地教习。时攸赖。其后贼平。罢莫行。今故操教场遗址尚在可覆。三卫吏士愚愿修复故事。请都指挥往来如故。益发军舍隙丁为兵族而教之以捍御奸侮。濳消祸衅。三卫不胜大愿。于是守备南京太子太保魏国徐公某、泊参赞机务南京兵部尚书刘公某皆谓然、上疏阙下曰三卫言是、然都指挥往来无常处不便、且兵屯须饷、臣等愚请置都指挥厅事给军饷、畧如军营法、着为令、式垂永永、　上下兵部议、兵部议曰、南京守备参赞言不妄、宜如请然斯事体重应、兵马钱谷营缮为费巨、非佥同舆恊不可、请行南京户部工部会、诸臣申核、二部核其寔、曰三卫言是、诸臣请不妄、谨请即三卫适中池河地创守、备都指挥厅事。而修故教场址。军饷计月为斗凡四。调给行饷三斗。率出户部岁收诸军租银钱。卫选指挥一人。千百户二人。分隶军人千二百名。马一百五十匹。他请指挥为把总。缮费出工部。　上皆报可。于是今武选司郎中朱君某等寔先后经营底绩、其岁月材用屋宇之数、具载碑阴中、是时守备缺员、兵部谓兹宜得人、乃疏南京府军前卫指挥夏忠杨某名请　上以命忠、　赐玺书使佩而行事、若曰兹余实尔以重负、毋余忝、其惟督屯力耕毋没、其惟诘奸言几盗毋枉、若盗贼寔生、其附迩郡县廵司兵壮、惟尔督毋尔违、尔毋或忝兹、慎之哉、忠奉　命夙夜惟慎与勤、盗贼遁藏、闾井晏息、三卫吏士、具胥以喜、恐后怙平侈治、复玩而懈如前人、乃思伐石以纪、视后世、词曰　皇祖革命。辟寓中土。张置府卫。曰藩京辅。相兹淮南。绵亘夷膴。诏置屯田。联其什伍。军实载扬。馈饷弗窭。威加遐迩。富藏外庾。既法中堕。沦胥用蛊。亦或申饬。终莫能树。自顷盗生。害及羔羖。百尔有位。思缉用抚。询谋佥同。惟谋卒某。展矣陈力。奄忽百堵。惟时虎臣。实始开府。以屏留司。以弥遐祜。我歌此词。式告众甫。垂之罔极。万冀弗龋。
　　○阳方筑城记【备边】
　　西蜀陈公既受命上公、提督三关、兼廵抚山西地方、乃言于朝曰、国家西北边镇、莫重宣大山西雁门宁武偏头与紫荆倒马诸关。为国重险。国初以宣大为重。重兵大将。多在两镇。三关兵马素少又脆弱。往时恃大同为捍蔽。故三关之备差缓。今时则异矣。使非设险据隘。其何恃而能守。今三关东起代之瓶形岭。西暨保德河曲。地东西延袤千有余里。在所皆路并当修筑。然东有雁门勾注之险。西有老营偏头之塞。阨岖山谷。限隔黄河。虏贼大举不甚便。工可竢时。臣阅宁武关之阳方口。东西长可百八十里。适当朔州大川之冲。平衍夷漫。虏虽拥数十万骑。皆可成列以进。且比年贼寇内地。率径斯。工当首举。庶人有依而能立。臣查山西诸路民壮可得万余。忻代五台诸郡邑榷金岁得数千。不足则取诸太原所部吏民赎锾。费不伤乎正额。劳不及于齐民。说者或以版筑之劳。臣窃以为孰与杀掠之为惨。暂时之费。孰与永世之攸宁。筑之便。　上下其奏兵部、兵部议如公指无异乃以雁门兵备副使王镐察奸经费、都司署都指挥同知王松太原府同知邢伦总督工程其下文武百执事并选廉慎而有干者、使摄经始嘉靖十九年之春三月、毕工明年之夏六月有半、计役民壮七千九百五十人、借调旁近屯丁一千八百二十人、东起阳方口经温岭大小水口神池荞麦川、迄于八角堡之野猪沟。老营堡之丫角墩。土筑惟半。余则斩山之崖为之。计长三万三千一十余丈。可百八十里。无论土石。并高二丈有奇。下广一丈五尺。上广七尺加四尺为女骑。可骑以驰。可蔽以击。墙外壕堑深广之度。畧如墙中。增敌台四十三座。暖铺五十五间、暗门五座。重楼三座。护水堤台称之。包筑流水沟洞百十二处。葢三关中路之备。壮哉盛矣。计用金五万有奇。然中三万犹皆民壮岁饩常供数云。始公之肇斯役也、诸以工大费巨不可就、公执弗疑、详其画约、时其省视诸如医巫塩疏之细、靡不综理加密、重以群贤宣力、万手并作、故民不称瘁而工卒僝、其秋八月虏果大至、见阳方墉高堑阔不可攻、乃从其东四十里麦柳树侵入、夹柳故无墙、又平旷可驰、寔代州守备信地公先是葢尝虑之、檄守备宋宸往量土物、此亦抚臣不早更置之过也宸耄而畏事、谓土疏恶不可筑、遂不及为、虏乃乘虚以入、葢言者不谅不审而公去矣、公去而中丞刘公代、葢即虏退之岁之冬、刘公奉廷议属余与参政张君子立矢见计工事。补筑东路三百里。按察司佥事赵君瀛补筑西路黄河壖百五十里。其岁月夫匠财用之数别有记。所缺惟水泉滑石【在老营之西、桦林子堡东一带、】 诸处、其地迫近虏穴。时且近秋。不及为缶瓦形团城泰安【地在雁门以东、其东即灵丘飞狐塞界、】 三口。诸谓稍近内地力有程限。不暇为。然他有此无终属罅缺。世有同心。计不容巳是岁之夏余与张君视工过阳方口。览公遗烈、相与感叹。张君谓余于此专且近。悉公行事属余记而不敢以不文辞公名讲字子学、遂宁县人、刘公名臬字宪甫、锺祥县人、
　　皇明经世文编卷之二百四十七终
　　●皇明经世文编卷之二百四十八
　　华亭徐孚远闇公　陈子龙卧子　宋征璧尚木　李雯舒章选辑
　　严峤锐子参阅
　　巡边总论一（论）
　　魏焕
　　◆论
　　宣府镇
　　蓟州镇
　　宁夏镇
　　辽东镇
　　○宣府镇【巡边宣府】
　　魏为兵部主□奉诏作九边议
　　宣府汉上谷郡也、　国初常忠武王、破虏于漠北、郡元之上都、设开平卫守之、置八驿、东则凉亭沈阿□峰黄厓四驿、接太宁古北口、西则桓州威虏明安隰宁四驿、接独石、　太宗文皇帝三犁虏庭。皆自开平兴和万全出入尝曰、灭此残虏、惟守开平兴和泰宁辽东甘肃宁夏、则边境可永无事矣、后泰宁既以与虏、兴和亦废。而开平失援难守。宣德中、乃徙卫于独石、弃地葢三百里、土木之变、独石八城皆破、虽旋收复、而宣府特重矣、今边人谓独石不如开平险隘可守。宣府山川紏纷。地险而狭。分屯建将。倍于地镇。是以气势完固。号称易守。然去京师不四百里。锁钥所寄。要害可知。北路独石马营一带。地虽悬远。然长阻长安岭。虏难径下。中路之葛峪太白阳青边诸堡。西路之柴沟洗马林万全诸城。南路东西顺圣。皆称虏冲。警屡至焉。东路永宁四海冶及龙门所。则三卫窥伺之地。而四海冶上通开平大路。下连横岭儿。又要地矣。易曰王公设险以守其国、今考塞垣所据、险亦几尽、但时异势殊、有不可不为之经画者、若曰、补长峪城镇边城之募军。浮图峪插箭岭之防守。留茂山卫京掺之士。以益紫荆。筑李信屯交界之堡。以固两镇。此岂容已乎。且宣府军士、素称敢战矣、乃近年参将都勋、出境烧荒、遇虏二十骑而溃、关山王径前后陷没、此犹可诿也、若滴水厓郭举之叛、及诸军告粮而噪、此则渐不可长、二镇虽相近而宣府竟无叛幸必军府制度有不同者况伊迩大同、耳目习染、可不虑哉、是故有抚绥之将。而后有节制之兵。而后有强圉之固。筹宣府者此其大计矣。至以边储一节、则员外杨守谦所论、葢得权宜之术、附见于后、以备一时参考云、守谦曰、尝闻弘治中、宣府各城粟茭之积、多至有六七年者。少亦不下三四年。今则止数月耳。仓廒仅存瓦砾。场地掬为茂草。或势家佃以为业。然则饱歌腾槽之势安得而复见哉。边镇敝坏。乃至此极。赖国威灵。侥幸无事。使遇也先火筛之变、将何以待之、司　国计者不可不深长思也、宣府至京师仅三百余里、有必不得已之事、则穵运之策可行也、此葢　先朝所巳试者亦一时拯溺救焚之方云、又按边军月饷法曰、折色六月。本色者六月。在边者折银七钱在内折银六钱。又曰本折间支。此诸边之通例也。然春夏之月。禾稼未登。粟价腾踊。边臣苦于蓄积之未多也。则固与之折银。秋冬之月。粟价稍平。仓廪稍积。则始与之本色。当其腾踊也。银一钱。或止易粟六七升。是一月折银。犹不及半月之粟。口几何其不饥而疲且至死也欲责死绥之节。不亦难哉、说者谓宜于岁例之外。每镇发银一十余万两。先贤多论此事于国不费而边储易实遇大熟之岁。则于岁例招买之外。籴粟六七万两。中熟亦籴三四万两俱别储之。每春夏粟价腾踊。若岁例之粟。尚足支持者勿动。惟腾踊之甚、不可支持者。借支二三月。秋熟之后、即于岁例内招买者补偿。仍别储之。如。此则士得寔惠。而所省亦且数倍。即有重大虏患、征发旁午。缓急亦有所济矣。此诚今日之急务、而司　国计者所当讲求云、
　　○蓟州镇
　　蓟州一边、世庙以前蓟镇少患自此以后虏乃岁入为重镇矣拱卫　京师、密迩　陵寝、比之他边尤重、三屯营居中为本边重镇东至山海关三百五十里。西至黄花镇四百五十里我　太祖高皇帝駈逐胡元。乃即古会州地。设太宁都司营屯等卫。外山连络。与辽东宣府。东西并列为外边。　命魏国公徐达于内。西自古北口东至山海关。增修关隘一道为内边、神谋远矣、永乐初因兀良哈三卫部落内附、乃徙大宁都司于保定。置营屯等卫于顺天、以大宁全地与之、今止守内边、边人谓外边山势连亘千里。山外撤江环绕。诚自然之险也。北虏不敢内侵三卫者以此。今弃此而守内边。失地险
　　蓟州保障
　　蓟州边夷
　　蓟州经略
　　△蓟州保障
　　一东至山海关、西至黄花镇、为关寨者二百一十二、为营堡者四十四、为卫二十二、为守御所三、设分守参将五、于燕河营太平寨马兰谷密云县黄花镇、以管摄营堡、谓之关设。守备都指挥五、于山海永平遵化蓟州山河以管摄卫所、谓之营设。总兵官一员于三屯营、以总镇焉、关设于外。所以防守。营立于外。所以应援。本相须也。后关独当要害。营但肆为观望。嘉靖十八年、巡抚都御史戴金题后、该本部复仍如旧制、更相防守、
　　△蓟州边夷
　　朵颜三卫、在外边之内、内边之外、兀兀良哈之地、即古会州也、东西千里、南北倍之、洪武二十二年、元裔东夷辽王会宁王朵颜元帅府元帅、各差人来　朝、永乐　诏以其地置泰宁朵颜福余三卫、每卫建都督二、朵颜卫左都督花当、今袭者革兰台、右都督朵儿、于今袭者拾林勃罗、泰宁都督二、今止一人、曰把班、福宁都督二、今无、止都指挥一曰打都、二卫惟朵颜日众。朵颜惟花当日众。把班打都拾林孛罗皆为彼制驭。今考革兰台子孙为都指挥二、曰脱力、曰哈哈赤、为正千户者曰革孛来、曰干惟、曰把儿都、曰伯革、为舍人者曰打哈等最多、每岁朝　贡二次、共六百人、惟干儿古道儿撤只儿他鲁浑脱桶阿土鲁罕脱桶阿克库把秃剌大同脱脱罕等诸夷、俱在墙子岭古北口白马关以西、至黄花镇境外住牧、专肆抢掠、自不朝　贡。边人谓革兰台把班革孛来打哈脱可诸酋狡谲。而打哈之子倘孛来尤猛悍。同类畏之生齿日繁。衣食不给、乍臣乍叛。为我边患。恐与北虏连合。势难阻御。防守之计。不可一日不讲也。
　　△蓟州经略
　　一自来论蓟州边者。皆谓外边山河并险。内边城堡疏夷。外边直而近。内边曲而远。从　国初长久之计。惟在駈三卫复旧制以守外边。若事势难为。仍守内边。必从边人长计、据险要、修墙堡、增墩军、益边粮、以严防守、其庶几矣
　　一内边东自龙井关起。西至黑谷关止。边城磬折。计六百里。夷地一区可田千顷。乃至腹里。外有横山一带。止百五十里。相连高峙。窥见内地虚寔。弘治间、张都御史差指挥薛亮带夜不收出边将外横山踏勘图本甚详、若从其计。修筑外口横山一带。不惟我据其险。有地可耕。且以守六百里之人堡移之守百五十里岂不省且便哉。又据致仕参将周楫、禀议横山一带、旧为我军架炮之所。山外撤江经流。真自然之险。
　　一内边山虽断续。险处亦多。但山外扳缘易上山空水道处所。每年虽修垒二次。皆碎石干砌。遇水则冲。虏过即平。其何以守。近年都御史戴金、出边巡视、欲将山外可扳缘之处堑崖削壁。山顶以内。严令禁长林木岑郁。仍烧砖补砌山口水道使连亘如城。险不可踰。亦如陜西各边之制。更添墩堡以备防守、此亦至计、
　　一查东边墩军、每堡多者不过数十人、少者仅得二三人、军士单弱、莫此为甚、欲拨补加增、查得各卫官军、除通涿武清等卫、额有京班差操、其余卫分、各巳选补边堡、在卫守门者多系老幼、掺守止存余丁、所留正军。不过局匠数人而已。况宣大各边。住墩官军之粮。倍于在卫。惟此边墩军之粮。与守卫者无异。安土者人情之常。既无鼓舞之例。谁肯弃父母妻子而乐为守边哉。
　　一足边粮、弘治间、坐派本处边仓支放。官军甚便。今各仓废坏。俱赴蓟州密云昌平等处支粮。或一二百里。或三四百里。守候往返。动经数日。每遇支粮。寨堡一空。偶有边警、其何以御、况蓟州仓、每岁所入、仅足终岁之用、而密云昌平二仓、尤为空乏、各军有至三四月不得支粮者、至于官俸、百户上半年、每月止折银四钱二分、下半年每月止折银三钱二分、逓加至指挥使、官军俸粮既经折其贫薄乃如此上半年每月一两三钱一分、下半年每月八钱八分、按月支给、犹为不足、必待半年之后、加利揭借、所得几何、欲其不削军士、固守边圉、何可得哉、
　　一永乐置立三卫、令其每年朝　贡二次、每次每卫各百人、往来互市、永为藩蓠、辽东宣府、自此隔绝、声势援绝矣、正统以前、夷心畏服、地方宁谧、但令都指挥或都督于喜峯口密云等处镇守验放、别无多官、后土木之变、颇闻三卫为也先乡导、乃命都御史周来学经略之、此时因而添设太监参将等官、而夷情亦变诈不同、然尚未敢显言为寇也、弘治中、守臣杨友张琼因烧荒掩杀无辜。边衅遂起。正德以来、部落既蕃、朵颜独盛、阳顺阴逆、累肆侵噬、花当则胁求添贡、把儿孙深入虏掠、动称结亲迤北、恐吓边方、参将陈干魏祥、俱以重兵前后陷没、他可知矣、故三卫夷情、难与往日例论、祸机所伏、不待智者而知、黄花镇拥护陵寝、京师后门、令兵都逃亡、止余二百、河间等卫之戌、空名无寔、单弱极矣、议者谓更当增戌、而关外田可募为兵、此一策也、古北口潮河川。俱称要害而潮河川残元避暑故道。尤为虏冲。作桥则浮披难立、为堑则涨水易淤、都御史洪锺、虽曾设有关城、势难孤守、今须每川大建石墩数十、令其错综宛转不碍水路庶几可以久乎。喜峯口三卫入　贡之路。抚赏诸费。久累军丁。近闻取诸马场子粒似矣。建昌营自裁革内官之后、以其兵多于燕河营、乃复添设游击、甚为纰缪、夫游击之名、谓居中乘便、两面驰击也今偏在东偶。其谓之何。矧东去燕河营参将、止五十里、而去太平寨参将、止六十里、不为赘员、且掣肘乎、愚尝谓蓟镇在今、当重其事权、总兵须与挂印同、巡抚驻蓟州、游击驻三屯营、若燕河马兰密云三参将则仍旧、而以太平寨并入建昌为一参将、则庶乎体统正而缓急有济矣、且设关于外。所以防守。立营于内。所以应援。今关营提调。既分为二。则关独当其害。营但肆为观望耳。假令营之提调即司所直之关责有攸归。其复将谁诿有本镇额兵原少、隘口甚多、除分戌之外、消耗之余所在单弱、言之寒心、是故存留京操之士。益募土著之兵。设险修关。严烽远谋。选将练兵。足食明法。曲突徙薪之计、不可一日不讲也、
　　一国家设六边以御胡、惟开元历兴中大宁抱红螺跨独石以达诸宣府、自宣大迤西、直抵甘肃、势如率然、首尾相援、天设之险、而创造之艰也、永乐初、有漉江之役、兀良哈效顺、遂以兴中大宁与之、掣大宁都司于保定、于是红螺白云之北。因而失险。退守锦义。宁前喜峯三屯密云白羊。以达居庸繇是宣府左臂受冲。卢龙后背伛偻。辽之襟吭倾口。诸陵亦时警严烽堠矣。夫不复兴中大宁。则宁前一扼地耳。自潮河川喜峯口以窥卢龙。则滦平骚然矣。自黄花白羊。则诸陵震惊矣。宣府之外。藩圉之日析也言而至此、未尝不叹其失之之易、而惜其复之之难也、当是镇者其尚念哉、
　　○宁夏镇【宁夏】
　　宁夏、亦朔方河西之地、即古夏州也、南北仅百里、东西二百余里、南北朝晋时赫连夏及拓跋魏皆都于此、至唐宋胡裔李继迁赵元昊相继居夏、累世据朔方之险、为　中国患甚矣、今三边既为　中国所有而宁夏居中、适当喉襟之地、　国初立宁夏府、洪武五年废之、徙其民于陜西、九年复设宁夏等五卫于上郡、东南距河、西北抵贺兰山、葢四塞之地、内有汉唐二渠。引水灌田。足称富庶。亦陜之乐土也。所隶贺兰山后虏贼、出没无时、而花马池盐川东西三百里、地势平漫、兴武营灵州一带、又套贼侵犯腹里必由之路、
　　宁夏保障
　　宁夏边夷
　　△宁夏保障
　　一北虏住牧套内、非昔往来不时者可比也、其保障惟以边墙为主、本边内外大小边墙及花马池一带壕墙迭墙、俱见总考下、中间详悉该载不尽者、复见于此、
　　一达虏依水草为居、花马池东南一带、惟铁柱前有水、又东南至梁家泉有水、又东南至甜水红柳榆树等泉、史巴都韩家长流等处有水、总制刘天和、题于铁柱泉筑城。梁家泉筑堡。甜水泉史巴都等处筑墙。一时水源俱各据守贼无饮马之处诚百世之利也。
　　一先年套内零贼不时进至石沟盐池、及固靖各堡抢掠、花马池一带、全无耕牧、自筑外大边以后。零贼绝无。数百里间。荒地尽耕。孳牧遍野。粮价亦平。但内有鹻湿墙七十余里。宁夏又不肯协心防守。数万大势套贼卒至。犹不能御。内固原小边、每年修理二次亦各完备、但青沙岘八十余里、俱走沙磥石。随风剥落。随修随坏。工力不堪。节年套贼从此深入腹里抢掠、
　　一新红等堡直北稍东、总制刘天和新筑横墙二道、以围梁家泉、直北稍西、旧有深险大沟一道、受迤东磥山之水、流于黄河、长一百二十五里、总制刘天和堑崖筑堤、一百八里五分、筑墙堡一十六里八分、自大边至此。重险有四道矣。
　　一宁夏北贺兰山黄河之间、外有旧边墙一道、嘉靖十年、总制王琼于内复筑边墙一道、官军遂弃外边不守、以致边内田地荒芜、十五年、总制刘天和、修复外边防守黄河、东与外边对岸处、修筑长堤一道顺河、直抵横城大边墙、以截套虏自东过河以入宁夏之路、□宁夏西倚贺兰山、天险为固。山口一十二处。宽狭不等。共止量长一十五里。旧每口各有关墙三道、今尽圯废不修、以致大虏时入抢掠、
　　一宁夏南自大坝起、至山嘴儿墩止、长八十四里、总制王琼修凿崖堑一道、
　　△宁夏边夷
　　东北即套、其详见榆林、西南即番族、其详见甘肃、天顺四年、北虏孛来毛里孩将万骑寇固原、回至黄河大坝对岸下营、欲渡河、掘大坝渠水灌宁夏城、时宁夏精骑调援延绥、镇守都督张泰、募义勇三千余人、付其子翊管领至坝、与虏夹河而营、夜半渡河败之。翊日使善水者浮水骂之。淮阴之破龙且用此法也虏以为水浅。悉众渡河。翊令军从截其半。前驱尽溺水中、斩获数百。追出贺兰山外而还。
　　嘉靖七年十二月初三日、套虏六七千骑、自宁夏东北镇远关南踏水过黄河循贺兰山南行、总兵杭雄等领兵击之、兵少败绩、官军死者九十二人、雄等结营固守得免、贼兰过庄凉者始此。
　　○辽东镇
　　辽东古幽营二州、舜分冀北医无闾之地为幽州、即今广宁之地、分青东北为营州、即今辽阳之地、东至鸭绿江、西至山海关、一千四百六十里、南至旅顺海口、北至开元城一千七十里、元季时为平章刘益高家奴分据、洪武初、奉表来归、四年置定辽卫、八年改为辽东都司、十年革所属州县、设卫二十五、永乐七年、于开元辽阳复设安乐自在二州、以处内附夷人、自汤站抵开元、邻建州毛邻海西野人兀者诸夷、而建州为最。自开元之北近松花江之山寨夷、亦海西种类、又北抵黑龙江之江夷、而江夷为最。自宁前迤东抵开元邻兀良哈三卫。而朵颜为最。
　　辽东保障
　　辽东边夷
　　辽东经略
　　△辽东保障
　　比邻朔漠。而辽海三万沈阳铁岭四卫之统于开原者。足遏其冲。南枕沧溟。而金复海葢旅顺诸军联属海滨者。足严守望。东西倚鸭绿长城为固。而广宁辽阳各屯重兵以镇压之。复以锦义宁远前屯五卫西翼广宁增辽阳山东诸堡以扼东建辽之保障困于地之迂远今三岔河南北数百里辽阳旧城在焉。木叶白云之间。即辽之北京中京地也。自委以与虏。进据腹心。东西限隔。道路迂远。若复其旧。则城堡士马刍粮。可省十之三四。
　　△辽东边夷
　　东夷即九夷之地、所谓献夷方夷于夷黄夷白夷赤夷玄夷风夷是也。后为朝鲜高句骊女直木邑娄新罗百济伏余东胡乌桓鲜卑渤海沃沮三韩濊貉曰霫安定乐浪玄菟直番临屯带方肃慎靺鞨勿吉高丽北貉契丹孤竹等国、历代兼并不常、今所存者、惟东有朝鲜、东北有女直诸部落、西有兀良哈三卫、今之边患。三卫为紧。女直次之。于今则三卫与女直为一朝鲜无患。
　　女直初号女真、后臣属于辽、避兴宗讳、改曰女直、即古肃慎地、至混同江之东、东滨海、西接兀良哈、南邻朝鲜、北至奴儿北海、部族散居山谷、至阿骨打始大易部建国曰金、灭辽都渤海、金亡归元、永乐元年、野人头目来朝、悉境归附、自开元以北、因其部族所居、制奴儿干都司一、建州毛邻等卫一百八十有四、兀者隐勉赤等所一十有四、其酋长为都督指挥千百户镇抚等职给之以印、俾以旧俗统厥属、每年一朝贡、每贡都督许带一十五人、共一千五百人、建州毛邻则渤海大氏遗孽。乐住种。善缉纺。饮食服用皆如华人。自长白山迤南可拊而治也。海西山寨之夷曰熟女直。完颜之后。金之遗也。俗尚耕稼。妇女以金珠为饰。倚山作寨。聚其所亲居之。居黑龙江者曰生女直。其俗畧同山寨。数与山寨雠杀。百十战不休。自乞里迷去奴儿干三千余里。一种曰女直野人。又一种射。虽通职贡。时加抢掠。居民苦之。但较之三卫则少差耳。
　　兀良哈三卫、见蓟州边镇下、自宁前抵喜峰口、近宣府曰朵颜、自锦义历广宁至辽河曰太宁、由黄泥凹逾沈阳铁岭至开原曰福余、其俗喜偷。常入北漠盗马匹。三人驱数百十匹善剽掠。即杀人、寇抄髠其发以目剽。性贪黠。边人以酒若货啖之执而杀之兹故报复抄虏无宁时。一遭剉衄。数十年不入其地。辽边各夷惟此最无赖也、
　　一国初分东胡为卫三百有奇。兀良哈三卫各置都督二。羁縻抚驭。最上策也。分其部落。则其弱易以制。别其种类。则其间易以投。使之人自为雄。各相为战。所谓夷狄相攻。中国之利也而又为之虚级、卫之长官挥使也今设都督则非卫官也故曰为之设虚级自都督以及所镇抚、在女直一岁一贡、在三卫一岁二贡、使之歆戴　中国、外御北虏也、
　　朝贡夷人、赏赐都督绢六表里、都指挥至镇抚五表里、舍人四表里散达二表里、所贡马收于本镇行寺。工部给价。每匹六两。女直一年一贡。每贡一千人。三卫一年二贡。每员三百人。二项夷人每年来贡者一千六百其宴赏之费。驿逓之扰可知矣。
　　△辽东经略
　　一辽之边隘、莫先宁前、葢自红螺失守。兴中沦没。退而滨海一线之地耳。说者欲拓一片石抵椵木冲以广屯种。兹其小者也。夫开元东邻建州海西。北邻山寨江夷。西邻福余太宁。自清阳迤西抵铁岭。营堡六十有三。而墩空数百。自镇北迤西抵汤站。营堡一十有八。而墩空亦数百。葢其建置之初。计小遗大。迤东迂北柴河泛河有警则铁岭不南懿路不北开元四战之地也。自广宁师行十余日。吉行五七日。辽河浑河三岔新桥之淖泞不计焉。若不复南行。而直西向由镇北抵山海。行可五六日。并其城堡墩空提重兵以防。设游兵以巡警。东西合作。首尾相应。营堡城空先计而后随置之。篾不济矣。考之木叶白云之间。即辽之北京中京地也。今其城垣廛舍蔬圃碓磨尚存焉顾乃委之草莽。不亦重可惜哉。夫拓边有三利焉。省兵粮也。据要害也、广土地也。消息便利。存乎其人焉耳。
　　一粤观上世。辽之通中国者未尝不由海道舜分十有二州。则青之东北境也。汉武遣楼船将军亦浮海而东。下迨孙权之于公孙度。隋唐之入高丽。我　国家之平定哈纳束。皆由是道。管宁之还。图欲之奔。亦由海而南。是故无弃置不相属者山东民运。废自弘治间。而海船不通矣。且山东之不利于海运也。征解之难。风涛之险也。祖制辽东一镇并属之山东省正欲其接済也轻赍折色则有司之事易集故忘经国之大计而苟且支吾于是辽为东北绝域人中国者一泥丸可塞矣。宁前有警。阨山海之吭。据沙河之阻。则永平无左臂。辽西无右臂。批其左右臂以鬪。兵法所谓死地也。且倭寇自刘江望海蜗之捷。迄今几百年矣。墩哨营堡。空虚草莽。万一楼橹奄至。其何以为备哉。诚使修复运船。申严程法。则人乐易。人乐易。则知险夷。知夷险。则预趋避。预趋避。则众习熟。众习熟。则上可以供亿军需。下可以贸迁有无。近可以设警备倭。远可以备营缓急。即东南饥馑转辽东之粟亦足以济之。又画则疏广宁火烧桥以达潮河沟引吴家坟污下之水注之。则自三岔河可达盘山矣由宁前历右屯。沿剪子河入辽河。则河东之粟可达山海矣由黄泥凹自境外入辽河以达开原老米湾。则国初运道也。兹又拓边以后事也。而说者视为迂谈。葢亦弗思尔矣。
　　一分东胡为卫三百有奇。自都督以下。岁一入　贡。论其功而升赏之。方其入　贡也。守土之臣验之而入。无敢留难焉。以此言之抚夷之不得要领在于法隳不在于势失比其赏赉之加。恒餍其所欲。其私相贸易者。率宽假之。故诸夷恒求贡而其购在我今也不然。其来也守边者索之。索之不足。则怒詈之。其入京也译者之害如边臣比其赏赉之锡。又不足以偿其所欲。而凡陈乞升级。译者悉为张主。其所欺取。犹无厌而可恶。所司若部悉因其言以低昂也赂彰威损。侮孰甚焉。此其故诸夷率易　中国。而无心于贡。无心于贡。而后抚谕之说行。有抚谕之说则其购在彼矣夫使诸夷以入　贡为购。　中国之威安在哉。夫验贡以勑为准也。今之勑皆私相货市。非其人之子姓也矣。违之则失在我。从之则犬羊之贪无厌。而其渐愈炽。故其先当求边臣之有心计威重者。悉召诸胡而谕之。核其真伪而折服之。限以年而更易其勑。凡入贡之数。悉凖如制。其应升之功。边臣状上抚按。抚按以其状上之　朝廷使司译者无所与而其赏赉之给。贸易之通。如先朝之厚且信焉。则庶几服其心矣。
　　一辽之诸胡、古山戎也、昔者中行说之教单于、无爱汉物、所得缯絮、皆以驰草棘中、使衣袴弊坏、以示不如旃裘之坚善也、得汉食物、皆去之以示不如醺酪之便美也、是故匈奴日强、不能制焉、今之东胡则不然。得尺绮文帛则宝爱之。其富者华服锦绣。金珠离饰。以靡丽相高。贫者垂涎睥睨。专事偷盗以赴市。故马市交关。互以名马易锦绮数十尺。获饼殽盐酒之劳。其甘若饴。此侈其心以弃其所长实我　中国之利也往者速长家之死。数十百人。徒手就戮。去而复来。如鱼之思饵。鸟之思食。虽间之使去未能也。故善驭之者。谨互市之交易。可不战而驯扰之。此贾生三表五饵之余技耳。今诚得人而理之。取桩朋银以市马。岁可得万余匹。即军人无马验给。而入其值余以充太仆寄养骑操。不数年马可登息矣。乃率以纰薄短小之物贻之。欺其不见而袭取之。威之以势。而擅夺之。失其心者数矣。而又利归贪猾。祸隐疆场。善观变者覩之于未萌。是岂可易而忽之哉。
　　一维辽之东南常山大海。海有岛。流徙之民聚其间者曰岛民聚于万山之间者曰流民是皆四方亡命流徙自食其力。而罔知官府之法者。置而不问。则无以涣天下之群。而有意外之虞。绳之以法。则是激以贾祸也。故为之清查。为之保甲。为之解发。为之类编差银。皆求以治之。而卒无底于成。此其势有所不能。而处之无其方也。夫兹地也。其在前代至繁庶也。其半为朝鲜北界。及夫辽金为郡邑者几二十余。今以流移之人。散处其中。而无所统属之。是能保其恒晏然哉。是故设宪臣以抚治立州县以分治随其居止。俾之保伍联什。旷以三数年治其役与有司等则其人安土而乐生。安土乐生而后刑罚教化加焉。即不得巳而籍兵供役。数十万众可集矣。
　　一朝鲜在我　朝、为不侵不叛之臣、自汤站抵辽阳六百余里。皆连营野宿。故东胡时出刼掠。乃设凤凰城以防卫之。或乃濳通互市。相诱盗窃。守者又为需索抑勒。得无损威重耶。沿江流民耕牧压境。时有移文。置之不省。又非乐天字小之义矣。呜呼吴楚之争。起于采桑女子。天下之事。未有不始于纤微者也。
　　辽有苑马寺、统监圉以畜牧、二寺之设禀给禄费甚多而所得畜牧甚少往往不偿所费有行太仆寺、司简阅以蓄马、立法之意、未始不善也、积习渐久、旷废益滋、两寺之卿、并除升转、动以年计、其政多委之他司、纵使当其任者、日日而治之、事事而度之、所谓孳牧之多寡、印烙之肥瘠、率多陈迹故事、转相虚应、存乎其名焉耳矣、间有豪杰之士。剔洗而振作之。颓纲断领随手剥落。而又侵官生事之谤兴。此无他。上下相习而穷不能变也。若少变其法。以原官量兼宪职。苑马驻葢州兼理东南流聚之民太仆驻开原兼领东夷一应机务凡朝　贡互市攻守蒭粟之政。皆责成之而与其便宜。是谓不易局而胜。不变市而理。斯固安危之机也。
　　皇明经世文编卷之二百四十八终
　　●皇明经世文编卷之二百四十九
　　华亭徐孚远闇公　陈子龙卧子　宋征璧尚木　李雯舒章选辑
　　严峤锐子参阅
　　巡边总论二（论）
　　魏焕
　　◆论
　　三关镇
　　甘肃镇
　　大同
　　固原镇
　　○三关镇【三关】
　　偏头宁武鴈门、自西迤东、三关并列、而尽黄河东岸、东抵大同西路、虽太原北境要害之地。言其险害不专属晋与真定相为唇齿。非惟山西重镇而畿辅之地安危系焉。况达官达舍。安置真保河间等地。子孙世受　国恩。臣服効力。固无他志。但同本原。性习尚在。势终与合。故三关强域所系非轻。与宣大并称重镇。
　　三关保障
　　三关边夷
　　△三关保障

　　黄河东北。旧有东胜城。与大同大边兴和开平相联。通为一边。外狭内宽。复设偏头宁武鴈门三关十八隘口于内。以为重险。往年东胜开平能守。三关未为要害。正统以来。东胜开平俱失。三关独当其冲。时无住牧之虏。防守尚易。弘治十四年以后。虏住套中。地势平漫。套虏由秦入晋其防在西偏头关逼近黄河。焦家坪娘娘滩羊圈子地方。皆套虏渡口。往来蹂践岁无虚日。保障为难。今三关要害虽同。偏头尤急。十八隘口虽同。胡峪口阳方口石硖口尤急。河岸渡口虽同。娘娘滩太子滩尤急。先年以山西巡抚驻札鴈门关。代州总兵驻札偏头关。又各设守备一员。以备调度。嘉靖十九年。胡虏充斥。三关不能御。近议于朔代之间。设重臣一员。总督宣大三关。亦如陜西固原之制。
　　又按三关东十八隘口。又东紫荆关。又东居庸关。山势连亘。实天设之险。为　京师近藩。往年紫荆居庸可踰。而今不可踰者。以其增筑修凿之工多。而其险备也。使今之三关。亦如紫荆居庸。胡马敢深入乎。故今之急务。惟在备三关之险。择将帅。觅壮勇。积蒭粮。以整深入之门户。庶山西定而畿辅之地无警矣。
　　△三关边夷
　　北虏亦克罕一部常住牧此边、兵约五万、为营者五、曰好城察罕儿、曰克失旦、曰卜尔报东营、曰阿儿西营、曰把即郎阿儿、入寇无常近年虏在套。中以三关为出入之路。直抵山西地方抢掠。嘉靖十九年秋、虏酋吉囊拥众数万、由偏头等关入寇太原、大掠居民而出、零贼亦为乡兵所歼、嘉靖二十年秋前虏复由本关入、直□平定州、参将被害、居民杀掳者无数、山西自来被达虏之惨。未有过于此矣。
　　○甘肃镇【甘肃】
  </div>
  <div class="pagination">
   <a href="皇明经世文编_page84.html">
    上一页
   </a>
   <span>
    ...
   </span>
   <a href="皇明经世文编_page80.html">
    80
   </a>
   <a href="皇明经世文编_page81.html">
    81
   </a>
   <a href="皇明经世文编_page82.html">
    82
   </a>
   <a href="皇明经世文编_page83.html">
    83
   </a>
   <a href="皇明经世文编_page84.html">
    84
   </a>
   <span class="current-page">
    85
   </span>
   <a href="皇明经世文编_page86.html">
    86
   </a>
   <a href="皇明经世文编_page87.html">
    87
   </a>
   <a href="皇明经世文编_page88.html">
    88
   </a>
   <a href="皇明经世文编_page89.html">
    89
   </a>
   <a href="皇明经世文编_page90.html">
    90
   </a>
   <span>
    ...
   </span>
   <a href="皇明经世文编_page86.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
