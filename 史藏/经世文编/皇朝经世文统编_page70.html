<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 70 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 70 页/共 287 页</h1>
    <div class="content">
一淮泗入口拟均剂低昂也清口之地系中河洪泽会合之处惟近来中河地高洪湖地低不设法均剂一经开辟洪湖之水不敌中河势必至壅遏淮水不能东注拟于其间将全河开宽四十丈长四里俾洪泽中河之水并力东注此地口面宽阔水势即平自无壅遏倒漾之患

一引河浚淤拟借转轮力也两引河头烂淤活沙极难疏浚旧以南子开合为之浚淤不多且费人力拟以长方船十数只自船腰以至船头分开两乂如凹乂中横插车盘一如水车式离水底数寸深浅仍可伸缩船面横眠转轮一道若干人踏之使车盘转动再用活头大铁播箕一装土数千觔箕底设车轮两道箕口镶铁如耕田之犁再用铁索长数丈一头系于车盘一头缚于箕口车轮转动则播箕拉近船边铁犁耕过则沙土卷入箕口车起播箕活头抽动将沙淤倾入小船剥往他处其引河南口之淤船运山旴堤边以桶吊起拌入干泥藉筑山旴坦坡其引河北口之淤以担运远藉筑高堰湖滩越堤俱一举两用若开辟海口潮汐往来之地拟亦仿此法此吕宋疏浚海口法也载经世文编其船即永为淘浅浚沙之用其地如易淘浚此船即可不造录之以备采择

一淮河浚宽拟闭刘老涧也向因黄河高仰中河之水无由泄始开刘老涧半路刘由六塘河归海今淮水尾闾开浚深通则中河之水俱会淮入海刘老涧半路刘即可永闭至永济桥俟淮渠刷宽时亦可相度情形酌量堵闭庶清海安沐永弭水患其河两岸口如北新宫等处亦须估修如式以上十二条拟次第兴办惟寓浚于筑一条浚废黄河时即可随时施工一工程浩大拟分年举办也废黄河数百里工程若并一年举办不独经费未易筹划且民夫亦难齐靳文襄公八疏有曰治水必始自下流下流疏通则上流自不饱涨此项工程拟分二年兴办拟即日将成子河以东尾闾照以丈尺开辟宽畅冬季再将各项工程分段兴办俟洪泽中河两水滔滔东注然后再议堵三河闭刘老涧不独经画照料人易图功且按一二年分捐民更易于为力如或经费不敷即分三年举办此系一劳永逸之举不妨稍宽时日惟事势有顺逆施功有次第先后未可倒置耳

一成子引河拟因时堵闭也千里淮流固资各处口门宣泄而干旱之年亦须防备即如乾隆五十年冬洪湖之水仅存二尺八寸于漕运民田均有妨拟于大旱之年将成子河口门筑挡水坝稍为堵闭仅留七堡顺清河口门宣泄存蓄湖水以济漕运以利民田

　　导淮捷议
导淮局将开矣而议论纷纷或谓需数千万缗或谓需数百万金大家兴挑一气呵成自需千百万缗然今日全力供军中之紧饷尚不敷一时安能筹划或谓功必不可成或谓害转由此巨本以减害断无有害之理惟办之不善则不免利此害彼或谓洪湖北高南下断难挽而东注细查黄河底高于中运河底一丈六尺仅高于洪湖底一丈六尺黄堽寺志椿存水一丈二尺黄河即能出淮水一尺则淮水入黄实易易今淮水之不能东注者寔因字河之未闭水难蓄高而沂泗又为之壅遏能于废黄河浚成之日将沂泗之水另筹去路则湖水自易畅行入黄河再闭礼河夺溜东行适还其本然之性也议者又谓礼字河金门水深八丈宣泄极畅旧黄河即浚深丈余渐次刷安能敌礼河之深再查礼河八丈仅就金门跌塘而言稍东抵司徒则深四丈再东亦有深一二丈者浚黄行淮一指顾间耳或谓移淮于车逻埧筑堤束水入海此议江帅靳文襄公入奏以宝应乔石林侍御率同人抗疏争之其说遂寝淮为黄占之时尚不能行今日故道可复再建此议必奉　部驳或谓以黄河北堤为南堤费省而功倍果尔则必徙城池移集镇迁邱墓废庐舍其说断不能行处今日而议导淮舍故道末由也或谓蚤堵礼坝水刷沙堆水便能东注水刷沙亦是一法惟下游未能畅彻遽堵三河毋论圩堰可危而山宝旴泗安早未能弭害先忧受害似不如先借沂泗之水刷沙较为无弊或谓自高良涧迤安东城地极高仰择段兴挑湖水自不壅遏其说不无可采然下游亦不可任其漫溢仍须一律疏浚俾能建瓴湍泻方能荡刷有力或谓堵闭顺清河全以中运河之水刷黄一俟中泓宽畅再引湖水灌[注](注)其说非不可行然不如疏浚则水不归槽势太散即刷亦恐迂缓不制器具冲刷听之于水亦未易宽深且近年高宝山清湖水不出全仗沂泗以济栽插遽将顺清河闭塞又难以时启闭于数州县大有妨或谓洪湖水势太旺礼字河断不可闭礼河不可遽闭河亦不可久厂遽闭则湖堤有掣卸之虞终厂则故道难收荡刷之力也拟堵闭埧时即将智信二埧启除永远敞口俾盛泛之水逐渐流去设有非常异涨仍将林家西埧相时开除以防湖堤掣卸之患如此则淮水可并力攻沙而各处亦免意外之险筑室道谋言人人异非挟其私意即昧于远非图常之原黎民惧焉毋足怪也窃谓势可徐图则成功自易机能巧运则经费不多处今日而言导淮以支绌之饷成浩大之图而功期其必就势非藉清刷浊不为功何则运泥于堤藉助于人力费巨而功难驱沙于海藉资于水力费省而功倍而非因地势借机器募夫役缓时日以人力济水力则又不能确有把握查自礼河不闭沂泗之水常高于淮遽欲引淮并沂泗入黄经费甚巨不如首从扬庄掘浚先引沂泗之水冬夏不息排刷兼施俟其畅彻再由清口分辟引河数道引淮水外出合沂泗并力攻沙因势利导视径从洪湖掘浚者较有拒握此快捷方式一也由扬庄迄海口河身四百四十余里其中湾势太多宣泄似难遽畅且自八滩以东潮水所经疏浚匪易查马港口外有越港冲槽系嘉庆十三年漫口槽中水面低于黄河水面六尺九寸按之旧黄河底自低洼行二十余里即抵小黄河若由此犀开黄堤由越港经小黄河入大潮河钱粮自可从省且里数较近更加建瓴之势宣泄自必更畅即冲刷尤易有功此快捷方式二也废黄河虽系松沙然徒听水力刷之究难克日告成拟制尖巧器具往来梭织冲激其沙淤俾随建瓴之水归海则日起有功数丈之深不难立致视徒恃水力冲刷者功较速此快捷方式三也废黄河遽开数十丈固鲜此巨即藉资水力亦易刷深而未易刷宽拟多添夫役渐次开宽俾将两滩沙泥全藉水力浮送按日逐流东去日积月累数十丈之宽可以豫定视徒恃开辟者省费悬殊此快捷方式四也抑又思之排刷之功亟以图之则难为功徐以施之则易为力数十丈之宽三四丈之深遽欲期诸旦夕其势万万不能然果能排刷兼施昼夜不息期以五年全淮定能泻注凡若此者顺序以施功则费轻改道以就近则功省运机以代浚则蛰易逐渐以开宽则款约核其经费约银百数十万两即足而从此闭礼河复淮渎永弭水患成算可操以治人行治法孰谓功之必不可成乎显因复渎之举与各州县同人公订章程具禀请办而念支绌之饷又虑难于筹划遂广集夫众益故不惮于更端非惟精益求精亦且省之又省爰再拟简捷章程四条以备采择

一首由扬庄掘浚就势冲刷也查废黄河河浤极高处须掘一丈一尺八寸照以十二丈口两滩极高处须掘二丈一尺八寸方配中运河底而自扬庄以迄马港口达大潮河约二百五十里若一例配平中运河底疏浚经费未免太巨惟照配平洪湖底加深一尺存底三丈两边二五收约可展口宽八九丈淮盛涨固可宣泄即以中运河双金闸志椿隆冬极小之时河浤亦可过水三四五尺冬夏通溜来年即可试行排刷之法设因经费不足铲高就低则首年仍多干涸次年定可一律过水其排刷之法即于第三年春再行试办自扬庄以东俱建瓴之势水势定能冲刷而不以人力济水力则不能迅速奏功拟多制尖颖机器日夜轮流往来梭织机器之制首曰载便铁篦横长五尺安设五寸长篦齿十数行鱼头横栅参用檀木以轻便为要次日转轮蒺藜以檀木二根首尾俱贯横栅中横眠五尺长蒺藜一具旁设圈眼俾可运动四面旋转齿掀翻沙泥自能搅起逐流东去日刷日深实掺必胜之机又次曰布水冲沙船法以尖头尾船头悬篦尾挂披水板板旁加镶板长数丈制如削瓜之刨加转轮两道板离水底一二尺转轮河底水从板下布冲自能湍激有溜见　皇朝经世文编鱼贯错杂每具二十四架运转之法以虾须缆长夫四名运行一架日夜循环行一百二十余里轮流更换不使间歇或一具独运或两具并行大约机器之功日可刷深三分以一年约计定可刷深一丈矣更雇长夫按段在两岸日以锹笆等具卸泥三寸入水俾随藜篦转运之时顺溜到海一夫日派河二十丈一里派夫九名自扬庄抵马港口约二百里派长夫一千八百名以每日开宽三寸约略科算一年定能开宽九丈矣合三年之久可有四丈之深三十六七丈之宽此所谓以人力济水力排刷兼施者也而核计经费照以底宽三丈浚深一丈科算土方约需银四十万两加以局费杂项及两岸夯硪河兵并制造机器共需银五十万两机器七十二架日夜更换夫役须夫五百七十六名并两岸长夫合二千三百七十六名每夫日给饭食银八分日科银一百九十两八分一岁科银六万八千四百二十八两八钱加以段局经费并杂项每岁需银七万八千两自己巳十月起抵壬申冬克期三年合需银二十三万四千两再淮渠日宽每岁以次增添机器十二架合二年科算又需银八千二百九十四两四钱如此则下游畅彻洪湖即可东注入海矣共科银七十四万二千二百九十四两四钱

一次展宽张福口引河因势排刷也张福口引河口宽约八九丈十四堡外均深九尺一丈五寸不等足与湖底相配其十五六堡淤深五六尺十七八堡淤深三四尺或借南船捞浚或乘湖冰掘挖经费约需银万两惟查洪湖水面宽阔而张福口仅八九丈之宽水势自难涌出再欲展宽以畅湖源浚深以敌礼河又需银数十万两今拟分为两局逐日以机器三十架运刷以极其深两岸雇长夫五百四十名日以锹笆等物铲土入水以极其宽均如排刷废黄河之式此项工程在掘浚废黄河次冬兴办绿杨庄以东排刷一年河浤可深二丈沂泗畅注淮水即并而之东次第兴工自能挟沙以行不致倒漾照办二年二十七八丈之宽二丈数尺之深似可豫期而核计经费疏浚张福口河头经费需银万两此外机器运夫日夜算二百四十名并加两岸长夫合七百六十名每名日给饭食银八分一日科银六十两零八钱每岁科银二万一千八百八十八两加以局费杂项岁需银三万二千两二年合费银六万四千两加制造机器银六千两功加倍经费仅需银七分之一从此淮水畅出清口即可抵沂泗不致倒漾共科银八万两

一次掘开天然引河及官田洼以防盛涨也洪湖之水来源甚旺仅开张福口引河宣泄不及又忧漫溢且张福口仅靠湖边来源已涌即宣泄亦忧壅遏须于湖心分道泻注乃能减全湖之涨拟于第三年冬由天然引河及官田洼各浚深一丈底宽三丈两边二收展口七丈即以机器六十架在两引河排刷两岸雇长夫一千零八十名撵沙入水俱如排刷废黄河之式如此行之周年每河可宽十余丈深二丈而核计经费疏浚两引河约需银八万两此外机器运夫日夜算四百八十名并两岸长夫合一千五百六十名日各给饭食银八分每日科银一百二十四两零八钱每岁科银四万四千九百二十八两加以局费杂项岁费银约五万八千两加制造机器银一万二千两如此则盛涨可防而五坝亦可永闭共科银十五万两

一越港冲槽另设浚船以防壅滞也自杨庄至马港口旧黄河日夜冲刷沙泥俱归漕不勤加扒剔尾闾又忧壅遏而潮汐往来疏浚匪易拟制浚船四十只每船载夫役十人亦以机器按日拉运潮退则就岸开宽潮来则登船梭织自可免其停垫而核计经费每天日给银八分夫役四百名日科银三十二两每岁科银一万一千五百二十两约三年合银三万四千五百六十两加制造机器银八千两如此则海口日刷日深而经费亦有定数共科银四万二千五百六十两

　　以上各项工程五年之久共需银一百零一万四千八百五十四两便可全淮复故加以修补石工约需银二十万两修补惠济闸暨林家西坝并各处埽坝约需银十万两堵闭三河银十五万两合需银一百四十六万四千八百五十四两四钱此外贴补累工及每年修补器具随时量为增加拟请疏浚万河通溜先后制器具十二架由佃湖镇抵马港口约三十余里试办七八个月约费银五千余两如果收有成效再行次第照办万一排刷之力试行迂缓次年即于中泓两旁分年开寡或分浚二渠如靳文襄公川字河式

　　导淮补议　　　　　
丁显

曩有导淮捷议之拟因时画策亦因地制宜也际此库帑支绌之时议复淮渎非惟不能大加疏浚即以简捷之功一时并举势亦不能变而出于刷亦以废黄河者沙淤夹杂势易冲激经费可省夫役可减考之古人而不肯质之今人而可行今日而议导淮计无有过于此者矣然流俗之人泥古鲜识不剖析而详言之窃虑信者半而疑者亦半有谓冲刷难收捷效者查浚船之设始于靳文襄公历任河帅踵行之均有明而积久遂废者缘黄河屡决溜势渐缓未能彻底奔流随刷随淤势固然也且黄河口面宽阔浊浪排空往来梭织岂易为力积沙未去流沙又来安能日起有功今则淮水口面刷宽不过三二十丈两岸拉运甚易清流激湍沙淤渐去渐少制藜篦以梳剔之又布水冲沙以鼓荡之底淤激动挟溜奔行势实易易由杨庄至马港口俱建瓴之势且谷水塘深一丈外及二丈外者颇多均可为跌塘毋须另辟安在机器之未能冲刷也旧日黄河机器有效有不效今导淮借机器排刷显极言可以成功者非古人拙而今人巧非古人愚而今人智地利时势不同也黄河浩荡茫无涯际无从牵挽今则两岸拉曳易于着力视以船驾运者不同黄河浊浪非夯笨机器不能沈底拉运良难今则清流灌注水力不大轻便机器易于入泥视旧制混江龙篦未易转运者不同黄河积沙未去上游之沙又来即浚船日夜梭织岂能淘洗净尽今则淮渠沙泥愈刷愈少不难按日计方视黄河终岁沙泥浑浊者不同黄河宽逾数百丈徒恃数百只船浚或日一至或月一至梳刷岂易有效今则以数十具之机器刷三二十丈之河渠计日夜一周循环四十余次此往彼来时刻不息自可握算考成视黄河茫无把握者又不同考麟见亭河帅河工器具图说于清河龙式注云此器试之黄河则旋过旋淤试之运河则有成效亦可知清水之与黄水不俾矣管蠡之识请试行之或亦节省经费之一法旧制虎牙梳混江龙俱千余斤即泥犁篦亦复夯笨不灵故难移动今参硬木为之一器以一百五十斤为准安设转轮轩前轾后在两滩牵挽势极轻便犁舌篦齿长短并可从便长或五寸牵挽不动即可改为齿四寸长庶易转运且人力不足参借牛运购牛二百匹祗须四千金添设快船经费增益不多此外沪渎机器局奇巧尤多仍可设法仿造闻苏州挑浚黄渡河机器灵妙异常深可入泥五六尺日可起土数十方惟经费甚巨夫役运土亦难挑浚废黄河万难请办请仿造一二具专在坚板处往来拉运河底老淤自能松活浮动仍以寻常器具冲刷入海应有捷效黄河虽系松沙干涸日久板滞不灵徒恃水力刷之安能遽致宽深今以二百余里之遥设机器一百数十具分为七局运转计日夜一周每局机器来往冲刷四次纵系板沙亦能浮动夹溜而行需以时日宽深丈尺实操必胜之势再许民船往来买卖船尾均令系埽或小混江龙冲刷愈多告成更速俱由段局不时稽察如该船无此器具或备器具而不用火印此船永不准入淮万一冲刷迂缓稍有不如式而比之人夫照土算方其节省奚啻倍徙按照废黄河二百余里之长欲浚宽数十丈深二三丈照土科方非银数千万两不克今排刷用银百数十万两照此丈尺科算仅一十成中之一成耳纵稍不如式视掘浚经费节省奚啻什伯日今而识导淮排刷兼施速效之方无过于此

夫磨砻日久者虽金石亦销矧沙泥之易于冲突者耶或谓机器转运刷深易刷宽难且两河帮覆压之土土另卸积累难免壅滞思藜舌篦齿每一经过入泥五寸沙随水去以十分之一科算每器约刷深五分三十余里为一局局设机器十二具照以器长五尺科算每器昼夜循环之处可有六丈之宽其河浤中日夜俱循环四次约以七具刷宽以两岸覆坍沙泥滩入河心每日铲卸三寸滩高二丈五尺变纵为横科算照以长五尺昼夜刷五分计之七具运行自可按日冲去即以五具刷深姑以十丈河底每器循环经行四次科算宽处一例可刷深五分一局如此他局皆然论机器起沙泥随水去尚可不止五分即就五分而论按河科算亦不必限于三分捷议中仅就三分言者缘未经试行姑就极少者而言设首年刷有成效或不止三分或远过三分次年铲削两帮即可相势多铲一二寸倘不及三分次年铲削两帮即可从薄虽拉刷之时不必显分畛域而刷深即以刷宽积算实无阂碍惟长夫铲拨沙泥须归入中流机器须左右相机运掉方免凸凹不齐耳或又谓铲削两帮沙随水去亦开宽之术惟河身渐深两帮之在水外者可以运锹水底未能铲削势必至外宽中窄且两帮坍卸沙泥堆积两旁机器亦难抬高冲刷细查河工器具图说有十二齿杷等物可仿造其制以五尺长横木排铁齿十二行齿长三四寸安设木柄以二人握柄将两滩根尽力扒筑根一虚两滩自能逐日摊塌再以推把在两岸推挽推杷之制宽二尺长四尺纵横安设铁齿百行系以绳索坠入水底对岸两人本岸一人互相推挽轩轾缓急自将两旁积压沙泥摊入河心随机器翻动入海日定限制牵挽椎杷在寅辰时合六十丈之夫为一关运引拖把在巳未时并四十丈之夫为一门其铲锹则各认己段在申酉刻大约二丈之深每二十丈派一人优为之设在二丈以外拟随时添设夫役以免竭蹶其清口引河均仿此例庶两涯不致壅遏难消而数丈河渠均彻底宽广矣有谓近年山宝栽插全借中河之水灌注今从中河口施功栽插之时洪湖之水尚未高入运而中河之水又由废黄河东趋势将若何拟于四月水涸之年于杨庄东筑拦河堰一道俾中河之水南注山宝其废黄河着令散夫乘腾空之际将两帮收拾一例宽广河心抽沟数道沟外另制大铁犁以二三牛耕之俾河浤沙泥松散俟栽插毕将堰决开以中河之水全力冲刷沙随水去深广尤易固可敉淮扬之春旱而河底之宽深更收捷效矣又有谓绵长二百余里雇夫拖刷督率难经管尤难拟于二十余里设一局以礼乐射御书数六字编为六局局设委员一人段董二人局伙二人杂项夫四人机器运夫分为两阄日夜轮换以循环二签为凭信昼夫黎明由礼局牵挽三十余里限午刻到乐局食饭换签转运仍回礼局夜夫日晡出礼局起行限丑刻到乐局俱如昼到此去彼来时刻不息倘有偷巧之夫由段局不时稽察按五日其宽深定制不如式者有罚每局照此施行事半功倍以治人行治法烦也而以简驭之矣再查河工向于溜势平缓之处镶筑柴坝亦可逼溜冲刷究之刷深有余刷宽不足且收效迂缓万难克日计功显意藉器具排刷再能间段镶筑埽嘴更有把握

　　导淮别议　　　　　
丁显

导淮别议欲由信坝引淮水倾注二河修筑东堤挖民田数十里经贯里运河由乌沙河入射阳潮河分为二支一支经一林新沟抵羊寨犀开黄堤过费家入大潮河达海一支经阜宁城由射阳潮河入海舍上就下舍高就低其泄淮水也如飞瀑倒悬如倾瓶泻注导淮之举诚未有若此之灵且便者也顾其中有不便者七有可虑者六为淮扬除害转贻淮扬以大害引狼入室引火烧身显淮扬人也曷敢不亟议之查湖堤以东渔滨射阳两涯集镇蝉联村落鳞接不啻百处一旦议行淮水势必至悉令拆毁以作河身辗转流离不知凡几男啼女哭之声岂可言状欲奠民居而先使亿万人不安其居其不便一自周桥迄射阳潮河两岸墟墓累累约有亿万家或棺椁已朽或莹冢新成子孙无人者固多而大族势家亦复不少倘由此经行淮水势必至悉令掘挖抛掷暴露为子孙者宜何如力争其中不尽土人似难斥以大局其不便二二河之宽不逾百丈渔滨一林东沟等河宽者仅十数丈耳议行淮水自须开宽势不能不占废民田极少亦须去二千顷其中斥卤良多而膏腴亦复居半即使按亩给价照额免粮而百年恒产夺于一旦强者或可另图弱者坐以待毙死亡相藉惨岂可言其不便三射阳潮河滨临阜宁南郭屋宇相望民居稠密今议经行淮水自须循涯建堤势必至将阜邑南郭全行折废其不便四清河县为水陆冲衢亦要隘也向由护城河宣泄积水今议由武家墩建堤串护城河以抵里河南堤则清河一邑夹居两堤之间水高于城雨水洚注涓滴俱不能出一经盛夏沟浍漫溢街衢衙署沈产蛙致使冲烦之地变为沮洳之乡其不便五山宝盐阜清五邑闸洞来源泛涨积潦俱归马家荡由射阳潮河宣泄以达于海今议导行淮水保卫下河欲从射阳南岸障以大堤致使五邑有余之水全无消路虑中满为患势必至囤积田畴浸灌庐舍其不便六导淮之举民望如岁今议由信埧引淮自须将各堤筑成方能启埧分泄湖涨而千余万之巨款数百里之长堤为之未必成即成亦需十数年之久此即策出万全小民亦迫不及待其策更滋流毒乎其不便七

洪湖志椿冬春之际存水仅五六尺别议开载信埧平由减为一丈一二尺则新开河渠春秋之交全行干涸里运河绝无来源不特山清高宝盐阜栽插俱废即商旅船只亦从此壅遏其议势势行势不能不将埧底落低配合湖底细查山旴大堤高峻本属可危再将金门落低设经盛涨以数丈之洪波建瓴陡落牵动堤堰关系匪轻旴堰外坡淮水经注顶冲之处极多昔则一面受敌今则两面夹攻湖堤百里处处可虞此其可虑者一也信埧之水建瓴东泻倾注高宝等湖势自顺也今议挽之北行自须建筑横堤以为防御惟洪湖口面宽百二十重洪波东撞势若山倾一线遥堤安能抵敌西风一击淮仍东行千万金钱全归虚掷关孟二滩可为前鉴此其可虑者二也经贯运河横截遥堤小则商船阻滞大则漕运盘剥军糈关税在在均形竭蹶然任其敞口湖水南趋倾瓶灌注里河两堤且忧漫溢纵或多设闸埧收束层层而以高陵卑奇险百出行将清水潭之祸不在高邮而在山宝此其可虑者三也自周庄迄射阳河两面新堤高于庐舍数百里之遥安能一例巩固伏秋之时风雨交加其势未有不溃者溃而南则鱼淮扬溃而北则鱼海沭而安阜之苇荡兴泰之盐尽归淹没此其可虑者四也沂泗之水来源甚旺今议于清口大闸永闭拦水不使南趋其为里下河者计亦密矣然如此则水必抬高全入黄河下游屖开黄河之处沂泗之水又复南趋并合淮水以入射阳潮河新开百丈之渠断不能容势必至壅遏冲决仍以里下河为壑截于上游而或溃于下游此其可虑者五也淮扬两郡闻此别议众论沸腾一经兴筑掘墓毁田威势相迫人不能甘蚩蚩之氓铤而走险或别酿成事端此其可虑者六也

以不便之势加以可虑之形不幸而成之淮扬之害靡有已时矣若疏浚故道则异是不坏田庐不掘坟墓不移集镇不城池盱堰大堤虽有残缺而自张芥航河帅帮修堤顶一例宽十五丈故此三四十年间湖堤未闻告溃即黄河两堤亦复顶宽四丈历年修防可资保障且河滩淤垫除中浤数百丈足行淮水两边滩台俱高一二丈水束滩中奚忧漫决向称险湾稍加修补岂有他虞以视凭空筑堤多而害巨者不同清口淤塞废黄河间段高仰即加疏浚断不能遽如二河之低然细查废黄河河身宽数百丈其中浤高于湖底一丈一尺者仅五六十里此外或高七八尺或高四五尺或高一二尺而云梯关以东低于杨庄约二丈尤势若建瓴其中浤极高之处恰与信埧平由相配若非沂泗贯截废黄河即不加浚洪湖存水一丈二尺亦能过水一尺洪湖水逾二丈黄河即过水丈余漫滩口面且有百余丈如再以次浚深彻底奔流实易易清口高仰略与黄河等引淮入黄以复故道机捷而势易计未有过于此者近因沂泗之强淮不能敌以故伏秋汛涨沂泗占黄壅遏淮水不能东注且复并合淮水以趋高宝遂致酿成五年清水潭之祸历年开埧亦此之由今如疏浚黄河将沂泗之水全行刷黄不复南趋则淮扬之害即减十之三四矣水力冲激人力排刷日起有功一俟黄河清口宽深有容再开莞渎河俾沂泗之水遵照黄河未去旧制归入河由莞渎河宣泄专以旧黄河畅行淮水将沂泗不致南泄而淮水又能东注则淮扬之害即减十之五六矣而海沭之间亦多一消路从此修补盱堰堵闭礼河俾淮水并力东趋该时即将智信两埧启除永远敞口将淮水源源归海其泛涨有余之水仍由智信两滚埧以注高宝等湖则淮扬之害即去十之七八矣彼别议欲由信埧分泄淮水仍存埧底一丈二三尺虑未必若是之畅也尤可喜者筑堤数百里有需时日而如复故道则浚深一尺即盛涨多泄一尺之水开宽一丈即盛涨多泄一丈之水今冬试行明夏即减害矣明冬如浚再夏即有功矣分岁兴办约期仅数年耳且经费亦不甚巨也疏浚废黄河首年需银五十万两倘一年未易筹拨拟用铲高就低法分二年筹办即可通溜次第加浚宽深再需银数十万藉清刷沙排瀹兼施确有把握其开清口引河修补旴堰石工并补筑险湾柴埽增修闸埧以暨开浚莞渎河堵闭字河经费合需银百万倘将捷议试行有灵尤可事半功倍以五六年之久筹一百数十万之军务稍松年岁稍熟尚可请办以视筑堤数百里经费太巨者又不同由此观之复故道其势安从别议其势危复故道其势顺从别议其势逆彰彰然矣今奉侯中堂饬将别议周历履勘在爵相集思广益固不欲遗乎嘉言即显等思患预防亦不敢谬执成说特以别议一成害延百世且使诸大宪爱民之心岐而为殃民之政利害切身而箝口不言则显将为淮扬之害人矣狂瞽之言不知忌讳孰可孰否孰是孰非必有能辩之者

　　直隶水道图说会典
直隶省以保定为省会在京师西南其东北承德府其北宣化府易州其东永平府天津府遵化州其南河间府深州冀州其西正定府定州其西南顺德府广平府大名府赵州宣化府之北口北三厅永平府东南为大海在山海关之南东接盛京界西流经府南为榆河阳河潮河滦河清河诸口又经遵化州为素河陵河潮河诸口又经天津府为减河口稍南为直沽口折东南入山东界白河上源曰龙门水出宣化府合独石水盘道口河东经长城至顺天府合潮河七渡河沙河通惠河龙河为北运河一支东出为减河入于海正渠又合凤河而南西与东淀会南与南运河会东由直沽入于海南运河上源曰卫河自河南东流入境经大名府入山东境复自山东入境经河间府之故城县复入山东仍自山东入境经河间府天津府合滹沱河而北与北运河会东由直沽入于海东淀在顺天府界西淀当其西接保定府界西淀东出之支渠南曰会同河北曰中亭河俱达于东淀永定河上源曰桑干河自山西东流入境经宣化府合壶水洋河妫河折东南至顺天府汇于东淀滹沱河自山西东流入境经正定府合卫水西韩河南汇于宁泊复自泊东出经深州至河间府与漳河东北渠会往南运河一支北出为子牙河亦汇于东淀猪龙河上源曰磁河沙河滱河磁河沙河俱自山西东流入境经正定府定州至保定府滱河亦自山西南流入境会焉东汇于西淀祁河出保定府东流西与滱河东出之广利渠会又合清苑河金河徐河雹河亦汇于西淀白沟河上源曰拒马河出易州边外东经长城折而南至顺天府合琉璃河易水亦汇于西淀宁泊在冀州西赵州东大陆泽当其南接顺德府界一水自泽北出曰新丰河达于泊漳河自河南东流入境经广平府一支东出入山东境正渠北流岐为二支一东北入山东境复自山东入境经河间府与滹沱河会一北经顺德府至冀州汇于泊釜阳河出广平府东北流至顺德府汇于泽洺河出广平府牛尾河沙河出顺德府俱东汇于泽潮河上源曰沽河出遵化州东经顺天府合泃河木夕沽河袖针河还乡河南入于海湾河上源曰商都河出宣化府北边外之独石口厅北流折而东合库尔奇勒河又东南经承德府合兴州河伊逊河热河白河老牛河木夕河豹河入边经遵化州合撒河恒河经永平府合长河青龙河入于海潢河上源曰锡喇木伦河出承德府西北境克什克腾旗合拜察河喀喇河老哈河而东为西辽河入盛京界老哈河出承德府北流合霍尔霍老河布尔罕河乌巴河坤都伦河英金河伯尔克河注潢河大凌河上源曰敖木伦河出承德府东流入盛京界其西为小凌河其东为养息牧河俱南流入盛京界马颊河出大名府北流魏河沙河赵王河白花河出大名府东流俱入山东界陵河素河出遵化州青河潮河阳河榆河出永平府俱南入于海东至盛京界西至山西界北至内蒙古游牧南至山东界西南至河南界东南至海

　　顺天府水道图说会典
京师顺天府东西距六百里南北距四百八十八里府尹治大兴宛平统厅四西路厅驻宛平县西领涿州大兴宛平良乡房山四县东路厅驻通州领通州蓟州三河武清宝抵宁河香河五县南路厅驻大兴县南领霸州保定文安大城固安永清东安六县北路厅驻昌平州南领昌平州顺义怀柔密云平谷四县东淀在武清东安永清三县南境永定河子牙河汇焉西淀在府西南境接保定府界白沟河汇焉西淀东出二支津俱东北流在南者经保定县北曰会同河在北者经霸州南曰中亭河俱达于东淀永定河上源曰桑干河自宣化府东南流入府界经昌平州西南又经宛平县西良乡县东折而东经固安永清二县北东安县南又东注东淀白沟河上源曰拒马河自易州东流入府界经涿州北琉璃河出房山县西境东南流经县南来会折南流经州东又南易水自保定府东南流入境来会又南注西淀子牙河自河间府东北流入府界经大城文安二县东又东北注东淀白河自宣化府东南流入边折南流经密云县西南潮河自承德府东南流经古北口入边折西南经密云县东来会又经怀柔县东南七渡河自其西北注之又经顺义县东南沙河出昌平州西北山东南流经州南又经京城北顺义县南来会又南会通惠河又经通州东而南会龙河是为运河又东南经香河县南东出一支津曰减河东南流入于海正渠南流经武清县东南会凤河又南西与东淀会南与南运河会接天津府界通惠河上源为玉泉山水出宛平县西玉泉山东南流经京城入　禁御为金水河又为玉河东出为通惠河又东经通州北注白河海子在京城南龙河凤河出焉龙河东北流经通州南凤河东南流经武清县北俱注白河沽河自遵化州西南流入府界经蓟州南曰蓟运河泃河自承德府西南流入边经平谷县南三河县东折东南流来会又东南为木夕沽河口又东南袖针河出香河县北境东南流经宝坻县南来会其东为还乡河口又南经宁河县东入于海西山在宛平县西盘山在蓟州西大房山在房山县西北府南界河间府东南界天津府西南界保定府东北界承德府西北界宣化府西界易州东界遵化州

　　畿南河渠通论畿辅通志
渤海在天津县东南一百二十里东连辽海西抵直沽直沽即今大沽口河流入海处也两岸壁陡一阈中横土人谓之海门潮汐所至北抵杨村南抵程官也西过王庆坨率二百余里皆淡水也咸潮抵海门而止无岔入者若天设之以限内外斯亦奇矣其所受者曰海河即南北运淀河之会流也自天津东北三岔口迄大沽口长一百二十里涘广岸深奔流湍驶潮汐迎之则逆行而上禹贡所谓逆河是也每伏秋之交二运并涨淀水争趍骈驻于三岔一口而强潮抵牾迥漩不下倒漾横流上游堤岸田庐皆受其浸所谓尾闾不畅胸腹俱病者也故欲治直隶之水者莫如扩达海之口而欲扩达海之口者莫如减入口之水雍正三年　　上命怡贤亲王兴修水利　　亲授方略于南北运各建埧开河减水分流别途归海岂仅为运河计哉入口之水减则达海之口宽而北来之永定河南来之子牙河中间七十二清河乃得绰然入三岔口而东注昔人言禹治水先从低处下手正此意也

海河右受者曰卫河即南运河也亦曰永济渠亦曰御河源出河南卫辉府自山东武城县流入直隶故城县界又东径山东德州界复入直隶径景州东吴桥县西又东北径交河县东南七里口又东北径泊头镇入南皮县界又东北径沧州城西又东北径青县城东静海县城西天津府城北至三岔口与白河会入海计长八百余里卫河本西汉时大河所经东汉以后为清漳二渎所经隋时开为永济渠宋皇佑初河合永济渠仍为大河所经南渡后大河南徙而卫河如故金元以来皆漕运所经也有减水河二一在沧州南十五里绝堤一在故兴济县以备卫河泛溢按南运向苦浅滞故额设浅夫以供挖挑两岸堤工随时补苴而已自漳河南徙于馆陶入运湍急浩瀚每羡溢为灾雍正四年经怡贤亲王奏请分道端辖增泛员设岁修始以堤防为务乃堤日增高而水亦随长伏秋泛涨各州县往往于堤上加以防漫溢以漳水泥浊河形曲折垫淤于下则泛溢于上势固然也计惟于德州上流与古黄河相近之处度地建埧广三四十丈引而注之古黄河不惟直隶河堤永免涨溢即德州一带工程亦获宁谧矣但地山隶东在此为切己之忧者在彼未免为秦越之视雍正八年七月德州第九屯堤决直隶景州以下十余州县禾稼尽没水利衙门屡行咨会而决口讫未坚筑其地处上游水过正堪艺麦而此间形如仰釜有受无泄纵竭力修防堤工巩固亦何救于田庐之堙没耶若将临清以北河道并归直隶总河管辖则一河首尾修浚自如上下不致阻格矣

海河左受者曰白河即北运河也亦曰潞河源出宣化府龙门县东滴水崖东流入密云县之石塘岭过县西入通州界其支流亦从石塘岭过怀柔县西顺义县东入通州东境合焉东南径漷县武清县东而入直沽合卫河入海又白河径灵迹山黄花镇川河入焉又南经牛栏山东麓潮河流合焉又南径顺义县东门外白河发源塞外自石塘岭白马关入故曰白河赴通州北关与温榆河合即运粮河性悍多沙迁徙无常俗称为自在河则万历三十一年从工部议挑通州至天津白河深四尺五寸所挑沙土即筑堤两岸着为今燕赵之间地方千里其间巨细河流悉至武清县丁字沽注于白河故一遇雨潦白河满溢耍儿渡口南蔡村等处冲决堤岸坏民田庐起夫塞筑劳费万计逮时干旱舟行又或浅阻以此知水势盈涸不常不可以经久而论也按白河会潮沽榆沙通惠诸河之水源高势峻有如建瓴而西北诸山泉流汇聚每伏秋之际积雨未歇怒流已至顷刻寻丈非徒恃堤防所能捍御也康熙三十八年决武清县筐儿港三十九年　　　圣祖仁皇帝亲临视阅　　　命于冲决处建减水石埧二十丈开挖引河夹以长堤而注之塌河淀由贾家沽道泄入海河杨村上下百余里河平堤固有　　　御制碑文志其事康熙五十年以河西务工程险要　　　亲临指授既命开穵引河复以河西务城东有旧河形对新河下口至三里屯长四百余丈　　　特命开直河一道次年工成于是新河之溜移流于西而东岸大堤之汕刷以免耍儿渡之冲险无虞矣雍正三年大水堤岸埽埧多有冲溃四年经怡贤亲王奏请北运河一切工程归通永道统辖河西务设同知一员杨村设通判一员分界管理增置县丞主簿等官以端防修五年河水泛溢东西岸漫决者四六年怡贤亲王奏拓筐儿港旧埧阔六十丈展穵引河改筑长堤七年疏浚贾家沽道分减既多消泄亦畅故埧门以下河水安流而河西务一带距埧稍远山水暴至遂复漫决上　　　圣怀发帑遴员授之方略于河西务上流之青龙湾建埧四十丈开引河而注之七里海仍展挖宁车河口导七里海水而拽之北塘口上下分消区画尽善运道民生均获宁谧而所费帑金已不下六十余万矣

海河所中受者曰淀河在天津县北五里永定子牙清河之会流也自河头至丁字沽入北运河长四十里淀水浩淼至此始有崖岸故名河头其上游曰东淀延袤霸州文安大城武清东安静海之境东西互百六十余里南北二三十里五六七十里不等七十二清河之所汇潴也又永定河自西北来子牙河自西南来咸入之

淀河左受者曰永定河亦名庐沟河亦名浑河亦名桑干河永定之名　　　圣祖仁皇帝所命也发源太原之天池伏流至朔州马邑雷山之阳有金龙池者浑泉溢出是为桑干东下大同古定桥抵宣府保安州雁门云中应州诸水皆会穿西山入宛平界东南至看丹口分为二其一东由通州高丽庄入白河其一南流霸州合易水至天津丁字沽入漕河是河过怀来束两山间不得肆至都城西四十里石径山之东地平土疏冲激震荡迁徙弗常元史名曰小黄河以其流浊也金大定二十七年宰臣以孟家山金口闸视都城高一百四十余尺倘遇暴涨其害匪细若固塞之则所灌田俱为陆地种植禾麦亦非旷土上是其言遣使塞之二十九年以涉者病河流湍急诏命造舟既而更命建石桥名曰广利即今之卢沟桥也按卢沟亦曰黑水河水色最浊其急如箭东决则西淤倏忽迁改前人谓之无定河自元历明冲啮奔溃屡修屡决迄无宁岁康熙三十七年我　　　圣祖仁皇帝轸念郊圻亲临视阅命抚臣于成龙大筑堤堰疏浚兼施自宛平之卢沟桥至永清之朱家庄汇狼城河注西沽以达于海延袤二百余里广十五丈　　　赐名永定河自是湍水轨道横流以宁三十年来河无迁徙此从古所未有也惟是下流入淀之后水涣泥停积渐阗淤曾蒙　　　圣祖谕旨屡下毋令壅清流而该管分司衙门唯事修防不加疏导淤而南信安胜淓等淀变为高原复淤而北策城新张诸汨垫为平陆骎骎乎及于台头与子牙河会壅阏清流几无达津之路矣雍正三年怡贤亲王查修水利　　上谕令引浑河别由一道入河毋使令入淀大哉　　　王言己揽河道全局而居其要矣淀泊之用有翕受之功亦有停蓄之利众流竞趋汇为巨泽容与荡漾有以缓其奔突之势然后安流弭节而去则其冲易受而其患易御正定顺德广平之有南北二泊顺天保定河间之有东西二淀皆天地造设自然之妙纳众流而节宣之不使之一往冲突而不可御也西淀之水会为一河分为三汊而会于东淀南泊之水注于北泊北泊之水出滏阳之道合滹沱之流亦由子牙一河归于东淀是东淀一区所以蓄直隶全局之水游衍而节宣之乃永定浊流阗淤梗噎于其间则上游之泛滥者将安归乎怡贤亲王钦遵　　谕旨于郭家务改河东行复开下流之长河引径三角淀而注之河头与清河会周筑三角淀围堤以防其北轶又以河性善淤奏明逐年挖浅俾河流不致迁徙筹划可谓尽善而官河涸习不利于穵浅而利于筑堤改河之后堤日增高而河亦与之俱长长河淤塞绝流三角淀所余无几于是散漫南行头道河二道河皆成断港剩有杨家一河若经泛之后再淤而南则清水无路归津侧注于杨柳青一带而浊流复从而迸注之其不致穿运而过者几希此目前之大患全局之深病也为今之计唯疏穵长导之东注河头南岸接筑长堤至杨家河而止虽不能必其不再淤而旋淤旋穵是亦可暂为补救矣又永定浊泥善肥苗稼凡所淤处变瘠为沃其收数倍泾水之富关中漳水之富邺下不是过也河所经由两岸洼咸之地甚多若相其高下开浚长渠如怀来保安石径山引灌之法分道浇溉则斥卤变为肥饶而分水之道既多则奔腾之势自减从高而下自近而远一河之润可及十余州县此亦转害为利之一奇也唯在任事者不避劳怨持议者不惑浮言则郑国史起之功安在不复见于今日乎

淀河之经流曰清河其派有三分自会同河之三汊口径台山而北出纪家淀而东入胜淓河者西派也由赵家房径托莲泊出郭家洼会胜淓河者东派也由下马头径崔家房入张家嘴过任家庄径左家庄泊归石沟河者南派也沿大堤而东径西马头堂头左家庄会石沟河则其支流也胜淓石沟二河总归台头一河经杨粪港而出杨家河杨家河至三汊口计长一百四十里自永定下流入淀胜淓河淤而东西二派无下口张家嘴淤而南派无正流唯沿堤一支宽不过二三丈深不过五六尺何以容西来泱漭无涯之巨浸乎雍正三年自崔家房以东决堤九处各数十丈文安城郭宛在水中怡贤亲王奉　　　命查修水利开胜淓河十七里而东西二派下口遂通穵张家嘴河五里而沿堤一支分流北又于上流疏浚中亭河四十余里自口头对岸边之下河门分引玉带河水入台山河其下流石沟台头淤浅之处行捞穵数载以来清流湍驶堤防晏如霸保文大之间禾黍丰而稻熟民享乐利皆　　　圣主勤恤之德贤王治淀之功也然以上诸河经由泊港菰芦丛生苲草密布壅溜停汛易致淤浅浅阻之后舟楫不行复成断塞虽分隶河道统辖而泛员唯知保守堤工至于淀之通塞河之淤畅俱在茫茫积浸中为考成所不及谁复过而问之殊不知淀河一塞分消无路西来之水并注堤下一遇积雨暴涨顷刻寻丈人力安施故防堤而不浚河非计也今中亭河苦浅赵家房河苦淤张家嘴未达于淀泊沿堤一河自堂头以下至埧嘴头亦苦浅石沟通胜淓一河苦隘胜淓至台头一河苦浅计其丈里非水涸时兴大工随宜疏浚不可

东淀池所受西淀之水有二一为会同河一为中亭河本玉带河之下流也自保定县流入州界又东北曲折行可十里为善来营北岸有浑河口又东可五里为苑家口又东五里为苏家桥河流至此分为三道即所谓三汊口也册说云玉带河至霸州境会浑河东下名会同行分二支俱流经文安县境散入石城等淀本河正派至州东无梁阁名边家河又分一支入永清县界名信安河其正流曲折而东入文尔诸淀又东径东安县界为吕公河按会同为玉带之下流出自西淀之茅儿湾至霸州而拒马桑干胡良霸水皆会焉故名会同河今诸河俱已改流唯栲栳圈一河南北相望即中亭河也首尾皆淤断而会同河身宽不逾二十丈或十五六丈总会顺天保定正定三府西山一带三十余河之水势不能容则荡击为暴决何家道口决鹿曈决下武各庄决保定县几无虚岁雍正五年中亭河开通分流北去玉带之水十减二三但河身本浅于正流而新开之牛河自西栲栳圈会入挟拥沙泥复加阗淤则浚治之工有不可一日缓者其会同下流之信安河已成陆地即胜淓至辛张径褚沽东沽二港达王庆之一支名吕公河者亦无河形唯余台头一派为正流则上自石沟下至杨家河通塞淤畅所关最巨此河道全局之利害也

西淀跨雄新数邑之境既广且深西北诸山之水皆汇焉北自雄县来者曰白沟河拒马之下流也拒马发源易州广昌之涞山至房山铁锁崖分为二派一派东入涿州过新城而南挟河琉璃河广阳盐沟诸水白玉塘西域寺甘池诸泉皆入之一派南入涞水经定兴而东易州之濡水武水白杨虎眼梁村马跑诸泉及遒栏河女思涧子庄溪诸水俱来会之二派合流为白沟河入柴伙淀西自安州来者曰依城河曹河徐河一亩鸡距方顺龙泉诸水之所会也徐水出五回岭经满城至安肃而曹水会焉一亩泉出满城东南余小泉以百数鸡距红花名最着流经清苑城南至粮河桥而方顺来来会之方顺即曲逆河祁水之下流也五云石臼二泉流为放水河五郎河入焉流径石桥村至粮河桥与一亩泉河会流径新桥而满城之龙泉河自南来入之至善马与徐河合流为依城河入杂淀西北自安肃来者曰雹河源出石兽岗灌河入之由新安之黑龙口归杂淀新安三面皆水唯城北为干土而地处容城下流雨潦南下则大殳淀一带尽为邻壑墟里萧条最称贫瘠雍正三年怡贤亲王奏请于三台村开引雹河径小王营尚村之北至南河头入烧车淀南岸筑堤建闸以裨节宣堤内大殳淀数百顷皆引流种稻屡获丰收泽国已成乐土矣南自高阳来者曰猪龙河唐沙滋三水之所会也唐河原名滱水源自山西灵邱入唐县为唐河横水自西北来会居民引以溉稻直达下素町畦相望经曲阳之镇里高门所溉尤多南入定州而白龙泉复来会之王谦王耨等村傍河皆圩岸也沙河来自山西之繁峙入曲阳界合平阳河南流阜平之当城胭脂二河行唐之部河咸会焉其上流亦名派水经新乐历定州沿流多资灌溉滋河发源山西之枚回山经灵寿为慈水七祖寨岔头大明川壅流可田入行唐之张茂村伏焉至无极南孟社而复出遶县北旋经深泽之龙泉固沃仁桥疏流成渠皆天然水利也三水颇称巨流毕会于祁州之三岔口为猪龙河径博野蠡县高阳而入白洋淀猪龙河水性湍急奔腾最难捍御雍正三年决柴淀口而东溃蝍口古堤直冲郑州驿路十里浸为巨泽怡贤亲王亲历相度疏通猪龙故道决口始塞驿路复通然下流归淀之处河道纡回停沙壅溜易致横决复于出岸村开穵引河十里至孟仲峰出口东岸筑二埧以防其轶西岸截沙嘴以顺其流然后安流入淀又于放水口斜筑长堤以御倒漾螂口残堤数十里亦一例加修以为重障于是猪龙顺轨濒河田畴比年丰稔但自祁州以下岸土挟沙最易坍颓岸坍则堤无所附宜于顶溜埽湾建筑挑水迎水等埧护岸以固堤根其下口归淀之处近有淤沙涨起扺阏河流亦宜开穵以顺水势至赵北口居西淀之中旧有石桥八座白洋诸淀之水皆由桥下东流实西淀之咽喉也而石桥卑隘流雍正三年怡贤亲王奏请易之以木升高加又增建三桥俾积淀之水畅然东注但白沟浊水自北而下出河门而横截清流至药王行宫前河形拗折土人谓之鹅孛页所谓咽喉已通而胸膈未利也雍正四年委员挑穵经汛而其淤如故白沟涨时近自诸山而下推拥泥沙所至填淤四十里之柴伙淀变为桑田者什三四矣不加浚治则西来诸水泛溢无归若岁岁捞穵是劳费无已时也浑流入淀其害往往而然欲为一劳永逸之计必不使之入淀而后可查白沟故道行于淀外自龙湾而东径道务马务头洪城出张青口河形宛然宜疏浚深通导白沟之流复于故道塞其入淀之口然后将河门浅阻鹅孛页拗折之处尽行挑穵如此则清浊分流淀清而河亦畅矣

淀河右受者曰子牙河在大城县东亦名沿河自河间县流入径白洋渡四呈口汇黑龙港河亦名交河从而北折绕县东北径子牙村故名子牙河亦名河册说云河在县南十里自河间流入分二支一西北流入文安县石城淀一北流又分三支西一支入文安黑母淀东一支入大小窝口中一支入霸州文尔淀汇于武清县三角淀入白河按子牙河总会南北二泊滏滹诸水终以滹沱为经流其湍悍迅激浑浊冲垫性与余河异水经所云右出为淀北为濊口者是也伏秋汛发奔腾涌溢河间以北静海以南皆被其害康熙三十九年　　　圣祖仁皇帝亲阅河工　　特授方略于县河间东西两岸高筑长堤西接大城东接青县静海各二百余里又于广福楼之焦家口开新河一道东北至贾口入淀特设分司一员董其事令河间府同知分辖增置县丞主簿等官端泛修防自是河大青静之民始有寍宇矣嗣后雍正三年分司不得其人河员怠于其职堤多溃决怡贤亲王奏准动帑修筑又奏请撤回分司归天津河道统辖按子牙河至王家口八淀之处分为二派一派西流经文安土桥村至赵家庄又分二支西支抵文安大堤而北至龙塘湾北支径三里滩至张官营抵石沟河往往横截清流兼为堤防害一派东北流经瓦子头断堤村岳庄头头村过王家泊抵台头会清河而东雍正三年经怡贤亲王奏请障其西流约束归一四年泛水过后西支自淤正流俱由瓦子头一支而庄头村南旧有私河一道东由陈家泊归独流大坑急流冲刷遂通舟楫此亦水自遂其东下之性非人力所为然顺而导之再加疏浚俾全河之势尽归大坑则台头一河无复浑浊之扰清水可以畅流矣再子牙河新河入淀之处东西相距二十余里两河之堤南连而北缺两堤之间村落数十里皆肥美但北面无堤每遇二河涨溢淀水倒漾则数十村落皆在水中而河员犹守两堤唯谨幸获无虞则自以为功此如防盗者守墙垣而开后户盗入胠箧发匮而去垣墙守者犹巡警彻夜此何为者也故北面之堤断宜接筑查王家口村南东岸有古河一道名三家淀河缘东堤出瓦子头桥下迤东北与新河合而入淀虽已淤浅河形宛然若挑穵深通亦可分正流之涨挑河之土即用以筑堤补缺成围围内之地分别高下疏列沟塍于西南建闸引溉东北泄而出之一举而河堤两成营田亦就矣再查新河形势由西南而趋东北从高就下直注独流大坑甚为径捷但河身浅狭堤岸残缺若深浚而坚筑之于焦家口分流之处建挑水埧逼子牙之溜移入新河刮刷愈深则王家口以上无羡溢之虞即台头一带亦免垫淤之患矣

子牙河之上游一曰滹沱河源出山西代州繁峙县太戏山流经太原孟县北始入直隶平山县北又东径灵寿县南入正定县界周礼职方氏并州川滹池战国策赵攻中山以擅滹沱汉书郡国志注永平十年作常山滹沱河蒲吾渠通漕元史河渠志延佑七年正定路言正定县滹沱河北决堤寖近城每岁修筑闻其源本微与冶河不相通后二水合其势遂猛唯辟治河自作一流滹沱水可十退三四正定府志明成化八年由正定出州紫城口南入宁泊正德十三年紫城口淤塞浅漫分为二股一股仍由宁泊一股东溢由束鹿雅儿河入深州界遣夫于盘集迤东修筑堤岸障东溢之水归宁故道工甫毕而秋水涨将南流仍并东行入束鹿界嘉靖十一年遣太仆卿何栋相视回奏州地形西高东下水性就下遂失故道议于城张村起至州故埧止厚筑长堤障归故道不果其后径州南关外　本朝顺治十三年又南徙由城南彭村径州周头村北钓鱼台庞家庄胡士庄寨入束鹿百尺口桥至冀州归清水河并行水急流浊所至填淤自入泊滏沣水道俱受其壅塞雍正三年东徙决周头村直冲束鹿环城而流沵漫四野四年怡贤亲王奉　　命查勘束邑官民吁请障归故道仍入宁泊王以泊乃三郡河流汇归之地有翕受节宣之功岂可复听浊流淤塞致众水无归涨溢为害乃亲行相度得旧河一道由水邱南至焦冈入滏河委员自第四沟开穵一路疏浚深通于周头筑埧障其东下而导之南流自是束深无冲溃之虞泊水免淤塞之患矣按滹沱之在山西本非巨川至平山谷治河而始大冶河一名甘陶河源自山西平定州之松岭流至平山初不与滹水相通元初凿而合之其势遂猛延佑间引辟冶河害已减半后冶河下流渐塞复入滹沱岁有溃决之患皇庆中议复之而未果怡贤亲王曾奏请塞冶河入滹之路循其故流加以穵浚引入洨洹诚为一劳永逸之计今宜讲求行之

子牙河之上游又一为滏阳河亦名滏水源出磁州神山东北流经邯郸县东三里会渚沁二水元史郭守敬传守敬面陈水利四事其四磁州东北滏漳二水合流处引水由滏阳邯郸洺州永年下经鸡泽合入沣河可灌田三千余顷明外史河渠志滏阳河旧在任县新店村东北源出磁州经永年曲周平乡至穆家口会百泉等河北流明永乐间漳河决而与合二水每并为患至景泰间又合漳冲曲周诸县沿河之地皆筑堤傋之成化间旧河淤冲新店西南为新河合沙洺等河入穆家口亦筑堤备之一统志旧滏河在鸡泽县西自永年通水闸北流经此又北达平乡县入宁泊旧道纡曲不能容常决为民患　本朝康熙七年知县姜照桃浚新河以导其流自冯郑村至亭自头长二里许六方等村永无水害按滏阳河旧合漳流故多冲溢今漳水东徙经魏县元城抵馆陶入卫不与滏合滏水独行贯宁泊而出至衡水县界滹沱河出焦冈合流径冀州武强县河间青县大城入淀名子牙河其支流自完固口径杜林镇抵青县之鲍家嘴入南运河近已淤浅唯子牙一支为巨津焉自宁泊以上滏水经所州县多引流种稻沿河闸座甚多而磁州之民欲专水利以致下流稻田多废争讼累岁不休雍正四年怡贤亲王奏请将磁州改归广平府则滏阳一河全由直隶统辖均水息争自是而广平以下均沾河润各州县营田多至二千余顷从前斥卤尽为稻乡矣按滏河堤岸例系濒河村庄修筑工多力寡难免溃决应照千里长堤之例将该州县所有堤工丈尺查明按通邑里甲摊派均修永着为令工少人多自成巩固矣出泊以下水势倍增会以滹沱湍悍之流所有民堰难资捍御雍正八年衡水堤决溢流直犯青县可为寒心应将臧家桥以上直至衡冀一带民堰令地方官查估动帑增修工竣仍照千里长堤例令民间年年修补

京南上游汇水者为二泊一曰宁泊宁泊一名胡卢河在宁县东南自隆平县流入又东北入冀州界洨河冶河沙河泲河槐河午河李阳河七里河滏阳河咸入焉即北泊也自滹沱河南徙由贾口而入淤塞滏河故道三十余里水无所泄遂冲决洨口营上等村而东注水口河身亦多浅隘雍正三年滹沱东徙不复入泊四年怡贤亲王奏请开穵自黄儿营至营上村一路展宽浚深泊水始得畅泄焉大陆泊即大陆泽一名广阿泽在任县土人谓之张家泊百泉牛尾野沣沙洺刘累程二寨圣水顺水蔡马柳林等河咸入焉即南泊也北有穆家口河泄之于北泊东有鸡爪张滋等五河泄之于滏河县志弘治时溷水汹洚九河举发冲决堤防下流隆平县淤窒壅塞者四十余里隆平巨鹿均被其害而任县居多嘉靖六年发正定顺德二府夫役同浚之自穆家口至羊毛圪四十里深广各丈余水得其性隆巨复膏壤而任之水患亦息　本朝顺治十八年重浚日久堙塞而五沟亦淤其三祗有鸡爪张滋不绝如缕有所受而无所泄伏秋涨溢为濒泽居民田庐害雍正四年怡贤亲王奉　　命查勘委员开穆家口河长四十里挑河之土即以夹筑长堤导泽水而注之北泊其鸡爪等沟亦加疏涤于是水患既除水利亦兴形家湾南边家庄北引流种稻营田数百顷焉按南北二泊正定广平顺德三府之水会也西带重山二十余河之水建瓴而下每遇伏秋之际千岩飞雨万壑悬流若无二泊为之翕受而节宣之其奔冲横溢为何如哉故南之有南北二泊犹北之有东西两淀皆治水者所当加之意也滹水尝入北泊塞河口而环泊州县受涨溢之害者多年漳河合滏溷入南泊而穆家鸡爪等河塞遂致中满旁溢任隆之民坐受其浸今幸滹漳远徙贤王施疏瀹之功州郡享平成之利此千载一时也然二水之故渎尚存浊流之迁徙靡定既可以不袪而去讵难于不引而来且前明之世有障滹沱而归宁以为故道者矣有请浚穆家口仍俾漳滏会流者矣或暂免一方之害或微规目前之利而不知统计全局之利害其贻患不仅在一时也又按入泊诸水自洨沣百泉牛尾圣水等河恒流不竭外其余春夏每多枯涸然前人载之图志设有桥座者以为摄水归泊之道也雨集山涨由此派分缕析而注之大泊之中田间无宿潦焉其用大矣有司不知浚治戒视听民占耕一旦山水暴来则奔腾四野为田畴害雍正四年怡贤亲王奏明委员查勘酌量疏通五年复檄行各地方官随宜浚治毋得听其堙塞而有司具文视之不知奉行八年秋雨多水溢环泊十余州县皆罹其灾既过之后官民晏然又复不以为事昔陆陇其为灵寿令令民挖浚卫河其始颇有怨言以为开无水之河徒劳民力陇其不顾卒成之已而霪雨水大至赖此河宣泄遂以有秋至今民犹怀之此贤达之远见也

怡贤亲王挑浚四河于通州武清地方开挖凤河于香河宝坁地方开挖窝头鲍邱二河于良乡涿州固安霸州地方开挖牛河收摄野潦俾有所归按凤河牛河皆因其淤塞而挑之者也窝头鲍邱二河原无恒流上受通州三河雨潦之水泛溢而下下流淤塞断续无路消泄香河首受其浸而宝坻地形如釜一遭淹没经年不涸为害尤剧雍正四年怡贤亲王亲历相度奏请疏通窝头河自百家湾起鲍邱河自鱼椿起分道挑挖或循旧流或取直径遶县之南北皆会于王补庄其八门城出口河身浅窄纡曲乃自林亭口别开直河一道至尹家庄宽江入蓟运河宽深畅利数年以来香宝田畴高下皆稔无泛溢之患矣此外古河故渎所在多有与凤河近者有古龙河与南运河近者有古漳河阜城交河之境有古清河与滏河近者有滹沱故道深冀等州衡武等县皆有之又武强县有龙治河衡水县有古河枣强县有黄泸河清丰南乐等县有马颊朱龙二河其它不及悉载此等古河虽无来源皆堪行水而沿河小民贪图微利往往占耕为业或地处下流曲防拦截以致络不通一旦雨水聚汇则横溢而出共受其浸夫王政之大者莫如尽力沟洫直隶沃野千里川流百道而霖雨偶多则平陆行舟此无沟洫之故也贤王开疏四河以着明效因以风示有位欲其则效奉行凡各所有古渎旧港因势乘便酌量开通其过沟洫远矣近泊者导之入泊近河者导之入河近淀者导之入淀委曲贯通流而不窒则潦水各有所归何至弥漫为害留心民瘼者幸加之意焉
 
　 
　　饬修渠道以备水利檄乾隆二十年　　　　　
陈宏谋

河西之凉甘肃等处历来夏闲少雨全仗南山积雪入夏融化流至山下分渠导引自南而北由高而下溉田之外节节水磨处处护利凡渠水所到树木荫翳村胪列否则一望沙碛四无人此乃天造地设年年积雪永供灌汲资万民之生计普美利于不言较之他省浚泉开井有时而涸者其利更溥其法更便也本部院往还经过熟视相度既为此地民人庆渠利之自然而渠身未尽通顺堤岸多所坍卸渠水泛溢道路不但有用难得之水漫流可惜而道路阻滞亦有碍于行人此由民情勤惰不一心力不齐止图目前不为远计官司又以向系民修漫无督率以致遇缺水之岁则各争截灌遇水旺之年则随意挖泄何无长计远虑如此耶况此一带渠流或归于镇番之柳林湖或归于口外之毛目城现在屯田皆望渠水灌溉多多益善上游引灌已足正可灌下游断不应听其冲漫散流于荒郊断港之区者也查甘省宁夏府渠利甚大每年修葺专官督率合力通修通郡利赖号称殷富河西各有渠者似可照行仰即查明境内所有大小水渠名目里数造册通报向后责成该州县农隙时督率近渠得利之民分计里合力公修或筑渠堤或浚渠身或开支渠或增木石木槽或筑坝蓄泄务使水归渠中顺流分灌水少之年涓滴俱归农田水旺之年下游均得其利不可再听散漫荒郊陷道路而水深之渠则架桥以便行人其平时如何分力合作及至需水如何按日分灌或设水老渠长专司其事之处务令公同定议永远遵行该府每年雪水将化之前亲往查勘通报查考即以修渠之勤惰定州县之功过遇有保举将如何修渠造入事寔册内以表寔在政迹不可视为无关紧要之末务试思各处旧渠创自前人将雪水引载高地绵[亘](互)环绕深心大力利赖至今今日就势修理另开支渠其势较顺其力较省况河西皆在在可垦之田因渠水不利废弃不耕者不少多修尺寸之渠多灌数亩之地即可养活数户农民地方官以牧民为责此而不为经理所司何事毋再事视为民间自修之渠于官无涉也河东各有渠者皆照此办理

　　中州水利疏乾隆八年　　　　　
河南巡抚硕

窃维耕凿为衣食之源水利为农田之本河道疏通则民生攸赖漫溢无虞豫省归德府之永城鹿邑及陈州府之淮宁西华四县或界联江南居其下游或地势多洼素称泽国以致频年被水上　　宸衷今岁　　特遣大臣来豫赈恤各邑灾黎方登席随经　　钦差查明各县沟渠淤塞并江省横遏水道不容下注情由奏请查勘疏浚经部议令会同江南督抚遴委干员查勘开通奉　　旨依议速行移咨钦遵在案臣抵豫之后即检查案卷遍访舆情推求永城等处受水之田稽考从前未能疏泄之故总因事关江豫两省格碍难行今臣再四思维酌为分别疏通之法其错壤江省者移咨会商其水道之在豫省者先为开浚如此庶可逐渐开道不致因噎废食臣伏查永城一县北与江南之砀山县毗连东与江南之萧县宿州接壤其县境北隅有洪沟河一道上接砀邑毛城铺减下黄河之水下注宿州之睢河而归洪泽此吐纳减黄之正流也其上游砀萧二县境内又有支河二道一曰蒋沟河一曰巴河缘黄水盛涨洪沟一河不足以资宣泄故又开此二河以分水势亦由萧邑地界汇归睢河此分泻黄水之支派也昔年各河深通水不为患迨后蒋沟年久沙淤巴河萧邑堵塞毛城减卞之水尽归洪沟不能容纳以致黄水漫溢屡被水灾又该县城北另有巴沟一道绵长五百里西接虞城夏邑之水东亦达于睢河因下游江南宿州境内翟家桥地方中隔沙石噩不能下泄水滞沙停沟身淤垫每遇霪潦即四散旁淹附近民田频年受害去岁今春节据永邑详请前抚臣雅尔图移咨江省开浚臣抵任后即又查卷咨催嗣准江省覆称蒋沟河已经开浚巴河土坝现在港沟河尚可容受无庸放开旁分其翟家桥沙石噩原应行挑浚之工但下游五湖尚有应议之处应俟下游工浚再行一体疏通等因臣查今岁夏秋之间仰赖　　皇上洪福水不盛涨故黄河减下之水洪沟尚可容纳倘将来雨水稍多汛水长发巴河土坝若不开通则黄河不能分趋洪沟势难容受至翟家桥之沙石噩相距五湖甚远其下游数里即睢河现在深通今若先为挑通沙石噩则水归睢河不惟无害于宿州且沙石噩之上二十余里皆系宿境所辖田土亦免水阻之患似可不必待五湖工竣而后施工者也且续查蒋沟一河又于开通之后淤垫数里亦应再加挑浚除现在移商江省速委会勘逐一疏浚开放外但事隔省势多格碍其会勘开浚尚无定期所有豫省本境内应浚之河渠甚多内惟永邑巴沟河身淤垫之处应俟下游翟家桥沙石噩开通再行挑挖其余查与江省并无关涉者均应来岁春融先为乘时疏浚随经查勘估报前来臣逐加确核查永城县有王家古沟一道在洪沟河之西其水向以洪沟为归宿嗣因黄水漫溢将洪沟迤西旧道淤为平陆以致水无所归节年民间被潦今应仍循旧开通以资疏泄又陈州府淮宁县境内有瀖河一道起自该县之洪山庙下至范家桥入归德府之鹿邑境内即为黑河直达江南之太和县河道甚长诸水汇聚两邑百数村庄之水俱藉此二河宣泄近年瀖河淤垫不堪黑河底浅岸低每遇大雨时行即致泛涨为害又鹿邑县之清水亦起自淮宁下达江南之亳州淝河现在两邑河身均皆低浅逼窄今应将瀖河挑浚宽深俾上流通畅其下游鹿邑县之黑河以及清水河地势低洼未便概行挑挖以致愈滋洼下应将最低之处各于两岸加高堤堰束水下流其河底稍高者仍行挑去淤土则各水俱可畅行不致阻滞弥漫其余准宁县尚有沙河清流河柳涉河蔡河及鹿邑之三里河八里河急三道河小明河或堤岸单蒲水易出槽或闲有垫淤未能畅泄均须帮培修浚一律坚厚深通俾各邑之水患稍苏似于民生有益

　　怀[远](志)水利志怀远县志　　　　　
怀远知县李兆洛

怀远东南地势右滨淮左距山中不数十里多官塘凤阳诸山之水归上盘塘入境流归下盘塘两盘塘之间有坝曰龙王坝坝南有沟设闸曰闸沟水盛至则启闸泄水由闸沟北行以归濠水水小则闭闸使悉由龙王坝西行以归郭陂塘焉郭坡之南有东萧家湖西萧家湖洪塘石塘灌浸塘分受诸山之水以入郭陂者也郭陂之西有孔册湖分泄郭陂诸塘之水归淮其西南有白龙塘潴山水以济郭陂者也郭陂塘旧设斗门十二以备蓄泄有塘总塘长司其启闭其后斗门渐圮龙王坝亦毁坏塘水横泄明万历中两次修之围堰水门悉坚寔水复归塘　国朝雍正十年知县李经又修之复设塘长然是时下盘塘已淤废准领升科开垦成田其后诸官塘相继湮淤遂为畜牧之所而龙王坝亦倾颓略尽矣濠水东南来经途山之阳而入淮涂阳之水半入濠其西北诸涧自入于淮其东之水则汇为化陂马场诸湖由席家沟以达于淮今亦芜废过半矣镆山之阳其川曰洛洛东有龙头坝以障凤阳定远诸山水之归洛者也洛西潴水之大者曰蔡城塘大半入寿州其北曰女环塘曰高塘涧水皆入洛洛河镇者西南一大聚落也在橛涧东虞耕山泉之北流者皆达于淮而倪家湖南湖方家湖其汇也寿春塘史陂塘其别潴也诸水皆能溉田获长利是故淮南之田宜稌者半宜黍者半今山泉之流注诸塘可引而取者自若也泽涸为薮水利弛矣然淮水盛涨更四时不衰弥望数十里可挹而注法宜治龙尾车以引淮水然用水车必先理水道理水道必穿民田穿民田必计田而偿以值取于官则不给取于民则利未兴或以为病已矣淮西北诸田皆沃壤也然无官塘多湖荡洲渚杂种谷麦霪雨则水涨而四溢没平畴旱暵则沟浍皆涸无所取灌溉肥澥清沟之间为尤重其獘在不浚沟洫而使之通则潴水泻水俱不得其宜故水旱交病淮西之水洱最在南黑河东南会之而汇为大泽曰湄湖以入淮永平冈者湄湖之洲渚也诸水南归黑北入欠东入淮其闸则平阿湖芦塘湖茆塘湖满金池惟芦塘湖南合当临沟余皆北入欠今涸矣欠涡之间诸水之南归欠有沟五其万福集南兴集皆怀远凤台分界之所也其地宜秫其民编秫席为业涡南之聚落何家溜为大其民恒业编草冠诸沟之北入涡者何家溜以西有沟十四有湖七而七湖皆淤无水可稼穑邵家湖最下宜稻余皆种秫黍而已其东则有沟八而牢家洼傅家湖马家湖皆略可畜水他如成旺湖塌河支子湖洼子营皆淤无水如钞家等湖塌河旧有坝今久废存其名而已黄河屡决入淮清口又迫于黄上流恒缓岁岁涨甚则逆入荆山阳之大涧由欠河南循荆山之西而下合萧家沟而入涡灾及数十里故荆山西南麓有石羊坝当大涧之上源今废矣县西北居民愿修之以障淮水良善然猝遇大涨灌欠河而北溢坝亦无足恃也

县治依荆山之左白龟泉在东南麓下会东南麓水入淮其北则碧溪涧东流入淮四眼井在其南其北则濯玉涧东流合碧溪入淮其它诸涧泉池井皆清洌可汲饮助游观其为挹注微矣涡肥之间诸聚落龙亢为大其民亦多业编草冠诸沟之南入涡者龙亢以西则有沟十七而抄河者自蒙城入境贯黄家洼而至龙亢西北北受叶家湖莫家湖许家湖诸水南会汤家大沟东过龙亢东北南会黄家沟又东北合何家沟入肥其东皆故抄河道今尽涸施耕种惟团湖有水东行为杨家洼经故县村北又东北为宫家沟以入涡故县村居民多业编柳肄为筐莒其东二十里为龙写集又东为沙沟村其民则皆业编竹篾为器其北有九鲤湖可潴水湖水连张家沟入涡又东二十余里为马头集一聚落也又东为屾河口涡口也诸沟之北入肥者则有沟八肥流故广多洲渚何家沟以西曰龙王滩又西曰乌云寺皆大洲也何家沟东十里曰中南海又东曰钱家滩龙王滩乌云寺中南海皆产芦苇可织席民业资焉又东三十余里曰四方湖周三十余里水大至则为巨浸又东为苏家集亦一聚落也道通宿州有逆旅舍凡眅牛马骡驴者集焉诸沟之南入肥者则有沟十四自汉沟以东至石羊沟皆北分清沟之水南达于肥自是而东益与清沟近又四十余里而清沟入肥其间地皆宜麻而民皆织苇席为业环县七十余里南距淮北跨肥清沟皆腴壤也肥河入淮之所曰沬河口今淤矣肥源故广下流无所归则渟蓄而不得去每夏秋水涨七十余里如大泽焉而沬河口为凤阳境欲疏浚而末由也而屾河口东至蚌埠里民新筑长堤以捍淮凡二十五里其功甫成冀得小安焉肥北诸沟清沟最大源出宿州之龙山山东南流至县境之吕家湖沟形始见又东行至年家桥北会十湖之水十湖今渐淤无水其最下处可为水田艺稻而已清沟之南无量沟之东有姚家湖南流为小沟入无量沟有常家湖滕家湖北合清沟唐沟之东有白莲湖水合小石涧沟而汉沟之西有崔成湖大石涧沟之东有骆家湖其南有苏家湖东北有艾家湖斜沟之东有郑家湖沙沟之西有大庙湖则皆耕种为平地焉清沟东行贳小石涧大石涧石羊沟至石桥沟始广旧产菰蒲芦菼菱藕甚繁贫民依以为食今无矣石桥西北一里之张八营及芦沟北之火星庙贫民至治贯钱麻缕为业诸沟之南入清沟者有九其分肥水东北入清沟者一大清沟东有杨家湖黄木沟西有高家湖又大沟东法钟寺南均有湖颇平浅虽有水亦不能蓄也石桥以西淤塞特甚自万历以来浚者四次年久淤塞如故芦沟澥河之间地稍高水患亦减诸沟之北入澥者有九而诸湖如薛家湖鹅塘湖梅唐湖遇雨亦差可停蓄而澥东之陈家集亦一聚落也其民业贩牲畜亦略如苏家集焉涡南则张家庙肥南则尤家湖澥南则陈家集高庄何家集民妇女事纺织亦艺木棉特苦少而蚕事则惟吕家浅及双沟集有之然北土未尝不尽宜桑柘也

明史河渠志永乐十四年河决开封州县十四经怀远由涡河入淮宏始二年河决开封白昂言河水南决者自中牟杨桥至祥符界析为二支一经尉氏等县合颖水下涂山入淮一经通许等县入涡河下荆山入淮又一支自归德州通凤阳亳县亦合涡河入淮今颖涡二水入淮者各有滩碛水颇缓宜疏浚以杀河势嘉靖七年胡世宁言河自汴以来南分二道一出汴城西荥泽经中牟陈颖至寿州入淮一出汴城东祥符经陈留亳州至怀远入淮今诸道皆塞宜浚孙家渡抵寿州以杀上流二十年命王以旗总理河道先一岁黄河南徙决野鸡冈由涡河经亳州入淮旧决口俱塞凤阳沿淮州县多水患乃议徙五河蒙城避之万历四十四年河决开封陶家店张家湾由会城大堤下陈留入亳州涡河终明之世河之分流入涡者不绝今虽已堵闭亦时有决溢而淮水以敌黄之故蓄之高堰者日高则淮水之出不畅而滨淮之地常苦潦夫讲沟洫于怀远淮以南当兴其利淮以北当除其害利莫大于郭陂诸塘今之所以废者龙王坝之不筑也塘下诸沟之不开也筑之开之则利兴矣其余傍山之处不患无水如盘塘女环塘之类各循旧制而修复之则利兴矣又其余如马厂湖孔册湖之类亦仿诸塘之制而为之度其地形堤者堤浚者浚则利无不兴矣而久莫之议者工役畚挶之需县官无以给之一也芜废日久民或侵占狃于目前莫为长虑二也水旱频仍不暇兼顾三也害莫大于沬河口水涨则倒灌为害水落则停潴为害害及田稼且害及庐舍始也或间岁一被其害今则无岁不被其害田舍如浮沤栖苴流离昏塾十室而九今欲除倒灌之害宜于防而沬河口纵横散漫不可得而防也即防之矣而当大涨之时淮且逆涡而灌肥仍不得而尽防也除停潴之害宜于疏导而疏导之法必下流畅遂势如建瓴沬河下流淮为归墟今洪泽淤垫淮水亦郁当其消落之时其卑于沬河口仅以尺计耳导之而不能行也且恐其口门通畅而倒灌之害益甚也贡震灵璧县志曰淮水之在灵璧南境者西自怀远县交界之蚌埠集东至凤阳县交界之西门渡中间二十余里每岁夏秋水发滨淮之地悉成巨浸深且逾丈此非沟渠所能宣泄堤堰所能捍御也所以然者淮水发源桐柏挟七十二道山溪之水东趋入海唐宋以前涨溢为患史不绝书宋以后黄水南徙合淮或由颖至寿春入或由涡至怀远入其后专夺泗由徐邳至清河距海三百里淮水之尾闾强半为河所占淮涨则扼于黄而不得畅流淮消则黄且乘其虚而倒灌治河者虑黄之倒灌而又欲借淮之清以刷黄之浊也则束以清口彰以高堰且于徐邳黄河南设闸坝以分黄助淮由是而洪泽满泗州沈临淮没下愈壅则下愈溃必至之势也灵璧南乡数十瑞安得不常为沼乎又曰肥河泄宿州龙山湖及怀灵两境洼地之水南入于淮年久淤塞不能畅流以至泛溢固已然他处渠沟宜疏而此独否何也从前淮水不似近年之大故内水得出今则黄水逼于清口之外高堰鄣于洪泽之东睢湖诸水又改从归仁而出淮之大十倍于前夏秋水发内水未来而淮之倒灌者已先至八集周回数十里水深逾丈居民村落无异波上浮鸥若肥河再浚深通则淮水倒灌更易此不可不虑也贡氏所言与今日事势若符节矣贡氏书成于乾隆二十三年而其言如此况阅今又六十年耶是以县之患水者且不第北肥而已凡天河洛河欠河当淮水长时无一不弥漫四溢也即怀远以上之寿州凤台凡滨淮之地其弥漫无不相似也民生日耗维正莫供蠲缓之令日下赈贷之请岁告长吏蒿目而束手亦何以为心哉

　　重修豫章沟议　　　　　
张九

豫章水利自唐观察使韦丹始赣江受袁蜀二江汹涌澎湃至省城东南分二支一支排三洲循城而下甚急潦水冲啮为患城内三湖曰南湖东湖北湖恒泛滥坏庐舍韦公乃外筑捍江堤长二十里疏为斗门置闸以走内外水曰十门九津九津者以洪范九畴五行五事八政五纪皇极三德稽疑庶征五福名其津也水患息民感其德立祠永祀其时尚未有豫章沟名宋时东湖以北韦公旧迹就湮乃开为长沟甃以砖自东湖东北隅首受水引至庶征津斗门出始名曰豫章沟东湖闸口有亭宋孟太守作碑文无传亭久圯其旧沟图多存世家大族中胜国宁藩肆恣侵占民地为苑囿沟尽塞此唐宋以来沟开塞之崖略也藩国既除沟地民始居之大府吏胥诸营兵卒又盘踞其上江湖水不得内外宣泄积霖暴涨陷或一月或二月荡析离居其患最烈乡之荐绅大夫屡建议思浚复豪猾游民不便已乃倡为形家利于民不利于官之说纷扬阻挠守土者强畏相参首鼠迁延屡议屡罢此又不克重浚之情势也阁下刚大正直公忠体国有古大臣风力驻节后乃为民兴利除害如建各土需闸清濠沟次第举行稔知此沟关系甚距虚怀询问今新城陈绅守训能踵父兄之志独力行肩呈请疏浚九适奉调来南昌阁下昨召至政堂手出所呈旧沟全图曰设官所以治民苟利于民矣有患予自当之惟是考原委相形势计利害决成否辟浮议秉公无私以成美举此地方官之责其悉心履勘详议以上此千载一时不可逢之佳会爰偕陈绅屏骑步行自五事津斗门起即有沟沟底有铁人九犹韦公所铸镇水患者沟尾即南湖首湖中为跃龙桥过桥学宫右湖尽又为沟穿迎恩桥通东湖至贡院西墙角则旧豫章沟闸口矣沟身及甃砖丈余贡院后沟犹在迤北市廛外或隐或现微茫一犹可办至应天寺左沟在吏胥营卒园墙蔬圃中然每有池塘其首尾沟旧甃砖露出举插则沟立现入北湖至毛家桥沟身全出又曲至澹台门出庶征津斗门沟约计长七里又查至城外斗门下即李家山前港达贤士湖又下青山湖出闸会赣江悉与旧图相合九窃谓开沟有十二利潦水不得冲撼外堤广润寺埠两门间商廛货栈无损利一濠外水深粮艘盐舟可停泊利二湖土需之台殿学宫贡院龙祠无灌浸坍塌利三沟关合省文脉胜国正德以前沟通时鼎元宰辅最盛占塞后遂少今络疏通如人精神振复文运必昌大利四抚学臬巡诸署积潦不致撑舟往来利五滨湖民得安枕无沈溺惨无迁徙劳利六合城人无疫疠疟痢重膇之疾利七流六街之恶不须岁捎利八瓜果蔬菜皆赢收利九城外贤士湖淤浅两岸田数万顷得沟水洗刷湖水流畅不壅滞泛滥民得获利十沟湖水深旱可浇溉利十一诸湖繁鱼藕菱芡利十二

其利于民不利于官之说阁下既毅然奋明断力辟其非矣若谓恐外湖潦水倒灌入城更大不然江自螺丝港迅流过城如箭驶急且险至青山闸乃平自五事津斗门至闸逶连计高三十余丈观城外水势即知城内昨查城外庶征津口北湖水涓涓流出询土民皆云城水甚高于湖贤士湖又高于青山湖青山湖未闻倒灌于贤士岂有二湖逆涌数十丈灌城者最不可信又谓折毁民居不便查踞沟上者不过数十家给以使费亦易以数十家之迁移较数万家之沈垫孰轻孰重又谓沟宜从　皇殿前出者闻故老云向曾开挖流不行至谓不宜陈绅独任恐赀不继宜檄下各府襄捐此则忌人专好义名且思名阑入希分肥不辨而知其妄也九谓陈绅专办有九便沟工奏请始办　皇恩必予议绅踊跃易蒇事一便巨万之资久储以待　　旨下即择日兴工省零星劝捐旷日持久二便旧沟用砖甃易倾缺今概用长厚宽石沝铁固之三便省城近乡石松脆不中用今石采自建昌山中坚刚能御冲刷四便所用工作皆其村农佃民听驱使无喧哗无逃匿五便新城石工趫捷而勇知土性善刨掘不似召募窳惰民徒麋食六便绅率子弟族戚朝夕监视无侵蚀七便不用官吏胥徒役省用费杜侵冒少挞伐工且迅八便应天寺地广葺破僧僚栖止出入有禁竟工无滋事者九便收十二利兼九便官不劳而事集民不扰而工固破庸人之论开豪杰之门将来遇公事必有鼓舞兴起者合省幸甚千载幸甚至兴工时严查土猾惊扰防木石偷窃巡行慰劳工竣后立示禁民搬新石潦时向内外水势勘酌闸口泄闭又地方官所有事谨详议于右冀阁下采择焉

　　两浙水利详考浙江通志
谨按两浙之水浙江界其中大海环于东南诸水或径入海或由江以达于海其发源有数派江以西为武林派汉地里志云武林山武林水所出南为九溪西为十八涧潴为西湖三十里湖水北流合外沙河东过永昌坝合菜市门河西至会安坝合艮山门河转德胜桥武林门内大河自吴山水驿过清湖上中下三闸与之会分为二一为上塘河东北径旧东仓过临平山为临平湖西为石鼓湖北至长安坝一为下塘河过北新桥分为二西北流者入德清界北流者为运河历谢村塘栖穿石门城左受语儿枫树十八泾右受柿林羔羊十三泾之水径石门塘东折入桐乡界南受车口陆墅北受车溪烂溪龙翔湾诸水东流径皁林入秀水境逾白龙潭东流潴为鸳鸯湖一名南湖其东南为澎湖一名马扬湖长水海盐二塘水之所汇也长水河自长安坝东流为二十五里塘河过海宁县又东流入袁花塘妙果山之尾合姚塘茶湖麻泾彭墩洋江塘诸水入洛塘河北经紫微山赞山间为峡石河东经练浦海塘亦合海宁诸水北经横塘俱汇于滮湖东流经双溪桥又东出会龙桥分二支一由汉塘至平湖一由魏塘至嘉县其由滮湖入澄海门由漕河入通越门者出望吴春波二门俱东趋会龙桥又一支绕城北流过丽西北丽为相家湖又东北为麟溪亦入嘉善境其由汉塘东流者合胥江陶泾诸水汇为当湖海盐鸬上谷黄道诸湖之水合流而北过柳庄独山乍浦诸塘之水入之东北流由三泖入黄浦自魏塘东流者一为华亭塘东为张泾汇为风泾之白牛塘合祥符荡药荡之水会章练塘东入泖一为东瓜湖塘北流入夏墓荡又北入汾湖又北入淀山湖东至黄浦入海又有天目派天目山上二池左临安为东溪右于潜为西溪西溪水出尖顶径细荆口下流与东溪合南径白鹤溪合双清溪汇为三潭与虞溪合经于潜城西岝崿山临其侧名为锦江南流为浮溪经寮车桥藻溪合百丈岭水横塘水竹林水入之经地风山浪溪与柳源水合而为交溪经昔口昔溪出黄岭入之东南过口苦竹水入之又东南与昌化紫溪合东南流有二溜昌化者小流于潜者大流也经武勇山桑干水入之至分水境西南流合印渚溪绕天禄山下历二十四滩西南流径桐庐为桐溪自天目而下一支出广苕山为苕溪由临安东流经余杭合仇溪溪二源一出高陵山一出独松岭亦名双溪合泾山港经钱塘东北流过安溪奉口又经德清齐眉山下为洋溪东流为余不溪其上流为龟溪水清澈亦名清溪东北过敢山漾又北过菱湖又北过杨弯大溪过阜安桥与武康前溪合源出铜岘山上流为阮公溪合北为后溪又东为新溪宋令蔡霖疏去沙碛因名蔡公溪合北流水即余不之支分也会于沙溪北过岘山漾一名碧浪湖北入湖州安定门其出自独松岭者一支过邵渡为龙溪经荻浦与仙溪合又合李丰浮玉山水其在岘山者为小浮玉此为大浮玉也
</div>
    <div class="pagination">
<a href="皇朝经世文统编_page69.html">上一页</a><span>...</span><a href="皇朝经世文统编_page65.html">65</a><a href="皇朝经世文统编_page66.html">66</a><a href="皇朝经世文统编_page67.html">67</a><a href="皇朝经世文统编_page68.html">68</a><a href="皇朝经世文统编_page69.html">69</a><span class="current-page">70</span><a href="皇朝经世文统编_page71.html">71</a><a href="皇朝经世文统编_page72.html">72</a><a href="皇朝经世文统编_page73.html">73</a><a href="皇朝经世文统编_page74.html">74</a><a href="皇朝经世文统编_page75.html">75</a><span>...</span><a href="皇朝经世文统编_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
