<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 37 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 37 页/共 67 页</h1>
    <div class="content">
一煤铁宜尽力开采也西人各法制造机器行驶舟车惟煤铁是赖故谋求矿务不遗余力尝闻之西人云泰西大利在于开矿而矿之中以煤为最何则金银诸矿虽贵究非人人必需耳其销路反不若煤之广远故论所以煤为上铁次之铅次之比利时欧洲弹丸之地也特设矿部已开之矿十处每年售值数千万金而其国赖以不贫中国十八省五金煤铁蕴蓄地精华未泄除开平基隆之煤矿云南之铜矿办有成效湖广创办铁政外各省未能兴举今拟先设矿务学堂聘师教习精心考察地理以立矿务之基然后逐渐举办俾中华之煤铁取不竭而用不穷近今各西国颇有煤铁用罄之虞中国则正方兴未艾除各厂局轮船需用外可以运销外国亦国家大利之所在也

一宜设学堂以资肄习也泰西各国皆立商务学堂凡天文海道疆域物产以及驾驶轮帆稽帐目一一皆童而习之故长而远涉行之若熟路一切工艺皆赖机器非有师承焉能精进中国制造悉本手工非不拙朴耐用未免费巨工迟工艺之精巧由于化学尤须明师指授即耕种农夫亦有植物学及农学各项以资讲贯故土之瘠者能肥物之瘦者能硕日本自明治维新以来往欧西学工艺者接踵于途不数年其所制各物皆能彷佛西洋运销来华均能获利我中国欲兴商务宜精制造欲精制造宜立学堂或选工商子弟往西洋各厂分门学习艺成回华可以传习此乃商务根苗不可以不亟讲也

一宜派委员以资侦探也欧美商局君民一气以商养兵以兵卫商国家以商务为命之所在故竭力扩充极立保护其经营之道在先探商情各国教士深入内地不但传教实为商人耳目即游历各员亦无非采访人情物产禀报国家以便制备各货合于所宜并饬各口领事查报各路商务如生料成物我贱彼贵则运以去彼贱我贵则运以来海关总册年年比较如有阻滞即改弦而更张之各国商务所以蒸蒸日上也中国亦宜仿而行之或即饬游历人员逐细查访或由驻使领事就近考察申报总理衙门暨通商大臣以资核办或先令一二人运货试销合宜然后以大帮断之西国于南洋各埠及我中华皆用此术至今日遂如釜金之气蓬勃不可遏抑也

一商货宜自运也西洋商局如此之大皆非一人一家之财力所能为大都皆创立公司故资雄而力厚其获利者无此已即至亏本各股所失甚微自能再振旗鼓各公司皆自制轮船往来运载今欲振兴商务非自运出洋不可自运必先造船造船必先立公司庶使洋商捆载来华华商亦捆载出洋利权不致为洋人独操今日之华商祇能运至口岸而止如丝茶亦祇在上海汉口两埠销售皆不能自运出洋缘中土商务初兴如婴儿之学步倘国家不能护持商人胆怯恐受洋人之欺故宜饬驻洋使臣于彼外部酌议妥协重订约章查明各国税则开栈立埠并设保险公司辅以兵轮然后可兴商务既兴国势亦振惟筹划经营颇不容易然今日之商政将与地球相终始卒不能畏难而退处否则徒仰洋人之鼻息而华商终无自伸之一日也

一税则宜改章也设关征税乃国家理财之大经亦地球各国之通例也泰西各国税额轻重悬殊大抵出口之货税从其轻入口之货税从其重轻则土货疏通可冀畅消民财可以日阜重则客货渐少无虞占夺财源亦不外流至酒等物更重者以其有损无益无关日用也尝稽西洋税额有全免者有值百抽二十者有值百抽四十五十者更有值百抽百者轻重之间悉寓权衡中国税额较之西洋甚轻酒等物且以食物免税洋人独得便宜条约免税各物注明洋人自用之物今如洋酒吕宋香水洋皂琉璃器皿销售华人江海津海两关前经申请均经赫德议驳概行免税幸而中国商货鲜至西洋否则轩轾太甚殊欠平允今拟屈改约之期关税一节宜执公法熟商酌改虽税则载在条约然并无不准改税之文非彼此拟一公平税则即中国照西关办理若照英则值百抽二十中国岁可溢银三千余万条约有利益均沾之文洋商既得便宜岂可令华商独至向隅如此则国计民生均有裨益自在秉钧者办理何如耳

　　整顿铁政纺织利不外溢策
自海禁开创千古未有之奇局自商埠盛贻中国无穷之漏故居今日以衡时势必以收回利权方为第一要而讲求钢铁织纺皆利权之至宏者也汉阳铁厂在大别山下规模甚宏并就近开大冶铁由比国矿师白乃富相度机宜其苗颇旺查铁矿以含铁多为佳大冶矿所含铁虽不及俄之黑矿实与英之红色法之棕色等矿不相上下俄矿质为铁三养四含铁最多每百分中杂质仅三十分纯铁可得七十分若红色矿质含铁二养三每百分中得钝铁六十八九分少则四十分棕色矿质含二铁二养三三轻养形如内肾更有如鳞者如木片者如豆粒累积者每百分中得钝铁六十三分今大冶铁质化炼得法亦能得纯铁六十三四分是其矿固最佳者也矿质既佳即为利于销场之本若纺织尤宜讲求织纺利权为洋商所握久矣向者纱布进口岁已值银一二千万光绪十四年竟增至四千四百四十三万七[千](斤)五百二十五两此后更有增无减有识者所以亟亟于设局纺织也去岁汉口织布局创立大致与上海相同诚使办理得法皆可收利权也今欲使开矿合法在乎择精器通运道推而至于畅销钢铁在乎研化学备物料立分局设公司而欲商办有成则又在乎由官创导欲使织纺甚善在乎精工作更税则推至于收种洋棉在乎求佳种用新法早下种稀花料而欲华棉有用则又在乎设法搀和请详其说如左曷言乎择精器也开采宜用机器尽人所知然机器之类甚繁宜于彼或不宜于此良宜择其精者也揆诸大冶情形莫如择比国之法比国虽小矿学綦精野世城设有矿务学堂欧洲各国皆遣学生前往学习所造开采各机精灵巧妙冠于泰西最合中国之用其器最要者有四一为戽水之器一为注气之器一为拉重任重之器一为极大猛力之器各国开矿每多购比国之器是其器必精也虽美国舂杵三百杆机器三百尝不可用而究不及比国之合宜允宜仿而用之庶几开采可旺以立富强之基也曷言乎通运道也采铁既旺苟运道不通究属艰难是宜用英人非尔里之法由大冶以至铁政局制简便汽车路其造路之费甚省无须另购新地但将平常马路凸凹者填之使平宽松者桩之使固铺置铁条一双下以[木](一)条托之即可遄行造数十里仅需二三万金汽车每只亦止数十元且其车轮能切紧路上即道路湾曲仍可行驶自如是则可省勘路之费全车以一机运动添煤灌水起行停止只须一人已足是则可省用人之费每行一里须煤一磅有奇油亦属有限是可省零用之费大冶至汉阳路程尚近苟自铸铁轨试行创办则费用无几而裨益矿务良多行见开采日甚矣曷言乎研化学也铁矿每含杂质如养硫炭磷等质更有各种渣滓即二铁养石考养三非通化学之理炼必不精不精又安能适用欲其销路之旺也难矣故欲畅销必研以化学使其物质精良凡总办会办各员精化合化分能辨物质者为上否则亦须延士民通化学者以为辅助炼铁各功甚细未谙化炼则火候或致失宜坚脆必难如度如欲淡黄色钢须加热四百三十度若火功过大至七十度即成深黄九十度即成淡紫且五百五十度为淡蓝稍差十度而至六十度即成深蓝其火候宜审慎如此故有明化炼者以督工匠则物质必美销路有不畅旺哉曷言乎备物料也钢铁之用甚广为制造家所必需欲推广销路当将各物所需之料逐一铸成以备运往各处销售而钢料尤宜多铸近来钢之用更胜于铁如车路悉多以铁今则大半用钢以钢条耐久胜于铁条数倍也他如造船造炮亦多变铁而为钢故钢料是宜多备凡铁路之钢轨兵船之钢甲巨炮之钢皮锅炉之钢板巨绳之钢丝与别种钢铁各料均宜铸成又每分钢参以晏得摩利药六分则金光夺目以制器皿无异于金若铸此种钢料售于百工尤有利市三倍此推广销场之妙用也

曷言乎立分局也大凡商务一道必先声气广通然后贸易自广各国钢铁厂既有总局又有分局总局所以总厥成分局所以分其事凡招徕客商推广经营胥于是赖焉今汉阳铁厂为总局苟不多立分局则各处商人未必尽往购办通商各口西商分局林立彼又善于钻营华商欲办钢铁自就与彼交易孰复舍近而就远哉故为今之计宜于上海天津香港福州先设分局随后再遍设于通商各埠铸炼务较洋产为胜价值务比洋产为廉凡属华商必不再办洋铁宜于　奏定饬各省船局制造局皆用土产钢铁不准复购于外洋则利权必不外夺矣曷言乎设公司也今之衡量商局多有议开商埠于外洋者但其事不易行若设钢铁公司兼收各物则未尝不可宜先设于华人旅店各处如东南洋等埠华人不下数百万其资本充盈开铁器者各店甚众故宜设于此处先与华商交易后再广结洋商迨立于不败之地随即逐渐推广设于各国商埠以与西国争衡如虑初设之时不无棘手可先妥定章程照会该国外部大臣彼此秉公办理不得偏好偏见并令中国驻扎领事遇有事件必按公法据理直陈妥为保护是为至要也曷言乎由官创导也铁政之事官督商办未始不宜泰西各国开矿制造诸大端大都由商开办其官办者甚少商人熟识情形举凡开采销路尤易得手鲜有偾败之虞所以能持久然华商谙熟铁政者少且自鹤峰等矿一败涂地后人皆视股分为畏途者招商开办势必百无一应计惟有先由官办俟办有成效众目昭彰然后再招商办或独力承充或众擎共举派勤慎老成之员以督之但防其弊责其成而不夺其权斯必日有起色可一日者亦可百年官提还后再开他处矿务并设局鍜炼钢铁办有成效仍招商办如此循环创导可开无穷之大利可绝无限之弊端曷言乎精工作也织纺工作大纲有三曰轧花纺纱织布中国轧花之器程功既慢又不能分出异质故棉中多叶梗质缕遂不能精是宜用马加第去子器其器不论棉丝长短俱可轧出好花子亦不坏而又能自添花无须人力故欲轧之精费之省非用此器不为功纺纱工作分十二层即去土弹片梳带成条纺松引长卷紧纱制精纱纬纱络纱成絖合絖成包提检废棉织布工作分六层即络经理经浆缕织缕折布印花其工甚细非办理合宜断难经久当派委员选带工匠十数人分赴英美纺织厂察其情形窥其奥妙并学习一切事宜回华后果有心得者即派为总管督理工作则纺织必精利源可以日广矣曷言乎更税则也西国定例土货之税必轻进口之税皆重此保守利权之微意也今欲推广纱布之利税则允宜变通查纱布进口纳税过轻试观西贡收纳布税值百竟抽三十六甚至四十其余各国或抽二十或抽三十至少亦抽十余鲜有抽五者尝观中国所定税则洋布之宽三十因制长四十码者每疋仅纳税一钱袈裟布印花布亦仅纳税七分轻微已甚如不更改则不啻釜气熏蒸方有加而无已纵使二十余省遍设织纺局亦难抗其势而遏其流故当更换条约时设法加重以塞其来源而于自纺纱布经过关卡则一概轻其税厘畅其销路斯操纵得其道矣至畅销钢铁亦当如此办理

曷言乎求佳种也纺织细布必用洋棉以其质软缕长轻机器不致中断也洋棉共有数种至埃及种美利坚种丝文最佳若求此种行种蓻自能繁盛如印度之甘提司其地苦瘠土花甚劣嗣蓻洋花质缕遂精于土产价值亦逾于寻常获利尤为丰厚种洋棉每英地一亩即中国六亩种费需洋三元七角五分收花值洋六元二角五分约比土种所出者多得利二元左右苟能多种不但可供织纺亦可获利于无穷诚开源之要务也曷言乎用新法也洋棉之性耐熟而不耐寒一见霜即[花](化)陨叶枯成实难望论者故谓宜种于台湾然谓台湾外别无宜种者是又不然广东之广州妻州及潮琼肇嘉冬属冬令鲜见霜雪土地尽属膏腴倘种之于春至秋一律收成安能有被霜之虑此外如两湖江浙土性莫不宜棉其寒冷较早处可仿行用电之新法近来西国种植家能以电植物凡各种花果草木设法施之以电其发苗也既速其长足也又易岁可播种二三次若用此法即寒冷处春种夏即能收必无伤损用之于台湾广东一岁更能再熟势必出产日多洋花不复进口矣何言乎早下种也中原地气与外洋不同种之过迟则实必晚种之过早则苗易萎总须在清明之后谷雨之前早种早收不致受风霜之剥早种或恐春寒则当于旧冬新春初耕后先下大麦种数升临种棉时转并麦苗掩覆之则苗根在上棉根过之即不畏寒并能耐水耐旱耐风潮其种子宜于岁暮用腊雪水或鳗鱼汁浸过可以不蛀亦不畏旱欲下种之前又宜精拣将种子用水泡湿而淘汰之其者油者郁者远年者火焙者俱浮其坚实者无病者俱沉浮者当摈而勿用沈者即取以为种则苗出于肥花收必旺矣曷言乎稀花料也西国种棉皆距数尺而留一科古法亦然故农政全书云木棉一步留两苗三尺一株可见古法与西法同每科相距必不宜密也依此则能耐水耐旱丰而多收今种土花者相去仅二三寸五六寸甚至三五成簇非惟无益而又有损太密有六害苗长不作蓓蕾一也花开不能结子二也即结子而雨后郁蒸随即随落三也行根浅近水旱易于成灾四也子[种](中)每易暗蛀五也土力既分收必歉薄六也故收种洋棉非稀科不能旺当照农政全书之法三尺一株并时加培壅勿令过于瘠薄则未有不蓬勃也曷言乎设法搀和也土花非不能纺织每岁运出外洋约二十余万石东洋尤乐购用前岁东洋进口棉花共三千五百万斤百分之中华棉已居七十则大有用可知也但以之织布洁白有余软熟不足而缕又欠长故欲访细纱织细布必不宜用土花今欲使之有用莫如将洋花土花搀和互用则所成纱布亦与洋花无殊昔英人尝行此法当美国南北争战时出花甚少英即以美棉印度棉和用后又以华棉及美印棉和用所成纱布洁白染色攸往咸宜且英人心计最工安知其今不用此法也彼既可行我岂不可行行之则洋花土花相资而不相悖除自用外并运售于东西两洋利权有不自我操哉总而论之今之时非封关闭市时也既难禁洋货之不来即难社利源之不溢于此漠视之恝置之而不设法以转移流弊将伊于胡底故铁政织务皆当大加振作以收利权而最要者无论钢铁织纺不当仅资官用并当趋乎时宜以资商民之用且不当仅资民用并当投乎嗜好以资外洋之用但使土铁土布多销一分即洋铁洋布多塞一分外洋利息少嬴一分即中国利源少耗一分虽漏尚未尽塞而视昔之如水趋壑亦自不同矣故君子贵乎自强

　　中国土产铜铁棉花论　　　
李鼎颐

从来兴天下之大计者必求其利立天下之大本者必图其终诚以兴利始可以自强慎终乃可以持久未有弗虑而获弗为而成者也铁政为天下自然之利人之职见于周礼盐铁之使列于专官可以利民生可以裕国用富强之基实赖于此英国屹然三岛独能雄峙欧洲虽资于贸易而开矿之功实居其半试即其往事言之西历一千八百八十九年取铁三百七十一万二千九百零四墩又于一千八百九十年取铁三百七十四万一千九百二十九墩英国煤铁之利递年皆有纪籍兹不过略举以见一斑耳至于织造亦致富之大宗贸易总其成开矿与织造各居其半英国织纺其流甚广近来所销各国棉花四百五十万磅至五百万磅物产之富为诸国冠中国地备五金且产棉花若以机器开矿务且行织造必获重利然必如招商局之法官商合力方易为功近年汉阳设立铁政织布局上海亦有织布纺花各局规模宏远谋画周详寰中之宝藏已兴海外之漏渐塞中国于此实能收回绝大利权惟开采如何合法销路何如推广办法能否经久章程何者尽善辱承　明问愿效刍荛之献焉查汉阳铁政局在大别山下厂基长六百丈广百余丈南枕大别山东临大江北滨汉水东与省垣相对北与汉口相对气局宏厂运载合宜炉座共计二百余座每日各项工匠约一千三四百不等五日一报工数约在七千有奇大冶矿苗厚旺业照西法开采大冶王三石煤矿煤井三处一厚二十四尺一厚十四尺一厚四尺明家湾道士洑煤矿煤井二处一厚四尺一厚尺许江夏县马鞍山煤矿铁板里大井二处一厚十二尺一厚三尺各窿煤质一色出产亦旺堪以镕炼钢铁每日至少出煤六百墩以三百墩供各厂之用余三百墩出售每墩作价三两每日得价九百两每年作三百五十计算可得煤价三十一万五千两至炼钢炼铁以白煤石煤为最善湖[北]之荆门当阳产有白煤兴山归州巴东亦产白煤为数较少湖南之宝庆衡州永州三府所属各县地方及交界之四川奉节巫山江西萍乡所产白煤石煤油煤焦炭尤为旺盛均属一水可通去年委员带同洋匠查访煤窿先后带回煤铁质样用化学化分等差大率铁矿每百分以铁质多至五六十分内合硫质在二厘以内磷质在一厘以内者为合用煤以炭在十分以内炭质在八十五分及九十分以外者为合用大冶之铁矿铁质六十分有奇湘鄂各煤合用者共有二十余处此大冶矿苗之大略也若夫开采之法不外乎辨铁质用机器延矿师裕经费数端凡铁矿之可得铁者约有五种一炭酸铁矿如斯罢铁之类二养气铁矿如磁石矿之类三光红铁矿如希美台脱之类四褐色铁矿如来脉柰脱之类五有水铁矿如肥浮哀柰脱之类各国所出之铁皆从此五种铁矿中炼出各有精粗多寡之不同大约除水铁矿以外其铁皆佳惟各处分炼之法有异故所出之铁亦不同今大冶之矿质铁多至六十分有奇成色既高开采可期畅旺采矿宜用机器中国矿务乞灵于鋓锄一夫之力尽日之长为功无几泰西则以机器从事一运用间而若大块转圜用力少而成功速既裕国用亦利民生

开矿虽用机器而管理起运仍用人役无数其载往别国发售亦用水手船舶不少以至造船工匠亦实繁有徒英国多富人无贫不能自立者其道以此矿师宜择精明地学之人铁质入石之浅深出数之多寡镕炼之久暂销路之嬴亏皆宜洞悉今铁路工师已有时维礼雷尔二名师有世瓦而兹巴庚生二名炼铁厂有白乃富一名化学教习有骆丙生一名另有各厂洋匠十六名楚材晋用其收效可计日以俟经费原估二百万两现已用至二百七十余万两现已用至二百七十余万两与原估之数所差甚多此时款项支绌筹措维艰亦由工程浩大以致经费不敷所贵节縻费以重公汰冗员以养人材操纵之权是在当轴者现已一律包工与从前论工办法不同矣钢铁链成尤以畅销为第一要义必使权自我操利不外夺方足独操胜算大冶铁山产旺质良取用不竭距江边黄石港仅五十余里兴国州亦产有猛铁尤为炼钢所必需适与大冶接界查铁厂炼粗钢精钢生铁熟铁每年可出生铁三万数千墩以之炼钢可得三万墩然钢之价不一从少扯算每墩亦价四十两每年炼成之钢值价约一百二十万两此就将来而言也至于推广销路尤为目前要务矿务盛衰固在工料之精良亦视转运之便易汉阳铁厂建置得地其利便约有数端荆湘等煤皆在上游下运大冶虽止多三百余里上水回船既无生意运必贵目前厂设汉阳懋迁繁盛货多价贱商贩争趋其便一也钢铁链成亦须上运汉口销售并须运至枪厂制造此即炼成发售如取如携其便二也矿渣铁渣每年约出三万余墩除填筑本厂地基外兼可运往汉口后湖填筑湖身汉口城垣可免盛涨灌沿湖居民可免淹浸其便三也更于沿江沿汉筑马头于江岸到厂之路安设铁轨以通运矿火车招商贩即以畅销路广营运即以收利权务使中国之利仍归之中国而后已煤铁本以营利事类经商特以商人无此力量假官之声威实仿泰西之法泰西于此等事有经商之实无官局之名遵生意规矩则有东伙交谊沿官局气派则有司董名称市井之章程非奉颁定而伙友作弊惟畏同行知之官局之条约至为严密而司董亏空自有局员护之故兴办矿务当去官督之名求商办之实试观轮船招商局先时定章止有商总商董名目在局办事者亦无司董之称曾不数年而初意尽失私弊相仍可为殷鉴故吾以为官督商办仍未得为经久之计也织纺为民生至计与铁政原相辅而行中国地气温和土性肥沃棉花一物几于南北咸宜产棉之盛本足供通国之用而洋纱洋布反取给于外洋以致纺织之利渐为西人所夺正宜力为整顿使棉花出产更多自局厂购办机器推广纺织以夺所失利权此举盛行不特局厂得利即商贾农田均沾利益洋布每年进口约在一千四百万疋棉纱约在七十万担计银三千八百余万两若中国自行纺织既免棉运而出布运而入之烦并省多人经手之费利一中国自行纺织本国足敷应用并可运转出洋织布之利既为华国所得棉货之税复为中国所收利二

英国壤地褊小棉花出产无多势必取之他国故美国印度棉花运往者源源不绝纺织若行中国之棉一律停止出口以中国自出之棉织中国日用之布无碍通商西人无从借口且织成布疋贩运较宜布值高于棉者倍蓰运布一包胜于运棉一包者亦倍蓰利三中国棉纱运往外国者为数极多英国即以是棉纺之织之仍运回东方各国售以取利通工易事情同以布易棉然且犹获厚利中国就地纺织无装载转运之艰水保险之费成本既轻获利自饶利四苟能推广行之纱利既储不涸之源而布局自立不败之地或谓中国棉花色虽白而丝甚短祇可织成粗布不能织造细布以供外洋之用殊不尽然查湖北织布局所用棉花从黄冈麻城孝感黄陂等处采取以丝经愈长愈妙不在花色之洁白上海棉纱之细不过十六号鄂局之纱已纺至廿四号中间团花不减于外洋外洋所来最佳之布亦不过廿余号是中国之纱本有过之无不及也何待收种洋棉始为得计耶考洋棉之佳者产美国南省滨海之岛其花丝纹长半寸至二寸粗六百分寸之之一至二千分寸之一有人取其一磅纺之成纱长一千英里又尝有纺线长三百至四百英里者中国自种土花之外宜采取美国木棉子以种之中国相宜地土加以讲求之工培植之力务使畅茂蕃衍化华棉为有用即以夺洋棉之利权更宜仿照美国种植之法分行种之各行相距十五寸至十八寸既能常得地气之精华又能多遇太阳之光影生长畅茂职是之由至如纺纱则有轧花机器打花去土机器弹花成片机器梳棉成带机器引棉成条机器初成松纱机器中引长纱机器纺紧棉纱机器纺制经纱机器纺制纬纱机器络纺成絖机器合絖成包机器提检废棉机器[织](为)布则有络经机器折盘等件购织布器则论机扣等物各宜配合精当庶可无误若弹迟而纺速则纺工必为弹工所误若织速而纺迟则纱纺必不敷织布之用亦宜种种配准不致迟误停工犹为要着今湖北织布局布机一千张内有提花机一千张有一千二百匹马力之压力今冬拟先开机二百张每[昼](画)夜约出布四百疋明春各机开齐一[昼](画)夜可出布二千匹以汉口全镇计之官局所出之布仅敷汉口销数六十分之一耳以较英国织机十三万余张美国十五万数千张诚不能敌其万一惟冀极力扩充不遗余力一可免每年三四千万金巨流出外洋一可遏每年一千四百万余疋洋布运入中国下以裕吾民之财力即上以收固有之利权于国计民生大有关系是否有当伏惟　采择焉

　　丝茶布合论　　　　　
项文瑞

中国自海疆互市以来虽往来贸易百货流通而中国[钱](贱)币实因而日徙于外洋今之天下一争富之天下也外邦之求通商者豫存争富之见而来也而中国当时许之通商者则并不存争富之心且并不防外邦争富至斯极也一出无心一本有意而进口出口之货利皆为所夺矣出口之丝茶为大宗进口以布为大宗往时犹谓布之来华可以丝茶畅销收还其利今外洋自出丝茶制造选拣日益精美上海则自创缫丝公司又设立公平缫丝局收买蚕茧闻缫丝机器每日每架约可出丝十两以外倘推而广之多至百架千架每日出丝神速且多通年所积更难数计而外洋自出之丝尚不在其内他日丝出愈多西人用之有余不特出口之丝无利可获恐西人反将售丝于华矣茶之销于外洋者十数年前尚销至十分之八近则不得十之五印度茶本销十之二者近销至十之五六中国之茶运于外洋者多而出售者少每年必有存积印度红茶甚多印度外又有锡兰出茶日本又多出绿茶皆售与西人起而与华茶争利而茶业益不支何怪近年巨商每弃置而不为也印度锡兰之茶其出口税全免完纳日本则每百斤不周完洋一圆中国则不然每茶百斤须纳关税库平银二两五钱又加厘捐及各项捐甚巨而价日益贱夺利者不更得计乎若为外洋之利薮更难一言罄中国收其税即不能禁其来来者愈多吸者愈盛外洋丝茶可以种而得中国若弛莺粟之禁一遇五谷荒歉恐多转于沟壑欲不任其获利而不能更可叹者之外又有洋布外洋本不产木棉也西人购中国之棉制之为布复售之于中国是取中国之利一转手间而为外洋之利也不特此也西人运布于华每值银百两之布完进口税银五两而中国自织之布每值百两正税五两之外又加半税二两五钱则虽自用机器纺织洋布仍不能与西人争利外洋近亦产棉益有可操之利券哉然则必如何而后可也曰内地自出之货行与内地者一一薄其税税薄而不足于用则力删大小衙门无益之繁费以补之税不可增也进口布税可增则增之议者谓丝茶布之利或仿西法而踵行之庶可挽回一二如机器缫丝机器织布之类均可以设局兴工不知事事步其后尘断难有益蒙谓宜乘此无事之日力开各省荒田宜桑者桑宜茶者茶宜木棉者木棉除莺粟禁种之外令民自广其利桑与木棉之利既广则丝与布必多又为之薄其税则价廉而利之者必更甚于洋布如是而洋布之利可夺或更通融办理专指数州县之荒田令民垦之以种莺粟他荒田不得效既可免川土浙土之偷种日广而更可令外洋之日渐减售是虽遇五谷荒歉而竭各省之力以济数州县当不至有害而洋之利或亦可稍夺至丝茶之为彼自制则不能使其不制也姑听之可也夫西人与我有心争富我不可束手坐视也就大处规画之庶几略得驾驭远人杜塞漏之策也乎

　　通商四大宗论　　　　　
杨家禾

中国自与泰西互市以来银钱之流外洋者不可数计尝就进出口各货核之而得其要矣出口以丝与茶为大宗进口以布为大宗今则丝布坏矣而茶市之坏尤甚洋药旺矣而洋布之销更旺关心商务者能不为之熟计哉蚕桑之利古惟中国九州岛之地无不宜蚕近则浙江之嘉兴湖州江苏之溧阳无锡获利尤饶泰西之来中国购丝也始于康熙二十一年其时海禁初开番舶常取头蚕湖丝运回外洋乾隆年间旋禁旋弛迨道光之季通商立约出洋之货丝为一大进其利实与茶相终始茶之出洋也亦始于康熙初年厥后轮舶踵至华茶日兴由福建浙江以及安徽江西湖广等省产茶之区推行渐广业茶者大率粤人居多无不[利](中)市三倍以道咸年间为极盛西人见丝茶之利为中国所独有垂涎已非一日于是法兰西意大利诸国精理蚕务出丝日多法又巧于组织遂为泰西诸国冠美国所产之丝不亚欧洲日本之丝近颇考究各国之留心蚕务也如此中国知之英人亦知之矣英于商务独重心计最工自知印度出丝无多不能于各国争利而茶又仰给于中国未免相形见绌因于印度之北境考得其地燥湿寒暑与茶相宜广为种植复以重赀雇我皖人出洋为之教导尽得其法印度茶业遂盛洋药本产于印度流入中国销行日广因之云贵川陕晋豫苏皖闽浙等省争种莺粟中国之土药日增亦知洋药之利不可挽回惟洋布之销行有年度非中国旦夕所办英国自保其利不惮极意经营添设机张益加意[纺](仿)织以供中国之用利权独揽英实有之夫以布而论之害人也尽人知之其病显布则咸以为适用致使中国女红之利尽失而人亦漫不察其病隐病之显者入人已深病之隐者更不可问或谓利之所在人争趋之之利厚随地皆可种植其势易布之利较薄于狃于目前之计者又往往忽之向来织布华人专恃人工西人竞尚机器工半利倍中国若欲仿而行之动需巨其势难故中国之种莺粟者各行省蔓延殆遍布则上海一局如硕果之仅存窃恐中国利权之失不仅在丝茶而在洋药亦不仅在洋药而[尤](先)在洋布何则丝茶之利尚可整顿亦可以禁止惟布则整顿无从禁止不可深足虑也请申论之整顿之法何在丝茶两项向为中国独擅之利今为中西共有之利说者谓厘金太重足以病商此说诚是然我之厘金可减外洋之税亦可增出口税轻进口税重泰西常例若我减厘一分彼反增税一分亦无如彼何是减厘之说尚不足以尽之无已其惟精物产乎西人之于丝茶也讲求尽善养蚕则有公院选蚕之法以法人巴斯陡为最精显微镜以察其形知病蚕之宜去寒暑表以测其热使冷暖之适中蚕茧之成也三日不缫蛹自化蛾啮茧而出则烘茧一法能久藏以待缫制用汽水丝白而洁缫用机器缕细而匀即破茧乱丝一经缫出均可适用凡此皆化学之功也而华人略之茶则色香味三者并重外洋之茶远逊中国惟采摘及时烘焙得法而已华人作事不如西人惟作伪则过之先是西人惟喜绿茶华人并渗以干靛诸物而茶非真色矣或以野柿之叶相混恐其味苦沥而晒之与茶无异又或焙老叶使敛一如嫩芽甚有以柳叶搀杂者茶之香味俱失种种伪举不可枚举物产之不精正坐此耳他如放价争买跌盘贱售皆自败之道于西人乎何尤

今使业丝茶者自知变计力求整顿亡羊补牢未为晚也更论禁止之法洋药一项向为英人独擅之利今为中西共有之利其流毒也殆遍中国有谓宜禁外洋之进口者洋药之来载在和约行之数十年一旦议禁势必不能有谓宜禁内地之种植者小民惟利是视非人力所能强制禁令也视为具文而种者如故有谓宜不禁而禁重加洋药税饷者台之约已行向之洋药每百斤纳税银三十两者今则厘税并征已加之一百十两仍属无济有谓宜悬为属禁不使华人吸食者之贻害已久通都大邑无论已穷乡僻壤之间几于无处无吸之人无处无售之市一旦立予厉禁恐闾阎未易遵行然则若何而后可曰有禁私煮之一法中国馆林立取携良便难期禁止莫如仿香港熬煮熟膏领牌纳饷之例其法印度运来之洋药由官分售设立户册按户派许有减而无增苟未由官煮者以私论是殆与古禁私酿意相合今若参酌其法仿宋榷酤使设官稽察无论洋药土药不得私自熬煮凡售者责令由官领帖较他业什伯其税祗准出售膏不得设榻开灯供人吸食违则严惩不贷吸之人惮其不便已吸者或可戒除未吸者亦难沾染禁止之法或于是乎得之若夫布之为物也日用所必需本为中西共有之利今反若为西人独擅之利其在十余年前英国各织机约有十三万余张美国有十五万数千张印度亦有一万余张此后添设者甚多其织成之粗细各布运入中国者即以光绪十五年而论按照海关贸易总册所载约有一千四百万余疋计银二千五百余万两棉纱约在七十万计银一千三百万两其间如美国之布虽不亚于英而销数之多究以英及印度为最我中国之织布局仅在上海一隅设机四百张每年约出布二十四万疋其定章载明有人仿办祗准附股入局不准另行开张抑何隘也近岁如[张]香涛制军拟于湖北省另立一局尚未开办夫以中国之大岁销洋布至一千数百万疋可知民间标布扣布梭布之利尽为所夺整顿与禁止两穷其术若仅恃此四百张机织出布二十四万疋诚不能敌其万一矧谋之十载始有规模纵使竭力扩充而利权之收回尚不知在于何日坐使每年三四千万金之巨流出外洋可胜浩叹窃谓东南各省种棉者不知凡几若各就其地悉令民间改用西法其织成之布将不可胜用闽中陈伯潜●学近购机器分置乡间即此意也更有进者中国讲求西学不遗余力制造等局各省林立鼓铸日兴独于织布之机张从未有议及者果能于轧花纺纱织布等器具自行制造再得所在有司实力劝导俾知机[器]之利可以补人工之不足或一家自置数器或数家共置一器推广行之将布缕日裕又何虑银钱之日绌哉

　　恤商论　　　　　
俞赞

从古治天下者曰富国曰强兵其条目曰开源曰节流所谓开源者惟男耕女织使地无旷土国无游民尽天地自然之利而已所谓节流者惟戒奢靡崇节俭上行下效驯至耕九余三而已夫然后可以富国可以强兵必国富然后兵强未有用不足而能训练[者]此千古不易之理而特不可行之于今日何则今日之势非特前古历朝所未有实开辟来未有之局合五大洲为一家未可以寻常治天下之理治今日也今中国之贫极矣贫则弱愈贫则愈弱欲转弱为强必因贫致富然开之无其源节之而流愈甚上与下虽讳言利而无人不趋利若骛非若西人之孳孳为利日出奇技淫巧以谋吾之利而困吾之民也西人之所以困我者首在鸦片流毒海内以白银易其粪土五十年来漏不可以数计而禁之愈严犯之愈甚彼则坐其利必使中国人人有患贫之虑人人为枯槁之人风俗日颓人心日坏而其计始逞故推西人之意不忧中国之强而忧中国之富百计千方必尽括其财而后已近者各省尝私植矣可以在我犹躬冒不韪殆气数使然中国应有此黑劫然蒙谓与其不能禁人之食孰若任民播种犹为中下稍夺利权而官府之禁令弥严胥役之苛索尤甚一若非洋土不准吸食在彼在奉　旨通行贻害中国之策果使中土日多则洋土自贱吾不能禁彼之来彼亦不能禁吾之种数十年后潜移默化然后惟吾所欲为或加重税则或严立[科](苛)条势将不禁而自绝特非旦夕所能奏效耳所虑者朝无此政体官府难于奉行而迂腐者动以民食为词是以苟且因徇贻害益大十室有九空之虑一家无不吸之人所谓自取贫困张其势焰者可胜浩叹间尝思一便捷之法令不烦而民不扰可以期见效其始严于士大夫继而武弁兵勇终以在官人役一有犯者虽才堪王佐勇冠三军终身废弃不用果其雷励风行破除情面下至农工商贾不必再颁条教自相戒不敢犯所谓上行下效者此也正本清源之治莫大于是[矣如是]而国不富且强者断无是理若夫洋布名为利用实则价贱而质脆一无可取其花样愈新者本质愈坏愚民乍新奇贪其价廉而购之殊不知西人惯用机器惯用药水其制造之时惟在欲速而物之本质已失故一经久用破败遂不可收拾岂若中土之以人工成者犹可补苴罅漏历久可用故门面虽阔价值虽贱而彼此相较不如土产远甚窃谓洋货一宗名目虽多而皆不能耐久且偶尔损坏半文不值其受祸尤烈者莫如煤油价贱而光明民间咸乐用之而因此兆焚如者十居其八九官府虽禁终不省悟是其居心之毒罔利之巧苟有天理岂能久享故即其物而思其人其气运亦可想而知不过扰乱一时若蝗蝻之为害耳各国商务以英为巨擘而富强亦如之谈洋务者辄羡慕无已欲师其长技如开矿商务机器织布等局事事步其后尘为所愚弄集众腋以成裘化子虚为乌有试观二十年来到处创办到处无成究未尝参一官治一罪以昭戒故人皆视为畏途后虽有真实可靠者人亦裹足不前矣即如机器织布一局沪上兴办已十余年今年招股分明年添资本屡易其人无不亏空而未尝织一布成一事也岂主其事者皆不肖耶办一事而未知底蕴事事仰藉于人其来也不遏徇情面倚声势大率纨居多之人本不知稼穑之艰焉知大体惟好为排场任其挥霍迨历久无成始求庖代而继之者犹吾为大夫崔子也如是而求其成不亦南辕而北辙耶

夫木棉产于中国西人往返四万里加以关税水织成尚可获利岂中国自为之反至亏折虽愚人亦知其非而终不逮者一则实事求是一则徒骛虚名天下惟似是而非者最为误事委札甫下荐书纷来用人若干薪水若干花红若干姑勿论事之成否而[出已不可数计矣无底之壑终必匮乏不待智者而知其必败也且今之所以兴办者在挽回利权耳]欲见我之长必先制彼之短知洋布之不能久必思所以经久之法如织布之用机器轧花之用机器用力少而成功速其法诚善惟纱棉仍须民间自纺万不可用药水泡制则花质现在与中土自织者无异虽价值稍贵人咸乐得而趋之或谓此局若成江浙亿万女红无乃坐食不知近来布价甚贱民间无利可图倘纺纱令下将织布者改而纺纱岂不甚善在织局无乏纱之虑而民间有余利可沾非两全其美乎扣门坚固毫无欺饰从此洋绸洋绉推广行之彼外观有耀而不久即敝者岂能与之颉顽挽回利权全在细心参究非虚憍浮滑者所能胜任也夫洋货之来也虽多与布其大宗中国之出口虽伙丝与茶其大较从前出入之数不甚悬殊犹谓以有用之财易无用之货近更入多出少年复一年伊于胡底查光绪十五年粤海关[进出](海洋)货总进口洋布洋线三千六百余万洋药三千六百万金银铜铁六百余万大米六百余万洋绒洋纱三百余万鱼介各类二百余万煤二百余万煤油二百余万共八千七百余万出口湖丝三千六百余万茶叶二千余万棉花五百余万皮货二百余万革辫一百八十万又衣服二百七十万纸货一百四十万鞭炮一百二十万共七千零十万以入抵出计亏一千七百余万此仅就贸易言也至于军器火药铁甲轮船每年输者又不下数百万几若无事不藉洋人中国之贫能无日甚近年东洋兴蚕桑矣缫丝一切较中土更为精美印度学种茶矣自采摘至烘焙无一不格外求工故色味俱佳反出吾上西人每舍此而就彼当局深抱隐忧前曾发策下问大约中国商人祗顾目前之利乏深思远虑之谋加之银根日紧虽亏折亦所不顾是以西人深知其弊往往乘危垄断玩之股掌之上且浮费过多大半冶游淫荡挥金如土就沪上一隅而论倒闭时闻莫可救药昔所称殷实者今尽赤贫然则自强之策能不加意于理财耶查蚕桑之利以浙之杭嘉湖三属为最自经兵燹大半流亡即使朝夕勤劬犹逊前十倍乃复层层剥削觅利甚难是以削平大难已三十年地方元气未复职是之由江苏向无其利屡经劝办习俗难移惟太湖接壤之区稍沾利益耳产茶之乡地面较广两湖浙闽皖到处皆茶宜获利较厚矣然洋人多方挑剔销售者仅俄国居多若英美法各国则喜用印茶就近购取既省水又免风波业此者亦有江河日下之势推原其弊皆由茶商贪心所致其始也故昂其值以示招徕若利可操券得者而洋人迁延不发一若无意于此迨至相率求沽则又故绌其价以期必售彼商人资本有限势难旋转不得不贬价而沽千手雷同历年一辙其狡黠者复搀杂伪茶以低货混充冀图保本一经发觉转相诘责狱讼繁兴此办茶者之频年折阅皆由贪心以肇祸者此也夫丝茶为中国利源洋人能效吾法以行之致销路日窒鸦片虽害人之物中国独不可广种以攘彼之利乎同一土也禁洋土则西人必至龃龉禁中土则西人无从置喙故中国而不禁也则已中国而禁也必胥天下之人尽吸中土然后权自我操禁令可以画一谚所谓欲擒先纵反其道以行之者反是别无良法至江防海防虽王公设险原不容稍缓而论今日之势则不必亟亟也何则西人所忌我者富耳兵端断必不轻开万一有急仿昔年林文忠公治粤之法撤沿海三十里之民以避之吾惟专心于陆战主客之势显然其困可立待船坚炮利尤须有朴实坚忍之人以统之方足制胜一则有器与无器同转不若无器之为愈也昔有子之言曰百姓足君孰与不足管子曰仓廪实而民知礼义然则从古治天下之道其能外于足用哉呜呼言之匪艰行之维艰是在枋国者之默为补救尔
 
　 
卷三十二　户政十商务四

　　中国整顿商务策　　　　　
华国盛

慨自中外通商而外国岁耗我银数十万年复一年势必华人生计日绌洋人生计益精不令我中国民穷财尽而不止识者忧之爰询收回利权之策此诚救时之急务也谨缮十条以对伏祈　宪鉴

一曰广开艺学所以立收回利权之本也中国银钱之流出外洋者疋头鸦片之外首在煤铁与机器然中国岂无煤铁与不能为机器乎何纷纷为此不终日之计也诚能广设艺学矿务各塾慎选聪子弟延订诚正名师将近今开采制造各理法悉心授受定以年限约以规章先以算学植其基化炼练其事重学明其理绘造试其技实事求是行之十年必有成效将有人才辈出开采制造各事宜必有精晓之者纵不免楚材晋用然于雇订洋人一事亦可以我之所能考彼之所造可免误雇之失即所出之材料未必遽能运贩出口亦可以减其进口推之枪船舰皆贵自铸自造然后利权渐事收回铁工木工生计益广

一曰洋货加税所以定收回利权之法也进口之货洋布为大宗乃其税重者布每疋不过纳税银二钱色布每疋不过一钱五花布每疋不过一钱其余每疋有不及钱仅纳数分者如扣布每疋不过纳税银四分是也虽曰十百抽五实不及抽五乃进观法国西贡进口重税有值百抽四十者如扣布每疋值洋一元一角五分须纳四角五分有值百抽三十七者如漂布疋值洋三元半者须纳税一元三角曾有一布船自新嘉坡运至西贡布值洋二千四百元竟纳税洋九百元是值百抽三十七五矣新嘉坡为英国属地其出口货以布疋为大宗新坡商务局员恐如此重税大碍其地商务故请英廷咨照法国改轻税则然改与不改权操自法如果不改英亦无如之何即英美各国进口税亦有值百抽数十未闻值百仅抽其五者前年招商局和众轮船偶至美国所纳货税重过彼国税则是彼既有进口重税又可任意加重我即定守税则以[昭](照)大信独不可改重税则以伸大权乎税则十年一改乃自咸丰八年与各国重修旧好立约以来几及三十年从未一改迄今又届十年一期改之此其时矣是所望于修约之大臣若中国织布局又当从速兴办今上海织布总局续招新股数万所有老股加银三十两更换新票是则此局之成有日而又得机器轧花纺纱新局以为之辅则取携甚便而出布必多营销必广[](益)布疋之利衣被生以故近年丝茶各栈无不亏耗而洋布一业独有嬴余且局中专织洋布自与土布无妨断不夺民间生计自织洋布多销一疋即外来洋布少销一疋商既载运称便工亦多一生计一举而备数善用是亟望其成且期各通商口岸踵行

一曰设局戒所以绝其进口以防害我生计也溯道光十九年广东焚烧鸦片原期戒乃江立约置之不论洋人心窃喜之至咸丰八年立善后条约而准其进口窃谓一误再误以至今进口日多每年约以七万箱计即耗银三千数百万即税厘并征除收七百余万亦耗二千余万若内地藉种粟无异为丛而驱雀若不禁种又是趋利忘本一有饥荒何以为计二者兼权卒无善策不如各省各县设立官戒局务取应验良好方宽其期限厚其调剂人不论贫富皆准入局由县通饬各乡悉令入局受戒其有持药归戒者取其保结听其归戒戒者有赏不戒者有刑实事求是行之以渐安见数十载之沈不可袪之于一旦于是更禁内地种植不准洋药进口外洋亦无所借口此非中国权所必不能为者也而岁少漏卮不知凡几矣其各县设局之费即有土行馆摊捐以其矛攻其盾亦可不忧费无从出设再不禁数十年后民生更蹙大局实不堪设想不但饷无可筹兵无可用已也此为减少进口货之首务而更为富且强之一大转机有亲民之责者幸勿迂视斯言

一曰鼓铸银钱所以减其进口以求扩我生计也鹰洋行自墨西哥国而美国又专贩此洋于中国在美仅值八角五分在中则用作十角此中暗耗亦可想见乎银色既低而进口免税以彼之洋易我之钱钱虽不准出洋而金银则在免税之例其或易金易银则以无税劣银之洋易我无税足金银以去[此](而)中暗耗又复何如日本窃其故智以五角两角一角等小洋通行于中国通商地方受此暗耗亦复不少方今铜钱则已经官铸矣窃谓大小银钱之铸亦不可缓虽不得照式仿铸有干通例何妨稍易其制核定价值不准低昂以免卖空等弊则利便为何如而进口之来必少是亦收回利权之一法也

一曰立会考工所以裕收回利权之寔为出口计也尝思周礼为六官之一虞书利用列三事之中工倕有职省试有经鉴衡既精巧拙立判果能法外洋博物赛会之举广罗百货悉心考校若者优若者劣不难一望而知孰合华孰合洋更可兼权而计凡瓷器绸绫之物中国著名务期日臻精美利于营销即各省土产为外洋所必须者悉令送入会中按其工艺之精粗分别奖励果有心灵手敏翘然特异者虽不便参以新法给以凭单亦可将作者之姓名籍贯列于新闻报单以为工劝如是则智者创巧者述断不偭规错矩而出口者必多视上之人振兴何如耳

一曰减厘恤商所以妙收回利权之用便出口地也夫设卡设厘本属权宜之用乃数十年来粤氛已靖而裁撤无闻或数十里或数百里必设一卡偶有报少照章倍罚以有限之锱铢供无穷之溪壑操奇计赢者其病是哉无怪百物昂贵困于食用者既苦于出重价欲运出口者又以无利而止若得量为裁减则攘往熙来货物充牣既足于用出口必多关税亦增外洋之设商部诚所以便商也中国于六部之外虽不必另立名目然有通商之责者当必有善法以处此不然恐上下交困惟中饱者是便而已甚无取也厘金既减又当于通商各口设立华洋商会以洋务委员总其事邀集各华商一月数次晓以目前进口洋货何者为多何者为少出口土货孰则为减孰则为增进口多者当设法仿制出口减者当设法防弊务使进出持平且出多于进然后利不外散商务大兴此商会之设为不容已也洋人在我通商大埠者皆有商会以达商情以维商务故能官商一气呼吸灵通是在官人胜任以期官商相与浃洽兴利除弊而已

一曰整顿丝茶所以清收回利权之源也中国丝茶为出口大宗乃自日本意大利法国皆出丝而丝业已衰外洋行销印度锡兰爪哇之茶而中茶之出口亦少且洋茶无税而中茶出口每担税银二两五钱英美各国皆嫌税重向运中茶年六五万万磅者[今](本)不过二万数千万磅而锡兰一岛种茶之地五年前仅有三万二千英亩者至前年而已有十四万英亩补救之法非立新章不可

一曰齐价新茶与丝既出由同行公议视货之等差多少以定价值之高下若有私自贱价者其货全行充公丝茶售而价不贬丝茶不售而价亦不贬洋商知贾有定则丝茶一出无不早买而丝茶各商屯积之费利息之银皆可以减即在洋商亦无不利否则华商既苦折阅而洋商以价值不齐以致运往外洋贱购者或得贵售贵购者或反贱售亦何能均获其利哉如或华商以屯积之久浮费加[多](少)则亦同行公议一律加价若是则洋商早买新出贱价之丝茶断不缓买加价之丝茶矣二曰去弊丝则色或不净也或染油也或杂以乱丝也茶则或采摘不以时也或炒工不足也或红绿之色不艳也或味不佳也或有所搀杂也有一于此皆足坏丝茶之业而失中国丝茶之名是宜去弊三曰归并丝茶各商当立公司通商各口设一二公司足矣丝茶小行栈宜合于大行栈以成公司毋自独开生面徒多亏耗洋商所购丝茶数虽无定可以中数约之数公司公售此数以相联络并各口声气相通划一定价则其势合其情洽洋商虽黠亦无如之何矣四曰官法频频训诰宜由当道时出条示谕以与洋商交易必须信义相孚货真价实师周礼司市各官之遗意凡有害于商者去之有利于商者予之官不病商惟求益商则商有所恃而不为洋商所欺亦商有所畏而不欺洋商毋虞毋诈以有易无通商之善经也五曰洋庄华商自往外洋设立公司自运丝茶出口丝茶在华价贵则售于洋商价贱则运往外洋由公司待价而沽外洋公司一切开销宜省用人宜少信息宜灵司事各人家属由在华公司养赡若在外洋有亏空逃匿等情惟该家属是问每季出征信录一本有赢余则分之再提公积以备之有亏折则公积以补之凡有章程悉照在华洋行而去其弊此五者前曾着为论说上之当道幸未遭屏弃兹议收回利权而重附于此

一曰开拓商局所以尽收回权之量也自有招商局以来十余年于兹矣上届彩结虽余银十九万四千余两较前年多银六万余两股利派有七厘公积银有三十二万两有奇而股分票不得善价而沽者想以外观有耀而内实难知然苟开源节流以守成为开创多制外洋轮船增设外洋码头外洋商局自运货物或收水或自置货寄存外洋商局待价而沽或在外洋通商各口载运华洋货物亦如中国洋行轮船之揽载客货则无论南洋二十余岛太平洋檀山香各岛大西洋巴哈群岛古巴散明科等岛商局轮船无不可往而中国商务庶能与外国抗衡倘谓言之匪难行之维艰则在商局总办之大展其[擘](臂)画耳若在中国开拓之法与其另开局面或多縻费不如以收为纵如今台湾商务一局不妨附于招商局即名合实分年酬招商局码头等租亦无不可有鉴于独木难支通融易办也主持局务权衡者当不河汉[斯](所)言若内地运物不易不外铁路以辅水道之穷倘能择要兴筑达于通商各口土物出口必多利国利民不可殚述既有开平一路为之先道将见推行尽利时必不远盍拭目俟之

一曰保护华佣所以得收回利权之助也华人在美国者十二三万在南[洋](阳)各岛者约四五十万在秘鲁与古巴者各十余万在檀香山新金山者亦有数[万](知)要皆工人为多今则美国以二十年[为](局)期议定禁华佣复往而檀香岛主亦已于今年西历三月初一行限制华人入境新例每年不得过三百名且须出银五元领护照否则罚银五十元即逐出境即游历及商贾人等在山亦不得逾一年且须出保单保银取五百元保半年内出境若有过期罚去保银监禁半年此等苛例岂可准行新金山亦纷纷效尤华人到彼须纳身税英银三十磅即合规银壹百四五十两而又欲英国与中国立约禁止以新金山为英国属地也不知彼来此往载在约章且新旧金山及南洋各岛华人年需中国食物器用值数千万金江浙闽粤税关以此项出口税为巨款而华佣每年寄回之银亦逾千万即中国近年水旱灾荒藉其助赈者年亦有数十万是华[佣]在外正隐为中国收回利权岂可任其昌言禁议而不与之争所望出使大臣执条约公法据以辨不亢不卑有以关其口而夺其气则华佣幸甚大局幸甚

一曰旁求牧务所以广收回利权之途也酥酪为西人饮食所必需羊毛驼毛为织呢织毯所必用美国牛之大者日出乳八百四十两即牛乳一项贩运出口约年值洋五万万元较前年中国出口各货仅值银七千七百二十万六千五百六十八两者不已多五之二乎而中国前年进口各货则共值银八千七百四十七万九千三百二十三两较出口多银一千二十七万二千七百五十五两出口既少而进口又视出口为多西人尝求其故而不得则相与嗟叹之而已因是计及牧务即以北鄙而论东三省及内外蒙古科布多新疆等处或本有牧场或不乏[旷](广)野草地宜大兴牧务隐寓边防以限戎马之足且地界强俄易生窥伺设或弃而不顾俄必从而生心光绪八年俄人请于草地无论设官不设官之处皆准通商欲自库伦通张家口归化[城](成)及河套自乌理雅苏台达甘肃之金塔毛目甘州镇番[及](又)阿扯喜是宜择草长媒骄之处以畜牧为名修备为实[与](是)屯田相辅而行则边[陲](邮)有事转运利便远可备漠北之征调近可顾山陜甘省之边防即东三省有警亦可分师东指以为策应河套之北金一地山陕人民私往耕种藏匿匪徒每易生事若编立保甲责以牧事则以安无业游民即以弭边患若漠北草地与俄接壤之处所有蒙古王公我　国家固深得其心然必使之生计日广庶不为外人所侵则讲求牧务似尤不可缓至陕西之寄居边境或俄国哈萨克之或居中国或属俄国服色语言出入难辨稽查不易者则当令其属中国者易中国服色仿照塔尔巴哈台旧属之哈萨克编为佐领责成畜牧诗曰谁谓尔无羊三百维谁谓尔无牛九十其犉记曰问国君之富数马以对可知畜牧之事古人不废苟能从事于此则勿谓风马牛不相及而皆可以通[功]易事举凡马[湩](重)酪浆毡毹毕叽皆可酿制营销中外以收利权而益工商若其余不妨进口与不准进口及邮政电报之所以收回利权而进出口之少与多可不计者兹不赘焉自揣榛荒有惭献

　　出洋茶利防弊策　　　　　
王佐才

间尝观于流水而得通商之道焉通商之理以我之所有易彼之所无期于两国无缺流水之为物以此坎之盈补彼坎之绌期于彼此相平水性之自然而亦商务盈虚消长之机也中国与外洋各国通商互市垂百年余自五口通商长江开埠凡外国所进口之货物我几无所不有中国之土产苟可销者亦无一不销于外国彼此往来贸易亦彼此互相仿效窃料数百年后凡我之土产外国必无一不自产之外国之货物中国无一不自造之彼此通工易事如流水之两坎相平不复再有流动之性则贸易必归清淡而通商之局将衰此亦天地自然之理也中国土产除湖丝外实以茶叶为大宗每年售出外洋价值银二千九百五万有奇可谓中国极大之进矣物极必返盛极必衰即无印度起而相争亦知其非久持之局矣人情于他人之获厚利者无不起相争英人嗜茶成癖英商贪利如命羡极生日夜营谋必欲专取中国之利而后已其处心积虑则句践沼吴之心其百折[不](百)回又愚公移山之计于是遂聘请中国茶师教以艺茶之法焙茶之方就印度天时和暖之地土膏腴之区广种茶子不及十年居然制茶出售近年产数尤旺销数愈增几及中十分之九不出十年必更驾乎中国之上矣犹幸其茶价虽贱而茶味不良终不及华产之味厚是以销数犹未甚广近闻印商心计更工即买中国之茶搀入印茶以冀畅销其始华多而印少继则华少而印多则洋人惯饮印茶嗜华茶之癖渐淡矣以势度之中国茶利必渐为所夺非夺也不过彼自产茶不须问中国购买耳是则有国家者应有之利权天地盈虚往复之正理无足怪也所可怪者他国知保护本国之利虽非本国之所产者犹且欲夺为己有而中国则视出口之银滔滔不返任其自然每岁漏入英之银不下三四千万两绝不思挽回之术为可异耳犹幸天诱其衷山陕滇蜀之民亦知遍重罂粟以夺洋人鸦片之利是以洋土仅销于沿海各直省而不能越雷池一步浸灌中国土浆之销界此亦可谓天道持平之理矣诚能将外洋所获利于我之物一一如其道以施之如用机器纺织绵花则洋布羽纱之货入口自少矣如用机器组织羊毛则毳呢毡之类销场自滞矣开矿产以出煤铁五金则洋铁洋煤无人顾问矣精制造以成机器则船械炮火无待他求矣推之广种加非可可子等则洋茶之利反为我侵多养牛羊牲畜则洋人食物惟我是资他若种葡萄以酿酒仿雪茄而制无一非可夺洋人之利苟使洋人不能以货来我亦不以茶往则虽尽失丝茶之大利犹为保全实多无碍于保邦之治理此其为救时之一策与

　　问中国近年丝茶出口之货核通商总册较光绪初年有增无减而丝茶各商日见耗折其故何与今议整顿之法其策安在　　　　　
李培禧

世之侈谈洋务者每谓洋人来华通商大有益于中国每年丝茶出口价逾六千余万两征收洋税亦不下数百万金呜呼抑何其近于中饵而昧于远害也殊不知中国出口之土产不敌入口之漏卮彼以鸦片洋布羽呢钟表煤铁五金等物易我丝茶彼尚能赢余二千余万两无货可买即捆载金银以去以致中国五十年来岁输外洋金钱百倍于洋税之所入虽天地为炉阴阳为炭亦不足鼓铸以供其朘削然则通商者实为中国无穷之巨壑倘并此丝茶之利而亦失之则国无与立民不聊生其势将寻缅甸越南之覆辙此则有心世道者所当于丝茶消长之机默为体察也顾洋人于我中国丝茶久已垂涎其利近则日本印度锡兰西班牙意大里各处均广植桑茶讲求育蚕焙茶之法思夺我利源据泰西新报载印度丝茶之法日益加增彼有所赢自然此有所绌遂疑中国丝茶销数日疲然核诸中国海关之通商总册则固年年有增无减也可见洋人用丝茶之数岁益加增故虽一分于印度锡兰再分于日本意大里而仍不能夺我中国丝茶之利所可异者丝茶既消数如常而华人则大为亏耗其故何与吾谓此亏耗之故一由于商贩太多商贩多则胜不相让败不相救各谋其生计而甘授洋人以利权每遇丝茶之价稍昂则争思捷足先登如虎狼之夺食稍落则争思脱手免累如蛇螫之入怀彼此互倾互轧一唱百和而市面皆为扰乱此其故一二由于厘金太重厘金重则成本愈昂洋税则值百抽五华商则抽厘数成而且层层设卡处处抽厘任意增加毫无定额不顾商人之血本不顾市价之轻重徒令贸易皆为洋商所夺是驱鱼丛爵之故智也此其故二三则由于折息太昂也近来商本愈耗不得不借庄顾泰西国债利仅二三厘而中国庄息总在三分之谱每届丝茶上市银根愈紧银折尤昂以万金之资本而负万十之息全是责万金以十倍之息也其势曷以支持而不倒此其故三四由于市面太灵洋人丝茶之市向以英京伦敦为总汇之区洋商皆于此听命焉顾其始得信犹迟放胆经营无所顾忌近则电信甚灵朝发夕至通国皆知价昂则山户居奇价贬则洋商挑剔所苦者皆中间之商[贩](贬)肩客而又[业](月)在其中不能改图他事则亏折伊于胡底矣此其故四五由于洋商把持洋商之业丝茶者不过寥寥数十家彼此可以联为一气垄断把持如今岁茶市开盘之际英商预邀同业会议不准放价抢盘照会俄商俄人亦如约至今岁茶市又蹈覆辙而丝市之弊亦如是加以华商心志不齐资本不裕安能与洋商抗衡乎此其故五六由于洋价日低外洋丝茶近年渐广论销数虽无损丝毫论价值则大为减色彼之出产日丰价值日贱丝茶之市面即为之掣动譬如洋丝售银百两则华丝便不能价逾一部洋茶售至十金则华茶即不能售到廿两以外何则销场以相争而淡则价值自因牵制而平试观近日丝价茶价大不及前五十年即为明证此其故六七由于洋货代用也外国用机器而制造日精明化学而物产愈广如丝之外枲羊毛皆可织布则丝之贸易渐为之减矣如茶之外加非可可子亦足代茶则茶之功用为所夺矣就欧洲观之洋人穿绸者十之一服呢者十之九饮茶者十之三饮加非者十之七宜丝茶之市面终不能旺也此其故七八由于洋税繁苛也外洋于客货进口必加重税赖以保护其本国之货其视中国丝茶非贫富必需之物故征税与酒略同值百有抽至六十者洋税既重则纵中国尽免其征亦仍无解于成本之重洋商完税既重则购价不能不廉此其故八以上数条有病在中国者如前陈四条是也有病在外国者如后四条是也外国之政我既不能操其权而中国之事要当有以祛其弊说者乃因洋人把持垄断议令华商自运丝茶出洋不知洋人征税烦苛尤不以最优之礼待中国如前年和众轮船可为一证

倘托洋商寄往外洋则鲜有不折阅者甚至万金之货不名一钱反须找赔水此不可行之策也或谓商贩倾轧不如仿淮盐之例指定丝茶引地以限之如有赀本万金者始准报名投充颁领部帖不知洋人入内地可自行采买本无须华商如用盐商派引之法情同抑勒与粤东十三行无异洋人岂肯失其约内之权亦不可行也或又谓赫税务司曾议立关栈凡货物之未销者可准其寄栈堆存暂不取税俟销售时再行完纳不知此法虽免受洋人之挟制但外洋土产既饶仍不能得其要领倘久囤不售而价值日低必致步阜康庄之后尘亦非计也无已有整顿之策在请详陈之一曰育蚕夫育蚕之道首重选种种若不佳则吐丝力薄成茧亦轻必须参用日本茧纸俟化蛾时配以中国之蛾牝牡相合则生子更为繁硕此化学之法也次重饲桑蚕卵初生饲以嫩桑日易数箔渐壮渐增倘一日失饲则饥饱不匀而蚕有受病者矣三重察病蚕有病瘟比户传染生子亦蔓不绝宜用显微镜以细察其形寒暑表以测其热则寒燠适中而蚕病鲜矣四重接眠蚕之吐丝三眠不及次眠次眠不及初眠何也因天气有不同蚕种有早晚如建造蚕室寒暖调匀则三眠皆可一律矣以上皆[育](有)蚕之宜整顿者也一曰种桑乡间不能多出蚕丝半因桑叶不足之故苏松太栽种桑尤稀农家隙地半亩荒弃殊可惜也然栽桑先须买秧昔沈仲复中丞观察吴淞颁发种桑十二说由浙买秧劝地方布种似宜仿照则种者广矣次在辟地陇畔溪滩每多杂树不如尽栽桑秧每桑一株岁可获利数百文俟蚕事既毕犹可采以饲羊或售诸药肆则地无余地矣三在接枝桑以愈接而愈浮叶亦以愈接而愈肥若未经接者即为野桑叶厚而小蚕食无益此亦当讲求者也四在采桑蚕桑之乡固树无留叶若东乡一带养蚕尚稀每届蚕时准人采取贩卖所过关津援鱼花船例不准片刻留难则桑贩愈远也此皆种桑之宜整顿者也一曰焙茧之法焙茧有数善焉将茧内之蛹烘死则不致化蛾啮茧而出令好丝变为乱丝矣一令其茧烘干则茧内之蛹虽僵不腐不致净丝变为烂丝矣若是者能久藏以待缫能贩远以售客能免烂以坏丝在乡间宜家家造一小烘房如东乡焙绵花之缸相似此则烘茧之宜整顿者也一曰缫丝顾缫丝首重缫车乡间缫车无多每村仅有一二家成[茧](缫)之际缫丝不及三日后即破茧出蛾是以每家仅能[育](有)数觔如[用](有)机器缫丝则每村可合购一具即顾上海丝厂女工为师傅教妇女所缫之丝经汽水泡制以后则色白而丝柔经女手缫络则缕细而质净其价逾平常一半如中国丝经皆如此[讲](购)求则洋人无不乐买矣此则缫丝之宜整顿者也

至于整顿茶市之法亦有四端一曰聘茶师洋商之业茶者每岁新茶初上市必延老于品茶之洋人为茶师一市听其指挥华商亦宜仿照办理数家公请一茶师品评茶之优劣价之低昂[凡](贵)茶之火候不齐颜色不一者听其指挥挑剔如有搀夺买卖违犯市规许秉公议罚数茶师合为一局则华商心志齐而规抚肃足与洋商颉顽矣以挑选货色为词洋商决无异议此则茶市之宜整顿者也一曰限茶额每岁洋庄销茶只有此数而茶之来者不啻十倍其数则人思争先售而跌价抢盘之弊起矣如每口茶市向销洋庄五万担者准华商屯茶六万担为定额以到埠之先后为开盘之次序轮流出售其茶子茶根均改作华庄销于本国则来源销数不甚悬殊令人安心待价而沽矣此茶额之宜整顿者也一曰禁样盘洋人狡猾性成凡割价跌盘之事其弊皆起于小样如茶市看涨则洋商乐受毫无异言倘价稍低则吹毛求疵百般挑剔嗣后宜概禁样盘而用大样凡商欲看样即任其于中抽十箱逐箱看验但一洋商开看一次则不胜其烦似宜定期邀齐中外茶师茶商会同开验每字提取茶样用玻罐存储各加封识嗣后即不必开看矣此茶样之宜整顿者也一曰杜伪茶中国之茶秉山川清淑之气味浓力厚性亦和平非印度日本茶所能及洋人虽百喙谣诼终不能绝中国之贸易惟近年始有一种伪茶搀杂其中遂启谗说之口有称平水茶者[有名再焙茶者]甚或搀药料以染色不烘干以增觔是宜延精于化学之人为茶师庶能鉴别真伪逐箱开验凡茶商犯此弊除重罚外立即注销刑兵部照永不许再作茶商其制造伪茶之人宜援私铸律治罪庶中国之茶常为地球之冠则洋商乐购不待招徕矣此茶质之宜整顿者也然统观中国大势受丝茶侵夺之害犹浅而受鸦片鸩毒之害最深彼以土苴易我脂膏岁输二十余万两纵加重税厘仍于吸食者无损亦可谓两穷之术矣惟有扩充商务一切制造工艺百倍讲求苟于洋人之货堵塞一分则我之利即夺回一分如用机器纺织绵花则洋布绵纱之入口自少矣如用机器组织羊毛则毳呢之销场自滞矣开矿产以出煤铁五金则洋铁洋煤无人顾问矣精制造以造火器船械则洋船洋炮无待外求矣推之广种加非可可子等则洋茶之利反为我侵多养牛羊畜牲则洋人食物惟我是资他若种葡萄以酿酒仿雪茄而制无一非可夺洋人之利苟使出口入口之货价值相准则富强之道已独得骊珠斯亦可谓独得再造之功矣吾是以深有望于当世之君子

　　整顿丝茶策　　　　　
商霖

尝考五大洲产丝产茶之国终推中国为巨擘自通商以来久已独擅其利每年出口之货全赖丝茶为一大宗岁获外洋之赀不可以数计实为地球各国所无乃近年印度锡兰日本均已种茶聘请中国徽皖茶师教以焙茶之法而意大里法兰西等国亦买中国蚕种桑秧讲求育蚕缫丝之方甚至加以机器巧夺人工不数年中国丝茶之利必致尽为西人所夺而民生与国计两穷此亦时势之大可忧也顾就海关所造通商总册核之则如光绪二年为西历一千八百七十七年距光绪十二年为西历一千八百八十六年其间相去十年耳而较其丝茶之销数虽年有参差而大数则有增无减焉如光绪十二年其丝数为十三万九千四百五十八价值二千八百五十八万六千四百六十九两茶数为二百二十一万七千二百九十价值三千三百五十万四千八百二十两溯之光绪之初则固无盛此也而说者乃谓丝茶之产销数日疲几及强弩[之末](弓翦)其亦耳食之谈与然而业丝茶之商家则固岁岁报亏人人折阅其间倒闭时闻就丝业一行言之自金嘉记首先作俑接连倾倒银号多家如阜康等庄一败涂地亦因囤丝之故近年市面尚未复元就茶业一行言之则前年亏折[最巨十室九空至今创深痛巨未有转机](如此之巨此其盈虚消长之间当非无故矣)然察之产茶之户与养蚕之农则固家给人足而事畜有资较稼穑与纺织获利尤饶然则所不利者特中间之商贩耳夫以贸易如此之大而亏折如此之巨此其盈虚消长之间当非无故矣间尝与阛阓中人游博考详咨备闻梗概一由于商本之支绌也二由于商情之倾轧也三由于洋商之狡狯也四由于土户之居奇也而关税厘金之重与外洋出产之饶犹不与焉请并陈之华商之业丝茶者有赀本一万断不肯仅作万金之贸易往往挪移庄甘认折息为长袖善舞之计有借至数倍者有借至十倍者全赖市面流通支持贸易而钱贾之工心计权子母者每届丝茶上市之时或囤积洋元或高抬折息为把持垄断之计每月统核常利有四分三分者夫以万金之本而负万金之息其势本已岌岌加以货滞不销债户交催票期至一或转移乏术倾倒随之是以置货者其势难以久待有力者勉为支持为剜肉补疮之计无力者情现势露有溃败决裂之虞此则商本之短也中国与洋人[通商准洋商]自入内地(自入内地)采买土货遂开无数厉阶从此反客为主洋人得操丝市茶市之权华商之业丝茶者反仰洋人之鼻息厘毫不能主持加以商贩众多则心志不齐互相倾轧则势益散涣其不肖者祇逞一己之私谋不顾通商之大局事事委曲迁就俯受洋人范围虽亏折血本亦所不顾一家跌盘贱售则大众披靡市面即随之而倒此则商情之涣也洋人洞知华商赀本之不足华人心志之不齐每届丝茶上市为欲取先予之计视来货之不旺故抬价值迨货已聚则又故作观望相持久之则华商之心虚怯者急思脱手必有自愿跌价者矣迨市货既空则又故抬其价以招之如此几经播弄华商悉堕其术中洋商心计本工加以通事买办之嗾导不肖市侩之输情深识华人之情伪故张弛操纵之间不至尽倾华人之血本不止此则洋人之毒也

内地采茶之户与贸丝之氓其利应速售惟丝茶掮客之入内地者思捷足以先登互相争买彼既放盘此即增价而土户之人反受田[户](父)之利加以电音迅速城乡皆知如汉口茶市每售银十两则大冶兴国等处反有价至十茶一二两者矣上海丝价每包价值百金则湖州南浔等处价反昂贵一二金矣迨大埠丝茶之价已跌而内地市面一时究难骤移所买之货成本既昂则商独受其亏折之累土户之获利既饶则情非更乐急售一遇商贩至即更为居奇此则土户之利也至于关税厘金之重诚为病商之一大端然我谓与外人争丝茶之利不在乎减厘金而在乎精物产不在乎减中国之厘而在乎轻外国之税外洋于入口货之有益者必减税以招徕其无益者必重税以相拒今洋人于中国丝茶入口有较成本加至一半者如美国茶税值价百金抽税六十丝税则每重一磅税半喜林见环游地球录若不能请外国之轻税纵尽弛中国之关征亦且无益且洋人征税甚苛亦因中国税重无可再加耳若我减税一分彼反增税银一分亦无如彼何是徒为他人藉手而已今洋人于中国情形无不了如指掌亦知完纳中国丝茶厘税成本甚重始肯出如许之价譬如向值百金之货洋商知中国免税一成则彼必以九十相嬲而凡不肖之华商又必与之委曲成交则仍为洋商之利而已若夫印度锡兰日本所产之丝茶日旺能夺我贸易者正坐中国之丝茶未尽讲求耳我欲阻他人之畅旺固无其权然欲振中国之商务则固非无术诚能将所出丝茶精益求精驾乎日本锡兰意大里之上则洋人喜用上品不贪贱值势必商贩争来推之不去矣故我谓不在乎减厘税而在乎精物产也至于整顿之法其道约有数端第一在讲制作如丝之饲桑剥茧虽必出于人工而缫丝烘茧不妨仿照西法也如用汽水熏泡则色白而软质尤光亮用机器纺制则丝细而匀尤能受染价值约增十之三四如用烘房烘死茧内之蛹则不致啮破茧头而每家育蚕可增多数倍乡间育蚕之多寡每以丝计平常八口之家仅能产丝数斤一苦于桑叶之不敷一苦于缫车之不足苟新收之茧三日不缫则蛹化为蛾破茧而出而好丝变为乱丝矣而缫丝之户每村祗有一二家每届丝蚕上山俗称成茧为上山争相延致如每村建一烘房则茧可以久藏以待缫车再用汽水缫丝则价值倍增可抵煤火机器之费而匹夫匹妇向仅育蚕丝五斤者今可出丝十斤至于茶则种值采摘虽不废人工而焙炒制作不妨添用机器则火候足而颜色匀不至因茶师人少而制茶不多矣此则整顿之大端也其次则在乎充商本中国商务之衰半由私利太重之故同一公司同一矿产在洋人则欣为有利在华人则哗为大亏正坐中西利息悬殊耳今丝茶之商亦坐此弊如能国家开设银行颁发钞票鼓铸银币则天下藏镪尽出官帑流通官利仅取数厘私利亦不准一分以外则丝茶之商虽借客本亦不致受重利盘剥而倒矣富户开设丝茶质栈专做押凡有丝茶[因](之)洋商抑勒未能售出者准以其货抵银值百抽五十宽其限期轻以利息以待善价而沽则洋商不能抑勒贱售矣此亦整顿之一法也第三在精化学蚕有受病者有人以六倍之显微镜窥之见蚕身蒙有细黑点形如椒末法人乃名之为粒瘟又名椒末瘟凡蚕患此病则生卵相传蔓延不已或死于吐丝之先或殭于成茧之际非工本尽抛即产丝甚弱耗折非轻必须将此种瘟蚕拣去而另易佳蚕之种则产丝必佳矣其破茧乱丝向皆视为弃物近有人造机器专收腐茧缫成佳丝并织成缯绢鲜艳绝伦其腐物用以肥田莳花极为繁茂斯真能化朽腐为神奇矣至于茶之作伪者或取已漉之茶加制而成名为还魂茶又加靛青等料染为鲜艳之色有搀水者称为平水茶此皆宜延化学之士细为究验科以毒药害人之律如海关验有此种茶立即焚毁不准出洋则中国茶之名声可保矣此又整顿之一法也

　　徽属茶务条陈　　　　　
何润生

</div>
    <div class="pagination">
<a href="皇朝经世文三编_page36.html">上一页</a><span>...</span><a href="皇朝经世文三编_page32.html">32</a><a href="皇朝经世文三编_page33.html">33</a><a href="皇朝经世文三编_page34.html">34</a><a href="皇朝经世文三编_page35.html">35</a><a href="皇朝经世文三编_page36.html">36</a><span class="current-page">37</span><a href="皇朝经世文三编_page38.html">38</a><a href="皇朝经世文三编_page39.html">39</a><a href="皇朝经世文三编_page40.html">40</a><a href="皇朝经世文三编_page41.html">41</a><a href="皇朝经世文三编_page42.html">42</a><span>...</span><a href="皇朝经世文三编_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
