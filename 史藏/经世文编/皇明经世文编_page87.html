<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 87 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 87 页/共 172 页
  </h1>
  <div class="content">
   ○律吕总叙【律吕】
　　李本宁先生摧其卓识独悟灵通入征正乐之功不在韩苑洛下试采而隶之太常奏之明堂洋洋盈耳可不谓孔子之徒乎
　　夫乐何为而作也。本天地之和。以感夫人心者也。今夫阴阳之气。一升一降。相摩相荡。欲巳之而不能。于是奋击之而为雷霆。润泽之而为风雨。推明之而为日月。往来之而为寒暑。絪缊煦妪。和气熏蒸。品物繇是而亨焉。化育繇是而成焉。乐之道其有加于是者乎。古之圣人。有见于此。因制之以为乐。形见之于声容。发挥之于事业。着天地之和。以感人心之和。养其优游平中之德。以消其暴慢淫邪之气无非使人自易其恶自至于中以归于雅正焉而巳矣故易曰雷出地奋豫。先王以作乐崇德。殷荐之上帝。以配祖考。记曰流而不息。合同而化。而乐兴焉。乐之道可谓观其深矣。稽之上古。乐教巳兴。伏羲乐曰立基。言伏羲之代。五运成立。甲历始基。画八卦以定阴阳。造琴瑟以谐律吕。故曰立基。神农乐曰下谋。言神农播种百、谷济育羣生。造五弦之琴。演六十四卦。始基立化设降神谋。故曰下谋。然而其制犹未备也。其制之备。则始于轩辕黄帝氏。命伶伦。自大夏之西。取竹于嶰溪之谷。断两节间。长三寸九分而吹之。以为黄锺之官。次制十二管。于昆仑之下。听凤凰之鸣。以制十二律。律吕之制既定。则乐有定体。厥后帝王有作。虽乐不相沿而其度数之同。则未之或改也。故虞书恊时月。正日同律度量衡。王制考时月定日同律。然则其所同者。果何谓也。岂非以其度数而为言耶。故典同掌六律六同之和。以辨天地。四方阴阳之声。以为乐器。凡为乐器。以十有二律为之数度以十有二声为之齐量但其度数之详。则有不可得而闻者。何耶。或者当时乐经未亡。其度数之详。人皆习而知之。固无俟于谆谆者乎。是其时尚未有异论也。至经秦火之余。而乐经亡矣。乐经亡。则礼素而诗虚是一经缺而三经不完也。三经既无所考据。异论遂起。故司马迁律书出焉。律书以黄锺为九寸三分损益。隔八相生。繇是而生十一律。则律吕之制益灭裂而不可复闻矣。窃意以黄锺为九寸者。必传闻子九之说而误也。盖子午之数俱九。子为九分。九之少也。午为九寸。九之老也。一阳来复而以九寸之老当之可乎。其三分损益。隔八相生。疑古乐经之言。盖律以子午为经。左五律各益三分。右五律各损三分。阴阳赢缩之意也。律以隔八而取应声故宫征商羽角五声。皆是隔八。阴阳倡和之理也。三分自三分。隔八自隔八。若以三分合于隔八。使律吕之制。至于毫忽微尘而不可穷究。岂不失之愈远矣乎。今以律书黄锺九寸。上生下生。损益筭之。黄锺至大吕差六分奇大吕至太簇差三分奇。太簇至夹锺。差五分奇。夹锺至姑洗差三分奇姑洗至仲吕差五分奇。仲吕至蕤宾差三分奇。蕤宾至林锺差二分奇。林锺至夷则。差四分奇。夷则至南吕。差二分奇。南吕至无射。差四分奇。无射至应锺。差二分奇。应锺至黄锺。差四寸三分奇。历家二十四气。每气筭之。不差毫忽。今律管之长短。其参差不齐若是。则节中之气。必不应管。而葭莩之管。必不飞灰。又何以恊时月正日而成岁哉。律书既定。后世诸儒之言律吕者。皆倚律书而推。律书既以黄锺为九寸。其相生。至于仲吕之不能复于黄锺。遂谓黄锺往而不返故京房于仲吕之下。添执始以下六十律。钱乐之、复演为三百六十律。夫律有十二。古之制也。别为六十。演为三百六十。岂不愈谬矣乎。噫乐之不明久矣。自汉以来。旋官之乐久废历代相承。皆黄锺一均。变、极七音。唐命祖孝孙张文收考正雅乐。始为旋□之制。一依周礼圜丘。以夹锺为宫。其乐六变。方泽以材锺为宫。其乐八变。宗庙以黄锺为宫。其乐九变五郊、朝贺燕飨。则随月用律。可谓度越前代矣。但五音损益。湏遂时宜。周以木王。故去商调。以金能克木。故去之也。唐以土王。当用商调而去角调。岂可将木德之仪而施土德之用哉。律吕之制。史未明言。岂亦循用黄锺九寸之制耶。宋建隆初用王朴乐。以其声高。近于哀思。诏和岘考两京表尺。令下一律。仁宗景佑二年。又命燕肃李照宋祁同预考按照铸编钟一簴。其声犹高。复用和岘旧乐。夫王朴和岘李照之律。虽有高下弗同。然皆以黄锺九寸为法。故无所得也。至于李照言四清声可去。极为有理。四清声。自晋以来巳有之盖以黄锺为九寸。其黄锺大吕太簇夹锺管长声不恊和。易至夺伦。故半其律。谓之清声。亦曰子声非古之制也。故梁寅曰。杜佑正律之外。有子声。是不察计律为锺之意。蔡氏十二律。皆有半声。盖踵佑之失也。是讥子声半声之非也。元丰间。又诏范镇等详、定大乐。故司马光范镇之论。往复数万言。大约其说有二镇主蜀人房庶之说。欲以律生尺。司马光之说。则以尺生律。反复诸家之说。不过泥于黄锺九寸之误承舛袭讹。莫觉其非。故西山蔡氏。折衷众论。以着律吕新书。历十二辰。而得十七万七千一百四十七分。丝分毫析。巧若天成。其为书非不精玅也。但以黄锺为九寸。其损益相生之谬。变律半律之非。以之和声而声不和。以之候气而气不应。是汉唐以降之律吕。非三代以上之律吕也。至我　朝李文利紏蔡氏之失。以着律吕元声。以黄锺为三寸九分而生十一律。子午为经。左右为纬。升降清浊。玅恊阴阳。其所见非不卓然也。但其以左律为右律。其六九升阳之讹。十二月筩之谬。是一人臆见之律吕。亦非三代以上之律吕也。夫黄锺本三寸九分。则宫声最清。故为君。商声次清。故为臣。角在清浊之间。故属之民。自汉而下。皆以黄锺为九寸。若黄锺为宫。则固无不顺矣。若以他律为宫。则是以最浊为君。其臣与民反尊于君。则礼义乖矣。人道废矣。天道逆矣。其所奏莫非陵上之音。反位而乱伦者也。何望其移风易俗。感格天人者哉。此汉唐宋之治所以不古若者。皆繇于此也。然则圣人之制作。岂终不可得而见耶。盖律吕之度数虽亡。其散见于诸书。犹有存者。顾诸儒之弗察耳。黄锺三寸九分。吕氏春秋志之矣。圜锺六变。函锺八变黄锺九变。周礼载之矣。子午之数九。丑未八寅申七卯酉六辰戍五巳亥四吕三十六律四十二合之七十有八。或还或否。黄锺之数立焉。杨子太玄详之矣。其见于制作。黄锺蕤宾为宫。其乐九变。大吕林锺为宫。其乐八变。太簇夷则为宫。其乐七变。夹锺南吕为宫。其乐六变。姑洗无射为宫。其乐五变。仲吕应锺为宫。其乐四变。有唐史可考也。其存于度数。木氏为辅、声。中黄锺之宫。与鳬氏黄锺之锺。合其为量。皆六斗四升。有考工记可稽也。其方位之数。即洛书之数。是以洛书为之体也。其相生之数。即河图之数。是以河图为之用也。纵数七百二十九。杨子云得之以为太玄者此也。积数六千五百六十一。蔡九峰得之以为洪范皇极者此也。子午为经。左右为纬其经纬之义。即易之阴阳消长之机。阴南阳北。迭为消长。其清浊之用。即乐记清浊迭经之理。本先天圆图。以序卦气之运。本先天方图以尽声卦之变。其候气也则正之以中星。参之以晷影。考之以日月之会。以符其飞灰之节。其应历也。则取之以中气。验之以物候。稽之以气朔闰余之数。以合其周天之度。其应五气。则本之于素问。其应入风。则参之以后天。五音六律。十二管还相为宫。取礼运还相为宫之法。宫商角征羽五声本人声而正之以律。本虞书依永和声之义。以宫商角征羽为五声清浊之次。以宫征商羽角为五声相生之次。本朱子仪礼之疏也。一均至调。一调七声。声用二变庭奏以律。升歌以吕。调用双声。本李氏元声之说也。至于二舞之容。则本周礼。大舞小舞之制。宋史文舞武舞之节。若赵慎言方色之论。李太常周舞之节。韩邦奇虞舞之图。亦未尝不兼考之矣。其八音之器。则本鳬氏之锺制。磬人之磬制。若韗人皋陶之度。陈旸八音之论。李氏吹孔之法。亦未尝不兼取之矣。律为万事之根本。可以审度。可以嘉量。可以平衡度则本于司马光所定。兼累之以上党之忝。符之以三体淳化之钱。而度无不定矣。量以周鬴为法。衡以汉制为法。其容受铢两。亦皆参之以秬忝。而量衡无不定矣。臣忧律吕之失传。伤诸儒之傅会。故不惮劳苦。竭力研穷。几二十年。乃敢会众说而折衷之。分为六十余卷。欲献之当宁傥有可采以为大乐之助庶于载之谬可革而往圣之绝学不患于无继矣
　　皇明经世文编卷之二百五十一终
　　●皇明经世文编卷之二百五十二
　　华亭陈子龙卧子　徐孚远闇公　宋征璧尚木　周立勋勒卣选辑
　　宋存标子建参阅
　　赵恭襄文集一（疏）
　　赵炳然
　　◆疏
　　题为条陈边务以俾安攘事
　　海防兵粮疏
　　为披沥愚衷备陈末议以饬戎务事
　　○题为条陈边务以俾安攘事
　　臣等奉　命查盘、徧历诸塞、谛观形势、博访边情、切见宣大山西、密迩　京畿、三镇边墙、二千余里、洪原大陆、为虏要冲。俱非易守之地。加之缮治不崇。经畧未尽。又无可守之资。以致犷贼横行。深犯肆掠。人畜渐广。丑类实繁。夫地利人力。我无可恃。日增月盛。彼且方张。所以虑患凭凌。边备孔棘。　国家要务。莫此为先。治世殷忧。宣大为最。仰赖　皇上留神安攘。布昭威德。赏罚不遗。远近鼓舞。是以边臣竭谋。将士宣力。近巳遏刘。剉彼骄势。中外臣民所其忻戴者也。但御戎之道。修其在我。兵家之法、贵于有待。臣以见闻所及、揆之当今事势、有战守之功、而未修其实、得将士之力而未固其心、若不亟为整饬、加意运筹读之可为于邑臣恐以我未实之边应彼猖獗之势。骄胡肆寇。其祸且长。不能不廑　皇上宵旰之忧也。臣愚冐死敢为　皇上陈之、且诸边将士按营远眺、不战久矣去冬戮力于凤皇山。今秋効死于鹁鸽峪有能为　皇上战者然求其实。必屯养精锐。披执坚利。驱策臕壮。而后可以言战。臣见镇屯兵。尚多老弱。勇可折御、十不二三。马匹尫羸。连羣骨立。器械未备。攘臂徒行如是而言战。此臣等不能无忧也。频年寇犯如蹈坦途不守久矣今秋巳遏于铁裹门。又遏于弘赐堡有能为　皇上守者然求其实。必崇垣坚壁。高堡深池。防戍之力。足以胜众。而后可以言守。臣见宣大壕浅墙卑。画地议守。梏形孑立。风雨饥寒。昼夜无弊。即其平时巳无固志。不幸临敌。非死则逃。如是而言守此臣等不能无忧也。且将士有余力、而后有鬪志、有鬪志、而后有战功、向来边士诿于众寡。强骄弱惰。积弊有年。兹能所向成功征调毕集。可谓能以力报　皇上矣。然必养足以恤其私、而后志足以倡其勇、今诸边粮饷、在在缺乏、终岁关支、俱是折色、壹月米价、止足旬余、朝夕一身、且有不赡、妻孥俯仰、寄命何资、夫即平时饥馁之卒、责一旦効力之忠。揆诸情理。势有未能。此臣不能无忧也。仰荷　皇上简任边臣、频给　内帑即今诸务、渐次修举、但各边诸臣、犹有时可变通。而或牵于法。势当易置。而或窘于财。夫财用不至于充足委任不得其便宜虽文如韩范武如颇牧亦岂能为皇上将　天威灭丑虏哉臣等职司耳目、患切腹心、每于查理、根究弊源、谨条为十二事、冒昧上陈、然此不过习见常谈、原非奇谋远计、但虽经众论、而未见于行。或已施行、而未底于効。是以臣等择其有益边情。允符羣议者。乃敢摭拾末议。辄为此请。伏乞　敕下该部、酌量可否、次第举行。
　　计开
　　一集羣才、以弘大业、臣惟方今边方武臣、自守备以上、平时练兵讲武、有事抗敌设奇、文臣自守令以上、贼至保境完城、贼去抚残恤瘵、其它常职犹不与焉、比之内地诸臣、其责又当十倍。固宜谋勇葢世。才畧兼资。极选时名。犹惧弗克也。臣等于三镇人才。极常留意。其间称任。间亦有之。然武臣柔懦无耻。文臣之内。调蕳浊流。此辈居常守静。犹惧不可。而乃置之此地。岂不偾哉。伏愿　皇上敕下部议、即行各镇总督抚按等官、武臣自参游以下。至于守备。文臣自守廵以下。至于守令。以至管粮通判、储积攸司、出纳之间、关系尤重、通为精选拔擢某也可任。某也可更。某也可降。某也可罢。务恊众论。一循至公。明白指实。疏名上请。再乞　敕下部议。可任久之。可更调之。可降处之。可罢黜之。诸所乏员缺。必择附近省分。武臣于壮年英锐。文臣于进士举人。曾经抚按保荐考语。才智谋勇。操守俱优并地方相宜者。早为升调。勒限前来。庶几大小同心。文武共济。常变素具。机会相符。战守皆宜。军民有赖。其于　国家所益多矣。然边方员缺众意未歆。一遇升迁。若往遣谪。如此立法。欲屈羣材。气类相违。恐亦难矣。葢爵赏者。所以奔走豪杰者也。夫惟　庙堂之上。一念优崇非建边功不受上赏非历边宦不列华阶然人情犹不以彼易此　陛下重之。孰不荣之。　陛下荣之孰不趋之。用非常之人。以收非常之功。平胡不足为也
　　一节浮费。以经财用。臣惟治边之道。莫要于理财。理财之法。莫先于节用。夫生之者有时。而靡之亡度。诸边财力。何得不屈。臣等访得先年烽尘不作、农业以时、三边之内、俱为屯地、盐行挽输、各省岁运又皆本色、内无摆边之耗外无征调之需、当时诸臣、身先节俭故府库赢余、可供十岁、迩年以来、丑虏族繁、侵凌频数、边地荒壤、农作辄每违时、沿边增置、召募渐广、调集戍守、供亿岁多、加之当事诸臣、间不体国、一切用度、恣意虗糜、柴烛调和、岁过千两宴会纸札、更加几倍、官员迁转、折给车夫、公差往来、滥与路费、多者或至数百金、少者不下十余两、其它赏犒、莫可数计、因而那移军需、律之以法、俱非入巳之赃、裁之以义、尽是不经之费臣等虽尝切齿、徒为寒心、伏乞　敕下该部议行、各镇廵抚、管粮等官、各要樽节供应。厚给士卒。除引米课程聊足公用。不致废礼外。比中一应钱粮。查照旧矢见。正支正用。如养廉余地等项归之月粮。桩朋秋青等项。归之马匹。尖丁料银等项。归之局造。小脚席皮等项。归之仓廒。仍要彼此崇尚节俭。身先士卒。倘有仍前肆行那用。虽系支销。得以法论。如此则公私有赢余之积。士卒和而蓄储可裕矣。
　　一召降人以孤虏势。臣惟轻生喜鬪虽则蛮夷之形。而乌合鸱张。实藉华人之用臣等从事宣大、自春徂秋、每遇降人、虗心款问、所接益众、所闻益详、其言虏地、太半吾人、又闻择我华人住虏年久、身有妻孥者潜入内城、作为奸细若欲南犯、又择华人精壮者、先锋、幼小者牵马、及至堡下、尽呼富民之名、数之曰、与我买卖、我贳汝堡、不者、合力攻之。是以一堡之内、大小惊惶、富者捐财、贫者给草、如就熟路、如责乡人、此皆边城黎庶、与虏为用、岂不大可忧哉臣等详求其故、亦有繇然、前此边城、大为欺罔。一遇降人。尽被屠戮。头充首级。马入私囊。官攘其功。军分其利。万一得命。马无所有。下无所依。上无所惜。惨毒剥害。控诉无门。遂使华人南向饮泣、至边而返、有往无归。夫岂不念族党、不恋故乡也、葢在、虏或生、归来必死、孰肯捐生以赴必死之地哉、近来招抚、或有留情、然不过听其自来、仅得不死招来大令、犹未举行、葢沿边杀降。积威所劫。脱今解网。谁则信之。又况消息不闻。通事不到。降人有限。留彼无穷。且臣等所审降人、言尤可信、其称某虏会某月、南侵、所入道途、头目多寡、按诸巳然、如执左券、至于军人爪探、未敢过边。所报边情。率多影向。较之降人。真伪逈别。为今之计、伏愿　皇上敕下该部转行总督、及抚按诸臣、自今以后、凡未闻大举、未经对敌、而通事家丁、边军墩卒。陈报首级。者。必系杀降。审究得实。即将前犯枭首原墩。张挂示众。其余边墙隘口。徧列招降、大旗上书有能虏中走回者。无论罪迯抢入。不但免其罪。仍复其身。有能身骑数马。仍带数人走回者。马各全给。为首者从重犒赏。有能取得酋长首级者。与以不赀之赏。晋以越级之阶。仍多作绢红黄小旗。尽将招降之情。明白大书其上。或募捷卒通事。或赂豪狭刺客。或遇烧荒之时。或有捣巢之会。深入境外。逼近虏营。亦足以疑虏即将前旗徧插要会彼虏惟贪彩色不谙汉书一时流传徧于沙漠。解思归之士。寒毡裘之心。则是断其牙爪。剪其羽翼。此亦反间之计也。若其来降愿回者厚遣之。有马者贵易之。无归者恤存之。有功者信赏之。首级者重官之。其中有能洞识贼状。出入虏营者。破格任用。随材器使。则以中国之人。用强胡之技一降而虏势瓦解一举而众利交并其或为之无功招之不应。臣谓其决无是理也。
　　一分驻札以便整饬。臣惟折冲御侮陷阵摧坚者、武将之任整饬兵马。稽察钱粮者。文臣之责。故沿边守臣、各有重寄、职务匪轻、但旧矢见驻札俱在镇城、且边方烽警不时、故数年廵历未徧、每遇摆边防秋。遥受方畧。孰肯时廵塞上。躬自运筹。以致将领士卒。兵马钱粮。卒多废弛。屡年失事。厥有所繇今秋臣等近见诸边守臣、痛惩宿弊、驻札极边、所以将士用力、防守有备、丑虏数犯、所在驱出、但未题有事例、诚恐遵行不久。且宣大二镇西北两路。地平无险。为虏要冲。若宣府之右卫怀安。大同之阳和右卫等处。俱为要地各有重兵守廵等官。相应驻札。恊同参游修饬武备督率通判。调度军储。委于各边。所裨不浅。伏乞　敕下该部。转行总督抚按会议两镇冲要城堡。如阳和右卫等处。将各守廵分定。驻札冬春二季。常川廵历催督钱粮。稽察奸弊。其两镇廵抚防秋之时。亦如总督今秋见驻阳和事例。各行量度要地。驻札整饬。不许久住镇城。遥度颐指。如此则上下同体将士作忠义之心。彼此相维。而兵食免废坠之患矣。
　　一时官籴以握利权。臣惟理财实经国之要。利权又理财之机。利权在上。则操运重轻。得以通变。而货泉流沛。自无匮竭。故我　朝盐法钱钞。着在令甲。正以握利权。经重　国计也。但法因久弊、政以时殊、大利之权、下得操上、且如盐法原以引目、飞挽实边。今则弊于余盐之重。坏于守支之难。遂使良法、竟成故事、诸边开种、承纳无商、虽尝减价均搭、多系强勒承认、宣大盐粮。十止完五。三关引目。数年不行。盐法利权、废坠日久。诸边缺乏。职此之繇。至于召买。则势商豪贾。各挟重赀。徧散屯村。预行收买。小家巳卖青苗。不得私鬻。大家乘时广籴。闭籴牟势遂使利源先巳闭塞。及至岁运到边。将行召买。非旧商不召。非厚价不承。推调迁延。势难尽强。恐失边计。增价觅商又将利流复行遏阻夫盐法不能飞挽召买。必赖诸商。加之官吏不才。侵润笼络。拖欠插和。莫敢谁何。以致　内帑频发。边饷不充访求其弊。利权不操耳。伏乞　敕下该部会议盐法。务复旧矢见。令纳本色。至于召买。预前一年。多给粮价。访古常平之法。大为开籴。或委廉能之官。两平市易。相地宜以储积。设方畧以挽输。务俾各边刍饷不必全倚诸商如此利权归上。奸商无垄断之心。市价可平。边用免虗耗之费矣。
　　一给印信以便稽查。臣惟钱粮支销。以文卷为据。而文卷稽考。以印信为凭。是文卷所以示远。而印信将以防奸者也。况边方出纳之会。而钱粮奸弊之薮乎。臣等看得宣大二镇。主客钱粮。总以部官廵守。分以五路通判。而通判者召商给价。监守征收。所系最重者也。但未给印信。止用私钤。卷宗无据。莫可稽查。虽有关防。难辨真伪。至于修边筑堡等项。钱粮俱系廵抚。径自委官。而沿边城堡。亦多无印。职等吊查文卷。多系白纸。原委人员。事故不在虽有年月花名。工程次第。有无真伪。难以得知。及至沿边查勘欲行计工估费。俱云年久。间多土册塌。索之卷宗。则茫无可凭。求之各边、则颓然余迹。至于按伏等项。其弊尤甚。但云潜匿险要。止恃勘合关支。及至按地询访。又多年久无据。职等虽竭尽余忠。严为磨勘。未能尽发虗冒。以至奸欺。此皆未给印信。文卷不真之故耳。伏乞　敕下该部查议。将五路通判。沿边有官无印城堡。行令铸给关防。印信。其五路召买收放。一应钱粮。俱要明立文案。用印钤记。其修边筑墩。委官。亦要恊同附近城堡。该路通判。有印官员。计人验工。支销钱粮。一应卷簿。互相印记。其案伏官兵。虽是潜形匿影。亦必多在内边相近地方。岂无城堡经过处所。有印信务使挂号眼同。关文支用。各立文案。以备吊查。如有情弊、俱得查出、如此则监临者众而积弊销清。印信可凭。而支销自允矣。
　　一复草场以广马政、臣惟国之大事在戎。戎之大计在马、沿边之马政、旧有良矢见、既给刍糗、各有赡田、凡遇城堡水草腴地。立有经界。佥为草场。放牧有时。团槽有法。所以闲适驯驭。自成云锦。但积弊巳深。良法尽废。俵兑寄养。饲秩不充。俱非印烙臕息。各镇朋买。乐于减价。又多矮小驽品。加之沿边空乏。草束半为柴薪。豆料多充人腹。而养赡地土。尽行典卖。所在草场。俱皆开垦。官豪势要。兼并力耕。有马军人。不得牧放以致各营官军。骑操马匹。臕壮者十无二三。加之私行驮物。雇倩坐骑。皮破脊穿。骨高毛脱。平时驱策。尤不能前。一遇折冲。何能追逐。但逢战阵。自多倒失。况士利无马。得免驱驰。百计中伤。十去四五。故本色马价。岁加给发。而行伍征操。全无实用。诸边之弊。莫此为急。伏乞　敕下该部。转行总督廵抚。多方收牧马匹。设法点验草料。其宣大草场赡地。尽数查出。给与有马军人。蓄草牧放。耕种养赡。不许官豪势要。强占盗卖。该申律例。严行禁约。至于操备马匹。倒死者。仍要马步相兼。不得听伊留后。若有故将壮马。私行伤害。从重究问。惩以军法。如此。则牧养有资。而臕壮可必。马匹不耗。而征战有需矣。
　　一议广漕以充边饷。臣惟宣大地方。出产有限。两镇兵马。支用无穷。加之寒卤之区。禾黍不茂。肆塞之地。挽运为难。即其丰稔。亦止仅足屯农。若复凶荒。尽皆仰给关内。生齿日繁。储蓄无备。且各省输运。俱系折色。频岁虏残。不得耕种。以至米价腾贵。士卒常饥。若不议广漕运。终于边饷不充。即如今春运米数十万石。士卒有赖。防守无虞。故频给帑银不如岁运仓米臣反复思惟延访议处。各省本色既不能复水陆漕运自当讲求宣府逼近京师。犹可陆挽。大同地理险远。车运为难。切见桑干一河。发源马邑直经大同。东过保安州。南抵芦沟桥。澄澈泓流。可通舟楫。访之父老。皆云先年俱放木筏。惟有地名黑龙滩数处。石大水险。然木筏未尝有阻。但北方之人。不善舟水而诸商射利阴欲阻挠以致边臣将议修通。辄自停止。职愚窃计仿土睿堰之法。役四川善水之人。秋春二季。水平之时。小舟载运。必能有济。即如通惠一河。议建有年。近始开浚。此固天地之利。有待今日者也。合无　敕下该部、从长议处、将年例银两、截留十分之三、每年陆运大仓之米数十万石直至两镇查收米价不贵。照旧给与。仍选差才识明敏。能干部官一员。自泸河之口。溯流踏勘。直至马邑。多方采访。详为讲求。或节行运拨。或量为疏通。勘议明实。修开漕河。如此则水陆并运。而糗糒自多。兵马有资。而边圉自固矣。
　　一严追征、以征逋负、臣惟戎马甲士、刍饷是需、绝徼寒陬、物产脊薄、飞挽之政、废阁不行、召买之法、为弊滋甚、诡名无赖、挟势占窝、侵润营求、派拨善地、间有留心边计、惧耗军储者、必欲殷实旧商、同行保认、以致小商、不得径认。大商坐索保钱。价未及领。利巳先散。及至上纳。管粮官员。仓场人役。计其所认多寡。以为分例轻重。原报数目。止完一半。包垛插和。其弊百端。上下相沿。恬不介意。廵按查盘。皆云近年拖欠。京差磨勘止供不应未完。经收官攒事故去任。监追商犯多是替身迁延日久。视为故事一人而诡名数处一身而拖欠数多前未完纳。后复承认情重罪轻。弊深法弛。岁运若干钱粮。未得一半实用。边储亏省。莫甚于兹。若此痼弊、不行议革、徒以帑藏有限之财、滥应诸商无穷之耗。欲得实边。万无是理。伏乞　敕下该部、行令各边、管粮衙门。凡遇召买。革去占窝等弊。议行抢纳之法。其节年拖欠。名系侵欺。虽该臣等议罪题　请。但所侵钱粮。其数不少。务行廵按根究追完。不得如前。视为故事。仍乞该部议　请条例盐引银易。列为差等。各立期限。违限不完者。定拟何罪。从重议拟。务要各边奉行遵守。如此则奸商无繇而侵盗。储畜不致于亏省。边备可实。兵马藉之矣。
　　一任总督、以便运筹、臣惟宣大偏保四镇地方、切近京师、寔为要地、虽提督军务、各有专官、然休戚不关、事权各异。所以更设堂卿。总督四镇。正欲合纵连横。萃涣专一同成攘外之绩。共奏捍内之休。较之三边两广。所系更重者也。奈增置不久。势权未一。或事当关白。各镇径行。或兵马调发。自行　请允。以致权不胜任。位徒虗拥。节年边患厥有所繇。此宜重任者也。且往时总督。止专兵马。近来事例。兼钱粮四镇。各边文移杂沓。一人批答。昼夜不遑。况系部堂大臣。不当复亲细事。查得先年各有赞画。甚是事体。但部官体统督率未便。若竟裁革。似因咽废食。况三边有固原兵备。两广有梧州守廵。似应增置官员者也。至于总督之职。即古帅臣。文武兼该。亲督战阵。向来总督。不肯认事。每遇虏至。辄自婴城。将士効尤。频年玩寇。若使总督所在。有兵二枝尽心团练。则风声鼓舞。诸镇振扬。督战征催。何往不折。辑近御远。裨益良多。但四镇兵马。各有专官。平时不得调操。有事各行遣发。名为总督。祗事虗文似应增兵者也。伏乞　敕下该部议处。查照三边两广之例。申明总督之寄。凡四镇廵抚事干兵马。务要会同。不得彼此执抝。各自径行。仍将赞画等官。查照三边事例。专设兵备一员。驻札阳和。赞理边务。俾得尽心筹运。总督驻札处所。许得专操兵马一二枝。或于四镇各调一千。或将河南山东民壮。量其多寡。减追工食。解赴总督。就便召募。通得常为团练。随行督军。如此则才能尽于专任。兵自振于有本。虏患可平。疆场永谧矣。
　　一均赏罚以作敌忾。臣惟劝惩有道。途人可为强兵。赏罚失宜。父兄莫令子弟。此固治驭大权。尤是兵家要务。今损折士卒。主将即坐失机将领死难士卒不闻重治所以将权渐轻。士势偏重。遇敌不战。祗保全军。或有忠勇敢先。多为众士挠阻。以致将士二心。各相畏避。此罚之不均者也。至于主客兵马。同于防秋。犒赏之恩。似当均及。今客兵赴调。刍饷俱充。内地伏屯。休养自别。不似主兵。月粮不足。昼夜摆边。因饥寒相去远甚。况一旦临敌。主兵冲锋。远殿按营。客兵故态。即有缓急。多不相援。夫主客之形既异。劳逸之势又殊。休养不均。既巳矢其志。赏赍同给。犹或结其心。今乃于无益之客兵特加厚犒而于尽力之守戍仅止薄施此赏之失均者也。伏乞　敕下该部转行总督抚镇。议定条格。特为申明。务要队伍将士。生死同心。利害相倚失军者自有律例失将者罪亦重拟不得如前轻重士卒。至于主客之兵。必须合势并力不许自分彼此。坐视不救。其应支月粮。同为处给。不得主独缺。不时赏赐。亦乞大赉不致偏重客兵。如此则防守有备矣。
　　一专委任以责久效。臣惟用贤之道。专任为先。而治效之成、久任乃着、舍是欲事功之成、势有所不能也、臣等窃见地方久废法度、　中国长技尽属弥文奸细前来。备见虗实。骄胡肆志。侵犯不时。岂虏之强。我兵为弱。岂虏之诈。我计则疏。若非付托得人。责专任久。窃恐一有沮挠。众业俱隳。少有转迁。前功不竟。甚非计之得也。伏望　皇上敕下该部。察其总督。抚镇之臣。若有不肖。必赐速处。果能才兼文武。智尽谋猷者。恳乞转行诸臣。每事延求。及时料理。某堡可设。某墙可增。某官可添。某兵可益。某为要冲。可密也而失之疏。某为无益。可减也而失之赘。粮刍何以充裕。士马何以精强。术艺何以熟闲。器械何以坚利。保甲何以有备。易买何以无奸。烽探何以益明。屯田何以渐辟。军威何以大振。赏罚何以劝惩。与夫战守之宜。机微之会。使之尽其才识。展其猷为。处置一翻。条陈　上请。此则肯綮之论。对症之方也。与遥度臆想。功用之系。岂不大相远哉。伏望　皇上俯从其议。采择施行。若夫事体重大。请自　圣裁。或者机会可投。便宜处置其它一切细故许之径自图为仍乞假以岁时不及近利。苟能三载六载。外恬内嬉者。即系上功。大晋爵秩。倘或微劳伟绩。亦得异数劝酬。不得骤迁。以便矢见避。则法久自信。功久自成。恩久自孚。威久自着。昔唐虞之际三考庶绩咸熙。余靖之帅。十年威被异域。此其明验也。苟或辱国玩师。养寇败事。有孤委任。罪抑何词。此则　命将之体。责成之道。而　王逸臣劳之义。不有系于此哉、
　　○海防兵粮疏
　　臣惟成可大之业者、固在于用人、立可久之矢见者尤在于守法、葢有人非法无据。有法非人不行。以人行法。事之所以永济也。臣自抵任以来、咨询既竭、寝食靡遑、谨将防海事宜、条为八事、上请　圣明采择焉伏望　皇上敕下兵部、如果可行、恳惟申饬、令臣督责司道将领军卫有司文武等官、着实举行有不用命者、听臣参劾、此可以奏目前之安、而为有备之筭、亦一策也、若夫求安攘之大计。立永久之弘矢见则拣任守令。而责以民兵保甲之法。整顿卫所。而责以军兵战守之宜敬修　祖制内而沿海鳞次之兵。外而出洋战船之制。江之南北。浙与闽广。各选一大将以统其权择数偏裨以专其地。隐然常山之蛇势。仍行各省抚按等官。因边以计兵。因兵以计食。允矣战守之鸿图。伏惟　皇上下之兵部、酌择、东南幸甚、臣愚幸甚、
　　计开
　　一曰定兵额臣惟将贵专谋、兵尚服习欲观号令之有纪、必须纲纪之素明、浙江之兵、原系募用土人、并非卫所尺籍。所用头目、或名把总、或名千总或名哨官队长。所部各兵。或六七百名。或四五百名。或一二三百名把总不必同于千总。千总不必多于哨官。权齐心异。似无体统。臣督同三司各道及总参等官。会议兵额。除水兵因船之大小、布港之冲僻、祗应出哨按伏打截、不在营伍之例外、其于陆兵、仿古什伍之制、五人为伍二伍为什、外立什长一名、三什为队外、立队长一名三队为哨、外立哨官一员、五哨为总、外立把总一员五总为营、俱属主将一员、与高标旗纛、哨探健步书医家丁等役、俱统领之、举一营而各营无不同也举一总一哨一队、而各总哨队、无弗同也非但虗数难容钱粮有纪、如是而以上临下、以卑承尊、名分定、而号令行矣、
　　二曰振军伍、臣惟民出赋以养军。军出力以卫民。今之军、皆食民者也。守城者皆民也兵则徒为盗耳然寇变之来。不惟不能卫民每借民以为城守之助是养军者民也保军者又民也御贼者民也保民者又民也积弊巳久、殊失设军之意矣。臣督行二司清军、及都司操捕等官通将所属、卫所选委廉干府佐官员、亲诣吊查卷册、备将实在军丁。除屯运外。不分正余清出。挑选正军。老弱者就以本户壮丁顶替。迯亡绝户者。即拨邻近余丁抵补。编成行伍。造册在官。仍选任智谋掌印操捕等官、加意抚恤、不时操练。一面将各逃军行原籍勾解、屯粮行所司追给、至于买闭占役差遣跟官等弊、通行严革、目前虽未敢遽谓可用、而从此练成。与招募客兵。表里战守。则主兵日充。主威日振。将来客兵可以渐减。卫所不有所赖耶。
　　三曰练民兵、臣惟民壮、弓兵之设、本为防捕盗贼、盘诘奸细而无军州县、尤赖以备御者也近虽半追工食。以资募兵之饷。然存留者不少。各该官司。或以之跟用役使。或以迎送勾摄。至遇编徭。听凭棍徒包当。王文成每以民壮成功乃知惟人所用耳曾无选练实用。徒为衙门市棍之薮矣。兹者盗贼横生、不止外寇、合将民壮弓兵、务选精健应役、责成该掌印廵捕等官、以时操练、习熟武艺、遇警恊助军兵、并力战守、有功之日、各该官司、并行奖劝、各役重加犒赏、如有纵盗殃民、通行惩戒、果能练成、非但擒捕盗贼、即使大寇突来、而捍御有具、一役之练、一役之利也。郡邑不有所赖耶。
　　四曰立保甲、臣惟浙江地方、在边海则有倭寇。在内地、则有盗贼。在河港、则有盐徒。在山僻、则有矿徒。中间外作向导奸细、内为接济、窝家往往有之。若非申严保甲之法、以谨讥察、恐无以弭盗、合行守廵兵海等道、通查各府州县城市乡村、每十家编为一甲、选一甲长、每十甲编为一保、选一保长、平居责令互相讥察。不许出外非为。及容留歹人。并有窝隐不举者。一家犯罪。九家连坐。甲长犯罪。保长连坐。仍令各甲置辨随便器械。一家有警。甲长鸣锣。九家齐应。如贼势重大。保长鸣锣。九甲齐应。一保鸣锣。各保齐应。有不出救应者。许被盗之家。告官或访出。通行治罪。其山海之间。大族巨姓。自相连合。力能拒寇。各保身家者。仍立族长。平居有警。亦照保甲之法。有功者各与官兵同赏。不救者亦与失事同罚。但不许令其出官打卯。送迎勾追劳费等事如此非但足以讥察内奸。亦可以防御外盗。一方之行。一方之利也。村落不有所赖耶。
　　五曰明职掌、臣惟浙江一省、设六把总、以分领水兵。四参将以分领陆兵。又设一总兵以兼统水陆。练兵防御。各有专责。曩因海洋有警、总参等官、统驾兵船下海、恐难分兵应陆、即以陆兵付诸海兵、各道管理、固一时权宜之处也、然各道之在地方、势权为重。而选练稽察、与夫钱粮尤为至要、事固不可不假于各道耳、臣恐遇警之时、冲锋破敌、又将官之事、各有定分也、今后总参官员。各照原分信地。用心防守。各道则选兵稽弊调度钱粮外。其居常将官操练。该道阅视、遇敌将官攻剿该道监督、不拘水陆、悉照遵行其临敌功罪则以将官为重平时修举则以该道为重使文武共济、不得互诿。及照省城防守管操都司等官、于水利道、设兵一营、一例而行。庶职掌分明。而常变有托。戎务赖以振扬矣。
　　六曰分统辖、臣惟任将所以专事、分地所以责成、今原设镇守总兵官一员、住札于浙江定海、以统浙直水兵、恊守副总兵一员、住札于直隶金山、以统浙直陆兵、此总督节制时事也、今总督巳奉　明旨革去、则浙直为二镇矣、伏望　敕下该部议拟、合无将总兵副总兵官、各照信地、在定海者、止属浙江、在金山者、止属直隶、各总理水陆兵务、如浙直邻界、水陆有警、亦照廵抚事例、俱要互相策应、勿分彼此。如有推诿观望者、听臣等与该廵按御史参究、庶乎事有专责、兵有专统、既不失共济之意、又可免牵制之虞矣、
　　七曰严哨应、臣惟浙江海防、分布水陆、兵巳有定矣然哨探者、三军之耳目、而策应者、一身之手足也、但各该将领官员。平时而不先哨报。遇警而不相策应诚恐外寇突来。何以猝应。合行令海兵等道。监督参总等官。务要陆兵守险。水兵出洋。严行哨探。互相传报。必使水兵在洋。遇贼邀击。不令近岸。纵有近岸。陆兵堵截。不令辄登。即若登犯。并力夹击。不令流突。又或奔遯下海。水兵仍行截杀。不得抢船脱去。若或贼登岸。而水兵不知。贼烧刼而陆兵纔觉。以致贼合势甚。用我向导。得我地形。是哨探之不明。传报之不速。防剿之不力。策应之不前。罪将何辞。失事官兵。先拏处治。将领严行参究。
　　八曰公赏罚、东南自倭患以来、刑赏之间、屡经诸臣之所建白、本兵之所议覆、赏申五等。罚重临阵。可谓明且备矣。臣尤有说者。葢运筹决胜。主将之能也。冲锋破敌。偏裨之任也。今之将领。退缩逗遛。厥罚独重矣。而战胜攻取。厥赏可不独优也耶。其在督抚诸臣。会计兵粮。预谋战守。责固惟均。而率三军蹈白刅。履危冒险所不与也。以此较彼。分自有间。而功罪自不能以相同。夫惟不同。则公论能明。而趋避莫售矣。今之论赏。督抚与主帅同。是故有希功而捏报者矣。今之议罚。督抚与主帅同。是故有掩罪而扶同者。又或功成于部下。而主帅不以明。罪始于头领。而主帅不能正。皆非利害相关。而指臂与心。气之所以不贯也。今后如有偾事败军。将领之责。视文臣固专。而论功录劳。文臣之赏。视将领贵薄。其在部下。尤当赏不遗贱。罚必自始。庶法典至明。人心可劝。伏乞　圣裁、
　　○为披沥愚衷备陈末议以饬戎务事【戎务】
　　臣惟国之大事在戎、孔子所慎在战、自古帝王安定天下、未有不以克诘戎兵为至要者也、恭惟　皇上应运中兴、　圣神文武、擢臣以尚书之职、授臣以京营恊理之司、切念营中要务、节目固多、而纲领之大、不过曰选将练兵也、足食备器、修马政而查役占也、革奸弊而明赏罚也、臣数月以来、徧访羣谋备阅往牒、于斯八者、诸臣屡言之、兵部屡覆之、见其于选将也、则用惯战之边才。罢积弱之庸帅。于练兵也。合操以习营阵。分操以习技能。于足食也。粮草按月放支口粮防秋加给。于器械也。车兵为之列营。射铳为之攻击。议修马政。则月有查比。而岁有参究。议查役占。则册有开报。而营有抽点。议革奸弊。则将领清扣。而廵视稽察。议明赏罚。则一年小阅。而三年大阅。宏纲要领。可谓毕举之矣。今日之事、臣惟与当事诸臣、以一诚行之。而不为虗文耳。谨条为七事、上尘　睿览、
　　计开
　　一曰议营阵以定操演、臣见今之合操、不过列以方阵、开以四门、外为装塘、内为冲敌、一出而三迭、能事毕矣、问之分合变化、未讲也、即一营而十二总、马步多寡不一也什伍左右不定也、况合二营而为偶、鼎列之而为三、再合之而为伍、为八乎、以定之营操似矣、用之临敌其能整乎、臣愿于营中、择选将之曾经战阵者非敢遽以古人、如诸葛之八阵、李靖之五花、始自今方阵三迭法、但要开阖变化、进退周旋、随机应用、什伍队哨有定矢见、左右前后有定次、举一营而十二总、马步什伍器械同也。合二三营四五营、而马步什伍器械无弗同也。自易而难。自简而数。久久服习。则目熟旌旗。耳熟金鼓。手熟击剌。足熟步武。呼吸变化。动中机宜斯诚节制之师。奇正分合。井井有条。自然临敌而不乱矣。臣又见今之分操演铳。每军止放。一铳。岂能习熟。演射虽用四矢。止于五十步。岂能习远。所设银牌。每重三钱。岂能可继。臣愿习铳。加以三发。把仍其旧。而银牌易以一钱习射展以八十步。亦以三矢。把准铳式。银牌亦以一钱。葢铳三发、则教法可尽射八十步。则巧力俱全。赏牌俱以一钱虽久而可继矣。恐说者谓三铳多费弹药。不知省费技生。反致徒费。欲精技艺。当不惜此。
　　二曰练步技以全战兵。臣惟丑虏所恃、惟骑与射耳、迹其入犯。一身而联数徤马。我马莫敢能当也。一手而挟数利镞。我射弗能及也。其来山崩其去鸟疾。况我马不多。而欲与驰逞。是以我所短。敌彼所长矣。然我之长技。惟恃火器。但火药有时而穷。短兵素不能备。苟一遇贼。心胆俱破。辄发铳炮。一举尽也。彼虏伺便。铁骑横冲。而我之火器。又不足恃。不格明矣。考之宋臣岳飞。常用麻札刀入阵。屡破兀朮拐子马数万之众。臣愿于战兵每营三千中、因其技力而三分之、一用马军、一用火器、一用短兵、短兵即今之长刀、利鎗钩镰滚牌之类是也。酌量分授。定以行伍。付诸教师。分练短兵。悉照射铳之例。而行其赏罚焉。贼于百步之外。举炮击之。五十步之外。举弓射之。至于合战短兵奋击。非人则马。专为制马之策。虏无马。则无足。是以我所长。攻彼所短矣。
　　三曰增战兵以固车营。臣惟丑虏入犯。逞骑长驱。我兵猝逢。无所捍卫。前议车兵。行而为阵。止而为营。可矣。今按车制。每营军三千人。计车一百六十辆。每辆用军十人。共享军一千六百人矣。余者则金鼓旌旗执役杂冗与放火器而持弓矢耳。每营骑兵多者二百。少者数十。但既少骑射。又乏短兵遇贼冲突。人无固志。夫谁与守。原议曰战兵六枝。不敢独骋必恃兵车以为营卫车兵十枝不敢恃守必恃战兵以为爪牙。是战兵与车兵相倚。而不可相无明矣。今车兵□枝。战兵止于六枝。尚少四枝。能不为缺典乎。况战兵原备征调。又顾车兵。能不为单弱乎。臣愿于车兵每营三千中。再加酌议。合用挽车若干人。火器弓矢。若干人。仍增短兵若干人。马军较之战兵。宜从少减。定用若干人马有不足。兵部查照补给。使兵车十枝。一例而行。再于城守兵一十四枝内。选出四枝。以为战兵。将用边才。兵挑壮勇。其马步火器。短兵教练之法。与前六枝。一一相同。使战兵十枝。一例而行。如此非但车兵有唇齿之势。而战兵有虎豹之威矣。臣尤虑焉。兵将之心。贵于相识。操练之法。难以速成。先该兵部议题。原统将官。用意训练。务底成效。不得轻易推迁诚得其要矣。即今战兵车兵。共该将官二十员。所用必谋勇。所退必庸怯。即有缺员。务择边将之良。贵之训练之事。仍期积有成效。立有显功。然后超格擢用。庶几营有久练之将。将有久练之兵。战兵可战。而车兵可营。不拘分合。皆有所赖矣。
　　四曰实行伍以壮城守。臣惟三大营之兵。在　国初时三十余万员名。至景泰年间。挑为十二团营。每营一万员名。三大营之兵。遂不可用矣。至正德年间。又挑为东西两官厅。共兵三万六千员名。十二团营之兵。又不可用矣。仰惟　皇上洞照屡更之积弊。光复三营之旧矢见　钦定将官三十员。领兵三十枝。谓之正兵。外剩官军一万余员名。谓之备兵。各专训练。其正兵不堪。即于备兵选补。法至善矣。臣今见议战兵增为十枝。余下城守兵。则十枝矣。但其数原皆不足其心又安于城守。若不整理。又复至于不可用矣。臣访得备兵内尚有隐下壮兵。及于内择委廉干将官。照数选补。如有不足。仍从兵部再行京卫清勾。或并清余丁。或发新军。或另召募。务足十枝。各满三千之数。量用马匹。较与车兵。宜再少减议定拨给。使守兵十枝。一例而行。既选之后。本部查实入册。户部照册收粮。其训练亦照战兵之法。如此则我　皇上三大营之宏矢见。与三千之定数。可以练成精锐。可以镇压华夷。允为一代之兵制矣。
　　五曰正兑支以裕军储。臣惟京营官军。惟赖俸粮以资俯仰。所系诚至切也迩来放支。虽巳及时。仓中积弊。未能尽革。每月官军。各出使用。与仓官吏书斗给等役。方得好米。否则不支朽腐。或支插和。臣尝访之仓粮收贮。挨陈序支。即有陈腐之储。已议调停间放。如有插和之弊。宜从晒扬。始收。此户部巳行之法也。何以有此哉。臣先任浙江廵抚时两年。兑军甚费心力。葢粮长交兑。米之美恶。诚有不齐。运军承兑。因役艰难。备极刁背。虽晒掠有三日之限。加增有百石之矢见。计其所索。年多一年。少不如意。羣呼聚殴。诈人命而辱粮官。噪城市而挟公署。有司惧其连累。只得隐忍勉完。有等奸民。贿托势家。与之压兑亦有奸军收买粃稻。潜移兑所。恣行搀和。及至抵京。仍又打点以图幸收。积弊巳久。各省皆然。臣在浙时。巳有查治之者。凡此坏交兑之纪纲。蠹军需之命脉。干系诚非小矣。臣愿户部申明监兑旧矢见。行之各省抚按于当兑之期。严督粮储。守廵各道。会同监兑衙门。亲至水次。从公督兑。其京仓官斗吏书。收粮必要干圆洁净。坐粮官厅。拨仓必要挨次调停。于中果甚不堪。或再议为别处。不使吏书得行其私。而官军偏受其苦。仓房渗漏。实时查修。人情请托。通行尽革。庶纪纲正而储积精。官军口食有资。而敌忾自励矣。
　　六曰足班军。以充拱卫、臣惟山东河南中都留守三都司。轮班官军。　祖宗朝。原为保固　京师。弹压奸宄而设。凡有失误。一班二班三班。在迯一次二次三次者。问罪有差等。立功有远近。至于领班各官务在军政之内。掌印佥书。挨次轮流。该班者。不许避难改委。回班者。仍从掌印佥书。正使官不失职。军不失伍。法至密矣。迩来官以领班为苦。差军以上班为故事。春秋二季。每不依期。甚至文到而官军不来。半至而中途迯脱。徒有该道都司查解之名。廵抚廵按　题知之例耳彼卫所亦就空虗此京营未见充实两地躲闪一事无资。况三营之兵。未及十万。比之往昔。见稍耗矣。臣愿兵部申明　累朝失班迯班之法。兵备都司点查督解之矢见。廵抚廵按。必须查实起程。方行据实题奏。到京之后。本部查明发营。本营查明发操。律之营兵。宜若稍宽。较之营操。不可或废。以不失　祖宗京班之深意焉如有仍前迯误。或中途在迯、或班期未满。不取本营批回。竟取府部批回。遂即迯归。捏文搪塞。俱从兵部照例参治。夫班军如此。万一有警、用之征战。虽苦不能。责之城守。亦甚有所赖矣。
　　七曰录久劳以示鼓舞。臣惟营中将领。有副参游佐以总各营之纲。其练兵巳成。功绩久著者。见经臣议。从兵部超格擢用外。然奔走其下。大号头则有八员。中军则有三十一员。千总则有六十余员。把总则有三百余员。皆分理所甚赖。而训练所由成也。于中考其历任。或至十一二年者。察其才品。亦有谋勇勤慎者。况京营事体艰难。武流俸资凉薄。而把总之官。乃荐扬所不加。推升所不及。抑何以劝厥良而鼓羣动哉除各官之内。有不堪任者。仍听廵视科道差满论劾。臣等年终阅退外。前项各官。果有历年久远。谋勇勤慎。堪备采录者。俱从廵视科道差满量行荐扬。臣等年终访具考语送部。俱从本部再加体察。各因才器。内外升迁。庶使贤劳者。足以劝于前。而向上者。自能励于后矣。伏乞　圣裁。
　　皇明经世文编卷之二百五十二终
　　●皇明经世文编卷之二百五十三
　　华亭陈子龙卧子　徐孚远闇公　宋征璧尚木　周立勋勒卣选辑
　　存标子建参阅
　　赵恭襄文集二（疏　咨文　书）
　　赵炳然
　　◆疏
　　题为经理南山未备事
　　题为分布秋防兵马事
　　题为急处危城以保外藩以全内地事
　　题为预计虏情戒严紫荆诸关以重畿甸事
　　题为经畧重镇边务以极图安攘大计事
　　○题为经理南山未备事
　　看得御虏有三缺一不可险要一也。兵马二也。钱粮三也。葢有险要而无人马。不能守也。有人马而无险要。不能战也。险要人马而非钱粮。不能成也。所谓险要。非但倚山据口。凡墙壕城堡皆是也。今夫南山拱卫　陵京。所系最重。所以欲图先事之防。正谓万全之策也。兹者恭奉　明旨。下臣等计处战守之备。敢不谨输一得之愚。以备采择。夫今之狡虏。窥伺如此。猖獗如此。苟蓟镇一径不固。则十路皆瓦解矣。宣镇一口或疏。则东西无全功矣。谨即居庸以西言之。葢自白羊口长峪城。横岭镇边城。以至合河口。延袤共七八十里。中多通虏要路。先于嘉靖二十九年。北虏曾由白洋等口出山。今之地方。果有如黄花镇。迤东高墙深壕。斩崖峻口。迭窖连栅矣乎。边军戍守。火器如电。将领如云矣乎恐未及此。今又安得而不亟备之哉。臣等今议。非敢远举。惟欲蓟镇以备黄花镇迤东者。量为西备之矢见。要冲山口。增墙高厚。波漫山崖。斩削壁立。诸所疏缺。及营城营房等项。便宜兴修。则居庸迤西。长城之托举矣乎。又即宣镇之岔道迤西言之。葢自帮水谷峪沙岭口瑞云观口。火石岭板搭谷庙儿湾等口。以至合河口。延袤亦七八十里。中多通虏要路。先于嘉靖二十九年。虏贼由前项口子过山。今之联墩。曾有如岔道迤东。高墙深壕。斩崖峻口。迭窖连栅矣乎。边军戍守。火器如电。将领如云矣乎。恐未及此。今安得而不亟备之哉。臣等今议非敢远举。惟欲宣镇以备岔道迤东。量为西备之矢见。联墩拦墙加增高厚。外壕外窖。加浚深广。诸所疏缺。及营城营房等项。便宜兴修。则岔道迤西。长城之托举矣。所陈险要。为一事也。其在兵马蓟镇。量增募精兵三千名为一营。添设参将一员。以分领之宣镇量增募兵一千名。与迤东新奉钦依。增添新旧之兵。合为一营。仍以参将李官以兼领之。听二镇总督抚镇等官。平时简练武艺。有警斟酌分布。于前项要冲。此即臣等所陈兵马为二也。然修边人马。皆赖钱粮。今议二镇修边。各先给银一万两时及春和。选委才干官员。择日兴工。其口粮盐菜。就于此银内量买。粮米本折。随便支给。所增募兵。每名给安家银五两。蓟镇三千名。该银一万五千两。宣镇一千名。该银五千两。与二镇修边二万两。共四万两。本部与户部各发二万两。户部与太仓本部于马价内。各咨行该衙门解兑。以后兵马钱粮。户部并入岁计数内。盔甲弓矢。二镇共该四千副。咨行工部。照数给发。此臣等所陈钱粮为三也。如此险要。设而可以为守。人马足而可以为战。则在宣镇藩篱以固。外御有资。在蓟镇门户已严。内防尤谨。重险之势。既成。拱卫之功永赖矣。
　　○题为分布秋防兵马事
　　案查先准兵部咨、为预处畿辅两掖兵马、该本部题咨主客兵马、照依往年事例、酌量谨列款具奏、仍将山西大同宣府三镇援兵、除原系入卫者、径自调遣外、其余正奇游兵、如蓟镇全无警报、该在何处驻札、如蓟镇的有警报、该调何处驻札、必须内不失蓟镇之防、外不误本镇之事、为上策等因、题奉　钦依、备咨前来、已经通行、今照六月已至、秋期即临、所有三镇兵马、除宣大游兵、三营更番入卫外、其余本镇摆守恊守、与邻镇并守、南山听援蓟镇事宜、查照上年旧矢见、及遵照部议斟酌详审通应申饬、以便遵守、在宣府者、合行镇廵官马芳冀炼等、大振兵威、多方哨探、如果秋前无警、严督副总兵、东路参守游击等、北路及中路西路南路各参守等官、各选练精锐、严饬部伍、攒餧马匹。锋利器械教演火器。训习弓矢。早图战守之谋。及责成守廵道副使参议等。多备粮储。早完工作。归并小堡。明肃烽烟。预为收保之计虏若近边窥伺。本镇总兵官马芳。一面酌发步卒。防守堡寨。及严令将领慎固城守相机截杀、尤防夜攻。一面总领正兵。暂驻新保安。北拒龙门。大小白杨柳沟等口。南防旧城矾山桃花一带堡寨。副总兵统领奇兵暂驻赤城、北控独石马营云州之险、东拒鵰鹗所、南下海永之路、游击统领旧游兵、暂驻左卫外防张家口、膳房新开诸堡、南卫红塘丁宁顺径东西川地方、游击一员、统领新游兵、暂驻镇城听援中西二路、虏若聚众东行、至独石边外、势犯隆永等处、东路游击恊守四海冶副总兵恊守永宁、一游击恊守隆庆、一游击恊守岔道、正兵坐营恊守各墩墙山口、总兵官驻怀来拣选战锋、往来援应专图战守、廵抚驻保安赞理保障、臣驻怀来总摄调度、标下参将游击、各统掖兵听候防剿、其岔道迤东墩墙之内据险守要、分属东路、参将守备等、岔道迤西联墩内外、堑山湮谷、分属口北、分廵守备等官、有责成在大同者、合行镇廵官孙吴张志孝等、大振兵威、多方哨探、如果秋前无警、严督副总兵东路、及北东路北西路中路威远西路、灵丘等处、参将等官、各选练精锐、严整部伍、攒餧马匹、锋利器械、教演火器、训习弓矢、早图战守之谋、及责成兵备守廵道副使参议佥事等、多备粮储、早完工作、归并小堡、明肃烽烟、预为收保之计、虏若近边窥伺、本镇总兵官、一面酌发、步卒防守堡寨、及严令将领慎固城守、相机截杀、尤防夜攻、一面统领正兵移驻弘赐、一则适中调度、一则东西援剿、副总兵统领奇兵、仍驻左卫、一则控至云西、一则南援威平、游击统领游兵、移驻怀仁、一以防御山马、一以捍卫朔应、游击统领游兵、移驻阳和、一以南遮洪蔚、一以便援云东、虏若由弘赐阳和边外东行、总兵官统领正兵、移驻怀安、游击一员、统领游兵移驻西城、游击一员、统领游兵仍驻阳和、联络声势、相度机宜、虏若由宣府西路、边外东行、势向独石三间房等处、总兵游击、俱不待调遣、随贼向往、趋赴南山、遵照拒守、用伐虏谋、在山西者、合行镇廵官董一奎、王继洛等、大振兵威、多方哨探、如果秋前无警、严督副总兵、西路及中路、东路北楼、太原各参老营、游击管官、各选练精锐、严整部伍、攒餧马匹锋利器械、教演火器、训习弓矢、并极冲次冲、各据险守要、早图战守之谋、及责成岢岚宁武鴈平兵备等、多备粮储、早完工作归并小堡、明肃烽烟、并布按二司守廵等道、将腹里城堡州县编立保甲、严防村堡、预为收保之计虏若窥伺本境总兵官一面督并军壮据墙摆守、用备攻冲、及严令将领慎固三关、相机截剿、尤防夜攻、一面统领正兵、暂驻阳方口、一则调度本境、一则便援云朔、副总兵统领奇兵、仍驻老营、一以督责河曲等兵、专防黄河、一以闻警、东西随向剿遏、西路参将统援兵驻札水泉营、中路参将统领援兵驻札荍麦川暗门、东路参将统领援兵驻札广武站、太原参将统领援兵驻札马兰口、神机司把总统领标兵驻札旧广武白草沟、北楼参将统领援兵暂驻长柴岭、游击统领游兵暂驻八角堡、各督同守备等官、一以严督步军、贴守墙台、一以统领马兵、援堵冲口、虏若聚众由大同阳和天城边外东行总兵官统领正兵、暂驻蔚州参将统领援兵、暂驻浑源、游击统领游兵、暂驻广昌联络声势、相度机宜、南卫紫荆、兼备灵广虏若聚众由宣府而东、势向独石、白草川等处、总兵参游三营俱不待调遣随贼向趋赴南山、遵照拒守、共成犄角、虏若紏众悉已东行、而蓟镇的有警报、宣府总兵官马芳等疾趋岔道等处、大同总兵官孙吴等、疾趋怀来等处、山西总兵官、董一奎等、疾趋新保安等处、各听便宜星驰入援、如此则三镇之兵隐然长蛇之势、诚得先事之备矣、但恐猾虏奸诡、或牵此而入彼、或声东而寇西、以疲我兵。万一分道内侵。而三镇援兵。仍以保护　陵京为重。慎固南山为先。临期酌量。虏势之众寡。向往之缓急。量遣兵将。付诸各镇廵抚调度责之各该参守。各道兵备。守廵。并力恊忠。随贼战守。不得顾彼失此。堕虏之奸计而已。再照人臣之义贵于不欺捍御之忠、取其用命、各将领该道、既定有进止、奉有　钦依、如遇虏入、自当务恊机宜、各尽心力、此不欺之臣也、闻警疾趋、见害不避此用命之臣也。苟不如此。欲脱彼之虏患假先期而赴援。欲避此之寇艰。故后时而畏缩或机宜在目前乃曰事无将令。或战守当已尽乃曰责在他人。致误地方。有违军令。此不忠不义之尤者。仰惟　圣明在上。法令熙明。诸臣之中。宜若无此。臣所以申饬于先正以厚望于后。其同舟共济。而为义为忠云尔。及照决胜之术。秋防警报。首诸哨探。合无先期专责总兵官马芳孙吴董一奎。仍责参守等官各选乖觉通夜。插同惯便墩军。加之行粮。悬以厚赏远出沿边二三百里之外。着实侦探。不时往来。务得黠虏之形情。向往之缓急。贼势之多寡。或的犯本境。或的侵邻镇。通行飞报。俱不待调遣。驰赴原拟信地。其一切战守应援等项。俱听机宜。不从牵制。务要彼此并力。共保万全矣。
　　○题为急处危城以保外藩以全内地事
　　臣自十月中前到怀来城、接管秋防事宜、备询边方急务、巳闻大同镇、东路天城城参将、所属新平保平平远三堡、每被零贼时出攻围、不胜迫挟、并各堡兵孤粮少、地险援难等情臣即移文该镇、镇廵参将兵备等官、作速详议、一面增兵运粮、责之固守、一面议将决策、期为远图、且闻保平堡内、又乏水泉、并行开井去后、速报贼回、姑解旦夕、臣于十月二十三日、随差夜不收马江、到彼密访、前项三堡城外、委近兀慎虏巢、见有零酋往来截路、又行戒备外、至本月三十日、方据总兵姜应熊、呈称九月三十日等、达贼七八百骑、到于边外地名、石觜头住牧、时有零骑侵扰、至十月十一日、移北去讫、及称三堡旧贮米豆不敷、于天城仓动支转运、新平堡二百四十石、加兵二百名、保平堡三百八十石、加兵一百五十名、平远堡二百石、加兵一百五十名、又称堡平堡地高夹石、水势颇微、穿凿旁穴、直透堡外、沟内取水而巳、据此尚无目前之谋、岂有善后之策、臣益访三堡地方、突出天城边外、相离六十余里、又隔崇山数层、东则西阳河、西则阳和、南则瓦窑口、为贼要冲、与拒墙等五堡、昔因孤悬山外、一时修设、葢为该镇之外藩也、若三堡不守、则天城阳和、即受剥肤之灾矣、瓦窑口、下及镇地难有处堂之便矣、至十一月初四日、又据参将差夜不收报哨、见边外地名黄土坡、达贼五十余骑、从西地来、往东行走等情、此又复至之兆也、臣切念天下之事、皆始于细微、而成于朦蔽、昔年右卫、巳有明征臣再访平远东、去宣府西阳河、止三里、西去新平堡、十五里、又西去保平堡十五里、联络甚近。而三堡米货、皆由西阳河以入、其天城道远、阻山难行、是以三堡在大同虽属、以远而血脉欠通、在宣府虽近非属而痛痒不切臣议此地、虽属大同地方、实为宣府唇齿、若非三镇恊力、彼此共济、早计而力防之、则各堡既近狼虎之羣难免吞噬之祸、而西阳河亦不能以安枕也、
　　○题为预计虏情戒严紫荆诸关以重畿甸事
　　京师之左。则为蓟昌、二镇、外与宣府怀来四海冶辽东宁远前屯等处、唇齿相连、京师之右。则为紫荆倒马龙泉马水诸关口。外与大同宁广宣府保安新城等处、辅车相依、即今古北十路防御颇严、南山一带、修守巳密、万一贼虏踵往岁之故智、窥伺紫荆、则真保良涿均在可虑、得保定一镇、观其形势、则宣大在外。虏纵固难卒至。论其殷富。则畿甸在内。虏心寔所未忘。连岁以来。专窥蓟昌二镇。即今二镇防守既严譬之横流之水。不决于此。必决于彼。事理甚明。臣等早夜筹划。不遑食寝。相应明白奏　知、大抵居庸南山为重。而紫荆马水即次之。虏犯南山。则近而易。我兵仍当坚壁以待。虏犯保镇。则远而难。我兵可以相机以行。全在　临期斟酌。均非臣等所能遥制其策应一节。在宣府镇廵所议、虏若越过本镇、有犯保安、马水口、金水口、形势、总兵官马芳等、就近量领正奇游兵、从新旧保定等处取径、疾趋会合各镇之兵、随贼策应、在大同镇廵所议、虏若越过本镇、直犯紫荆白石口宁静庵、总兵官孙吴等量领正奇游兵、先从浑源赴广昌、联合各镇兵马、相机策应、中路参将刘锦、趋赴应州、威远参将崔世荣。赴山阴、西路参将刘文烨、赴朔州、联络兵势、待击惰归、灵兵参将李勋、不待调遣、径趋广昌、会同紫荆倒马参将、拒堵浮图峪、以防紫荆在山西镇廵所议、虏若越过大同、直犯紫金白石口、宁静庵等处、本镇正游援兵三枝、俱从平刑关灵丘搀道插箭岭、以抄贼前、或奔白石一带、以击贼后、驰向策应等因、臣看得白石口宁静庵等处、乃紫荆关迤西之境、虏欲南犯、由大同而下、所经之要路也、马水金水口等处、乃保定府迤北之境、虏欲南犯、由宣府而下、所经之要路也、迩年丑类逆□□、兹者蓟昌墙口、既设固于内、臣等南山、复严备于外、若彼丑虏、此不得逞、紫荆以南、蔚广以内、乃素垂涎之地、委宜预防、本部横流之喻、不决于此、决于彼其思患预防、深且远矣、臣愚窃尝甚忧、因备之、夫今之宣大山西、镇廵等官、前议策应之兵、葢为紫荆马水等处、有警、宣东南山无寇而云然耳、若虏果止此、臣照各官所议、悉力西援、一取径以截其前。一袭追以乘其后。一设伏以攻其瑕。与保镇兵马。审决机宜。腹背夹击。计彼丑虏。何能逞耶。倘值其时。宣东有警。南山戒严。臣之兵马全力。惟以　陵京为重。南山为急极图战守。矢无他虞。即有紫荆马水等处之寇。若由大同而下。臣督大同廵抚。宣府而下。臣督宣府廵抚各责该路参。及各道守廵兵备等官。共振应援之声。固守冲繁之堡。臣并发官兵。互相援应。使虏进退牵制。不得狂逞。各保疆圉。乃策之上也。若欲必能堵截使不南山。而势有所当并议也。何者。宣大地方。与蓟昌真保逈异。而大不同者。莽蓟昌真保一带。诸关峯峦陟。频年修理墙台高坚。葢有险可恃。守之易者也此虏所以纡道而屡犯宣大也惟宣大沿边。山阜平夷。边墙久废。止有三边孤墩。传放烽火而巳。原无阻隘。已失险矣。臣自抵任以来、昼夜忧惧、朝夕干理、故申明烽火之报。时设按伏之兵。迅发策应之师。严行后期之法。自春徂夏。虏入则兵。陈则虏遁。二镇沿边。鲜有失事。此亦惟可行于零贼巳至于秋防大举。贼无处而不可来。贼无来而不可入。非一路之将。一营之师。所能当也。况所重南山。大兵萃止宣大边腹惟有坚壁清野使我无所失即为保全贼无所掠即是困挫至于冲锋破敌。应变出奇虽势有当乘。然量强弱。计众寡。尤非易为。葢无险可恃。守之难者也。本部所谓居庸南山为重。紫荆马水次之。虏犯南山。则近而易。我兵仍坚壁以待。虏犯保镇则远而难。我兵相机以行。斯二言者。两镇机宜决矣伏望　皇上敕下兵部、申饬各镇、镇廵等官、虏若止犯紫荆关马水口等处之警、臣由后所陈、责诸各镇廵抚参守各道等官、临时量贼、仍遣兵将星赴应援宜令文武竭忠、主客恊力、务使东不失南山之防。西不失各镇之守。斯为得策矣。至于蓟保镇廵等官。虽则我之外镇为有援。尤以彼之险隘为必葢宣大外无边关而内倚寨堡守在堡寨者也蓟保内无寨堡而外倚边关守在边关者也数语尽东西之要如此庶彼此有各尽之忠。内外得兼备之策。而诸关表里。可以共保于万全矣。
　　○题为经畧重镇边务以极图安攘大计事
　　臣惟方今之务、莫重于边陲、边陲之重、莫甚于宣大。夫何边非重。而独以宣大云然也。葢蓟镇要矣。而沿边据险。墙倚于山。山西次矣。而西角邻虏。山倍于墙。地利尤有可恃者。惟宣大二镇。东南一带。拱卫　陵京。其为重当何如也。西北一带。鲜有高山峻谷之阻。边墙久废。又无险隘谁何之威。大酋俺答黄台吉。土蛮把都儿。摆腰兀慎。与逆党板升等处。巳成巢穴。鳞次边疆。朝暮出入。得乘其便。东驰西骤。肆窥其微。先该右卫之危。已经本部尚书杨。经畧一番。诸废具举。号为详备。继者因循。渐成流弊。数年以来。虏势益炽。所以小入则抢掠人畜。大入则攻毁墩堡、惟南阻不得入关。东扼不得犯蓟。奔驰四顾。心力为疲。至于本镇地方。止于收敛固守。余奚暇顾哉。是以宣大之间。残墩败堡。满目萧然军卫有司惟存城郭。顷者三镇城堡。仰蒙　皇上天地之德。日月之明。捐内帑之银。下严切之旨。昭示当事诸臣。及时并力修筑。甫历春秋。事已告竣。沿边众姓。咸戴　圣德。万口欢呼。视昔为有备矣但一时工力浩大。积废委难并兴。且迩来虏侵。专事攻堡。今兹防备事宜。尤当益求增饰。夫大边无守。不能御其不来。而内备或疏。万一使之再逞。宣大驿骚。关南震动。臣日夜忧惶。殚竭咨虑。臣窃计之、其纲领有三焉、夫今之言战胜者、孰不曰选将练兵、耶、臣初到地方、更大将。择偏裨。　庙谟远畧。应答如响。不可不谓之选将矣。夫选将所以练兵也。臣查两镇之兵。除正奇二营之外。各路兵额。每营三千余名。今数兵或少十之二三。马或少十之六七。一遇虏入。旧矢见马军调之征剿。步兵散之守城。步兵既分一营。马军多者仅千以上。少者五六百以下。其势日弱。是有营之名。无营之实矣。夫我兵不如虏兵之多。我马不如虏马之徤。我射不如虏射之猛。我盔甲不如虏盔甲之精。所恃以为奋击者。火器也。公亦为此语耶今查慢不为具不过连珠炸炮等耳。又素不教练。如此而责之以必战。望之以必胜。何可得耶。臣故曰欲战胜者。莫先于选将。选将莫先于练兵。欲练兵者。莫先于火器。火器莫先于快鎗巳耳。今之言守固者。孰不曰坚壁清野耶。臣历睹地方。凡在官堡。大者有守备。次者有操守。堡藉官以联其众。官藉众以守其堡犹有足恃者。至于军民之堡。既无官。又鲜壕窖。垒垒棋布。残破满前。虽有新修。旧存不过十之三四耳。惟墩亦然。大虏一入。卒众围困。堡多溃奔。墩失传报。欲责之坚壁。望其清野。何可得耶。臣故曰欲守固者。莫先于坚壁。坚壁莫先于修堡。欲清野者。莫先于传报。传报莫先于修墩巳耳。今之言足食者。孰不曰粮屯刍峙耶臣查主兵钱粮。属之屯田盐引。及各省民运。客兵钱粮。属之京库内输。先年边境安宁。各省本色完解。屯田尽纳。京解如期。是以刍饷既充。支放不爽。兵马有足赖也。嗣后本色改为折色。屯田废为草莱。各省拖欠者。十之六七。京运给发者。十之五六。且灾馑相仍。籴买不免于增价。支放不继。粮草遂致于减除。军额视昔。虽有逃亡钱粮在今。益至稽误加之丑虏频犯征戍不时。非但本色不敷。至于折色。亦不及矣。夫穷荒绝塞。贸易无资。欲责之士饱马腾。何可得耶。臣故曰欲足食者。莫先于粮屯刍峙。粮屯刍峙莫先于拖欠能完。京运补足巳耳。斯三者。诚为边防之纲领矣。
　　◆咨文
　　为闽人私募浙兵移咨
　　○为闽人私募浙兵移咨
　　兵部咨廵抚福建都御史谭、覆奉　钦依咨臣、听福建军门委官于金处台温。有兵地方。选募精锐赴闽剿寇。但恐司道府县。自分彼此。互相阻挠。务要出示严禁。一面将募过兵数。并起程日期。具由　奏报等因备咨前来、准此案照、先于上年正月初七日、准福建军门咨、委副使汪道昆、同副总兵戚继光、募带义乌精兵一万余员名、赴闽援剿、适本职入浙之初、葢为浙福唇齿、休戚相关、凡彼取用官兵粮饷、皆即分割恊济、至干题准杭城、与台州府、额兵二营、每营平分一千五百余名、共三千、并凑募新兵一万名付戚总兵带去、其谋勇头目各卫所指挥千百户等官、俱任从拣择带用者三十余员名。正以共济时艰。何敢有所勒惜。续于本年九月初五日、又准咨开兴化等寇荡平、议将戚总兵下浙兵、分作两班。每班务足六千名俟十月无警放回。令各把总于十一月起身上班。防春过后六月终放还、其今年十月放还者。限明年七月上班。仍烦责各把总依限带领赴戍等因。据台金严兵备等道、揭称金台等府、各县粮里、纷然陈告本境力农之人。俱被福建差来人员。动以厚利、诱募为兵。以致田野荒芜、国课无办、总计福建、募用浙兵、合上下班、在总兵部下者。二万余。在军门标下者。万余。而福建共享浙兵以三万计。其总哨头目等官。以百数计。则福建之为头目为兵者。何一非浙之人耶。其外犹有濳投私募之兵。不可数计。夫小人之心。惟利是趋。葢在浙之兵。而彼招为哨队什长。即跃然去矣。在浙之哨队什长。彼招为把总。即跃然去矣。夫父兄为彼把总哨队什长。其子弟宗亲之在浙兵者。即跃然去矣。此福建募浙兵之大致也。缘此辈本非尺籍。又多诡名。能尽追拘之乎地方之生民有数。而民中之精壮。尤有数。今浙民精壮既去。是地方空虗。矣浙江精壮既去。是行伍空虗矣。倘猝有往年突犯之剧寇。近报造船之大举。彼时又求济于何地耶。此本院之所深忧。不敢不陈述早图。而兼计之耳。为此合咨贵部。烦请酌量两省事体。定议画一良矢见。此后如闽寇未平。应用浙兵于总兵部下该募若干。军门标下该募若干。限以定数。移文本院。明为委官。挑选督发。贵其精。不贵其多。取诸公。不取诸私。其奸徒濳募私诱。务要彼此严禁。及不可每每渐增。漫无纪极、如贼势稍靖即量减兵数。不使驿骚。以弭他患。于福建土著之民。亦议练用之策。渐消远调之扰。庶浙福有警。得以兼济矣。
　　◆书
　　与谭二华
　　与杨虞坡
　　与徐存翁一
　　与徐存翁二
　　与张半洲
　　与谷聚庵
　　与翁东崖
　　督府防守谕引
　　○与谭二华
　　闽中巨寇、非公不可、　明命既下、人情翕然、巨寇不足平矣、浙唇齿也、受庇何如、昨过金华、该道有司见于文、士大夫腾于口、忧民为兵。忧兵为患公以闽入多来浙中募兵故移咨兵部极言其事闽兵行后亦曾具题其事。葢数万之师。出于一县。县当何如。中间可愕可骇。防之虑之。种种非一。谓浙之隐忧在此也。故于巳从兵者。恤之使往。未为兵者。谕之使家。葢募兵安民。二者皆地方大事。顾一而忘二。未可也。仰承尊谕。再欲添募。浙兵。为之汗背。古云。百姓皆兵。又云。有将有兵。明公威德。震诸海宇。李之代郭。旌旗变色。岂变旌旗哉。兵心变耳。况浙之用闽为兵。在水者太半。在陆者少半各以客为贵夫闽用浙兵浙用闽兵又何说也。生知闽兵之可用又知浙人浙兵之可忧非独计浙亦以计闽且杨文蒋相清。明公之劲兵也。生恃以为兵者。闻　命即日发赴。葢同舟共济。非敢如越人之视秦也。大抵浙之应闽。空国而往矣。人情事体。似应如此。惟高明亮之
　　○与杨虞坡
　　承谕张四维、欲改调浙东副总兵、具咨而行、即当奉命、葢浙兵北自嘉兴为浙西、迤而南则绍兴宁波台州温州、俱名浙东、旧治宁绍台温四府、各设参将一员、兼督水陆、惟宁波适当其中、外海口则定海县、外海山则舟山、舟山则马迹下公山、以至陈钱、故倭舟至陈钱。入中国第一山也。自此分直分浙分闽故陈钱舟山之至要。舟山定海之至海寇冲也。平时海道驻宁波。总兵驻定海。防汛海道守宁波境内总兵出舟山外洋。所谓扼险。杭省陆兵。及两关水兵。则都司一员主之。水利道佥事监督之。有警。六府各主其事。当汛之月。如温寇入犯。辄撤台兵以应之。东寇入犯。辄撤西兵以应之。何者防倭防虏不同。此数语详明虏入以聚我合力莫当倭入以散我兵非周防难御浙海二千余里。何处不可登。三四两月何日不可到。前疏御倭三策。亦定论也。必倭大举如三十四年之浙西。去年之福建。先无预备。贼踵至结巢。非悉力攻击。则不克耳。浙总兵与海道。参将与兵备各守信地。而又总兵以当其中。参将以分其翼。且四参将者。地丑责齐。无所轩轾。浙治将之法。似亦明且备矣。今增副帅于浙东。欲更易参将。恐涉无名。欲添驻宁波。恐致增费。如此举动。必须经司道议呈。会廵抚题　请。方为妥帖。鄙见如斯。仰惟老先生玅谟神识。万里目前。其何以教之。
　　○与徐存翁一
　　闽倭寇止十二三耳、大抵皆闽乱民也、背公党恶之徒、未易收拾、纵一鼓荡平、如蚊虫民然、雨收风息、一响复哄然矣、闽诚难于独济也、必须数省财力、各路劲兵、以杀伐殄灭为标、以还安定辑为本。或假数年后可就理、葢蛊坏之者深矣、其在浙中边远力分、而兵将又多闽去。人心动摇。葢彼中危急、何敢吝惜、近探处州界贼、虽稍远去、然目今春汛、旧贼新倭、飘忽叵测、如人一身、手足两用、必不备矣、况又有隐忧者乎。且浙当直福之中。二镇安危所系。全浙所以全心腹非敢拘拘为浙计也。
　　○与徐存翁二
　　又
　　屡遣人往闽探报。闻寇二起。其一据兴化者是也。数虽不的。大抵倭贼十三四耳。今尚不出。拘执士夫。索取赎价。往往有赎出者。时遣零贼出外掠米。城门夜闭昼开。内闽贼得手。亦有濳归者。又劫士夫与上司讨船。葢此寇一据兴化。巳饱矣。入深而辎巳重。船毁而风非时。窃料惟保身图归。似无他犯。但闽兵背公不知何以一旦至此。所谓无兵者。有兵不可用。曰无兵耳。其一在建宁府所属。自去年十一月内。攻入寿宁政和县。又攻松溪县。内山贼十六七也。其山贼来攻浙江处州府属。庆元县东门。被我兵打敌。斩首五级。即退。虽时时于界外窥伺。浙江兵严备。不敢入。至除夕。我兵捣巢。共斩一十五级。贼觉归还。正月后。浙兵益集。以俟会剿。至十二日早起营。仍从致和向闽中去。此贼亦饱图归。而山贼渐亦分散矣。止此二寇之消息也闻此寇去年旧贼招至。能乘此而一鼓荡平。得惩创。祸源少塞。若不能。而新倭再至。势必合矣。旧贼用新倭之船新贼用旧贼之计恐旧者利归。新者气锐。非但闽中。沿海而遥。又不知作何状也。凡在邻省。益令自治。以备不虞。若以一闽自济。恐难自定。窃料事势。葢今日之贼。诚非张琏之比。仰惟庙堂大为处分。兵马钱粮。大为捐助。所乏将才。处处简任择近。宜勒限到任。待其成功。勿责近効。勿缚文法。东南当有平定之日矣。
　　○与张半洲
　　兵将狼狈之实。剧远艰危之形。率尔上陈。仰祈益兵加戍。少救目前。非敢故自贬损。有所欺蔽。并闻松寇结巢境上。纷出抢刼。诚堂奥之祸。救之宜急也。传者谓贼惧兵船在洋。不敢下海。葢兵船宜伏。不宜露。未应闭门。又谓风迅巳过。难于东归。若果如此。大可虑矣。而嘉兴嘉善。与贼不二三十里。此门庭之祸。虽与堂奥稍有浅深。计其危急则一而巳。又闻老先生京兵及山东兵。以次解集吴下。又闻钧牌调取罗佥事挑选处州等兵。赴苏州径剿。夫合我兵将。得彼机宜。神运玅筭。殄此虏如拾芥。岂庸众人所知耶。但生妄论此贼狡悍。半为吾人。内地虗实。无不预晓、万一不得尽殄。不敢下海。难于东归。生前谓不北入淮扬。必南入两浙矣。又闻淮杨留有北兵稍众。如此、贼不于浙。而何往耶。不惟嘉兴。而杭城原无戍兵。势益危矣。此地方士民大恐。如在旦夕也。况思质公七月三十日北行。汲泉公未有来日。当此新旧不属之时。或有突出之警。扰无备之乡。乘瓦解之势、此又生之所大恐、如在旦夕也、伏惟老先生俯念浙西、伤残巳甚、单弱巳极、乞赐多遣山东劲兵、押发应援、并止罗佥事赴调、及借棱威、督责本省将领兵备官、竭力堤备、如欲进剿、再乞密示各官期会。使之尽心防守。并力截杀。宁备而迟、无缺而速、庶可以万全。而大有功矣、
　　○与谷聚庵
　　不肖承乏边役、一方利病似宜周知、况忝耳目之司、分当上达边务之要、利弊之尤、何者当兴、何者当革。如兵食何由充足。马匹何由臕壮。屯田草场作何兴复客兵戍守应否照旧。银易则逋负而病官。预纳则坐索而亏价。草有包垛之弊。粮有插和之弊。奸商拖欠。作何限并。按伏兵马。何以稽察。或时可变通。而缚于法守。或事可调易。而难于更张。烦为一册。近见图本详于墩台。而畧于山口。昨闻城至铁里门鹁鸽峪。按图索迹。茫无所考。今欲访求如某堡某峪某口若干里至某堡某峪某口东南西北各堡各峪各口所至各若干里直达之交界处所于山险平川。并逋贼大路。明书其地。又如某处南犯若干里。至某处有何水草可资。有何山险可伏以次而南。将犯某关之内。又如某堡某城。或可储可屯。俱明白注数。于各城堡口之类。则通贼险易。可守可伏。使一展卷。如视诸掌。庶平时讲究。不涉空谈。绘载图册。不为画饼矣。
　　○与翁东崖
　　尝闻门下士、一蒙容遇、即以身许、夫许身极难耳。翁以易得之哉。葢取长而让能。推赤以致腹。此大小各得。而贤愚所以佥忘其身也。昨见旌忠恤典。逈出常格。将使生者乐死。死者何恨。可风可劝。数十年来。所未有也。但贼之人。昔年山西。去年宣大。今年延绥不择地也山西六月。宣大十月。延绥八月不择时也犯山西备山西犯宣大备宣大犯延绥备延绥明年当无地无时无备也客兵之调又资之谁哉夫骄虏谲于为谋。令我疲于奔命真坐困耳。万全之策。不可不讲也。葢万全之策。主兵是巳夫主兵未壮。难忘客兵。外守未固。不废内守。此定论也。妄议方今之急。莫善于练主兵耳。夫以三镇之兵计之。不下十三四万。尽括其壮者勇者。每镇可得三万人。当共九万人矣有马者半。兼步者半。精艺备器。饱粮裕刍。然山后川长不二千里。一遇防秋。分为二十八营。屯于二十八堡仍去边墙。各四五十里列成联络之形。其为长蛇之势。蓄精养锐。以逸待劳。此吾之战具也。然三镇拣下之兵。尚余五六万人。亦必鲜明旗帜。饶备锐矢。尽令摆边葢摆边欲得一阻耳。此吾之守具也。又外募智勇。深为哨探。内择忠谨明于烽火。此又吾之耳目也。其如吾无探听何且虏人之来不能飞入必前月合兵旬日晒肉数日晾马节节可知夫哨探深动预见烽火收敛及时。倘贼南入。而我兵戍守之据险。止驱待战之兵。投机讲会。犯东或从西中应。犯中东西俱应。坚壁清野。勇无所施掠无所得。虏气亦夺矣。此而乘时审势。掩击夜攻。扰惰袭归。招降立间我有必战必胜之形。彼有亟敛亟遁之势。又敢猖狂而南下哉。则地有定守。人有定用。国有定谋。收主兵之功。峻外防之固。捐客兵之费。以待功劳。省内备之储。以资缺乏。我　国家万全之兵。经久之术。或亦愚者一得之私耳。昨辱教掣兵。大疏。于中尽见省掣兵之费。存不掣之防。一举两利。皆昔人所未讲者。经画周备。可以知我翁苦心擘画矣。此时戍兵视防秋为当缓、哨探视防秋为更严。葢哨探所以备之也。若至春和。完墙修堡。又为第一义翁以为何如。昨见张伯方曰贼寇延绥。咸云。吾乃为赤子复仇耳。葢延绥之兵。先长常打账房。有所屠戮虏故有是言。予曰。未可以为戒也。倘边守严固。无隙可乘。则此言何以加于我哉。我翁又以为何如。
　　○督府防守谕引
  </div>
  <div class="pagination">
   <a href="皇明经世文编_page86.html">
    上一页
   </a>
   <span>
    ...
   </span>
   <a href="皇明经世文编_page82.html">
    82
   </a>
   <a href="皇明经世文编_page83.html">
    83
   </a>
   <a href="皇明经世文编_page84.html">
    84
   </a>
   <a href="皇明经世文编_page85.html">
    85
   </a>
   <a href="皇明经世文编_page86.html">
    86
   </a>
   <span class="current-page">
    87
   </span>
   <a href="皇明经世文编_page88.html">
    88
   </a>
   <a href="皇明经世文编_page89.html">
    89
   </a>
   <a href="皇明经世文编_page90.html">
    90
   </a>
   <a href="皇明经世文编_page91.html">
    91
   </a>
   <a href="皇明经世文编_page92.html">
    92
   </a>
   <span>
    ...
   </span>
   <a href="皇明经世文编_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
