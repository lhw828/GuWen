<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 54 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 54 页/共 192 页
  </h1>
  <div class="content">
   差役不若胥吏之有文。事权不重于吏。而威福过于吏。一纸入官。九牛难拔。此为结讼者言之。一符下乡。十家闭户。此为奉差者言之。富者得钱而买放。贫者无钱而受拘。或招摇以索贿。或恐吓以取财。在乡愚为卖儿贴妇之赀财。在己身即树刀山之因果。可不惧乎。余谓书吏中未必无自好之士。即差役中亦不乏出众之才。全在为政者化导而善用之。不必动加刑罚也。书则小过不妨宽宥。集众而劝谕之。训诫之。至于再。至于三。仍书所犯于册。准其数月无过以自赎。再三不悛。则责之而除其名。择谨慎者畀之。当无不力图为善良者。役则量其勤劳而调剂之。有犯则权其轻重。所犯者小。初则宽宥而训谕之。再则停差。三则除名。必公必信。或亦相观而善乎。

　　衢言　　　　
谭献

闻之无平不陂。无往不复。天时人事如循环。浙江肃清。岁且四稔。疆吏宣力。庶司百执事承流于下。譬如孱夫大病之后。呻吟以望国医。于是乎先以糜。继以梁肉。扶杖而起立。蹑足而行。而孱且壮矣。然而一不谨。则患中于腠理。自信太过。则犯寒暑。神明败焉。则夫图后之难也。庐井残毁。人户死亡。田野荒芜。莫甚今日。曰招垦。曰清赋。亦既文告奉行矣。而上游数十州县。土旷不治者相接也。嘉湖宁绍。修治成熟者校多。试举漕粮之籍。田主征租之簿。犹不能十之六也。闾阎之荒熟。以视官司赋敛隐匿以为利者。成数又参差也。客民开荒。情事殊别。或主陵客。或客虐主。乃至西成之日。米谷直贱。禁不出境。客户坐拥仓禀。不救故土妇子亲戚之饥。荒田瘠簿。人力且倍。籽种财入土。而催科之符已下。又多其名目。吏乃因缘为奸。则垦荒遂为畏涂。愚以为牛种庐舍。听其自备。赴官请某乡田票。责令成熟。三年五年。方报升科。愿箸籍者箸籍。子弟读书应举。径除原籍。不愿箸籍者。编入流寓。籍其丁小。主客辞讼。官无偏徇。未科钱漕。别无杂费。庶几开荒。渐有成效。若夫谷贱伤农。请由官收买。建仓储蓄。推陈出新。以备旱潦可也。南亩之农夫见为少。而官司之白役见为多。此大患也。方今创夷未复。生聚未盛。孑遗之民。方离强寇系累屠割之惨。复受敲剥缧绁之苦。腼焉民上。自顾衣冠。当不搏噬。然坐堂皇。研朱案簿。吏役有名籍者几何人。牙门左右趋走扬扬者。且数倍也。此其家当有妻子。甚或殴使舆台。苏轼所谓纵十万虎狼于民间者。此之谓矣。愚以为大县留若干人。中小县以差。府道事简。数人足矣。承行一案。吏一人。签差一符。役一人。犯多者二人。过三人者许上控。箸为令。并禁止官寺前后茶社酒家。比屋张设。若辈聚。非罗织小民。即窥伺官长。少一聚之地。省事必多。夫何忍已毁之身家。再合之妇子。惊心五木之前。离散于瓜蔓之狱乎。夫百姓至愚也。耆欲至亡等也。奢侈之风。中之如鸩毒。去之如拔山。欲长治久安。则正人心。厚风俗。语似阔疏。政无急于此者。东南好巫尚鬼。越人之禨。自古为然。象教淫祠。浙中不少。贼之来也。什神像。焚祠庙。存者廑矣。克复之日。惜未有为疆臣言者。当是时。董督有司。延访耆旧。考祀典。稽志乘。山川社稷名宦乡贤祠宇所在。留者修之。毁者复建。其佗淫祠及仙释寺观。一概不许重建。即其傅会古贤。而稽之正史。非有功德于此土者。亦不许建。如是。则觋巫僧道。奔走无所。檀施香火。人心不迷。不亦善乎。愚以为今日犹可及止。宜下郡邑廉境内祠庙。已复未复。如荒诞淫祠。永禁兴造。已成之区。严禁造作寿诞朝审等期。诳惑愚众。糜金钱。旷日力。而仆仆于淫昏之鬼。暇召父老。晓以民义。俾知假托神灵。科敛财物。煽惑愚蒙。显干　国宪。且教匪之兴。实由此辈。涓涓不塞。将成江河。欲正人心。此其一也。

圣王之世。无甚贫甚富之家。无骄淫之失。故无饥寒之困。今则不然。匹夫衣不掩骭。而地衣坐褥。绨锦如云。者康核不厌。而朱门酒肉。日食万钱。浙中大乱初定。冀其惩创。而昏丧宴会。服御(今酉)欠食。侈靡不息。且加甚焉。野朴质。古处尚敦。城市之闲。产仅中人。习于闻见。典质假贷。以徇一时之耳目。愚以为宜定礼制。缙绅之家。各依品官等级。不过其物。节俭相高。以奢为辱。庶几风俗日趋于厚。且夫胥吏之祸可胜言哉。开荒之法。胥吏挠之。差役之横。胥吏主之。假设神鬼。一切以贿赂为政。皆胥吏之智。傥来之财。悖入如粪土。悖出如泥沙。即观杭州吉凶之繁费。宴乐之沉酣。兵火初息而歌舞已起者。皆胥吏始。则今日善后之政。莫大且先于察吏。至于劝惩之次第。教养之节目。期之一二十年。而非旦夕可效者。尚不在此议。

　　送潘青明府归桐城序　　　　　　
莫友芝

贵州役隶之盛冠天下。而遵义役隶之盛冠贵州。其级有乡总里总小总散五。县乡四里十三。总各一或二。乡视之。皆大总也。里常小总十。各属散常百人。以递奉令于总。上总。如是者。乡一班。各半月直于县。复有四乡总。尤异数。不可必得。其进之途。非世即效。世取子弟族人。效城若乡游手无赖敢死者。率易官时窜散籍。洊升至总。极不易。县人称散视父。总视祖。大总视曾祖。其类相引进。称师徒。徒视子。徒之徒视孙。徒孙之徒视曾孙。号总者。莫不拥腴田华屋。鲜衣大马。长喙利爪而择肥。行者避道。坐者竦听。暗呜市闾。奴隶落。乡豪仰睫称义子。贱士承颐呼契兄。巨衅片纸而即和。久争一语而咸听。所至张请李速。惟恐不临。主妇乱于厨。舆夫大于常客。总谓里皆其百姓。里畏总甚于长官。官易则一年不知。总死则十申俱诧。其自赞曰。举人进士。一差不易。以此至散者。虽缕短后。泥偪尘帽。如贼如鬼。称奉师遣。犹复三三五五。得鸡索豚。毕茶督酒。师不去口。人皆俯首。例三八讼期。一票下。五等者必有名。名率十以上。讼者发脚有饯。上道有赆。饘宿有糗。送案有规僻。地有私弯。若被讼。若株连者。费亦与之等。私弯者。乞为地贿大总。取予必邃密地。故名。或欲私弯十金。附耳语。目相贬。指相示。其好者。曰。人不皆尔我若也。若我岂毫厘尔者。即骤倍之。否则曰。敬大神敢如此。况若何案。使若告我贿。即俟闲倍之。仍不得颔。又倍之。盖数乞哀。始得献。如是。本事在票否。勿问也。故一讼起。常二三家破。一岁之讼。以数千计。破家饱斯役者。可胜计哉。然衣租食税者。熟视若无也。不顺者皆莠民。敢议者即劣士。万不可揜。闻于大府。则为之更姓名。诈生死。百计营护。惟恐或伤。闲自负循能。实鉴其獘。始亦奋精淬神。思尽惩创之。而挟以要者。已环起而俟。大徭猝兴。千舆万夫。供帐束手。一人付之理也井井然。劫夺杀人。元凶在逃。黜陟系俄顷。彼四出其党。罪人立得。维正不供。右诎左支。召而询方。即多寡猝办。数端者皆其擅长。足以分主者忧。关口而夺之气。我方诩诩然索其瘢。彼已窃窃然发难难我。若犹不可得。则又多方揣摩。投喜以售。敏决者示之能。慈祥者示之懦。廉俭者示之陋。诚朴者示之愚。刚柔择施。奇正互用。迨久而相融。忽不致疑。吾倚腹心。彼肆觜距。执讯则满堂皆官。定谳则先入为主。出入罪目。变易黑白。唯其所欲。无不如志。若是。其势安得不张。其权安得不固哉。亦尝筹所以治之之法矣。将比而诛之乎。则不可胜诛。将比而去之乎。则不能以独理。将散之四境。则无业或转而乱或盗也。将择而用之。则其类维均。将教而使之。则未有官如传舍。化及顽梗者。然则法如之何。曰绝其欲不授以握。慎其仪不予以窥。少其遣。其羽亦翦。速其结。其技亦裂。宽其连。其毒易殚。严以束其横。恳以导之正。虽跖蹻亦可强以为善。然未见其人也。乃今于潘公得之。潘公票遣。总不总不问。率一人至三人止。期不至。治勿贷。一牍入。集两造立判。常朝日至四下漏。公始至。若辈见所为。皆哗然。私与语。姑听之。无三月。教不转。已而皆帖然。盖公循循温雅。若无能为。理在必行不可枉挠。一大总倚老。且诸总尊。试搀言堂上。命杖。各面相觑。莫敢应。卒杖黜之。他约束若辈皆此类。又思所以尝制公者。不得。故帖然也。居半年。遵士若民。莫不举手加额曰。遵病今其有瘳乎。未周岁。而公以肺疾引去。惜哉。将行。遵人士思公德。作为诗歌。集箧笥。偶纵论役隶事。遂书以为送行序。亦备来者采焉。

　
卷二十九　户政一理财上

　　因时论九论财用
吴铤

吾尝读太史公货殖传。未尝不为之喟然叹也。盖以其时不能淡薄宁静。无校于物之盈绌。相率效淫侈而竞贪利。富家上僭于君长。而不知为计。至小民相与逐什一之利。而无所耻。子长此传。盖有慨乎言之也。班固不知。乃从而讥之。过矣。近世风俗颇尚富。富厚之家。日与小民为市。小民卒困于穷约而无如何。贤者不改其素。其不肖者。习为猥贱。以逐什一之利。求之不得。遂睥睨其富厚之家。冀分其余以自给。富厚之家。遂至以商贾牧长。据其势于万民之上。与王公大人抗分庭之礼。而小民仰其惠。惟恐失其意。呜呼敝矣。且夫天下风俗不出于奢与俭二者。而利皆足以动之。东南多尚奢。西北多尚俭。奢则不自爱其财。至于财既尽。则必思所以求之。俭则自爱其财。至于财不赡而求利之心。乃因以愈急。其獘皆中于好利而好利之心炽。富家乃得以利诱之。富之所在。势争归焉。势之所归。民争趋焉。天下之人皆去廉耻而就富利。五行百产之所生不能多赢余。而民起而与之争。强者积为忮。弱者积为求。忮求之心积隐微。而富家亦怀促促不终日之虑。此无他。财不足故也。夫富者。先王所以长治久安之道也。一家富而一家治。一国富而一国治。天下无一人不富而天下治。惟以礼义防民之为非。斯可以久。汉唐以来。莫不以富为贵。惟财有余。斯不见尚富之。而贫富乃不至相耀。至财不足。则贫者不能为生。富者不可以久。匹夫匹妇。皆得挟厚赀以与王公大人争胜。故得势益彰。失势则无所不至。此风俗所以坏也。故必财足而天下乃可得而治也。

　　前因时论十六粜籴　　　　　　　
吴铤

食货志言钱币之法。民有余则轻之。故人君敛之以轻。民不足则重之。故人君散之以重。凡轻重敛散之以时。则准平。是财用固所以顺势而利导。使上下各得其所。而非仅为府库之藏已也。财用之转输于天下。不在于君。则在于民。君不能与天下同利。则天下亦不与君同利。上与下交以利相争。而国势遂涣而不可振。故天下之财。藏之府库。不若藏之州郡。府库之财。由散而敛。敛而不能复散。州郡之财。由敛而散。散而仍易为敛。后世州县度支经费。悉送阙下。毋得占留。则财皆积于府库。而轻重敛散之法。无一存焉者矣。若藏之州郡。则因其轻重而为之衡。因其敛散而为之准。故币多则易滞。币少则易缺。必流通之。而后可以酌其平也。籴贵则伤民。籴贱则伤农。必调剂之。而后可以节其流也。周文襄巡抚江西。皆以谷市籴。因时之贵贱。为物之敛散。后因灾请折银。粮税悉征本色。于各仓收贮。俟后出籴。以所得银上供。皆以钱币不足。而为此权宜之计。然百姓受其利。夫以一时权宜之计。犹能如此。况藏之州县。又得良有司任其事。各以其事敛散。则钱币常流通而不至竭涸。谷帛亦调剂而不至缺乏。斯亦识时务之一端也。吾尝谓均田之法行。则财用无不足。此乃藏富于民之道也。若藏于州郡。其利已有间矣。然与其藏于府库。不若藏于州郡。盖轻重敛散之法。视州郡以为转运。犹可以济民之不足。而不至缺乏也。则又视其时以为变通矣夫。

　　通论唐以来国计
孙鼎臣

财者天下之大计。财有数而用无常。考其盛衰。足以知其理乱。其君仁恕恭俭。民得阜其生而遂其求。无靳富之心。而天下之富皆归于国。君失其道。政失其理。声色狗马土木之欲繁。而水旱盗贼夷狄之患作。于是聚敛之臣进。剥下益上。至于四海困穷。天命人心随之而去。于乎。不可畏哉。唐天宝盛时。海内殷阜。斗米为钱十三。行千里不持尺兵。是时天下岁入租钱二百余万缗。粟九千八十余万斛。庸调绢七百四十万疋。棉百八十万屯。布千三十五万余端。元宗侈心一生。宇文融杨国忠王之徒。以财利取媚。遂酿安史之祸。盈虚消息。势如反掌。两京陷没。民物耗獘。肃宗中兴。奋于艰难之中。用兵专仰江淮财赋。至大历初。稍稍孳息。史称盐利六百万缗。居天下之赋之半。则其岁入可知矣。代宗既复河湟。天下两税榷酒茶盐钱九百二十二万缗。而岁费率少三百余万。德宗用杨炎。变两税。岁敛钱二千五十余万缗。米四百万斛。以供外。钱九百五十余万缗。米千六百余万斛。以供京师。元和二年。李吉甫上计。每岁两税榷酒斛盐茶利。总三千五百一十五万一千二百二十八贯石。较天宝所入少一千七百一十四万八千七百七十。藩镇专擅封殖。贡赋不入。疆圉日蹙。国计所以日贫也。宋太祖惩五代藩臣骄恣。渐收利权。守令更用文臣。其时士卒简练。宗室鲜少。自朝廷以及郡县。官不及备。故财虽不足。而绰然常若有余。休养生息。至于太宗。遂成富庶。至道之末。天下岁赋。谷以石计。钱以缗计。帛以匹计。金银丝棉以两计。总七千八十九万三千。天禧之末。天下总入一万五千八百一十五万。出一万二千六百七十七万五千二百。有赢无绌。洎于皇佑。翰林承旨王尧臣等。较出入登耗之数。为书上之。元年之数。入一亿二千六百二十五万一千九百六十四。而所出无余矣。英宗治平二年。入一亿一千六百十三万八千四百。而其出也。乃一亿二千三十四万三千一百七十四。财多而用不赡。则兵官滥宗族太蕃之故也。熙寍以后。言利者起。掊剥横赋。法守荡然矣。绍兴偏安。国用觕给。咸二年。起截中数。钱关会子二千四百九十五万八千七百四十八贯。银一十六万九千六百四十三两。紬四万一千四百三十八匹。绢七十三万七千八百六十匹。丝九万五千三百三十三两。棉一百五万七千九百二十五两。绫五千一百七十九匹。罗七千三百五十五匹。户部以是定额。牒诸路趱催。盖南渡后所见于史之数如此。元志食货疏陋。一代之大计阙如。明初制财有法。立鱼鳞图以核土田。立黄册以稽民户。赋役既定。征敛以时。关市之征。务为约。尽除宋元苛细之獘。以屯卫养兵。以开中实边。天下府库。各有存积。外饷不支于内。京师不括于外。其取有制。其用有节。宏治以后。内府供亿寖繁。始增市税。置官房。改折直省漕粮。以供御用。继以武宗之游畋荒宴。世宗之营建祠醮。累世之积耗焉。久之外库所藏。宣索亦罄。由是羡余干折抄没孝顺之名起。奸珰四出。矿税横扰。四海骚然。民不聊生。

盖至万历之世。危亡之祸成矣。然其时土田官民总七百一万三千余顷。夏税米麦四百八十万五千余石。钞万七千六百余锭。租钞三万二千五百余锭。税钞七千六百余锭。秋粮米二千二百三万三千余石。租钞万八千八百余锭。屯田花园仓基征粮四百五十八万四千余石。京通二仓蓟密二镇漕粮四百万石。太仓库银四百三十八万余两。内承运库银一百六万一千余两。广惠库钞五万八千九百二十八万余贯。折色钱五千九百七十七万余文。天财库钞六十六万五千余贯。折色钱二百四十三万余文。经入之数。无减于旧。而出倍于入。黩货无艺。至天下兵起。乃益横征苛敛。救败而适速之。亦可悲已。是故天下之财一也。物之衰王。俗之奢俭。系人主之敬怠而已。以开元之富实。而元宗西幸。以彭原之迫隘。而肃宗中兴。以五季之凋瘵。而艺祖开国。以建中靖国之丰亨豫大。而二圣北狩。贷逋租宽税额而明兴。讲矿利增田赋而明亡。数君之成败得失。岂非千古制国用者之龟鉴哉。

　附记

　本朝顺治八九年间。岁入额赋银一千四百八十余万两。出数一千五百七十余万两。内各省兵饷一千三百余万。各项经费不过二百余万。见顺治九年给事中刘余谟疏。十三年以后。额赋一千九百六十万。增饷至二千四百万。见张玉书纪顺治钱粮数目。至康熙间。部库存至八百余万。雍正时。渐积至六千余万两。后西北两路用兵。动支大半。乾隆初。部库帑银止三千万。见　　　高宗圣训。十年。台臣请定会计。疏称每年所入三千六百万。出亦三千六百万。至四十六年。部库存银乃七千余万。见是年阿桂疏道光二十一年。库丁盗帑事发。亏银九百余万。　　　宣宗责管库查库诸王大臣分年赔缴。又通饬内务府部院各衙门裁减浮费。斥三苑三山珍货。命有司变价。库亏之数。数年弥补全完。自二十一年至三十年。户部奏每岁入数三千七八九百万不等。出数三千六七八百万不等。岁计略有赢余。其内库之数。嘉庆十九年存银一千二百四十万两。见是年英和疏道光三十年。犹八百余万两。广西用兵。屡颁　内帑济军需。至咸丰三年七月。存银三百万两。按咸丰初年。兵事日棘。赖厘捐以济军需。逮事平。而各省善后筹防经费寖繁。遂为度支常制。厥后各国立约通商。海关税则日增。同治以来。厘金洋税。视常赋多至数倍。通计每年所入。约九千二百余万两。出数约七千八百余万两。除歉缓未收。岁存银四百万两零。见光绪十年户部呈进七年分年例出入会计黄册疏。全疏备录中卷。以存度支款目实数。俾论国计者有可详考焉。

　　论理财　　　　
龙启瑞

财之在天下。犹水之行于地中也。水之源。患其不达。即达矣。忧其不继。财之生。患其不盛。既盛矣。又苦其易衰。善。谋国者。常因时之所宜。以制其启闭通塞之数。使万民有所托命也。而天地常若有余。初未尝见其利而忘其害。且知其害而尝试为之者。盖明于盈虚消长之故。不至万无如何之时。而始为必不得已之计也。三代以前。其所为生财者固殊矣。彼其时郊鄙之外。平原广泽。货之弃于地者尚多。四民之布于国中者。农盖得十之五。而尚不足以尽地力。其园潻林。又加其赋以抑之。故当时言富国者。大抵以辟草莱易田畴为先务。夫土地者。众人所托。而不得专其利者也。农者。又勤手足以养其生者也。故上取为井田而不怨。下守为世业而不争。固其民朴。亦其道然也。自秦汉以来。凡天下利权之所在。盖有不止于土田者矣。而舆图之扩也日益广。生齿之积也日益多。于是谋利之方。凌杂靡密。而朝廷之科禁。益繁而不可胜载。则本业不足。而逐末者众之过也。本不足而末众。是上下交敝之道也。盖自齐管氏官山府海之后。固未有得其长策者已。譬犹百口之家。仅给以百亩之田。弗能养也。而又不得于百亩之外而取赢。则必就其园圃之属而仰息焉。夫仰息于园圃蔬果之属。则其利微。而其势亦有所止矣。苟再充其无厌之欲。则惟有盗窃已耳。嗟乎。时不幸而处于三代以后。致心于养民之君子。穷而无所为计。则岂真造物之不仁。而理财之术终不可用耶。窃尝观后世之谋国者。固亦有纤悉而为之者矣。汉武时大司农钱匮。而桑宏羊始立平准之法。唐元宗时。经费空乏。而宇文融始以括羡田逃户得幸。宋神宗时。以国用不足。放青苗钱。至于有明。末造患贫。因发内使开各省银铅铜矿。历稽其时。庙堂非无愿治之君。朝廷不乏晓事之臣。乃不知变计。而必出于此者。特以天下固别无可生之财。而他术或不能济其急耳。卒之所得者细。所丧者巨。所益者寡。所损者众。润分乎吏卒。而怨结乎庙朝。脂竭于闾阎。而利资乎寇盗。试起当日之君若臣而问之。夫亦何苦而为之哉。。虽然。彼数者之策诚误矣。而吾有以知后世之言利者。固未有不类乎此者也。何也。太上立法。次守法。又次无法。至于无法之时。而欲以非法之法矫而胜之。则其背道旁出而不可御者。其途虽百。而其心则一而已。禁其法而不得试其心。必有所不服。逮其试之。则虽悔而不可复矣。吁。此非不为天地留其有余者耶。此非夺万民之所托命者耶。此非但知生财之利。而未其害者耶。此非即知其害。有所幸而尝试为之者耶。以吾论之则不然。汉武帝不穷兵外夷。则不必立平准之法而用足矣。唐元宗不纵心宴乐。则不必括羡田逃户而赋充矣。宋之时苟能节郊赉养兵诸费。不必行青苗法而国赡矣。明之时减宗禄节宫闱糜费。不必税矿之使而左藏饶矣。舍确然可据之法。而侥幸于不可知之事。不求之宫庭之内。而加意剔于四海之民。此所为得不偿失。而究至于无得欤。然则谋国之大计可知已。损上以益下。而不专壅乎利源。要在持之以大而事不烦。去之以渐而民不怨。则足国之道在其中矣。然所以如是者何也。以今之天下。有不可同于先王之世也。生人多。而土田之利尽也。利源衰。而生财之道穷也。彼见其如此。而悖先王之法以求胜。是谓无策。我守先王之法。而裁以因时之意。乃得为救时之善策也。夫为政之道。贵视乎其时而已。时则未能。而欲强致之。是无异施桔槔于井干之旁。而欲溉千亩之田也。有立见其涸而已。

　　肥国论　　　　
左宗植

左生之友人张子畏。箸理财议。陈说甚盛。左生病其亟于财而未原其本也。作肥国论。

天下奚治。得其人则治。不得其人则不治。夫人而知之也。天下奚治。财有余则治。财不足则不治。夫人而知之也。古之君天下者。惟察吏之难。未闻以财之不足为忧者。后世吏治不加修。而理财之政则日以详。于是以帝王之权。公卿百职事之众且才。并力以理一国之财而财不足。夫财不足。则国家一切仁惠之政。将不得行。而衰世一切苟利之政。将不得不行。是恶可不预筹之。顾筹之亦自有道焉。传曰。有德斯有人。有人斯有财。有财斯有用。孟子曰。无政事则财用不足。汉之桓灵。唐之德宗。明之熹宗。无论已。汉元封元光之视高祖孝文也。唐开元以后之视高祖太宗也。宋熙寍绍圣之视太祖太宗也。明神宗之视洪武永乐也。自汉唐宋明以来。开创之朝。国用尝裕。其讲功利。急财用。往往必数传以后之君。夫国家鼎革之始。承抢攘凋残之世。滋殖不丰。赋役未广。而征伐饟餫之供亿。赐予蠲之稠。城池宫室乘舆服御百物之用。皆创置焉。宜其财之耗矣。然尝考历代以来。开国会计之数。视继世或省十倍。或数十倍。或百数十倍者。何哉。大抵开国之初。天子草昧英明。其取也虽廉。其用也恒俭。其兵少而精。其吏察而勤。其一时公卿大臣皆极一世之选。相与坚明约束。整齐天下。上下之气常通。而虚伪之习不作。是故节目疏而名实核。人事至而天灾寡。无耗财之事而财用足。数传以后。海内蒙业。文恬武嬉。相与属臾懈穴辱。文饰太平。是故吏窳于法弛。财蠹于吏惰。其所入虽多。而其踵增焉骤。需焉者至。一旦欲为之限制而不可。于是而财用乏匮。必至之数欤。　国家承平二百年。自　　　世祖龙兴东土。混壹中外。　　　圣祖继之。扫除藩氛。廓清海寓。兵事之棘。国用之浩。前后数朝所未有。然其季年。户库所存盖八百万。　　　世宗之朝。西北两路。仍岁用兵。季年所存二千余万。　　　高宗享国最久。户库充实。存余至七千余万。然六十年中。征金川。平准噶尔回部。拓地二万余里。其后平苗剿匪。用兵最久。措饷亦甚巨。至　　　仁宗之季年。存银乃一千余万。　　今上即位以来。洁己寡欲。躬行仁俭。罢行幸。省织造。无玩好之供。无土木之役。然十四年之中。平回部。剿匪贼。河防之修塞。水旱之蠲。无经年暴师十万之事。无赤地千里频岁之灾。无大暴大贪吞帑剥民之吏。而民生不能无以愁困为虑。国计不能无以歉绌为忧。是宜言时事者之汲汲于理财之策哉。则有为开财之源之说进者。曰兴屯田。曰开冶。曰劝捐输。夫苗衰王不齐。开场置官。恐所得不偿所费。况利端一开。滋扰必甚。有明天启之政。其效可矣。开捐诚无损于民。然大捐屡开。令狎而不劝。民轻而不竞。官滞而不给。邸报今岁捐入四百万两。南河臣奏销亦三百四十八万有奇。于家湾决口工程不在此限。是捐例所入。才给南河一处之用。况无事而计及捐输。一旦有意外之需。又将何以策之。

惟屯田至为美政。在今内地生齿繁庶。实无遗利。西北口外。膏腴旷衍。即如巴里坤天时地利人和大有等渠。及安西哈密一带屯田。计不下三十万亩。兵食两得。功效甚着。夫何以不能推广行之者。毋亦以徙民置吏之烦。牛具子种之巨。非常之原。时俗所畏。而任事者。又未有赵充国枣祗诸葛孔明羊祜其人。是开财之源今日尚未有长策也。则有为节财之流之说进者。曰汰八旗之食也。严海洋之厉禁也。厘州县之亏侵也。夫州县亏帑。刑章至严。海禁如银钱丝米出洋多者。罪至论死。而官吏之亏挪银钱。鸦片之私市。遂能禁绝乎。未必能也。至辇毂之下。八旗环卫。固　国家居重驭轻之计。然丁口日盛。县官支给。日增一日。其急宜变通之处。自开　国以来。谋臣策士。有以闲散驻防资遣议者。有以沿边兴屯议者。有以安插兴京议者。然兹事重大。非　朝廷毅然断之于上。八旗之大臣远谋深虑力行于下。则终莫之行。唯岁出帑金。交商营息。取给目前而已。是财之流亦未见其真能节也。财之源既未能开。财之流又未必节。然则国用果何日而足缓急。果何术以济哉。夫医工之疗病也。见病而治病。未有不益病者也。君子之图治也。因獘而救獘。未有不滋獘者也。以敛财守财为理财。非策之善也。不治财而财自足。善之善者也。是故治天下之道。吏治修则财用足。名实核则吏治修。此古今不易之理。揆之今日则尤急。其权责之当事之大吏。而其效则责之天下之郡守。与天下之牧令。奚以明其然也。乡之人有素封者。或问之。曰吾非术而致之也。吾使长子督农。曰汝其谨视田。若水若旱若虫贼而少粟者。齿吾杖。使长妇督蚕。唯谨。使中子督牧。曰尔其谨视畜。若亡失若殰若病而损衰者。齿吾杖。使季子督警。曰尔其谨视藏。若水火若盗贼若奴婢獘匿而亡吾财者。齿吾杖。凡一家数百指。其畏吾如神。畏家督如虎。是故严而序。经而办。久而相爱以和。内外斩斩。无耗吾之财。而财不可胜用矣。天下之患。莫大乎督抚不以境内之大利大害为心。而但以始任之甄别数员示告文檄为整顿。守令不以农桑保甲学校为心。而但以催科理刑期会送迎为能事。甚乃因循痿痹。虚奉故事。今日明知盗魁邪匪而莫之诘。异日以军需请帑矣。今日明知堤防水利而莫之修。修矣而莫之久。异日以蠲豁赈恤请帑矣。今日之馈送营求华优娇妾珠衣玉食。异日以亏帑籍没监追无获请免矣。此其耗财之端。为效迟。为害巨。究其极。且为天下大患。有不止于匮财者。至于河防之修固。盐政之厘剔。兵籍之精核。以目前之事计之。立法之初。何一不当执其咎于吏治者。刘晏之行盐。朱子之社仓。亦有人斯有财耳。士大夫谋人家国。值可为之时。不此之留意。贸贸焉以其隅论穴见。兴一切功利之言。鸿鹄举矣。而罗者于薮泽。惜夫。况夫名实核而吏治修。吏治修而人才奋。人主又能以英毅仁俭。赫然奋发振厉。使天下激昂于功名。虽守文之朝。而其精神注厝。尝兢兢如开创之日。以斯图治。固所谓环至而立有效者。尚何汲汲于理财之策哉。礼曰。大臣法。小臣廉。官职相序。君臣相正。国之肥也。乌虖。虽使国家千万世治平可也。

　　裕本篇　　　　
宗稷辰

千古以来之言利也。大抵皆不知利之人为之也。利大而见者小。利久而见者急。利广而见者狭。是虽负计臣之号。开聚敛之门。而求富国。国愈贫。求富家。家愈索。不知利莫其人若也。顾自来有利权者。惟小与急狭之是喜。而不知利者。遂得窃窃焉动之。任不知利者以谋利。非惑之甚也哉。然则知利者谁乎。曰圣人也。圣人罕言利。亦惟圣人能明大利之本以利天下。而利可以不言。圣人以下。曾孟大贤。始揭微指。一则曰以义为利。一则曰仁义而已。何必曰利。明乎此而知利在天地间。原不禁正人之拟议。彼畏利而讳言者。特小儒拘滞之见。而不足以探本也。历观史籍所载。言利之最著者。为商鞅。为错。桑宏羊。是皆取利而不顾本者也。鞅与宏羊。务惨急。博小效。甚得人主意。然乱秦自鞅始。剥汉自宏羊始。错之谋强王室。其惨急同。至计及以爵为市。苟且无大害。然而淆后世之仕路者。实自错始。是三子者。未闻其利国。而并失其身。惟亡本也。管夷吾刘晏陈恕。稍近乎本。故其法世多循之。然夷吾导君奢。晏算太尽。召众忌。虽杰出异才。去道皆远。惟恕言取利太深者。不可行于朝廷。法宜上下交济。君子韪之。王安石欲师周公。自以为有本矣。法立而惊扰四方。卒无利而罢。虽后世犹有存其一二者。当时大不利于宋室。是安得谓知本乎。是故有周公太公之才孔孟之道。而后可以言利。其为利也。公而不私。优游而不迫。密而不苛。信而不渝。正而不诡。一人利之。亿兆人利之。天德王道之原。人情物理之准。胥出乎此。五行于是乎调焉。百产于是乎充焉。九式于是乎裕焉。非知本之圣人。其孰能与于斯。后之言利。视古日巧私等于袭掩也。迫促甚于弦矢也。苛争于毫厘也。渝极于朝夕也。诡过于巫史也。盖有鞅错宏羊所不料。管刘陈王所不为者。然其所获坐是反绌。琐琐焉徒从事于小且急。急且狭。而天下之大利遂空。无他。亡本即亡利也。吾故曰。千古之言利。皆不知利之人为之也。

　　务本论上下篇并叙
徐鼒

辛丑之夏。海氛犯广州。御史某请开矿助饷。议者或惜其说之不行。鼒以为国用之不足。非银少也。恃银以为用之獘也。拟上谏开矿封事。其略曰。今之筹国用者。在于重农桑而已矣。重农桑必先贵粟帛。贵粟帛必先禁淫侈。淫侈禁而后商贾之利微。商贾之利微而后耕织之人众。耕织之人众而后粟帛之所出多。粟帛之所出多而后银价贱。银价贱而后众货之源通。议者迂之。鼒惟邱甲刑书。规于叔向。井田世禄。非诸兰陵。夫束修之往来。莫亲侨肸。洙泗之绍述。莫过孟荀。而犹分茅而设蕝也如是。况鼒童土下士。而欲奋一人之舌。信天下之心。其亦傎矣。顾以人之不信吾说。而吾遂无以自信。则是暖姝濡需之学。重以突梯絜楹之情。易传曰。中心疑者其辞枝。失其守者其辞屈。鼒窃恧焉。因就前说。罄其辨。条其法。为务本论上下篇。盖以守弈者举棋之戒。且以备遒人木铎之徇焉。

　　　罄辨篇第一

或问于鼒曰。　国家二百年来。　　　列圣相承。上自河工边饷。下而民间交易。恃银为用。近岁银出外洋。公私始匮。此银少而国用绌之符也。子则谓国用之不足。非银少也。恃银以为用之獘者。何也。鼒曰。直省州县。产银者不及十之一。不产银者十之九。可农可桑之地。不啻十之九。而不可农桑者亦不及十之一。此其多少难易之数。相悬万万矣。今求利而舍多取少。弃易就难。其亦傎矣。况国帑之入。取之民也。一尺之土皆可耕。一寸之丝皆可织。取之于民。而民有以应也。银非耕之能出。织之能成者。取之于民。而民无以应也。民贱售其粟帛而易银输官。有数石之粟数捆之布不足完数两之银者。银愈贵而民愈困矣。且非独常额之银取之民也。官不足于奉私。变漕粮为勒折。费不足于批解。名火耗为加封。江以南石米折银至五六两。江以北石米折银亦四五两。弱者倾产以输赋。强者聚众以抗官。追呼鞭扑之既穷。则捏报灾荒以图缺额。催科不力之有罚。则摊移公项以济然眉。在官则十县而亏空者有九。在民则十户而抗粮者有三。于此而欲国用之不绌也得乎。然则何以知用银而有是獘也。曰。今督抚查参州县亏空之案。银款居十之九。而仓谷则闲有之。花户抗延不交之款。亦银款居十之九。而米谷则闲有之。尝见州县开仓收米。民囊米仓外。坐卧守之。米入仓则欣欣有喜色。官吏唱筹稽册籍。故延宕。惟恐米之来。不数日。亟闭仓。勒民输银。民囊米归。举家愁叹。催租吏至其家。持串怒吼。输银倍其米价之二三。向使征收本色。吾知民之输将恐后矣。何至官私交匮若此哉。有子曰。百姓足。君孰与不足。百姓不足。君孰与足。故曰。国用之不足。非银少也。恃银以为用之獘也。

　　　罄辨篇第二

问曰。今试持谷帛与人人取谷帛。又试持银与人。人则弃谷帛而取银。银之贵于谷帛明矣。子谓筹国用在于重农桑者。何也。鼒曰。人人以银为贵者。谓有银而可以得衣食也。有银而无以为衣。无以为食。银何赖焉。夫求衣于银。不如求衣于衣之为得矣。求食于银。不如求食于食之为得矣。今者南漕缺而有捐米之赏。海运之议。河南荒而有请振之奏。招商之令。向使仓有积贮。户有盖藏。何至一方偏灾。至勤　　圣天子宵旰之忧哉。万一粮艘淤浅。商船阻滞。虽银积如山。恐无济也。往者海氛犯金陵。金陵城高池深。调集之兵五六万。宜可以固民心矣。而士民出城避乱。夺门号呼。携老幼以入荒郊无人之地者。非弃安而就危也。则以城中无一月之米。人人不虑死于寇。而虑死于饿也。是时藩库存贮。暨绅商捐输之银。不下百万两。富商大贾之藏银。亦不下数百万。顾无有守银而不去者。肩负手携。自糇粮絮袄而外。亦无有持其藏镪而出者。固虑其启戎心。亦以呼吸存亡之秋。不足活人命也。然则无衣无食。虽有银亦无用之物矣。古有云。以君养民则不足。使民自养则有余。人人耕。而天下无饥者矣。人人织。而天下无寒者矣。故曰。筹国用在于重农桑也。

　　　罄辨篇第三

问曰。重农桑必先贵粟帛者。何也。鼒曰。今使人治其事而获其利。虽柅之不止也。治其事而不获其利。虽策之不前也。江苏产谷帛之地也。近者富民以田为累。贫民以耕织为拙。朴者苦之。而巧者迁焉。何也。富民以其田受制于佃户。有田之害。无田之利。贫民又累于国赋。终岁勤动。而利己者十不获五。故苏州镇江两郡。有以弃其田为幸者矣。江北则又不然。谷贱而不售。民闲积谷在仓。而无从得钱。至典鬻以完国赋。偿私逋。于是亦以弃其田为幸矣。雍正乾隆之间。松江以织布富甲他郡。后夺于苏州之布。而松民失其利。近洋布行而苏民亦失其利。盖自谷帛贱于银。而农桑之利夺矣。农桑之利夺。而耕织之人少。耕织之人少。而谷帛之所出亦少矣。今诚能　朝廷之租赋民闲之交易一出于谷帛。则农不至有余粟。女不至有余布。人人知谷帛之利。而农桑之事将不劝而自兴矣。故曰。重农桑必先贵粟帛也。

　　　罄辨篇第四

问曰。贵谷帛必先禁淫侈。何也。鼒曰。厌布而帛。厌素而华。则锦绣纂组之事兴。而纺绩之人少矣。厌棉而裘。厌常而珍。则口外元狐海龙百兽之皮。外洋羽毛大呢哈喇之属。布于中国。而棉絮丝茧之利微矣。厌寻常朴拙之物。而玩好之求。则明珠宝石。文木雕竹。皆足耗吾民衣食之资矣。粟米布帛捆载之多。不敌拳石颗珠之价。农夫蚕妇终岁之勤劬。不能比奇技淫巧一日之所得。则舍本逐末之人多。而农桑之事不讲矣。故曰。贵粟帛必先禁淫侈也。

　　　罄辨篇第五

问曰。淫侈禁而后商贾之利微。何也。鼒曰。今试适五都之市。值一二而索十者。奇技淫巧之属也。值三四而索十者。锦文珠玉也。值五六而索十者。铜锡竹木之器也。值七八而索十者。皮币酒食也。值九而索十者。粟米布帛也。缓急无用之物。其值必贵。日用必需之物。其值反平者。何哉。人人必需之物。人人知其情伪。无所容其欺诈也。故曰。淫侈禁而后商贾之利微也。

　　　罄辨篇第六

问曰。商贾之利微。而后耕织之人众。何也。鼒曰。民之所以乐商贾而不乐耕织者。耕织劳而商贾逸。耕织之所获少而商贾之所获多也。劳而获少。则人思去之。逸而获多。则人争趋之。以故今日之民。蠢愚无用之男。始归于耕。其巧而慧者弗为也。稍自给而坐食者弗为也。贫穷无告之女。始归诸织。其巧而慧者弗为也。稍自给而坐食者弗为也。十男而耕者不过三四。十女而织者不及一二。彼其所以得食与衣者。固不恃乎耕织也。诚使淫侈禁。而奇技淫巧锦绣纂组之事。有所不行。则彼之不耕而食者无可恃。不得不从事于所以得食者矣。彼之不织而衣者无可恃。不得不从事于所以得衣者矣。今天下通都大邑商贾辐辏之地。民不事耕织。而偏州下邑商贾不至之地。民多事耕织焉。亦其证也。故曰。商贾之利微。而后耕织之人众也。

　　　罄辨篇第七

问曰。耕织之人众。而后谷帛之所出多。何也。鼒曰。理固然也。一人耕十人之食。一人织十人之衣。不可得也。且耕织虽常事。然必材力聚而后事业精。斟酌乎天时之阴阳寒暖。量通乎地利之湿高卑。其事类非蠢愚无识之人所能识其微。人人治其事。则其闲聪智之人必能济乎天时地利之穷。而收倍蓰之利。周有上农之夫。汉有力田之科。殆其人欤。且以今天下言之。江以南粪田养蚕之利。淮泗之人则不知矣。楚蜀沟渠蓄泄之宜。燕齐秦晋之人则不知矣。夫北方号称地寒。然怡贤亲王水利所兴之地。岁收且数百万。此可知天下无不可农桑之地。天下即无不可教耕织之人。无旷土。无游民。孟子所云菽粟如水火者。岂虚语哉。故曰。耕织之人众。而后谷帛之所出多也。

　　　罄辨篇第八

问曰。谷帛多而后银价贱。何也。鼒曰。谷帛之少也。富商大贾。又得乘时射利。逐谷帛之短。而囤积以居奇。谷帛愈短。银价亦愈高。此展转相因之獘也。夫有银而无谷帛。而银不能代谷帛之用者。以银不可为衣。银不可为食也。有谷帛而无银。而谷帛可代银之用者。有以衣而无赖乎银。有以食而无赖乎银也。今谷帛多。而上所以使下。与下所以奉上。皆可以谷帛为用。而利权不归之于银。银乌得而不贱哉。故曰。谷帛多而后银价贱也。

　　　罄辨篇第九

问曰。银价贱而后泉货之源通。何也。鼒曰。谷贱而农病。银贵而商亦病。其始也商不病。人乐为商而有损于农。其继也商亦病。商。苦为商而又无益于农。何也。日用必需之物。以钱计值。有常价也。商人以钱易银。趸置货物。银贵而钱贱。仍其旧值。则价不雠。骤加其值。则货难售。于是贬货就价。以薄劣之物行其欺。农人以难得之钱。而受易败之货。商人又以其不售之货。坐耗其居积之银。展转牵引而泉货两滞。商民交困矣。今以谷帛代银之用。即以谷帛分银之权。银之权既轻。则银之价自贱。如是则用谷帛不用银之处。固不患银之少。且用银不用谷帛之处。亦不苦银价之昂。以谷帛为主。以银为辅。银不至于腾踊。而谷帛借以流通。吾见银之便民。而不见其病民矣。故曰。银价贱。而后泉货之源通也。

　　　条法篇第一
  </div>
  <div class="pagination">
   <a href="皇朝经世文续编_page53.html">
    上一页
   </a>
   <span>
    ...
   </span>
   <a href="皇朝经世文续编_page49.html">
    49
   </a>
   <a href="皇朝经世文续编_page50.html">
    50
   </a>
   <a href="皇朝经世文续编_page51.html">
    51
   </a>
   <a href="皇朝经世文续编_page52.html">
    52
   </a>
   <a href="皇朝经世文续编_page53.html">
    53
   </a>
   <span class="current-page">
    54
   </span>
   <a href="皇朝经世文续编_page55.html">
    55
   </a>
   <a href="皇朝经世文续编_page56.html">
    56
   </a>
   <a href="皇朝经世文续编_page57.html">
    57
   </a>
   <a href="皇朝经世文续编_page58.html">
    58
   </a>
   <a href="皇朝经世文续编_page59.html">
    59
   </a>
   <span>
    ...
   </span>
   <a href="皇朝经世文续编_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
