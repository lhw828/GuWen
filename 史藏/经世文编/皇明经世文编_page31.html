<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 31 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 31 页/共 172 页
  </h1>
  <div class="content">
   臣闻古无常丰之岁、而民不患于不给、无他、积之有豫也夫民司命者官、而恃以为命者谷、谷不积、民有衣宝玉而死者矣、故预备之计、于民最急、今江西所属预备仓谷湖口县不及一千石、彭泽县不及六百石、石城县仅二千有奇、泰和大县、亦仅八千有奇、其余积蓄俱少臣窃忧之、夫凶则散。丰则敛。官府常规散则乐。敛则怨。人情大致。诡名冒领。适长市道之奸。抵斗追还。竟谐里老之计。公催稍急。则交扇互摇。巧呈哀诉。只得停止。以致数缩于官。有出而无入。约爽于民。有借而无还。出非原泉、运非鬼神、伊阿能继、今欲公私两便。惟有常平可复而已。查得近例。一里约积谷一千五百石。江西卫所。姑未槩论。试以有司言之。六十九县。总计一万一百四十五里。谷以一里千石计之。尚该一千一十四万五千石。见在所积。十未及一。约少九百万石每谷五石。作银一两。该银一百八十万两。尽括司府库藏。不尽一十万两籴本羞涩。力难求济。是外非重罚罪囚。则勒劝大户。取彼与此仁者不为。况今法日以弊。难开劝罚之门。义日以衰。难求输助之户。若弃是不务、则今年直小荒耳、待哺嗷嗷、聚群抢谷、南康起、九江起、饶州又起、熄之复炎、痛之而无畏、万一大荒、其无尤甚者乎、是正谋国所当预处者也、宋仁宗时、尝出内库百万缗、以助籴本、今日内库、臣未敢知、若承差吏典纳银之例、又妨正体、彼善之法。冠带尚义犹可行耳。伏望　圣明轸念江西为控扼楚蜀闽　拥护金陵要地、人民凋瘵之余、垂仁加恤、特　敕该部计议奏行、布政司招纳义民官一千名、除问革官吏外、不拘本省别省客商军民舍余老疾监生、廪增附学吏典、及子孙追荣父祖、各听纳银七十两者、授正七品、五十两者、正八品西十两者、正九品、各散官、二十两者、冠带荣身、监生减十之三、廪膳减十之二、陆续填给、收完银两、分伥各县、以资籴本、各该冠带、虽不免其差役。亦用加之礼貌、毋妄黜罚、毋轻差遣、使绝輘轹、乐于顺从、其不愿冠带、愿立表义牌坊者、若出谷二百石、亦容葢竖、不限不停以补官之、臣又见凡问口外为民边远充军囚或逃而不去、或去而即逃、徒名治奸、无益事实、乞敕法司计议、除情重外、如扛帮诬告强盗人命不实、诬告十人以上、因事忿争、执操凶器、误伤傍人、势豪不纳钱粮、原情稍轻不系巨恶、参审得过之家、愿纳谷一千石。或七八百五六百石。容其自赎、免拟发遣。其诬告负累平人致死、律虽不摘、情实犹重幷窝藏强盗、资引迯走、抗拒官府不服拘捕、本罪之外、量其家道、劝谷自五百石一百石以警刁豪。俱繇抚廵参详、无容司属专滥、臣仍与廵按督并二司、专责守令、于囚犯纸米、并应追赃罚工价、逐旋存积、务取数足为期、不容分外科罚、如县一十里、则积一万石、二十里、则积二万石、籴本精选该学行简富户、量加领买上上六百石、次四百石、次三百石、又次二百石、不许市民公役冒领侵费、专廒收受、名曰常平、如秋成谷贱。六石籴入。春夏谷贵。五石四斗粜出。秋成五名籴入。春夏四石五斗粜出。每石明扣一斗以备折耗存积。俱令社长社正开报贫民。每丁止买二钱。以杜兼利。前项银两、当令前该富户给领、秋成照价籴入谷贵依前粜出。循环如常。若谷贱年分、不必发粜、仍别查弘治十四十五十六三年、放过饥民稻谷、量追一半、如借一石者、追五斗、另廒收受、审实极贫、倍加贱粜、如时一钱四斗、则与六斗、果甚孤独无归、委难自籴、方与赈济、不必追还、若得过冒领、问罪之外、每谷一石、罚谷十石、卫所常平。亦依此法。卫一万石、所二千石为则、各该掌印有司考满定殿最、军职管事、酌取去留、所贵上下相资、人法并任、同心远大之图、用复常平之政、臣再劝社民、各立义仓、与义学义塜例、置名曰阜俗三义。尽一义者。书一义之门。二义三义称是。义仓之畧、社中富民任其出谷六百石、或四百石、别处一仓、极贫利一分、次贫利一分、春借秋还。转相周助。民乐表异似亦有从若常平既复。社仓又行。则饥馑有备。而地方可保无虞。此预备至计、子民至急、而江西今日尤为急者、伏惟　圣慈留意、
　　蓝鄢捷音【讨平流寇】 
　　乃者四川大伙流贼蓝廷瑞鄢本恕等、本皆小丑、辄逞元凶、猖乱岁更二三、乌合人余十万、私造军器、而建五方旗旌、伪授职官、而铸万户府、干纪僣号、始起衅于两川、攻城杀官、遂流毒于三省、杀人难以数计、刧财无有纪极、军民妻女、为其奸掳、乡市房屋、为之烧毁、所过屠戮、厥罪贯盈、致厪　圣虑、命官兴师、该总制尚书洪锺、会臣等仰体　皇上钦恤好生之德神武不杀之心、屡给榜文招抚、有能自首及自相擒斩者免罪、讵意各贼执迷不悟、阳则节称听抚以计缓我师。阴则益肆刼杀以戕害人命。先该四川在于门枕城峡等处、后该湖广在于镇坪茅埧地方、剿杀大败、逃散不多、但以首恶未擒。遂致复聚为患。攻烧营山县治、杀死佥事王源、陆续添虏、又至万余总制咨臣整兵征剿、又咨陕西都御史蓝章、行副总兵阎纲等、统兵副使来球、监军侯原委、湖广纪功御史何棐、分守左参议方璘、分投监督都指挥李玉、樊烨、所统辰九等卫、幷永保等司汉土官兵、一路西由汉中约同陕兵、一路东由大宁、直趋通巴、俱会同四川守廵等官、至参政曹祥佥事李恕、今升按察使公勉仁、右参议钱朝凤等、督领军兵乡勇人等、屡次擒斩功级、及先后调河南都指挥徐节鲍威、统领军兵三千前来金州、恊力战守、今该监军纪功御史何棐参议方璘呈该中哨领兵都指挥李玉报称、统督永顺等汉、土官兵、于本年四月二十八日追至陕西石泉县熨斗埧地方、贼见官兵追急、及因无得抢掳。呌愿听抚。彼欲不听。但各哨官兵追赶未齐。只得用计抚。令到于四川东乡县地方金宝寺听抚。及引贼差小老人何坤等三名、并保靖宣慰彭翰、亦引小老人李万良一名、执旗吏何定马湖土舍安宇并鲜永金等亦引小老人谭文章杨相冯轸刘宗四名、俱来告抚、于本年五月初八日、蒙总制会臣给与牌榜、责限六月初八日齐到金宝寺、十二日前赴达县军门投见若有变诈违限。就不准抚。即便会兵剿杀。遵奉节次差人催促前来。及合哨湖广保保靖宣慰彭翰茅冈峝长覃良佐、四川领兵署都指挥李荫、酉阳土舍冉震等、先后各到围随、安宇何定通判第五德紧随贼后、陕西廵抚都御史蓝章亦督发副使来球监督副总兵阎纲、领兵在于延昌关守把、都指挥金冕领兵二千围随营贼到川境竹峪关等处、寇盗情形今昔同律任剿抚之职者可以为鉴自知罪恶深重贼首不宥意图随路延至交秋田野稻熟得以抢食乘隙迯走。十日不见前来。致违前限。纔于十四日方到浪洋寺、相离金宝寺尚远、又不肯来、在彼依山分营驻札。使人到哨、会说要将伊等人众拨与营山县、或临江市地方、一处安插。方去听抚。彼时明知贼计变诈。只得含糊应答。令其来哨会话。又不肯来投见勒要旗牌官员质当。方令鄢本恕先来。见过回营。然后蓝廷瑞来见。呈文仍称平司衙门字样、俱送军门看实、又在松树垭刼掳姓袁人家、将男妇二人割耳及割去脑皮、诈已显露但因围随兵众、不能脱走访得自十一日起、余党乘夜走散数多、恐被贼首脱迯、只得设计擒拏间十五日蓝廷瑞又将掳得幼女一口、诈系伊女蓝云女。送与彭世麟为妾。意要将伊和纵。彭世麟暂且收下。设计要请各贼首到哨会亲会话何定安宇令蓝廷瑞母舅族属鲜永金等、设计引诱出官、有蓝廷瑞鄢本恕、并大小贼老人总甲王金李尚銮冷玉珍王守忠陈凯李忠相潘秀山谢金舟张万友赵永清余春李彪冯宗何伯阳冯轸胡木刘俸任文辉宋金邦刘汉阳苟永清曹纪李万良陈、珊刘渭何坤等二十八人、俱于十六日齐到本哨。遂被伏兵尽皆生擒。攘闹间。余党闻知。散乱奔迯。随发官兵追杀。除射杀身死不曾割级并淹死不筭外、通计共擒斩四百四十名口颗副、夺获骡马六十七头匹、贼衣六十一件、脑包一十一个、旗五面、鎗刀一十四根把、铜锣一面、神像一尊、角带三条、道印一颗、银四十三两四钱八分、布三十疋斩获马尾七尾、砍死骡马九十余头匹、并称各贼告愿听抚、臣又差蓝廷瑞母鲜氏、母舅鲜永金、户内蓝相蓝永金姨夫吏何鸾节次入营招抚、节回听抚缘由前来、缘前项流贼日久诳猾不来迎敌惟务速迯疲我官兵追逐乘隙遂肆刼掠。已经总制会臣议行清野之法。示令居民。近者搬移入城。远者择立山寨将人口骡马粮食尽行收保。贼来则坚壁拒守。贼过则趁时耕种。贼果艰于抢食。虏骑迯过陕西彼亦如斯。因是势穷内屈。又被官兵追紧。意欲再假听抚。延缓至秋。田野稻熟。岂意官兵凑集。围随深厚。只得跟随前来。探知臣等先已分布。贼心疑惧、迟延违限、止至浪洋寺、依山分营散住、不肯前来投见、致被永顺土舍彭世麟并各哨亦各有人、何定安宇等、又令鲜永金何鸾等、在内设计、将各贼首诱出、尽数擒获、止有小老人廖麻子一名迯走、未知存亡、余党剿散、除已获外、其余钻林散迯者、又行严督各哨官兵四散分投追剿。及严令领兵等官。并各处地方守隘人员。遍搜山箐。务期尽绝。若散走十人以下者俱要生擒解审二三十人以上。执有兵器拒敌者方准首级耳功以杜妄杀总制又会臣出给告示者。发去各该州县乡村地方张挂晓谕但有迯散贼党。或三五人。或十数人。为一伙。躲在山林逃命者。许照奉　敕谕内。除首恶不宥。其胁从之人。有能自首免罪事理。俱赴所在官司自首。与免本罪。审发回籍。复业优恤。不许官兵把隘人等阻拏报功。如此则散贼可以尽灭。地方可以保安靖矣。臣等议照蓝廷瑞鄢本恕首倡为乱王金珠李尚銮冷玉珍等、同恶相济、始称顺天括地扫地三王、一十八总旗、上伪书贫王天子、后改八大老人、总管四十八营小老人、蓝廷瑞仍称总兵官、收掌万户府伪印、遇有更换老人总甲等项、印给批帖、追获见在似此罪恶贯盈、神人愤怒、是以天夺其魄即今首恶尽擒、余党剿散、军民胥悦、地方巳安、此葢仰赖　祖宗在天之灵、　皇上无疆之福、　圣谟神武、施及遐方、总制洪锺筹划周详、与镇守等官、叶心赞理、是以将士用命、成此武功、臣愚陋无能、不胜欣跃庆幸之至、除将首恶蓝廷瑞等、俱发湖川二省三司等官会问取招、通行解京、及散迯余党、追捕尽绝并将见获功次发与纪功御史等官、何棐等纪验外、缘系捷音事理谨具题知、
　　论盗内府财物不当轻贷疏【严治内侍侵盗】 
　　窃以内府严密之地、内监亲近之臣、而内库之储、付以监守、责亦专矣不谓王王巳等大肆奸贪。潜通陈俊等、恣意侵盗、夫一时侵盗如是、平时侵盗何如一起事发如是、各起事未发何如、中间隐侵、又有不可以数计者、夫当正德蛊极之时、嘉靖起而应亨嘉之会、豹房等财物、天意为中兴积也、而道路相传、多见侵没、今被该厂访出、宜示大戒、顾乃得送司礼监奏请发落、夫以近日内有犯不付有司。犹非大盗。尚为失刑。今王王巳等大盗容不付有司耶。成化间内使张来保盗昭德宫财物。奏拟处决。且累掌宫太监。亦发海宁子充军。夫昭德之财物。犹私财也。尚示大戒。况内府公家之积。内而大礼。外而大费皆于是乎出。不示大戒。诚恐江河不足以实漏巵。羣盗效尤。国计一空。其弊可胜道耶。书云君曰辟曰宥、臣曰勿辟勿宥、言不当狥君以为生杀。惟当审轻重之宜。此法官万世训也、臣等为国守法、岂容忍默以漏大奸。乞将王王巳卢能等下之有司、明正其罪、太监张得玉等、及该直守门守卫内外官军、亦各查究如律、庶羣奸屏息、积弊一清矣、
　　题私开仓廒擅收料荳侵欺钱粮事【内犯付法司】 
　　嘉靖元年十月管牛房尚膳监左少监贾全奉御王太安郭文王川、长随仲张仲堂姜辅阎川、内使任信等、侵盗喂养牛只料荳三十九石、仓官徐钧减等杖罪、具奏送审、奉　圣旨是、贾全送司礼监奏请发落。徐钧等送大理寺审了来说、钦此、看得刑部大理寺。皆古刑官。虞谓之士师。周谓之司寇。我　太祖慎重刑狱。鞫于刑部。而谳于大理寺。然后告成于　天子而听之。此成法也近者内侍有犯。多付司礼监似无刑部也今付刑部。又即付司礼监又似无大理也窃意终非　祖宗成法。伏望　圣明将贾全等仍同徐钧等送大理寺审录、然后付之司礼监、庶几成法具存、为　圣子神孙万世不易之定守、臣等不胜愿幸
　　正法守疏【法司治狱】 
　　厂卫可以察小奸而时梗大法公为刑官每力争之先朝大臣风槩如此
　　嘉靖二年该太监崔文题为分豁妄捏虗词陷害良善事、切惟　祖宗设立刑部都察院大理寺、谓之法司、凡大小罪犯、无不由之、锦衣卫谓之亲军、伺察诸奸细、镇抚司鞫讯大盗妖言、洪武二十年、我　太祖以镇抚司非法凌虐、烧其刑具、以所系囚送刑部、洪武二十六年、申明鞫刑之禁、凡罪囚俱送法司、永乐以后、任遇渐加、而职事仍旧、见之　大明会典者如此、　列圣相承、恪遵无易、正德年间、刘瑾钱宁等、相继擅权、凡意中忧恶、辄夺付镇抚、文致成狱、以遂其奸。而　祖宗之法大坏。剧盗四起巨逆继作。皆　陛下所习闻而痛恶者。天启我　皇上入正大统、拨乱世而反之正、先朝之牢奸锢弊、一举而剪除之、天下方仰中兴之治、不意忽有此未思之举、岂崔文有所肤愬或假手以济其私乎、夫法本大公、罪必居一、使宋钰所告崔文等涉虗、目有反坐之律、所告果实亦有必当之条此　祖宗成法。在　陛下亦有所不得私者。况臣等微末之臣耶。今不待法司问结、而辄付镇抚、是固臣等奉职无状。只可治臣等之罪。而未可废　祖宗之法。况今风霾雨土、赤日无光、天之示戒甚明、正上下内外省身修德之日、今此小事尚尔有拂于天、万一有大于是、将何如耶、诚恐将来之变、有不可测者、伏愿　皇上念　祖宗之法、畏上天之戒、收回成命、仍将李阳凤等付法司、从公问结、以为将来之戒、则刑罚当而天下服矣、
　　重惜事体以正　朝廷疏【逮问府官】 
　　听奸民一面诬讦之言逮问职官甚伤治体安得如贞肃公者时发昌言哉
　　近该东厂太监芮景贤、受民赵纪词、奏奉　钦依、差锦衣卫官校、拏解知府郭九皋等来京问理一事、已经科道官连日抗章紏正其失、节奉　圣旨、未赐允纳、昨者又奉　圣旨、赵纪所告系于人命重情、又赃私数多、特差官校拏解来京、待到京之日、朝廷自有处置、你每如何又这等来说、该衙门知道、钦此、据赵纪告称因定国公家奏陈土豪久隐功田、被知府郭九皋问发伊赵文子充军、仍讦愬九皋并同知张守、接受马甫广等金银、致死人命等情、臣查得定国公徐光祚于去年实有此奏、奉　钦依着抚按官会同原差科道部属官、选委公正人员、审勘明白、议处停当来说、钦此、该廵抚顺天等府地方右副都御史孟春、廵按监察御史郭同臣与监察御史樊继祖户部主事张希尹、行委知府郭九皋、同知张守、定国公奏内事情、从公查勘、续据该府勘明、申称奸民赵纪、违例投献、捏称马甫广等霸占等因、已经都御史孟春会同具题外。据今赵纪所告前事、则是摭拾原勘官员、中间似有依凭城社之迹奸弊显著、法当惩治、奈何反开告讦之门。遽兴拏官之狱。况　朝廷设官分职自有定制、臣下奉法任事。各有常守。今天下一应词讼。内则从三法司。外则从按察司及抚按衙门。　祖宗以来。守为成法。况东厂原奉　敕谕责在缉事专为京城其永平府系直隶地方。远在千里。纵干人命赃私。自属彼处抚按衙门。东厂委的不应受理。又不当辄与闻奏。赵纪纵有冤枉重情。自当赴本管上司陈诉。若有见监人犯亦合具本奏行法司。不应蓦赴东厂首告。今芮景贤昧于事体。辄受民词。既以闻之　陛下。一时未察。不宜付之所司。辄差官挍拏解。今日举措。委于事体非宜。且　陛下之言曰。待拏解到日、朝廷自有处置、臣谓　朝廷处置。亦惟有法而已。今拏解之举。已为法外之事臣未见法外行事而可以服天下者也且　朝廷行政。贵识体要。人主为治。宜揽大纲。即使郭九皋拏解到日。鞫问贪酷是实。　陛下犹不免以天子之尊下侵有司之事颇类苛察足伤大体设或赵纪所告涉虚九皋被逮而死则亏损　圣德孰任其咎今据纪一面之词。未经勘鞫。真伪不辨。而九皋先已褫夺衣冠。身就缧绁。道路兴嗟。甚非美事。风闻四方。人人解体。恐非　国家待士大夫之道也。况此事根因。原属抚按衙门。所告情词。牵连人犯颇众。徒使拏解到京。终是难与结断。万一尽属虗谬。于　朝廷所损非轻。臣愚乞　陛下俯垂明察。示人至公。无主先入之言。勿与臣下争胜。特降　明旨。将知府郭九皋提解永平府听理。将赵纪所告事情。选差刑部锦衣卫官各一员前去。会同北直隶抚按官逐一体勘待勘得郭九皋等赃私是实。人命果真。然后拏解前来。处以重典。以为天下贪酷官员之戒。实为未晚。若赵纪所告事出诬妄。则乱法之奸罪在不赦。亦乞　朝廷从重处治。用惩顽梗。如此则事理不失。法令自行。议论自息。　朝廷正而人心安矣。臣昧冒进言、无任陨越、伏惟　陛下留神省察、则天下幸甚、
　　查处皇庄田土疏【查处皇庄】 
　　节该户部题。先因给事中底蕴奏称正德年未、奸猾无籍之徒、捏称湖荡等项无人之地、投献近侍势要之官、具奏建为皇庄、临近居民、被其混赖侵占、乞行抚按等官查勘等因、已经该部议拟、题奉　钦依、转行各该抚按衙门、委官亲诣各该　皇庄处所、从公查勘、通行去后、续因传奉事理、该部执论、及看得查勘事宜、干系重大、必须另差科道部属官员、假以事权、公同查勘等因、题奉　钦依是、畿内根本重地、　祖宗朝屡有优侐禁例、近年以来、奸猾无籍之徒、妄将军民田土、指作空间、设谋投献管庄官校人等、因而乘机侵夺、藉势混赖、横征巧取、百般克害、利归羣小、怨在朝廷、以致军民失业、盗贼生发、朕在藩邸、巳知其弊、览奏深用恻然、便写敕差科道部属官各一员、前去会同廵按御史、亲诣查勘、但自正德元年以后、朦胧投献、及额外侵占的、尽行查出、各依拟给主召佃管庄人员、尽数取回、着管屯佥事兼管该征租税、照依原定则例、折收钱银、原系皇庄的、解部类进、系皇亲功臣的、赴部关领、不许自行收受亦不许佃户人等拖欠、钦此、节该部院等衙门、题奉钦依、差臣等前去查勘、臣等切照　皇庄及　皇亲、功臣各项庄田、所占各府州县地方、查得正德十一年以前、巳有三百八十余处、每处地土、动计数千百顷、中间侵占混夺之弊积袭巳非一朝、为厉之阶。实起于奸人欲尽矢见地利以媚　朝廷。其流之弊。则坏于势家尽夺产以肥私室。其在宫闱者。则中官禁卒。旁午肆出。而郡县恣其骚扰。其在勋戚者。则豪奴悍仆。肆行威断。而官府莫敢谁何。节经委官查勘。终于患害不除。葢由私人贵戚。凭借宠灵。猾少奸徒。盘据窟穴。是以积垢宿蠹。莫可爬梳。合势朋计。动行沮挠。此实累朝弊政。至于　先朝至极。畿辅军民。剥肤摧髓之害。莫有甚于此者也。兹者伏荷　皇上至仁体物轸念民穷、故因言官建议、亟蒙　俞允之音继因该部执奏、特降谆切之旨、既将管庄人员、尽数取回、复禁皇亲功臣、不许自行收受、厉阶祸本、一旦刬除、中外人心、不胜欢庆、但先经该部具题节行抚按衙门、后续因差科道等官、止令前去会同彼处廵按御史、而于廵抚衙门顾未之及、臣等愚昧、以为锄击豪强则于廵按之体为切至于捡核田土则于廵抚之职为宜。必须彼此会同。方于事体稳便且顺天等八府、虽曰近在畿甸、然地方辽阔、周延千里、故抚按付以四人分理今　皇庄并各项庄田所占之地、几遍八府、以正德十一年以前所有计之、无虑九万余顷、至于近年以来、岁增日益、踰乡跨邑、无处无之、且先年秪因一二处奏辩告争。　朝廷差官亦不过一二处踏勘。尚有经年阅月。方得事竣。今举列郡　皇庄之多。百年积习之弊。一旦付臣等清理。是宜举措之间。要必先有次第。访得各该抚按官员见今巡历各在一方、相去隔远、卒难期会、合无查照该部原议、先行抚按衙门、遵照先今节奉　钦依事理、一面委官分投亲诣各处　皇庄、逐一查出四至落、并原额顷亩数目及审有无侵占混赖等弊、开具畧节。听候臣等领　敕前去。亲诣各该地方。备出告谕。严加督责。密行体访。中间或权豪势要。沮坏行事或侵夺隐占。积久难明。或奸猾刁徒。乘机混赖、或贪官饵贿。枉法欺弊。或冗官玩法。稽于奉行。俱听臣等会按施行、应拏问者径自拏问、应参奏者指实参奏、如此先后有序、而施为不至于丛脞、轻重有体、而事理亦得于周详、尤望天语叮咛、载之　敕谕、令各该地方官员、文职自知府以下、武职自指挥以下俱听臣等委用、有公勤干济者、许臣等荐闻、阘茸废事者、许臣等劾治、庶足以振起庸常、儆饬怠傲、而事乃克济矣、
　　皇明经世文编卷之八十七终
　　皇明经世文编卷之八十八
　　华亭陈子龙卧子　宋征璧尚木　徐孚远闇公　吴培昌坦公选辑
　　巢明盛端明参阅
　　林贞肃公集三（疏　序）
　　林俊
　　疏 
　　传奉敕谕查勘畿内田地 
　　陈愚悃以附余忠疏 
　　传奉敕谕查勘畿内田地 
　　节该钦奉　敕谕顺天等八府系是畿内根本重地、朝廷累有优恤禁例、近年以来、奸猾无籍之徒、妄将军民田地指作空闲、设谋投献奏改皇庄、管庄官挍人等、因而乘机侵夺、藉势混赖、横征巧取、百般刻害以致军民失业、朕深恻然、兹特命尔与山西道监察御史樊继祖户部主事张希尹公同查勘、先行抚按衙门选委官员分投查审明白、尔等即便前去。会同各抚按官照依户部先后题准事例、亲诣各府地方、用心覆勘、凡王德元年以后、各项庄田、但有朦胧投献、及额外侵占者尽数查出、各依拟给主召佃、管庄人员、尽数取回、仍差管屯佥事兼带督理、该征租税照依原定则例、折收银钱原系皇庄者、解部类进及皇亲功臣者、解部关领、不许自行收受、亦不许佃户人等拖欠、其庄田内有成化弘治年间奸徒投献者、一体查勘、各该府州县卫所衙门官员人等、文职自知府以下、武职自指挥以下、但有事体相干者、悉听督委调用、公勤干济者、从公旌举、敢有玩法废事、及军民势豪人等、不服拘管、恃顽沮挠、或奸猾刁徒、乘机混赖、或贪官饵贿、枉法欺弊者、五品以上、并勋戚指名参奏、六品以下、径自拿问重治、中间事情、有该载不尽、有益于国家、有利于军民者、悉听会同从长议处、轻则径自施行、重则具奏定夺、尔受兹委任、须秉公持正、悉心查理、务使积弊尽革、官民两无亏损毋得狥情畏势、徒具虚文、自贻咎责、尔其慎之慎之钦此、除钦遵外、先为前事准兵科等衙门关札、该户部左侍郎秦金等题查得先为开读事、伏覩诏书内一款、京通二仓水次仓皇城各门京城九门各房仓场各皇庄、但系正德年来额外增添内臣司礼监、照洪武初年例查奏取回、钦此、又该礼科给事中底蕴奏为应诏查处皇庄事、奉　圣旨该部看了来、钦此该本部议拟题奉钦依转行各该抚按衙门选委官员查勘去后、既而兵部又称差管皇庄内臣官挍数多、移咨勘报等因到部、臣等益加骇愕、窃惟京师者天下之本。而畿甸者又京师之辅也。畿甸之民安。则天下之民举安。历观前代之主。无不以京师为重者。我　太祖高皇帝以应天等处为兴王之地。特将夏税不时全免　太宗文皇帝建都北平。恪守成宪。抚绥畿甸。安戢人民　列圣相承。益隆无替。夫何正德元年来奸猾无籍之徒、多将畿内逋逃民田、投献左右近幸之人、奏为皇庄、况管庄内臣。又凭城狐社鼠之势。而收租官校。即系设谋投献之人。出入往来、肆行无禁、千方百计、巧取横征、小民无所措手有司莫敢谁何、而　皇亲驸马功臣人等庄田、亦皆散布其间、乘机侵夺、借势混赖、往往有之、幸赖　陛下圣明入继大统、举百弊而一扫之、故有前项裁革管庄内臣之诏。有以仰见　陛下强本制末。居重驭轻之盛心矣、旬月之间乃复有此传奉。复许皇庄责令私人管理。不意　圣政维新之初。乃复有此厉民之渐。伏望　陛下垂念畿辅根本重地。将近日传奉皇庄官店事理。收回成命。又看得查勘事宜、干系重大、必须差科道部属官员、假以事权、公同查勘、庶几克济等因、题奉　圣旨是先着抚按衙门选委官员上紧分投查审明白、你每还去会同抚按官亲诣覆勘、务使积弊尽革、官民两无亏损、户部知道、钦此、钦遵等囚到部、备行前来、臣等除遵奉　敕谕、亲诣顺天等府州县、会同前巡抚顺天等府地方都察院右副都御史李昆、今接管右副都御史孟春、并巡抚保定等府地方、都察院右副都御史周季凤、前巡按直隶监察御史王琳宋金戊、今接管监察御史郭楠、选委官员分投亲诣、各该地方、拘集地邻、并该里老人等、严加查勘、去后、续据顺天等府经历司、各将委官治中等官王槐等、查勘过各该州县原额庄田、并投献侵占额外、军民地土、各顷亩数目、及取具业主。召佃人户退认供结领状缘由造册、呈缴前来臣等覆勘相同、除将成化等年奸民冯大经等投献侵占地土、随就断给原主管业、有罪人犯、案行该府提问依拟发落、未到者、照提止帚结、及将查过缘由、备造文册奏缴外、切照臣等猥以菲才、误蒙委任、奉命以来、按行八府、阅历三时、仰希　明恩、俯询民瘼、凡系成化弘治及正德年间　皇庄、及皇亲功臣庄田、但系奸民投献势要侵占者、逐一尽数查出、给主召佃、还官止帚民、一切遵照　敕旨施行、所据查勘过顺天等府地方各项庄田地土、共计二十万九百一十九顷二十八亩、退断侵占过民地、共计二万二百二十九顷二十八亩、数十年来势家豪户隐占之地。一朝始得清明数千里内小民流离困踣之苦。一旦少得苏息。闾阎之下。莫不欢忻鼓舞、歌颂太平、此实恭赖我　皇上如天之仁、好生之德、思王业之本、念小民之依、维新之政、莫有大于此者、　宗社万年之期、端在是矣、而臣等何幸得以此籍手献忠于　陛下、但臣等区区犬马之忱、尚有进于是者、不敢不极为　陛下陈之、惟　陛下俯垂听焉、臣等伏闻农桑者、天下之本。土地者。民食之源。古者四民各有常职。而农者十居八九。故衣食足而民无所困苦。故周官太宰以九职受万民而首曰三农。大司徒颁职事于邦国都鄙以登万民而一曰稼穑。自古帝王之治天下。葢莫不以土地农人为重也。三代之制。不可复已。自秦人废井田之后。田不在官而在民。是以贫富不均。谷禄不平。一时识治体者罔不兴慨。历代以还。英君贤佐。凡有志于仁民爱物者。莫不随时渐为之制。如限田之议。均田之法。口分世业之制。要皆良法美意。而一时人赖其庆至今犹可称述。洪惟我　太祖高皇帝立国之初、捡覆天下官民田土。征收税粮。具有定额。乃令山东河南地方额外荒地。任民尽力开垦。永不起科。至我　宣宗皇帝。又令北直隶地方。比照　圣祖山东河南事例。民间新开荒田。不问多寡。永不起科。至正统六年。则令北直隶开垦荒田。从轻起科。实于　祖宗之法。略有背戾。至　景皇帝寻亦追复洪武旧例。再不许额外丈量起科。至今所当遵行。所以然者。葢绿北方地土平夷广衍。中间大半泻卤瘠薄之地。葭苇沮洳之场。且地形率多漥下。一过数日之雨。即成渰没不必霖潦之久。辄有害稼之苦。祖宗　列圣。葢有见于此。所以有永不起科之例。不许额外丈量之禁。是以北方人民。虽有水潦灾伤。犹得随处耕垦。以帮助粮差。不致坐窘衣食。夫何近年以来。权幸亲昵之臣。不知民间疾苦。不知　祖宗制度。妄听奸民投献。辄自违例奏讨。将畿甸州县人民奉例开垦永业。指为无粮地土。一槩占为巳有。由是公私庄田。踰乡跨色。小民怕产。岁朘月削。至于本等原额征粮养马产塩入站之地。一例混夺。权势横行。何所控诉。产业既失。粮税犹存。徭役苦于并充。粮草困于重出。饥寒愁苦。日益无聊。展转流亡。靡所底止。以致强梁者。起而为贼盗。柔善者。转死于沟壑。畿内民情甚悉其巧黠者则或投充世家庄头家人名目。资其势以转为良善之害。或匿入海户陵户勇士挍尉等籍。脱差徭以重困敦本之人。凡所以蹙民命脉竭民膏血者。百孔千疮。不能枚举。是岂古今帝王治世之道。是岂　祖宗　列圣立国之法。臣等查得各宫庄田。　祖宗以来。未之有也。惟天顺八年以顺义县安乐里板桥村太监吉祥抄没地一处、拨为宫中庄田。其地愿额一十顷一十三亩初吉祥占过军民地二十四顷八十七亩、共三十五顷立庄、今次查勘、又占过民地四十顷、见在共七十五顷、此则宫闱庄田之始而数十年间侵占之数过于原额已十倍也举此一处。其它可知。至成化年间、惟增宝坻县王浦营庄田一处。原系会州卫草场。弘治年间、止增豊润新城雄县庄田三处。至弘治十八年十月乃　孝庙升遐之后。　先帝践祚之初。一月之间。建立　皇庄七处。曰大兴县十里铺皇庄曰大王庄皇庄、曰深沟儿皇庄、曰高密店皇庄、曰石婆营皇庄、曰六里屯皇庄、曰土城皇庄、自此之后。设立渐多。而　皇庄之名始着。其在昌平州、则有苏家口皇庄在三河县、则有白塔皇庄、在真定府宁晋县、则有铺头村皇庄、大刘村皇庄、在平隆县、则有大灰窑皇庄、在新河县、则有僊汪庄皇庄、在南宫县、则有南庄村皇庄、此皆正德元年之新设也。又东安县则有南葛里皇庄、宝坻县则有李子法皇庄、通州则有神树皇庄、武清县则有灰蜗口皇庄、王庆陀皇庄、静海县则有四当口皇庄、此皆正德二年之所设也。至正德四年、则立大兴县三里河皇庄二处、正德五年、则立六里屯皇庄一处、正德七年、则立武清县尹儿湾大直沽皇庄二处正德八年、则立昌平州楼子村皇庄、静海县卫河两岸皇庄、青县孙儿庄皇庄、保定府安州骟马庙皇庄、清苑县阎庄社皇庄、正德九年、则又立安肃县龙化社皇庄、数年之间、设立皇庄如此之伙共计占地三万七千五百九十五顷四十六亩、然　皇庄既立、则有管理之太监。有奏带之旗挍。有跟随之名下、每处动至三十四十人。其初管庄人员出入及装运租税俱是自备车辆夫马。不干有司。正德元年以来、权奸用事。朝政大坏。于是有符验之请关文之给。经过州县。有廪饩之供。有车辆之取。有夫马之索。其分外生事。巧取财物。又有言语不能尽者及抵所辖庄田处所。则不免擅作威福。肆行武断、其甚不靖者。则起葢房屋。则驾搭桥梁。则擅立关隘。则出给票帖则私刻关防凡民间撑驾舟车。放牧牛马。采捕鱼鰕螺虫半莞蒲之利。靡不括取。而相邻地土。今□庄之患虽息然宦寺勋戚之家投献侵占其风如故也则展转移筑封堆。包打界至见亩征银本土豪猾之民投为庄头拨置生事。帮助为虐。多方括克。获利不赀输宫闱者曾无十之一二、而私入囊橐者。葢不啻什八九矣。是以小民脂膏吮削无余。由是人民逃窜。而人口消耗里分减并。而粮差愈难。卒致　辇毂之下生理寡遂闾阎之间。贫苦刻骨。道路嗟怨。邑里萧条。向使此弊不革。将见数十年后。人民离散。土地日戚盗贼蠭起。奸雄借口不知朝廷何以为国。此可为太息流涕者也。兹者幸遇　皇上。天纵仁智。入继大统。曩在潜邸、已知其弊、即位之初、首下　明诏、将管庄人员、尽数革回、乃者复采大臣之议、委臣等以查勘前项地土、草莱之下、始得披云雾而覩青天、脱水火而就袵席矣、但伏读　敕旨、犹有曰系皇庄者、解部类进臣等窃有疑焉。然未经查勘之前。臣等虽知其害。而不知其创设之由。为害之实。不敢冐为　陛下言之。今以臣等前所披沥。实出见闻之真　陛下固当恻然于中。亟图所以处之矣。而况　陛下聪明广览。葢巳先得于　龙潜之日。又有不待臣等谆谆者乎。臣等窃谓普天之下莫非王土、有若曰百姓足、君孰与不足、且天子藏富于民。今四海九州岛之贡赋。山林川泽之物产。凡所以纳之司农。输之内帑。何者而非所以奉　陛下一人者乎。孟子曰、尊亲之至莫大乎以天下养、又何者而非所以奉重闱慈闱四宫者乎。　祖宗以来。宫闱一切公用。自有成规。况　九重之内锦衣玉食。何欲不遂。顾可屈　万乘之尊。下同匹夫以侵畎亩之业。辱宫壶之贵。杂于闾阎。以争升斗之利。其何以示天下训后世也哉。且自古人君。未尝有此。汉宣帝尝以池台未御幸者假与贫民汉元帝尝以公田及苑赈业贫民。未闻占民地土以为皇庄也且　皇之一字。加于　帝后之上。为至尊莫大之称今奸佞之徒。假之以侵夺民田。则名其庄曰　皇庄假之以罔求市利。则名其店曰　皇店。又其甚者假以阻坏塩法。则以所贩之塩名为　皇塩。即此三者足以传笑天下。贻讥后世。仰惟　陛下躬尧舜之资举文武之政、何不一切扫除之乎。若此三者、名迹犹存、实足以累　陛下大有为之政、甚非臣等所望于陛下者也、如蒙　圣慈俯察愚忠、深惟国本、乞　敕该部查照臣等、勘报文册、将在京附郭大兴县地方各宫庄田、原不系占夺民田、不满数十顷者、请一切改为各官亲蚕厂公桑园等项名额。　勒令有司种植桑柘以备宫中蚕事。葢古者天子亲秉耒以耕。后妃亲桑以供郊庙之服。后世汉文帝景帝皆诏皇后亲蚕以供祭服为天下先。乃者改元之春。臣等恭覩陛下躬耕籍田。既以身先天下矣。兹者恭遇　皇后殿下配德之初。正位之始。所宜躬履勤俭。以率天下而亲蚕之礼。实为我朝百年缺典诚愿　陛下大赐建兴。克配　皇祖。特　敕礼部详考礼经月令祭统祭义等篇。斟酌古今。具　皇后亲蚕仪以进。待明年季春之月。择日举行播告天下。此诚　帝王之高致后妃之盛节。闺门风化之首。而王业之根本也将见风声感动。德教流行。男劝于耕。女劝于织。海内富庶之效。不患不文帝若矣。而旷代之典。又不足以为万世之美谈也哉。其余一应庄田远在各府州县动以千百顷计者。臣愿　陛下一切弛以利民。或勒止帚户部。勒入版籍。令民照旧输纳。以为在官地土。不必更属宫闱然后　陛下明降谆切之旨。榜示中外。尽削皇庄。及各宫庄田之名。一洗　累朝之弊。永垂百代之庥。万一以为宫中常年供用不能顿缺。敢乞着为定例。令户部每岁进纳上供银两若干。分进各宫以充支用。却为光明正大。不伤大体。何必虚受庄田之名。贻小民之害。而示天下以自私自小也哉。昔贾谊劝汉文以兴起礼乐、而文帝谦让未遑、于载之下、贤者惜之、臣等仰见　陛下聪明仁圣、至性天成尧舜之事、葢所优为、此事甚顺而易。特在　陛下少留圣意转移间耳、若舍此不图臣等以为不惟不免贤者之惜。殆恐不能不贻　宗社将来无穷之忧。伏愿陛下亟召辅弼大臣、相与熟讲而力行之、臣等不胜大愿、至于　皇亲功臣　钦赏庄田。臣等复有一得之愚。又不敢不重为　陛下言之。查得洪武初年公侯驸马伯禄米皆给官田、令量原定官粮私租之数依主佃分数收取。至洪武二十五年、令公侯伯皆给禄米、论功定数、旧赐田还官。窃谓洪武初年。乃　圣祖甫定天下。千戈百战之后。海内人民。丧亡略尽。上地有余。彼时封为公侯伯者。又皆一时翊运佐命元臣。比今之戚畹恩泽封拜者。万万不同况以有余之地赐有功之臣。其在　圣祖。宜乎析土壤以施恩赉。亦无不给胡乃给禄之后而原赐田土急令还官诚以土地乃农业所资。实为国家之大本。而人君所赖以为国者也。葢古之有田禄者。各食其田之所出。以为世禄。今既官给之禄。奈何又与之田是重出则过制矣。此　圣祖之意也。然功臣之中。勋劳大者。至今仍有庄田。不过数家。查得管业巳定。侵占亦少。惟是近年以来。　皇亲侯伯凭籍宠昵。奏讨无厌。而　朝廷眷顾优隆。赐予无节。其所赐地土。多是受人投献将民间产业。夺而有之。如庆阳伯受奸民李政等投献奏讨庆都清苑清河三县地五千四百余顷、如长宁伯受奸民魏忠等投献进讨景州束光等县地一千九百余顷如指挥佥事沈传吴让受奸民冯仲名等投献进讨沧州静海县地六千五百余顷、以致被害之民、构讼经年、流离失所、甚伤　国体、大失群心今臣等仰遵　敕旨、既已退给明白、然非赖　圣明在上、地方罹害、何有穷巳、今虽亟加扶救、而伤残已多、伏望　陛下特敕该部除功臣家、外将　累朝皇亲侯伯受赐庄田、据臣等勘报文册、通融数目多寡、定为中制量给养赡、其过多者、一切裁损以还之官要使恩泽适均。将来可继。不然国家万万年无疆之绪　皇亲驸马。日见增加。彼此援例。争相希恩。必须各完其愿。虽尽割畿甸之田。有所不给。是岂可不为国家久远虑哉。惟　陛下熟计、再照臣等查勘过各项田土数目、并是退给侵牟、开豁荒咸核实之数、比与先年妄报投献奏讨原数不同。乞　敕该部查照一以新册为定、移出所给由帖执照以便征收、再照祖宗累朝尽力开垦永不起科之例、历年滋久、上下蔽于不知、是以奸民敢以投献、势家昧于奏讨、又访得山东河南等处奉例开垦之地亦多、近年以来、亦有奸猾之徒。往往投献王府。及诸势要之家。其势与畿甸之弊。大抵相合。伏候　敕旨将　皇庄及各　皇亲庄田大赐处分之后、一并出榜颁示该省地方、仍行抚按衙门一体差官查明、乞再通行天下、今后再有奸民故违旧例、将民间田产、投献王府及诸势要之家、占夺至百顷以上者、处以极刑。全家移出化外。则法重而人不敢犯。恩溥而民得安生。臣等区区忠悃言已尽矣。意巳竭矣所冀　陛下丕承　祖宗万年巩固之基、聿开中兴千载熙明之运、念京师根本之重、知小稼穑之艰、励精图治、约巳裕民、则太平之治可坐致矣、臣等冐昧进言、无任殒越、伏惟　陛下留神省览、断而行之、宗社幸甚、生民幸甚
　　陈愚悃以附余忠疏【庭杖】 
　　遗言凯直真不忘忠敬之义
　　臣待尽海滨、寻中风疾、手足不仁、口眼失位、遂就医药备后事继闻有西北之报、漕挽供亿、恐烦　圣忧、臣受知四朝、叙复起废者屡屡竟无能久于其位、以宣有微劳、　陛下新政之初、召臣衰以老矣、又无能久于其位、力乞休致、顾蒙　赐敕给役给廪、岁时存问、臣疏辞未允、强颜登受、臣今气息奄奄、安望久居人世者哉、臣自按察使乞止帚、巳无起望、附虚圹臣父墓之傍、备纳蜕焉、前项致仕　恩典。及身后葬祭、通乞停免以为存殁之安、臣又仿古人遗直遗表之义僣有献焉、夫议礼如讼见各不同。包而容之德之大也若粉墨大辩恐未足以服其心。伏读　明诏、仰见天地之大、日月之明、于斯有悔焉、存恤叙复、日候而久未闻也、昔成汤改过不吝、　陛下俪德尧舜、于汤何有哉、伏望　蚤降温旨以荅幽明、慰人望、臣又闻古者挞人于朝。与众辱之而已。非必欲坏烂其体肤而致之死也。亦非所以待士夫也。成化时臣及见廷挞三五臣。容厚绵底衣以重毡迭帊。犹床褥数月。淤血始消正德时。逆瑾用事。始启去衣之端。重非　国体所宜酿有末年谏止南巡挞死之惨。幸遇　新诏收恤士气始回。不谓又偶有此。臣又见成化弘治间诏狱诸　旨、惟叛逆妖言、强盗好生打着问喇虎杀人打着问、其余常犯送锦衣卫镇抚司问、镇抚奏送法司议罪、中间情重始有来说之　旨、部寺覆奏始有降调之　旨、今一槩打问。无复低昂。恐旧典失查非　祖宗仁厚之意即此二事。似宜循旧臣又见去岁以来旧臣谢遣殆尽、　朝着为空、伏望　圣明留念、既去者礼致、未去者慰留、与数三大臣、时加延接又有硕德重望。如罗钦顺王守仁吕袡鲁铎辈。乞引自近以裨　圣德图　圣政。臣舌梗意长、授书难尽无任悬结爱愿之至、
　　序 
　　送范应祯按察福建序 
　　送范应祯按察福建序【屯政】 
　　古者兵出于农、井田志而兵寓焉、要之七家一兵、七征始一遍藏于田亩、简于暇日、而调发于临时、故无召募之劳、无养兵之费、均以便也、汉南北军唐府兵亦仿于此我　太祖远稽近绍、屯守之兵、居然古意内地则屯八人守二人边地则屯七人、守三人、卫五千人。输钱六石。守人食月一石。以岁输充岁食二人则岁赢一万二千石也。三七则岁赢三千石也廪官之费、民赋商征、有余办矣、夫何岁久弊滋、今之兵额率耗其半。田则故存也。于是有赢丁之补种。细民之租佃。食之愈寡、粮不赢以告乏、何欤、予尝数发问而执事者不能告也。厘正之方、宜若可验者、□籍鲜存、畦畛数易故疆、今鄙漫不省识、考之甚难也、吞隐者宁死不自实。私市者物故。冐民版者岁以深。一家仰赖焉。以法复之、则私值罔偿。公租无所豁。一家之生事去矣。此一怨也。欲求其端。必开告讦之门。予尝见督屯之使。惟利得田希巳功奸军乘气势夺民产。无控愬。此一怨也。豪右私屯田连顷。亩。无敢发其奸。官治之。则构煽谤讟。此一怨也。下官承上意为出入亡可否。彼售其私我贾其责此一怨也则是亦怨。非亦怨我者。若罔安于位。况望之济哉。溧水范君应祯、洁茔慎缜有干局、其在南京户部有名、今年以员外郎擢按察佥事玺书督屯吾闽、是固所熟试而验矣、因熟试晋新衔、收有来効、孰御哉、春官陈洪载述君论屯之政曰、吾惟无适莫其间耳。职屯必利屯。若职民复利民耶。世岂有是。亦示之以狭矣。吾奚有倚哉。屯是屯可也。民是民可也。屯是而诡之民。则正而曲处之是故误而轩轾焉、除其租以上下其直。毋泛清也必额以为定。毋遥度也。必簿以为凭。毋偏任也。必师以为听毋疏核也。必差以为察。毋噪决也。必详以须之。尽兵与民均也。吾奚有倚哉。吾仁存而义施焉额幸而足耻言功不足宁任其咎直之吾不知为德。绳之吾又恶辞为怨哉。予惊喜曰、名之下无虚士哉、是可惠吾闽矣、抑宣力之任也、国家永无兵食之忧、则有兵农故事、然岂易言哉、亦经世深念也、
　　皇明经世文编卷之八十八终
　　皇明经世文编卷之八十九
　　华亭陈子龙卧子　宋征璧尚木　徐孚远闇公　彭宾燕又选辑
　　吴祖培佩远参阅
　　屠康僖公集（疏　记）
　　屠勋
　　疏 
　　为应制陈言疏 
　　厘正祀典疏
　　为应制陈言疏【刑政】 
　　兹者天道亢旱、人民失业特降敕谕文武羣臣、共加修省、且令条奏军民利病时政得失以闻、臣伏读　圣谕、有以知　皇上敬天恤民之心、修德勤政之实直欲究循而行之、非徒姑应故事而巳、臣备员法曹谨以刑政一二有当举革者、肤见条陈、伏惟　圣明采择、
　　计开
　　一乞恩例以清刑狱。照得在京法司见监问囚犯、每遇天道暄热、　皇上悯念罹狱之苦、特降纶音、笞罪无干证者释放、徒流以下减等发落、例该枷号者具奏都免枷号、死罪情可矜疑者、多至宥死充军、恩至渥也、然而南京系　祖宗根本之地、彼处法司监问囚犯、常满千数、臣尝谬司审录、颇知一二每遇暄热或不蒙此恩例、再照天下司府州县卫所监问囚犯、先年奏准、五年一次、差官审录、以为常例、弘治四年例该差官、止于南北直隶奏差刑部郎中二员其余浙江等处十三布政司、行令巡抚巡按等官审录、缘各官巡治地方、事务繁冗偏州僻县、岂能一一遍历、有司惮于申请、往往预先捶楚至死。以为巳便者。不能无之。以故矜疑重犯。奏请处置者。十常二三耳。阴阳失和亦未必不由此。伏望　圣明一视同仁、凡遇暄热。两京法司见监囚犯、俱乞恩例一体溥施、仍乞敕刑部查照先年差官审录事例、照旧选差明慎官员。分投审录。惟复将灾伤去处。不必差官。行移巡抚巡按等官审录。其各官务要上体　圣心。下全民命期无冤滞。徒流以下、就更减等发落。死罪情可矜疑并应合辩理者、一一具由星驰奏闻区处。如此庶几刑狱以清。而　天意可回矣、
　　一参情法。以公比附。葢律之所载有限。人之所犯无穷。故罪无正律、则以上下刑而比附其罪。即吕刑所谓上下比罪者也。近年以来、在外问刑衙门、多有不究情实、比附过当、宁失出无失入此祥刑之本也出入之失全在拟议比附间耳诚如　圣谕中所谓议拟比附、不合律条、姑以一二言之、且如奸义子妻、先年比依奸缌麻以上亲之妻、止该杖一百、徒三年、以其终与亲子有间也、今则往往比依奸子之妇处斩、则与奸亲子妻无异、若奸义子妻可斩。则奸亲子妻者、更将何法以治之。此其不合律条之大者也。又如官吏给由律称若公私过名、隐漏不报者、以所隐之罪坐之。止坐其罪、不该罢职役不叙。以其无他规避故也。若有增减月日、更易地方、改换出身蔽匿过名者、并杖一百、罢职役不叙。以其有所规避故也。今则有犯隐漏不报者、亦或坐以蔽匿过名、有误犯增减年月者、亦或比依增减月日俱罢职役不叙。此其不合律条之小者也。殊不知情有故误。法有轻重。苟不究其律章之全意。而偶因一事。彷佛一句而摘用之。而比拟之所谓毫厘之差、千里之谬者矣。乞敕刑部通行两京内外问刑衙门。今后遇有人犯罪无正律、应该比附者、务要斟酌情罪相当。必使罪合律条。方纔奏请定夺。至于比拟死罪之际、尤不可不慎、而摘引律文。亦要详究律意所在。不可妄自摘拟比附。庶几刑不枉滥。而和气可召矣。
　　律之所以宜人全以例也例宜少不宜多有必不得巳者以例附之例多则弊生而设律之本失矣一慎立法。以革繁例。葢律乃万世之程、例乃一时之变、以例附律、如运炭运灰、做工等项、此例之不可无者也。然情重法轻。则又不可无充军枷号等例、以附律之不及。近年以来、言例者多有一事、而二三其例者。轻重之间、各有一例、事体不一。人难遵守。故有枷号而不充军者、有充军而不枷号者、有枷号而又充军者、有枷号无月日、而充军无地方者、有行于京、而不行于外者、如三五成羣、白昼抢夺人财物、包、揽钱粮、坑陷纳户、打搅仓场、畧诱子女、边军逃回、不首假印批回、为从私宰耕牛、开场赌博伪造银知情行用寄藏盗赃接买头畜、纵容卖奸、开印子铺等项名色其例至为繁琐、中间亦有不论其情之轻重、犯之次数、赃之多少、而概施之者。或枷号三个月、或发遣极边卫分充军、甚非　圣明钦恤之意、且人之所犯、莫重于死、而枷号充军次之。葢邻于死者也。岂可不分别而差等之乎。乞敕刑部会同都察院备查见行事例除常例外其前项充军枷号等例、务须斟酌其首从之轻重。所犯之数次。得赃之多少。议处停当、何者当存存之。何者当革、革之。何者未备增损之。何者例该不分亲属。何者例该亲属殊科。必使情法相当、允协于中、明白开款、具奏定夺、通行问刑衙门遵守、其余繁琐难行者、并宜革去、
　　一遵律令。以止深刻。文武官吏、除受赃枉法满贯充军、并不枉法求索等项为民外、如听许财物、律称凡官吏听许财物、虽未接受、事若枉者、准枉法论、事不枉者、准不枉法论、谓之准者、但准其罪。不在除名剌字之例。今在外问刑衙门、遇有此等人犯、都拟以行止有亏、发遣为民、是与巳行接受者无异。虽以禁贪。律果如是乎、又如监临官因公殴人致死、律该杖一百、徒三年、追埋葬银十两、初无罢职之条。今则往往拟照酷刑事例为民。又军职有犯、亦照民职酷刑革职、是皆不究律意。而以苛刻为能也。又如武职犯该枉法监守盗。常人盗至斩绞罪名者、例该立功等项满日带俸差操、至于不满贯、并求索等项、满贯至减等杖一百、徒三年者、方纔革去管事、带俸差操、其余俱各照旧管事、其犯该奸所部妻女、宿娼挟妓饮酒、例该为民、调卫带俸差操外、其犯指奸、一切勿论、系先年尚书王槩拟奏事例、经久可行、今则受赃、又有不满贯而带俸差操之例、犯该指奸、而又有送兵部收查发落者、两京间断、往往不一、乞敕刑部通行两京内外问刑衙门、今后遇有前项、听许因公殴人至死囚犯、务要依律拟断不许引用行止有亏、酷刑等项名色发落、武职犯该前项罪名者、俱照王槩奏行事例其间果有情重法轻。法重情轻者当原其情而量减之若情重法轻者不必又以情增罪也要行比照重例者。临时明白。拟奏定夺。至于充军降级等项、具有见行条例、中间果有不常者、亦听法司查拟奏闻、裁处、
　　一平纸价。以便囚犯。照得两法司日逐问理囚犯、不分官吏军民人等、除死罪窃盗逃军等项不纳外、其余不论罪之轻重、与夫供明俱纳纸一分、以待各衙门支用、先年奏准事例、定有常价、官纸一分、该银三钱五分、告纸一分、该银一钱八分、民纸一分、该银一钱五分、奈何有等射利之徒、通同店家、欺凌囚犯、百般强揽、承送吏典、巧立直柜、看验名色、多方索取、遂至官纸一分、使银八九钱、告纸民纸一分、不下五六钱、官府止得常数、囚犯被其掯勒、致使贫囚买纳不前、或发该兵马司监追或送该管衙门拘办、因而淹禁致死者、亦或有之。事情虽小。为害非细。乞敕法司、凡遇问过囚犯、追纳纸札、照依前项定价事例、收受囚人、银钱在库封贮、按季委官查盘、见数转发顺天府、行拘铺户两平收买纸札、送回各该衙门支用、其犯该供明者。合无免其纳纸。如此则奸弊可除。而囚犯便益矣、
　　一起老成以备委任。窃见致仕刑曹尚书何乔新、学识优长、刑名练达、廉慎有为可属大事、致仕南京国子监祭酒谢铎、立心高古、问学渊深、气节行义、可励风俗、乞敕吏部博询众论、如果二人才干行实可取。不宜在闲、即便召起、随宜任用、必能裨益国家、
　　一广恩泽。以济灾伤。窃见浙江山东河南三省所属地方、直隶苏松常镇四府、顺天真定保定河间顺德大名广平等府、水旱相仍、人民饥馑、疲惫巳极、科徭不巳、荡析流离、在在有之、诚恐盗贼因而蜂起。所关甚大。宜行巡抚等官、加意抚恤、设法堤防、伏望　圣慈悯念灾伤、特降敕各该巡抚等官、务要念此人民流离颠沛之际、作急用意抚安、所有夏秋税粮塩钞等件、合行宽免分数、内外衙门、物料夫役、一应不急之务、合暂停止。里河马快船只、禁索人夫、各处岁办、进造对象、奏行减罢、所在军士月粮、宜以时关给。倍加存恤。操练军马、慎守城池、凡救荒赈济、安民方略、宜亟便宜区处、以和人心。保地方为务。葢事贵见于未然。不可不有以抚恤而预防之也。
　　一禁奢靡。以厚风俗。葢财者民之命、生齿日繁、则财用日耗、以日耗之财、而供日繁之众、财安得不竭、财既竭矣、民必贫困、又何暇于治礼义而欲不为奸盗者几希、今两京风俗豪富之家、往往竞为奢侈、侈则名贫奢则逼僣不能禁其奢侈当以法正其僣耳服餙器用、僣踰礼制浮靡浪费、罔有纪极、凡遇婚丧等项必极观美、修斋设醮、街连巷接、甚非美事、先年累有禁例、日久玩视、恬不知惧、然京师四方之本也京师如此。四方可知。故以苏湖一带地方言之、巨室大族、争相効尤、有嫁一女、举一丧、而田产为之荡尽者、推之其余、无不过侈、风俗靡靡、大为可虑、乞敕都察院申明旧例、备榜禁约、仍行南京都察院并各处巡按御史一带禁革、两京者听巡视官挍五城兵马司缉访、在外者听巡按御史司府官员究治、敢有服舍踰式、器用违禁、及婚丧等项不依制度、越礼犯分、务极奢侈者、问发如律、照例发落、庶几人知警惧、财用可节、而风俗以厚矣、
　　一严启闭。以蓄水利。窃见沽头上中下三闸、隶沛县地方、最水势易涸之处、名曰金沟浅、先年曾设主事管理、人颇称便、既而革去、今往来豪势之人、因无管摄、启闭不时、商民船只、动候月余、不得经行、阻塞河路、莫此为甚、奸弊百端、不可枚举、虽有管河郎中、又在别处住坐、禁令不闻、人无忌惮、况此地旧有公廨、不须修葺、乞敕工部、行移管河郎中、常时在彼住坐遇有粮运盛行之时、往来闸河一带、严立启闭之法禁革奸弊、庶军民两便而河道通利矣、
　　一专委任。以督海塘。葢海塘为浙西之患、其来尚矣、迹其所由。非惟委任之不得人。抑亦督理之无其法。以故随修随坏、木石等料、每岁浩费数万、皆民膏血、而多被包揽之徒、预领官价、通同管理官员、百般侵盗、为害不可胜言、是修一海塘。而生二三海塘也。今岁运石、明岁运石、人无休息。今年修理、明年修理、迄无成功。安得有如尚书周忱者、而为之经理乎、虽有水利佥事、而地方广阔、不能专理、乞敕工部从长计议、念地方工力艰苦、海涛汹害不测、转行浙江布按二司、分巡分守官员、公同查验、见收木石等料、若干、未收若干、计其修理、大槩应该存积若干、如其物料、巳敷、不必再行派扰。以苏民困。若是有名无实。务要追究物料下落。以备在官之数。坐委廉干官员、遇有损坏、实时修理。务为经久之谋勿事目前之计。备造旧管、收除实在文册存照、更替之日、执此查盘、以杜侵盗之弊、年终造册缴部、以凭稽考劝惩、如此则官肯効能、财不妄费而地方永赖矣、
　　厘正祀典疏【郊祀籍田幸学】 
　　臣猥以凡庸叨司风纪、兹当　皇上继体改元之初、正祈天永命之日、百度维新、万化攸始、首卜郊祀籍田幸学三者、夫郊祀所以敬天尊　祖、祀典之载于经者、自虞舜肆类上帝、禋六宗、望山川、徧羣神、为受命而告也、虞书而下、莫详于周礼礼记思文之诗、郊祀后稷以配天、我将之诗、则宗祀文王以配上帝、葢以万物本乎天、人生本乎祖、此郊祀而配祖者、大报本反始之道也。至于以时以乐、以牲以器之类、各有其义、降及秦汉唐宋。或郊或不郊、或合或不合、或祀白帝、或祀黑帝、其祀不同。或三岁一郊、或过期不郊、其制不一。甚者或以求仙而行、或以祈嗣而行、皆出千道家者流、怪诞不经渎乱非礼。无复古人报本反始之意矣。殊不知天即帝也、帝即天也、以其形体而言、故谓之天。以其主宰而言。故谓之帝。其实非有二也。安得有如异端、所谓天皇太乙之号者哉、我　圣祖龙兴。定为天地合祀之礼。　列圣相承、以　太祖太宗配享、一用古礼参之周制、分命羣臣各献二十四坛、共仪文制度、至精至备、三代而下祀典之正。未有如我朝者、究其所以宥密缉熙顾諟祗肃、此则历代敬天法祖之大略也。籍田者所以重农厚俗。考之月令、孟春之月、天子乃以元日祈谷于上帝、乃择元辰、天子亲载耒耜、措之于参保介之御、间帅三公九卿、诸侯大夫、躬耕帝籍、天子三推、三公五推、卿诸侯九推、又曰王命布农事、命田舍东郊、皆修封疆、葢天子籍田千亩、收其谷为祭祀之粢盛、而必躬为之者。以为天下之农民帅先尔。天子既身为之帅先、又必命田畯之官、以督其耕、其重农事如此、舜命官曰食哉惟时播百谷、成王戒农官曰、敬尔在公、王厘尔成其见于诗、有若七月皆言农桑之候。其见于书、有若无逸、具言稼穑之艰、厥后汉之文帝、诏耕籍田、以给宗庙粢盛、又亲率羣臣农以劝之、赐民田租之半、景帝亲耕后亲桑、以奉宗庙粢盛祭服、为天下先、自周以迄唐宋、莫不以此为务、然躬耕籍田者。必祀先农我朝　列圣躬祀先农、亲行籍田、礼如古制具有成法、诚以民惟邦本本固邦宁、民之所恃以生者食。食之所赖以足者农耳。幸学者所以崇儒重道、天生孔子、实万代帝王之师、文王世子、天子视学、大昕鼓征、所以警众也、众至然后天子至、乃命有司行事、兴秩节、祭先圣先师、葢学挍礼义之所在、圣贤道德之所宗、万乘所以亲临之者、虽曰以聚贤敛才。而实以崇儒重道也。汉明帝初建三雍、亲行其礼、备法物之驾、盛清道之仪、尊养老更、飨射礼、唐高宗幸国子学、亲临释奠、大宗召纯儒耆德、以为学官、数临幸、观释奠命祭酒博士讲经赐帛、增广学舍、宋太祖太宗、数幸国子监、诏讲易卦、尧典、说命、哲宗诣文宣殿行释奠礼、命祭酒豊稷讲尚书无逸、之数君者、虽非三代庠序学校之比。而其所以敬仰休风。循古良规者。殆亦可取。我　圣祖首建太学。车驾亲临、　列圣相承、率循是道、所以勉励师生者、谆切详备、语以圣人为学之道、期以帝王作人之功、具载　御制五伦等书、贻厥孙谋、以燕翼子、正在　陛下今日之举耳。之三事者。其礼相因。其事至重。不考古。无以证于今。不质问。无以探其本。伏望　皇上念兹三事之大、不徒循故事之美观。必求行三事之实意。特敕馆阁儒臣。经筵侍从讲求郊禘配享之礼、思文我将之诗、法三代以上所行之善、监秦汉以下所行之失、然仪文不备。无以合古。诚敬不足。无以格天。必真知上帝之享、享于克诚、黍稷之馨。不如明德。必仁必孝、善继善述、则一陟一降、在帝左右、而感通之玅、上帝居歆、亿万年之丕基、兆于此矣、所以籍田者、必求古人分井经界之法、豳风七月之诗、周公无逸之篇、我　列圣重农之训、必崇节俭。以为裕财之本。必薄税敛。以为足食之原。禁游惰。则为之者众。省力役。则不夺其时。正经界。不为外戚之所占。均田里。不为豪户之所侵。贵五谷、贱金玉、务农桑、益种树、如此而帅先天下、宣其德意。作其农功。劝相有方。贪暴不作。则仁心仁闻。天下被其泽。而劝农之政行矣。所以幸学者、必尊德乐道、以正天下之人心。亲贤纳谏。以厚天下之风俗。师严道尊。如学记之所存。敬怠吉凶。如丹书之所戒。如此而帅先学挍。则人伦明、教化兴、风俗丕变、人才汇兴矣切见先儒真德秀大德衍义一编、具载修齐治平之道依经据史、引物连类、言天必有征于人、语事而不遗于理、善恶必录纲目详明、诚君天下者之律令格例也、　陛下于经筵讲论书史之中、常以此书进讲、仍以别册置之便殿以备清燕之览、则所以事天重农崇学、以隆　圣治之礼、举不出于此矣
　　记
　　重修海塘记 
　　重建陡门桥记 
　　重修海塘记【海塩海塘】 
　　东南惟海事为重、海塩海塘之设、所以御潮汐之往来、捍波涛之啮蚀、斯塘一圯、民为垫溺、所系甚大也、海塘旧名太平塘、在县东一里、今仅半里、洪武年间潮汐泛圯故岸、朝家屡命臣工、修筑石塘计二千三百七十丈余、永乐三年、仍为风潮圯毁、命通政等官按治动调苏松等九府修筑坚完、岁久复颓、宣德年间巡抚侍郎郎周忱命工增培土石。其患稍息。正统九年秋潮大作。圯甚、乃于里岸、重筑新塘、景泰五年因旧址广狭、鸠工役夫、撤旧更新、外砌大石。内实瓦砾其工为省。建立真武龙王祠于塘上、成化八年风潮大作、所筑石塘、悉皆倾圯、二祠亦不存、数年之功为之埽地、相视修理、仍用旧石迭砌、粗完而已、至成化十三四年、风潮连作、塘复倾圯、时有提刑副使杨瑄者、修筑照鄞县荆公塘式帮材竖砌、筑不在外之坚而在内填使实内实可以耐冲内用碎石土瓦填实颇能杀势。岁久风潮塘之存者、十无一三、弘治年间、予为大理少卿、不忍民之垫溺、官之匪人、事之无法为费不赀、出民膏血、顾不逞之徒、揽替误事、前疏中已见此语今年运石、明年运石、人无休息、今日修塘、明日修塘、迄无成功、是修一海塘而二三海塘也上疏极言海塘之弊　孝宗皇帝可之、特下工部议行修筑、募工督理下施木桩。上加巨石。纵横交迭。内外收缩。厚筑土防。通计重筑、塘南自蓝田塘北至丫塘、以丈计者、凡九百余、居民可赖矣、　朝廷注意东南水利、简任河东韩君士贤通判吾郡、专司水利、而海塘其大患也韩君殚厥心力、讲求沿海利病询察旧制得失、上考数千年海塘冲突之所、下究数百里海塘建置之形、历历如指诸掌、躬循周览、说者谓惟所修卧羊坡者为得法即鄞县荆公塘之制也、阅三十年而始冲圯视诸作为坚久。后有为迭砌者、举不能及、周悉处置、大率一如荆公塘之式、因海之势。顺地之宜。经始于正德八年癸酉、落成于九年甲戍、不阅朞而工讫赞之者今海塩令朱君寔昌也、为费四千有奇、石六万四千、椿木二万六千、石匠一万二千、夫三万九百视昔之费、十省八九。自教场塘迤里而周、一百四十丈、翁家塘土塘、皆六百五十丈、丫塘二千三百余丈澉浦塘一千三百余丈、他如龙王塘、谈家塘、又数千丈、塘高二丈八尺、迭石一十八层、视昔之工、十加六七无侈观、无浪费、民不告劳、财止帚实用、厥功既成、海为安流矣、
　　重建陡门桥记【桥梁】 
　　嘉兴郡当水陆之冲、一水奔驶、而西汇于崇德界者、曰西运河去北折迤而东以达吴江者、曰北运河。邑秀水所治也、闻隋大业间、辟自京口、疏至余杭、白乐天所谓平河七百里、沃野两三州者可征。我朝因之以通漕运、厥利博哉、平陆沿堤北下、支分派别、或汇霅川、或过语溪、或入震泽、大则舆梁。小则徒杠。在在攸济。去城西南若干许、有镇曰陡门、士民环居、面运河、临右道、傍有一川北注、界绝通途、宋泰定间作桥其上。以通往来。岁金朽泐、行人苦之、宣城刘君景丞邑、曰吾职在水利、可使此桥终于不治乎、无谓小事孔明相蜀而桥梁道路靡不修治君子以为几于先王之政止帚告邑长周君懋文、周君乃布令曰、义本人情。愿施者听于是耆民义士、相率乐从、各出私箧、榷材鸠工、悉复桥之旧、而石坚工良、规制益辟、经始于正德某年月日、而某月日落其成功、不役民财、匪公帑而乐施者争先恐后、猗然而桥成、行旅往来、居然不知、众感跃称颂因书其绩、请予记之
　　皇明经世文编卷之八十九终
　　皇明经世文编卷之九十
　　华亭陈子龙卧子　宋征璧尚木　徐孚远闇公　盛翼进邻汝选辑
　　郑重光古愚参阅
　　李□□奏疏（疏）　董□□奏疏（论 ） 
　　李□□奏疏（疏） 
　　李杰
　　疏
　　论西北备边事宜三 
　　论西北备边事宜三【西北边备】 
　　臣窃惟四夷之中、北虏最强、衣皮毛、食肉酪、以射猎为生、以蓄牧为业、无城郭之居、逐水草而止、鸟迁乌举、难得而制比岁以来、虏骑猖獗、西北之民、近边者苦于驱掠、内郡者疲于转输、用师累年、未见其效、千里骚然、上劳　宸虑、臣尝深思之矣、西北二边、境土辽远、虏一鸣鞭、即抵城下、欲战则势力不敌、欲守则刍粮罕继、且其来如焱风、去如收电、我方出兵策应、彼巳虏获而归、况将帅无专制之权、赏罚非功罪之当、号令不出于一、进退不乘其机、北虏之患、何时弭乎、臣谨条陈当今备边之尤切者六事、
　　一曰守要害、尝按汉元朔中、取河南内地、因河为固、唐张仁愿筑受降三城。渡河而军。虽有寇盗。关陇不摇。今也受降既废内地亦虗。自撤藩篱。任虏出入。由是延绥以至宁夏。千余里之间。无非受敌之处。虽曰屯戌相望。然彼聚而攻。我散而守。欲以制虏。不亦难乎。如臣愚计。纵未能北循受降。据虏心腹。亦须乘虏空虗。遣兵搜刮。按汉遗矢见。阻河而守。虽极劳费于一时。终获安宁于悠久。议者必曰自宋以来。兹地久旷。悬隔内郡。应援实难。汉唐兵力真非后世可及然元朔之前此地不旷乎何以能立郡也汉唐以来。不皆守此乎。何以不陷于虏也。此诚要害之地。其可失乎。　二曰足粮饷、夫千里馈粮、士有饥色、故晁错论备之策、曰先必积谷、充国建破虏之议、必先务屯田、今河南内地。土皆肥饶。种宜五谷。使要害既得。城堡完固。分兵屯田。且耕且守。复募民之愿徙者。与发谪之当徙者。以充实之。蠲其徭役。俾之开垦。既无戎马蹂践之虞必有稼穑收成之利。不数年后。积谷既多。兵食既足则可以省列郡之转输。苏边氓之困矣　三曰用土兵、何则、穷边之地。其民习兵。幼识战阵。知虏情状。骑射驰突。与虏争长必也捐重赏以招之。设勋格以劝之。类其部伍。而不违乎俗。即其豪杰。而使为之帅。授之田宅以安其居。虏入而能得其首级者厚赐之。虏退而能止其所掠者即予之。如是则人内顾家业。如报私雠。外利赏给勇于公战。其与调遣之兵。闻鼓角之音。则悲痛伤心。望毡裘之羣。则振掉丧胆者。功相万万也。　四曰择将帅、兵法曰将不知兵、以其卒予敌也、君不择将、以其国予敌也、故勋贵可将则将之。不以戚而嫌。行伍可将则将之。不以疏而弃。又必委之以专制之柄。勿夺以监临之权。平居则使之得以恩信养其心。临陈则使之得以诛戮严其令。如是则士卒之于将帅。感恩畏威。虽驱之蹈汤赴火可也。何有于败衄哉。　五曰明赏罚、赏劝有功、罚威不廸、驭将之道诚无越此、然上功之际。有杀被掠之人以冐赏者。如此而罚弗及战鬪之际。有能奋挺前进以陨生者。如此而赏弗及。是宜申敕宪臣。核实赏罚。其虏入之时。某所守将某出兵与战、捕虏斩首若干。具以闻而赏加焉。赏一人而千万人劝矣。某地守将某关壁不救。被掳生口若干。具以闻而罚加焉。罚一人而千万人惧矣。赏罚既明。其有不思自励者乎。　六曰修武备、臣闻天下虽安、忘战必危、故立国者不以夷狄之盛衰为忧喜、而惟以武备之修废为安危。今天下全盛。北无耶律之强。西无元昊之黠。然而二边之兵。仅仅自守。以言乎将。有鸣剑抵掌之风乎。以言乎士。有投石超距之气乎。或虏骑稍多辄张皇贼势。飞书告急。朝廷必为之命将出师以援之。至于京军之出。又有不可言者。名虽溢于尺籍。身半役于私门。或未知坐作击剌之方。或未闲弓矢鞍马之习。简阅惟视其年貌。勇怯不问其才能。将非素练之兵。兵非旧属之将。猝以临敌。能无虑乎。诗云迨天之未阴雨、彻彼弃土、绸缪牗户臣请当此丑虏未甚盛时、外而各边、命重将一人、俾专守一面、乃选文臣之有谋畧者。参其军士、恒使利器械。明纪律。远斥堠。养威力。寇至则张声势以遏之。寇去则据险隘以邀之责以分地。不得逓相推倚。如此则势专志一。边备修矣。内而京卫。精选其骁勇者十五六万。万人为一营。各举将畧之优者一人统之。时其训练。不令骄惰。持其资装。常备征讨。或虏骑充斥。边兵不支。则令其人率所素统以临之。如此则兵识将意。将识士情。是惟不战。战无不克矣。夫内外之武备既修、中国之形势自壮、设丑虏稔恶不悛、则奉天讨罪、虽深入其地、击荡其巢穴可也、夫何区区边境之足虑哉、
　　董□□奏疏（论 ） 
　　董越
　　论 
　　论西北备边事宜一
　　论西北备边事宜一【西北边备】 
　　曩时各边诸将。多　祖宗勋阀旧臣。其遇敌决机。临危致胜。皆常亲经指授。而身为夷狄所知。及所敬惮。况其在边日久。威信素孚。人乐为用。今父死子继。惟膏梁是习。而韬畧罕闻。声色是娱。而军士罔恤。夷狄启衅。此其一也。曩时王师薄伐。虽六军貔虎之士。无不在行。然未尝不参用土著。葢其人生长边郡。习闻战鬬。山川险易。皆其所知。夷狄强弱。皆其所料。今番直之兵。南人过半。性多软怯。体不耐寒。视风沙刮面鼙鼓震天。不免丧气。一与战鬬。辄为所轻。夷狄启衅。此其二也。　祖宗以来。凡出师馈饷。虽飞挽居多。然屯种之利。亦所不废。且以一卒之食。日费一升。一马之刍。日兼数束。旷日持久。其费无穷。陆辇车挽。其数有限。以有限之资。而给无穷之费。虽有知数。莫能当之。今屯兵一切不用。而惟辇漕是资。一或不继。则人马俱困。夷狄启衅此其三也。　祖宗以来、凡命将出师。未尝不先之以信赏必罚。其于功过。或宥或罚。务俾适中若　圣祖之待永成侯薛显　太宗之不赦奉天征讨有罪官是巳。今军中罚则太果。赏则欠明况论功之人。多狥偏弊。亲冐矢石者。或不沾寸赏。托名行伍者。或皆得全功。遂使六军之士。嚣嚣怨嗟。遇敌之来。不肯戮力。夷狄启衅。此其四也。其余事势。或纵于偷安。或胶于一定。或疏于控制。或隐于上闻。皆非祖宗以来所以制治御戎之道。故臣敢昧死、条其事以闻、
　　其一曰择名将、臣闻克敌之要。要乎将得其人。驭将之方。在乎操得其要。葢将之得人。在乎储养。将之制驭。在乎黜陟。方叔有元老之称武贤有虎臣之目国不无战克之将也今边陲名将。可数不踰二三。偏裨麾下。势或有之而名位不着一有缓急将焉赖之。臣愚以为趁今无事之时。正当饬励在　廷诸将。及访求各处有智勇韬畧者聚之京师属之各营。委之以事以观其智。试之以战以观其勇。假之以权以养其威。示之以褒以作其气。其见在各边偏裨以下。曾着劳绩者。待之以不次。必使如古名将之流。充满中外。则国势自尊。国威自立。虽有寇至。不患无备矣。如汉得一李广屯兵北边而匈奴为之畏却。宋得一韩琦镇定州。范仲淹在环庆而西贼为之破胆。用人以望。此其验欤。　其二曰增土兵、臣闻兵不贵多而贵精、又曰古者战其地用其人、葢兵既精则一可当百。而不费财用。其人则皆思顾家而肯戮力。今二边之兵。多出调遣。其间南士骁勇之最者。仅足以当北士之中。老弱者又不必言也。何者。南北风气既殊。人之勇怯自异。尝闻之西征战士有云。往年满贼背叛。　朝廷命将出师讨之。当其负固不服。数挑不战之时。其间土兵恨不得一飞往。及目覩烽火。耳闻炮声父子兄弟。即私相庆幸。以为可以获利。可以立功其余诸将骁勇者或乐偕行。老弱者皆恐出战。比至元恶成擒。丑虏就缚。大率皆出其向导。计划效用之功。臣切料今之二边。事势大率类此且河套之地。方数千里。沙深水少。欲直捣深入。其势甚难。前后经制之人。但于东西中三路。各设屯堡。一遇剽掠。即分投截杀静以待动。于法亦宜。但恐势分。难于制御。臣又闻近年各堡官军。一遇虏来。即坚闭不出。俟其将去。然后追之。名为截杀。实类送行。无他。凡以畏怯故耳臣愚以为除见在土兵之外。更宜多方设法招诱。择其勇悍者。隆以优养。凡战而有获悉归之。功成则一体受赏。愿归则纵而不禁。如此则兵必得精。而财不虚费。不患无可用矣。宋臣韩琦尝言京师所以苦兵脆弱。贼尝轻之。乞增土兵利其善战元昊以此遂不敢近边。用兵以募。此其验欤　其三曰广屯戌、臣闻千里裹粮、士有饥色、师旅未出、馈饷居先、今二边连年用兵、百姓困于馈运、四方苦于预征、虽曰成大事者不计小费、图永逸者不惜暂劳、然能宽一分、则民亦受一分之益臣请以往事言之、汉时西羗先零屡为边患。宣帝命赵充国将兵击之。帝问充国用兵几何。充国曰兵难遥度。愿至金城图上方畧。比上留屯之议。廷臣皆以为不复。后卒以此而坐困西羗。然今河套可耕之地。巳尽为虏之畜牧。欲就屯种。断无可能。臣尝以地理考之。古之金城。即今之兰县。相去河西不远。其间充国之所疆理故迹必然具在。但不知其地。或以归民。或见有屯戌。即民田亦未必如厺耕种耳塞土仁取粟多安问在官在民其归于民者决不可夺其见在者亦必可耕且以一夫百亩论之。其谷粟既可食数人。其稿禾告亦可秣数马。较之馈运。亦大不同。况三时农务。一时讲武。又古之良法。料今河虏虽号猖獗。然春深泮。亦难飞渡。兰县之故迹既存。或夏有可耕处。所宜令春夏就耕。秋冬出戍。或又可免各处征调之劳其北边诸处有可耕者。亦宜依此立法。如此则兵食交足而不费征求矣。昔鼌错请文帝募民耕于塞下。而匈奴竟不敢侵。唐窦静请　高祖屯田太原。而岁收粟十余万斛岂非其明效欤。　其四曰明赏罚臣闻诱人之方、惟利与名、又曰有功不赏、有罪不罚、虽尧舜不能治、葢赏罚国之大柄。于出师尤当重之。必赏一人而千万人劝。罚一人而千万人服。斯能奔走兵士而得其死力也。近者二边用兵　朝廷未尝不严赏罚之典。而贪功冐赏者。随举辄闻。虽曰功疑惟重。不必过求。然一于优容。恐亦不足以致人之服。臣请以往事证之、晋武帝泰始七年豫州剌史石鉴坐击吴军虗张首级、诏曰鉴备位大臣、吾所取信、而乃下同为诈、欲勿议得乎、遂正其罚而不得受赏、近日河套之捷。亦不能无类此者赖　圣天子明见万里。再命覆实。遂使冐贪之风。由之顿消。臣愚以为自今征伐。宜精选纪功官员。责以连坐。必献俘馘者。乃得论功。买获者一切不与。杜权贵幕下之私。作六军敢死之气。其失机丧师辱国者。则寘于法。不为巳甚者则肆赦而责其立功。如此则人皆思自奋。不患不得其用矣。昔汉文帝赦一魏向而云中以宁。唐高祖谓李靖使功不如使过而突厥以擒。又非其明效欤。然是四者。皆今日备边之急务。若夫所谓不纵于偷安。不泥于成法。不疏于控制。不隐于　上闻。又在乎将帅之得人耳。至于择将帅之善。操予夺之机。又在乎圣心一权衡之间而已。书曰无怠无荒、四夷来王、诗曰式固尔猷、淮夷卒获、此之谓也
　　皇明经世文编卷之九十终
　　皇明经世文编卷之九十一
　　华亭陈子龙卧子　宋征璧尚木　徐孚远闇公　周立勋勒卣选辑
　　张宫处中参阅
　　程篁墩文集（集）
　　程敏政
　　集
　　送都阃萧君赴四川行都司序 
　　云中寄兴诗序 
　　赠丰润伯曹公奉　勑总南京操江兵 
　　送行人王君使朝鲜序 
　　太傅兼太子太傅平江伯陈公寿诗序 
　　送都阃萧君赴四川行都司序【西蜀分阃】 
　　四川去京师、万余里、而行都司、治建昌、领六卫之师、以控扼诸番、尤西南重镇也、迩者兵部以择师　闻、萧君大用、受　命以往、乡进士马君谦、合请婣友壮其行、乞赠言于予、予不及识萧君、然窃闻之缙绅间而得其人矣。葢萧君承其先世之烈。数奉诏使虏庭从征伐。起忠义卫正千户至佥都指挥事、智名勇功出列营诸较之右。故总戎者。以将才荐于兵部。而　上亟用之如此。岂非得人也哉。建昌古越隽地。南接滇池。西杂吐蕃。诚蜀之要冲。然　国家承平百年。　王化之渐被者日广。冶场盐井之利。足以裕边。学较弦诵之风。足以兴俗。近者诸番又鲜出没之患。则建昌之为乐土也久矣萧君提一道之印而守其土、抚其人、固绰乎有余地矣或以为萧君夙将、且有志于功名、疑建昌一道、不足以尽其才者、是亦不然、千里之行、始于足下、所以试之者、固将有以待之也、君岂可以所辖为荒服、分阃为偏师、而遽忽之也哉、视篆之后、简其士马、修厥戎器、广屯田、礼师儒、毋狃于宴安、而常若寇至、使西南号令、斩然一新、又以其暇日履涉山川、指其不毛之地、曰此诸葛武侯之所谈笑而禽孟获者也、按行城垒、抚其楼橹之具、曰此李卫公之所经营、而夺蛮险者也。忠贤往矣、遗迹具存、慨然兴起于百世之上、而思见其人焉、则三军足食诸番向风、　朝廷无西南之虞。而方面果不足以淹君矣、大镇元戎之选、弭貂横玉之贵、皆上之人、悬之以待诸将之有功者萧君勖哉、
　　云中寄兴诗序【云中督饷】 
　　户部郎中瀛海戈君勉学之督军饷于大同也、宝应陶君敬学、作云中寄兴之图馈之、予惟大同西北重镇、右云中地、历代宿重兵备虏、而我　朝益严、常遣宿将建牙于斯而军实所需、必付中朝才谞之臣、总之、俾以玺书从事、文武大吏、不得与其间为法之严在吾勉学者、葢遴选也、方今　圣天子在位、屡以偏师出塞、虏益北徙而诸将亦屡以捷告、烽燧稍闲、牛羊被野、而边人之晏然足食也久矣、勉学职事之余、轻驾徐出、以按行其山川、考核其营田。下马而坐、展卷而赋四顾悠然、景与情会、而忘其一日之劳、固君子所不废也、虽然予则有进于是者、夫以吾勉学长身豊颐、气度轩豁、有封候万里之相、而又当盛年、立要津、顾可以小就邪、昔张魏公干办公事于熙河。徧行边垒。而进其老挍退卒干颓垣废堠之下。相与览观形势。指授方略。以询夫战守之宜。与其前人成败利钝之故。后起疏远而位将相。受钺专阃于四方。区画边事如指诸掌。卒以成攘夷之功。而名后世。葢古人之所谓寄兴者如此。非徒流连光景。以相慰劳而巳。此赠言之意也
　　赠丰润伯曹公奉　勑总南京操江兵【提督操江】
  </div>
  <div class="pagination">
   <a href="皇明经世文编_page30.html">
    上一页
   </a>
   <span>
    ...
   </span>
   <a href="皇明经世文编_page26.html">
    26
   </a>
   <a href="皇明经世文编_page27.html">
    27
   </a>
   <a href="皇明经世文编_page28.html">
    28
   </a>
   <a href="皇明经世文编_page29.html">
    29
   </a>
   <a href="皇明经世文编_page30.html">
    30
   </a>
   <span class="current-page">
    31
   </span>
   <a href="皇明经世文编_page32.html">
    32
   </a>
   <a href="皇明经世文编_page33.html">
    33
   </a>
   <a href="皇明经世文编_page34.html">
    34
   </a>
   <a href="皇明经世文编_page35.html">
    35
   </a>
   <a href="皇明经世文编_page36.html">
    36
   </a>
   <span>
    ...
   </span>
   <a href="皇明经世文编_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
