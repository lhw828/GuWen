<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 123 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 123 页/共 219 页
  </h1>
  <div class="content">
   三代有贡道而无漕运。漕运之设起于汉。渐重于唐宋。若元明都燕以来。京边仰食江南。而漕运尤重。漕运之事莫先于运道。其次在运法。二者皆有往例成效。而不无变易流弊。所贵得其肯綮而实心行之。务有裨于军国而百姓无困也。请先言运道。燕京之运道有二。一曰海。一曰河。元主海运。明初亦专督海运。海道有四一放灵山洋抵成山一经黑水洋至成山皆朱清张暄所开一放黑水大洋取成山转西视二道尤便一自淮安而东由登莱泊天津原名北海中多岛屿可避风更安便皆殷明略所开海运迅利而失陷多。永乐十二年会通河成。元韩仲晖启其途明潘叔正大其利遂罢海运。自是海运不可轻议。所议者河运而已。会通河者。运河之咽喉也。南属黄河。北属卫河。自沽头至漳御。凡四百五十余里。中以南旺河为脊。而激汶水以注之。分流而北至漳御。地降九十尺。为闸十有七分流而南至沽头。地降百有十六尺。为闸二十有一地之高下。势如建瓴。所恃者闸耳。节节置闸。时其蓄泄。慎其启闭。勤其修治。此会通河之成法也。守成法而加谨焉。虽或遇旱。有艰涩之虞。而要无不测之害。若黄河则运河之大利害也。淮徐间八百余里。资黄河以通。可谓大利。而黄河迁徙倏忽。未有十年无变者。隆庆四年损船至八百。溺人至千余。失米至二十二万六千。则黄河之险。去海运之险几希矣。是故理漕与治河尝相表里。黄河之决。自古而有。至南徙而决益数。其南徙也。汉有顿邱之决。宋有澶渊之决。此河之自轶而侵淮者也。隋引汴而浚之使南。明资之漕而遏之使南。此又人力之强河以夺淮者也。自宋以前。河虽南。而北者自北。河分而势杀。故溃决犹少。至明而堤其北。以全河赴淮。淮不足以当全河之怒。则溃决益多。故黄河以利漕即以蚀漕。故曰黄河者。运河之贼也。李化龙语治黄河者。非不知支分派析。上疏下瀹。而此工甫毕。彼患方兴。靡金钱于无用。委民力于洪涛。良可浩叹。盖河性北。必强而南之。必强而尽南之。宜其屡决而不可治也。自今以往。河惟无决则[已](己)。河而有决。向之决而南者。未必不决而北。向之决而东南。决而正南者。未必不决而东北。若因其决而顺其性。导之东北。俾由汉王景所治德棣故道入海。则河性既顺。而河可无患。河可无患。则漕亦可无患矣。若谓漕非河不通。则又有说。万历初。舒应龙议开泇河以避黄河之险。李化龙祖其说而成之。自夏镇至直口。凡三百六十余里。避黄河三百余里。可无蹈吕梁二洪之险。而漕赖以安。由此言之。徐淮之间。不由黄河而通运道者。固有之矣。禹之贡道。于徐则曰浮于淮泗。于青则曰浮于汶达于济。彼时汶可达济。泗亦可达济。今既遏汶为会通。亦可引泗以达会通。而洸沁沂泲诸水。皆资为用。安在其非黄河不为用乎。以愚论之。治漕以不用黄河为上策。治河以引之东北为上策。若惮于更创。狃于成见。即不过多其支。宽其地。峻其防。而几幸于溃决之稍迟耳。请次言运法。运法有二。一曰军。一曰民。海运之用召募。固不待言。永乐初。水陆递运。十二年。设淮徐临德四仓。为支运法。递运支运。皆用附近卫军。转相交卸。十六年。初令民运。江浙湖及苏松等府。运交淮仓。河南山东及淮徐等处。运交临仓。而支运如故。正统间。民运直至通仓交纳。而存留四仓支运亦如故。大抵军民各半其役。宣德五年。改江南民运为兑运。以民运多失农业而卫军又空舟往还令民加脚耗于瓜淮二处兑与军船成化七年。定长运法。兑运者。令民加脚耗。于瓜淮二处。兑与军舡领运也。长运者。令瓜淮兑运军船。径往各州县水次领兑。民加过江脚耗。视远近为差。而四仓存留。仍系民运交仓者。并兑军船。所谓改兑者也。兑运长运之法行。而民安其业。军得其饶。军民两便。于是定为岁额。每岁运米至四百万石。国储充裕。诚不易之良法也。

但脚耗至今而益增。其弊安在。兑运。江湖浙最远。每石加耗米七斗六升。一平一尖故有尖米耗米每石明赠两尖一斗又每石加脚耗六斗六升除四斗随船作耗。余三斗六升。折银一钱八分。谓之三六轻赍。苏松等府次远。每石减耗一斗。折银一钱三分。谓之二六轻赍。凤淮轻赍与苏同。山东河南每石加耗三斗一升。连尖共四斗一升。内除二斗五升。随船作耗。余一斗六升。折银八分。谓之一六轻赍。而长运加耗之外。又加脚米六升。江西又加过湖米七升。四仓改兑。无两尖米。浙江每石加脚耗四斗二升。苏松加三斗二升。凤淮扬加二斗七升。内折米二升。易银一分。谓之折易轻赍。盖斟酌至当。着为令典。而运军至京通。自两平交兑外。别无花费。故轻赍耗米。充然有余。夫何而势要官胥。视运军为奇货。诛求横出。朘剥日深。自甘钦作俑。而羡余扣除之例证。自王佐验封。而搜括使用之弊滋。余如茶果厘儿小荡救斛之类。不可枚举。夫以酌定之轻赍耗米。果足供无艾之需乎。运军于正耗轻赍之外。别有身家。为赔累之具乎。故失彼取此。上行下效。势也。费一索十。借名掯勒。亦势也。故两尖[已](己)明入加耗。而又有淋尖踢斛抛剩漫筹。脚米六升。累经酌定。又加至一二斗不等。轻赍银两。已官征鞘解。又加兑费。每石四五钱不等。甚有至一两者。顺治八年。浙按杜果题定。嘉湖杭每百截头银三两七钱六分。遵行在案。不一二年而倍蓰其数矣。顺治末年。台臣周季琬题定。苏州等府每百兑费银五两。遵行在案。而当年即加至十两。反以十两为官兑费。而私加至今。或五六倍或七八倍不等矣。余如折席背手网司脚剥之类。不可枚举。嗟乎。自京通视之。则运军为鱼肉。自州县视之。则运军为刀俎。将以勒索为运重罪。而运军之鱼肉于人者。实可悯也。将任其勒索于里甲。而里甲何辜。正供且不能办。更当此无艾之需。尤可悯也。语云。十羊九牧。试起而问今之有辖于漕者。自上及下。有不取常例于运军者乎。运军之常例。有丝毫不出于斯民之膏血者乎。故剥军即以剥民。剥民即以病国。深可痛也。愚以为欲惠百姓自运军始。欲饬运军自胥吏始。欲厘胥吏自官府始。欲正官府自　朝廷始。　朝廷先不贪扣除之利。而更得廉干之臣。痛革前弊。澈底澄清。运法其有瘳乎。故言运道以治河为主。所贵审识大势。因地制宜。不狃于目前之安。而讲求万世之利。言运法以剔蠹为主。所贵发株掘根。清源及流。不徒为摘发之能。而确见画一之效。借箸而筹。择人以任。不可忽也。

　　漕运　
陆陇其

漕运之法。三代以前无有也。以漕运而裕国。秦汉以来。不得已之策耳。夫以京师之重。而仰给于遐方。天下无事。则有侵渔迟误之弊。天下有事。则有咽喉中梗之虞。此甚非所以久安长治也。谋国者当以三代为常。而以秦汉为变。经其变。所以为一时之利。复其常。所以为万世之计。故窃尝以为漕运无得失也。漕运之多寡即其得失。汉之初。漕山东粟以给中都。岁不过数十万石。至其后则岁六百岁。唐之初。岁不过二十万。至其后则三岁七百万。宋之初。亦不过数十万。其后四河所运。至五百五十万。夫其所以不得不多者。何哉。养兵之太多也。冗员之未尽去也。西北之荒田未尽垦也。苟不去其所以不得不多之原。而驯复于不漕自裕之法。乃区区讲于漕运之得失。不已末乎。　国家定鼎燕京。仰给东南。漕运最为重务。今欲骤然废漕。其势固必不能。而以为裕国之本。专在于此。则非愚之所敢知也。愚请先就漕论漕。而徐探其本计可乎。夫输挽之所以愆期者。以沿途之留滞也。欲沿途之无留滞。则莫若责之督粮诸臣。旗弁之所以侵没者。以收纳之不精详也。欲收纳之精详。则莫若责之仓场诸臣。河之害漕者。在牵漕河诸水尽泻入海也。故河决之世。陆则病水。水则病涸。发则病水。去则病涸。齐鲁病水。漕河病涸。治之之法。以漕避河。不若以河避漕。夫河之势。合则易溃。分则自杀。诚于河之南北。相其地势。析其支流。条分而派别之。大者为川浍。小者为沟洫。则势分而河安。河安而漕安。此皆就漕论漕。今日之良策也。而裕国之本。则不在是焉。裕国之本。其必垦西北之闲田。而宽东南之输挽乎。垦田之所以无成效者。非垦田之难。而未得其人未得其法也。天下之大。岂无能罢骑兵留屯田如赵充国其人者乎。岂无能大治诸陂穿渠溉田如邓艾其人者乎。岂无能就高为堡列栅二十如韩重华其人者乎。诚能重爵位以尊之。一事权以委之。久任使以俟之。必有竭尽忠力。出而称　朝廷之旨者。

　　漕兑揭　
陆世仪

天地生财。止有此数。不在官则在民。在官则官利。古所谓仓廪实府库充也。在民则民利。古所谓百姓足君孰与不足也。惟至于中耗。则仅饱贪吏奸胥之腹而民生蹙。民生蹙则国计日贫。盖从来漕事之极弊。未有甚于江南者。明季至崇正之末。漕事称最病矣。然官军临兑。粮长每百石加耗不过三四石耳。其时民间交米与粮长。每石即有至加二三者。已不胜骚然繁怨矣。迨顺治三四年。漕费日增一日。初犹谓其偶然。冀后来或有减少之日。至七八年。竟立随漕杂费之名。日新月盛。运军以粮长为奇货。奸棍以仓场为利薮。平日民户之有身家而称良善者。皆深自逃匿。惟恐为人鱼肉。而积年之奸猾市棍劣衿。无不群起而入仓场。串同各衙门书吏。打合运船官旗。彼此交通。互相呼应。以蚕食粮长。如同一派兑也。米多者宜先派。米少者宜后派。总书则故意派其少者。或后或先。或迟或速。或一石而拨几军。使粮长无往不受颠倒之累。则总书从中取利。谓之拨花。同一出兑也。粮长与官军。互论使费。此多彼少。尚无定局。粮长中即有奸棍。串同官军首先出兑。故意多出赠耗。使后来者不得不遵其例。谓之做样。又各上台承差。朦胧上台。以为兑事稽迟。非催督不可。承牌持票。以催督为名。谓之押兑。其实与官旗相为表里。如去岁某县官旗。得民间耗银百两。押兑公然分得二十两。是三种者官旗之羽翼也。以外又有仓夫本对诸蠹。往来而媒其间。无非奉承官旗鱼肉粮长者。非亲官旗而恶粮长。盖如此则得利。不如此则不得利。此辈亦以利为主耳。官旗得此几项帮手。所以意气日骄。需索日横。于是有踢斛淋尖样米。以至三笆三涌三棒。种种恶套。又有开廒画票着押伍长酒钱装载船钱倒箩种种名色。以至讲兑则相争如战。通关则繁难如敕书。弊日甚。费日增。又往往假借上台之威灵以行之。于是各处有司。其贤明者。袖手吞声而莫可如何。其不肖者。又因以为利。此更有口不能言。笔不能书者。所以旧岁漕兑。举其甚者言之。如昆山一县。正米百石。有加耗银至六七十者。去岁米价。糙者每石六钱七钱。今耗银至六七十两。是正米百石。耗赠亦百石也。其粮长包兑收民间之粮。则竟至每亩六斗。夫昆山额米每亩一斗七八升。今至六斗。是常以两倍余赠一倍也。闻之官军运粮。每米百石。例六十余石到京。则官又有三十余石之耗。是民间出米三百石。　朝廷止收六十石之用也。朝廷岁漕江南四百万石。而江南则岁出一千四百万石。四百万石未必尽归朝廷。而一千万石常供官旗及诸色蠹恶之口腹。其为痛哭可胜道耶。是以江南诸县。无县不逋钱粮。而江南诸县官及各上台。无官不被参罚。究竟于朝廷之正供无益。而江南州县。且日就贫瘠。小民逋负不[已](己)。势必逃亡。逃亡不[已](己)。且有不可言者。非朝廷之福也。试思若留此项耗费。以为朝廷惟正之供。则金花白折诸项。何至于逋负。官府何至于参罚。朝廷何至于不足。是今日朝廷理财第一大端。治平第一大端。皆在于清漕运一事。而漕运一事。又不损朝廷一丝一毫。惟在清中间之耗蠹而已。清耗蠹之法维何。无如近日所议。民收官兑之法。初亦有言官收民兑者。夫官民之间。不可为市。且收米一项。事甚琐碎。有修仓看守翻扬等劳。蒸折窃取鼠雀等费。官不能任劳。势必责之吏胥。吏胥不能任费。势必责之粮长。且日久弊生。吏缘为奸。害更百出。是官收之说。断断不可行者。况今日之弊。在兑不在收。何必更张。反生枝叶乎。惟民兑则信不如官兑。使粮长之面不见运官。粮长之名不填卫单。允为尽善。

但其间节目。亦有当细讲者。如随漕一项。在明朝不过谓之湿润米。每百石止有二三石而[已](己)。乃近年因京中交兑。皆系河收。兵丁混扰。苦乐不等。交卸颇难。是以　　圣旨亦酌有五两五石之制。究竟有漕之处。不能遵行。驯至极弊。然闻去岁交卸。已复仓收之旧。每船止费银三十两。是每百石止费银六两。又每船免米三十石。官旗多赏花红。本源既清。下流之拯救亦易易矣。是在各上台斟酌事宜。或恪遵　　圣旨。或再量加。务令军民俱安。两不相亏。定为画一。使各县遵守。无如向年虽有奉　　旨之名。实有倍　　旨之实。其官旗有争执者。须令亲开一路衙门使费。果系多少。则其本立见矣。随漕既定。即行文各县。照依数目。立柜征收贮足在库。兑粮之日。照依定例。每船五百石。给随漕多少。或县官对给运官。或刑厅至水次给散。或运官领米至郡。刑厅领耗。无不可者。但务要粮长与旗军不相见。则其间争执之弊自息矣。至于派兑。则不可使总书有权。州县官先将水次仓廒。照依都图。编成字号。自一号起自几十几百号止。不书粮长名字。照常征收在仓。运船将至水次。上台即颁钤印循环号簿一样二本。分送各州县。凡系粮船一到。即照到岸日期。注明在簿。先到者为一号。次者二号三号。亦编定号数。更严限日期。凡粮船到水次者。几日之内。即要兑满开行。州县官悉依限期。急急兑米。先自第一号仓起。不必尽廒皆兑。凡仓中有米百石。则先兑三四十石。挨次以至第二号第三号。周而复始。随兑随满。随满随开。不兑不开者。簿上有名。上台按册而知。可以令箭提究。如此则在粮长不至有苦乐不均之忧。在运船无留难掯勒之患。总书不得上下其手。州县不至开兑稽迟。且又可省各上台差承押兑之费。至便法也。其若兑米时淋尖踢斛。此因运丁人多势杂。积渐致然。今法。各州县请于宪台。每处颁发领兑牌十面。或二十面。州县收贮。俟临兑时。应几船兑米。州县官即发领兑牌几面。交与运官。凡应兑者。许执此牌。然后进仓。其无牌者。不得混入。混入者以违宪申文定罪。自无以前诸弊。又通关一事。既非粮长运官当面。即不必用通关。然粮米交兑之数。亦不可无凭。则即于兑粮本日。交兑既毕。运官即同印官。于宪台所颁循环簿上。注明某日某号兑米几百石足。各书花押。各用印记。十日一缴上台。循环往来。以便稽核。如此则只一循环簿。领兑牌。上台可以安坐堂皇。而以前诸弊。一概自绝。诸弊绝则蠹恶无可营生而奸宄息心。奸宄息心则良民安业。良民安业则浮费省而正供足。正供足则无参罚。而国计日以裕。国用日以舒矣。随漕一事。岂非理财第一事。治平第一事乎。此筹国者不待再计决也。谨揭。

　　厘剔漕弊疏康熙十九年　
给事中徐旭龄

窃惟东南民力最困者。莫甚于漕。近见各省粮道。因漕务而婪赃者至数十万。夫官贪由于法弊。必法有弊窦。而后官缘为利孔。官贪则宜易其官。法弊则宜更其法。各省虽有漕粮。而江浙当天下之半。就臣见闻最确。百姓所最苦者。敬为我　　皇上陈之。其一为赠耗之苦。百万漕糈。悉系小民之膏血。漕粮贴截。五米十银。向有定例。近今每粮百石。江南私截至百余两。浙江至三十余两。部议以此项若加剥减。恐盗卖正米。然臣查漕臣帅颜保所参浙江粮道刘朝俊六年漕贴内婪赃一万二千余两。即每百石所贴三十七两之银也。夫以扣克如此之多。而本年漕粮全完。并未有盗正米者。是多贴止以饱官。非以资运。故贴截银米之宜减甚明。又如江南每船受兑五百石有奇。内有加册耗米。解至京通。除在船耗米加一五外。交仓止四百石有奇。是所兑米内。原有加一五为在船之折耗。非正米也。今县官征收。不分正耗。百石加耗五石。是耗外加耗矣。此耗米之加增宜裁又甚明。其一为转廒之苦。漕粮冬兑冬开。立有准限。转廒者船未到次。印官逼令百姓交兑。姑且以廒易廒以完考成也。各处漕船。俱于本地成造。惟直隶山东凤阳。以其地不产木。故于淮安设厂。而江宁各帮共船一千二百有零。亦于淮安成造。实则木植油。俱产于上江。从长江而下。过门不入。至于仪真。逆流抵淮四百余里。沿途动用民夫。昼夜挽拽。及船成之后。复渡大江。道经千里。到次迟延。县官急于考成。旗丁利于索诈。于是船未到而交兑。名曰转廒。粮户既受一番赠耗使费之累矣。及转廒之后。仍令粮户管廒。船到复兑。又受一番赔补苛索。以致民间卖男鬻女。无可告诉。推所由来。总因造船在于淮安。船远故到迟。到迟故转廒。转廒故病民。今淮厂漕造已归地方官管理。莫如江宁水次之船。归于江宁。苏松水次之船。归于苏松。木料油。既就近而易办。船成交兑。又无迟到转廒之弊。此漕船之宜归各地方成造又甚明。其一为冒破之苦。如江南漕粮之外。名为漕项。一曰兵粮。一曰局粮。一曰南粮。一曰军储。此皆本地支销。无庸有赠耗者。今赠耗反多于正粮正兑。又立有对支印票。分拨自支。经承往往侵蚀。每至重复科征。纳而又纳。一年之内。血杖死者盈万盈千。此漕项之不当照漕兑加赠。且不得借对支重征又甚明。其一为兵粮之苦。兵漕宜分晰不宜混乱。漕粮除解京外则有兵粮。为本地营镇支销。其派支多有逆行倒置者。如镇江府有大兵驻札。原截留本地之米。今改令江西之米。运至镇江。而反将镇江之米。运至通州。其意以江西路遥。恐帮船押尾贻累在漕各官参罚。不知两处之粮。左出右入。在民既不免勒赠之苦。在官又增转输之费。又如提督驻札松江。自应截留松江之米。今分派苏松各州县支领。营官借以居奇。遂差拨兵丁。撑驾沙船。将对支粮户凌虐拷打。额外索诈。粮户因对支所累。死亡逃窜者。不知凡几。臣愚以为兵粮当于驻防之处尽数截留。不宜将本地之米解出。反将别地之米解进。往返劳费。其有不敷者。方[准](淮)拨支近县。然亦必营官与县官交割。不许兵丁与粮户自相对支。此兵粮之支给。亟当厘定又甚明。夫输挽者。天下之大命也。东南漕粮之苦如此。天下可以类推。祇缘贪官污吏。利于侵蚀。积弊相沿。今漕臣帅颜保方膺　简任。正为爱民厘弊之时。伏乞　　下将漕法之不便于民者。逐一更正。务使法严而官不敢贪。亦法简而官不能贪。漕规整肃。无弊不除。其于培民命而厚　国储。非小补也。

　　漕弊疏　
王命岳

国家大计。莫过于漕。比年以来。东南办漕之民。苦于运弁旗丁。肌髓已尽。控告无门。此可晏然任之而不为之所乎。按前苏松按臣秦世正题定。每兑漕粮一百石。准加米五石。加银五两。业经奉　　旨遵行在案。乃闻近者民间赴兑水次。每漕粮百石。米加至三十石四十石不等矣。银加至六七十四五十两不等矣。此外尚有润米。每石加五六升不等矣。民视弁丁。如同虎狼。至于典妻卖子折屋鬻衣。以饱骄军之腹。稍不遂意。甚至纠众凌官。如漕臣周卜世所题。吴江鼓噪一案。岂惟民膏吮尽。抑且国体大伤。漕事至此。尚可言哉。臣再四察访。乃知弊之所流。必有其源。在运弁旗丁亦有所迫而然也。今不先宽军力。而徒禁其横取于民。虽日衅一弁于市。而弊风决不可止。以臣所闻。弁丁有水次之苦。有过淮之苦。有抵通之苦。

何为水次之苦。其一为买帮陋习。帮有高低。高者丁殷易完。低者丁穷必欠。当佥运时。富弁行贿买帮。费至二三百金。贫弁坐得低帮。是贫弁处必欠之势。而富弁甫佥运。已费二三百金矣。此一苦也。其一为水次陋规。卫丁当承运时。有卫官帮官常例。每船二三两不等。粮道书办常例。每船四五两八九两不等。至府厅书办。各有常规。常规之外。又有令箭牌票差礼。

漕院粮道令箭令牌一到。每船送五两十两不等。刑厅票差。每船送一二两不等。其名目则或查官丁。或查粮艘。或查修。或查日报。或查开帮。或提头识。名目数十。难以枚举。间或清廉上司。不肯差人到帮。书吏又巧立名色。止差人到粮道及刑厅处坐催。又有刑厅差人代为敛费。盖船未离次。已费五六十金。又一苦也。其一为勒靳行月二粮。布政司派给行月钱粮。旧例行文各府县支领。每船约送书办六七两不等。否则派拨远年难支钱粮。及极远州县。而州县粮书。又有需索。每船约送二三两不等。十金之粮。无五金之实。又一苦也。此三者所当清厘于交兑水次之时。以恤弁丁者也。

何谓抵通之苦。其一为投文之苦。船一抵通。仓院粮厅大部云南司等衙门投文。每船共费十两。皆保家包送书办。保家另索每船常例三两。此一苦也。其一为胥役船规之苦。坐粮厅总督仓院京粮厅云南司书房各索常规。每船可至十金。又有走部代之聚敛。其不送者。则禀官出票。或查船迟。或取联结。或押取保。或差催过堂。或押送起米。或先追旧欠。种种各色。一票必费十余金。又一苦也。其一为过埧之苦。则有委官旧规。伍长常例。上斛下荡等费。每船又须十余两。而车户恃强。剪头偷盗。耗更不赀。又一苦也。其一为交仓之苦。则有仓官常例。并收粮衙门官办书吏马上马下等等名色。极其需索。每船又费数十两。又有大歇家小歇家需索。虽经奉　　旨题革。今又改名复用。小歇家改名雇长。大歇家改名住户。借目取保。每船索银四五两不等。有送者可得先收。无送者刁难阻冻。又一苦也。其一为河兑之苦。河兑法本两便。但间有践踏偷盗混筹抢筹种种难言之弊。前经督部臣王永吉疏题。又经运官卢廷选登闻控告。屡经部臣疏覆。未见所以整顿之方。此又一苦也。此五者所当清厘于抵通之后。以恤弁丁者也。至于过淮之苦。亦有积歇摊派吏书陋规。投文过堂种种诸费。往年过淮。每帮漕费至五六百金或千金不等。自总漕臣蔡士英剔弊厘奸。并不差一官一舍下帮。凡船到投文。即亲临河干。盘验发行。顷刻不停。是以官丁分毫无费。今岁完粮遂多。以是而观。天下无不可清之弊。存乎其人耳。

以臣愚见。水次之苦。责在粮道。运官宜全用守千。不用土弁闲散。每遇佥运。将应委职员。或汇报漕抚漕院。过堂拈阄。或公同布按部司当堂拈阄。则买帮之苦除矣。令箭牌票。片纸不到帮。以漕务责成刑厅。并禁其杂票。则水次陋规之苦除矣。布政司现给行月二粮。勿行州县。则勒靳之苦除矣。布政司粮道有不率者。立行纠参。则漕抚漕院之责也。抵通之苦。责在部堂仓督。使投文者立收立拆。严革保家。则需索之苦除矣。禁止差票。严革走部。则胥役船规之苦除矣。严访委官伍长之弊。则过坝之苦除矣。依船次先后交纳。不许搀越。晒扬有节。则交仓之苦除矣。每遇河兑。先一日粮应躬赴河干。与运弁兑过米若干石。令本弁自备席木。官拨人役领守。次日官自兑与旗丁。则流兑混抢之苦除矣。　　皇上仍不时专官察访。有官不勤敏役仍需索者。以法治之。则朝廷综核之权也。凡臣所言。皆积年旧弊。夫去弊之法。不在追究既往。而在严饬将来。伏乞　　皇上下部臣及总督诸臣。详议去弊良法。无论臣言所及所未及。悉心条奏施行。如督捕条陈故事。然后重申约束。有敢悖　　旨横增于五石五两之外者。官拏问。丁枭示。孰敢不遵。庶几漕政一新。东南之民。稍有起色。于国计亦有裨也。

　　论漕弊疏道光二年　
江苏学政姚文田

窃惟东南之大务有二。曰河曰漕。比年海口深通。南河目前光景。甚称安稳。惟漕务法久弊生。虽经督抚大吏。数年以来。悉心调剂。然总未臻实效。小民仰沐我　朝　　　圣祖　　　神宗生成豢养。届今百八十年。愚贱具有天良。岂有不乐输将之理。诚以东南财赋甲于天下。而赋额如江苏之苏州松江。浙江之嘉兴湖州。其粮重尤甲于天下。竟有一县额征。多于他处一省者。乾隆三十年以前。并无所谓浮收之事。是时无物不贱。官民皆裕。其后生齿愈繁。而用度日绌。于是诸弊渐生。然犹不过就斛面浮收而已。未几有折扣之法。始而每石不过折扣数升。继乃五折六折不等。小民终岁勤动。纳赋之外。竟至不敷养赡。势不能不与官吏相抗。官吏所以制民之术。其道有三。一曰抗粮。一曰包完。一曰挜交丑米。赋额既重。民间拖欠。势所必有。然大约只系零星小户。及贫苦之家。其坟墓住屋。皆须照例输纳。又有因灾缓征。新旧并积。因而拖欠者。是诚有之。至如其家。或有数十亩之产。既自食其田之所入。而竟置官赋于不问。实为事之所绝无。今之所谓抗粮者。如业户应完百石。彼既如数运仓。并外多赍一二十石。以备折收。书吏等先以淋尖踢脚洒散。多方糜耗。是其数[已](己)不敷。再以折扣计算。如准作七折。便须再加三四十石。业户心既不甘。必至争执。不肯再交。亦有因书吏刁赖。复将原米运回者。州县即以前二项指为抗欠。此其由也。包完之名。谓寡弱之户。其力不能与官抗。则转结交有力者代为输纳。可以不至吃亏。然官吏果甚公平。此等业户。又何用托人代纳。可以不烦言而自破者。民间终岁作苦。皆以完粮为一年要事。如运米石进仓。其一家男妇老幼。无不进城守待。一遇阴雨湿雾。犹将百计保护。恐米色受伤。如官吏刻期斛收。即归家酬神祭先。以为今岁可以安乐过去。故谓其特以丑米挜交。殆非人情。惟年岁有不齐。则米色不能画一。亦间有之耳。然官吏非执此三者。则不能制人。故生监则详请暂革。齐民则辄先拘禁。待其如数补交。然后以悔悟请释。竟成一定不移之办法。臣自去岁至苏。金坛吴江等县。已酿成事端。其它将就了结者。殆尚不乏。不知踊跃输将者。实皆良民而非莠民。此民不能上达之实情也。然在州县。亦有不能不如此者。近来诸物昂贵。所得廉俸公项。即能支领。断不敷用。州县自开仓至兑运日止。其修整仓廒芦席竹木板片绳索油烛百需。及幕友家人书役出纳巡防。一应修馆工食。费已不赀。加以运丁需索津贴。日甚一日。至其署中公用。自延请幕友而外。无论大小公事。一到面前。即须出钱料理。又如办一徒罪之犯。自初详至结案。须费至百数十金。案愈大则费愈多。复有递解人犯。运送饷鞘。事事皆须费用。若将藉用民力。概行禁止。谨厚者奉身而退。其贪恋者。非向词讼事件生发不可。而吏治更不可问矣。伊等熟思他弊一破。获咎愈重。不如浮收。尚为上下皆知。故甘受民怨而不恤。虽地方有肥瘠。才具有能否。其藉此以肥身家者。亦不能谓其必无。要之不得已而为此者。差亦不少。臣见近日言事者。动称不肖州县。窃思州县亦人耳。何至一行作吏。便至行同苟贱。此又州县不能上达之实情也。州县受掊克之名。而运丁阴受其益。故每言及运丁。无不切齿。然其中亦有不能不然者。运船终岁行走。日用必较家居倍增。从前运道深通。督漕诸臣只求重运如期到通。一切并不苛察。各丁于开运时。多带南物。至通售卖。复易北货。沿途销售。即水手人等。携带梨枣蔬菜之类。亦为归帮时餬口之用。

乾隆五十年后。黄河屡经倒灌。未免运道受害。于是漕臣等虑其船重难行。不能不严禁多带货物。又如从前商力充裕。军船回空过淮时。往往私带盐斤。众意以每年不过一次。不甚穷搜。近因商力亦竭。未免算及琐屑。而各丁之出息尽矣。丁力既困。加以运道之浅。反增添夫拨浅之费。且所过紧要闸坝。牵挽动需数百人。使用稍省。船即虑其受伤。道路既长。期限复迫。此项巨费。非出之州县。更无所出。此又运丁不能上达之实情也。数年前因津贴日增。于是定例每船只给银三百两。然运丁实不济用。船不能开。迟久不开。则州县获戾。故仍不免私自增给。是所谓三百两者乃虚名耳。顷又以浮收过甚。严禁收漕不得过八折。然州县入不敷出。强者不敢与较。弱者仍肆朘削。是所谓八折者亦虚名耳。然民间执词抗官。官必设法箝制。而事端因以滋生。皆出于民心之所不服。若将此不靖之民。尽法惩处。则既困浮收。复陷法网。人心恐愈不平。若一味姑容隐忍。则小民开犯上之端。将致不必收漕而亦目无官长。其于纪纲法度。所关匪细。臣深思博访。求一万全之术而不可得。既已有所见闻。不敢不陈于　　　圣主之前。或可饬令中外熟悉漕务诸臣悉心筹议。以期上下相安。臣言虽若迂阔。实今之切务也。谨乘报岁试毕。恭折具奏。

　　剔漕弊　
包世臣

漕为天下之大政又为官。吏之利薮。贪吏之诛求良民。奸民之挟制贪吏。始而交征。继必交恶。关系政体者甚巨。说者皆谓漕弊[已](己)极。然清厘实无善策。或以为州县一年用度。取给于漕。故不能不纵之浮收勒折。是无漕州县。其用度又将何出乎。或以为帮丁需索兑费。盈千累万。裁革此项。势必误运。州县亏空。实由于此。是无漕及有漕而不起运之州县。其亏空又从何来乎。凡此二说。皆贪黩州县。造作言语。以愚弄上司。以遂其朘民肥橐之私。而为之上司者。或受其愚而不加省察。或利其贿而为之饰词。以致浮勒日甚也。谁复肯揣本齐末。广思集益。使闾阎免渔夺之苦。帮丁祛赔累之病。州县无竭之虞乎。查州县收漕。有例定耗米。自加一四至每石八升不等。以为修理仓廒斗级辛食车脚津贴旗丁食米之用。办漕有余。即留为该州县办公之资。是清漕本不为州县之累也。合计各卫所。其无屯田者。不及十分之一。多者至每船千亩。少亦数百亩。田随船转。至三年小修。五年大修。十年拆造。所领例价。虽不敷用。然逐年撙节屯田租入。则津贴裕如已。头舵水手有工食。家口有月粮。又有轻赍月赠席银。头舵又许带土宜免税。帮丁附带客货。每船约一二千石。得受水脚。岂宜复有赔累哉。无如十羊九牧。为人择官。多方以耗剥之。各卫有本帮千总领运。足矣。而漕臣每岁另委押运帮官。又分为一人押重一人押空。每省有粮道督押。足矣。又别委同通为总运。沿途有地方文武催趱。足矣。又有漕委督抚委河委。自瓜洲以抵淀津。不下数百员。各上司明知此等差委无济公事。然不得不借帮丁之脂膏。以酬属员之奔竞。且为保举私人之地。淮安盘粮。漕臣亲查米数。而委之弁兵。通州上仓。仓臣亲验米色。而听之花户。两处所费。数皆不赀。一总运所费二三万金。一重运所费二三千金。一空运一催趱所费皆浮于千金。又沿途过闸。闸夫需索。每一船一闸不下千文。是故帮丁专言运粮。其费取给于官而有余。合计陋规贿赂。虽力索州县之兑费而尚不足也。善治漕者先清屯田。责成卫所。督课耕芸。量其所入。以一半给家计。一半备公需。停委重空。责成本帮裁派总运。责成粮道尽撤催趱委员。责成沿途文武裁汰闸夫。责成闸官看守缴关闸板。每一帮船抵闸。听其通力合作。提溜更速。水次则严禁嫖赌。及随帮收帐者。盘粮厅专责漕臣。而使督臣稽察之。通州专责仓臣。督同坐粮厅。革退花户之为积蠹者。则帮丁之办运从容。无须州县津贴。而州县无所借口以诛求于小民。奸民不能激众以凌辱其长吏。藏富于民。以培元气。以尊体统。否则浮收勒折。日增一日。竭民财以积众怒。东南之患。终必在斯矣。

　　厘剔漕事疏雍正七年　
尹继善

窃照江省征收漕粮。积弊多端。上　　圣怀。特颁　　谕旨。闻　　命之下。殊深惶悚。臣日夜图维。留心体访。凡民间完漕耗费。州县办漕需用。以及旗丁挽运用度。细细察核。务期与漕务官民均有裨益。方可永远行之无弊。查鄂尔泰先任苏州布政司时。曾有每石收漕费六分之议。内一半帮给旗丁。每船银二十两。一半给州县为办漕之用。臣通盘合计。在从前旗丁抵通过淮。浮费甚多。原不敷用。今蒙　　圣明。已将旗丁一切浮费禁革。伊等原有行月钱粮。又加额编五米十银。再帮银二十两。尽足用度。旗丁既有定规。州县不被勒索。有此三分一石。亦可办公。即民间完纳漕粮。每石止令交费六分。一切耗米斛面。尽行禁革。亦不为苦。臣在清江时。即经拟定规条。闻署督抚诸臣。因先奉　　谕旨发钞奏折内开有江省收漕。每石应收漕费三分。官吏多收六七分不等之语。欲避此名色。署督臣范时绎行司议详。每石止许收费三分。署抚臣彭维新。饬令每米一石。准其折扣九斗。臣查九扣收漕。每石已加米一斗一升。畏存六七分之名。阴行八九分之实。小民岂能受惠。此议断不可行。若每石收费三分。以一半给旗丁。每船止得银十两。以一半给州县。每石止一分五厘。一切铺垫人工脚价。实不敷用。夫处事必求其当。立法务在可遵。若矫枉过正。虽小民一时感颂。而公事难行。将来势必复增。况奏折所称。既收费六七分。又复加米。两项合计。实在浮多。如米粮不许升合加增。仅收漕费六分。原属官民两便。臣随咨会署督抚及漕臣商定画一。收费六分。通饬遵行。再向来随漕收取余米。最滋弊混。易于侵冒。其常平社仓捐谷一项。原系劝民乐输。而近来竟随漕勒收。亦一并饬禁。至旗丁既经定议。每船帮银二十两。自不许仍向各州县勒索。而州县又向有呈送各衙门征漕陋规。近年以来。虽院司道府衙门。已俱不收取。其监兑押运等官。以及吏役催漕人等。仍有浮费。若听其因循。则弊不除根。州县仍得借口。亦一并条分缕析。出示严禁。今岁法令之初。犹恐官吏奉行不力。臣督率司道各官。俱时时加意。处处留心。除玩法之兴化县等。已经严参。各处现在密行查访。明加儆戒。务期漕弊肃清。以仰副我　　皇上惠爱黎元至意。

　　拟更定漕政章程疏　
蒋攸铦

臣阿霖保臣蒋攸铦奏言。窃照江苏首以漕务为急。而漕粮尤以米色为重。自嘉庆四年。仰蒙　　皇上洞瞩积弊。三令五申。并荷　　圣慈。屡经设法调剂旗丁。自应日有起色。乃民间仍以浮勒上控。州县官又以刁抗为患。往往视收漕为畏途。究之各执一词。皆非虚捏。盖缘丁力久疲。所领行赠钱粮。本有扣。而长途挽运。必须多雇人夫。以及提溜打闸。并间有遇浅盘剥。人工倍繁。物价昂贵。用度实属不敷。势不能不向州县索费。州县既须贴费。势不能不向粮户浮收。州县既有浮收。势不能不受包户挟制。臣等访闻搢绅之米。谓之衿米。举贡生监之米。谓之科米。素好兴讼之米。谓之讼米。此三项内。搢绅之米。仅止不能多收。其刁生劣监好讼包揽之辈。非但不能多收。即升合不足。米包潮杂。亦不敢驳斥。并有无能州县。虚收给串。坐吃漕规。以图买静就安。遂致狡黠之徒。视为利薮。成群包揽。讦讼不休。州县受制于刁衿讼棍。仍取偿于弱户良民。其安分之举贡生监。所加多少不一。大约总在加二三之间。所最苦者。良善乡愚。零星小户。虽收至加五六而不敢抗违。畏暴欺良。此赢彼绌。是欲清漕政。转为奸民牟利之薮。而良民之受困益深矣。且乡僻愚民。始则忍受剥削。继亦渐生机械。伊等贿托包户代交。较之自往交漕加五六之数。所省实多。愚民何乐而不为。是以迩年包户日多。乡户日少。不特刁民群相效尤。即良民亦渐趋于莠。吏治民风士习。由此日坏。此漕弊之相因。而成积重无已之实在情形也。从前帮丁贴费。每船不过百余至二三百两不等。近来旗丁积累愈重。需费愈繁。且路费正用之外。或偿还旧债。或任意花消。或帮弁需索。皆所必有。亦非尽由于路费不敷。伊等知州县浮收有加五六之多。遂得借口多索。运弁奸丁。连成一气。州县惟恐误兑。不能不受其刁勒。是以帮费竟有递增至五六百两七八百两者。而苏松为尤甚。民强官懦之处。仅得良善之赢余。不足供奸丁之讹索。遂致亏空挪垫。固属实情。即民情较之地方。牧令任意朘削。仍借口于兑费繁多。故作亏空。亦所难免。稍借民力以济运。尚属因公。又因济运而亏挪。弊将何底。且州县既多浮收。则米色不能认真。帮丁既多贴费。则受兑亦不复深求。及至通州。贿买仓书经纪。通挪交卸。米色之潮杂不纯。率皆由此。此又官民交困。彼此挟持。南收此兑。流弊无穷之实在情形也。漕务积弊至此。岂可不大加整饬。力挽颓风。然弊有不可不除。而又有不能尽除者。若徒事饰说空文。听其言似属至公。究其实必无成效。臣等甫经莅任。毫无回护。已恪遵功令。严行示禁。升合不准多收。帮费全行裁汰。稍有不遵。即行查参。原属办漕正理。亦未始非臣等自全之道。惟是帮丁长途苦累。费实不赀。若竟丝毫不给津贴。则势必不能开行。若责令州县颗粒无浮。亦势必不能交兑。伏思　　天庾正供。迟尚不可。况明知必误。而听其决裂。即惩办亦于事无济。臣等非特不能当此重咎。具有天良。亦不忍出此。但清漕之说。既属窒碍难行。而酌加之事。又断无明发　　谕旨之理。臣等忝列封疆重寄。所以察吏安民者。惟在令行禁止。劝廉惩贪。今有所闻而不敢问。即惩之而无辞以解。令之不必其行。禁之不必其止。江苏讼案。大半在漕。一事如此。事事掣肘。若不立定章程。仍事颟顸敷衍。收过一漕。臣等亦必致士民等执为口实。而州县不予以限制。转难分别惩创。官与民不能开心见诚。吏治民风将愈趋愈下。仓库亦无清厘之日。徒知自顾考成。遂尔因循缄默。负　　恩更重。问心何安。夙夜筹维。并与司道等反复熟计。不得不于无术万全之计。苦思酌中权宜之道。谨就管见所及。不揣冒昧。敬为我　　皇上陈之。

一每年秋成时。酌定收米准则。以免偏枯也。查粮艘半载抵通。水蒸日晒。米质必酥。加以起剥折耗。进仓簸扬。恐余米尚不足抵补。应请于将届开漕之先。由藩司粮道督同该管知府。察看秋收光景。酌定斛面若干。总不得过八折之数。督抚核明。俟开漕时。无论绅衿士庶。画一征收。如再有控告者。查系该州县并未逾违。自当妥为晓谕。不准刁抗。若稍有格外浮加。虽未经告发。而访查得实。即行严参。至刁生劣监。仍前包揽挜交。讹索漕规。亦即严行究办。如此则帮费有资。漕可速兑。在绅士既有田地。本属有余之家。所费有限。而小民得免偏枯之累。且绅士齐民。画一完粮。刁徒无从挟制。包户亦不禁自绝矣。

一旗丁各船帮费。应严定限制。以杜苛索也。州县因帮费必须津贴。不得不量加斛面。仍系以公办公。并非准其任意多收。但帮费不定限制。则需索无已。必至加收。应请酌中定制。每船除向来不及二百两者。仍应照旧外。其在三百两以上者。察看该帮情形。定以三百两为度。漕臣严行晓谕。不准丝毫多索。米色则必须干洁。即食米应给本色者。亦不准违例折收。候兑足时。地方官将各帮米样。封呈本省各上司。运弁出具印结三张。亦将米样申报粮道。陆续转送总漕坐粮厅仓场侍郎查考。其旗丁应给银两。应令县帮公同散给。毋许伍长奸丁。包领侵扣。如有奸丁领出。私行花费。责成粮道严查究处。所有沿途催船漕委。及过淮抵通一切浮费。悉行禁革。如此则米色不能通融。旗丁不致苦累。而州县亦无所借口矣。

一收米既有限制。则兴讼之粮。应委员验明上仓。以防积欠也。查向来包户揽纳米石。为数不少。到仓时。官吏稍为查问。即抗不交纳。或将湿碎短少之米。委之仓外。一哄而散。赴上司衙门控告。转须代为看守。而漕米不准挂欠。州县官不能不买米供兑。旗丁利于多折价值。彼此通融。遂将食米尽数折收。途中又将折价用去。不免以正米作口粮。买补无期。弊窦丛出。今斛面一定。遇有控案。委员验明米色。押令进仓。与众花户一律办理。其控告之是非曲直。再行秉公审究。则地方官可无垫兑之患。不致以漕尾辗转交代作抵。日久渐归无着。亦清理亏欠之一端也。

一州县预买恶米垫仓。勒收折色之弊。应严行禁革也。近年州县因兑费既重。斛面不敷。不肖苍猾之官吏。百计张罗。竟有于将次开仓收漕时。藉名垫仓铺底。令漕总胥吏。预买恶米。私运入仓。迨至开仓收米时。仓中半已盈满。不过十日半月。即以米足封仓。乡僻小民。往往运米至仓。无处交收。仍复运回。勒令以重价折纳。乡民不堪其累。而漕粮米色之不纯。未必不由于此。州县转以恶米挜交。尽诿过于粮户。此弊尤应严行查禁。现已谆切札饬藩司粮道及各该管知府。实力严查禁革。一经访查得实。立即严参治罪。庶米色得归纯洁。而小民亦免苦累矣。

以上各情形。臣等明知本非正办。但　　天庾正供。关系甚巨。若非权宜酌剂。必致格碍难行。臣等既确有见闻。何敢因循隐饰。自蹈贻误之咎。谨将酌定办理章程。据实沥陈。伏乞　　皇上圣鉴。

　　丁除弊疏　
两江总督孙玉庭

窃惟江南为漕粮重地。若非办理得宜。必致百弊丛集。而欲期官民胥免受累。必使县丁日久相安。是以欲禁州县之浮收。必先杜旗丁之苛索。而欲减帮船之浮费。必先丁力之积疲。伏查漕船有例给漕赠月粮。又奉　　恩旨。准其加带南北土宜。并在通变卖余米。优恤固已周渥。而丁力仍不免疲乏。臣详加体察。尚有应行体恤者两端。一在无屯之赔垫。一在漕委之滋累。而弁丁因之刁难州县者。亦有两端。一在无故停兑开行。一在勒靳通关米结。臣请备陈其故。查各帮大造船只。物料饭食。日益增昂。例价实有不敷。其有屯田津贴之丁。均匀贴造。力尚可支。至江淮兴武等帮。并无屯田津贴。轮届大造。重利借贷。债负纠缠。日甚一日。迨至兑漕。藉词横索。势所不免。臣思惟有仿照浙江办法。请于粮道藩司两库。酌筹闲款。发典生息。量于例价之外。增给造运。俾丁力不致拮据。庶办公稍知自爱。如此虽无屯津。可免赔垫矣。其漕务委员一节。嘉庆十二年。钦奉　　上谕。漕督不得多派委员。并禁止该弁等收受馈送。嗣于十四年间。又经巡漕御史。奏请大加减省在案。臣查沿途督攒。本系沿河卫备专责。届今运道通行。惟有闸多水溜之处。自须酌委数员。迎提粮艘过闸。此外概从减省。臣现在移会抚臣河臣漕臣。一体酌裁。如此量减委员。不致滋累矣。至旗丁勒索州县。必借米色为刁制。各州县开仓旬日。各廒即已满贮。各丁深知米多廒少。必须先兑。每藉看米色为由。逐廒挑剔。不肯受兑。致使粮户无廒输纳。往往因此滋事。旗丁即乘机恣索。州县不敢不应其求。或所索未遂。即藉称米色未纯。停兑喧扰。及至委员催兑开行。各丁不俟米之兑足。即便开船。冀累州县以随帮交兑之苦。此旗丁于受兑前刁制州县之弊也。漕米兑竣。运弁应给通关。而通关出自尖丁。尖丁者。积年办事旗丁也。众丁及运弁皆听指挥。尖丁索费。必先议定私费。再议通帮公费。故有尖丁后手及程仪等项名色。州县不遂其欲。则通关勒靳不交。至使州县枉罹迟延处分。此弁丁于既兑后刁制州县之弊也。臣思漕粮首重米色。米色纯洁。总以粮道运官看定为凭。临兑之时。既经验明米好。即令公同封取样米通送。定期开兑。令将每日交兑米数。按五日一次通报。仍填晴雨日期备查。如有无故停兑。及未兑足而开船者。许州县禀明。立拏倡首之丁究处。并将帮弁撤回。如县帮有以米色争执者。亦应即禀粮道亲验。如果米色潮杂。责令筛净交兑。仍将州县处分。倘系弁丁捏禀挟制。立将帮弁撤回参究。帮丁从严惩办。即令依限兑收。所有尖丁私费。永远革除。如此则旗丁临兑前之弊可除矣。帮丁兑米。本有日给兑单。既[已](己)受兑给单。则不得卸过州县。伏查雍正年间定例。漕粮未受兑以前。一切责之州县。既兑以后。责之弁丁。又例载交兑漕粮。应令监兑官秉公查验兑完。出具通关米结。不得勒掯推诿。是漕粮一经受兑。弁丁即应出结。断不应于兑竣开行后。仍以米色潮杂为词。勒靳通关也。应请嗣后于兑数报竣。帮船离次日。即令州县将兑单先呈粮道。饬令该帮头伍交出米结。不得过五日限。如逾限不呈。许州县通禀。委员持令箭提取。仍将头伍枷示水次。另委运弁。其过淮盘验。如有米色霉变等情。帮丁既已受兑给单于先。即应照嘉庆十七年定例。州县与弁丁一体参处分赔。不得以通关未付为词。藉免参赔。如此则弁丁既兑后之弊可除矣。

再臣于前奏内。曾将每漕船每年需费若干。附片陈明。奉　　珠批查明会议具奏。今据苏松粮道禀称松江帮船丁力最疲。需费较大。苏州太仓次之。常镇又次之。镇江之丹徒丹阳两属最少。大约松江府帮船不敷银四百余两。苏州太仓不敷银三百余两。常州不敷银二百余两。镇江府之徒阳二属。不敷银一百余两。尚须津贴等情。臣查旗丁长途领运。例得银米内有扣解剥价及解淮解通之。且协运之江兴各帮。并无屯田贴费。帮丁疲乏。势不能不量予津贴。惟各船行走。迟速不同。道路远近不一。即各丁经理。亦有善与不善之分。断不能以一年一帮之用度。定为各帮永需之数目。而向来津贴之议。实启争执之端。溯查江苏省。嘉庆五年。曾议松太等属。每船贴银三百两。十五年。复议每船五百两。而帮丁不惟不遵。反视此数为额给之项。仍欲另议津贴。以致逐渐加增。流弊无所底止。又帮船有加一免雇存次配造船只。每帮自五六七只至十余只不等。因其出运满号。例得轮减停运。将应装之米洒带通帮谓之虚船。该船停歇在次。仍准照旧支给月粮。且有垫盖钱粮足资养赡。夫州县给费。专为济运。船既轮减存次。岂得复予兑费。而近来刁丁勒索。必欲并计在内。以致县帮争执迟延。不惟苦累州县。且误兑开日期。其弊尤应亟除。臣思与其每船给费。不如计米津贴之为核实。嗣后毋论正兑改本洒带。应统以米石多寡为断。每米一石。各按水次旧章。酌给津贴。总不得逾该道所禀需费之数。庶立法较为简捷。县帮永免争执。惟按米津贴之中。仍应分别正耗。以昭核实。查领运正供有加四耗米。有改本加三耗米。既属耗米。即不应再予贴费。惟此项耗米。亦有交官备用之分。若概议裁费。不足以昭体恤。所有加四耗米内计二斗五升。改本加三耗米内计一斗五升。均系交官之项。应仍照依正米计石津贴。其余耗米一斗五升。系备该丁等沿途折耗之用。查每米一石。折耗未必至此。自[已](己)有盈无绌。应同行月等米。一概不准津贴。庶于随时调剂之中。仍予以一定限制。帮丁即不能格外多求。而地方官亦不致借口浮勒。方于丁民两有裨益。

　　请停预佥备丁以免扰累疏　
杨锡绂

窃查江南江苏等府。每年起运漕粮一百五十余万石。内除苏松等四卫船五百余只外。其余一千七百余只。均系江安所属十卫船只协运。本年四月间。江苏按察使胡文伯以江安十卫。去苏松水次道里遥远。每岁兑运回空。遇有应行更换之丁。运官赴卫查验。往返需时。以致受兑之时。官丁俱难按期齐集。请令协运苏松漕米之江安十卫。将各帮家道殷实闲丁。预行查选。大帮三十。中帮十五。小帮十名。造册呈送粮道点验之后。转送总漕存案。每年于粮船抵通后。查有应行更换之丁。乘总漕押运抵津时。帮弁就近报明。即查预备丁册。按名次点定某丁派管某船飞行各卫。传齐新点各丁。限令十月初间。在镇江守候。船一渡江。即押船驾赴水次候兑。则官丁俱得如期到次。不致受兑迟延等因具奏。经户部议覆。定例。粮船未经抵次之先。原有预选殷丁注册之例。第日久法弛。或有临时高下其手。亦未可定。至大中小帮酌定名数之处。原例未经议及。应并行令漕运总督。量照情形。酌定办理。移咨到臣。臣查原任按察使胡文伯之条奏。因江安十卫。道途遥远。临期佥换。恐或迟延。而未计及预佥闲丁之无益而滋扰。部臣议准。盖因原有预佥殷丁定例。故不但江安十卫。而并令推行各省。而不知各卫帮丁。今昔情形之不同。即定例亦难胶执。若以部议已定。即勉强奉行。转非所以仰体我　　皇上政求实济之意。所有预佥闲丁。其不必者有二。不便者有二。谨为我　　皇上陈之。各省卫帮。贫富原有不同。殷富之帮。年年长运。且有子孙世守者。每岁原无需换丁。即间有一二应行另佥者。帮弁随佥随得。亦无俟于闲丁之预备。其贫疲之帮。或地处瘠薄。或本无屯田。或自来人丁稀少。每岁遇有应换之丁。即百计搜查。求一二殷丁而不可得。又安有数十名殷富闲丁可以预选。其不必一也。又军丁俱属草野小民。所谓殷实。不过有田能耕。有屋可住。计其生业。较胜穷人耳。非真有千金万金之富也。此等军丁。或遇收成歉薄。一二年后。即转为贫乏者有之。今采数十名之多。预行注册。设需用之时。而名次在前者。已经贫乏。将舍之而佥其次。则人人得以有词。将据册以定佥。则仍属以疲丁应选。其不必二也。又原奏令卫所选定殷实闲丁。送道点验。此无论通行各省。徒多纷扰。即江安一道。所辖十卫。计船五十二帮。无故而驱每帮数十闲丁。仆仆赴省点验。或加以吏胥阻抑。时日稽延。岂非徒令小民废时失业乎。其不便一也。又卫所州县书吏。多喜于有事。每年帮弁。或需一二换丁。臣与各道严行申饬。犹恐此辈不无滋扰。今一帮而忽佥报数十名闲丁。则若辈因一报十。于中取利。究之富者贿脱。贫者勉强受佥。其不便二也。臣查各省需丁。俱于回空后更换。并无迟误。即江安十卫协运苏松各帮。臣办理已经七年。每当受兑之期。官丁俱赶赴水次。重运北上。一体开行。并无迟缓。可知兑运迟速。总在各道之实心经理。并不在闲丁之预佥。应请将预选闲丁注册之处停止。庶各省军丁。不致扰累。而于运漕亦为有益。

　　论漕弊与各省粮道书共四篇　
杨锡绂

回署后数札奉布。想俱得览。江西各帮。本年在坝上。虽米不甚差。而一切剥价个儿钱抗价等项。多拮据万状。以每运各丁所得银米家费等项计之。应不至此。而日疲一日。甚不可解。即如赣州帮素称殷实。而其穷彻骨。临至河西务剥米之时。米已上船。而剥价不能开发。千总代为挪移。始免误公。回空则身工饭米全无。无所不卖。尚有遗弃之虞。细推其故。皆由江西之丁。系州县所佥。未免痛痒不关。一任书吏朦混。富者狡脱。贫者无计可免。又有游手奸猾之徒。转藉充当旗丁。以为度日之计。是以至此。以此推之。各帮情形。大概皆然。又旗丁得领钱粮家费等项。多留为家计。及在省混行花销。全不为抵通交纳预行存留。到通缺费。又挟伍长头船及领运千总。不得不为那借完公之举。以缓须臾。恶习相沿。几与江浙无异。若不及早整理。将来贫疲无所底止。以某之见。应严饬州县。先于佥丁时。实心查察。勿令富者幸脱。贫者滥充。以清其源。至于本年新运。则当传集各帮领运千总守备。令将各该帮新运钱粮家费一一计算。在水次应用者。听其支用外。其余俱设立公柜。令该帮运弁同头伍人等掌管。沿途及抵坝用费。有所支领。俱公同头伍登载公簿。令各丁不得任意花销。抵通自不至于拮据。领运之弁。有不公不清者。查明参处。则官丁各知以公事为重。行之数年。或少有转机。再江西米石。除南新二县向无潮湿外。其余州县。沿途远解。家人吏胥船户。多有通同泼水之弊。否则验米时不泼。而一验之后。即不可问。米石既潮。折耗必多。此亦旗丁受累之先着。足下身任督理。一切无不预筹。此事尤应严察。能去潮米之弊。即旗丁先免折耗之苦。至于钱粮封贮公柜之处。就西省情形。如何行之妥善。亦望即详酌见示。

兹浙省各帮过淮南下者。计至十五日。已十二帮。其余亦现在接续来淮。大约此月之杪。俱可全行渡江矣。各帮到次以后。即有修并制备什物等事。不但三修银两宜早发。即一运应领钱粮亦应早发。且宜整发。盖浙省尖丁。各有勾串道房书吏。以迟发或数次分发为居奇者。虽名为慎重钱粮。其实多一番请领。则多一番使费。又发之迟。发之少。则彼得借口。预行那垫以取利。而老实众丁。无从究诘。且每年有船已开行。而钱粮究未全领者。随后尖丁具领。多指称公事。朦混开销。而众丁并不得分厘到手。此浙省向来之锢弊也。某则以为一运钱粮。有一定之数。少发迟发。究终须发。不能留其分毫。早发全发。彼亦不能再行请领。与其少发而滋弊。莫若全发而省费。且杜此辈借名开销之计。若虑全发恐其花销。临期无银接济。则但当严责运弁及头伍等公平掌管。设立公簿。按时支给。非当用某项银两之时。丝毫不得预给。少有错乱。及办理不善。致沿途到坝。有缺费用者。即与详揭重惩。彼贤能之弁。固得预为料理优游。即老实之弁。亦得有所遵守。而不致堕奸丁术。中年来江安谕令早发整发。未闻有误。浙省似亦可照行也。又浙省帮船开行之时。无一定先后次序。向来彼此争先。有米未兑足。而争而开行。后用小船载米。赶上受兑者。毋论小船另费脚价。而米色之佳否。上船之足数与否。更无从查察。去岁雷监司始觉其弊。不令小船赶载。但恐故智复萌。此须严行示禁。至于最疲之帮。如严州所金衢所处州前后。次疲之帮。如绍兴前后温州前后。自应令其居前。俾得到坝先行兑交。然亦须有一定次序。方不致于争竞。查江西十四帮。每年系粮道当堂令各帮拈阄。浙省可否令数疲帮应在前者。为一阄以定次序。其余不疲者。另一阄以定次序。在足下酌而行之。至　　圣驾南巡。向来俱饬令赶早一月开兑。其实苏松之船。即不能赶过镇江口。何况浙省。是以上届　　南巡。浙船不过于宝带桥等处回避。某意今冬自应比常年略早。然不必过于急迫。使收米者潦草收之。兑米者亦潦草兑之也。



湖北漕运。如大造佥丁。及钱粮运费等项。皆系守备管理。千总不过间岁一出运而已。其因循阘冗。操守卑鄙。公事毫无振刷。病总在于守备。即如大造一事。乃守备专责。而湖广造船板薄钉稀。油灰减省。极为不堪。而又务为高大。不济实用。推原其故。皆由守备全不认真。听之丁旗自造。丁旗包于舵役。舵役包于厂户。加以官吏从中扣克分肥。如此。安望有坚固之船。又如疲丁一项。每岁必需换佥。乃千总请革之丁。守备反为包疪。仍与姑留。即另佥者。亦多佥贫卖富。每年有船已出运。而丁尚未到帮者。有行至中途坝上而脱逃者。如此。安望得有殷丁。又湖广锢弊。全由舵丁包运。旗丁多不过虚应名色。或有奸舵偷卖米石。到通挂欠。或行为不法。经千总请革请缉。而守备听其革于此船。仍入彼船。革于此帮。仍入别帮。如此。舵役包运之弊。奚由禁戢。又如运费一项。乃各丁赖以济运者。必按名实给实领。方于运务有济。乃湖广运费。征收出入。多不可问。闻各卫备每年于开兑之际。至水次与各帮头丁旗人等销算一次。或抵或扣。有毫无存剩者。如此。焉望实惠之均沾。以上不过列其梗概。其它种种积习锢弊。不一而足。故湖北漕运。在首治守备。守备得人。弊可剔。利可兴。否则舌敝唇焦。终于无补。若千总虽有劣弁。其弊在途。此手足之疾。而非腹心之疾也。足下莅任伊始。所望大加整饬。故为述所知情形如此。

浙省杭嘉湖三府州县收漕。从无实在自行经理者。每年不过坐交书役认纳规利。其一切经收交兑文解。俱书役包办。官可不过而问。是以操纵皆由漕总之手。大约米十万石。收本色者不过六七万。其三四万石。则纯行折征。此折征。一则便于绅衿大户。及有力之家。可以省上米刁难繁费。故宁稍增价以折。而不愿交本色。一则漕总书役多得价值。即或需买米。亦可贱其价值。买低下市米。搀入所收好米之中。无从辨别。是以浙省米色。不但不及江南别府。即松江亦不如。至于各帮丁旗。住居水次。与此等漕总胥役。彼此熟识。互相勾引。每年水次交兑。不但行月折干。即耗赠等米。亦俱折干。内中尖丁。则有并正供不足者。彼利于折银入手。即便花用。而漕总书役人等。亦乘其急需。既可得价。且可不必买米故耳。若夫领运员弁。廉干者稍能自立。而苦于查察难周。庸懦贪鄙者。则利以啖之。少贪其饵。已为旗丁所使。求其除弊。万万不能。迨至中途。穷乏之丁。固需盗卖。而奸刁之丁尤甚。穷乏者为费用计。势不得不卖。奸刁者则本殷实而亦盗卖。彼以到坝短少。运弁自顾考成。势不得不令众丁那凑以足其数。无可那凑。亦不得不为揭借以完公事。事完之后。即治之以法。不过薄责。而彼[已](己)大得其利矣。此种刁恶奸丁。江省亦有。而浙省尤为锢弊难除。欲清其源。须先正州县收漕之法。次禁丁旗折干之弊。折干绝则米足。米足则抵通无揭借滚剥之苦。而每岁钱粮。无庸扣除矣。

　　论漕船余米书　
陈宏谋

迩来漕政。半由于例之太多。偶有未善。即设一例。究竟法立弊生。所除者一二人之弊。而所苦者多矣。即如粮船食米余米。原可听其沿途得价变卖。既有益于旗丁。亦有资于沿河民食。乃竟视为来历不明之物。层层查禁。其所以禁之之故。不过曰盗卖漕米。试问自有漕以来。通仓果皆挂欠否。偶有挂欠。果皆无追否。不此之审。而惟以卖米苦为禁例。究竟旗丁所带余米。岂甘置之无用。不过徒为一路弁兵所利耳。于事无益也。此亦防弊生弊。而为例太多之一端也。即此推之。余多类此。

　　拨船困民疏畿辅通志　
赵之符
  </div>
  <div class="pagination">
   <a href="皇朝经世文编_page122.html">
    上一页
   </a>
   <span>
    ...
   </span>
   <a href="皇朝经世文编_page118.html">
    118
   </a>
   <a href="皇朝经世文编_page119.html">
    119
   </a>
   <a href="皇朝经世文编_page120.html">
    120
   </a>
   <a href="皇朝经世文编_page121.html">
    121
   </a>
   <a href="皇朝经世文编_page122.html">
    122
   </a>
   <span class="current-page">
    123
   </span>
   <a href="皇朝经世文编_page124.html">
    124
   </a>
   <a href="皇朝经世文编_page125.html">
    125
   </a>
   <a href="皇朝经世文编_page126.html">
    126
   </a>
   <a href="皇朝经世文编_page127.html">
    127
   </a>
   <a href="皇朝经世文编_page128.html">
    128
   </a>
   <span>
    ...
   </span>
   <a href="皇朝经世文编_page124.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
