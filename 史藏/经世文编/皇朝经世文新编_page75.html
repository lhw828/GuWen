<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 75 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 75 页/共 101 页
  </h1>
  <div class="content">
   薛福成

奏为英法两国教案牵涉既广关系较巨谨就见闻所及分别治本治标之计恭折密陈仰祈　圣鉴事窃臣承准总理各国事务衙门电信知五六月间长江上下游教案迭出芜湖丹阳无锡江阴南昌等处天主教堂多被焚毁武穴被杀教士及洋关扦手各一人皆系英籍迭经各省查拏匪犯或立予骈诛或讯明定罪而英法德三国使臣尚忿争不已来相促迫臣屡以中国办法详告英法外部外部知我办理认真尚无异辞迫接其驻京使臣函电则又变计盖各使久居中国洞悉情势初因讹言四起风警频仍迫为自卫之谋寖萌要挟之意句串一气协以谋我迁延数月此案不知何时议结臣窃维匪党之得肆焚掠者挟簧鼓愚民之术也愚民之莫释疑忿者信迷拐幼孩之说也按旧说谓天主教徒迷拐幼孩挖眼剖心用以制药此论不知始于何时前儒顾炎武所著郡国利病书亦已有烹食小儿之说彼时中外悬隔偶得传闻并非事实然是说之流传也久则人心之笃信者众犹忆同治九年天津案起前大学士曾国藩初闻挖眼盈之说亦欲悉心查办比入津境拦舆递者纷诉此事询以有无实据则辞多惝怳迨严加讯究而其事益虚所以专疏特办此说之诬民于当日列在幕僚颇知梗概出洋以后留心访察大抵天主教徒所崇奉者惟耶苏耶苏之说亦以仁慈为宗旨近者禁黑奴有会禁鸦片有会彼于虐人之事害人之物尚欲禁之岂有残酷至挖眼剖心而欧洲各国习不为怪者即彼之精于化学医学者亦谓无心眼入药之理斯必灼知旧说之讹传然后此案乃可下手否则在事大小官员先怀疑虑葛藤不斩轇轕滋多将何以晓彼愚民将何以禁彼匪党而诸教士自忖不能久居中华其力足以煽动各国酿成衅端西洋风气重视教务一遇有事鲜不上下同心非若争一事占一地者其民犹有从有不从昔年俄罗斯之侵土耳其法兰西之割越南皆以护教为名此中机括不可不慎之于微也臣非谓洋教之无损于中国也彼天主教虽称为善自历代教王增窜私说并渐失耶苏本意滥于招纳不择良莠教士即不自为迷拐难保无迷拐者之托其门恃为护符且男女无别西洋习俗如此教士偭规错矩亦犹中国僧道之不能尽守戒律而入教之民无恶不作平民受其欺压积愤日深一发难遏地方日以多事犹幸周孔程朱之教弥纶寰宇深入人心凡列衣冠之中鲜慕异端之学然彼此龃龉不能相安臣愚以为不与妥议章程终非善策近来欧洲德义等国限制教民立法綦严大权始不旁落无复从前挟制纷扰之患中国许洋人传教既在约章势难骤改惟妥筹约束之法本系内治之要政非各国所得干预而彼不能不干预者积渐使然也当津案初结之时总理衙门尝照会各国使臣修改传教章程俱经该使驳回由今思之其中各条有暂难遽行者如限定各堂华民入教之数撤去女教士女塾孤局及非教民子孙不得入男塾之类是也有可以办到者如禁教士诋毁儒教凡有教堂听华官随时查看堂中所收婴孙悉报明地方官教民有讼教士不得徇庇之类是也与其未必能行而悉为所阻不如择其可行而先为商办中外合力徐与磋磨彼既就我范围即可循序渐进将来于彼所难允者相机伺便与之理论抑或俟武备日精邦交日固竟仿西洋限制之法要在统筹全局因势利导虽效之迟速不可知但尽一分心力必有一分补救臣所拟治本之计筹经久之道者如此

自各国立约以来英重通商法重传教所操之术不同此次被毁教堂多属法国而英国祗有武穴一案德国则并无受损惟有州旧案未销乃三国使臣既互相邀结法之外部复奋其全力密联英德外部意在广树声援乘此事机收意外之权利英德恐法之得权利而不甘居人后遂与为合从之谋俄美义诸国又从而附之彼之相约以顾全西国大局为辞而意则在各便其私图以责我保护将来为讹而意则在观变于临事臣愚为方今要着宜令各省格外严防勿再滋事杜彼借口而防变之法宜注力查禁匿名揭帖则风不起而澜自平薪不添而火自熄至办理此案当先有一成不变之规模如彼责缉凶多诛一匪徒在我不为无益可允也而罪必求其当彼索赔多认一偿费在我尚无大损可允也而数必求其核即彼欲以不肯保护之咎株连印官苟察其平日玩视民事政声较劣亦可允也但须乘彼未甚催促予以撤调处分自足折服远人之心而泯其吹求之见矣惟彼倘藉护教为名迫我以不能行之事或欲别订章程隐收权利且使彼教日益恣横自当坚定以拒之镇静以应之昔曾国藩办理津案虽一时谤议纷起阅世以后人咸谅其心之公忠并知其事之妥协者盖既保全和局而原案外并无所让也今诸国既受法人笼络骤不可离英人于武穴一案亦欲留为观望之资未肯遽结彼势盛则所望愈奢时久则所谋愈狡为今之计似以设法速结为妥欲求速结似以坚持其大者酌让其小者为妥即臣所论约束教士之法恐彼知之而先肆要求也似不如暂隐勿宣俟结案后再与议善后章程为妥又闻英法德义俄美等国多驶兵舰来中国海面江面皆以保护教务为名外洋各报谣诼纷纭或称所费不资或称相机行事臣窃谓南北洋兵舰亦宜悉数调派分布各处隐备非常既示以势力之不孤且以保护彼教为名俾知我之所费亦不少也如是则彼之气平而我之理直我之气亦愈壮矣臣所拟治标之计弭目前之衅者如此以上二说不过就臣见闻所及妄为揣度未知近日情形是否相符各省教案是否已结耿耿寸衷略抒愚悃倘蒙　圣明俯察末议　敕下总理衙门暨南北洋大臣湖广督臣用备万一之采择大局幸甚除前已具函电陆续详达总理衙门外所有英法两国教案分别治本治标缘由理合恭折密陈伏乞　皇上圣鉴训示谨　奏

　　论中外官交涉仪式　　　　　　　　　　　　　　　
马建忠

查所奉抄发译署来函内有五月二十二日威使来署先说中外来仪式一节云英约载有督抚行领事用札文我们不愿意所以要商量等语继说洋货入内地科征一事意在仍照现在条约办理而注重在免内地厘金各节查中外交涉以来西人两次构籍势凭陵乘我仓卒之时要我立约篇帙数十页条议数十无非藉此取益故领事则优如公使税则则轻于各国我方循章守约无缘启齿今何幸难端先自彼发正可因其相要者我据公法以争之使果如愿以偿诚不至自封故步即或所议不洽亦不过仍守旧章谨拟条说缕陈于左一论中外官交接仪式威使总以德国条约并未载有督抚行领事用札文字样且以彼国钦差给法国领事都不用札文因其是客官而领事官在中国算是客当用文移为说此乃威使强辞德国条约未载札[文](又)字样者因其换约在英法之后大事则在约内申明至于来交接仪式之小节则以本约内第四括之内载明中国官员于该领事等官均应从优待如相待诸国最优者无异其时中国所待最优之国曰英曰法英法领事督抚行以札文德国自在从同之列故德国条约未有明文盖不言而喻者也至于彼国钦差给法国领事都不用札行此当反诘威使札行申陈二句如何译作西文英约内所译申陈曰斯戴得孟特译札文曰戴格喇兰兴法约内译申陈曰嗳克斯保塞译札文曰戴格拉那凶岂英法二国习用此种字样为上司下属来公牍之称乎此种字面不过译申札如何解义并未译申札有何区别使所译者诚为相当之名何英法二国论交涉公文字样从未提及乎英法二国既于札行申陈无一定相当之名则威使所谓彼国钦差给法国领事不用札行者为指洋文乎为指华文乎指华文则二国来公牍专用洋语自不可以华文名之指洋文则洋文并无札文字样又何从而名之哉洋文所有各种公牍之称乃因事之轻重而殊其体裁并不因官之大小而别其名目即有分别不过于公文首尾上司属员称呼有异而公文则别无字样也法国领事指南一书第三卷之第一节有领事官与本地官员来公文一条云来公牍共有三种曰诺特即通信之意曰墨磨亚尔即说之意曰来特尔即函牍之意领事无公使之责专用函牍继又解其三种体裁曰诺特之文须庄重合式所以传承上司之命而通知外人者也墨磨亚尔若条陈一事梗概概不签押者也来特尔者则为公文领事出名而签押之者也又云所有谓戴贝司者则领事与其上司来公牍之称惟领事与地方大员所有公牍间以此名名之法国所论领事公牍如是英国可知是西文并无札文字样何以威使云我们钦差给法国领事都不用札行哉且仿照法国条规凡领事与地方大员间以领事与上司来公牍之名称之稍示区别此即华文札行申陈之意也至云彼国钦差给法国领事不用札行因其是客官以申明督抚不能札领事之说此又儗不于伦矣彼国钦差与法国领事各不相辖真客官也若领事于督抚虽非属下究竟在督抚辖地办事已属客中之主以领事之与公使拟领事之与督抚盖相似而实不同也

今彼既不满于旧约欲有改易我亦何必拘守成约不肯增删自可乘此机关与之商酌如领事到任当奉批准然后由译署咨本省督抚行知该领事该领事于奉到批准之日方可视事批准由我撤回亦由我我可藉此以戢其跋扈之势彼如曰此乃欧洲各国凡领事无审案问事之权及不沾优待公使之恩者方有此制则答以在土尔基领事所有利权如在中国无异而领事亦必奉批文方许任职不过土文呼之曰巴拉特欧洲各国则呼之曰嗳克散卦都尔声音或异而字义则同也且也今春西班牙与越南立约亦有领事必奉到驻之国国君批准方可任事之条而越南优待领事与中国无异如彼以约内并未载有此条不必增行则中国领事须奉批准亦系约内所无何以胡璇泽充新嘉坡总领事官必有批准凭据方能办事有案可查似亦可以闲执其口若经此一番抵议彼或许我加入领事奉批之事然后求一客礼相待之式则无妨许彼以督抚待领事专行客礼而领事于督抚仍执下司客官之礼公文来督抚用照会领事仍用申陈至晤会仪式于奉到批准晋谒以及去职辞行之时用客省藩臬谒督抚礼其余接见不论庶几各尽其道两不相妨在我虽阳失札行之虚文而阴收约制之实效得失似可相当乎以平行客官礼待公使以客省两司礼待领事则于彼之公使领事不致漫无区别似尚斟酌得宜使彼以公使行文关道领事行文府县应用何式转相诘问则应之曰公使于关道以及领事于府县各不相辖并非督抚于领事可比若用公文可由公使照会督抚转札关道领事照会关道转札府县至平常彼此用信俱为平等如此办法可以两无窒碍则公文仪式似不患无词以答之然窃料威使意中总以洋货免厘为要务虽二者相提并论其所重固在彼而不在此也

　　书科尔沁忠亲王大沽之败　　　　　　　　　　　　
薛福成

英吉利法兰西以咸丰七年冬十一月攻陷广州执总督叶名琛久踞不退注谋在改约章索偿增商埠自谓据城为质必可如其所请讲解以罢也于是总督两广兼通商大臣者为侯官黄宗汉宗汉亦承平文俗吏耳盱衡厉色操下如束泾薪退驻惠州既不激励兵练筹克会城又不与英使会议立约退师事习见通商以来立和者例干清议挑衅者亦膺严谴举凡驭远绥边既战守方惟以闭口不言塞耳不闻为能英使额尔金久不得我要领乃纠法美二国驶兵船北上咸丰八年夏四月骤至大沽海口大沽绿营兵素不练多恇怯一见敌船惊溃洋兵踞我南北岸台直隶总督谭廷襄提督张殿元等皆以疏防获罪遣戍监候有差洋兵以大小轮船七暨舢板船驶入内河直薄天津额尔金等照会内阁此来非用兵益欲修好请回见　天子诉其事　文宗特遣侍郎衔耆英谕止之不能耆英归赐死遂命科尔沁亲王僧格林沁以钦差大臣视师通州遣大学士桂良尚书花沙纳议和约英人多索偿及商埠许之恐伤国体拒之虑挑强敌乃以两江总督何桂清兼通商大臣特派桂良花沙纳驰赴上海会同桂清先与英人商定税则再议约章亦欲姑退之以纾近患修戎备也六月英法美三国兵船退去秋七月王移军海口修筑大沽北塘营垒台购巨分布要害檄州县伐大木输之海壖植丛桩水底以御轮船又奏请调吉林黑龙江察哈尔及蒙古两盟马队前后赴军者可五千骑九年春三月辛未朔怡亲王载垣驰赴天津察勘海防事务桂良等在上海与额尔金商定税则额尔金遣其弟卜鲁士率兵船北驶声言将入京换约桂良等告以大沽设防当进自北塘夏五月庚寅卜鲁士至拦江沙外壬辰遣其兵船闯入大沽海口先觇形势王故羸师以张之癸巳洋轮十七艘驶进鸡心滩用炸摧断铁练甲午鼓轮直进毁我防具皆树红旗催战直隶总督恒福派员持天津道照会告以桂相已由上海驰还请移驻北塘口外静待换约否则暂令换约官数人由北塘至天津英人摽使者不受照会开击我台分遣步队蚁傅登岸王挥鞭上马督军鏖战戒台同时开沈毁数船击杀登岸洋兵数百生擒二人英领队官伤股而疐殒焉洋轮入内河者皆已中不能驾驶惟一艘遁至拦江沙外是役也英人狃于岁海口之无备且窥见台中力微弱未知我增置大也贸然轻进迨我击坏数船洋兵相顾眙心手瞀乱纵骛击多不能中海潮方上易进难退仓猝不能出口而我台瞭击敌船蔑不中者是以获捷英船未入口者留驻大沽以南分向旅顺威海卫大连湾大孤山游泊测绘皆海口形胜也或在此购煤汲淡水转若为济寇后路焉疆吏营将闻之然咸谓荒岛无足扞者会英粮船且尽始悉南驶当英兵开战时美使华若翰由北塘登岸诣京师呈递国书以优礼换约而返华洋巨商知英人耻其败挫必兴师报复惧妨互市也自议集捐白金三百万两输偿英饷沮其再举于是英使法使照会通商大臣何桂清若事事遵八年原约即可罢兵桂清据以入告得　旨卜鲁士辄带兵船毁我海口防具首先背约损兵折将实由自取并非中国失信所有八年议和条概作罢论若彼自知悔悟必于前议条内择道光年间曾有之事无碍大体者通融办理令其有以回报本国仍在上海定议不得率行北来倘再有兵船驶入拦江沙者必痛加攻剿毋贻后悔

当是时庙谟以获胜之后欲改前约冀英法二国或就范围也然犹申戒疆臣帅臣不得见敌辄先开致碍和局又命留北塘一口为通使议和地顾北塘地势扼要不亚大沽明代防倭已有台康熙道光年间皆修葺之迨王督办海防营度于大沽北塘之间已二三年北塘用帑百余万金仅成南北三台会有言宜纵寇登岸击之者王心韪其说旋奉　旨撤北塘备之退就大沽营城移其巨置大沽南北岸台营城距北塘陆路三十七里水路七十里议者谓御寇不于藩垣而于堂奥失计已甚北塘绅士御史陈鸿翊密疏争于　朝不听翰林院编修郭嵩焘在莫府亦力争之王狃于大沽之捷谓彼以船来不能多马队俟其登岸我以劲骑蹙之可以必胜洋兵伎俩我所深知何足惧哉嵩焘以议论不合遂辞去十年夏英将额尔金法将噶罗率轮船帆船共百艘入寇复至大沽口诇我设备严惩前败不敢阑入徐窥北塘之弛防也遂移向北塘先纵小火轮船至海岸以铁链系巨桩鼓轮拽之须臾桩则自拔一桩去复拔一桩不二三日而数百桩尽拔矣六月丁丑英法马步队各挽车登岸先据台官军犹以其来换约不之御也大吏派员持照会请其使臣入都换约不应王整军以出所部马队已调赴他军不满五千合京旗步队几及万人英军马步可一万法军八千壬午洋船由北塘进内港我军驰扼之适值潮缩船不能动惧为我军所袭也高悬白旗示欲议和状我军信之不敢纵击比潮长洋兵出不意薄我师我师被挫洋兵由北而南将逼大沽扺新河我军御之洋兵先以七百人出战王矙其寡也麾劲骑驰之洋兵退乘势蹴之洋兵各执一枪精利无前数十步外即不能近俄而七百人为一字阵每人相去数十步阵长数里辂我马队三千渐围渐迫我军不能退突围欲出洋兵发枪无不中我军如墙之隤纷纷由马上颠陨近世火器日精临阵者以俯伏猱进为避击之术骑兵人马相依占地愈多且高遂为众枪之的然后知枪既兴骑兵难以必胜或反足为累也戊子王师败绩于新河收合马队出者七人而已精锐耗竭势遂不支退保唐儿沽英法军张甚出全队攻军粮城又考副都统德兴阿之营于新河皆陷之大沽北塘如左右户新河复居大沽之背是时洋轮由北塘分向大沽驾大拟我台以扼我前步骑踞新河以我后大沽台益危穴外向不能反击王所经理三载之工程与数百万之帑金悉置无用之地王始悔纵敌登岸之非计而事已不可挽矣庚寅我军复退洋兵进踞唐儿沽辛卯奉　朱谕云僧格林沁握手言别逾半载大沽两岸正在危急谅汝忧心如焚天下根本不在海口实在京师稍有挫失须退守津郡自北而南迎头截剿万不可寄身命于台以国家依赖之身与丑夷拌命太不值矣南北岸台须择大员代为防守汝身为统帅固难擅自离营今有特旨非汝畏葸若不念大局只了一身之计殊负朕心握管凄怆谆谆特谕汝其懔遵壬辰　特派侍郎文俊武备院卿恒祺驰北塘海口伴送英法二国使臣入都换约

秋七月癸巳朔　上命[大](太)学士瑞麟尚书伊勒东阿统京旗马步官兵九十防通州丁酉黎明洋兵攻大沽北岸石缝台一开火弹猋入火药库訇然震发雷砰电扬土崩石飞台失陷提督乐善死之惟南台尚存王念屡挫之后精锐伤亡南台孤立难持久适奉　密旨退防后路乃撤营城及南台防兵次于通州之张家湾与瑞麟军相依护庚子以疏防故夺王三眼花翎领侍卫内大臣镶黄旗满洲都统洋兵进至天津会和议屡讲不就遂逼通州八月戊辰光禄寺卿胜保率偏师邀战于八里桥胜保红顶黄褂骋而督战洋兵丛枪注击伤颊坠马师奔瑞麟军闻风凶惧宵溃王军朝阳门外己巳　天子以秋狝幸热河洋兵纵火燔圆明园甲申王军亦溃闻恭亲王在长新店与瑞麟等皆从之英法按军郭外欲邀恭亲王主和议恭亲王用恒祺居间排解复关说甚苦浃两旬和约始定九月壬寅暨英人法人平当是时曾文正公国藩督师祁门胡文忠公林翼驻军太湖进剿粤寇相持甚急闻变合疏奏请于两人中　简派一人率精兵万人入援会和议成乃不果行英法军以海口封冻为虞皆于初冬退去议者始悟咸丰七年广州被陷之后未始不可善为讲解内外大臣无一谙洋情者遂于刚柔缓急取与操纵之诀未能适中机宜又或专为身谋玩视大局瞢然置之不理使彼激而生变纷纭者数年局势乃弥棘矣不然则乘大沽挫败之后隐示转圜倘得能者善为迎距则八年原许之或可择其重者抽出一二即使仍用前约其愈于十年所定之犹多且敌情叵测大沽北塘与各海口皆当严备夫濒海设防犹在海驾舟也舟之大数十丈凿方寸之孔纵火漏入则全舟沈矣寇一入口内地震惊防不胜防彼且反客为主又以津沽屏蔽京师而能战之兵实不满万亦觉军势过单骑队不敌枪队更出人意计外乎自古战守和互相为用两国修好军卫不撤设防之无害于和亦明矣是故战愈奋守愈固则和愈速不战不守和亦难久要挟孔多和[固](国)受瘥自然之理也北塘撤防为议和地时论颇归咎于载垣端华肃顺之误大计彼时三人赞襄密勿其责自无可辞战和两歧断非万全之策若十年之役仍能敌勿令深入则彼已频年动众师劳饷匮势当自沮然后遣明炼沈毅夙有威望之大臣驰赴上海揆时度势与之定议岂不愈于天津立约哉岂不更愈于京师立约哉

　　书汉阳叶相广州之变　　　　　　　　　　　　　　
薛福成

西洋诸族初至中华仰互市之利其国地皆悬隔数万里外航海遄来颇驯顺不敢肆后以禁烟肇衅发难之地寔在广东自使相琦善撤改引敌以就和议驯至割香港输重币粤人固以决眦切齿思一渫其愤而未得间也抚局屡变战和使相耆英卒与英吉利订江宁之约约中既定于广州福州门宁波上海港口通商又有许英领事官居五处城邑专理商贾事宜之语于是宁波上海门领事馆虽不在城中常得与道府以下官相见福州城中乌石山顶建洋楼大府弗能禁且与行相见礼粤人闻而诟病之合辞诉大府请毋许洋人入城不省乃大起团练传檄远近不支官饷亦不受官约束骎骎与官为仇矣是时耆英总督两广英人复以入城请纳之惧激变拒之虑起衅密告英人粤民鸷悍请徐图之期以二年后践约既鹿邑徐广缙为总督汉阳叶名琛为抚英人以兵轮闯入粤河申前约总督密召诸乡团练先后至者逾十万人自乘扁舟赴英船告以众怒不可犯耆老十余辈迭入领事馆陈说百端英酋方谋留总督[为]质(为)两岸练勇呼声震天英酋惧请仍修旧好不复言入城事于是粤人益自得谓洋人固易制也好事者宣言于外欲遂乘胜沮败通商事英公使文翰贻书总督愿复位和约粤人请为载书严禁洋人入城文翰见众情汹汹恐防商务遂盟总督抚会疏入告　宣宗成皇帝嘉之封总督一等子抚一等男时道光二十九年也咸丰二年徐广缙移督湖广抚坐迁总督是时寇纵横而广东差完又为中外通商都会称殷富地凡近诸行省调兵食购器械率仰给广东总督亦颇能选将募兵击平境内土匪及寇之阑入者五年拜体仁阁大学士名位愈隆　宠眷稠迭叶相以翰林清望年未四十超任疆圻既累着勋绩膺封拜遂疑古今成功者皆如是而已不知天下事多艰难也然性木疆勤吏事治两粤久属吏惮其威重皆不敢违初以拒洋人入城有贤声因颇自负常以雪大耻尊　国体为言凡遇中外交涉事驭外人尤严每接文书辄书数字答之或竟不答顾其术仅止于此既不屑讲交邻之道与通商诸国联络又未尝默审诸国情势之向背虚寔强弱而谋所以应之英人以入城之约为粤民所挠居常悒悒兼憾叶相之摧沮而慑其积年虚望未有以难也东莞会匪倡乱合他寇围广州势张甚有议借洋力御寇者叶相斥之退诸寇旋败散按察使沈棣辉督军剿贼功尤多列上官绅兵练之力战者请奖荐叶相格不奏兵练皆解体棣辉忧愤而卒叶相檄诸府州县凡昔通匪者吏民格杀勿论黠悍者皆假捕会匪名相仇杀前后斩十余万人从贼者不敢归或轶扰广西江西或遁入海栖诸岛中英人以火轮船围而降之英方与俄罗斯争雄欲驱降贼以敌俄贼首关巨梁楫惮远行坚请英领事官巴夏礼先攻广东可以得志巴夏礼谓师出无名留香港数月日夜训练六年九月有水师千总粤河遇一划艇张英国旗千总知奸民惯借英旗以自护也登艇大索执逸匪十三人其旗以获匪报西洋通例以下旗为大辱巴夏礼驰与争论千总弗为礼巴夏礼大恚照会叶相谓按和乔纳匪当移取不当擅执毁旗尤非礼且华民在英舟为佣寔无罪责归所获十三人其驻粤公使包泠谯让书亦至叶相曰此小事不足校其之遣一微员送十三人者于领事馆是时巴夏礼已与公使及水师提督密谋欲乘此时求入城翻前约又见所遣仅微员疑有意折辱之遂不受曰此水师事当送水师提督舟中若并送千总来乃受微员复命叶相曰系之遂系十三人于狱

丁丑英酋忽遣通事来告越日日中不如约即攻城亦不省己卯叶相方在校阅武闱马箭忽闻声从东来吏报英兵舰进夺腊得中流台文武相顾贻叶相笑曰乌有是日昃彼自走耳令粤河水师偃旗勿与战英船进迫十三洋行明日英人趋凤凰山台守兵以有勿与战之令也则皆走不知所明日英人夺踞海珠台遂驾注击总督署司道冒烟进见请避居叶相手一卷书危坐笑而遣之十月丁酉朔日当午声震城骤崩缺口余二丈英兵既入城复退出叶相遣知府蒋立昂诘领事用师之故英水师提督亦在坐同辞答曰两国官不悟情不亲误听传言屡乖旧好请得入城面议之叶相坚守前约亦心惮洋人诡谲虑既见而受辱也遂不许巴夏礼请先议定相见礼然后入见或于城外设公所为会议地亦不许是时英兵不满千而兵勇及团练赴援者数万人皆畏敌火器未能力战于是炸炮连日分五路入城十一月昼夜发辛未夜西关外洋楼大火粤民火之也先焚美利坚法兰西居室次日始延及英馆凡昔十三行皆烬焉丧失资财无算英兵亦火具焚[缘](绿)濠居民数千家以报之遂悉众登舟己卯退泊大黄滘台稍稍驶去巴夏礼知法美二国馆被焚喜曰一国必与我矣[大](太)抵酋隐谋初守便宜欲以兵劫盟改前约俟得所欲乃报国主故其开入城务作声势恐吓叶相亦微宽之谓彼实无能为固不敢困我也叶相狃前功蓄矜气好为大言以御众渐忘其无所挟持每到危迫无措亦常有天幸获转[圜](圈)默念与洋人角力必不敌既恐挫衄以损威或以首坏和局膺严谴不如听彼所为善藏吾短又私揣洋人重通商恋粤繁富而未尝不惮粤民之悍彼欲与粤民相安或不敢纵其力之所至以自绝也其始终意计殆如此英商以洋行被毁所丧货财多愤甚驰报国主酋知不能隐亦驰报国主遂敛船退舍以待命国主下议院议上议院大臣力主称兵下议院绅民不允有调停其说者谓宜先遣特使至中土请复位盟约并索偿以商不许则先礼后兵理直辞顺乃可激众怒用之国主以为然简二等伯爵额尔金赴粤调派兵轮分泊澳门香港俟进止遣使告法美两国合从之利额尔金贻书叶相大谓旧约凡领事官得与中国官相见所以联气谊释嫌疑故两国无难办之事自广东禁止入城以来浮言互煽壅阏不通致有今日之衅粤民毁我洋行商何辜丧其资斧请订期会议偿重立约章则两国和好如初永无龃龉否即以兵戎相见毋贻后悔叶相谓其语悖狂置不答额尔金再三趣之皆不答法美两国领事官亦以毁屋失财照会叶相请酌给赔偿且言英已计攻城愿居间排解议者或劝抚定法美以伐敌交叶相谓彼皆比周以胁我也遂不听且不设备粤民扬言英使果来当起击之额尔金淹留香港久不得中国要领欲与他省大吏议之则皆以叶相握通商大臣关防不敢搀越为辞欲入都则是时未设总理各国事务衙门无主之者适法美两国兵船至香港汲淡水将赴日本乃讽之同攻广东谓得志中国则日本不战自服[遂](逐)与联盟七年五月英师攻东莞不克己丑琼州镇总兵黄开广以钓船红单船百余与英师战于三山我军溃英师追至佛山镇而止九月谍报英船骤至将大举攻城叶相笑曰讹言耳必无是事

十月戊申朔忽有英法两国小火轮船入粤河竖白旗示无战意递照会仍言入城索偿及通商事叶相答以通商而外概不能从于是英法美三国兵船皆集黄埔十一月戊寅朔进泊花地癸未进泊沙面登河南岸夺民屋以驻兵法人美人皆不欲战谓我于中国素无怨何必弃好寻仇英人谓曰方今中国内寇益横又瞢于外交之道助之不知德病之不知怨贵国笃念交谊中国且益自尊谓小国不敢叛天朝也贵国如不欲责偿我将独进如有所得我自擅之二国乃与约得利均沾美船虽从而不助战英又兼供二国一月兵饷当是时　文宗显皇帝忧粤事密戒叶相海内多故金向源在广东凡驭洋人务持勿偏执酿衅端叶相于英兵之退既增饰击剿获胜状以闻累疏称英国主厌兵粤事皆额尔金包泠巴夏礼等所为臣始终坚持不为所胁彼技已穷自行服矣粤民疾视英人互播流言或称英属国印度已叛英兵败绩连丧其渠或称英船遭飓风火器已荡尽叶相摭以入奏又称英兵纵火焚民居自致延烧洋楼今反索偿此端万不可开因自陈布置之方驳辩之辞甚具　天子又特戒之谓浮言难尽信当相机慎图勿存轻视意顾南北相距七八千里实状无由上达又以叶相驻粤综理洋务久更事多必有把握故常　优旨答之叶相失事时犹奉　温谕褒勉盖冀其措注得宜也将军抚司道进见商战守策而叶相澹若无事然或密询其故则曰彼第作战势来吓我耳张同云在敌中动作我先知之我不与和彼穷蹙甚矣张同云者本通事叶相购为外间者也有识时者退而叹曰强寇岂可以空言应哉己则无备辄谓人穷蹙譬犹延颈受暴客白刃尚告人曰彼惧犯法穷蹙甚矣自欺如此祸其可纾乎粤民自使相琦善粤后尝疑大府阳剿阴抚叶相亦畏粤民之悍遇事尤裁抑洋人欲求众谅然粤民见叶相之夷然不惊转疑其与英人有私及英人累致书不答且不宣示则愈疑之僚属见寇势日迫请调兵设防不许请招集团练又不许众固请叶相曰姑待之过十五日必无事矣乃乩语也先是叶相之父志诜喜扶乩叶相为建长春仙馆居之祠吕洞宾李[太](大)白二仙一切军机进止咸取焉乩语告以过十五日可无事而广州竟以十四日先陷人咸讶之或曰洋人赂扶乩者为之也然其事秘世莫得而详云戊子得密报敌已分布巨将攻城或称宜遣绅商赴船观动静叶相盛怒传谕官绅士庶敢有赴敌船者按军法英人复照会叶相一欲相见二欲在河南岸建洋楼三欲通商四欲进城五欲索偿及兵饷银六百万两仍不见答己丑英香港总督会同法美二国提督张榜郭外限以二十四时破城劝商民暂避其锋庚寅旦敌据海珠台声如百万雷霆并击总督署开花弹芒焰四射火箭入南门延烧[市]()火光烛天阖城鼎沸叶相微服奔粤华书院千总邓安邦率粤勇千人殊死战杀伤颇相当以无后继遂不支辛卯日未中洋人登城城内台及观音山顶竖红旗叶相知城陷始派弁持令箭出新城悬万金赏调潮勇攻观音山战良久不能克抚柏贵檄绅伍崇曜等议和见叶相仍以断不许进城五字语之壬辰将军穆克德讷白旗西北城上开西门纵居民迁徙洋人塞城上门分兵城瞭望张榜禁止杀掠谓此行维仇总督不扰商民也

癸巳将军抚会同出榜安民谓和议可定城内士民毋惊恐伍崇曜等趋英船谒公使额尔金不得见见其翻译官威妥玛领事官巴夏礼及通士张同云李小春返三四和议不成英人索叶相甚急乃以乙未夜移居左都统署圃之八角亭戊戌英人括总督署中财物并取布政司库银二十万两以去释南海县狱囚分队引路寻总督己亥突将军抚都统至观音山诡云会说公事旋搜至八角亭拥叶相置大轿中冠带翎顶如平时遂登观音山度飞轿踰城出薄暮舁入舢板小舟上火轮船从者或以手指河摄之以目盖劝之赴水也叶相不悟将军抚等会疏劾叶相旋得　旨以乖谬刚愎之罪褫其职壬寅洋人送将军抚等还署挟叶相至香港犹每日亲作书画以应洋人之请从者力劝不可题姓名乃自书海上苏武八年二月英人挟至印度之孟加腊居之镇海楼上惟武捕蓝璸与一栉工二仆实从叶相犹赋诗见志日诵吕祖经不辍九年正月蓝璸病卒叶相寝疾西医治之不效三月丁丑卒英人敛以铁棺松椁伴以水银并所作诗归于广东时人读其诗未尝不哀其志而憾其玩敌误国之咎也因为之语曰不战不和不守不死不降不走相臣度量疆臣抱负古之所无今之罕有盖反言以嘲之云诗曰镇海楼头月色寒将星翻作客星单纵云一范军中有怎奈诸君壁上看向戍何心求免死苏卿无恙劝加餐任他日把丹青绘恨态愁容下笔难又曰零丁洋泊叹无家雁扎犹传节度衙海外难寻高士粟斗边远泛使臣槎心惊跃虎笳声急望断慈乌日影斜惟有春光依旧返隔墙红水棉花盖叶相在镇楼洋官五日绘相一次分报英国主及香港上海洋官而叶相之父当城破时仓皇出走未得音闻故其诗云然英法两国兵久踞粤城不去而北门外九十六乡之议师起设团练局于佛山镇扬言戒期攻城然心志不齐号令不壹讫于无成英人初志在得入城见大吏籍以通隔阂驭商民乃粤民一激再激叶相复一误再误使拱手而有粤城非英所望也然其意终在更定约章索偿增商埠又因粤事益知中国易与遂纠法俄美三国兵船北上驶入大沽阻我海运立约而还既而约事中变科尔沁忠亲王以重兵扼大沽九年击败英法兵船英人退至香港益募闽粤亡命操练不辍十年复悉锐犯大沽北塘台连败官军陷天津逼京师寇焰披猖海内震动英法两国乃迫索巨饷别订约章大得便利视旧约加倍蓰焉嗟乎西洋诸国之勃兴古以来未有之奇局也其得失利弊与前史所著迥殊非默究数十年不能得其要或视为寻常忽不加察而大受亏损或上下内外坚持力争而无关至计粤民激于前此大府议和之愤万众一辞牢不可破必阻其入城一事以为快屡请屡拒纷纭者二十年而大沽之失天津之约皆成于此由今观之甚无[谓](时)也英法两国于和议定后至同治元年始退出城英人占将军署为领事廨沙面造洋楼为通商埠法人占布政使署为领事廨并踞新城总督署改建天主堂而粤人固无如之何夫民气固结国家之宝也善用之则足以制敌不善用之则筑室道谋上下乖暌互相牵累未有不覆败者观于粤人己酉之役官民一心措注协矣厥后志满气嚣动掣大吏之肘微特中材以下不能用粤民即使同治以来中兴诸将相当之恐有大费踌躇者叶相之瞻顾彷徨进退失据亦固其宜寻至城陷师虏而粤人坐视不能救其愤盈激昂之气亦稍颓矣是果可常恃乎昔侯官林文忠公初禁洋烟之时洋人未识中国虚实有顾忌心若使林公久于其任未必无以善其后乃使相琦善继之而大局一坏不可振耆英伊里布又继之相议遂定彼时舍此固无以弭外患而主和议者例受人指摘下流之居未必如世俗所讥之甚也粤民之与官相抗亦琦耆伊三相有以激之叶相见林文忠裕忠节诸公或以挑衅获重咎或以壮致挠败而主和之人又皆见摈清议身败名裂于是于可否两难之中别创一格以蕲所以自全者高谈尊攘矫托镇静自处于不刚不柔不兢不絿之间乃举事一不当卒至辱身以大辱国而洋人燎原之势遂不可复遏然则洋人之祸引其机者琦相其防者叶相也要之御非常之变虽豪杰之士鲜不智勇俱困焉盖因前事无可师而俗论不可[偏]()也若以太平文吏翰苑侍从之才当之岂不难哉岂不殆哉

　叶相广州之变亦中外交涉以来一大案纪载者不下十余种或怨诽过当或传闻失实惟粤人李凤翎洋务续记一卷七弦河上钓叟英吉利广东入城始末一卷所书较为明核余病其选辞未尽雅驯且月日尚有未审事迹尚有未确者乃集十数种书大加考订删次并参核江上蹇叟所著中西纪复附益以平日所素闻于粤人者稍加论断以垂鉴戒焉自识

　中西纪事谓粤城之陷在十二月洋务续记谓在十一月英吉利入城始末谓在十月观洋人于是月十七日贺元旦乃中国冬至后十日也自以洋务续记为确又识

　方存之云中西纪事于英人陷粤城事过嫌疏此外专记此事者数家则又秽芜蔓传闻失寔有不能择言之病此篇选辞雅驯采录精审摹写叶相与粤人及洋人心事形容曲肖郄无一语不确寔无一句不平允至其随事曲折去意韵深远音调铿锵篇中顿挫停蓄或顺递或逆接或明揭或隐藏或豫摄下意或总挈全旨用笔自有法度此种大文殆得左传汉书之神髓者
 
　 
卷十六上　外史

　　论欧洲现情　　　　　　　　　　　
日人阙名附

英人夙着眼于欧洲东部乃以亚儿米尼亚为口实欲以成其志盖万众所能知也虽然亚儿米尼亚之事本非旦暮所能断故专心讨究以悉其策之所出者颇乏人矣盖一为事情使然而又一因列国形势也夫英果愍亚儿米尼亚人苦土耳其虐政而无所告愬欲使速脱绊乎颇觉可疑也何则英驻土耳其大使言曰亚儿米尼亚富人本不喜狂妄唱独立之说诚恐刚暴无谋奋激土人迷信宗教之心遂以紊世局之静谧也且夫所谓独立自治者亦不过青衿子弟所梦想耳试案其管政地理则可以知焉盖亚儿米尼亚之称乃昔时地名而亚儿米尼亚享国二千余年虽文学历史乃其所固有而彼古国之民不能占居此古版图亚人之在欧洲而杂处于土耳其希腊勃儿加利亚等无虑数万人在亚细亚者亦二三百万人亦与土人杂处焉独割据日丹山中一部族为本来之亚儿米尼亚人此民虽在土国版图中守弹丸黑子之地而未曾奉土国之政治制度其实一独立自治之民矣若许亚人以独立自治之制则与亚人接者亦将出于亚人所为而仿效焉故土国应不堪其弊也抑行自治之制必当同一其根本沙漠斯岛行自治之制并同其种族又同奉希[腊](猎)教克拉得岛行自治之制虽异其宗教而同其人种且同操希[腊](猎)语又孤岛环海境域划然如彼亚儿米尼亚则漠然袭古地名而人民在疆内者已不同其种族又不同其宗教言语纷然杂然固不可言焉极论亚儿米尼亚之事则其所谓自治独立者决难期望亚人有恒产恒心者所必不喜也英国大使非烈不加利氏所具报亦颇言此意孰谓亚儿米尼亚之事可一刀两断得其要领乎英人处之亦可谓颇难矣为英人者果逼土廷置奉基督教太守于亚儿米尼亚乎又或使土廷无干涉亚儿米尼亚教会之事乎事出于此则虽土廷不喜亦必许诺焉然土廷不守信英人所熟知也英人既鸣土廷之非则其出于千艰万苦之途亦不得已也何者一鸣其非而不及其所究极则奈英之国威何于是有欲废土皇而列国监视其政务之论出焉然既如此则究论其终极不分割此国不厌也夫土皇君临基回两教人民之上而独取兵于奉回教民以为干城奉基教民时或有叛则回兵制之其国制既如是虽连废数帝亦恐无益也土廷今日之情盖非亚未知那家未多即土皇性质所能使然而其国制实致然也所谓国制者何曰国教也指回教彼废帝迂远之说土皇亦知之故闻其说而恬然不顾以为出于胁吓也于是列国合同欲改革其弊政而各邦每异其利害日延一日不见成效固其宜矣至于分割土国之论列国利害攸关彼俄国然有自强之意非一日之故今将有为于东亚虽未尝顾东欧之余地然拮据经营匠心惨淡多历年所一旦变起东欧则所以应之之道既豫定也久矣倘将彼君士坦丁堡付与他国俄决不能忍视也俄人本抱雄心唯缓急有先后故姑静观之耳俄之长策如是而已奥国利害有关切于欧洲东部亦犹俄国之于欧洲东部也彼见三国同盟将解孜孜于买欧洲东部之欢心与罗马尼重订盟约退让于维尔塞而了结事局且调停希腊罗马尼两国反目又履伯林会议之约开通铁门大巨舶可以上下多恼河直到黑海岂非不许他国垂涎于马儿莫拉海沿岸而何也夫君士坦丁堡之地一方有蔼连秃抑士卑士铁路一方有铁门之固奥国东出必以此为门户况该铁路可以经由也尔梗海而直出地中海若付诸他人固奥国所不能忍也然而俄怀雄志于欧洲东部亦有排奥之意隐约可见焉盖俄之意欲联合塞勃及门的愚鲁以为同盟也往时塞勃有隔绝之观今也将订结通商条约又塞王历山将联婚于门的愚鲁第五公子苦赊尼亚意太子妃之妹按此等事情则知俄国政策伏在于其间何难之有哉然则如欲将彼沙罗尔革付与奥国而俄国自获君士坦丁堡恶能成其志哉况有英国在卧榻之上而关切利害于印度埃及乎则这般政策甚难调理无容多辨忖奥国亦以守现时形情为利也则昭昭明矣

　　论丙申年列国情形　　　　　　　　
日人阙名附

呜呼五洲亦广矣哉中日兵气既销为日月之光虽未见惊天动地之大戏剧乎然环球到处小启纷争其在欧洲则有革雷得岛叛乱有马且多尔亚蜂起土京君士坦丁则有虐杀亚儿米尼亚人事其在亚洲则有马尼拉树独立旗而反抗西班牙政府而于美洲则有古巴独立战争已历二载而未见和局其它若非洲则有英国始终垂涎不已者如忍尔把儿笃能事把儿马得俾儿等之事虽多未成功亦地球上一剧场矣若参观中日一役震动欧亚人士之耳目则固非其伦也虽曰客岁安靖无事列国形势虽似平稳然战争交构非唯地球大戏剧也何则环宇大事非独争战交构一事也抑列国万起万灭之变接乎日夜而兴衰成败之故所系焉然有二大动机推移于冥默之间而最为关键观于去年最彰明较着矣何谓二大动机之显著曰俄称霸权于东半球美树强势于西半球也抑亚美利加已无一王国在焉其立国于此者皆共和国耳美欲囊括此等小共和国而尽总统之虎视耽耽苦心亦有年矣如前国务大臣母领氏尝欲纠南北美洲合诸小共和国为附庸又欲纵断中部美洲敷设南北大铁路其意可见矣然未尝显言其意所在也其明言此者现总统若尔若伦笃氏氏于毁里尼尔拉之事宣言曰美洲之大陆地不许欧洲列国染一指矣其意气太盛而专横则极矣昔罗马法王专权于欧洲置喙于欧洲政治自居太高自谓君主中之第一而欲行其权于君主之上矣意者美国之举动甚酷似焉美国总统以为未足餍心乃欲居西半球诸共和国上而为之总统也是其志欲两分乾坤而称雄于其一者矣雄心如此故以排斥欧洲之势力为美洲握要手段而英国实为其所摈虽欧人亦知美国有专横之意而彼毁尼尔拉之事以美人义侠扶弱挫强且默过之也虽然美一旦欲称无上主权于西半球中则谁许其僭越乎哉

俄欲雄霸欧亚天下独具只眼之士所齐视也盖俄如昔日之秦彼英法德奥其犹齐楚燕赵乎列国本非无谋士策者而未见有一人能搤俄国之吭拊其背以制其死活者皆俛首低头喘喘焉欲力得彼之欢心故俄人拱手窥占利益如土耳其之事虽英人焦心苦虑嗷嗷鸣噪而俄国视若淡然矣何者俄人实知半死之帝国指土国日间必为墟而能拾其遗赀者除己别无人也故敢不说黑海之锁钥又敢不劳心于亚儿米尼亚唯徐待机会之至耳土人愚不能预烛俄国之雄图一赖俄人为援尽将珍宝名器馈献俄皇竟不觉悟为俄人外交之巧术所瞒蔽也呜呼俄人不足恶土人实可哀也盖俄国不唯以侵略为国是其于外交之策亦实居五洲列国之上也其操纵极巧折冲尊俎又作坦怀广量之观以能容小弱诸国称庇护而驯服焉如朝鲜与中国既入其樊笼中矣抑俄人得寸守寸得尺收尺故其掌握方土不肯放开而弃焉如朝鲜与中国欲挽回之于掌中盖实难也印度之地俄所垂涎去岁旱魃洊至五谷不登十有六万之苍生濒厄饥饿英国不设救济之方而俄盛捐银施赠米麦赈恤穷民疮痍感泣是欲得彼欢心以为异日之计也若它日哥萨骑兵下盼美儿原长驱袭卡儿割得则印度苍生必箪食壶浆以迎俄皇之师矣又意国与亚稗西尼亚结构不解俄人以为奇货密干涉其间卖私恩于亚竟得贮煤地于阿摩积括海沿岸一旦有事于东方之日长航万里便得煤炭于中途又锐意敷设西伯利亚原野其意在异日攻突印度雄飞太平洋面期无阻碍也俄去岁所措画一一可见虽英国切齿不平于俄所为而霸权已移于俄人之手亦无可如何呜呼环球列国隆替兴亡何常之有星移物换循环无端寰宇之大势又将大变也乃以上年寰宇之大局全为俄人独擅胜其举加冠之典也星罗万国不问文野五洲国民不论黄白齐诣朝贺有列国贺彼霸权之观是俄人销赀八百万留以买其霸之实也如法国以废国帑一千五百法郎以欢迎俄皇来游是何意也德美法俄之相善亦欲得俄之欢心以备法人英国亦媚俄意国倾心俛首奥国亦逡巡不安是欧洲诸国举窥其鼻息也呜呼俄前皇尝怀壮图以训后世子孙至今其志将遂也然俄人犹以为未足或展力于波斯朝廷或求欢心于中部亚细亚诸部落酋长或简派探讨队伍于西藏又或掠中国西部土壤笼络中朝大员为爪牙又或名称庇护韩王而其实虏之于公使署一隅挟以号令鸡林八道也俄人所为既已如此则欲使元山仁川为西伯利亚铁路东端亦偿其志耳欲使旅顺大连湾为泊战舰之场亦唯其意耳呜呼若朝鲜与中国犹懵不知警哉

俄人崛起称霸如此之速然英前内阁之招失于外交亦犹我国伊藤当局之时此一失不可复回英国赫赫之威名殆坠地矣往年中日之事方将结局俄法德三国相联干涉中日和局而英国袖手旁观不能进而破三国之盟又不能退而入其间于是乎英国之威望卒然空去遂至东亚之事不能置喙尔来逡巡至今未能收拾其颓势故土耳其半老垂死之帝国见英无能作为虽有亚儿米尼亚革雷得等之事为英人所督过犹且夷然焉意奥两邦亦惩英人以利于己故则辄订而同盟不甚信英国德憎恶英人最甚阅其新报极口痛骂英国最盛之运殆将尽矣然英人犹扬言曰孤立无援方自以为荣矣呜呼吾虽未知其为荣为辱而英人失意于外交则尝知之矣近时土耳其之事起英人以为不忍坐视然此事使英国威权转失坠挫折矣初土人虐杀亚儿米尼亚人报至英国道路喧传咸极慷慨皆谓英国保守党政府必干涉之以遏其暴虐而出于人类博爱之旨然保守党政府视之夷然若不闻焉于是在野改进党人等奋然扬袂而起大声疾呼曰土国宜惩土皇宜废焉老政治家虞翁亦不忍闲居坐视遂出波华天庄所居别野名临列花布儿集会宣言曰英当以独力干涉土国之事即拚与欧洲同盟之师[互](亘)相构争亦不敢辞焉其言壮则壮矣然奈其少思虑何一时热情所发竟至此也当是之时沙侯优游持重以为英国孤立无援岂得出此策哉乃欲与俄相结以调理土国之事徐待俄皇巡游诣英驻跸于巴儿莫拉儿宫造谒二次于是乎道路为说谓英俄订议英国新报异口同音齐相庆颂未几论锋一变或曰英宜抛弃在地中海西噎布拉士岛而买俄欢心或曰纵俄人占得土京君士坦丁堡或曰任俄人驻屯军[队](坠)于亚儿米尼亚夫英以助土耳其防阻俄人南侵为国是必多藿骨士两大政治家以来其所以为外交宗旨也然今也不然视此遗法如弃敝屣步俄国之后尘拜强霸之下风举国恬不为怪岂非天下大奇事乎回首前四五年沙侯之政策以与俄国争强势不相下为志然今也国势陵夷使俄遂成霸名为英人者岂能无今昔之感乎

夫西半球之地西班牙国所尝握霸权者也读史者必知南美洲诸共和国多为其统治及英得加拿大与东海岸十三洲殖民地西国霸权忽归英人之手未几有美国崛起而自立遂脱英国之绊矣然英犹未全失雄势于西半球也至昨年有委纳瑞拉事英美之间声气龃龉而不能相平英之与委本自相争竞乃美在外间忽起而干涉自属僭越美人扬言曰凡事无大小系西半球者则美有宜干涉之权国务大臣阿利移公文于英国政府申明此意英相沙儿士勃雷之于是事渐纷纭文书往复数次后见美国坚执不动将以干戈相见遂不得已降心相下从美之调停其为一大屈辱也可无论矣于是英国威信荡然扫于西半球矣虽然英国犹有未全衰者即赫赫之名亦仍奋也何也海上之师固犹以英为冠其舰队之精锐无与比伦依然雄视天下睥睨八荒虽以法国之坚甲利兵不能涉英一苇带水之海峡不特此也虽欧洲至强之国犹难与之争胜乾坤而以兵戎相构何则其海军之制以能匹敌欧洲二强国联合舰队为标准培养磨炼以至今日比较俄法同盟之舰队未见其劣也毋他施者尝于海军阅历颇深据其昨年底所计算英国有一等战舰二十四艘而合俄法有一等战舰十七艘英国二等战舰十二艘而合俄法十六艘英国三等战舰十一艘而合俄法则止有二艘耳由是观之虽各有优劣长短英舰数之过于二国则昭然矣况巡航舰海防舰等之艘数亦凌驾二国之上也若夫德国实其次也岂能与较水师之雄哉英国已有此海军之强据其天险则可以高枕而卧矣然乔木多悲风天下无一友邦为之与国故战战兢兢益思增广海军以为保护客岁募得国会千八百七十万镑本年拟造一等战舰三艘然英人犹以为未足如仙得也母士捷报论曰宜制作舰队可匹敌欧洲列国联合海军者吾虽未知英人縻莫大国帑造此破灭之具将欲用于何地唯列国怨恶之所集余为英国悲焉然而英拟造至强之海军以敌欧洲列国亦不得已也呜呼孰谓未必因其外交之失哉

今夫英国外交之失姑置勿论请言去年其海军之所为不昭然可见乎彼海军强威慑伏德国而抑压其窥伺之念者前后二次一为脱兰士罚尔一为善齐拔两事并在于非洲夫德国拟染指于非洲大陆非一日之故而英亦方锐意吞噬两国利害不能相容亦所难免也博士哲美森袭脱兰士罚尔一败于马而把邱德皇仓皇致电于脱之总统称赞颂扬遂拟假道于葡国属地以为外援英国赫怒恶德之举措有破国交之义欲与宣战急命其强勇无双之海峡舰队更加战舰数艘编制飞航舰队将待号令一下则电击德兵德国畏惧而止葡国亦峻拒假途而德愧无颜色是岂非堂堂之国一大耻辱乎唯德国先动而蒙污辱英国舰队未放一弹而名声益扬矣是英国所以慑伏德国之一也善齐拔国有开立者弒其王而自立德国庇护且隐匿之于领事馆遂藏诸战舰将敌英国英地中海好望角二舰队展轮跋浪而来德即潜声无复能为而事乃定矣意者微英国战舰先制其机则危矣哉势汲汲乎未知其何所底止也是英国所以慑伏德之二也英虽老矣然一号令海军移调战舰则列国侧目环视呜呼英国舰队雄视天下今犹昔日未可谓其威去也英国海军之强已如此而其逞雄威于陆上之心则犹有所遏抑博士哲美森提轻兵袭脱兰士罚尔惜事不成耳如其成功必不逊印度当年克雷飞希士定等之伦也至如远征苏丹则成功赫赫在人耳目沙儿士勃雷赞其总督揭者拿将军云比古英雄亦无逊色初揭将军以英兵及埃及兵编制远征军既向嵇路府而南下或入荒碛万里绝人烟之境或涉急流奔湍之溪谷遂破敌兵而占领东阿勒亦是近时之壮图矣俄法猜视联合为阻碍之策而不能遂其意也则英国能成志于那尔路之上流亦可以知焉英国属土之多北起于地中海之滨南至好望角之头岂非天下之伟观乎呜呼天下前古所无之大事人当未尝深思之时已暗中大有转动矣德既以干涉非洲之事两为英所辱法又汲汲订盟于俄盖法人性质轻窕本好狂噪故虽称自主共和之国一旦有拿破仑出则尊崇之拿破仑第三世能继其后则讴歌之而遂不觉有绥丹之大败也如彼无难也将军亦名声渐起轻举妄动拟雪旧怨于邦今国内未见有伟人足附骥尾者于是以俄皇为可尊崇订法俄之盟俄皇之抵法京国内士女倾城集于巴黎其所过之地观者如山路傍人家楼阁悉为之长价一窗之租价至须一千法郎合计汽车乘舆观兵护卫宴会观剧等及各种费用则多至千五百万法郎而法国究何所得曰唯有与俄皇握手西人相亲之礼耳唯此握手法人称为俄法攻守同盟所存也如路透电音报曰其发之于事实必将不远也然吾观俄法同盟恐不似外间所称之强盛往年法国舰队航至俄军港克銮石达得在柯特林岛中地当森波得堡之西芬兰海湾中为屯军通商要地俄国船队亦抵法军港都隆亦作土仑在巴黎东南属瓦尔省濒地中海亦屯船舰处　按俄国地中海海军初创时曾泊都隆口且法允有事时以此口借用故俄在地中海声势渐雄则法为之也所谓俄法之盟实在此时也以有此同盟在故遂显获其实效如前年劝德干涉辽东之事是矣虽移牒于英国强议埃及之事而颇不能奏功盖俄本与此无关痛痒故不致全力于此也且夫法与俄同盟其意在假俄援以复于德俄若从其意则与之南北夹击而德国为墟是法人所志愿也然俄岂不顾其休戚乎苟不顾己国之利害而为法所用岂俄肯如此之愚哉抑俄以为有利于己则或援助法国视其无利则任意所之独行其志耳是俄人之实情也法人不悟急欲得俄之欢心未暇熟虑得失即一俄人之意最为可愍焉由是观之所谓法俄同盟者不过法人为爪牙而俄善尝其滋味耳然则纵令法人欢天喜地亦适足见其愚耳外务大臣亚耐多在议院公言俄法订约亦岂足为多哉虽今春法国总统亲诣俄京有拟与俄皇结交之说其所归极亦可知耳

俄法同盟之本色实在如此然则德国如何处此同盟又如何处德奥意三国同盟乎往年德与法俄两国同干涉辽东之事实为变例德决非蔑视德奥意之三国同盟者故其加盟于辽东之事为一时权宜之策而非欲永久株守也然则今德与奥意保存旧约无疑耳英国新报云该盟已解德报反驳之曰旧盟犹俨然存也吾虽未知乌之雌雄而能断言该盟将渐无信而不必畏惮焉虽然其犹存于今亦为实事也且征诸实际该盟以千八百八十二年订结五年为期满至八十七年更续期五年故九十二年为满期前未满期一年更订约为十二年期然则其存在乎今昭昭然矣虽然久盟易坏昨年十月俾斯麦暴露其执政时之秘事于汉勃那希立希丹报及奴弗雷伯雷赛报颇伤奥国和好之意而该约之瓦解将在旦夕矣所谓汉勃那希立希丹报者德前相俾斯麦所据以宣其政论者也主笔为呵父盟博士约每礼拜一次必访俾侯于其家云奴弗雷伯雷赛报者奥国私淑俾侯新报也俾侯暴露外交秘事于汉勃那希立希丹报言自千八百八十四年至九十年德俄之间有守中立之约其款曰二国缔盟若有外国攻击其一国则他一国必守中立之义而不敢动兵夫德已订德奥意三国之同盟而又窃订此约于俄国则其于奥意岂非卖与国而何也秘事一旦暴于地球列邦遂多疑德国无复信之者可谓当然矣又奴弗雷伯雷赛报登录千八百七十五年俄先皇与俾斯麦书曰敝国苦无事者二十年于兹秋高马肥人有髀肉之叹今方拟率兵临奥之亚尼斯亚贵国其坚守中立乎俾侯不答窃宣之于奥奥有所备俄遂不能构事于奥国然雄心未已于是乎有土耳其之事当此之时俄国奥以割让莫疏里亚希了者觉唯拿故奥不告变于土国而坐观其蒙难奥既卖其友邦土耳其德亦卖其友邦俄国然德之所以卖俄抑有故焉先是法国欲雪绥丹之耻尝胆卧薪志气酷锐德国忧之宰相俾斯麦欲抑制之而谋诸俄俄国不从俾斯麦遂宣俄皇所遗之书于奥国为此也呜呼诡谲百端列国挤陷至此极矣抑外交之难反复无常朝友暮敌笑里藏剑宴席有而欲翱翔于此间岂可不警哉

西班牙者故国也当前百年纪有属土于印度非洲又奄有墨西哥南美洲等赫赫之威高于一世然其政治不善暴吏收敛竭苍生之膏血于是今岁一属地离叛明岁一属地抗命而今也止有弗律宾于东古巴于西耳自少皇在位太后摄政治功未着国势陵夷渐向末路故古巴义兵树独立之旗章其志士仁人涂鲜血于草野而不顾者已二年于兹西班牙政府仓皇逡巡不能镇服又弗律宾人民愤其虐政执干戈而起者十万余人东西呼应将脱其勒西班牙政府处之未得其法以韦尼耳将军为古巴总督以代康破斯将军将军颇解文明人不似旧总督之暴戾故古巴人士闻现任总督将至欢声满野不谓到古巴后为所捕虏死者甚众其独立军总统麦西屋闻亦陷彼奸计而死讣音一传环球哀叹美人尤切其躁狂者至入驻美之西班牙公使署夺其旗章而分裂蹂躏于淤泥之中连呼曰宜准古巴独主既而美国代议院议定认古巴为独立交战国元老院亦断当与自主权于古巴然总统克黎旡伦及国务卿阿罗尔所以不敢遽允此等议者盖虑美西两国构争也然古巴之事久结不解而其政府实无能为役则在美国岂得不干涉乎总统尝遗书于议院曰我美岂忍默视古巴之苦情哉宜临时协力于西班牙或独力勘定其祸乱也诚以西班牙政府虽各称握其主权而势力式微不能镇定其乱徒事争战而残民命我美今日岂可不出于万不得已之途而为之谋哉若夫论其方法如何则今未可明言唯顾事情如何耳是美总统所讼言而不敢惮也于是美国诸洲守土官或为此而讲募集义勇之计矣此信传至西班牙举国震恐士人稍有气概者亦愤慨焉总理大臣卡拉把士呼曰我宁与强国开战必不能任古巴独立也西班牙之居苦境可以概见矣今美国议院自旧腊休会至今意复开会将有何等见地乎至弗律宾之事亦似古巴该岛人士希冀独立之徒号召十万以卡美地州尔马士那委且豁二地为据守根本势颇猖獗已席卷马当末士他儿他也马士亚女眯等诸洲马尼拉府亦陷于四面重围之中西班牙政府新募兵于本国而前后数次调至者将及一万然驱寒乞无赖之徒编乌合之众出临战场一听炮声则掩耳遁逃至暗中或倒戈而相击规律之不严可知岂能得其用哉

　　欧洲近世外交史　　　　　　　　　
日人阙名附

欧洲近世之变迁始自普鲁士勃兴称霸于日耳曼联邦而普鲁士之勃兴则始于沙德华之役大破奥斯马加也昔欧洲中原有日耳曼人种四千万或为王国或为侯国或为自治都府参差错综反目嫉视不能联合为一普鲁士在其间声望未足俯首拜奥斯马加之后尘迨千八百十五年诸邦大会立联邦之约但论交涉诸事而不暇计及贸易故各邦互设关厂抽税货物来因河畔有二十七关商情多碍于是各邦政治家有鉴于此更合订贸易盟约而普鲁士实为之长自是各邦有欲联合为一成一大国家之意而普鲁士与奥斯马加互争权势欲自霸焉普鲁士最有权力千八百四十八年奥斯马加有革命之变意大利亦有匪徒之乱普鲁士王维廉乘机发兵攻丹麦略其呵儿老士单晤犯士来士毁谷俄皇尼哥拉西谓普鲁士乱欧洲之和局乃助丹麦而干涉普鲁士千八百五十二年订伦敦条约使普鲁士反丹麦境地于是普鲁士亦始知俄国足惮以为外交权术之可重犹在兵力之外千八百五十八年维廉第一当摄政之任乃举俾斯麦为公使往驻俄京是实为近世外交之先声也自千八百五十三年英法同盟破俄国于苦利美亚俄国之势稍阻危同孤立遂谓奥斯马加实为遮南下之长蛇也不斩此则志不能逞当时意大利未尝崛兴俄国惶惶无所倚赖至千八百五十七八年之交俄意欲亲法国以入欧洲之会此时俾斯麦方为夫汝能古科女多议会员夫汝能古科女多议会者日耳曼联邦议会恒商议各邦之外交事务者也乃窥俄有联法之意欲先订交于法而说维廉维廉有宠臣讽也女拉者力阻止之事遂不果然普国君臣等皆谓欧洲之事必准则于俄法二国以定指归弗勒得律第一尝遗训其子孙云普鲁士若欲有事于东南则必当先使俄国中立于局外德国君臣守此祖训也当是之时俾斯麦年方四十四性颇粗犷其在议会也往往以激烈之语致触人怒故其升驻俄公使世人多以为忧窃恐其败坏国事然彼实非愚人岂喜粗豪自快哉唯善知宽猛之各有所宜也又深悉俄相哥罗则哥福以功名自喜而视奥斯马加为眼中之钉也故乘其可为之时百方迎合得彼欢心俄国君臣亦颇信爱德使俾斯麦乃乘间讽云奥本为俄德之敌俄若有事于奥则请效犬马之劳当时俾斯麦胸中唯欲成就日耳曼一统之大业耳于是决策从横俄之君臣信若故交俾斯麦在俄三年千八百六十三年奉命出使法京少驻数月返伯林复命九月遂为参议长兼外务大臣会波兰土之志士求立自治制度而不可得在俄属之少年等揭竿倡乱盖奥斯马加阴助之假其邑我利西亚为负隅据守之地也俾斯麦踊跃自喜谓机会已至矣遂以我利西亚之事通知俄国政府且告曰请假兵镇波兰土以践前约俄国虽谢绝假兵之请而知其背后有援岂得不强从其意哉自是与普鲁士日益亲善千八百六十三年二月俄普订密约以镇定反徒为准的也于是俄普之交日密而奥俄日即普鲁士之素志亦渐偿矣

普鲁士既假俄以恩义岂一无所求于俄哉普之意欲排斥奥国而自为日耳曼联邦之长窃谓唯恃武力耳于是焦思苦心教练军队已历多年所矣其兵部大臣芬陇总揽枢密之才卓越天下其大将毛奇神机妙算古今罕匹而上下一心兵器精良严整军械士气大振皆期破奥于一击之下军士数迫普王而伸言此意普王维廉本宁静深思不为军士之言所动曰且姑待之持重而未发者已有数年迨俾斯麦自俄而归直启衅于丹麦急发兵而占有呵老士打应又进侵士那士耳骨当此之时奥国洒劳人麻路公已死继续无人外交之政将渐废弛见普鲁士所为移牒与列国商议英法二国颇非刺普国然普鲁士方恃俄之中立而奥窥英法亦无战意乃出兵于丹麦使其王骑劳士将第九弃二州之地以为奥普两国公同统属之地奥国之意欲贻口实于丹麦以为异日之计也俾斯麦百方沮止奥国政策欲以激发其交战然战衅一开则恐法国或碍己事故引为同盟且乘意国有欲恢复其故地维里使亚于奥国之志又欲与普法意三国联盟以敌奥国乃遣将军方亚柳邬往法国然驻法国公使方布露古则沮止之云机会未至也俾斯麦怫然云可矣将独力击奥国然不得意之声援则不能孤行而意国政府又欲联络法皇拿破仑第三有不愿订盟之意千八百六十五年九月俾斯麦躬至尾亚自亲访法皇说云当有事之日使意国与普鲁士同盟及事平与法以比利时等任法国管有一带之地法皇本不料普鲁士之必胜故欲乘普奥两国之弊而有所作为乃许俾斯麦所请于是普意之间同订攻守盟约而奥国未知也千八百六十九年末普将蛮自非儿出法令禁人民公宣舆论奥土呵罗士打影之士民大愤集议示威俾斯麦以为奥国人民助彼谋反也乃偪请奥皇对答奥皇斥之俾斯麦拍掌而喜机会之至遂与开战奥国不得已而应焉意邦亦出兵于境上控制奥国之后大战于杀罗亚奥军大败听命于普遂赔偿军饷又割泗来使亦谷呵罗士打影两地于是乎普鲁士之势成遂为日耳曼联邦盟主矣先是法俄二国坐视普奥之交争而不敢动及普鲁士制胜两国遂不能置诸不论法皇拿破仑第三简派使臣往德国政府云宜以路奇心保路与法以氓恣及卡儿亚并于普鲁士以冷我并于把华尼亚以剔士单多并于巴丁以亚儿母与华儿丁保路然俄国亦干涉云宜集列国会议而订讲和条约俾斯麦荏苒弥日不应法国遣老将蛮儿非路于俄国窃约云当俄国有事于东方之日普鲁士必援助俄且应使各国废弃千八百五十六年所订限制军舰只数泊于达太尔路士之条约于是俄国大喜遂寝集列国会议之说普鲁士既以甘言和俄窃谓法国已不足惧于是答法国使臣云贵国所要求实难应允贵国若强欲决意行之则恐生大难也法国亦颇逡巡畏缩焉

　　记西国古史　　　　　　　　　　　　　　　　　　
阙名

问埃及为西国最古之邦其政学若何曰昔埃及贤王美内士约在纪元前三千八百八十余年有大德教民稼穑设职官造文字修法度诸国[翕](拿)然宗之后则拉墨塞功名显著万国史记然其国往往为牧者所据彼时殆游牧之国邪自纪元前五百年来国大衰微或隶波斯或隶马基顿前三百余年或隶罗马前三十年或隶土耳其纪元后一千五百十七年积弱与印度等今虽改为藩国而英法争之不已自去岁启尤木杌殆难言状夷考其地古迹最多殆三四千年前之极强大国其民分六族曰祭司族曰军士族最贵曰农曰商曰工曰牧牧最贱且众余观其贱牧即知其蔑视前人游牧开基之心其不振也宜哉古教汇参曰埃及王古称法老位以世及史云上古为民主之国王由民定有圣书有律例又云有埃及书二三卷约在陶唐以上其别言轮回为一书言王事为一书言地舆为一书医学重学算学天文各一书又周赧王时埃及设四学一文字一历算一象纬一医学西学辑存又旧约埃及记言埃及事颇详故西人述一切文字典章靡不源本埃及且塙凿言之曰埃及与中国同源是古时埃及之学为中国传布无乃西人日衍埃及余绪争奇造物中国反自昧本源诧为异学甘儒者不知之耻蹈数典忘祖之讥是何异埃人之自弃其学也近日埃及颇能讲求实学惜积弱久不能自振光绪二年英法二国派使臣为清理国债统筹出入是埃及直英法属部耳

问希腊亦古之埃及也何以蹶而复振曰其政俗善变也考纪元前一千二百五十七年雅典希腊都名王德修患众绅专剥农工先是分爵绅百工农民三等乃抑损权贵加惠黎民选人奉行新法此雅典变法之明验也纪元前九百年开元老院择贤者年六十以下为之开民会凡事必经民会商议始行置法官五员可以纠王及各长官此为欧洲参用民权之先声案雅典制度如重兵健斗崇音乐造海军建书院今西人皆亟师之以策富强他如●格拉底以理学名家周安王时克烈测知日月食交周周显王时欧几利德着几何原本亚奇默德悟重学造螺丝起重诸器周赧王时意拉司的尼测算地球半径埃克米创浑天仪秦始皇时此皆塙而有征者其时政统于学道合于器雄冠欧洲良非偶然厥后侈心渐萌战祸日亟纪元前四百余年雅典统领与帕士太构兵久不中降于帕士太大改国法民不堪命希腊由是顿衰纪元后一百四十六年罗马灭希腊为东罗马仍称希腊帝国至一千四百五十年土耳其攻东罗马取希腊奴之希腊苦土人残暴私结一社曰希的里亚于一千八百二十一年公告肇立共和政体与土人鏖兵七年卒因俄力为自主国自是建学校修律书政教风俗彬彬日上君子谓其贤于印度埃及远甚今岁又以格拉脱岛事与土寻衅土几不支视前此之受胁于土何如矣若夫欧人之理学诗家亦首推希腊殆西方之邹鲁欤然近来民党过甚屡刺俄皇奇祸斯君子焉若前此弊端百出古教汇参言之甚详皆有国之龟鉴也今夫印度埃及希腊皆古名邦学术技蓺冠绝一时惟无善政以辅之斯数千年不振苟政学相为体用斯孱国可与图存故夫天人间之轮轴机捩捷于影响有国者知所法哉

问波斯政学若何曰当中国帝喾时有开我摩斯者建国色立齿城虞舜时分民为三种曰兵农工治历象议官分职政法大备西学辑存后属亚西里亚亚西里亚者欧人所谓肇生人类之国也周襄王时波斯裔开里白德复王波斯周懿王时国分为三曰后亚西里亚曰犹太曰巴比伦后有居鲁士英武绝伦席卷亚西里亚巴比伦诸部东尽印度河西至地中海北冯黑海里海至显王时并于亚历山德山德死诸部仍据土自王时合时分蜀汉建兴间旧王裔亚尔达吉始恢复波斯唐贞观时并于大食见唐书奉阿剌伯即大食回教宪宗时将军大厚据波斯再王后唐时王马大道拉励精图治政教风俗渐复其旧宋时又为土耳其阿伯特真所蚀元太祖时征波斯命察哈台镇阿母河波斯属焉宪宗又以弟火拉几王波斯明洪武时并于撒马儿罕孝宗时沙兰生人起兵逐之波斯又自立国迄今分合不常疆土日蹙英俄交构岌岌不支其海湾紧连印度尤为俄所必争其俗劲悍不及土耳其而屏蔽印度如高丽之于辽东将来或入英或入俄乃欧亚一大关键余尝考波斯当周景王时立赛马司为通商口与各国贸迁其王大利乌第一定赋税兴学校增兵卒筑台铸金币敬王时国人批早果拉讲七政运行之理贞定王时希鲁妥多游历各邦讲求实学冈本监辅所谓波斯之盛与孔子之教相近指此时其后沦于回教者千余年人物阗寂政术陵迟今之得为英俄瓯脱也危矣哉

问罗马古名邦教皇又瓯洲共主何以一蹶于拿破仑再覆于意大利曰罗马自古君臣争权之国其教皇又专以权势凌人者也考罗马政治之新实当周灵王二十二年分民为六等贫民免其租赋见西学辑存固后埃及希腊而兴者然至今谈性理公法者往往根源罗马则当日开明之化概可想见周敬王时罗马设收税官建立海关榷征商税此为税法之始考王时罗马始置司户每五年检点户籍赧王时罗马筑衢路进沟渠引水四达以兴水利又造日晷以测早莫汉元帝时罗马该撒称帝治历法定为闰日不闰月为今欧洲各国所遵行又讲文学于都城创孛该玛基书院藏书三万卷成帝时通商印度为各国通商之祖章帝时国中广行美政立义塾及养老院育婴堂此皆其文明开化之实证然其稗政有与秦汉不谋而同者如自来尼河至大罗卜河筑万里长城汉安帝时值军饷缺乏特开新例令人捐纳为泰西鬻爵权舆前英俄俱有此例今皆除之矣中国自汉武作俑汉末甚有纳粟为三公者千余年来或沿或革至今犹为厉阶仕途杂冗流品混殽莫此为甚乃者新政大兴不惜痛除积习故内外臣工以停捐纳为言者不下数十人然议者终以此款每年约得六百万碍难议准时局方艰饷项奇绌卒除此例仰屋徒嗟当事苦心无难共谅所冀利源开拓之后首除此等弊政实天下无疆之福此显蹈秦皇汉武之覆轨殊不可解且其君臣争权贵族与庶人仇敌纪元前久有此习其民长的连底流与议事官选秀才如雅典学法律二年学成还国废执政顺人心嗣后官民平等庶人有为上将者为司户者为教长者二百年来争端始息事详万国史记流风所扇为今日欧洲争权之大病而其俗悍劲善战大类阿剌伯教恉自参尼的构衅后纪元前三百四十三年名将勇士喜功名金革于是攻高卢破耶路卑灭迦太基迦太基名将[汉尼巴](汉巴尼)屡战皆捷卒为罗马败罗马君臣于是骄恣横肆不可制虐新附之民鼓权贵之焰民长提庇留驾拉克兄弟以议平均民权故为贵族所杀国人怨之扰攘数百年未已其尤以雄豪称者有标塞萨尔屋大维安多尼列比铎猜疑相杀民受其殃其人率与刘聪石勒高欢尔朱荣侯景朱全忠石敬瑭等虽间有兴学校复民会之君出剂其平不过云扰电掣如中国南北朝五季时耳乌足与汉唐比隆哉西三百六年罗马六帝并立后分为东西罗马至其教皇横恣灭绝伦纪教皇结庐罗马郭外初不过贫寒教师三百四十三年议奉为教皇又造为天堂地狱之说惑世诬民箝制列邦凡立君行政必请命焉列国来朝至舐教皇之足以为荣日耳曼显理第四与之争权不胜困极跣足立门外获己其横若此于时大陆诸国人民皆不教无智故教皇威权首出欧洲颐指气使奴隶其君犬马其民无复有政事学问涵育生灵之制故教皇之强为欧洲未有之奇阨迨一千三百三年法人愤其强禽教皇薄尼哈斯第八一千五百十八年日耳曼人路得唱救世复元之说中国谓之耶稣教以别于天主教别树一帜抵排教皇罗马由是日微一千六百八年意大利人格里略斯精通天文聚徒讲学作望远镜论地球自转之理教皇惎甚下之狱国日不竞而仇新学日急一千七百九十八年教皇又为法国拿破仑虏送巴黎于是各国无齿之者然陵迟至一千八百六十八年见逼意人犹趣诸神甫大会罗马城至者八百余人有稍议教皇之非振兴新学之益者必深诟之事详泰西新史未几都城遂为意人有由是观之古今之纷呶变乱墋黩生民者莫罗马若古今之至愚不灵死守待尽者莫教皇若今知忌教而并忌新学是甘与教皇伍者也忌新学而并不能保其旧学旧教是甘为罗马伥者也无他蔀于见闻梏于章句刑于老师宿儒之臆说席于鱼釜燕幕之奇险而爝火其灰烬傀儡其衣冠者也非亟合中西古学以澄兹孽海再阅千百年世变奇横有不可思议者
 
　 
卷十六中　外史

　　日本安政以来大事略述
阙名

洴澼子既堕尘球蹙蹙靡所骋睊睊然狼顾而鹗视作而言曰今之大病二有全聋瞽有半聋瞽全聋瞽者束湿于老师宿儒之说枵然神明其咫尺之见闻半聋瞽者取西政之枝叶一二端夸张缘饰济其权力压制之私历试而败益予全聋瞽者以謷訾曰变化之效乌在矣噫吁嘻危乎悲哉由前之说是为顽种由后之说是为谬种顽种构祸速谬种[贻](胎)祸奇吾千万衿遂乃辗转业障沈沦苦海无一振拔者乎或遮而说之曰子言西政推本国会议会教会诸荦荦大者而文致以春秋新王法可谓直单微者矣虽然则曷不言之学之政之无以异吾中国者之日本洴澼子曰谅哉世罕知日本罕知日本变法之难难于俄彼得之变其鞑靼渐染之犷俗法德意奥之变其怙权势压平民之世家吾向者欲为日本安政以来大事记俾世知变则竟变百折不回异吾所云取西政之枝叶一二端济其权力之私者昔魏舍人源辑海国图志网罗五洲独于日本阙焉不详及近人所著日本地理兵要日本新政考顾未一及其艰险情状余窃憾焉憾吾悠悠者罔鉴于日本之毅然决然而因一二沮议者遽进其调停之说也善夫日本古贺侗庵于其国未变法以前痛陈攘夷之妄锁国之失夜郎自尊之谬与专言兰学而委靡颓丧之非颜曰海防臆测以扞当世之文网而不恤吾党治史学者诚取而证吾中国海禁既开情事有不哑然自笑其自尊自局自沮之不谋而合者哉虽然彼自尊自局自沮之陋实吾中国南宋余波有以煽之而其能建惟新之治则究以其不耻相师以终底于成今夫日本之师中国则夫人知之矣请言其政当孝德朝而有左右大臣八省百官之设师唐制也先是日本兵合于农暨师唐制设兵部省而兵农遂分又师唐制立租庸调之法而贡赋有经又师唐制立刑部省中分二司而刑律以定其余历法之用夏正昏娶之用唐礼医官之设典医寮商务之设唐物使通使于隋而学蜀锦遣人于吴而为缝织茶叶则本于江南棉种则传于西域此其政之不耻相师者夫人而知之请言其学孔庙营于山东天皇汉学倡于王仁佛学来于百济程朱阳明之绪盛于明季孔孟平权之恉阐于物茂卿他如源光国之修大日本史以存纪传蒲生之作山陵志作不恤讳以寓尊攘源松苗之作国史略山县昌贞之作柳子十三篇以宣正名之义赖襄之作日本政纪日本外史以知幕府专擅之由此其学之不耻相师者夫人而知之夫以上所师在彼为日新之学而以今日上下熙熙中外泄泄格致律法之学精益求精观之则犹旧书曰能自得师者王谓人莫己若者亡惟日本能得师于素不相师之国故能不终于虾夷土番之僻陋能师中国以并师泰西故变法祇三十年而修慧修福遂积成阿僧祇无量之功力为亚东雄国而其尊民权伸士气轻死生重然诺发皇踔厉奋不有身尤得爱力绵之本论者曰日本士习嚣陵刺并伊安藤召外衅抗上无礼冠履倒置乌爱力之足偁然所患者民智未开耳开之以学则民智民智则士贵士贵则权平而权曰国权器曰公器故上失教则为刺大老杀朝臣攻使馆伤敌船之妄举上且教且养则以其坚忍悍劲之心精研政学迸力富强联外交开国会唱自由骎骎兼英俄法意之所长以柔其桀骄蹇之气以进于扶持守望之心昔太史公奋布衣之权重游侠之气憪然为日本贻之准则异哉孔子曰天下有道则庶人不议非不议也不横议也不然鼗磬之设刍荛之采瞽蒙箴诵工商艺谏奚为者孟子曰诸侯放恣处士横议横议自缘放恣生耳然则日本藩其有以资横议者之口邪今夫日本自德川氏并政七百余年国之权力上不在君下不在民君民赘疣统绪不绝若洎乎嘉永安政之际外患迭起内忧日讧叛帜高张羽翼遂宏其势岌岌不可终日睦仁崛起平诸侯之难削幕府之权弭交涉之衅靖处士之气举二千余年威权所不能兵革所不能移书诗所不能泽者一以内修法制外缔邻交之精心果力持之乃无畏乎将军之逼萨摩之横以蒸蒸丕变洴澼子曰日士桀悍瞀于尊攘之义孤注朝廷为环球所仅见大将军洞察世局痛抑一时锁国之谋危身拂众屡遭颠踬与中国魏晋以来枋国奸雄务狐媚以取人国家者岂可以道里计其季也归政朝廷以全臣节有足多者故削其权可也没其功不可也其与藩处士交构也适以开睦仁之新政新学而已矣故略述日本人海舟胜安芳所纪嘉永以来艰难诸状以整齐其故事为法戒焉而因恫乎处易变之朝值大有可为之日而因循不果者之自居何等矣

　　论日本宜变更国政　　　　　　　　
日人大隈伯附

六月九日大隈伯演说于农商务省与地方官会议云今日与诸君会盖欲咨询诸君所见闻拟使诸君知悉农商务所执之行政标准也余服官未久细事姑置勿论唯刻下之急务则欲诸君知悉焉农商务省始创于明治十四年当其时伊藤为内务卿而余实为大藏卿今日农商务省所管事务多为内务大藏工部等诸省所分管然距明治维新之时不甚相远承废藩置县之后农商工等之事务概为政府所兼司不特置省及人民渐臻进步风气稍开乃知农商各务本非政府宜关涉之事于是始有兴设农商务省之议迨内务大藏两卿会同奏议于是始设此省自是以来数年于兹屡遭该省大臣之交迭而有所变迁然进步之迹历历可见至若农工商等亦非复往昔之可比其进步颇可惊异昔当维新之初封建之制始觉颓坏上下之等犹未尽除尚分士农工商之等差虽欲执自由不拘之意义然如买卖土地或耕作之事亦且有制度不得自由至维新之后土地归人民管辖始得有其利权矣又如商业亦有种种限制至维新之后则不复有缚束其民之心一视平等百弊俱废昔日之士人今日则习商务或商为农工为农亦无不可也国家变法如此之亟而学校之政由是大举往日学业最富首推士人而今也四民一律同勉学业故士人子弟不独以学见长农工商子弟亦实有学问智识其它海陆军制保甲之法皆变更故态四民平等文明之风博洽朝野下民齐称明治之圣运焉夫惟能行如此之平等乃足与外邦互争其优长之势今日之现情可也抑农商务所宜执之标准以自由之宗旨为本今日地球大势与国家现情实不可不由此宗旨也虽然不宜有太过不及之弊苟有太过不及则弊必杂出如有弊出则应时执保护之政策或执干涉之政策亦无不可观今日之情形典章所存不便于民人者甚多繁文缛礼拘束末节非今日宜行之法也今日地球实为电线之地球则万事以亟速为尚不待言而知也夫缩地之功不许有繁文缛礼之事即如办商务等之事苟迟一刻则或有百万之损丧亦在所不免也故去繁文除弊法为今日之急务要在酌量设法之意以归于简易是余所切望于今日之现情也然至今日则官民和互以信实相交不拘旧习开新智识以出于合宜之途是为今日之亟务也抑今果何时乎虽人人相竞于商务至若国际争强则更有大者在焉苏彝士运河太平洋岸铁路等类皆为缩地之方虽今后未知地球之变何所底止然缩地既速则争强之势亦有加也在昔日本与欧洲往来销费时日者须要三四月今则只须一月而已是即缩远地为近较捷于往昔三分之一也异时西伯利亚铁路巴拿麻运河等竣工之日地球之地又将复缩缩地如此列国争强亦如此则宜思所以处置于其间也试考察日本现有之富比诸往昔已逾四五倍固无论已然虽如此之富试问其散在民间者果能均平乎当思有富有之家即必有贫寒之家或为时势变迁故招致贫寒所在多有不止日本之一隅即地球上各国亦必同此景象耳虽然国中贫富不齐富者益富贫者愈贫贫富之差太甚则富者苛虐贫家或依势利以夺贫者之财是非国家之福也国家本尚公平之义岂忍旁观此等之事哉

今夫农业愈殷盛则矿山之业盛制造货物之业亦益盛然于其间必有不得其利益者遂生争夺之原现如马地名铜矿之事矿毒流出不忍默视是农家与矿业家不同其利害也又或有一大制造所而近之女子多为其劳工赀本家第知得利或酷待劳工或不留意于劳工卫生之事此等弊害决非鲜国家须干涉其间以保护劳工使得其利权是为要耳抑政府布发法令其势力之大足以制强虽然苟其所执之见一有偏倚之事则流遗害毒有更甚焉为政治家者岂可不深思乎故为政者善观时势之迁移思所以处置其间之方策以保护贫弱无告之民为要也

日本虽进于文明之域而犹以为未足故于民人兴业之事亦未能一任人民所为须政府留意其间帮助人民使之有所发达是为至要也况行政官之智能必优长于劳工女子能知地球之情势较彼此之优劣知外国又知己国故宜教导国民以开新智识又宜端其趋向也即如铁路一事政府尝创兴此业今则民人知其利便各处人民自知兴筑铁路不复烦政府之经营又如制丝所亦政府尝创始于富冈地名以制丝之艺术教授附近之女工今则国中到处皆见制丝所如此之类不一而足皆政府率先民人知所趋向而能奏效于数年之后也其它山林之政矿山之业皆系政府先倡现时制铁之业犹未甚兴盛政府颇为忧劳故农商务省将兴一制铁所为民人先倡则后来又复见制铁局兴于四方无疑也

农商务衙门又思外国贸易所以关系于国家盛衰消长之理乃预备扩张外国贸易赀财每年简派人至外国稽查其实情又兴设陈列商货所资商家之参考政府为此等之业实为民人谋利路也
  </div>
  <div class="pagination">
   <a href="皇朝经世文新编_page74.html">
    上一页
   </a>
   <span>
    ...
   </span>
   <a href="皇朝经世文新编_page70.html">
    70
   </a>
   <a href="皇朝经世文新编_page71.html">
    71
   </a>
   <a href="皇朝经世文新编_page72.html">
    72
   </a>
   <a href="皇朝经世文新编_page73.html">
    73
   </a>
   <a href="皇朝经世文新编_page74.html">
    74
   </a>
   <span class="current-page">
    75
   </span>
   <a href="皇朝经世文新编_page76.html">
    76
   </a>
   <a href="皇朝经世文新编_page77.html">
    77
   </a>
   <a href="皇朝经世文新编_page78.html">
    78
   </a>
   <a href="皇朝经世文新编_page79.html">
    79
   </a>
   <a href="皇朝经世文新编_page80.html">
    80
   </a>
   <span>
    ...
   </span>
   <a href="皇朝经世文新编_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
