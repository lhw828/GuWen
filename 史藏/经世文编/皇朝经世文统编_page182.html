<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 182 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 182 页/共 287 页
  </h1>
  <div class="content">
   歌谣有极切时事者亦有不可尽据者贾似道当国行推排法民间大扰太学生为诗云三分天下二分亡犹把山河寸寸量总使一坵添一畎也应不似旧封疆此切时事者也万历时江陵相公当国丈量田地吴中诗云量尽山田与水田只留沧海与青天如今那有闲州渚寄语沙鸥莫浪眠然是时吴中经界久坏赋役不均得此始正至于今赖之此不可尽据者也总之同是一法用得其人则治用不得其人则乱君子亦择人而慎用之耳至于愚民可与乐成难与虑始孔子与子产尚不能免初政之谤他人乎苟行之有法则一二年间公论自出也

田亩赋重则人争隐漏以逃赋欲增田亩者无如薄赋故李曰人知重赋之可以得财而不知轻敛之得财愈多也丁口之徭重则人争隐漏以避役欲增丁口者无如轻徭故马端临曰庸调之征愈增则户口之数愈减也二公之言可谓知本矣

凡州县钱粮有多年未完者有已完那借不明者有未解者有已解而多年未获批回者因头绪甚多文卷浩繁官司不及致详吏胥因而作弊刚设格眼册凡一应钱粮俱照年分逐年开列某项已解某项未解某项领否批回其存留给放等项亦俱细细开列凡遇抚按历不必造册即将此册送比比后印官仍自亲收遇升迁事故即申抚院交代明白方许离任如此可杜官吏侵渔之弊

钱粮外有均徭一事钱粮正供有额独均徭官自为政时时增益吏胥上下其手小民无知无从控诉刚峰设均徭法凡一县中科其田地人丁及一岁杂费之数约为通法定制每亩出均徭银若干不增不减其一县费用听县官于均徭银中自为伸缩断不许于均徭溢额使吏胥不得上下其手诚至妙之法也

　　请定催征之法疏　　　　　
赵廷臣

今天下民生之利害亦多端矣臣谨就催征得其法百姓受无穷之利不得其法百姓受无穷之害者详言之夫征粮之法至不一矣苟能寓抚字于催科虽二征并举即百姓亦受其福是故加意百姓之有司必于催科致其殷勤加意有司之督抚亦必于催科试其贤能催科不扰其余可知也抑催科不扰其余皆可不问也迩来催科无法其弊有八恶劳喜逸不亲簿书一也假手户书任其作奸二也止核里欠不稽户欠临比不清移甲为乙三也里立图差责比催办入乡叱哮坐索酒食欠者贡金完者代比四也一月六卯限勒期迫四乡之民仆仆道路公私咸误五也见征带征并日而比民无适从而皆拖欠六也军需不可缓也而开征则数溢于军需协饷不可缓也而追比则过倍于协饷起存宜有后先之分也而催征则无分于起存七也棰楚列于堂下拶夹并于一刻小民畏一时之刑有重利称贷减价变产而不顾者虽明知剜肉医疮且救目前不复计死八也八弊之外又有坐管经承之费有坐差摘追之费有奔走赴比之费有守候应比之费有转限宽比之费有倩人代比之费小民止有此膏血多一分之旁费必致少一分之正供坐此积弊粮终不完而民日以困不特民困官亦受累然则催科非能病民而以催科病民者不得其人与法也今诚欲得其人与法而行之偷惰当戒戴星而作秉烛而息事事精察户户详细此以勤补拙之法可行也坐簿必剔流水红簿必出亲手甲欠乙欠完多完少毫忽经心此不假手混征之法可行也里有总数之欠户有散数之欠若止稽里欠不稽顽户则催比代完者身任其事而拖延不交者转属局外矣临比分别洞若观火此澄清完欠之法可行也官之精神有限役之机变无穷临比之时按簿而稽如图差催欠多者赴比必无受贿之私欠少者应卯必有卖放之弊此绝禁大户躲避之法可行也民无多力比数太多则一时交纳不起比限太勤则日日奔驰不遑减卯而宽比勿滥比而增卯此留余力与民之法可行也民无多积今日完见征必不能完带征今日完带征必不能又完见征分限而比先比见征后比带征此用一缓二之法可行也本省军需要紧邻省协饷要紧解院项下要紧约数先征俸薪可缓且缓工食可缓且缓大凡存留可缓且缓先其急而后其缓此分别先后之法可行也急公好义人情大抵皆然谁肯甘心逋粮忍辱受比为有司者止以棰楚为能干而棰楚之外一无别法止以拶比夹比为长才而拶夹之外毫无鼓舞民安得不重利借债减价卖产者乎钱粮固完而地方则坏矣闻廉有司禁革火耗月吉之日集士民而约之曰但能交完正赋切勿再添耗羡天平不敢欺天法马不敢违法人未有不争先交纳者矣又闻良有司比粮禁绝差扰城有歇保则禁之乡有坐催则禁之定限征比去其差扰凡一酒一饭无不为闾阎节省人未有不交纳恐后者矣又闻贤有司比粮不动声色遇良里殷户依期交纳以花红鼓乐送出县堂人皆欢悦惟恐输将不及矣遇绅士大户方开比期尽数先交或给匾额或予以奖励相率而传惟恐趋纳不勇矣遇穷民小户有谷帛而无售主有鸡豚而待市贩或代为设法或曲示变交田父村叟感而流涕因之相劝全完矣此又催科而兼抚字之法可行也夫征粮之能存乎其人不在乎法然而不得其人而循法行之亦得半之道也今日之为有司者诚能酌此法行之又益之以精勤兼之以明敏实征户籍俱立实在户名以杜诡计推卸之弊流水红簿俱送本府印发以杜私换侵蚀之弊易知由单必遍落穷山深谷以杜横索之弊如是虽有顽户奸书无所用其蠹伪上裨　国计下苏民困岂非吏治第一要务哉虽臣于浙属见在立法通行而催征得法之吏若不稍示劝勉则钱粮全完地方受福与钱粮虽完而地方暗坏之有司又何所分别伏恳　部酌议如有催科与抚字兼用百姓无追呼之扰者许督抚查明据实题请以凭奖励如是则督课催征之吏敢不留心民瘼推广　　皇上嘉惠元元之盛心哉

　　请均赋役以收民心疏顺治二年　　　　　　　
巡按御史赵宏文

窃闻先贤论治尝曰治天下有道亲贤远奸明而已矣治天下有法信赏必罚断而已矣治天下有本礼乐教化顺而已矣恭惟我　　清以明断开国远迈前代惟是疆域初辟礼教未遑臣因斟酌时宜亦曰治天下有要去其太甚机而已矣何言乎机也小民愚顽何知至计惟见有利于己者便思就之清夜沉思尽多深愿不可必得之事见有害于己者辄思去之辗转傍徨中多忍死难言之苦惟审于去就之间加存而天下之精神心志尽维系于　　皇上而不可解古之圣王必以其欲从天下之心用此道也请就江南之赋役言之明朝开基收取姑苏张士诚抗守经久未下及天下大定遂以极重之粮额困之此吴县每亩三斗四升四合长洲县每亩三斗七升五合遂贻民间三百年未有之苦目前商贾不通城市罢织民无生业矣若重困以旧额恐富者贫而贫者死此亦归于尽之势也伏乞　　部详核或照宋元旧制或照常镇二府减太重以苏民困此亦收摄人心之第一义也赋如此矣再就江南之役言之向阅邸报见保抚郝有优免太滥一疏奉　　旨云优免太滥致亏正额取盈摊派最为厉民宜严加禁革此后再有违犯着该抚按即将滥免之人并有司官一体参究钦此是抚臣以赋言臣复以役言也窃照江南有官户有民户复有子户民户当差此不必言至今日服官明日便称官户会典内官一品者免田千亩今且过万矣即降而九品以至阴阳医学在在然矣且本宦果有是田免之可也乃纔登仕籍原属寒素而一切大姓富室尽寄其门出平日力役之费以供本宦薪水之资里下差役终身不及是市井平民公然又一官户其如将欲投献转苦无资者何也且本宦云没可以已矣又巧立子户之名一世再世长此安穷南中小民何道不为沟中之瘠也此等滥觞较江北之免赋者似为尤甚伏乞　　下部议覆详定某官应免若干亩此外与百姓一体当差计品详列着为令甲敢有仍前投献定以欺隐治罪如本宦无地代人优免即以其罪罪之庶穷檐小民无复苦乐不均之叹矣

　　江北均丁说　　　　　
盛枫

经国之大计曰财赋财赋之所出曰江淮江淮之所以甲于天下者土沃饶而人能尽地利也人知尽地利之职在于农夫而不知通催科之法在于富民故天下之富民阴受其利而阳辞其害此其弊莫甚于丁而丁之害莫甚于江以北淮以南何者区方百里以为县户不下万余丁不下三万其间农夫十之五庶人在官与士夫之无田及逐末者十之四其十之一则坐拥一县之田役农夫尽地利而安然食租衣税者也今田税而外举一县之丁课征十一于富民宽然而有余其十之九非在官则士夫也否则逐末者也其最下则农夫之无田者也彼既以身役于官焉能复办一丁士夫既委身　　朝廷亦当不附此例逐末者贸迁无定且骫于法外以求幸免势必以十九之丁尽征之无田之贫民而止贫民方寄食于富民之田值丰岁规其赢羡以给妻子日给之外已无余粒设一遭旱潦尽所有以供富民之租犹不能足既无立锥以自存又鬻妻子为乞丐以偿丁负为吏者上格于国课下迫于考成且为剜肉补创之计鞭棰囚系忍见其转死流亡故逋赋愈多而贫民愈困或曰如子言将令朝廷尽蠲丁课耶曰非也今试总一县之田税按亩为科会要之得若干又总一县之丁课编户为籍人赋之得若干其丁课之数常不及田税三十分之一又以一县之丁课均之田税中常不及五厘以上农夫一亩之所获通丰耗而权之富民之入恒不下一石即于税外稍为溢额不为大病而使贫民尽免一切之供输岂非穷变通久之道即或曰审尔古之人何不为此曰时计丁户调并行者以有限田之法天下无无田之人以丁耕田即以田之所入输调故两不相左五季大乱江淮以北转徙而南者不知几千万户故江南置侨郡甚多而淮北河南至数百里无人此时患在土满土满之患惟恐愚民之为游[惰](隋)严其课其赋自最于是不得不行计丁之法重口税以督其尽地力强壮者或占田至一顷而尚有污莱未辟者乃盛开屯田以兵为农元魏由此法以致富强开皇以后生齿日增人满之患甚于土满其弊由于富民独居厚寔责课于旧籍之贫民而赋益亏田亩之在人者不能禁其卖易而输调者多无田之人乃按籍而征之令其与豪强兼并者一例今鼎建以来五十余年自西蜀而外户口皆有增无损在淮扬四达之都既无尺寸之荒芜人不勤则不得食故不待教而自务农桑此时贫民惟恐不得富民之田而耕之故豪家之田不患无十五之税而贫民丁课并不能办当时户调二十分之一此岂可与古同日而论乎或曰是则然矣何为江以南有丁课而不至大困曰江南之丁寓于田卖田则丁随田去故贫民之丁俱归于富民是有丁之名而无丁之实也故不大困或曰子所为溢额于田税者即是法耶曰善变法者不若并丁之名而去之条目归于一人既易知而事不烦何用巧立诸科以滋文案乎且仍立丁名则富民意中若代贫民偿丁课者故去之善或曰若然得无于古计口授田之义大相龉龃且富民之兼并益甚矣曰此迂儒之谈也今欲为井田可乎欲官授田可乎既不可而慕其名是阳遵而阴违之智者不为也且田归于民久矣三代以下无养民之权而徒有取于民之名亦既取于民矣顾不取于富而取于贫此经世者所宜熟审也

　　丁役议　　　　　
邱家穗

周官之制以岁时定民之众寡办物之多少入其数于小司徒以行征令三年则天下大比按为定法而其民无常业者罚之使出一夫力役之征故其时户无脱漏人无游惰比闾族党相友相助而不病其役之不均后世田不井授户口流离徭役不平小民重困将籍其数而悉役之则逐末者多而转徙无常听徙而不为之究则侨户甚逸而无以土著之民皆有不可得而尽行者　国家定为五年一编审之令稍得以视其税粮之高下而酌其户口之登耗庶几丁役可均而有司复不能究其实徒与二三书役按册唱名参以口语截日限期务在速定或以意见为去留或视货贿为增减而其登耗之大数卒不敢越乎前人所已上之籍则豪强幸免而贫弱受累者终亦莫能袪其弊也然议者不察徒见贫富之不均遂欲以粮配丁并丁于粮而创为一定不易之额则又大不可愚尝考论古今三代粟米布缕力役三征至唐名之为租庸调各不相并所输犹轻自杨炎始取大历十四年赋敛最多之数并租庸调而为两税是丁口之庸钱已归入两税中矣而自宋以来复算丁口以定役法而所谓两税者犹如杨炎之旧不少减至前明定赋又或举一切无名杂征而并之正供是力役一征既先混入于常税之中而复使其重出于常税之外其视杨炎之旧法抑又重矣然犹幸国家编审之令丁自为丁粮自为粮粮固随业推收无可易者而至于丁之多寡不一未尝如秦人虐政头会箕敛亦未尝如南宋金元推排之法复于田税外校其浮财物力以为轻重第于编审之年有司稍以粮之损益而均其丁其间有不能无轻重者犹冀五载一编通检贫富斟酌行之要使客户土著随时通融贫者得以少纾富者不至苟避而止虽有粮之丁不如无粮之丁为可闵而粮之富者实兼丁丁之贫者不兼粮贫富无常更迭为之终不至以无定之粮而累有定之丁且使一时游手末作之民犹有所羁縻而不得肆此诚髣周官之意臣民所当共遵之令典而不容轻有变焉者也奈何复创为以粮配丁并丁于粮之议至使游惰无罚脱漏不禁而又贻后世以粮去而丁独存之累乎余顷游秦中鄠县士大夫每言其邑并丁于粮之弊起自明季某令至今卒不可变遂使富户坐困于输丁而一切游手末作者皆相率而为化外之民虽或逃丁以鬻贩邀厚利而官曾莫得敛而役焉彼并丁于粮之患犹如此则以粮配丁者又可知也夫人无贫富莫不有身丁可役而一邑之中有田者什一无田者十九乃欲专责富户之粮包赔贫户之丁将令游惰复何所惩而通计户口之脱漏又已不啻过半幸而安常无事而多欲横敛之官犹将排门点别科贫户不幸而有水旱盗贼之变富户之粮尽去而额丁不免独存将仍责之富户而富户已不能输将复摊之贫户而贫户去籍已久莫可究诘是又踵两税旧弊之外而复生无穷之弊也岂国家编审之本意哉窃见宋南渡后士大夫于乡里间颇放朱子社仓遗意有自为义役之规大约会集宗党以力厚薄割租若干亩使应役之人更收其岁入以充役费而官无所与宋寍宗元英宗及泰定帝时皆尝以其法颁行天下民称其便既至正中刘辉尹上海亦劝豪右达官出粟为义役常平本于是赋役以均此皆往事有可行者近顺治中先王父逸六公为阖族户长尝深悉赋役之苦而患吾族之官丁有加而无已也乃捐金寄子母钱家为免役计曾不二十年既用其利千金建祠供祭而所为纳丁之费亦率称是族之一二好义者皆闻其风而踵捐之至今以为永利是则远追周人相友相助之俗而近符宋元义役之遗风举世所可推而行之以救丁粮之穷者乎吾愿有官君子依宋元旧法劝民沿乡多敛财谷各立义役而择富而贤者主其出纳别加旌奖以风劝之庶足以佐编审之所不及如徒患徭役之不一而欲以粮配丁与并丁于粮者愚未见其可也他若近日吾邑之变法者始附蒋令之十段锦而寄米之弊变速而祸小终附杨令之一条鞭而加赋之弊变迟而祸大是皆人士之无识者为之抑又出鄠令下矣

　　请丁银仍归地粮疏乾隆三十年　　　　　
监察御史戈涛

窃臣任山西道御史于该省事务时加体察窃见丁银归入地粮征收一案各省遵循已久该省独未尽行伏思丁粮合办在无地有丁者既免追呼之扰即有丁有地者亦省输纳之烦吏胥不能藉编审为奸小民亦不至以勾稽为累其法简约均平天下称便何以该省独有未宜臣谨就其节次改归成案推原始末考较得失敬为我　　皇上陈之查丁归地粮自雍正九年试办之后至乾隆元年抚臣觉罗石麟奏请改归者十八州县乾隆八年因盐臣吉庆条奏议请改归者十八州县乾隆二十三年因御史姚成烈条奏又议请改归者五州县计三次改归共四十一州县其余则或请将丁银一半及三分之一归入地粮或请将丁银统按下下则征收而以余额归入地粮或请将无业穷丁尽行删除而以其应征银两均匀摊入地粮如此所云调剂办理者三十七州县此外二十六州县则仍丁粮分征此历年查办之大较也夫以天下通行之良法而办理独多参差揆诸画一之道已有未协且其所谓不可归办者或以省赋额本重加丁则未免过多或以各属地土瘠薄并征则虑有逃亡又以为俯从舆论则民情相安可以经久且以为间有逃缺而编审既届可以擦除此数说者臣皆不能无疑查赋额之重无过江苏而江苏则丁归地粮地土之薄无过贵州而贵州亦丁粮合办何独异于山西夫有地而稍征其额即虑逃亡若无地而按征其丁逃亡不更甚乎此尤其易明者也臣窃求其主于分办之说盖谓晋民多出贸易故不欲其丁赋而重地征若然则是欲征有力之丁银因以遍征无力殊失持平之义无地之民裕者终少拮据者实多观于乾隆元年及二十三年查办案中所称祁县寿阳各有无力穷丁三千七百余人其它固可概见矣至于待编审为擦补正前抚臣所谓调剂之一法而实则弊有不可胜言者何者在各次办理之时皆谓轻重适均民无不便及至后次查办便已多有流亡即如二十三年所办其去乾隆八年仅十余年而岢岚州则逃亡六百三十余丁五寨县则逃亡二百五十余丁苟属民情所安何以逃亡至是是则所谓俯顺舆情可以经久特虚语耳然而州县动以舆情为请者一由绅衿富户之畏摊丁赋一由经承里胥之贪存编审也分征而不免逃亡必藉编审为擦补而吏胥经手因缘为奸增新丁则放富升贫除故丁则移甲换乙百弊丛生莫可究诘然则五年编审特为若辈舞文渔利之期而百姓之拖赔包纳于未擦补之前者固无论矣臣所谓调剂之终不能无弊者此也夫古今立政固欲顺民之情而至于民情所同则又权其轻重贫民之不欲输丁与地户之不愿增额情同也而轻重大异历任抚臣固皆从民情起见然而富民之情易达贫民之情难诉臣愚以为与其有业之欲何若纾无业之氓与其从佣工负贩者而按征其丁何若于资生有藉者而稍益其额与其作逃亡故绝而始为之擦补何若摊丁归地而使之不至逃亡且夫理有可信则事无可疑就三次办理而论前之所谓难行者后既多有改归则知后之所谓难归者原尽属可行臣请　　下山西抚臣悉心筹办将从前丁地分征各州县一体查核归并即或地有不齐亦止就一县中分等摊入毋复聸顾旧案琐屑参差如此则丁户不至逃亡胥吏无由滋弊良法美政归于大同而无业贫民永沐　　皇仁于无既矣

　　均田均役议松江府志　　　　　
李复兴

窃念均田均役久奉宪行其如所定捆束皆由图蠹把持图书掌握田多者受贿兔脱田少者无贿雉罹造册则朝更夕改分数则换李移张先后任其倒置多寡听其游移虽有均田均役之名初无均田均役之实也急公奉法一时之贻累靡穷迁徙他方异日之株连难尽始则年首逃亡继则全图惊窜以致催办无人粮白毫无完纳官府之受罚受参经承之被提被解总由于役法之不均故其弊有不可胜数也今试查历年之积欠官儒役有乎欠者唯图催也今日之逃亡官儒役有乎逃者皆图民也则知官儒役之钱粮易起者其田有定而累少民户之钱粮易欠者其田无定而累多也今惟从前之役尽照旧册来年之役悉仿嘉湖事例毋论官儒民役将各图田亩汇为一处其有真正赔荒绝户造明圩段细号通盘筹算量行均派使图棍不得移熟作荒业户可以开荒成熟俟收数既定然后搭配成图粮白则照田完纳杂差则按亩均摊以本名之田完本名之税则催办省而小民无赔累之苦比较约而官长无督责之烦以本名之田立本名之户则不必审役而役自定不必均田而田自均有利无害一劳永逸救时良策莫便于此亦莫急于此矣今若因查旧册现充者皮骨空存佥补者脂膏殆尽役而复役民寔难堪上台之催檄如云图役之逃亡日众将来　国赋何由而足兵饷何由而应乎卑职荷蒙覆载敢不以　国计民瘼为念回任以来目击时艰稔悉里困于均役一案只加意厘剔不胜痛心疾首于是严行饬革不惮劳瘁按户催征非属逃亡即系鬼户种种无堕误粮饷为查均田均役久奉　　旨奉宪饬行诚属爱民善政第奉行不力俾良法虚悬国民交困夫民之困于役者催办差徭其大关也今日之钱粮考成綦严乃日事追呼而积欠如故者皆因田役不均逃亡所致耳今据自行并田之议如一人有田百亩向皆花分为数十鬼户跨立几图思避差徭殊不知反中图奸之计此报彼除东免西补终归髓涸而后已因之民日穷而粮日逋害官累民固非一日今尽议除年首甲首之名将通县之田仍照原详均编三百图每图一百束每束办田二十八亩计一年之饷约四两五钱有零每月所完四钱五分一限完足则给卑免比即力有未逮两限输纳亦仅二钱二三分为数无多十月全完殊易为力矣在田多者自办自田之饷田少者朋办合束之银办省而役轻则鬼名诡寄又何利而愿分如此则图书不必革而自退有力者不待佥而役定矣其归并朋办之法听从民便以就其相识者便于催征耳庶田田皆役户户均差此真众擎易举之良法贫富咸安之善政也再照差徭一项奉　　旨奉宪绅民一体均差浙省苏属尽皆遵行惟独松郡仍有官儒役民之别查除塘工一差之外其余杂役悉皆民图承值以致田并势豪役归细户纷纷逃窜军饷有亏今议必均之法总于三百图为准奉有大工差徭详请宪裁按田均派设有万不得已之小役挨次轮流照图承值设立号簿三百本申请抚宪印发各图凡有差徭许图民明登于簿按季激县汇甲查核既绝规避不均之端并杜骚扰横索之弊矣更有请者查娄邑荒地较之他邑尤多非尽田之荒芜也逃亡者众则有田无户或贫民无力开垦自弃其土或田归强豪而户仍逃亡偏累图民代赔今议必均之法将合县版籍荒田统计县额均摊于三百图内共相开垦庶不至抛荒缺饷并可以垦荒开熟不止民受其惠即　国用亦由此足矣又照塘旷之役上无济于军需下实民间重累徒充无益之侵渔遂成难革之积弊并应详请永禁除豁其名逢有开浚小工附近居民业户均派承值大工遵照海塘事例通县合算计亩均派使无偏枯之弊至于坊厢之役比之乡图之苦尤甚排门小夫比户日繁一体子民何忍劳逸迥别必须酌逸斟劳以资其费卑职待罪有年已悉役中大职司民牧何忍令斯民之疾呼而不为之请命以上数俱均役之切要仰祈逐一批示非卑职所敢擅专者也

一均图之法一县区图田额多寡不齐若一体承役必致大小不均兹蒙科宪柯题定均图之法先将该县田地通盘打算均分若干图每图应均准熟田若干亩一图分立十甲每甲应准熟田若干亩无论绅衿役民一并照田编甲则田必入图图无亏田永杜偏枯之弊矣

一并田之法人之有田者不必其尽在一图也不尽在一图而乃逐图承役田多则催办他人之田田少则又派办于他人名下分头四应日无休息矣为思穷变通久之方诚莫便于并田之法凡有田者不拘原旧区图界限如一人有数百亩之田而坐落不等区图者即以数百亩不等区图之田汇归本户遵照均定新图田额分为各口编列一处完粮其小户田不足甲仍许因亲及亲因友及友共并一甲即于甲内分注明白各自出口听其自己造册呈递册内开明收并原某某都某某图某某圩号田若干俟递到之日查其住址相近者挨顺编配是为以田就人非以人就田人人自收其田已完已税不用催办之劳可杜佥点之弊征输俱便较之原图挨顺割配之法更为尽善也

一均役之法里役之苦至今日而甚矣至今日之年首为尤甚夫一图之漕白盈千累百分比各甲尚虞花户之挂欠而竟责之年首一人日受敲扑究无补于正供兼以株连不已诈索百端逃亡日甚能无林木之恐夫绅衿役户向有优免之例故田多者类皆诡寄避役其在图承役者悉系贫民小户独膺繁苦今已仰遵　朝廷一体当差之旨并入均图照田编甲在钱粮则各自输纳差徭则各自承应既不偏枯亦无牵累夫役之均也由于均田逮田之均也则并无役矣

一销图之法通县田地每图俱有圩号务先着令各图造明挨号一册开注现业户名呈递存案以为均田张本使从前飞洒隐漏之弊尽行厘剔革除然后令业户查明号册照数收并即将业户造成田册逐号参对原图核准无异随于该图原号内注销俟编图之日注明新编某图讫倘有田数无多不愿自己出名寄并亲识名下务要开明原户姓名以便销图仍再取户领号一册以与号册为经纬比如某图一人共有田若干内某某圩某某号各若干就田之多少挨次攒造其存图零星田亩无人收并者亦即按田按户编归一甲各照征输则无不税之田矣

一征输之法征输条银奉有部定之新限若分数不归画一串单不行编定则顽户挂欠奸胥弄文弊从滋生矣务将业户额银照依会计先行算派即将所派之额银分作十分按月一分一月之中又分三限先令柜书编定串单其式一单存查即为根串写明某区图甲户某月首限银若干二限银若干三限银若干前连三单谓之甲户免比单每限一单则各开一限之银令业户悉照串额将银自封入柜投一限之银即截去一限之单遵限完截者不用比较竟自归农不用差押以杜滋扰如一月不截即吊柜上串根缴查明白倘有存留不截之单立时差拘着令完截不可预行差押致使完欠无分勤惰无别也其算额编串如一图十甲而止一户者以一户出额即以一户编串一甲而各户朋并者以各户出额即以各户编串方为便民至于秋粮应作三限以一月为一限亦须编定串单照前征输此法一定则急公者截票家可不见差役之面而费累全消即抗顽者拘到必完亦不致有拖欠之虞而奸弊毕除总之串存则欠串去则完竟查串根而比簿可不用也第粮书无压欠之弊而皂快无索钱之门则此法非其所愿然欲便于此辈即不便于小民矣

一分户之法一年之内田有授受户有去来粮从田出田随户转倘编图之后若有售卖之田明文契务将业户姓名即于甲内另行分出以便各自完纳不得移之他处致图额复有盈亏或有不出户名之田始则寄并一人名下倘若怠玩抗粮亦许甲户禀明分额专行追比编定之图惟户可换而田不可换也

　　浮粮变通议　　　　　
沈德潜

苏松之困莫甚于浮粮甚始也贾似道倡卖官田之说而增其额其继也明祖怒吴民之附强寇以守城而重其赋其后也杨宪改一亩为二亩赵瀛均官田于民田而民益受其累迁延至今日积月盛较宋时原额七倍有余元时原额亦二倍有余宋时苏松税额共五十余万元时共一百五十余万今共三百七十余万而民困遂不忍言留心经国者不得不思有以苏之矣顾一旦欲遽复宋元之旧其势不能何也苏松为天下财赋之区军需廪禄匪颁之类仰藉日久地方官惟恐度支不给则必执祖制之说出而争之争之而胜势益牢固而不可复减就今日财赋言惟有变通之说矣易曰通其变使民不倦其在斯时乎议者纷纭迄无定论愚辄先举众议之非而后折衷之道庶可举行议者曰天下之税贵乎能均苏松之田居天下八十五分之一而所出之赋任天下一十三分之二比之他省不均之甚今于他处稍增而苏松可以全减此其说非也夫加赋之名普天共畏在此日可以稍增在异日即同为故例此端一开有加无已试思同为天家之赤子乃移此之祸置之于彼譬犹剜臂之肉补股之疮旧痛稍已新痛又加且苏松之减者后或缘他故而仍增而他处之增者定为规则而不可复减其弊何可胜穷议者曰时下蠲租之诏虽多取于下而寔多赦于民夫多赦云者因逋欠不赀而后为此举也财无所出因而征比征比不已因而逃亡逃亡不已因而赔累与其追迫既穷而赦免之何如追迫未加而善处之且蠲租所及者多包揽侵蚀奸胥豪右之徒于良民未必均蒙其惠可以暂行不可经久议者曰前明之世有司于考成完及七分者即为上考今宜仿其遗意于州县最重者别立惩劝之典不与小县一例考成则官可久任而民得抚字之益不知部议从官既稍安民亦懈怠民之良者或缓征而不误其期民之黠者遂沿而欺罔其上徒有重赋之名终鲜输将之寔以云无弊未之前闻议者又曰苏松版荒随在多有今于田之可耕者招集穷民量给牛车兼予谷种使之耕作几年以后履亩升科新赋既增旧赋可减夫版荒非必不可耕之土也特恐既已升科渐次增加赋从上上官私交迫力难任役旧赋之累未去新赋之累日滋小民谁肯不顾身家冒然承佃此亦非救时之策也然则变通之术奈何曰计莫切于量减己尝考明宣宗时周文襄忱抚吴与知府况锺奏减官田之税因田则之多寡酌量裁减苏郡减至八十余万松郡减至三十余万户部责其变乱成法而宣宗不之罪也其时民困稍苏国家殷盛今诚举古人之善法仿而行之以救民穷以培国本书之简册传之千秋万世洵　　圣朝盛典也抑又有说焉嘉湖常镇诸郡虽境分二省与苏松寔接壤也而赋之多寡轻重难以较量岂四郡之田额皆狭而苏松之田额独四郡之年岁皆歉而苏松之年岁独丰四郡之民俗皆贫而苏松之民俗独富为目前变通计或准嘉湖常镇中赋之重者以定苏松之则使他郡之民亦免追呼则民困渐除民力渐裕而亡身破家鬻卖男女之患不至复见于盛明之世所谓先举众议之非而后可行折衷之道者也若夫因东南之重困悉举而更张之使仍复宝佑以前旧额此　　圣天子之隆恩而非草茅所敢妄论者矣谨议

　　上萧抚请抵粮支谷议　　　　　
陶元

去夏六月昌邑遭遇水幸值小熟收割之后黔黎不甚失所正供不甚亏缺然冲埋之田不可复耕寔非寻常水潦可计分数可望来秋者也而儋州李牧妄称灾止五分竟寝其事前府汤君复以违例委勘揭参职名彼其处心积虑不过以题豁之难迎合时局置不行耳夫题豁诚难也身为民牧坐视斯民之死独不可从长商搉乎昌邑正供之外岁办公费尚有多金独不可酌议通融免此一邑乎今之虐取于民者虽违例而不顾虽犯法而不辞独至于利民之事又辄以例为解虽其可以商搉可以通融者而亦不肯稍一留心民何不幸而遇此能循例之良有司也今昌化之锺于去岁而祸发于今年老弱行乞于公庭壮者流离于道路诚欲发仓借贷而失业之民春可散而秋无可偿民敢支而官不敢放除未之孑遗勉完兵饷外其余万难措处加以浮粮挂额从前已行摊派此后何有抵销惟有束手待毙而已职深思曲算为昌民一时之计又为昌民永远之计谨条上二事仰冀仁人君子俯赐采择

一抵补浮粮　本朝临高县赋役全书有拨补昌化县广储仓米银三百七十余两琼府临邑二志抽拨昌化县秋粮米一千五百七十余石半充兵饷半留备支此系从前抵补之额今查临高自三十年捐荒之后多解银三百四十余两又报垦银二百七十余两此二项已达部者可以咨明给还未达部者可以暂行拨补共银六百余两适符昌邑浮粮之数此昌民永远之计其事之始末详见撰浮粮考中谨缮写呈览

一放支仓谷　昌化旧有三十年放支仓谷四百一十六石于康熙三十四年奉文追补又有士民捐输谷三十八石二斗此二项未经报部职别具文书详请赈济仰祈俯从所请准民支受免其还官虽不足救伤之万一然亦一时权宜之计

已上二条一系藩宪职掌一系粮宪职掌势必行司查议恳乞大人严限时日即赐处分毋假手吏胥稽缓时日夫衽席之人岂知水火之苦饥渴之众岂望水陆之珍早一日即受一日之赐捐一分即受一分之益伏冀大人破格行事以救生灵昌邑幸甚

　　论役法　　　　　
陆陇其

差役雇役各有利弊传承问有疏言差役之善雇役之不善至详悉矣然良民之畏役已久惟游惰之民乐于为之欲禁乐者之不为而驱畏者使为之此势之至难也此法行势必良民阴雇游惰之民在官以为差役在民则仍雇役特官雇与民雇殊而游惰之民充役则一且官雇则有定额民雇则诛求无已其或犯法究及雇者利则归于游惰害则及于良民其为弊更无穷此熙寍元佑大臣所以各持一见而不能定论治者止可因其弊之最甚而稍通融之难以一论也周礼有转移执事之游民雇役之法恐不待后世而始有大抵治之得失在官不在吏官诚贤则虽雇役亦足以为治官诚不贤则虽差役亦足以生奸读此疏者知雇役之害而谨防之可矣若欲举其法而尽变之亦未易言也至疏中云原设工食除冗役扣解充饷而所留者仍给见役此亦可商今赋役书所载各项工食皆民之雇役钱也如役当留则此工食固应给役役不当留则此工食应还之民或即以补现役之不足者若扣解充饷是朝廷既役民而又得其钱也可乎先生一时之言未虑及此敢僭论之所以推广先生忧民之心也

　　徭役议苏州府志　　　　　
赵锡孝

古者按地亩而征赋役编图以总理之编甲以条分之其业田之民比户而居者谓之庄按庄户以编征谓之顺庄大江以北皆顺庄供赋即按庄田之版图供役然不行于江南者南北地理不同水陆之势异也北方陆也舟楫不通粮米转运多用牛车牛车致远则费繁费繁则农田之利薄故东庄之民不业西庄田者势不能也其有兼业西庄田者必置丁户于西庄经其田中出入即兼供西庄之赋役此版图与顺庄所以通行北省也若乃江南泽国舟楫可通行故住此图者多兼业彼图田住城郭者多兼业各图田即田不过数十亩亦多分散四乡各图者田有分图役出一户以一户兼众役则力役难均此均田均役所以奉　　旨通行也何谓均田统计一县之田分为若干图图分十甲每甲均入田若干是也何谓均役统一县之田使各自编甲或类聚编甲以图中第一甲当本图一年之役至十年而周或以本图一六甲当本图上下半年之役至五年而周是也均田役之法行则按年值役之外俱可自谋身家以生以养均田役之法不行则田不可为恒业而小民之业田者苦矣何以明其然也曰江南田亩其徭费经里已编入正项钱粮原不应复有徭役今日之役飞差而已所谓飞差者各县不同即一县之差亦无定形其费亦无定数凡甲之充役者如在苏州谓之现年地方在常州谓之总甲其当役之年凡图中盗贼殴人命匪类逃人私盐漏税撩浅作坝修筑烟墩营房桥梁马路城郭官舍水陆木栅开造烟户与夫浮尸无着命盗案死无棺木者一一地总是问一事失措刑辱随之破产办公所在多有至于大工大役如近年开河出夫之类虽合图公办役费而为地总者必任其难是以业户之能亲为地总者必雇图中无所事事之敝民俾充其役其雇充之价幸以田均役均通县有成例智愚强弱贵贱同科故小民尚能供命若此法不行而如北方之按版图以供役则版图业户涣散零星谁为传集其业田多寡不均谁为统理且遇豪猾为图长势必苛派遇乡民为图长则彼豪猾者召之不应派之不从必代为供役由是智诈愚勇欺怯贵凌贱百弊丛生矣或谓版图分役亦可按田之多寡分派此甚不然者也所谓分派者官分之乎民分之乎官分之将惟胥吏之操纵民分之将惟豪右之指挥且凡业田一甲者用均田计之十年止役一年耳若按版图则田隶五图五处当役田隶十图十图当役夫以一人当一图中一年之役与以一人分当五图十图中共一年之役其事势之繁简难易悬绝又令一人之中有甲乙两人共役十日甲值前五日苟且涂塞卸役于乙乙将讼之官乎将代之役乎讼之官官不胜其理代之役人孰甘为代则版图之难以定役也审矣

议者又谓不用版图当以户编役此又可共明其谬者也何也江南户业田多而聚居城郭者十之四五聚居市镇而分之相悬殊绝计图而分之其业田有以万计者有以千计者以业田千之图敌万之图之役则千之业破以万之图贴千之图之役则花分混洒尽果胥吏之腹而良民乃失业不安　国课必因之以绌夫顺庄本以清课若使民不安而课反绌岂称奉行之职哉则户之难以定役也审矣然则奈何曰顺庄以清赋均田以均役并行不悖者也今有业数甲田户于此家住某庄其田向编某图分若干甲当役者仍系之某图若干甲图甲虽分庄户则一止名之曰某图某甲某庄某户粮则按庄户而催役则按图甲而值此立法之至简至易者也其有业田半甲者既编户之某庄仍系之以向编某图某甲之上半甲或下半甲以分值上下半年之役其业不及半甲者则与他户凑成半甲之数田则准甲而合户则顺庄而分分庄则田归的户户立的名而诡名虚寄之弊绝合甲则类聚成联缓急同忧劳逸同恤而相凌相诈之端泯其奉行之法先顺庄编里开造的名以清户次按号对册逐年推收以清粮但令将推收过册之田仍编均田之图甲以定役其户居他县者则仍照例分编无使规避至逐年推收粮则改注本名庄户役则仍办原编图甲需至销圩再为编定则田粮户役若网在纲条目井然官民两便矣伏念均田均役最为我　朝便民善政与官收官兑之法永垂记职长老传言康熙十三年前均田之法未奉　　旨通行差徭偏重乡民以役破家者接踵小户附于大户求为代役其小户田中所收半馈大户于是弃产逃亡钱粮逋欠所在多有旧籍可查是户役不均始则病民终则病国我　　皇上明谕地方大臣将李玫条奏酌量办理原以便民裕国则田役之均亦属经国大计凡奉行官吏自当鉴于成宪斟酌通行定澄清之经制绍公溥之良模损益因革各得其宜永永年代奉为典则庶几克宣　　圣明之德意者矣

　　徭役考苏州府志　　　　　
陶正靖

康熙元年抚韩世琦奉　　旨通行均田均役之法案开三吴田赋十倍他省徭役困苦莫甚今日豪强兼并之家膏腴满野力能花诡避役以致富者益富贫弱无告之民役累随身每至逋负流离将见贫者益贫是皆有司不念民瘼编审无法任凭胥蠹作奸流弊莫可究诘近奉　　旨均编当亟遵条例通计合邑田按图衷益品搭停匀凡图外官庠自兑附户花诡等项尽行裁派一惟论田起役俾户无无田之役田无不役之人庶几积弊顿除穷檐苏息常热县共四百九十图图分十甲每甲均田三百三十七一应修筑沿海土堡营房桥梁马路及催漕候比等役论田均差每图上下里役二人共九百八十余人本县徐六泾土堡一座营房六十余间官舍三间每年一修及承修桥梁马路并低区里役二百余名免役外寔应役里役七百余人凡业田之家田多者或一家而占数甲田少者或数家而占一甲其户名曰排年有事则里役督之排年任之此法之定于官者也排年之田不必同阡陌居不必接里闬役有远近不必偕作息力有赢绌不能通有无临期鸠集不免误事于是预储以待亩率银一分有奇诸役代任其事而排年遂若无与方之古法排年则出免役钱者也里役则任雇役之事者也变而通之有利无害其或有大役则另议科率然以通县数十万户之所同也虽黠猾亦不能上下其手厚有侵渔而其役于官府则排年必不能如里役之练习故民相与安之此法之便于私者也由康熙初元至今垂七十年闾左晏然如白茆福山诸大役虽帑由官给出自　国恩而鸠工庀徒民间曾无绎骚则法良之效也若所云催漕候比诸役亦前明弊政相沿　本朝已次第改革今并着原委于后考洪武初编定黄册以一百一十户为里里又名图县凡九乡乡统都都统图都之大者复为扇以分辖各图扇又名区计里编役推丁粮多者十人为里长次百人为甲首里长轮年应役管摄一里之事十年一周每里编为一册册首总为一图鳏寡孤独不任役者附于图后名曰畸零大役五年一编充南北运收兑收粮等差小役十年一编充经催总甲塘长该年等差其余在官斗级库子杂役将均役编银雇充于是有催粮候比之有收兑粮长之役有白粮解户之役按民间丁粮与时消息未有久而不变者而黄册既定改易为难虽十年一编审而差次赢缩弊孔已多若承役之累则有不可胜言者此外复有塘长疏河之役罢废已久有坊厢总甲之役在城图当之烟墩马路沿江海一带当之要自均田均役法行皆无过扰者矣

右役法诸弊皆始于签充签充之始虽以丁粮之多寡为差然富者以役重而易穷役犹不免贫者不以缓役而骤富役亦终及是贫与富先后皆困不如论田起役之为均也田有东西役分远近且如田在东而役兴于西则西逸而东劳田在西而役兴于东则东逸而西劳且临期调发转滋隐漏吏胥必缘以为奸不如归之图甲易核属之里役不为扰也立法之初寔为尽善设有变更则宿弊立见矣又案古之役民资其力不费其财所谓力役取之于冬者也公旬三日近役也其远役亦不踰时而遣戍劳还皆曲有恩意则所以恤其身家如行月粮之类者可知已汉唐以降算丁口输庸钱既资其财矣仍不能不赖其力端临马氏所谓职役者是也其法大有三曰差曰雇曰义差役之弊差役不公渔取无艺雇役之弊庸钱白输苦役如故义役之弊豪强专制寡弱受凌马氏亦粗论其矣夫差役古法也然古之主调发者党正酇长皆以士人为之而后世属之胥吏顾能尽公廉乎不均不平弊害斯甚雇役则由召募而假手胥吏亦不免朘削佣直缓急呼应或不足相赴义役始自宋纪其初民间苦于征缮自为经画如葛观之类是也见邑耆志其后官为之制端平时令王爚常行之矣明宣德中知县郭南常立义役仓矣然皆不能无弊故均田均役之法为不可易也近奉　　明纶议行顺庄法议者佥谓赋从庄办役从图办是二法者固并行不悖而不可偏废谋野则获敢以谂之司牧者考焉

　　敬筹直隶减差均傜疏道光二年　　　　　
直隶布政使屠之申

奏为直隶吏治不能民困未苏拟请减差均徭以资整饬事窃思大小州县均为牧民之官官民相安然后可以言治理直隶为畿辅重地差务殷繁立法之初因徭役较多故正赋独轻于他省而赋有常经徭无定额日久弊生遂至派差之名色不胜枚举挟制之控案几无虚日官有不能恤民之势民亦无复畏官之心两不相安急应减差均徭以期整饬查直隶每岁春秋二差轮令州县承办各有旧章或每年一次或间年一次而冲途驿站所需夫役车马公食用则不能一日无备即僻路州县解犯解饷考棚誊录监狱仓廒一切应办公事需费之处亦难悉数例价既属不敷养廉又被摊捐扣去无米为炊势不能不派之于百姓而朱票一出书役乡保逐层渔利佐杂营弁群起分肥刁生劣监肆行包揽即有自爱之州县被其牵制转不能不扶同一气多立名色肆意诛求既无定时又无定数百姓知其违例纷纷上控一经审得寔情立应参处民气日张官气日馁积久相沿渐至因循苟免甚或听断词讼遇刁健衿民虑其以派差上控理屈而不敢惩强横不法之徒明知而不敢究即经上司查案亦不过粉饰求容断难力图振作此吏治之所以不肃也至百姓承办差务历系按地匀摊无如奉行不善始因缙绅大族加以优免继而举贡生监亦予优免甚或书吏门斗兵丁差役一切在官人等均谓以身充役概行优免不但自役日多更有同姓之人择族中狡辩者捐微名以免一姓之差免差之地愈多则应差之地愈少地愈少则出钱愈增以致力作之农民每地一亩出钱至二三四百文不等较之正赋每亩征银一钱上下者多逾倍蓗此民困之所以未苏也伏思力役之征自古有之总因向无定额以致流弊日滋考之赋役全书直省正赋于雍正年间归丁于地即有行差名目是差由地出与漕务浮收勒折及各项陋规不同应请就历来按地行差之法酌定额数以均徭役减重差而清积弊直省民地共六十余万顷每摊银一分岁可得银六十余万两承办春秋两差毋庸州县多带人夫亲至差次以省往返浮费仰蒙　　皇上黜奢崇俭遇事节省以银十八万两由藩司分交委员经理尽可足资用度以四十万作为院司道府厅州县办公之用分别衙门大小冲僻繁简核寔盐当杂税陋规酌帮银数多寡即奏足条规立以限制不许任意浮销余银留备荒歉合数年而统计之责成藩司量入为出亦可无虞不足办公既已足用上司即不得再令摊捐收受规礼而州县一切派差名色出示遍谕乡民永远裁革每亩一分之外不得再派丝毫则种种偏枯扰累之弊不禁自除徭役均而重差减民困何患不苏州县既不苛派无虞挟制人皆勉为良吏间有不肖之员上司既无摊捐规礼无所回护亦可认真察究吏治又何患不肃

惟事关酌定通省章程臣亦未敢轻心妄议每与属员中熟悉情形寔心办事之人细加商榷有谓摊差于地迹类加赋名不可居殊不知直省地正赋与行差本属两事因须按地出差是以正赋轻于各省历古以来即系摊差于地因无定额愈派愈增今每定为一分较近年所派已省至数十倍之多止可谓之减差不得谓之加赋又有谓绅衿吏役向系优免恐难一例匀摊查衿民一体当差前经御史条奏而未能奉行者因无定数州县虑其上控先已不敢摊及今每定为一分在绅衿所出无多而穷民可免重累人各有心谅亦无不乐从又有谓冲途驿站马匹可养人夫可雇而车辆须用较多恐致贻误查春秋两差需用车辆向系在京雇用其驿站车辆既有帮费尽可每站养车十余辆上下三站相联足资常行差使若遇喇嘛包苛差需用牛驴车辆官为发价向民间雇用亦不过每年一二次再有紧急要差准其详明上司查照成案办理此数百年未必即有之事不足为虑又有谓每年摊银六十余万诚恐收解难齐致滋缺乏并恐积习难改不肖州县仍行私派查直省一百四十余州县共摊银六十余万合计似觉其多分计则每州县不过数千两且每仅止一分较之现在科派之数多寡悬殊衿民无不周知何虑完解不前定议之后即明示晓谕俾众周知更无虑复行私派又有谓赋轻徭重遵行已久莫若严禁一切流弊仍复旧规可免物议查派差流弊非止一时亦非止一事积重之势已成纵使严禁亦不过徒托空言终于无益又有谓通省州县派差多寡各有不同一律摊差于地同时更易旧章恐致格难行查省以南之保定正定顺德广平大名五府定州赵州易州深州四直隶州情形大相同应请先行查办其天津河间宣化永平四府及冀州遵化两直隶州并四路厅等处预为出示晓谕俯顺舆情次第举行仍就各处情形酌定增减数目另议详细条规自可期于周密总之行差必有定额始无科派之弊官民两下交利彼此相安然后可以言治理钦惟　　皇上惠爱黎元无微不至直省为首善之地尤应熙成风以期仰副　　圣怀用敢不揣冒昧谨将地方寔在情形及一得之虑据寔陈奏

　　论差徭书　　　　　
张杰

杰有慨于直隶之差徭焉杰宦游直隶十有余年目击心伤有害切民瘼急如倒悬莫若今日大差之不均杂差之不除为时下至切之要务所当亟亟论之者查每年直隶承办　　幸木兰与谒　　　陵大差一切桥道工程车焉支应等项虽有经费不敷支销而差次费用名目不一有难以报销而必须使用者名曰外销费此项银两向由司道派之州县州县派之民里止为从前大吏面奏并不借资民力相沿不敢据寔陈奏而派办则仍如故也司道因派差未经奏明遂畏州县之挟制凡派银两不敢印札直书仅令差局委员潜通消息于是州县中之贪劣者藉此加倍派敛而司道无可如何也州县以司道未经明派银两亦畏绅士之挟制不敢按地均派仅令书役乡地暗中调拨于是吏胥中之刁恶者藉此偏枯倍派而州县亦无如何也而又乡间办差各处情形不同省北州县有旗办三而民办七有旗不办而民独办者省南州县有绅办三而民办七者有绅不办而民独办者从前原为优免贫寒生员起见后此则并地多生员及捐监捐职者亦俱优免今若按地均派一年之久每止出钱数文无论贫富生员均不致于受累若仍留优免一条则官吏乘隙舞弊矣即或以士子当异于百姓亦应明立定额每生优免若干逾此者则仍办差庶有限制而易稽查至于捐监捐职以及仕宦之家则家计饶裕更当急公断不可优免也因而地亩稍多之家或挂名衙门或捐纳职衔以图免差强梁者且并其亲戚族党而包揽之日复一日以致不办差之户日益多办差之户日益少而州县官吏藉差肥己又止有增而无减是年年直隶所承办之大差非州县官吏也非富绅大贾也乃地至少之良善穷民也呜乎此等地少穷民一年所入纳偿欠而外仰不足以事父母俯不足以畜妻子勤劳终岁摒挡差钱有因此而拆房去产者有因此而卖妻鬻子者有因此而弃家逃亡者流离困苦死而无告真言之可为痛哭也杰自受事以来痛惩其弊杂差则无论何项全行革除至于大差则无论绅民按地均派六月内奉办之大差支应银三千两止将州属村庄分为三段今年以一段承办无论绅民按地均派每仅出钱十文留存二段为明后两年承办大差之用合计州属村庄三年始得轮派一次民力甚为舒展即有刁绅恶吏亦不敢恃符而少存夫挟制也诚以仰体我　朝廷爱民之心当寔力遵行不敢阳奉阴违耳今言路大开凡可以寔惠及民者无不举行倘能明定章程使旗汉绅民按地均匀办差则民困可以立苏诚如是由司道先将差次一切动用无论车马桥道支应工程行折算共需银若干两再查通省粮租各地无论旗汉绅民共有地若干约计每应派差钱几文详请总督明出告示即将每亩派钱几文填注示内钤用印信颁发各州县寔贴城乡该州县遵照派敛将钱易银解省再行给发丞倅佐贰及候补牧令分别承领办理如此按地均派明白晓谕通省皆知则州县官吏无从浮派刁绅恶役无从包揽而地少穷民亦不致独任其累如出水火而登衽席兼使现任州县得以在署办公不似从前办道旷职而差务仍可不致贻误矣

至于杂差累民尤甚如米车如煤车如酒车如委员过境车如递解人犯车委员过境及递解人犯两项车辆杰自到任后自行捐雇每辆市价用钱七百文若派民间每两出钱十四千文约计一年需车五百两杰止捐钱三百五十贯即省民间车钱七千贯杂差累民可类推矣如草如料如麸如炭如天棚如挑夫如壕墙如栅栏如井如井栏如枣刺如劈柴如枝子如秫等项种种名目离奇古怪悉难枚举俗云衙门一点朱民间一片血良不诬也即以米车而论从前不过派车运米需车尚属无多近则所派者车而所折者价既可折价则前之一辆今且十辆八辆矣他项亦复类是盖所谓衙门一点朱者月月点之日日点之时时点之所谓民间一片血者村村出之户户出之人人出之缘此等杂差既无一定额数又无一准时期可少可多无早无暮票甫出而钱即至止在州县一举手之劳而盈千累百已入私囊矣呜呼小民之脂膏几何而能任此无厌之诛求乎其承办大差尚间有旗户绅户之分办而杂差则无论省北省南系地少穷民独力承当是诚可痛也从前陋规未准明取州县犹得借口今则明奉　谕旨凡钱粮之平余杂税之存剩行户之津贴盐当之规礼悉准取用是尽足办公尚何所借口乎且恐州县藉有明取陋规之　　旨将杂差影射混作陋规势必明目张愈肆诛求而愚民无知孰能辨白何者为杂差何者为陋规予取予求莫敢谁何而穷民益不聊生矣是州县派取民间各项杂差于此时尤当革除净尽不可稍留萌芽者也夫直隶为首善之区而邪教出且有谋为叛逆者盖由于教化之不明教化之不明由于民里之过穷民里之过穷由于大差之不均杂差之不除耳今诚能革除杂差均派大差则民力渐舒民力既舒则教化可施尚何有邪教叛逆之事哉又如湖南衡永诸郡市盐一斤寔止十有二两半杂沙土需价百数十文穷户往往淡食其间接壤川广地私盐官引转不得销文武员弁亦莫如之何河南汝光等处类亦如是彼处与山西相近私枭尤为猖獗似宜酌量情形或准食或近所产之盐将引课摊诸地粮亦如山西办法未识如何幸加察之

　　沿河民困四事疏河南通志
  </div>
  <div class="pagination">
   <a href="皇朝经世文统编_page181.html">
    上一页
   </a>
   <span>
    ...
   </span>
   <a href="皇朝经世文统编_page177.html">
    177
   </a>
   <a href="皇朝经世文统编_page178.html">
    178
   </a>
   <a href="皇朝经世文统编_page179.html">
    179
   </a>
   <a href="皇朝经世文统编_page180.html">
    180
   </a>
   <a href="皇朝经世文统编_page181.html">
    181
   </a>
   <span class="current-page">
    182
   </span>
   <a href="皇朝经世文统编_page183.html">
    183
   </a>
   <a href="皇朝经世文统编_page184.html">
    184
   </a>
   <a href="皇朝经世文统编_page185.html">
    185
   </a>
   <a href="皇朝经世文统编_page186.html">
    186
   </a>
   <a href="皇朝经世文统编_page187.html">
    187
   </a>
   <span>
    ...
   </span>
   <a href="皇朝经世文统编_page183.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
