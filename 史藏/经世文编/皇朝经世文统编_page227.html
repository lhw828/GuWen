<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 227 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 227 页/共 287 页
  </h1>
  <div class="content">
   一设营在沿海百数十里中分立营寨十处约十数里一处酌量地即令团勇筑立土围中广地亩约可容支搭栅帐三十一处中帐为统领视操及团董百总聚会之处余三十处每队合聚一棚营中设瞭望台炮台各一均建立面海之处平时练勇不必齐集营中每日轮派两队昼则支棚于内就营中操习各技晚则上下半宵两队分两班司巡察营盘登台瞭望看守炮位试放电灯等事一起一睡轮流更替为之值营明日俟更换值营者到营则上班交御各归各村以安耕种田亩之业团董统领随时营巡察有离营废操失值者立即分别惩办斥革

　一领饷随时由统领禀请海关道由息借商项下动支拨发领回按月给统领薪水四十元团董每人廾元百总十元什长五元副什长四元此外各练勇每人三元火夫二元均于合操时归统领点名给发以清克扣缺额之弊

　一备械十营须用电气灯十架快炮廾尊均用活络械器以便运动者抬鎗二百杆洋鎗九百枝由统领禀请给发另需棚账号衣旗帜军装等及设立团防总局遇有传会各团董商议军情饭食茶点等用并总局另募教习十人练军亲兵三十人以便随时差遣各项开支均由统领实报实销请关道给发如有不能尽实处或由地方官查察或被各团董告发即统领赔偿并即更换统领务期饷不虚縻兵堪实用为要总局宜设沿海紧要之处　

一操练除值营者在营常操外每营中左右之团分日于早间百总率领本团各勇齐集营中操练一次每旬团董率领三团合操一次统领每月或一二次营合操不必定时随到随操常操日操不放炮但试洋鎗等技各团董及统领营合操先试炮位各村庄练勇一闻炮声即须立时朿装持械到营合操如有迟延不到即行责罚重则斥革或遇病假等情须由什长先行报明否则便照临操不到办理

　一会哨每旬之末每营操罢即由团董除值营者不得离营外余皆率领所部上旬则甲乙两营于交界处会操其余丙丁等营皆同中旬则甲乙丙就乙营外三营会操丁戊己就戊营外三营会操庚辛壬癸就辛壬两营交界处四营会操下旬则癸壬辛就壬营外会操庚己戊就己营外会操丁丙乙甲就丙乙两营交界处会操庶可循环连络各统领会齐十营合操则归统领约期并定处所先行传布其操法或作迎头痛击势或作设伏诱敌计或分道包抄或整队齐行或对垒或角力或进或退或速或迟悉听号令随时变化务期临敌有用不必拘守常格

一御敌平时团勇既不常住营中设有寇禁值营者望见敌船即开放号炮团董人等均即整肃赴营以备御敌统领必须亲自督阵连营递放号炮各整队伍随机应变苟预先操练得法届时自必呼应合宜如有畏避不遵号令者即以军法处治且陆战既经纯熟并可禀请鱼雷船每营一号就近停泊各口岸操练迎敌击退之法与各营连络一气声势相通如遇敌氛务当水陆互相抵御奋勇杀伐必使片甲不回以卫地方而张国势

　一撤防海疆无事军饷宜节所有团勇本系就近招募可以照常归农一切军械徼呈团防总局收存各饷亦即停给其总局教习亲兵分别裁留薪粮减半给发团董百总一律半所费饷项无多有事即可仍旧号召成军无事则各归乡村安业每月由团董请军械聚操一次强壮得力者纪名以备选拔什长百总并酌量请给功牌奖赏银洋以示鼓励懦弱无用者即行除册另补遇有在册之勇迁徙病故如自愿除名者由什长报知本团百总递报团董统领开除另补以冀永无缺额军械有废旧不适用者随时由统领徼销上宪另请更换适用之物储以待用

　　论沿海宜办团防
天下之事往往有虑周于至远而患生于至近者虽癣疥之疾不足以伤元气而当振作有为之日肘腋之间稍有牵掣便不能舒展自如此固不可不慎者也前日左侯相创办沿海渔团一时有逆料其事无成效者余曰侯相之意固不必藉此渔船之人以御外侮但使能受约束一旦海疆告警不为敌人内间不为沿海土匪成效已非浅余故又着收抚盐枭之说以与渔团相为表里焉但渔户易于团练而枭难于收抚盖渔户以捕鱼为生虽或其中良莠不齐而在彼固无不自以为良民即在上亦不得概视为匪类两无猜疑故一纸号召无不立至稍知大义者尤复慷慨感激愿效驰驱此渔户之所以易团也若夫盐枭久着罪恶彼既与盗贼为邻在上亦视之如盗贼缉捕之兵络绎不绝拒格之案层垒而出势成负嵎已非一日即使出示收抚若辈自知罪恶贯盈必至怀疑不进夫贩私之利非比打鱼久习横财区区口粮亦安能饵之来而受我羁縻哉是盐枭之收抚固有难于渔团者矣虽然事无难为顾亦视为之之人何为耳往事弗论已近者浙省台匪金满肆恶多年抗拒官兵比于巨逆乃得彭大司马千金一诺即帖然率党投诚虽其势蹙途穷要亦大司马威德素着信孚豚鱼桀骜之徒是以闻风感格也今沿海私贩枭徒尚不若金满之凶横则收抚宜较金满易焉矣独怪文臣武士抗怀经济思立事功者卒未闻献策上书承办斯事岂皆自度威信之不足以孚枭徒抑岂若辈稔恶之不容赦宥耶目前中法和局岌岌可危沿海布置皆抵御外敌之策而未有防制内患之方或者以战事未开姑从其缓然海疆之患朝不保夕今敌船未至人心已形骚扰一旦猝然而来攻打炮台则骚扰更有不待言者彼游手之辈四方充斥专以有事为喜而教会匪党随处隐藏一有事变尤必从中煽惑虽癣疥之疾不足为心腹大患然地方受害犹之皮肤撄疾虽癣疥而亦痛痒相关当手足拮据之秋更不能任其痛痒致动辙牵掣也窃谓法人果来构南洋不过粤闽两处北洋不过天津但沿海如长蛇蜿蜒一气一粤闽天津警则江浙齐鲁处乎其中何能安枕而私贩枭匪海盗以及教会匪党尤江浙齐鲁为多乘机构乱之事必不得免与其临渴而为掘井之举孰若未雨而筹补屋之方则沿海团防之事似不能稍缓须臾矣或曰办团防必需团费今者东省水灾筹赈尚忧不给而江浙亦各有偏灾加以年来商务冷落市面萧条赈济捐输万分竭蹶欲办团防何从筹曰凡人救灾邻之谊与保家卫身之心固有轻重缓急之分沿海城乡究不乏殷实之户孰不欲自顾身家以愚度之办团防而劝捐固不若赈济之难措特患无人焉以善其谋耳传曰备豫不虞古之善教窃愿为当事者一借箸焉

　　仿乡团之法训练武童议
国家所以能鼓舞人才者不外科名一途今欲求真才而不变通科举是犹垂钓而亡其饵也武试废弓箭改习枪炮是矣然不讲求步伐阵势亦不足造就将才省会有武备学堂之设又不能使穷乡僻壤之人尽来受教且人情以科举出身为重仕宦子弟舍科与而入学堂能有几人以西学设科首任广设西学书院前仆已言之即天下之人亦尽能言之今更为武试筹变通之策远法乡举近法乡团每一乡派正副教习二三人集应试各武童先教以测量鎗炮准头次教阵图步伐次教地理乡中武童或数百人或百十人咸以营制范围之已入学各武生编作队长一律训练买地一区作为演武每半年各乡试武童合操一次小操则每月六次年终由该县知县营汛武员札调各乡武童赴县大操一次照丈生文童书院甄别例分列等第给以奖赏考试之年另派武职大员充全省武试学政取士之法以枪炮中的多寡为去取阵图地理精通枪炮不熟亦在拔取之列分考三场头场合一县武童操演阵法此县毕他县继之二场演枪炮五人一排鱼贯而进三场考试地理不必再默武经乡会试亦如之已入学各武生照文生科考例一体赴试以免技艺荒疏有事之秋每一乡有一营可恃之兵或虑兵单则一人招乡勇十人亦可立刻成军不但可以卫桑梓御外侮即县城自警亦不必增兵筹饷临事张皇胜于乡绅办团有名无实尤胜于仓卒召募杂乱无章其由乡会试中式出身者优给俸禄派充本乡正副教习训练其乡中子弟三年后实授五六品武职天下有事各乡武童均须应　诏赴前敌不准规避悬不次之赏如战功卓著即武童亦得升统帅其水陆营制阵势于英俄德一国择其善者而从之颁示天下遵为一式陆营将领缺出不得以水师将领调补水师将领亦不准陆营调充课士亦分水陆两途水师武童则就沿海各乡仿渔团之法延明师教之先教以测量枪炮准头次教以风涛沙线练胆练识之后教以水战阵图此后文武两科并重水陆两途分驰十年外有不人才辈出者便不信也今日侍卫多至百数十员投闲置散无所用之更无论其为武举武生武童也去冬武侍卫呈请投军营者不过数人亦未闻有出奇制胜之事若改武科旧制以乡团之法训练武童更范以营制以成一军为合式不入队伍者不准应试行见一入武籍人尽知兵缓急可恃不但可杜乱萌防宵小今日之武童又即他日之将所以视弓箭刀石具利钝相去有不可以道里计者夫兵可百年不用不可一日不备绿营额兵多矣备矣岁耗巨饷实无一兵可用当道既知绿营之无用而又栽不胜裁也于是又有湘淮练勇使于练勇成军之后绿营额兵缺出即以练勇充补此三十年中绿营额兵可少三分之二乃计不出此两项兼支此饷源之所以日竭也迨乎练兵不敷调遣则又专言募勇其始驱市井无赖以御敌人百练之兵其后火器营规阵势知一二旋即遣散将不与兵习兵不与器习诚有如云间洞观者所云将如贾赴市兵如优登场者吁可慨也练兵不可恃召募更不可恃今而后人尽知之知之而不急改兵制改兵制而不变通鼓舞人才之科举是无将也无将与无兵同得千万兵易得一将才难如刘渊亭大帅将才也不以将才为重则已如以将才为重宜趁倭人屡败筹赎收台湾重用刘大帅此外如刘岘帅宋祝帅李鉴帅冯官保聂军门皆将才之选然其年皆花甲外矣问有继起者乎无有也今者海军将规复矣铁路将扩充矣独不闻有以变通科举之说进者岂各督抚保举人才已足备任使耶抑败军之将尚可言勇耶果尔则是但图目前而不为后虑也但念私恩而不顾公论也岂公忠体国者所宜出此草茅孤愤越俎代谋知我罪我听之而已

　　论民团宜依西法
尝闻古者寓兵于农即比闾族党而为伍两卒旅之师即搜苗狝狩而为征伐击刺之法故其时六乡之内六军寓焉六遂之地军又倍焉内既足以为强干之谋外又足以为制乱之具初何待刻画兵号明示以毒天下之端哉降及后世兵端日启兵衅日开为农者不解干戈为兵者不知耒耜兵与农几若风马牛不相及焉而寓兵于农之良法湮没无存矣惟今之民团一法庶几近焉然非练之于平时而徒于多事之秋为援照旧例之举非特无补于国计且不能保护闾阎闻泰西各国盛行此法宜乎其国富民强雄据海外尝考英国军制官兵而外犹有民兵凡城乡店肆住户愿充兵役者报名注册每处千数百人或二三千人不等以通国计之约得民兵十六万八千余人以绅士之殷实者领之每兵给以火枪逢礼拜日操演立的命中自数十步至二三里之遥操演不懈者给以三十先令为其一年号衣之费其有疏旷者则责令交还火枪终身不用每年西历七月比较其艺凡十有四日胜者商人捐银酒瓶为赏而贡数名于官国主召聚各乡亲校之择其尤者六人树的于三里之外使持枪击之命中者赏以功牌复命与官兵合操赏亦如之其它如俄德法美等国虽制各不同而要皆寓兵于士农工商之中故一有警报则人皆可将士尽知兵猝尔征调可集数十万人其平日既不縻兵饷临时又兵额充足法良意善孰有过于斯哉今我中国兵制合各直省而计之不下数百万而兵额不足统兵者浮冒军饷殆将过半故一旦有事往往以职守甚重不得擅离为辞即不能辞而勉应征调虚憍之气中于其心不及临阵已先哗溃尤甚者招募不谙纪律之人以与敌从事不啻持飞蛾而投之火又何能杀敌致果以报国哉今虽和议已成而中国苟欲整顿武备发愤为雄则莫如令各直省力办民团之举然欲力办民团其法当以武生为之盖我国家设立武科每州县所取之士为数甚多而自身立庠序以后往往无所事事名虽为武而实无用武之地若一体举行民团选县中武生之可为什长者十人设局训练教以枪炮行阵之法学成之后各教其所辖之十人每月限定日期操演几次除操演之外各安生业如恐其桀傲不驯何妨按名造册缴之官府使得稽察而官府尤宜按时简阅以观其枪炮之中的何如行阵之步法何如倘能发而皆中则赏以功牌如有技艺兼长深知武者则保以官衔或懈怠无能难资造就者则立斥之使该什长另招一人以承其乏尤必谆谆焉诰诫以御侮立身行已诸大端以激发其忠义之心夫而后民习端而民气奋每县之中得训练之士百人合中国之州县计之当不下百数十万敢战之兵敌国知之有不闻风而生畏哉而或有为之说者曰我国家今而后修明政事陈纪饬纲他国自不敢生窥伺之心若必处处练团兵日日修武备不独远人相视而窃笑即民情亦扰攘而不安无戎而城不几流于士蒍之所为乎噫若而人者既不知安不忘危有备无患之道而徒以粉饰承平为掩耳盗铃之语又何足与谈国事哉

　　团练条议
盖闻团练之法即古人寓兵于农之意以本地之人筹防本地事宜既无兵丁征调之繁又无粮饷转运之费法至善也方今倭奴犯顺沿海各州县纷纷团练窃拟条议十条姑妄言之　一资财必须众捐也古之人观地中有水之象以田赋出兵今略仿其政按城乡殷实各户使立社以出乡勇乡夫如有田二三百亩者可令当半社田夫一名有田五六百亩者当一社出勇一名有田千亩者须当一社半出夫勇各一名有田千五百亩者可当二社有田二千亩者可当二社半有田二千以外者可当三社每一义庄酌当数社若行店典当酌其本之大小亦令当社　一队伍必须整肃也编十勇分左右为两伍合为一队用车二乘夫五人设一队长合十队为一哨设社总一名团总一名社总主收取各社户所集钱财办器械派粮食团总主教演武艺此社总团总使共领一哨之众合五哨为一营公举正副二人统领为营总　一号令必须严明也济济有众所贵齐其心齐其力然后可用宜训以排列队伍之法为之讲解又刊军政一篇每队各给两张使夫勇中识字者时时阅看与众讲解若有狡猾之徒平时乐得供给及知将出战因而逃避者拿到立正军法　一器械必须精良也民间刀鎗久已无备须工匠来社办理每一勇用长鎗一枝短刀一把每一队备小炮二位火鎗四枝队长社总团总督战亦各备长鎗短刀　一武艺必须纯熟也试看卖解之徒一切技艺何等纯熟乡勇中若得此等人于交兵时冲锋贼焉能当团总主教须通晓排阵之官兵与精明枪刀之武士　一社户必须齐心也在知机者自必乐从而鄙吝之人不肯与众同志者往往有之一人如此众必效尤须细细查明如果力足办公故为梗议者则必公同议罚如竟一味抗违禀官定夺　一夫勇必须踊跃也各社户举其邻近之人为夫勇自必谅其可出充当则不得容他畏葸推诿若有病求代须核其真当报警之时虽其家有事不准替代若无故托故及听旁人之言淆惑者严行查究　一战必须有制也每欲进发夫勇闻号启行随纛旗所向遇敌在前闻鼓进战号令至严鼓急行亦急虽蹈水火亦所不顾并不得回头望后枪炮切忌未近先发不能伤贼一人此兵家之大忌也必至切近闻号乃发贼必有所伤前队奋力后队亦上前相助当战时队长哨长须看明何人杀贼何人夺勇纪功论赏　一办理必须秉公也统领之人论赏论罚务要至公不得有所包庇与挟嫌怨若社总经手钱财尤当公正一切应用开销稍有浮滥即行议罚若有心欺冒舞弊捏饰严究不贷　一防守必须周密也凡险要之处若无官兵驻守则当酌派乡勇驻守一切奸细宜日夜搜查若其地业有官兵驻守则遥为之声援务与官兵联络一气
 
　 
卷八十四　经武部十五　军饷

　　请实边屯疏乾隆三十七年　　　　　
陕甘总督文绶

窃见乌鲁木齐内倚天山外抚远人延袤广营制星罗洵诸路之中权实重门之保障其所属吉木萨特纳格尔昌吉玛那斯等处屯田甚多商民辏集又迤东之巴里坤南踞崇山峻岭东峙德胜雄关地势峥嵘屹然重镇其所属奇台木垒等处水土肥美营屯相望又东南为哈密泉甘水肥宜于稼穑年来田园广辟商民日以众多且地处冲途为诸路之要津新疆之锁钥臣查以上各处俱经设有重兵而幅辽正应添营增垒以壮声威近蒙我　　皇上睿虑周详于乌鲁木齐巴里坤二处分驻满兵五千名从此西接伊外控遐方南俯回部东拱甘凉声势联络军威远震洵万年久远之　鸿规也伏查重兵久驻之区自宜多设　天庾以广储蓄乃皆未立常平似应急为筹备又安西府肃州二属毗连哈密田多渠广向藉山雪消融引灌连年屡获丰收该属地势平衍为四通八达之区转输甚易亦宜积贮充盈以便随时拨运则东可供内地之缺乏西可备边屯之接济于民食兵糈均为有益臣查新疆各处仰蒙　　圣泽涵濡天和地润物产丰美已成乐土惟每当丰收之岁未免有谷贱伤农之虑今各该处商贾云集轮蹄络绎若准令各省商贾士民报捐监粮洵足以实边屯而足兵食裕商贾而济农民合无仰恳　　皇上天恩俯准于乌鲁木齐巴里坤哈密三处各额收监粮十万石吉木萨奇台木垒昌吉等处各额收监粮五万石安西肃州二府州及所属各县各额收监粮二十万石以上安西肃州二处每生俊输纳粮数色样悉照乾隆二十二年七月前督臣吴达善奏定安西肃州粮数色样报捐其哈密及迤西各处悉照安西之例报捐至粮色悉随本地所产交纳如此则自肃州以至昌吉沿边万有余里重兵驻札之区仓储处处充盈远近皆为有备不特支食有资兼得转输便易且商贾人等争相购籴农民咸知粟贵益皆尽力耕耘诚如　　上谕新疆屯政日丰既可以实边储而贫民亦得生养繁息　　圣主筹虑边屯民食实为一举两得将见阡陌广开地无遗利产粟日多边储愈足兵民商贾共沐　　皇仁于亿万斯年矣

　　简练军实疏咸丰元年　　　　　
曾国藩

臣窃维天下之大患盖有二端一曰国用不足一曰兵伍不精兵伍之情状各省不一漳泉悍卒以千百械为常黔蜀冗兵以勾[结](给)盗贼为患其它吸食鸦片聚开赌场各省皆然大抵无事则游手恣睢有事则雇无赖之人代充见贼则望风奔溃贼去则杀民以邀功章奏屡呈　谕旨屡饬不能稍变锢习至于财用之不足内外臣工人人忧虑自庚子以至甲辰五年之间一耗于夷务再耗于库案三耗于河决固已不胜其浩繁矣乙巳以后秦豫两年之旱东南六省之水计每岁歉收恒在千万以外又发帑数百万以赈救之天下财产安得不绌　　宣宗成皇帝每与臣下言及开捐一事未尝不咨嗟太息憾宦途之滥杂悔取财之非计也臣尝即　国家岁入之数与岁出之数而通筹之一岁本可余二三百万然水旱偏灾尧汤不免以去年之丰稔而江浙以大风而灾广西以兵事而缓计额内之歉收已不下百余万设更有额外之浮出其将何以待之今虽捐例暂停而不别筹一久远之策恐将来仍不免于开捐以天下之大而无三年之蓄汲汲乎惟朝夕之图而贻君父之忧此亦为臣子者所深耻也当此之时欲于岁入常额之外别求生财之道则搜括一分民受一分之害诚不可以妄议矣至于岁出之数兵饷为一大宗臣尝考　本朝绿营之兵制窃见乾隆四十七年增兵之案实为兵饷赢绌一大转关请即为我　　皇上陈之

自康熙以来武官即有空名坐粮雍正八年因定为例提督空名粮八十分总兵六十分副将而下以次而下至千总五分把总四分各有名粮又修制军械有所谓公费银者红白各事有所谓赏银者亦皆取给于名粮故自雍正至乾隆四十五年以前绿营兵数虽名为六十四万而其实缺额常六七万至四十六年增兵之议起武职坐粮另行添设养廉公费赏另行开销正项向之所谓空名者悉令挑补实额一举而添兵六万有奇于是费银每年二百余万此臣所谓饷项赢绌一大转关者也是时海内殷实兵革不作普免天下钱粮已经四次而户部尚余银七千八百万　高宗规模闳远不惜散财以增兵力其时大学士阿桂即上疏陈论以为　国家经费骤加不觉其多岁支则难为继此项新添兵饷岁近三百万统计二十余年即须用七千万请毋庸概增旋以廷臣议驳卒从增设至嘉庆十九年　　仁宗帑藏之大绌思阿桂之远虑慨增兵之仍无实效　特诏裁汰于是各省次第裁兵一万四千有奇　　宣宗即位又　诏抽裁冗兵于是又裁二千有奇乾隆之增兵一举而加六万五千嘉庆道光之兵两次仅一万六千　国家经费耗之如彼其多且易也节之如此其少且难也臣今冒昧之见欲请汰兵五万仍复乾隆四十六年以前之旧骤而裁之或恐生变惟缺出而不募补则可徐徐行之而万无一失医者之治疮痈甚者必剜其腐肉而生其新肉今日之劣弁羸兵亦当量为简汰以剜其腐者痛加训练以生其新者不循此二道则武备之弛殆不知所底止自古开国之初恒兵少而国强其后兵愈多则力愈弱饷愈多则国愈贫北宋中叶兵常百二十五万南渡以后养兵百六十万而军益不竞明代养兵百三十万末年又加练兵十八万而孱弱日甚我　朝神武开国本不藉绿营之力康熙以后绿营屡立战功然如三藩准部之大勋回疆金川之殊烈皆在四十六年以前至四十七年增兵以后如川楚之师英夷之役兵力反远逊于前则兵贵精而不贵多尤为明效大验也八旗劲旅古无敌然其额数常不过二十五万以强半翊卫京师以少半驻防天下而山海要隘往往布满　国初至今未尝增加今即汰绿营五万尚存汉兵五十余万较之八旗且将两倍权衡乎本末较量乎古今诚不知其不可也近者广西军兴纷纷征调外兵该省额兵二万三千土兵一万四千闻竟无一人足用者粤省如此他省可知言念及此可胜长虑臣闻各省之兵稍有名者如湖南之镇阜江南之寿春浙江之处州天下不过数镇裁汰之法或精强之镇不动而多裁劣营或边要之区不动而多裁腹地或营制太破归而并之或汛防大散撤而聚之是在兵部之精审督抚之体察未可卤莽以从事耳诚使行臣之说缺出不补不过六年五万可以裁毕以一马二步计之每年可省饷银一百二十万十年以外于经费大有裨益此项银两不轻动用督抚岁终奏解户部另行封存专备救荒之永塞开捐之路养兵为民也备荒亦为民也塞捐以清仕途尤爱民之大者也一分一毫　天子无所私利于其间岂非三代公心贤于后世搜括之术万万者哉若夫训练之道则全视乎　皇上精神之所属臣考　本朝以来大阅之典举行凡二十余次或于南苑或于西厂或于芦沟桥玉泉山　天弧亲御外藩从观军容一肃藩部破胆自嘉庆十七年至今不举大阅者四十年矣凡兵以劳而强以逸而弱承平日久京营之兵既不经战陈之事又不见搜狩之典筋力日懈势所必然伏求　皇上于三年之后行大阅之礼明降　谕旨早示定期练习三年京营必大有起色外省营伍势难遽求　皇上先注意数处物色将才分布天下要害之地但使七十一镇之中有十余镇可为腹心五十余万之中有十余万可为长城则缓急之际隐然可恃　天子之精神一振山泽之猛士云兴在我　皇上加意而已昔宋臣庞籍汰庆历兵八万人遂以大苏边储明臣戚继光练金华兵三千人遂以荡平倭寇臣书生愚见以为今日论兵正宜法此二事谨抄录乾隆增兵嘉庆道光减兵三案进呈伏乞　饬下九卿科道详议斯道甚大臣鲜阅历不胜悚惶待　命之至

　　沥陈湖南筹饷情形疏咸丰八年　　　　　
骆秉章

窃湖南地方山泽多而平原少地多硗薄素非财富之区民务耕农并鲜经商之利合通省钱漕计之仅抵江浙一大郡贫瘠可知寻常无事之年除漕米十五万余石起解外尽本省入数敷本省开销绝少存留待拨之军兴以来湖南首办防剿除二年逆贼窜扰湖南重兵巨饷随同协济外此后内剿本省之贼外御五省之贼复越境而兴援鄂援江援黔援粤之师频年裹粮从征迄无虚日且须时协济江鄂黔粤饷需统计每岁须银二百万两内外而本省额兵之饷不与焉入项如此其少出项如此其多念时局之艰难既未敢以苦累情形上　圣虑亦未曾以协拨巨望之邻封所资以接济者劝谕捐输固其一端矣然湖南富户无多捐输至再至三势难为继且邻省如湖北江西广西均间有在湖南收捐之事臣以时艰所值彼此同之亦未尝遵照部文概捐禁绝是湖南军饷繁巨并非全恃捐输也臣与僚属于筹饷一事频年竭蹶图维所略收实效者盖有两端一在厘剔钱粮宿弊以农而输将较前踊跃也一在杜绝厘金扰累以通商而抽收较有实济也请为我　皇上敬陈之

湖南各属钱漕科则原为轻近时民间艰于完纳不但难期年清年并有逋欠数年未能完纳者臣访察各属情形虽受弊之轻重不同而究其致弊之原不外官吏之浮收与银价之翔贵而已州县廉俸无多办公之需全赖钱漕陋规稍资津贴缺分之优瘠即视陋规之多寡为衡此东南各省所同不独湖南一省为然湖南亦不独近日为然也沿习既久逐渐增加地丁正银一两民间有费至数两者漕米一石民间有费至数石者目繁多民间难以折算州县亦难逐一清厘一听户粮书吏科算征收包征包解不压不止每遇完纳银米整数之外倘有奇另则一并收作整数如一分一厘则收作二分一升一合则收作二升之类名曰收尾小户穷民尤受其累未完纳之先有由单由单有费既完纳之后有串票串票有费其完纳稍迟者粮书先时借垫计息取偿多至数倍宫为出差催追名曰揭差每一揭差下乡则一乡为之震耸此弊之原于官吏害及于民而小户为尤甚者也官吏既视钱漕为利薮刁衿劣监即从而挟持之每人索费数十两百两人数多者一县或至数十人名曰漕口少不遂意则阻挠乡户完纳或赴上司衙门砌词控告甚至纠聚多人闯署殴吏酿成事端州县于开征之时必先将此辈笼络安置而后可期无事此弊之原于刁衿劣监官吏受之其害仍及于民者也从前银价乾隆嘉庆年间每银一两易钱一千文道光初年每银一两尚止易钱一千三四百文自后渐次增长至二千文近更增至二千三四百文农民以钱易银完纳钱漕暗增一倍有余之费咸丰元二三四等年钱粮之多民欠实由于此迨五年秋后收成稍稔每谷一石仅值钱四百余文尚苦无从销售农民以谷变钱以钱变银须粜五石始得银一两计有田百亩可收租谷百石非粜谷二十石不能完纳钱漕农末俱困情汹汹臣与司道熟商严饬各州县将钱漕宿弊大加厘剔谕以事理晓以利害严禁吏胥衿棍扰索把持许地方公正晓事士绅条陈积弊设局稽查民情翕然称便惟各州县缺分不同钱漕章程向来不一如必尽革州县陋规丝毫不许多取则办公无资廉谨者无所措其手足其不肖者反将以此借口别开巧取之端更为　国计民生之害如必明定章程许其每银一两每漕一石收银若干又恐官吏视为定章久之或于定章之外复有增加弊与今等且民可使由不可使知设刁劣士民本其挟持官吏之心执厘弊之新章指为滋弊之创举则告讦日繁其势不至胁官吏以取偿于农民不止如不厘定征收之额又恐乡民无所适从征收未能画一弱者必仍为胥吏所欺强者或且藉此以遂其刁抗之计是欲除弊而反以滋弊也臣反复图维不难于立法以救一时之弊实虑于救弊之法复增一作弊之端正踌躇闲适各县士民纷纷赴省具呈自拟目以为征收之本臣察其官民相安者准之未协者驳之俟其适中而复准之数月之间大致定复察州县之不能切实遵行者撤之不法吏胥及刁劣士绅之阻挠者责革而痛惩之其不安本分士绅欲藉厘剔宿弊之举为臣建祠泐石希图敛费者亦严斥而痛绝之自五年以来湖南钱漕始稍有起色而元二三四等年民间积欠率皆踊跃输将　国课不至虚悬军储不至束手州县办公亦不至十分拮据而农民则欢忻鼓舞举数十年之积累一旦蠲之稍获苏息矣现在各属田价渐增农安畎亩无复盻盻之意向之藉钱漕聚众动闯署殴吏者自厘定新章以来绝无其事此厘剔钱漕宿弊以济军饷之实在情形也

抽厘之举臣于试办伊始亦深怀疑虑恐其奉行不善适以扰民惟念重农经商载诸往训今四民之中惟农最苦获利最薄而钱漕一切均于农田取之商贾挟赀营运懋迁有无获利为饶无力作之苦而又免征收之税当兹多事之秋稍取其嬴以佐　国计其亦何辞厘金之为数至微百货长落随时本无一定之价以至微之数附诸无定之价官取诸商商取诸货货价取诸时如果经理得宜亦复何虞扰累所难者水陆卡局之建设各有其地以水路论有水涨宜设此处水落又宜设彼处者有水落暂宜裁撤水涨始复增添者以陆路论有已设卡局之处并无总隘可扼不能不分设子卡者有未设卡局之处商贩绕越争因趋不能不另议移设者兼之贼踪飘忽道途通塞靡常或因客商绕避贼氛幽僻之区反成达道或邻封道途偶梗通行之路反类遐荒苟非因地以制宜岂能推行而尽利百货销数之衰旺会有其时各处市埠情形彼此互异有旺在春夏而秋冬渐衰减者有旺在秋冬而春夏忽形冷寂者上月收数较之下月每有参差此处畅行推之彼处又难一律苟非随时以通变岂能斟酌而咸宜臣惟厘金一事本属创行收支目既无定额之可循羸绌情形实难一概以相例卡局既多事目又杂各执一成之法严为稽核罅漏必多更增一切之法预为防维虚伪转甚古云任法不如任人洵为破的之论但使所委官绅各以实心任事上念　国计之艰难下体商情之畏累将平常衙署关防习气概与删除事必躬亲数归核实庶不以丝毫饱奸橐亦不以苛细失人心而商情自然帖服所有卡局需用之费及在事官绅薪水之需臣饬总办局务裕麟悉心斟酌稍令宽余俾得洁己奉公无虞拮据亦已养其廉耻杜绝侵欺仍不时访商旅公评时申儆惕其客货经由之地水次分泊师船陆路派拨练勇令其就近往来护其商贾辐辏之区专驻水陆练勇以资镇压俾知出厘金以少佐军储即可藉厘金而保全资本自设卡局以来商贾安心贸易廛肆如常军饷得资接济此严防厘金扰累以济军饷之实在情形也伏思古今利国之道要在利民以恤民为心者除弊即以兴利民以为利乃国之利也百姓孰足与不足所以为治平之远猷以罔民为事者立法徒以滋弊民不以为利终非国之利也利未见而害已随或且误安全之本计就湖南现在情形而言虽局势狭小仅勉为目前敷衍之资而访农商情形尚无不便所有办理情形谨据实陈　奏

　　造报军需目疏　　　　　
曾国藩

窃臣接准部咨同治三年七月初十日内阁　奉　上谕军需报销一事臣自咸丰三年带兵以来统辖日广条目太繁曾于咸丰七年十二月酌拟报销大概规模陈奏一次十年四月奉　命署理两江总督即于五月附片奏明拟自咸丰三年至十年五月分作三案造册报销并先将咸丰三年九月起至六年十二月止作为第一案专折具奏照例造册咨部在案臣初出带兵并未奏派大员总理粮台收放各随时遴员经管咸丰四五六七年以今湖南抚巨李瀚章前任守令时经手者居多八九两年以江西候补知府张韶南经手者居多十年五月忝任江督以后始奏明于江西省城设立总粮台添委江西建昌府知府隋藏珠与张韶南会同经理至十一年秋克复安庆图攻金陵又于安庆立台名曰江外粮台调隋藏珠管理而以江西候补知府王延长副之其留于祁门者支应皖南诸军名曰山内粮台其时张韶南物故派安徽候补知府李兴锐始终其事其随臣弟曾国荃在安庆金陵者则有江西候补知府李作士等员别无台局名目但在舟次支应而已臣统军甚久人数甚众目甚巨而委员极少前后十余年大小委员不满四十人以故浮费较少头绪易清此臣营历支年放军需大概情形也同治三年七月奉到　谕旨饬开简明清单即札行各省台局开送历年所解饷项总数汇齐核办嗣准各处陆续送齐即于四年十一月在安庆省城设立报销总局派安庆江西两省布政司综理其事仍令王延长李兴锐二人专司勾稽以资熟手又添派安徽候补知府彭嘉玉帮同查核其江西总台案卷则由江西布政司派委候补同知直隶州陈长吉赍至安庆会同清厘一年以来各该员等逐稽查悉心核算开单则期于简明底册则归于详核兹据署安徽布政使吴坤修江西布政使孙长绂前署安徽布政使调任湖北布政使何璟会同详称自咸丰三年九月起至六年十二月底止前经具奏者兹亦重开一单列为第一案共收银二百八十九万一千四百一十九两五钱有奇收米五万三千七百四十九石八升有奇共支发银二百六十六万七千三百七十一两六钱有奇支放米三千七百九十九石五斗八升有奇所余银两及余米变价等项共计存银二十九万一千三百九十四两一钱有奇其自咸丰七年正月起至二月二十日臣丁忧回籍之日止陆续支放及各项杂款未经列入初案者另开一单作为第二案共支发银二十九万一千三百九十四两一钱有奇自咸丰八年六月臣由原籍起复带兵援浙之日起至十年四月底止开列一单作为第三案共收银一百六十九万一千六百七十九两一钱有奇收钱一千一十九串有奇共支发银一百六十二万七千四十六两八钱有奇支发钱一千一十九串有奇自咸丰十年五月臣接任两江总督起至同治三年六月克复金陵止开列一单作为第四案共收银一千六百八十五万四千五百九十两七钱有奇收钱九十六万五千五百五十二串有奇共支发银一千六百七十六万三千七百七十五两有奇支发钱八十九万二千八百六十三串有奇以上四案均就实收实放之逐一开报其各军欠饷及协济各路银钱等另行分析开单具详请奏前来臣查向来军营放缓急多少粮台委员得以主持其事臣营则十余年来无论支发何无不亲自裁度虽有不合例之供支从无不核实之目同治二三年间统军至十余万人欠饷至十五六个月从未有兵勇向粮台索饷滋闹者一由于粮台之银随到随发从无留存一由于发饷之际概由微臣斟酌不与委员相干因是免差于浮冒之弊而即以取信于将士之心此次汇办报销为时阅十二年之久用至一千一百三十余万之多臣复加查核均系确实可据除自三年六月以后至四年北征之日止臣督饬各员接办照例报销外所有咸丰三年九月起至同治三年六月底止军需目分为四案开列简明清单恭呈　御览谨专折具陈

　　奏拨二成洋税片同治六年四月　　　　　
曾国藩

再臣回任后通计饷需目一年入数较之出数不敷甚巨且有万不容缓之事须另行筹者约计数端如制造轮船实为救时要策上海开设铁厂在沪及洋商购买机器两副大致已属全备而造船一事则以无可筹尚未兴办臣前在安庆曾试造一小轮船不甚得法李鸿章苦心经营独得要领现在江宁上海各局制造洋炮洋枪洋火等项均用内地匠人能学外洋机巧以必应速办之事又有可乘之时有可用之人而坐困于无可拨之银殊觉机会可惜此一端也剿捻之师如刘松山一军例支月饷六万两入秦以后因添发米价运费将近七万今年仅解去两关该军孤悬西陲日与捻回寇接战深恐饷项不继或生他变淮勇诸军人数较多霆军湘军上年均发满饷淮勇仅发九关臣寸心抱歉久欲略为增添而计无所出近则苏局厘金大沪厘亦远不如前盐务则久无起色似此情形并不能足关之数目下三四两关即难齐夙夜忧惧深恐无以维系军心此又一端也捻逆驰突无定臣尝谓北以黄河防务为主东以运河防务为主南以大江防务为主能守定此数处不使贼踪窜过一步大局尚不至裂而长江上下数千里仅恃水师绝少陆兵北岸沿江最要郡县安庆仅有两营扬州亦仅两营滁州和州无为州并无一兵臣思添练数营布置各城为思患预防之计免致如二月间贼窜江滨上下千里纷纷迁避亦以无可筹迄未举行此又一端也运河自清水潭以外处处卑薄蛰塌险工林立前月漕臣奏修堤坝又另片奏挑张福口引河修复新堤三案分别劝捐拨办理臣经过淮扬察看商民太苦旋经咨商停捐而各工均不可缓银款又无可拨此亦一端也臣在营十余年每谓疆臣自有筹饷之权从不敢以支绌情形上渎　宸聪今江南虽已肃清民力实尚穷困入款祗有此数出款常有增加即京饷及协济陕甘霆军之饷义亦不可少至制造轮船等事福建尚奏拨巨款新立铁厂江南已有铁厂岂可置之不办再四思维实有万难周转之势查江海关洋税一项自扣款清结以后提解四成另款存储部库本系奏定专拨之款未敢动用丝毫惟现当饷需万分吃紧合无仰恳　天恩俯准将洋税解部之四成酌留二成以济要需如蒙　俞允臣拟以一成为专造轮船之用以一成酌济淮军及添兵等事其余二成仍随时按给报解俟轮船办有就绪各军饷项稍裕即当奏明仍按四成全数解部以符初议

　　论筹饷之难
自海防吃紧以来各省招募勇丁购办军火不遗余力其款大半取资于洋关统计南北洋各要口防营新饷每月骤增有数十万之多而马江一战闽省历年积累之兵船尽付一炬船局被毁需修者十余万长门金牌炮台被轰需筑者又十余万现在杨石帅先到左侯相继到杨厚帅续到三军饷项月需二三十万就闽地筹之海关所入终年不过百余万厘金亦不逾百万向来指拨有定并无赢余比年办防加紧縻费更多库储匮乏已非一日此次水师大挫善后事宜甚形竭蹶大兵一至月饷骤增无从罗掘此左相所以谓援闽之师必须南洋筹饷也然南洋入款虽富而指拨太多亦觉时时竭蹶近来吴淞江阴一带防军增益需饷孔多加以台防饷项亦须兼顾出多入少势所必然南洋入向以江海关为大宗自谅山起事以来议战议和纷纷不定商贾寒心行旅裹足市面大衰关税大而指拨之款则有增无其将奈何此曾制军所以有鄂省川盐增价之议盖其所筹划苦矣夫行军以饷为要自古为然而在今日与外洋构兵则需饷尤巨何也洋人所恃者器械精利我欲与角即不能驾乎其上亦必与之齐驱而精利之器械无论为购为制所费不赀自筹办海防以来即枪炮药弹不知费银数千万两而迩日临敌尚未敷用犹须陆续添增盖即以今岁南洋采办者计之大约已数百万嗟乎生财有限而縻费无穷筹饷之难至今日极矣然而天下事有常有变常则守常行之例变则当求通变之方前者发逆肆祸中原縻烂继以捻匪扰攘七省前后用兵二十余年縻饷数十千万卒能士饱马腾荡平丑类者盖兵则收效于练勇而饷则获益于厘金也大抵　国家大征设非有筹饷则径难奏大功康熙时平定三藩之倡捐输咸丰时平定发匪之倡厘金皆所谓通变之方而为筹饷之别径也今厘金相沿日久积疲难振捐例奉闭未久不便遽开且仕途壅塞未通即开亦难期踊跃二者皆属强弩之末非所谓今日通变之方矣然则居今日而议筹饷不当别寻一径乎昨闻友人言此次左相赴闽督师奏谙降　旨台湾富户林姓为粮台支应此说若确真得后路接济之大源矣夫粮台支放要在通盘筹划移东补西苟非腾挪有术措垫有赀断不能为缓急之应前年新疆之役得力于后路粮台胡雪岩观察居多今侯相此举或亦仿而行之乎窃以为各省不乏极殷实之户若使督抚奏请　朝廷明降　谕旨绎其殷实而可靠者使为粮台支应亦未始非筹饷之一径也

　　行钞法以济饷需论
行钞之法昔人论之详矣或云利或云弊综而较之则实弊多而利少故历代以来每值时势拮据银根亏短之时有人计及于此而往往刱议而不行推行而不久诚以其法之可以应变而不可以训常也虽然其法不可以训常而犹可藉之以应变则值时势拮据银根亏短之时姑试行之以俟事之既平而后改似亦权宜变通之一道于理无不可者观目前各省之防饷浩繁汇兑不通一则需之亟一则应之迟拘泥不变势将岌岌乎不可持久于此而求轻便简易之法则诚莫善于用钞且不得不亟议及于用钞矣或曰数近日经济才无如邵阳魏默深数近日经济书无如　圣武记一编然其军储篇第三备引昔人论钞之说而确断之以为不可行其利其弊当时诸名臣皆能辨之故虽鸿胪卿蔡之定倡议于嘉庆中复有吴县诸生王鎏推衍其说均未邀部议准谨考康熙干嘉诸朝边徼用兵垂百余载岁縻藏金无亿万数而未闻以轻代重以简代冗遽改饷银为钞币据此一班已可见行钞之非法矣然犹可解之曰彼时承平日久库藏充盈取不尽用不竭由内地转输军前万里千里山程水驿无所壅塞也请试观咸同之间粤寇炽于东南回捻扰于西北支支节节遍地贼运饷解银何等艰阻其时办事诸巨公又皆具经时之负济变之才果使钞法可行讵不鉴此情形权宜请办乃寍使三军嗷嗷时惟以忠义激厉将士枵腹以待由是观之钞法之难行信矣余应之曰不然魏默深之断钞法论其常而非其论变也即吾子之援往事以辨钞法亦仍论其常而未及论其变也夫天下岂有泥守而不可变之道哉无论雍康诸朝正当兵强国富之时辟土开疆挽输甚易无取乎用钞代银即咸同二十年间粤捻蹂躏各省道路不通然就内地以办内寇大军所至有粮台以为之接济有邻省以为之协助庚癸一呼饟需四应矣若近日法人扰闽攻台之举论才力则今昔殊固非康雍朝诸役所可比论兵力则水陆殊亦非咸同间诸役所可比顾犹泥成法而谓钞不可行乎台地自经法人封口以来商舶不通致津关协解刘营之饷需三十万两商之上海银行不能代汇夫以刘省帅一军隔绝海外待哺必殷若此情形后将何恃以济兵粮何恃以给日用其势之岌岌不可持久者更何待言又孰若暂行钞法就近以购军需使法人虽有封口之计而无所用俟其事之既平然后议返我之常制未为晚是诚所谓权宜变通之一道于理无不可者矣愚夫一得固不独为时势拮据银根亏短计也

　　筹饷末议
国家度支奇绌户部岁入七千万制用恒虞不给而又有陪偿日本兵费一款为数至二万万司农仰屋罗掘无从于是借箸而筹者议论纷起或谓宜开财之源如造铁路兴矿务创邮政诸事或谓宜节财之流如汰冗员去驿铺裁额兵诸事所陈亦不为无见顾或未必即能行之行之亦未必即能有效下士仅献一策但须一转移间即可得千百万巨且本系　皇家所固有取不伤廉尤觉理得心安其策安在在裁撤各省卫帮将屯田改归州县作为公田官征官办此项屯田原系官地当初因运丁造船挽粮故给与此田俾咨养赡今粮船久废漕运改为官办运丁无功食禄殊觉无谓且果使运丁能沾实惠犹可言也而无如徒供中饱询之卫帮中人据云近来卫署陋规极重视正供多至数倍一年所入大半输之于官凡经部议裁革之皆仍旧私收且多额外诛求稍不如愿倚势挟制书差狐假虎威亦复婪索无厌而又上下通联扶同一气凡漕院司道府州县各衙门书吏经承均有年规使费逢五年编审之期所费尤巨每船屯田约二百亩一年所入可得三四百千文除各项开销仅余数十千文似此有名无实岂国家设屯养丁之意乎查各省屯田直共二百七十六顷九十亩零山东共六千顷六十亩零安徽共三万九千六百八十七顷八亩零江苏共二千八百三十九顷七十三亩零浙江共一千六百三十顷四十九亩零江西共六千四百八十八顷九亩零湖北共六千五百三十三顷三十三亩零湖南共八千六十五顷四十二亩零通共八省屯田有七万一千五百廿一顷一十五亩零每亩每年租籽所入统扯钱二千文合诸银数每年约可得一千万两如此巨而徒饱官吏之私囊不亦大可惜乎宜通饬各省裁去卫所等官责令各丁将执业屯田租册呈缴藩司略给垦本由藩司按照坐落发各州县收租作为公田该州县即将每年租籽所入汇解藩廪藩司申院报部以备拨用其有补于国帑者岂浅鲜哉闻此事去年已有人筹及上书张香帅拟令各丁每亩出赀若干即作为民田永远管业香帅用其言札饬司道核办司道行府令卫查覆嗣由苏州卫刘翊清等朦详捏称窒难行实则该卫等恐大不利于己也小人肺肝不如见哉谨按乾隆十五年尝裁并卫帮嗣后又陆续裁是军屯一事原非不可变更者抽厘息借等事皆昔无而今有又何必拘拘于成法而使千百万黄金掷于虚牡乎下士侨寓苏垣时与个中人相接谨就采访所及参以旧闻述其大概如此所望公忠体　国之大臣据以入告毋惑流言毋参私见是即区区所祷祀以求者耳

　　储饷议　　　　　
卢纮

今夫师动而饷随焉未有师行于前而饷不继于后能必战胜而攻取者也闻之战其野即食其野之粟因粮于敌我无转运之劳而敌假赍粮之便如楚失敖仓之守而汉乘之隋失洛口之守而唐藉之此天之所假故令敌人自蹈其瑕而我阴收其利实不可恃以为常万一楚不失敖仓之守隋不失洛口之守汉亦何所乘而唐亦何所藉此裕饷之计宁取必其在我者而无妄意其在人者萧何挽关中之粟以助沛公百战之功所谓根本之图也然而道里险远日月旷迟夫役疲顿一锺之粟可费十锺甚矣挽输之为害亦未可更仆数万一敌出奇兵塞吾饷道则三军之士嗷嗷而待者何以为济乎此古人用兵又谓远之不可恃而不如近之为可图屯田之议所由起也西之不服塞下虚耳于是赵充国上金城屯田之略祈山之无功蜀运艰耳于是孔明定渭南屯田之计效必见于持久而议易夺于阻挠以宣帝之英明充国之议十余上而后定其功亦幸成于垂老之年若孔明者议虽同而功不能竟此屯田之可恃而不可恃又若有天意存乎其间也然则屯田之议则疑于迂且迟矣转输之议又疑于远且阻矣至于困粮于敌乃若贫国恐其人逃而土荒富国又虑其坚壁而清野等之乎不可为恃欲用兵而饷莫之给将若之何则莫如议积储于将用兵之地一二年之间或百里二三百里内审择便利险要可以陆通挽而水通舟者置仓于其地责附近郡邑陆续运积其中计可以支数年之用可以饷百万之兵然后师动于前而次第挽随其后随地支给庶不忧其匮缺而又不虑其烦远诚可恃为战胜攻取之要策也此有事用兵惟以预计积储为先若无事而谋经久则屯田之议为终不可易矣

　　兵饷策　　　　　
储方庆

今天下之兵饷犹不至于重困而天下皇皇然莫不以为困者则以司农之供亿烦也则以小民之催科亟也夫司农之供亿诚烦矣而未至殚府库之藏小民之催科诚亟矣而未尝有额外之征催科之与供亿均不足以贻上下之忧而上之皇皇于调遣者既有不可终日之势下之皇皇于输纳者亦有不能旦夕之虞若是乎兵之为害者大而饷之为害者深也而去兵省饷之说起矣汰兵清饷之说亦起矣且以兵足饷之说亦起矣夫去兵省饷之说似与古人偃武修文之议相为表里然方今天下之势虽车书一统而山海之遗孽未必不藉师武臣力也且天下虽安不敢忘战昔人已言之矣而谓兵可尽去饷可遽缺乎此去兵省饷之说所以不可行也至于汰兵清饷之说似可见诸施行矣然而今日兵之最多者莫如江海而江海之兵可汰乎今日兵之最聚者莫如滇黔而滇黔之兵可汰乎兵未可汰而饷可遽清乎即云增饷不如核饷多兵不如练兵而孙子中驷之法未尝不以老弱为误敌之术也而谓兵可言汰饷可言清乎此汰兵清饷之说所以不可行也若夫以兵足饷之说则莫切于兴屯而屯政可轻议乎古者戍其地即食其地之栗用其人即兼其人之食故天下无养兵之患而不苦于饷之不给今东南屯重兵而东南无可垦之土西北有间田而西北无久驻之兵古今之势殊而南北之形易而谓屯政之可行乎此以兵足饷之说所以又不可行也然则如之何而可曰卫民者兵之职也养兵者民之事也守国者兵之功也足兵者国之威也国不可一日无兵而兵安得轻言汰兵不可一日无饷而饷安得轻言如曰国不堪供亿也则节浮费裁冗食一策也更不然而省番休定久戍亦一策也宁变通于兵之法勿裁夫兵之额而兵有不可胜用之兵矣如曰民不堪催科也则禁加派严耗赠一策也更不然而重本色轻折色亦一策也宁权衡于饷之外勿吝啬于饷之中而饷有不可胜用之饷矣苟以兵多之故而节其饷且以饷重之故而其兵是一时省养兵之费而使万世乏强兵之用也非愚之所敢出也

　　筹议出关饷需碍难借用洋款疏　　　　　
两江总督沈葆桢

窃臣等承准军机大臣字寄光绪二年正月初七日奉　上谕左宗棠因出关饷需紧迫拟借洋款一千万两事非得已若不准如所请诚恐该大臣无所措手于西陲大局殊有关系着沈葆桢即照左宗棠所奏妥速筹议奏明办理等因钦此仰见　朝廷轸念西陲救民水火之至意查左宗棠原奏沥陈饷源枯竭万不得已而议借洋款在该督臣劳心焦思独以危局抚士卒于饥疲创病之余筹馈运于雪海天之界仔肩艰巨冠绝一时臣等忝任封圻谊均休戚如果于事有济曷敢稍存推诿上海为洋商精华荟萃之地关道所属多洞悉洋情之员以利招之一呼百诺江南自兵燹后宜修举废坠刻不容缓者殊多特以度支匮于转输驯致迁延岁月关陇暂有巨款支拄协济稍松江南及是时为自顾之谋计亦诚便而臣等夙夜不寐反复再四窃虞此举有病于　国关系綦大即西陲军事稍纾目前之急更贻日后之忧不敢不将实在情形为　皇太后　皇上缕晰陈之

伏惟国债之说行于西洋各国受利受病相去悬绝则以举债之故不同而所举之债亦不同也夫开矿造路挖河巨费也而西洋各国不惜称贷以应之者盖刻期集事课税出焉本息之外尚有奇赢所谓以轻利博重利故英美等国有国倩而不失为富强若以国用难支姑为腾挪之计后此息无所出且将借本银以还息银岁额所入尽付漏卮目下如西班牙土耳其皆将以债倾国日本亦骎骎乎蹈其覆辙矣此举债之故之不同也英美举债于本国之商国虽病而富藏于民有急尚可同患若西班牙等国输息于邻封一去不能复返此所举之债之不同也昔岁台湾之役本省罗掘一空外省无丝毫可以协济急何能择出此下策然以新疆较之局面之广狭事体之难易相悬奚啻霄壤台地东西二三百里南北千有余里日本贸贸然深入绝地虽有必死之志而无可久之资坚与相持情见势屈倘照原议借六百万则善役之事以次备台煤矿茶山所出渐足馈军一借断无须再借嗣因借过二百万倭事业已定局部议饬令停止臣葆桢即不敢再申前议新疆广袤数万里戈壁参半回部本其土著根深蒂固既无尽剿之理又无乞抚之情似非一二年间所能就绪即使事机至顺逆回弭首诸城尽复与俄为邻互市设防正重烦　朝廷擘画而非放牛归马之时也洋人肯以巨款借我者恃有海关坐扣如取如也洋人取之海关海关仍恃济于各省向日各省仅筹协饷已催解不前今令兼筹协饷之息能如期以应乎协饷愆期而海关病海关无可弥补不得不亏解部之款而部库病虽日取各省督抚藩司而劾之饷项祗有此数此盈则彼绌朝取则暮涸坐待严谴而无可如何前左宗棠借洋三百万计息七十万若以此七十万供西征之饷未必不少有裨补今以一千万照台湾成案八厘起息十年清还计之耗息约近六百万不几虚掷一年之饷乎若照数乘除则西征仅得四百余万实饷耳前之三百万至光绪四年始清而续借之一千万今年即须起息明年即须还本海关应接不暇而西陲之士饱马腾不及两年涸可立待进兵愈远转运愈难需饷亦愈巨将半途而废乎势必不可将责各省于还债之外另筹解济乎势又不能将再借洋乎海关更无坐扣之资呼亦不应徒令中兴元老困于绝域事岂忍言者此臣等所以反复再四而不敢为孤注之一掷者也

夫以出关之事之急左宗棠筹借洋本有成案不遽委员径向洋人定议而谋之于臣葆桢　谕旨又饬臣葆桢妥速筹议奏明办理则万难尽善之处已在　圣明洞鉴二三老成独照数计之中如臣等博不分畛域之名罔顾事后之无可收束于心窃有所未安然谓西征可停则臣等又断断以为不可何者我退而敌进关陇且因而不靖徒弃　祖宗辛苦艰难缔造之地而列戍防秋劳费亦复相等顾臣等窃以为左宗棠此行不当效霍去病之扫穴犁庭而当师赵充国之养威负重将帅无赫赫之功而　国家受万全之福诚能扼其冲要坚壁清野开水利广屯田考畜牧关外多一分之产关内即省一分之运反客为主胁从者稽首归命渠魁亦束手就缚较之縻血肉于坚城之下求万有一然之胜其得失可同日语耶夫甘饷之巨困于馈运耳馈饷省则一年之饷可支两年目前不能不饬各省勉力筹济臣请　朝廷发旷代之德音以内库为之倡　皇太后　皇上躬行节俭度越寻常岂复有不急之需可以议裁议者然其数不在多但得　明诏数言足以激将士敌忾之心而生疆吏同仇之感左宗棠原奏深言甘饷为海防所占惟江西浙江两省尚能力顾大局查海防专奉拨瞬将经年臣葆桢恐分之则为数愈微咨请各省尽解北洋冀可藉资集事而去岁所报解者亦仅江西十万浙江十万他省涓滴俱无可见各省非有所偏倚于其间限于力耳此时各省未必尚有留存巨以待添拨各省原拨陕甘之有解不及半者虽添拨亦徒拥虚名应恳　敕下部臣熟权缓急将有着之移稍缓者于最急之区庶几各省关可以勉强从事如江苏陕甘之内有每月一万归陕西抚臣收放窃计陕西肃清多年本省防军不难自筹一万此似应归之西征江西派协云贵之兵饷勇饷为数颇巨夫云贵未尝不急然较之西征则缓矣凡类此者似宜由部臣通盘比较酌量匀拨至遣使之举已有成议然数道并出则所费不赀应请除已奉　谕旨者准行外其余且作缓图俾部库得以周转军兴以来各路军营亦殊难得满饷如果部拨之能解至八成以上以左宗棠之恩义拊循之大局必不至决裂臣等鳃鳃过虑何当机宜窃欲以责难之忱上吁　君父而以共济之念求谅大臣除将两江陕甘饷项汇核数目另行附片陈奏外所有遵　旨筹议出关饷需碍难借用洋缘由恭折由驿五百里驰陈

　　论筹饷当求自然之利
国家当开创之时常以一方之财用经营四境而有余及其季世以天下之财守其四境而不足何哉开创之世纪纲明法度立人心正风俗厚官吏无侵蚀之弊官府无浮冗之费量入为出名实相称故无忧贫乏其衰也纪纲法度荡然无存维正之供既耗于侵蠹浮费而度支之常又必不可一有水旱边境之警司农告匮不得不加赋加税以给国用而言利之臣因其急而起损下益上剥民自肥公私交困而国有不堪设想者矣我　朝一统区宇版图之广自元以外罕有其比而岁入之数不过五千万其取于民者可谓极薄矣而承平之时治河之费养旗兵之费宗禄之费凶灾　赐之费外官养廉之费　天子守之费皆度越前古而大师大役数年起平三藩　亲征朔漠平青海平藏卫平准部平回部平台湾平金川缅甸之役安南之役多者费数千万少者亦数百万而当时臣工皆钦遵永不加赋之　圣训未尝额外取民一钱且普免天下钱者凡三而户部充溢常有六七千万之积此无他纲纪明法度修之故也自咸丰同治以来关税厘税岁入逾于昔者千余万则　国用似可少裕矣乃无事之时封疆大吏般乐怠傲不以富强为念以有用之财养游食之兵购无用之器及有边衅则以无饷为词冀　朝廷忍辱议和以遂其优游卒岁之心夫边吏之事慎守其一以待不虞事至而战古有明训向使励精图治以一方之财经营一方之政足食足兵观衅而动何至张皇急遽畏敌如虎上　圣主之忧乃不此之图而惟和是恃迨不得已而战昏懦者敛手坐视待其溃败而无可如何其发愤有为者欲起而图之兵不可战于是募勇勇多费广于是议饷此亦不得已之势也然天地之财止有此数厚敛既不可为捐输亦难为继以易尽之民力出有限之财以供无期之役饥溃之患可为隐忧使敌与我相持数年沿海之防不敢少懈兵食之费月数百万于何取之则天下之大患莫急于此矣

然则如之何曰莫如师胡文忠公公尝曰富莫大于节用强莫大于裁兵又曰筹饷当核实于正供之中不当搜索于正供之外斯言也可为千古之治矣盖兵之能战与否不在兵之多寡而在将之强弱有良将则兵多固胜兵少亦胜无良将则兵少固败兵多亦败古来用师以兵多而败者众矣不必远引越南谅口之役有兵四十营何以不战而溃至于朝鲜近事军无志更不值作壁上观者之一噱焉率市井之民以为兵无良将以统之纪律不明手足不习所发口又多刻敌未至则出而为民害敌当前遂相率而逃耳故不知选将以治兵不知裁兵以自强是谓无策不战而溃固可忧无食而溃尤可忧也或以沿海数千里非兵多不足以守固不知兵法有所舍乃能有所成有所忍乃能有所济备多力分敌乘虚而入必败之道也不如择要而守则以重兵屯于居中之地视敌之来徐起而应之相机而动彼航数万里而来寇我不能守彼亦不能守小有所失不足惧也沿海诸省边海之地多者千余里小者数百里若各有精兵四五万则可以战胜而守固而四五万之兵月费不过三十万一省之力尚能供之较之兵多不练无饷而散得失之判然霄壤矣且今天下之患不在取民之少而在中饱之多不在财用之端而在人材之衰以一抚所部言之州县之亏空岁恒数十万而厘卡之委员关厂之胥吏其浮费且倍蓰焉使得廉耻明察之才撙节度支严核侵蚀一岁之入即在二百万之外明知奸弊之薮鼠狐之窟少欲转移即群起而阻挠改弦更张殊非易易然陶文毅之治淮盐海运胡文忠之漕皆以一人而变数百年之弊政人存政举亦不难也山海之雄古恃以富天生五材取之不竭天下之崇山峻岭多矣五金之产随地而有取而鼓铸其利不可以数计江淮河汉古之立国有其一者即能富强今之中国东海际海舟楫所及遍乎大地倘有如刘晏之才出而务财训农通商惠工则何忧贫乏此皆不取于民取于天地取于蠹吏而富国富民者也此可久可大之业富强之本王政之原也苟不此之务舍自然之利求无源之财设卡增厘开关加税无论所得无几不足以济而剥民奉上扰攘纷更析及缁铢不成政体民穷而上亦随之矣然则富国之本在于富民富民之本在饬纪整纲纪纲之本在求人才求才之本在于知人之明倘昧乎此宜其日疾首蹙颇为贫是忧也

　　屯田说　　　　　
雷鋐

今日言拨兵屯田此书生纸上之谈也然则赵充国诸葛公非与曰汉时近古文帝开孝弟力田之科率农以礼义无事则驱之为农有事则调之为兵唐府兵之法犹然自府兵之法坏兵农分为二至宋而骄养益甚宋太宗端拱中以陈恕为河北东路营田使恕密奏戍卒皆惰游仰食县官一旦使冬被甲兵复春执耒耜恐变生不测儒生议者往往援汉唐故事以责恕呜乎是何其不识时务也自宋元而明以迄今兵农之分益久各习其力而不相通纵无恕之虑胼胝不力田卒污莱功亦难成然则田终不可屯矣乎曰自古屯法或用兵或用民今惟募民力胜耕者屯之给以牛种农器庐舍而宽其租税成田十年乃定赋农隙时教之鸟鎗弓箭之法练为步兵能兵者即以其田为粮饷俾足赡数口之家年五十及有废疾不胜任准其丁壮力耕者继之其余丁有能者另拨地给之老而无子者另召募鳏寡孤独有养编以队伍联以保甲平时籍隶地方文官农隙操练则会同武弁董其事古之屯田兵兼农今之屯田农兼兵至于边塞之地仍用兵不兼农者守御防卫之久则人人能耕亦人人能兵矣

　　请兴屯政疏
  </div>
  <div class="pagination">
   <a href="皇朝经世文统编_page226.html">
    上一页
   </a>
   <span>
    ...
   </span>
   <a href="皇朝经世文统编_page222.html">
    222
   </a>
   <a href="皇朝经世文统编_page223.html">
    223
   </a>
   <a href="皇朝经世文统编_page224.html">
    224
   </a>
   <a href="皇朝经世文统编_page225.html">
    225
   </a>
   <a href="皇朝经世文统编_page226.html">
    226
   </a>
   <span class="current-page">
    227
   </span>
   <a href="皇朝经世文统编_page228.html">
    228
   </a>
   <a href="皇朝经世文统编_page229.html">
    229
   </a>
   <a href="皇朝经世文统编_page230.html">
    230
   </a>
   <a href="皇朝经世文统编_page231.html">
    231
   </a>
   <a href="皇朝经世文统编_page232.html">
    232
   </a>
   <span>
    ...
   </span>
   <a href="皇朝经世文统编_page228.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
