<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 282 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 282 页/共 287 页
  </h1>
  <div class="content">
   然犹曰汉家朝仪叔孙草定臣未集无暇兼筹　圣祖袭位聪明特起三藩乱而鸿博开矣西算重而律历改矣察天仪地球而知欧西智矣逐罗剎于黑龙江而知俄人患矣罢黜八殷越至九年知举业无用矣惜昏愚之臣多而才知之臣少不能相与辅翼互为终始而无小人伺间而起　奏请复立悲夫当此之时俄王彼得游历欧洲各国强盛翻然易服水役则躬之铁匠则身之知旧法旧政旧艺不适于用也归而易之风俗一变耳目一新洵为古今英主哉寻而败拿破仑灭波兰折土耳其吞西北各部至今为天下雄嗟乎彼得变法骤然而起圣祖变法忽然而止天其运乎地其运乎不可知矣此可惜者二也

庚申之役英俄美法战舰环攻津沽一失险要俱开　圆明一炬化为灰烬伤心惨目有如是耶恭邸洞达时变议请词曹诸臣西算西语咸令改习信为恢复规模萌蘗于此不意事蹶于垂成堤溃于蚁穴而倭文端一言遽尼　廷议办事何多解事何少此可惜者三也

逆匪扰扰民心惶惶曾文正廓定全图邦如新造国家积弊搂指可数人情思治如水如火如雨如云改弦易轨易于拉朽而竟不闻陈一策上一书力言变法者何哉津沽教案非不悉也马加理旧案非不加也西兵平乱非不也徐郭诸公日与讨习洋务非不谙时局尚格致也譒书有局非不通也令袭侯学数国语言非不达也然而不为变政之名臣遂为藏身之老子公乎私乎吾不敢言矣此可惜者四也

日本明治元年兆倡变法尼虚曼始之伊藤赞之三条实美成之延美人以训学延德人以练军男女杳杳师范学开乡里师师学校林立器艺过于英人民溢于法盛矣哉我　朝同光之间格致书院武备学堂水仁学堂同文广方言海军衙门招商局船政厂相继兴立然能制器者有几人乎能译书者有几人乎能海战者有几人乎能熟习商情者有几人乎日本以相臣而兴中国以相臣而败日本以三十年而兴中国以三十年而败日本以锁国党而兴中国以守旧党而败一盈一绌一盛一衰何其殊也此可惜者五也

暨乎甲午中日兆衅旅顺威海相嗣沦陷三省既失四域震惊乞于英而英不拯援于德而德梗和贷于俄而俄要挟词臣滚滚弹劾权奸公交车彬彬上书陈计卒不能救台湾之割二万万之偿款五口岸之通商岌岌乎殆哉虽然人心不死谁甘为囚虏谁甘为辱谁甘为刲割乎强学会兴耆贤萃京师始发沪上应之海内喁喁谓将振百年之弱矣规模未立而疑妒相乘始闻而人相委去商子曰庸人难与虑始可与成其谓此乎此可惜者六也

呜呼与孟贲为不惮其勇非勇也与逄蒙为不惮其射非射也与公输为不惮其巧非巧也与离朱为不惮其明非明也与孙子为不惮其兵非兵也与商鞅为不惮其法非法也与老子为不惮其智非智也与惠子为不惮其辩非辩也与庆忌为不惮其捷非捷也与邹子为不惮其诞非诞也今迫我而惮者非国乎械而精锐舰而充塞器而工巧商而繁溢民而饶富农而沃衍学而骈阗会而萃聚志而胶合而爱结报而充扬乌得不惮乎不惮非愚则妄愚则不量妄则不商时事不审形势不详徒召兵殃人反其道谁怨谁良时接今日孰筹其富孰筹其强

　　论学会
道莫善于莫不善于独独故塞塞故愚愚故弱故通通故智智故强星地相吸而成世界质点相切而成形体数人而成家千百人而成族亿万人而成国兆京陔秭壤人而成天下无焉曰鳏寡孤独是谓无告之民虎豹狮子象驼牛马厖大傀硕人槛之驾之惟不能也非洲之黑人印度之色人美洲南洋澳岛之红人所占之地居地球十六七欧人剖之钤之若槛狮象而驾驼马亦曰惟不能之故

之道形质为下心智为上形质者蝗蜂蚁之非人道之也之不已必蠹天下而卒为心智之人所制蒙古回回穜人皆以众力横行大地而不免帖耳于日耳曼之裔蝗蜂蚁之非人道之也

心智之事则赜矣欧人知之而行之者三国曰议院商曰公司士曰学会而议院公司其识业艺论罔不由学故学会者又二者之母也学校振之于上学会成之于下欧洲之人以心智雄于天下自百年以来也

学会起于西乎曰非也中国二千年之成法也易曰君子以朋友讲习论语曰有朋自远方来又曰君子以文会友又曰百工居肆以成其事君子居学以致其道孔子养徒三千孟子从者数百子夏西河曾子武城荀卿祭酒于楚宋史公讲业于齐鲁楼次子之著录九千徐遵明之会讲逾万湖鹿洞之盛集东林几复之大观凡兹前模具为左证先圣之道所以不绝于地而中国种类不至夷于蛮越曰惟学会之故学会之亡起于何也曰国朝汉学家之罪而纪昀为之魁也汉学家之言曰今人但当著书不当讲学纪昀之言曰汉亡于党锢宋亡于伪学明亡于东林呜呼此何言耶此十常侍所以倾李膺范滂蔡京韩侂冑所以锢司马公朱子魏忠贤阮大钺所以陷顾高陈夏而为此言也吾不知小人无忌惮之纪昀果何恶于李范诸贤而甘心为十常侍蔡京韩侂冑魏忠贤阮大[铖](钺)之奴隶也而举天下缀学之士犹焉宗之伈俔低首为奴隶之奴隶疾党如仇视会为贼是以佥壬有党而君子反无党匪类有会而正业反无会是率小人以食君子之肉驱天下之人而为鳏寡孤独而入于象驼牛马而曾蜂蝗蚊蚁之不若而后称善人呜呼岂不痛哉岂不痛哉

今天下之变亟矣稍达时局者必曰兴矿利筑铁路整商务练海军今试问驱八股八韵考据词章之士而属之以诸事能乎否乎则曰有同文馆水师学堂诸生徒在今且无论诸生徒果成学与否试问以区区之生徒供天下十八行省变法之用足乎否乎大才乏绝百举具废此中国所以讲求新法三十年而一无所成卒为一孔守旧之论间执其口也今海内之大四万万人之众其豪杰之士聪明材力足以通此诸学者有之矣然此诸学者非若考据词章之可以闭户獭祭而得也如矿利则必游历各省察矿质博求各国开矿分矿炼矿之道大购其机器仪器而试之尽购其矿务之书而翻译之集陈万国所有之矿产而比较之练军则必集万国兵法之书而读之集万国制造枪炮药弹筑修营垒船舰之法而学之学此诸法又非徒手而学也必游历其国观其操演览各厂察其制造大陈汽机习其用式自余学率皆类是故无三十七万金之天文台三十五万金之千里镜则天学必不备不能环游地球即游矣而不能各国省府州县皆有车辙马迹则地学必不精试问一人之力能任否乎此所以虽有一二有志之士不能成学不能致用废弃以没世也

西人之为学也有一学即有一会故有农学会有矿学会有商学会有工艺会有法学会有天学会有地学会有算学会有化学会有电学会有声学会有光学会有重学会有力学会有热学会有医学会有动植两学会有教务会有水学会乃至于照像丹青浴堂之琐碎莫不有会其入会之人上自后妃王公下及一命布衣会众有集众数百万人者会资有集资数百万金者会中有书以便翻阅有器以便试验有报以便布知新艺有师友以便讲求疑义故学无不成术无不精新法日出以前民用人才日众以为国干用能富强甲于五洲文治轶于三古

今夫五印度数万里之大五十年间晏然归于英国广州之役割香港开口岸举动轰赫天下震慑而不知皆彼中商学会为之也通商以来西人领文凭游历边腹各省测绘舆图考物矿者无岁无之中国之人疑其奸细而无术以相禁而不知皆彼中地学会为之也故西国国家之于诸会也尊重保护而奖藉之或君主亲临以重其事或拨帑津贴以助其成会日盛而学日进有由也

今欲振中国在广人才欲广人才在兴学会诸学分会未能骤立则先设总会设会之目一曰胪陈学会利益专折　上闻以定众心二曰建立孔子庙堂陈主会中以着一尊三曰贻书中外达官令咸捐输以厚物力四曰亟招海内同志咸令入会以博异才五曰照会各国学会常通奇问以广声气六曰函告寓华西士邀致入会以收他山七曰咨取官局藉概提全分以备储藏八曰尽购已翻西书收庋会中以便借读九曰择购西文各书分门别类以资翻译十曰广翻地球各报布散行省以新耳目十一曰精搜中外地图悬张会堂以备浏览十二曰大陈各种仪器开博物院以助试十三曰编纂有用书籍广印廉售以启风气十四曰严定会友功课各执专门以励实学十五曰保选聪颖子弟开立学堂以育人才十六曰公派学成会友游历中外以资著述

举国之大而仅有一学会其犹一一之劳也今以四万万人中忧天下求自强之士无地无之则宜所至广立分会一省有一省之会一府有一府之会一州县有一州县之会一乡有一乡之会虽数十人之寡数百金之微亦无害其为会也积小高大扩而充之天下无不成学之人矣

遵此行之一年而豪杰集三年而诸学备九年而风气成欲兴农学则农学会之才不可胜用也欲兴矿利则矿学会之才不可胜用也欲兴工艺则工艺会之才不可胜用也欲兴商务则商务会之才不可胜用也欲求使才则法学会之才不可胜用也欲整顿水陆军则兵学会之才不可胜用也欲制新器广新法则天算声光化学等学会之才不可胜用也以雪耻何耻不雪以修庶政何政不成若徇纪昀之讆言率畏首之旧习违乐之公理甘无告之恶名则非洲印度突厥之覆辙不绝于天壤西方之人岂有爱乎一木只柱无所砥于横流佩玉鸣琚非所捄于急难诗曰迨天之未阴雨彻彼桑土绸缪牖户今此下民或敢侮予呜呼凡百君子其无俟风雨漂摇乃始哓音奢口而莫能相救也

　　论教会
问彼教盛衰视其兵力之强弱故教之所至兵亦随之中国兵力既孱教祸斯棘如上年川省及福建古田案西人辄以哀的美的书相恫愒当事乃一切任其所欲莫敢抵牾然欲保教务强兵其中西枢纽欤曰斯固然矣然昔者十字军兴绵暧一百七十年死人二百余万兵弱矣而气不衰则其雄于兵力而战胜人心者教会为之也考纪元后三百二十五年晋明帝泰宁三年教士始作议会论定教理此为教会之权舆西学辑存然当纪元前一千四百二十五年商大戊五十一年希利尼林休乎即有火把教会之立一千三百二十年又有来西唵敬神教会之立四裔年表则彼中教会萌芽最早又考摩西旧约成于一千四百五十三年亦当商大[戊](戌)二十三年彼时开部落立祭司创十诫以训教徒自为犹太数千年旧教立会之朔而纪元后三百二十五年之教会乃专指耶稣立会言耳今者教会林立大畅宗风其总称曰救世教其分派有天主耶稣希腊本报另有教派流别考兹但就教会权力言之之别天主教一名罗马教行于法兰西意大利西班牙葡萄芽比利时拜维利亚王奥斯玛加及德意志之赛士兰七邦教人约得一万九千余万之数其教会从前有大权力控制各邦今虽日以陵迟而教会中人仍思奋其爪牙以图恢复故路德教徒仇之路德唱救世复原之说主上下平权与天主教异法德政府尼之丙子西国近事汇编载法礼曹挖顶登告政府曰教人设塾相维国家固不深禁乃涓滴不塞决为江河教人竟自设考选定名位渎政侵官莫此为甚宜严行禁废又载德国与天主教相恶有年德相毕士马克管教甚严以教人布各国一事不谨将受其殃洵欧洲全局之所系也瀛海论亦述德相檄逐教徒之文而其徒仍勇悍不折者会之为力宏也希腊教一名东教行希腊俄罗斯等国教人约得八千五百余万之数其教共有十会曰耶路撒冷会曰亚历山德会曰安地亚会曰君王但丁会曰俄罗斯会曰梦吞泥高卢会曰奥地利亚会曰西奈山会曰哥伯罗会曰希利尼会一名雅会典其中更有自主之东教三派为埃及国之布得教会约十五万人一为波罗国之男秃斯教会一为亚利亚之阿美尼亚教会其教规与希腊教小异

耶苏教一名复原教一名波罗特士但教行于英美法德瑞典挪威荷兰非洲等处教人约一千三百五十万之数其中大小各会指不胜屈姑就其显著者言之曰长老会曰十字架会曰长子会曰安息日会曰圣书会而长老会为最盛英美两国多奉长老会又有曰浸礼会其洗礼将信人受教之始浸入水内曰七日会即安息日会曰正会曰不传教会曰六礼会曰自主会议主人人有自由之权曰河会曰酒布兰那会曰腾格会曰孟龙会曰门徒会各会人数有多有少共约得二百万名曰兄弟会谓耶稣奉天主命乃降生与世人皆为兄弟无所大小亦君民平权之义案此会又名布利毛得会始于一千八百三十年教师布利毛得所故名其会英国约得一万八千名美国约得十二万名曰媚多地会亦曰美以会始于一千七百二十九年英教师威司里曰麻耳们会密司约所创约得十余万名曰朋友会亦名震动会一千六百二十四年英教师传格司所创约得十万三千八百余名而美人入此会者尤多美为民主国尤喜平权之义故兄弟朋友等会最于美人性情近曰震动之中又震动会同上尤益讲平权义曰瑞典伯克会一千六百八十年瑞典教师伯克创曰麻拉威会麻拉威德国属邦创于一千四百五十年其会为本邦人民所不喜纷纷适异国以广教指曰天一会人数约十八万四千名有奇曰救众会其会专为救济众人而设创于同治九年与弭兵会近美国多至八十万名加拿大约七千名英国约二千名此立会之意之最善者也此外小会林立难更仆终惟福音会欧芬会散地蛮会开波勒会基督扯梯司督会稍能表见以上各会皆耶教分衍而成犹中国诸子百家胥萌芽素王精心而自主平权救众诸会乃耶教真源密密教禁父子兄弟不能相知剖而司登教规条不许热食创君可虐民之说乃耶教孽派犹吾孟子公羊大小戴乃孔教真源秦汉以来相沿法制乃孔教孽派也顾彼有会以联属之而气类日昌我无会以宣扬之而人心日溃至于角力名场熏心利薮欧脱官民断潢绝港幸黔首之不我亲以怙其私而尚将日抱兔园册子以谓吾宗孔氏吾尊朝廷以散遇整以脆遇坚坐使彼教之横溢五洲侵寻内地而我先王仁天下万汇之大义微言反湮没于俗儒为世大诟此尧舜周孔之所衋然伤心者也何者彼其会民之众以救世教益李提摩太箸所纪长老监督为斯理公理浸礼五大会之数为近世碻案五大会于欧洲约三百八十九万二千六百三十九名于美洲约八百九十一万六千六百一十一名于亚洲约二十二万九千八百三十二名于非洲约二十五万二千四百九十四名于澳洲太平洋岛约十五万八千三百一十八名统计五大洲五大会教友总数一千三百四十四万有奇教师总数十二万有奇若再统计天主希腊耶苏入教之民约四百二十兆有奇英国光绪十八年总册据西士言儒释道三教共四百二十五兆印度教共二百零七兆回教共一百八十兆犹太教八兆其未受教名沛根人者尚二百三十五兆救世教益有图甚晰以地球教会全数核之救世教冠绝古今已有驾越吾儒之埶而其会徒坚忍不拔蹈汤火如饴主自主平权予人以乐从尤与墨氏兼爱尚同踵顶利天下之恉合而我犹家自为教人自为心不亟明万世公理广立孔教会以系千钧于一发事变奇横可思议邪各国交涉公法论二集第五章论甘司单士地名等人将教会与国会统握一权第六章论多令得地名总教公会与交涉相关之事其余以教会参国权见于英法诸此者尚难枚举可见西人政教相通之理中国议立学会以修孔教论者已诋其多事欲与参国权其不为庸流哗骇者者几希矣夫举天下无知彼教权利与我应修明孔教以通国政之理则乌可以为国矣善夫王韬之言曰今各教之在天壤间有盛有衰有兴有灭亦随人事世运互为消长再数千百年天主耶苏教知其何如总之道以人而立人以道而存人不绝则道亦不灭道外无人道者一而已矣数千百年后各教合一而道乃大同

　　论中国会匪宜设法安置　　　　　
麦孟华

统欧亚非墨诸国之专肆合孔佛耶回教之奥赜不能杀其势外其理拂其情阻其义者其惟会党哉自君子倡之而保教而保民而保国天下安焉自小人倡之而乱教而乱民而乱国天下危焉善操彼术者为之公之显之赏之禄之而会党之效可矣不善操彼术者为之禁之抑之杀之奴之而会党之祸立见矣中国自咸同以来内外多故薄海搔动募兵滋遍游庶充斥于是哥老会袍哥会理教会小刀会三合会三点会兴中会越南之散勇甘陕之回逆接踵继兴大之则毁教堂杀西士以启边衅小之则煽愚民据都邑以贻内戚五十余年事变儳儳靡有宁止孟华睊睊然眙眙然从而忧之曰中国存亡盛衰之机在此哉

然而邦人诸友莫肯念乱轻内而怯外忽近而亲远大乱悉定无所计于补牢内患萌曾弗谋于未雨且为之策曰今中国器械之精兵力之厚防守之严御外侮虽不足御内难则有余禁军器之私售则斩木无可用之兵藉轮舶之转输则负隅无可恃之势饷糈弗继则贷洋款以济之军力未厚则借洋兵以助之昔年洪杨之悍捻逆之扰辽阳之变甘回之叛名城巨都沦陷殆半贼势之伙以百万计然雄师所指巨魁授首历久之乱卒于底平斯岂非内患无恐之彰明大者欤宗旨既定措施倒置故宁弃三百年之基祚而求护强邻割二千里之膏腴而赍赂仇敌而于家国之要害安危之大计反视为无足重轻之事呜呼岂不谓之大异哉

且夫昔之所谓会匪者直亡命之徒乌合之众耳其志为女子玉帛之计其势仅一朝一夕而成幸而济焉则尔公尔侯快其一日之私意不幸勿济焉则身膺显戮类鸟散同归于尽而已匪有他也其弗介介于是固所宜也若夫今日之会匪则异此矣积数十年之时日合百千万之人数漫衍于行省之中逍遥于异域之外持守旧之说者既愚且悍日以仇视西人为事教之案层出而靡穷持开新之说者于西人之政治稍有所知援希腊自立之例倡美洲合众之义以布散于天下凡此二类其是非成败姑置勿论然试问秦汉以来二千余年所谓盗贼者有若是陈义之高试体之尊知识之达者乎其去欧美变政之党日本尊攘之徒几何哉抑今之所大患者莫不曰英俄德法诸国也然自互市以来失和启衅割地赔款者屡矣而行省之大四万万之众晏安欢娱靡有所动也至金田之役一二亡命之子攘臂大呼天下从响蹂躏者十余省窃据者十余年大势岌岌不绝若夫以英俄德法之强岂不敌于发逆哉而其祸不若斯之烈者何也内馁之忧逾于外侮腹心之疾甚于疥癞者也乎今日之会匪其势之大其人之智更非发逆所能望其肩背者乎高丽藩我三百年东学党甫乱而国为墟矣西班牙国势等第二古巴小吕宋之党乱而国统危矣故由斯以往若不早图则哥老理教三合兴中诸会匪或煽于东南或泄于西北或动于内地隋炀之覆辙有明之殷鉴宁弗惧耶纵或援借戈登破贼之例延俄法拒日之策为脔肉补疮掩耳盗铃之计以补救于万一然大势已去瓜分已成不失于此复失于彼适足以藉寇兵而赍盗耳尚何及哉故一言以蔽之欲兴中国之利必以自变科举始欲除中国之害必自安会匪始

若是乎会匪之事如此其亟亟也则将严刑重法以绝其根株乎然滋蔓已久不可胜诛徒启反侧之心而速其乱机耳则将照会与国以获漏网之魁乎然孙文之案沙侯诘难徒辱　国体实张彼焰耳忍而置之则贻养之患起而救之则乏下手之策其亦何所适从哉其法有三一曰日本日本当明治之初其党人会匪跋扈于境内国势危甚睦仁因而用之咸能鼓舞致力君民一德易叛国之心以为保国化叛党之众以为元勋三十年来用成维新之治欧美诸国莫敢谁何此安置会匪之上策也一曰俄罗斯俄自彼得以后悉变政俗举凡科举学校官制商务铁路兵法诸大端咸步武泰西不遗余力而独至议院之法报之制尼希利之党则限禁压抑而不思所以经理之其意第求国之强弱而民心之顺逆不计也此安置会匪之中策也一曰土耳其民智之弗开人才之弗植阿米利尼亚之党人弗靖而惟利器购舰炼兵之是计国虽徒存弗可问矣此安置会匪之下策也从上策者国强而势安从中策者国强而势危从下策者国弱而势殆下策实无策也今中国诚能师日本之意踵上策而行之开诚心布公道特下　明诏与民更始擢其巨魁启自新之路赦其党类安反侧之心诸会匪内免斧钺之诛外受知遇之隆莫不感激鼓舞忠致命万人腾欢上下一志数十年之隐患从此而除五十国之觊觎从此而息易危为安反害为利天下之事孰有大于是者乎难者曰叛逆之罪法无可逭如子所言得无长奸乎释之曰此皆汉唐宋明驾驭枭桀之成法英俄德法赏励党人之明效而无可致疑者也吾不必言其远者即以　国朝言之洪承畴吴三桂诸人有明之贰臣也我　朝因而用之卒收制法平贼之效戈登赫德诸西员仇敌之臣民也我　国因而用之亦得榷税拒乱之助然则今日之会匪是亦洪吴诸人之比耳释而用之庸何伤哉脱令背日本之良法蹈土国之下策上下暌叛众情汹汹数年之间会匪乱于内强敌迫于外天下之事尚可言哉虽有一二志士怀抱区区提倡学会以为保教保国保民之计然丹黄杂猱熏莸同并天下弗察反以会匪目之而一二志士坐是之故亦委心去留任天下之棼乱而莫之或救此则可为痛哭流涕太息而愤恨者矣

　　美民自主记　　　　　
差利刀附

美为民主之国人皆有权人能议事国有大小事皆由议院定之院分上下党分新旧而事则从众年及二十一岁者在议院长注册即为议事之人议于朝者为上议院议于野者为下议院然上议院诸员必由下议院举之国有大事由下议院会议后达于上议院上下议院费由公拨给初设议院则举手为号后改为投筹议民主时十一月为期四年一任上议院诸员则两年一任任满由下议院举之无论村乡城镇皆有下议院也至各省议举大小官员或一年一任或二年一任各处之风俗不同其例亦稍异也事之可否以人多为可若欲议某事先录其事于报纸欲举某人先榜其名于通衢然后定期会议故上下通情君臣同德也初议院之议事也欲议某事议院长对众人宣示如某人许可则举手为号三人从二以多为贵间有不公之人齐举两手者总议事人见举手尚有作獘故令可其事者皆起立议员长数坐立之多寡以是非其不以为可者任其慷慨辩论有避嫌不欲见诸言语因而缄默者更有工人议及工事因东主与闻不便明言致引嫌者则用纸书其事之是非此投筹之法所由来也故议事时用纸书其事或用纸书其人名曰投筹然法立弊生亦有公举人才徇亲故私情妄议妄举者更亦有素不解事黑白未分而谬书某人可某人不可者更有富人欲钻营要职赂投筹人而得举者有酌人以酒而得举者有食人一饭济人乘舆而得举者但受人所买皆是愚昧无知之流岂知人不称职必致丛挫君国大事害亦及已议院之门讵可为报恩之地乎前企列议事条例更足令人钦佩近日英国及英属澳大利议院章程亦称严密每议时事由议院发筹各人到院予以一筹设有书筹房其房祗许进一人若某人入房书筹则阍者扃其房门书毕即出将筹投于箱内以一人掌其箱并无投多投少之獘其法可谓尽善矣我美法而行之前此之弊尽行扫除故凡美民年二十岁者先在议院长注册若外国侨居者先入美籍方准注册至投筹时令一人掌载筹箱来投筹者先其注册凭据方准投入前有越境议事今则不能矣若居本省不能往外省议事倘迁居外省数年注册后方准投筹因各处俗例不同必熟识该处风土人情始能了其事也美国之公例若世居于东方而商务多在西方者虽有纳税于西方其家尚在东方者仍不得在西方识事凡外国人在美产及有家财产业于东者即视之为美人即能入籍投筹美廷于民之贫富皆视同一体女子不预议事之列未免重男轻女为不可解耳前英人迁居美洲时与野番尘人争战尘人悍甚妇女不敢出故不到议院然战阵之事非女子事故不与议或者迟之又久登而进之未可知也朝廷保护子民男女亦同一体今日公家之书院甚多男女皆已入院肄业皆已明理且女子纳税于国家者亦不少而我美又文明之邦男女平等亦固其所前者议员已论及此此有议员云间有女子愚昧若准其投筹议事则甚无益如果有聪明才干则在家庭课子出而议事可矣倘日后民智日[开](闻)女子能入院议事以展其聪明才力外国闻之必钦羡我国教化之美者然不能求于今日也究之勿附其党勿比其私使举国不受其毒祸斯为得矣

　　地球六大罪案考总序　　　　　
刘桢麟

号物之不仁者曰虫之蠹鱼之獭鸟之鹰鹯兽之豺虎岂非以其顽暴为人害哉古王之制法也杀人者死伤人者抵罪恶其伤天而残同类也虽然虫獭鹰鹯豺虎虽不仁而未尝害其虫獭鹰鹯豺虎之类也杀伤人者死抵罪夫人得而知之矣若夫以险鸷之性很毒之谋坑阱之具刀锯之威重之以凭尊俯卑陵践蹴踏举天下具体之伦同气之类莫不挛其支体挚其羽翼锢其知觉剖其心腹使之屏气而不敢动曳尾而不敢逃其流毒至于四千年播殃及于九万里而嗤嗤蠢蠢喁喁累累方且乐于俎颂于牢歌于槛庆于罗如犬羊如燕雀驯焉扰焉未有一破其昧而鸣其郁者也岂不异哉岂不痛哉夫人生霄壤之间被灵于天分形于地首同圆足同方体同支呿呿者皆造物之息也孳孳者皆黄帝之礽也非有彼疆此界之域阳尊阴卑之殊我强尔弱之异徒以公理亡私义出弱为肉强为食坐使腼然颜面而屈颈贴耳委体寄生于强有力者之宇下诚足哀矣呜呼既屈辱之矣又从而屠戮焉胡为其忍之哉

先王知其然矣故其立国也有分土无分民其为国也用民不过三日其征诛也以救民其王天下也以保民平其等曰与国人交亲其类曰为民父母彼岂不知名分之界威权之力利禄之路党徒之伙可以牢阱天下之心奴隶天下之膝囚虏天下之体使之不我悖不我去而后快于心也然而不为也岂非恶伤其同类哉孟子曰民为贵又曰民为邦本荀子曰民不归国无与立宁抑君而伸民耶民之多寡系夫国之蹶兴民之智蒙关夫国之强弱古之人其于民也井田以育其家学序以智其心贡举以荣其身什一以薄其赋时使以纾其力询访以通其气登拜以植其节爱之也如彼敬之也如此匪惟爱敬之又恐其不给焉故老弱则存问之残疾则手抚之札荒则同纳之死亡则亲吊之凡有便于民利于民者未尝顾惜而不为也此所以民气厚而国日治三代盛平胥是道也

虽然大同之世尚仁据乱之世尚力先王之治天下也以公后世之治天下也以私先王之于民也欲其智后世之于民也欲其愚古今魁桀雄武之流乘时而起欲以利其天下厚其权力尊其禄位顺其指臂据他人之自有而不使其知攘他人之所共而悉归于独者比比然矣而犹未以为大罪也夫天下之大民物之众画而沟之封而域之界而国之各魁其土各傅其民各善其纪虽其私也宁不校善而独有污君独夫民贼纵一人之怒而屠毒千万人之生灵顾百年之图而愚弱千万年之世界此其祸虽洪水猛兽不能比此其罪虽更仆擢发不能数此其心虽孝子贤孙不能讳而其人固犹然赫声濯灵炯千古而五洲也嗟乎不为罪之反为功之此则可为悲愤而痛哭者也

礼运曰争夺相杀谓之人患老子曰法令者非以明民将以愚民也尝考三千年青史氏之策五大洲万国之志尘尘世变莽莽兴丧其号称忍酷无道者有之矣若乃商受之剖孕斮涉宋俺之射天醢人李郭之焚杀长安刘石之蹂躏河洛金斡离不之残掠宋抃其忍酷无道人人能言之也百年以前欧亚大乱罗马之强也马黎约破深不尔杀死者四十万人役之内臣民二千万奴隶六千万其忍酷无道人人能言之也法兰西之兴也沙尔马破西班牙死者三十七万人马撤伦霸西方用兵至四十年设巴士的之大狱以久困其民纵十五万之世家以虐役其众其忍酷无道人人能言之也波斯之衰也大流士驱五百万之人以伐希腊而仅以身免西弗森率一百万之众以拒阿富汗而几无遗类其忍酷无道人人能言之也皇教之起也创十字军以诛异教之徒用兵至一百七十二年欧人死者至二百余万从新教者设官建狱以虐之从其教者膝行足以贱之其忍酷无道人人能言之也夫祸盈恶极既莫逃笔舌之诛至于险戾阴凶署为魁桀者乃轶网逃刑逍遥原下其谓之何哉春秋立诛意之条国法定首从之律标厥主名榜扬罪戾此则十五万万人之所同者也主名者何亚力山大秦始皇摩哈默成吉思汗明太祖拿破仑也

难者曰圣人立义善善从长恶恶从短且律有功过相抵之条上观百王下观百王惟六君之功业为最盛今夫马其顿当离畔之余亚力山大出继名父之志复先世之仇灭波斯破挨及入印度遂为中亚欧东之盟主矣今夫秦当列国合纵之厄始皇出并六王一寰宇易封建为郡县筑长城拒强胡遂破千年扰争之局矣今夫亚喇伯野悍之番族摩哈默出创回回之教着可墨之经隶厉者十余国皈依者数百万人遂赫然为千年之教主矣今夫上古游牧愚陋之贱族成吉思出通中原控三洲辟地之远南至前印度北达北海东至辽东朝鲜西达小亚细亚幅员广大振古莫有矣今夫明无尺土寸兵之凭借太祖起布衣平大乱扫殄雄创建法制遂定三百余年之宏基矣今夫法君党专权世家暴虐拿破仑以匹夫主大统挫各国之锐削教皇之权其穷兵之祸虽中于法兰西其改革敝政乃大造于各国矣功业之伟啧啧称述未熄人口是何过恶之不足抵乎一将功成万夫暴骨自古惟然奚独于六君责之也释之曰古人称行一不义杀一不辜得天下不为夫积人而成国积国而成天下天下者天下之天下非一身一家之比也以一身一家视天下圣者犹将议之其以力征经营也然此未足以服吾子也请言六君之功业亚力山大之破波斯前后十余年杀人三十万囚虏奴役轹尸磔体怨毒刺骨又何功业之有秦始皇之并六国绝人庙祀残人种类偶语者弃市护谴者彝族甘为独夫驯至灭亡[又](有)何功业之有摩哈默起无行市侩欺人立教杀人传道其凶不仁乃至掠处女以万数奴仆至七万人教宗不振坐将澌灭又何功业之有成吉思率其匈奴愚悍之性灭国四十余杀人五百万妻妾五百余人掠子女焚灭诗书为圣教所不容黄种所不共又何功业之有明太祖揭竿斩棘乘便幸获乃酷刑非法而假于治乱以文其奸妒害功臣而目为奸党以箝人口残忍阴凶报复后嗣又何功业之有拿破仑攘据大位两乱法国用兵十九年杀人数百万一败于俄四败于英战祸之惨为地球所未有卒乃身为俘虏幽死荒岛又何功业之有老子曰圣人不仁以百姓为刍狗后之人斤斤焉震耀六君之威名誉羡六君之伟业是真乃老子之所谓圣人者也而奚其功罪之相抵耶

难者曰私其国者治一国私天下者治天下其民智者其国强其民愚者其国弱六君虽武健严酷以快一己之图未必不审机虑患以私其天下而甘为自弱之计而吾子顾罪以残民复益以愚民之号得毋深文之甚乎释之曰六君愚民之术容有深浅之差乃若其心则可见矣亚力山大拿破仑皆以武力陵人而非尽恃阴谋压抑之智然而一则逼其民尊之为神而谈理学者杀之一则给其民为民主而旋据皇帝之权以为后嗣计阖辟驰骤宁可测耶若夫秦始皇焚诗书坑儒士坠名城销锋镝是愚民之术显而很摩哈默窃摩西之绪余诱无知之愚贱从之者生不从者死以战死为天堂以溅血为功德是愚民之术悍而诬成吉思绝南人科举用北人为相税课则北轻而南重升擢则南后而北先魏默深所谓膏泽之润罕及于南渗漉之恩悉归于北是愚民之心拙而西心明太祖设制艺而隘其科繁官制而薄其禄废宰相而揽其权孟子可以悬射重臣可以廷杖禁人直言禁人著书言更祖制者以奸臣论语立宰相者以重典治是愚民之术阴而密之数君者不过极其自私自利之心至于锢人聪明箝人议论制人作为人气节败人风俗荼毒遍天下以及于后世夫固自以为子孙帝王万世之业道未有善于此者也嗟乎吾不知其帝王万世者今何在也难者曰无道之主近者亡国远者亡天下革故易新自古惟然六君虽无道其祸害非及其身即应之子孙耳异姓代兴将尽举其积虐者而扫除之夫何害于后世之有释之曰天下事良法每似迂而难行谬种每相沿而不绝愚民之具虽亲信有不能知愚民之心凡君主之所乐有残杀多则后起视为常辙成法立则桀黠借为护符继长益高沿谬蹈敝天地之生成有数而独夫之酷烈无涯何也欲杀之必愚之既愚之是杀之是故极杀人之祸稍存仁心者犹或遇而生悔而已不能逃万世之诛至于愚民之智善阴愚民之法善托既刑而威之复饵以餂之既畜以豢之复槛以制之标之高而束之狭迎之内而拒之外颠覆驰骤务使天下智愚贤不肖皆入其圈毂而罔觉浸乃积为俗尚习若性生童而习壮而践老而安辗转沿流老死不悔间有嵚孤愤者大声疾呼欲提倡而变易之而訿交诋则以为迂谬悖妄非复人理也庄子曰病莫大于心死传曰非常之原黎民惧焉呜呼愚民之心亦险矣哉愚民之毒亦深矣哉

方今世界之运渐新地球之灾未艾近百年以来国峙立交相噬脐竞充其害民便己之私于是讨军实利战械益民税设兵籍考欧洲诸国英则陆兵五十万法则额兵一百万德则练兵三百万俄则额兵七十五万意则水陆兵二十万奥则常兵三十万至于预备战兵预备守兵核其数尚不知几亿兆髫龀未脱即入行阵百龄得半尚系军符弃其支亲废其生业去其乡井捐其血肉鞭挞而驱之于锋镝死亡之间朝不保夕出不保入号不恤哀援不应至于

*「肝脑原野惨无天日......曰小吕宋则废其议」一段原书缺，据麦仲华《皇朝经世文新编》补。

肝脑原野惨无天日而究其原不过一二民贼欲快其争地泄怨之心以至于是故三十年来欧洲所纪其人之数一百七十兆而充兵籍者四兆有余死于兵者一百九十余万人兵费一万二千六十五兆银呜呼兵费之重如此兵额之多如此杀人之多又如此而犹复奖饰夸炫日新月巧以经营其害人之具匪有穷期岂非六君愚民之毒有以作俑之耶

虽然压力重则拒力生质凝则火山爆君权尊则民变速泰西诸邦数十年来陡生动力民气顿开乾隆四十年美则背英而为民主矣道光二十九年英则争议院而为君民共主矣同治九年法则倡国会而弃其虐我者矣道光二十八年德则民年二十四而有举官之权矣道光二十八年意则合众国而民成自主之势矣同治元年俄则民有公议局之设矣光绪十九年巴西则逐其君而易其政矣由是弛私会之禁弛报馆之禁弛外交之禁弛限教之禁释随夫赎黑奴广学塾减税课轻刑律立善会兴医学兵而老者则有院以养之穷而无归者则有院以育之不率教者则有院以诱之妇女则有教犯人则有教聋瞽则有教君臣变而为递仆婢变而为雇役男妇变而为平等虑战祸之害民也则设万国太平之会以弭之虑两国之构争也则立凭公调处之约以和之举千百年虐民愚民之具一旦毅然摧陷而廓清之而益智开化趋高迈远尚靡有恝焉吁穷则变变则通通则久彼其威权无限霸道弱民者至是而亦莫如之何也然而涉千百年之威权霸道至是而始稍稍幸脱焉斯民亦不幸矣乎

今五洲之大十五万万之众大地既通莫可遏制其平权齐等文明大启蒸蒸日趋于上者固所在然矣然而顾彼澳非藐尔震旦守旧闭化蒙黯惨怛宛转颠沛匪可言状此何为耶印度亚洲雄国也英人墟之百年光绪十五年始举一印人充议员耳安南属法之后绝其富贵之路昔之衿咸作市侩而其试进士也仍赐四书味根以愚之而土耳其则且以治国之法行杀人之道自殄其种以召各大国之废执而不悔也自余曰非洲则奴贩之矣曰澳洲则仆役之矣曰波兰则剖分而驱掠之矣曰高丽则禁其变法矣曰小吕宋则废其议

院而剿戮之矣曰亚儿米尼亚则虐杀之矣夫琉球缅甸波斯阿富汗俾露芝马达加斯加及国于太平洋南洋诸岛者尚千数百若臣若民若男若女为奴为隶为驼为象顽蠢野陋以受困于高加索之族者而我神明之裔华秀之伦亦惧不克免也呜呼谁无手足谁无耳目谁无心腹而剜割剖裂莫之救尘尘大地翻成阿鼻之墟蠢蠢黔甿同受锹之痛桃源而无路逃荆蛮而靡容引饥溺于方襟子舆不作遗忧悲于天壤墨翟徒劳天之意耶地之运耶抑人之患耶此有识者扼腕呕心而不容不太息痛恨于六君也

嗟乎我　孔子爱人之教主也作春秋以改制以君治人以天治君惧君位至高无所敬畏将为民祸也疾始火攻疾始灭国恶其伤人类也始托文王而终道尧舜以其有天下而不居让天下而不争也后世人主利天下而私之于是有攘夺惨戮之患有压抑箝制之术而人类遂无所逃矣庄子曰窃钩者诛窃国者侯管子曰君多私术者其国弱民多私利者其国贫今以六君逞其一日之私敢干冒千世之不讳而流波浸灌祸极今日上违　孔教重民之义下贻生民靡涯之殃远启寰球踵辙之风近贻庙社沦胥之患此其罪可胜道耶其罪可胜道耶抑闻之贼仁者谓之贼贼义者谓之残残贼之人谓之匹夫今将大声疾呼声厥罪状条考官书旁搜逸史证以诛心之律穷其掩恶之微据情定谳靡取深文见罪见知悉从来者若其车覆轨遒劝百讽一听风知栗烟水流则岂徒非澳闭化之区震旦守旧之国拯其悬溺抑五洲十五万万之众或有幸与

　　国人不可使有党论
朋党之害自古有之然往往见于叔季末世自汉时桓灵之世肇成党祸八俊八反互相标榜而卒召黄巾之变汉祀以绝迨唐代又有清流浊流牛党李党迭为升降而唐祚遂移北宋君子与君子亦分党类程苏两党各树旗帜而章惇蔡京之辈遂乘隙为一网打尽之计至于两败俱伤君子道丧金人入汴二圣蒙尘此其祸为最烈有明之季亦复踵唐宋之西心习东林复社党祸纷滋明社遂屋自昔迄今党害昭著故圣明在上必当干纲独揽破除党同立异之陋习俾朝野一新如身使臂如臂使指弗使稍有梗化此本朝立法所以独迈古今也高丽蕞尔国耳而顾可令朝野臣民各分党类而漫不预为禁制也乎目下高丽之祸皆以为由于得罪日使而其所以得罪日使之故则实以守旧党欲攻异己者而先作难于日本使署也有守旧党自必有开化党以为之敌兹二党者势不两立入此即出彼固不可以调和而联络之也夫所谓守旧党者初非有谋反叛逆之心也在彼以为国中制度皆系自昔相传历久行之并无獘端今兹高丽但遵守旧党则亦不妨相忍为国若纷纷改弦更张使他国之人皆得以入吾境则恐脂膏内竭财源外流破觚而为圆操直而为曲其为害于高也实甚此其意亦诚由国计民生起见不可谓有仇视君上之意也所谓开化党者以为时势迁流不可以固执成见当此薄海内外竞尚通商之日而谓高丽一隅独以闭关自守一仍其因陋就简之习不特理有未合而且势有难行高丽与俄日两大国绣壤相错日人耽耽虎视俄人其欲逐逐苟此时而不思变计则必坐罹其殃欲思变计非舍旧图新广联声气不可此其意又为振兴国势防患未然起见不可谓有卖国求荣之见也论今日之时势实有不得不变之情高丽立国虽久而尚来政教未能振作富强未足深恃今际此各国和同之日而仍执己见恐高丽即欲守旧而他人不肯守旧一旦而蚕食鲸吞日蹙百里又将何以为计故两党衡论似乎开化之党较守旧为长但无论其孰长孰短两党之分而不能复合则其有固结莫解者已开化党之说行则守旧党之议本系公事而渐成为私见于是守旧党诸人抑塞郁结之气无可发泄遂致激而成今日之变而国是乃因之大坏矣夫两党中人既皆为国事起见高王亦所深悉则何不先时开诚布公明白宣示谓守旧党中诸人原非别有他意亦系老成谋国之深心但以时势使然不得不为变计反复委曲开导使勿为党同伐异之见以贻误于国家虽调停中立之法非国体所宜然动之以公义而默化其私愤或亦不至激变至此日本与高丽早已通商尔时守旧党人初未置喙今以日人之于高不能诸事尽礼遂疑为外国之人皆不可与同若明示以前时与日通好已一误今若不广通声气自树党援则必终为日人所侮故不得不藉乎于中国以联络泰西各国庶几助之者众日人有所顾忌而不敢肆志即俄国亦可少抑其觊觎之心如此婉与商酌则彼党中亦将涣然意解不此之计而屡将守旧党人废置罢斥是愈蕴其毒也蓄久必泄又何怪其兴之暴也虽然所谓婉转开导者乃党势既成之后不得已之一法若以正理言之则国家用人各其策各贡其忱所谓尔有嘉谋嘉猷入告尔后于内虽言不一人人不一言而用与不用皆由朝廷之权谋之其臧则采而用之谋之不臧则舍而置之谋者臣而用否在君又何党祸之有若高丽之党人明目张居然各树旗鼓视如仇敌高王平日并不预为解散早为防维以致祸机猝发溃败决裂身受其害国罹其殃成从古党人未有之祸呜呼伤已

　　论兴亚会
书曰受有臣亿万惟亿万心予有臣三千惟一心有亿万之众而不能萃亿万人之心以为心此商家之所以亡也易大象曰师君子以容民畜众比先王以建万国亲诸候是故水行风上则其象为涣泽上于地则其象为萃古者民间之睦姻任学者之敬业乐皆所谓涣者萃之也自朋党之说起而纠众联会之事遂悬为厉禁尝考法国于拿破仑未兴以前民以政令大苛不能聊生咸窃窃私议思欲变法未几而通国之众遂相与成结党所在为会多者至数十万人政府弗能禁法国由是大乱拿破仑既即位卒从会中人之意逮于变法而后止英国与法比邻民间鉴于法人之举动亦相与效尤到处联会以与上之人为难英廷乃下令变法以顺舆情始得免于揭竿之祸由此观之凡民间之私会大抵皆不利于国家者也殊不知欧洲各国自是厥后遂申明乎涣萃之义朝野上下莫不有党亦莫不有会略名分而讲应求纵遐迩以联声气一国之中有若家人妇子休戚相关是以众志咸孚而百废具举日本前者与中国构衅亦悔干厥心知唇齿之邦不宜自相仇敌故由日皇起意首创兴亚会以连络亚细亚一洲之众为御侮计日人前在檀香山为美人所斥逐近在高丽又为俄国所不容虽新与英人交欢然恐缓急仍不足恃且其国势亦外强中干徒以中东一战为列国所推重得与四大强国争雄于海上设当日者不遇中国而遇他国则胜负之数犹难逆料当此一战而霸而无术以善其后夫岂得高枕无忧哉日人亦知中国之罢懦不足引为将伯之助然中国之所以弱者其故在上而不在下倘使民权得伸则转弱为强易于反掌故扩充是会于中国使中国之民咸得有所凭借他日者得以奋然有为庶几袍泽相同以与欧洲为敌则所以为中国谋者乃其善自为谋耳此即秦人远交近攻之意日人此举不可谓思深而虑远耶故日领事小切田君前日议协会海上名流莫不云集景从以随其后中国之人久欲为会以异自强以维国势特怵于国家之刑典隐忍于心而莫敢为之提倡今得假日人之力相依以为固无惑乎振臂一呼而众皆投袂而起也虽然华人之与日人其入会同其所以入会则不同何则日人必藉中国之力以为强而中国则不假日人之力而即有以自强在日人第恐莫为之后在华人第恐莫为之先也或曰吾闻君子上交不谄下交不渎今无论富贵贫贱皆可入会得无流品之太杂耶曰不然泰山不让土壤故能成其高河海不择细流故能就其深今欲统全洲之人而合胡越为一体化行路为骨肉苟非兼收并蓄其何以合亿万人之心为一心哉矧即其会中章程而观之能令鄙夫宽薄夫敦顽者以顺梗者以驯可以补朝廷教化之所不及可以济父兄训迪之所未周中也养不中才也养不才民智由是而开即人才以是而盛所谓己欲立而立人己欲达而达人者是即会者用意之所在也人品之杂又何病焉

　　保商会说
夫月晕而风础润而雨见微知着理有固然癸巳之秋仆尝撰时务论附登香港华字日报略论岁星孛于营室色赤而芒角引星经甘氏说曰营室二星赤天子之宫也分野占齐鲁山东胶州即所也按室星明正则国昌否则国多疾疫动则有土工事芒角主有兵灾后半论俄星度凌犯气焰恢张大有横括中国南北之势今德据胶澳日以测地势营炮垒为事复令其弟东来统师干为进战退守之计由此观之不据全省不已以星算测之室宿占齐鲁岁星之孛于此他日东西战事必以此为战即据全省亦不已也蛮触之争兵连祸结独苦我国之商民耳当此时也殆哉岌岌家不自保何有于保商国不自振何有于振商缅怀周局能勿寒心设身处地将任彼沼乡洗族听其脔割乎抑别托强国代为保护寄人篱下乎曾亦思戎马倥烽满目彼族之旅是邦者自顾商务之不暇安能兼顾华商甚或乘我之危择肥而噬以偿素愿言念及此可不急思变计乎变之若何莫若华商自为会合联一保商之会取法欧人商局商会事例而参以我华商公平正直之规矩一埠之中无论大小行店每行公举才品兼优者正副各一人董事十人凡议事之例一如西商设主席陪席以议事之得失可否何事应先举办何应力劝捐何法可以联络南北洋之华商何力足以收罗远近方之才智夫事莫难于创始粤省居天下之中一人首倡四方响应南北洋之华商知有此美举当必僇力同心中外联合不崇朝而会成矣近悉南洋职商有公函至港议联内地绅商创办商轮制造等事经罗宸太守罗与三大令禀请理衙门创设商务局业已领札开办嗣因事中止人多惜之夫创办轮船来往各埠收回外溢利权人所知也以商轮制为兵舰保护外埠华商人或未喻也近阅南洋黄君某致书知新报沥诉华商在外受人欺凌极惨又称日本人万众一心有受人凌辱者必共报复如雪私仇外人不敢少侮可知此会之不容或忽矣今天下五洲具通四海浑茫非船舰莫由飞渡欧西强国不惜重资以置战舰以保商民故各国商民向朝廷之心日益固我南洋商民一无所恃能勿令其寒心有识者谓今之天下为一战舰之天下洵变局之大端商家之要图也南洋商既有此志宜亟亟及早联合远近绅商创设船舰式一如甲国家无事用以载客运货若遇有警则用以保护商家先设一公司于羊石省会以为天下华商枢纽俾得纲举目张有条不紊南洋华商既屡受凌辱推之东北各埠应无不同人人同此辱则人人宜同此心而思有以自保矣自保为何则会是也保商会是也仆更有进者近世会项一道有所谓两益会三益会等名目宜仿其法行之吾华种类约有四万万之众每人捐输一元以为一大保商之会亦即一大保华之会见诸施行亦即一元之运会其大将莫与京其建树将何可限量所难者在得其人耳然一人之才非难合众才为一大保商会之才则尤难以今日论保商亦非难难于创设保商会之合力耳倘策力万众一心振臂一呼吾知黄种中血气之伦特之士将必发奋为雄争相辅翼建不朽之业立不拔之基相与有成国运天心于是乎在由此推广地球之中自西徂东由南而北联络一气保我黎民合中外为一家合中国为一人不于此一倡一合之力基之哉

　　中国宜兴博览会说
博览会盛行于泰西各国其制始于英京伦敦继之者为法京巴黎斯由是而奥京维也吶美国斐刺铁斐城日本东京三十余年来踵事增华无美不备英法奥未知其详细美则创于西历一千八百七十六年即我　圣清同治二年先是华盛顿于乾隆乙未年创立美邦至此已历百年故设会以志庆辛预期拟就章程二十五则传布各国请将各项人工物巧邮致会中品其等伦交相比赛其意一为敦好笃谊二为鼓励才能三为国与国相亲民与民相睦各臻富强之业永息谗慝之风是役也入会者计麦西哥土耳其瑞典哪日本俄罗斯比利时日斯巴尼雅奥斯地利雅英格罗巴美之旧金山英新金山英吉利法兰西意大利瑞士德意志巴西丹墨巴尔多格埃及美火奴鲁罗智利卑鲁荷兰墨西哥各输货物以襄盛事而我　中国亦派江海新关李君小池航海而往所赍之货为雕漆嵌金银丝象牙螺甸屏风扇子花瓶顾绣刻丝木器要皆穷工极巧刻意讲求为诸西人所未见者会事既毕李君被而归撮其大略情形着为环游地球新录其意谓会建于城西北隅飞莽园内基广三千五百余亩陈物之院五一各物院一机器院一绘画石刻院一耕种院一花果草木院约计每日游历五十六里须两月始游遍斯真可谓萃万之菁华极天人之能事矣日本博览会自维新以后已三次开赛第一次为彼国明治十年即我　中国光绪三年越四年重复举行至明治二十三年又举行第三次承副裁农商务大五岩村君以海外招往券邮赠又得友人岸田氏具膏秣资乃得附船而往一纵观曾设于东京之上野所陈者皆国内之产故谓之内国劝业博览会计为本馆者七为美术馆水产馆农林馆机械馆者各一此外又有牛马舍家禽舍参考馆共占地四万三千九百五十坪会中执事官除摄之亲王及农商务大臣外多至一百七十七员合通国二十九县及北海道厅之物产一一胪列其间入观者每日每人征钱七十文礼拜六减收三十文礼拜日增收一百五十文而计之每日有一万人入观虽其费不赀而但计游赀已可日得钱七百千之谱诸物一经入会即有人预期购定约以闭会日回会外更商店如林五色陆离任人选购此其生财之道不亦超越寻常与虽然予尝闻之西友矣各国之设博览会非以收游赀为务亦非恃乎货物畅销诚以农商百工之流囿于一隅平日见闻不广自以为是则不肯刻意求工自以为非则或且怠于振作故必使之入会比较优劣显呈优者可获赏牌劣者竟遭屏弃而后精神各奋工益求工互相观摩以臻夫善且货弃于地人或未知自经博览会之品评而后知园廛漆林山邱坟衍无一处不蕴美质即无一处不可扩利源用能使智慧日开权利日辟他日者兵强国富无不于此会基矣

善夫李君之言曰仆初观美国之创是会似乎徒费今而知志在联交谊奖人材广物产并藉以通有无一家所需非仅左右前后所能备而一国乎是会也举天下之技异能与夫万物之有益于国计民生者毕萃于是举数十国之交谊好尚人材之众寡物产之美西心了然于前然后益求其交谊何以敦而固人材何以用而效物产何以聚而备并己国之人材亦因以淬砺物产亦因以富庶然则博览会之设非谋国之要图乎至于日本则尝与执政者互相咨询佥言初设博览会时器物类多粗窳未免贻笑于外邦洎第二次时粗者渐以精窳者渐以美第三次而尽美尽善外邦人皆赞叹而称扬矣然则博览会固岂徒侈美观哉亦商务中所必不可少者耳　中国自与泰西通道一切制作往往效法泰西开矿也行船也制造枪炮军舰也凡泰西之所恃为长技者　中国皆能仿而行之虽未能与之并驾齐驱而得其皮毛亦足以稍免外人之侮所惜者西人日以洋货运至中土大而军器小而食物凡百技淫巧皆所以耗我赀财每年银钱之流出外洋者无可胜数我　中国地大物博各省土产取之不穷而出洋者惟以丝茶二者为大宗近且日本锡兰皆产茶法义诸国皆产丝而丝茶乃日渐疲敝此外如磁器药材草帽边鸡鸭毛之类虽有西人购之回国者然出口之货还不敌进口之货以致漏难塞国日以贫有心人蒿目时艰不胜江河日下之叹矣愚以为欲期商务振兴当自开设博览会始且不必开设万国博览会惟须效日本之内国劝业博览会何则万国博览会所以望各国之货源源而来俾工商效其所长乘其所短中土则瑰之货来自各邦者耳目之前早已五光十色我既不能如日本之用心仿造转贩出洋徒令人厌故喜新踊跃购取是非以富国反以耗财矣惟是将各省内地之菁华陈列会中使泰西人之见之者知我　中国百货云集精粗毕具而又坚栗耐久突过泰西庶几日后将合用者遂渐购归商路从此旁通曲畅则向之银钱流出者数年数十年之后不可一一收回乎且西人既喜购土货以归则凡制货之人见其中有利可图自必细心研究此既求其精巧彼更欲其坚牢斗角钩心无微不至而贾者勤于贾农者勤于农不特通国无弃材亦且通国无游民然则博览会之获益岂浅鲜哉或谓与其土货使之出洋曷若我之仿造洋货举外洋之珍瑰异一一自我而造之亦可以浚利源而阜国计不知日本惟土产寥寥无几故欲仿洋货以遏来源我　中国山川之精英虽千万年而不竭但能地不爱已足裕富国之良图必欲舍本计而取资于他人已落禅家所谓第二义则何若扩张物产使斯民各有恒业之为佳哉因论博览会而纵言及之不识衮衮诸公其以鲰生为迂远而不切事理否也

　　创兴红十字会
红十字会者何泰西各国临阵救护受伤兵士之善举也其议创自英人而瑞典人实成之迨日本维新藩乱起萨摩之役有栖川亲王身为大将仿行此举俾军士之惨罹锋镝者咸得出死入生今则合欧亚美诸洲除野蛮外凡有教化之邦无不踵兴斯会所未兴者惟我　中国及朝鲜耳朝鲜孱弱几不克自存原在不论不议之列若　中国则声名文物照耀寰区王者之师最重仁义而坐令兵卒于效命疆之际断脰折胫惨怛呼号而无人焉为之尽力扶持拯其困苦不特中心有所不忍且不将贻四邻之笑而鄙之为野蛮乎忆十余年前英医梅威令君设伤科医院于台湾广收台闽聪慧子弟数十人教以临阵医伤之术学成试可挈之至申江演习于租界工部局广招予及西友往观其人腰佩利刀左手持红十字小旗肩荷药笼医具衣袖亦以红十字为记号出入于白草黄沙之内施其妙技井井有条后航海至天津谒当道贵人愿赴军营力当道者不之用乃仍返台湾今者台湾已割日人其人亦久无消息矣我友孙君实甫今之有心人也商于日本习见日人于陷阵冲锋时深获红十字会之益乃译其会例具禀使署请准回　中国创兴星使裕公虽韪其言然只以行咨理衙门批答而孙君心精力果志在必成祇以需费浩繁急切尚未能就绪然苟得有力者维持调护当不致废于半途也客曰红十字会之救受伤者其法若何曰其详非千万言所能竟今试将大略言之当会中医士赴战地时器物须随身带所最要者以小口袋置描肠直针弯针各式利刀紧扣腰带间又以皮袋盛细麻绒布卷象皮膏止血机葡萄酒凉水冰水吗啡水玻璃水节剪刀石膏粉鲸油口哥啰口方鸦片酒负之于肩以备临时急救之用也其救人也分为四站第一站医士当与战士同行见有受伤者或用布被或用安车舁至第二站交代其第二站须设在离战七百码或九百码之远务使敌军弹丸不能飞至既有受伤者送到医士急为之止血止痛饮以美酒葆其精神并其折断之骨然后送交第三站至第三站须离战一千码医士之职在查明伤之轻重或截去肢体或缚血管或整其碎骨然后开列一单送交第四站其第四站名曰战医局须离战约十华里至十二华里受伤者由车送到即安置养病处依期施治至告痊而后止以上虽仅言其大略然红十字会固遵此例即随车医士之例亦大抵相同特车医祇治本国之兵红十字会则敌军亦一律敷疗耳或曰十字为西教中标志我　中国既不入其教则创兴斯会不妨另立一名何必即以其名名之致与彼教相混乎曰是诚不必红十字会已通行于欧亚美各洲我苟另立一名则各国会中人未必肯同舟共济与其各行其是致失辅车之相依曷若借用其名而得互相连络与或又曰我　中国军中本有伤科何必更兴斯会曰　中国伤科向无真实本领近惟天津之北洋医学堂及京师德贞氏所管之医院仿行西法颇能以三折称良然临阵医生务须朴实耐劳与寻常施医者别且军士多至数万或数十万交战既毕满目疮痍岂每营一二医生所能奏手日本祇蕞尔地而入红十字会者多至十余万人昔年随军士赴辽东者亦以万计岂我　中国一二医院中西法医士与夫营中挂名食俸之官医所能肆应咸宜足敷分派哉然则红十字会之设诚目今切要之图而鲰生所延颈跂足以待之者也孙君其有志竟成乎为之执鞭所欣慕焉
  </div>
  <div class="pagination">
   <a href="皇朝经世文统编_page281.html">
    上一页
   </a>
   <span>
    ...
   </span>
   <a href="皇朝经世文统编_page277.html">
    277
   </a>
   <a href="皇朝经世文统编_page278.html">
    278
   </a>
   <a href="皇朝经世文统编_page279.html">
    279
   </a>
   <a href="皇朝经世文统编_page280.html">
    280
   </a>
   <a href="皇朝经世文统编_page281.html">
    281
   </a>
   <span class="current-page">
    282
   </span>
   <a href="皇朝经世文统编_page283.html">
    283
   </a>
   <a href="皇朝经世文统编_page284.html">
    284
   </a>
   <a href="皇朝经世文统编_page285.html">
    285
   </a>
   <a href="皇朝经世文统编_page286.html">
    286
   </a>
   <a href="皇朝经世文统编_page287.html">
    287
   </a>
   <a href="皇朝经世文统编_page283.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
