<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 34 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 34 页/共 101 页</h1>
    <div class="content">　　电气利于园圃论　　　　　　　　　
英人阙名附

昔讲究电学之人初不料电气果能有实用于农家也但由近来查之中究得此质几乎无所不能奥国耕使用电气业经派吞脱凡新制一物禀请政府存案准其专利若干年英语谓之派吞脱在案至耘草耙收禾车及割禾打禾机器之使用电气者均得见于美国赛会场中其器之用法经颇称合意现有田地专备试验之用其耕耙肥润各法以及散种后复以土又去蔓及打禾收禾所需工程几无不用用电气之力而收用电力尤以在上设一水轮使浪转轮生电为最省需费亦较少精益求精将来耕田必以电气为本而后止

耕地用电气其最足观者为滋补草木之法此法虽尚无实效可收而据试用电气耕地之处具报各情其所费苦工当亦不致虚耗夫田园谓之电气田园固属新而其新将来必因其有实用而益彰数年前有欧洲格致家以电滋补草木而试其效雷母司曲勒母在沸兰司班乃夫在南俄罗斯又塞黎在法国分别讲究此道用电通于所散之种子及所栽草木之土地并及草木土上之天气司班乃夫先以电滋补散种之子后及散种之土所产红萝卜长十七英寸径大五英寸半

美国考纳尔大书院于五年前仿照雷母司曲勒母之法首先研究其理夫天气中所含之电与菜蔬生长之道本大有益早为农学家所知但从未有造电气试之者考纳尔书院试验时除用电气灌入草木之种子及栽植草木之土地又复于晚间试用电光照验得草木晚间受电光日间受日光者比之未用电光照者生长较速生菜苋菜及红萝卜又同类之蔬菜受电光之感者仅须寻常一半时候即已成熟凡草木经用电光照竟有未出叶而先结子者其生长之力大如此又凡草木用电灯隔五尺远照后由土中取出不久即枯

凡花草用电光照者其效甚显发芽早茎高瘦而软弱开花亦较速至若班丢尼叶花则开花比用旧法较多而否皮那五色小球草花若逼近电灯损伤叶与花生发虽速每小而不足观而近根之花每有未开足而已先枯焦者电光之有感于草木之色比之有感于生长之道读之尤觉有味其于茨菇花色深浓而鲜明其于淡红深红粉红及蓝色各花则色变为白灰惟花草用电光感之者其色不久即衰且退色亦比天生之花较速

试验电力其中最要者为电感五谷所有五谷未经电光损伤者其收成比之未用电力加倍雷母司曲勒母于察电感牟麦及蔬菜之力查得土地一小方安有电线者所种五谷比之同一土地未用电力收成百分之中能多收五十分考纳尔书院自将以上所述试验之后现仍随时研究所有农学家久望之效得之异日意中事也草木中有数种最喜电光受光后不特生长较速且花头必向电灯其喜电如此惟有数种不独无益并且有损其所有有用之质用电光照数夜后尽化为乌有而讲究减小电光之力使与各种草木合用于是乎始查减小电力惟不透光之玻璃罩颇称相宜而考纳尔书院中每用琥珀色罩以电光中之橘色与草木生长之道最有益也电光中之各色光线其感草木之效各不相同而用电光感草木能否使之如用电线通电入土同一有效尚难预言雷母司曲勒母用通电入土之法曾得其效所感草木比之用电光照损伤较少

四年前美国漫山秋塞芝省之阿林登镇有老圃名劳荪者曾以电光用之园圃获利丰厚电光之能感草木彼于一千八百八十六年始知之缘彼时阿林登镇各街均设电灯内有一灯设近其园光照于花池池中草木受光后立即生发其长成过于园中各花池嗣经老圃查悉此因电光之故遂于草木屋内设一电灯试一二季后知同一土地冬季种生菜红萝卜若感以电光所产较速菜亦较佳老圃草木屋内自用电灯以来所获之利百分中加二十五分至四十分不等

法国所制之器由天气中收吸电气其费尤觉减省农家人人得而用之其法以线在园中栽植草木之处纵横安设再与一铜线相接铜线装在木杆头上高四五十尺杆顶设有收电具配置磁球使不通电木杆既高则收电具收吸空中电气场面广含电自多均由线通入园内查此法所得电气其能益草木之生比之由电池所得电气收效尤佳空中电力虽不及电池中所发电气之多而能滋润不损伤草木也

　　论地球蚕业　　　　　　　　　　　
日人阙名附

日本驻里昂领事具报地球去年蚕业情形云客岁地球蚕业之盛实为近古所罕匹无论制造与买卖同称殷盛而其价值亦甚为平均夫欲知环球所产出之茧丝额数不独当核算欧美所用之数而已必当计及日本中国印度等所制造之茧丝数目也想诸国所产之茧丝自必织成各种绸而输进欧美之市场然其大半之数则必为己国之用亦可想而知也今姑弗详其数唯计算输至欧美非印诸地者试举明治二十八年地球诸国所制造之茧丝数目开列如左

　欧洲及小亚细亚所产出数按表内基字乃法国量名每法国一基当日本二百六十六目七分每日本一目约合中国一钱零一厘五毫二丝又十二丝之一

　法兰西　七十八万基　　　　　　　
　意大利　三百二十万八千基
　西班牙　十万基　　　　　　　　　　　
奥大利匈牙利　二十八万基
　鸦那多里普劳土　三十万基　　　　　　
查罗尔括颜多言罗布露　十八万基
　伯尔加里及东部老尾利　　三万五千基　希腊　三万五千基
　西里亚　三十七万基　　　　　　　　　
高加索　十七万五千基
　波斯土耳其斯坦　二十万基
　　计五百六十六万三千基
　东方诸国所输出数
　上海　四百四十三万五千基　　
广东　百七十万基
　日本　三百八十七万五千基　　
英属印度　三十五万基
　　计千三十六万基
　　右总计千六百二万三千基

试览前十年以来地球所制造之茧丝自千七十万基而至千六百万基以今较昔其增多约为十分之五亦足证产出增加之数甚速矣盖长进如此之速由东方诸国所产之丝日多也大约欧洲及小亚细亚之土丝其增进颇觉迟缓即在明治二十一年为五百四十八万基至二十八年不过五百六十六万三千基至在东方诸国则倍益其增进之势即在二十一年为五百十八万基而至二十八年为千三十六万基也由是观之地球产出茧丝之增长未尝不由于日本中国印度等蚕业之发达也就诸国之中而论以日本为最盛即在二十年仅输出七十五万基于欧洲至二十八年则输出三百八十七万五千基也上文总地球诸国请更申言法国蚕业情形在明治二十八年茧丝输进法国市七百十四万八千四百三基而内中系外国输进六百三十六万八千四百三基法国所产七十八万基比较二十七年之六百三十四万五千八百六十五基则增进约十分之天零三也抑在千八百六十五年以前茧丝之商权集于英京伦敦当时法国制茧业家等皆购东方所产茧丝于英京迨苏士运河开凿后法国有米士沙也厘轮船公司始兴航业于是法国商家亦蹶然奋起而英京日为东方茧丝之中枢商地者即移而之于里昂今里昂为东洋茧丝聚集之所并为意国茧丝之一大销路而增其殷盛矣近时有生古把儿坠路开通意国美兰之商情将渐殷盛意者将来该地兴旺必能夺里昂之利益而为欧洲茧丝之佳好市场矣

　　中国蚕务情形记　　　　　　　　　
日人阙名附

日本某君抵中国视察蚕业情形归而语人曰余以四月十四日抵上海先苏州无锡二地中国蚕事之盛莫如江苏浙江两省无锡属江苏省为育蚕要地时适当蚕子三眠之际得亲视其中情形中国育蚕之家不似日本以男子执蚕桑之业乃妇女亲当其任男子不过取桑于圃中以助女子之劳而已中国风俗多拘吉凶避忌既属妇女专心之事甚至虽为夫者或不得知育蚕之实情矧余欲以一异国人查视情形岂不难乎余乃力请一见蚕情或先酬以洋圆又或开诚来意然后乃得以视察一切矣其中亦或有育蚕之家博通事理不拒余请者余即欣然纵观之然如此人盖不多见不过鹜中之一孤鹤耳以余所见中国育蚕法似未尽善如以寒暑之度空气之干湿则中人所不顾也中国育蚕一任自然中国书籍尝见有天气冷时用火力助天候之语然蚕家所为则不然岂失传耶惟天雨过冷则或用席包蚕子或用棉布包蚕架然仍未免有隙漏且又不设蚕房凡育蚕子多在住房之内所谓住房亦颇不洁多系土壁瓦壁无地板且多无楼窗户亦不多故不能疏通空气欲使室中干燥亦大难焉育蚕之法既不尽善然有时亦能出好茧果由何理耶曰中国虽未曾为大育蚕之业然家家从事或六七人或二三人一视居屋之广狭人口之多寡计人力以举事而不出于力所不及之外蚕业专视人之精粗疏密以为得失之本倘有懈怠则易招大损日本育蚕多大其规模亦易招败也中国则小其规模易加精密故虽未尽美而辄生好茧也大育蚕家收茧约三百斤平常之家不过百斤或多至百五十斤而已盖一人之力能收茧约五十斤必一家六人乃能收三百斤一家六人则家屋亦必大能不称之为大育蚕家乎中国蚕种虽或有制种家售其所制之蚕纸然以自制为多亦未尽善蚕纸形式不一律多用旧布为底或方一尺或二尺余留蚕子于其上唯制种家所卖之蚕纸稍稍一律整齐其蚕纸之大殆三倍于日本又贮藏蚕种之法以吾人观之亦殊堪惊讶试语其概或撒布石灰于蚕种上藏至冬至之日即用盐水洗涤之又或以热茶及石灰水取蚕种浸渍其中又或冬至日撒开烧盐于蚕种上晒暴屋外使受寒气者三四日乃洗除盐质以上所述皆是中国积年所行之法颇自谓尽善矣然在吾人观之则可为惊异也又发生蚕种之法亦不似日本按寒暑表以七十度或七十五度为准度假火力以暖其蚕种中国则假人体之温以发生蚕子也或负于背脊使之得受身体之温又或夜置于寝床以发生之可谓矣蚕子既生之后即以鸟羽扫落之犹似日本所行又蚕子入第一眠置糠于其上以除湿气皆良法也日本亦实行之此法不谋而合岂偶然乎抑学之乎

　　种树富民说　　　　　　　　　　　　　　　　　　
陈炽

古之帝王名山大泽不以封孟子曰五亩之宅树墙下以桑七十者可以衣帛矣又曰斧斤以时入山林材木不可胜用也传曰一年之计树谷十年之计树木百年之计树人三古遗规山泽必禁擅加戕贼国有常刑诚知其本矣及秦政焚坑而种树之书尚逃劫火六朝五季武人秉政乃始焚林薙草濯濯童童呜呼惨矣今以一省计之林木蕃昌无不富者其少者无不贫以一地计之一村一镇林木蔚然无不富者否则贫甚矣林木之为功于人者至大且远也法兰西一国百年以前四境萧条林木稀少君民困苦劫掠为生后有人请其国君广行种树设官经理屋隙田间行栽植定戕伐树株之禁比及十载民之贫者忽富莠者忽良地之瘠者忽腴荒者忽熟举国大富莫知其所由然乃以时入山林伐材木运售各国岁获数千万金又渐伐其无利者而改种葡萄等有利之树以故法国之丰富遂冠欧洲德人花之安所著治国要务以种树为第一事以此耳近日西国化学师详求要理始知树木之本能吸土膏烂沙石故细根入地硗确可变膏腴树木之枝能收秽恶化洁清故绿荫宜人贫病顿成殷富且天气下降地气上升而万木之阴别饶润泽长林之内自致甘霖水旱偏灾不能为害有益于人有益于地并有益于天天壤之间更无他物可以相比其植物化学详考动植二物循环滋养互为始终动物之收入者养气也放出者炭气也植物之收入者炭气也放出者养气也地无植物则人与万物俱不能生又考察树身之皮肉筋肤指膏血膜皆与人物相似惟无知觉运动耳故凡人无故戕伐树木其罪与无故害物无故杀人等斩伐一方之树木与戕杀一地之人民无以异也天道好生皆上逆天心者也故西人严定伤损树木之禁于其本国广植树木所有属地及通商建埠之区亦曰孳孳然以种树为当务之急以迓天和以培地脉以养人身富甲六洲比隆三古有由然矣中国古时山虞泽虞各有官守秦汉以后寖至废弛丰草长林厄于兵火无复过而问者今日东南各省尚知爱护栽培西北诸方任意戕贼以致千里赤地一望童山旱潦为灾风沙扑面其地则泉源枯竭硗确难耕其民则菜色流离饥寒垂毙或归之于人事或诿之于天灾而不知地瘠民贫其故皆由于无树也今宜责成郡守牧令总揽其成而以同知通判县丞主簿等闲官专任其事筹给经费岁岁增种树株自城而乡自近而远自郊而野自薮而泽自平地而高山先就土性所宜取其易活然后增种有利之树以辟利源有主之地民种之无主之地则官种之擅伐一株者责种两株富者罚钱千文以充公用丞倅诸官劝种三十万株以上点验得实立予保升故事奉行者加以罢黜地方官吏入之考成以种树之多寡为殿最如劝民广种有利之树如果木桑茶之类予以不次之升循名核寔持以十年而中国土地不肥人民不富者未之有也蜀之富也以竹木药材粤之富也以果品香木闽台之富也以茶荈樟脑江浙之富也以蚕桑考之中国则如此法兰西之富也以葡萄意大利之富也以蚕桑美利坚之富也以木棉奥地利之富也以材木稽之外国又如彼虽肇兴大利各随土性所宜然其始也必有人焉劝而导之经而理之扩而充之后之人乃能整而齐之遵而守之继长增高享其成而食其福横古今达中外无二理也苟不揣其本而齐其末以烦苛为务以聚敛为能而于大利之源民事之要先王仁政之所先转漠然置之听其自生自灭恐天下之财止有此数横征暴敛无补困穷不能养民何能富国与古圣王生财之大道相去远矣

　　种果宜人说　　　　　　　　　　　　　　　　　　
陈炽

中国之果木繁矣上林赋所称之卢橘夏熟黄甘橙楱枇杷橪柿亭奈厚朴梬枣杨梅樱桃蒲陶隐夫薁棣荅沓离支南都赋所称之丹橘余甘荔枝之林槟榔无柯椰叶无阴龙眼橄榄棎榴御霜之类皆侈语遐方异种而耳目近接如桃李梅栗苹果石榴樝梨枣杏之属不与焉百产蕃昌可云富有西人考天下百果无若中国之全者亦无若中国之佳且美者缘地居温带寒暖适平草木花实生机畅遂偏南则天气炎歊化多实少偏北则风霜凛洌无实无花也西国天文家以全地球分为树带距赤道若干度为一带十五度以上果木始蕃五十度以上则绝无一花一果矣中国自广东距赤道十七八度起东北抵奉天西北抵甘肃皆在四十五六度之间天启中原为百花芳艳之园万古骈罗之府而乃薪蒸樵牧兵火摧残绝不一加惜是何心哉且即以土产言之固亦非常之大利也美国之苹果欧西之葡萄皆以轮舟铁路贩运五洲获利如恒河沙数中国广东之龙眼闽省之荔枝新会之橙温州福州之橘洞庭之柑江浙之枇杷杨梅山东之梨枣直隶之葡萄苹果每岁所获之利皆以数十万百万计苟能日月推广闾阎之富实何可胜言惜乎愚夫妇既鲜知能贤长官又不加劝导土宜物产消息盈虚亦惟有听其自生自灭已耳近日西国医家考求植物惟百果之鲜汁大益人身谓人生由少而壮而老其戕伐寿命者皆土性盐类为之此项盐类有从呼吸而入者有从所饮之水而入者有从日食之五谷鱼肉而入者其弊能使人肌肤骨干手足筋骸皆变坚顽不能灵活周身血管之血有土性盐类杂之则血行不速血管回曲之处尤易停淤年复一年管随闭塞而种种痿痹瘫痪半身不遂之证起矣凡人饮食诸品无不杂有土性盐类惟百果结于树杪得天地之清气而成无一毫土性盐质有人于十日之内禁食他物专餐水果周身所化之血清而不浊淡而不浓精神焕然血行愈速旧时淤塞之管一律疏通耳目聪明倍于平日盖瑕涤荡秽衰老变而少年水果之全功大用有如此者因考生人未有火食以前其年寿皆数百岁多及千岁想巢居穴处皆以果品疗饥故能病延年多历寒暑自人知熟食而得食弥易得寿弥悭矣比来化学肇兴格物致知多能补前人之缺憾此后全地球如能广植果木人皆节减食物多进鲜果培养人身即不能希踪古人或者渣滓去而清光来不难使举世咸臻寿考乎西医之言如此亦可谓仁心仁术矣中国之地气天时最宜果木而珍木佳果为人间大利之所存复能寿世寿人使四海生民食德饮和咸登仁寿然则利源虽广物产虽多盈天地间恐无他物可以相拟刻轮舟铁路达中区瞬息千程运载尤易地方官吏不少循良有能爱物人民思保我中邦亿万年之富庶者乎祗须劝谕民闲身先倡率各随土性植果成园读郭橐驼种树之书而已可以经营四海矣长驾远驭胡为哉

　　葡萄制酒说
尝观海关出入货税册而叹通商之弊北方数省之受其害者为尤大也何则两言以蔽之南方之土产多北方之土产少而已矣上海一口为东南七省百货荟萃之区每岁出口之货浮于入口闽浙各口约相抵北方之烟台天津牛庄三口则不同矣牛庄一口以出抵入尚不甚相悬也然油豆诸物皆以洋舶运销江浙出洋者寥寥烟台入口之货岁及千万出口之货二百余万是岁耗八百万金矣天津入口之货每岁每约三千万出口之货仅三百万是岁耗二千七百万金矣官民上下有限脂膏安能禁此莫大漏厄岁岁敲吸欲其不穷不困也得乎救之之法须辟利源惟葡萄制酒一端足以挽既去之狂澜而使之东转而办理之法非地方官吏尽心民事维持劝导不为功曩见法人游历奉天所著日记谓奉天一省天时土性皆宜葡萄苟能广种葡萄仿西法以酿酒则奉天一省之利可以敌法兰西一国后访之出使法国者乃知法国葡萄制酒之利岁合华银六万万两居全国出口货物十分之七而法之国用全资酒税岁入约三万万两亦居全国赋税十分之九每酒值一元者税亦一元西人以酒能乱性无益人身故重税以困之也然香水细酒价值虽贵销路日增近且营销中国海疆浸内地岁值华银千余万两岁岁加多方兴未艾而海关以为西人饮食之品照约免税免厘亦可慨矣葡萄一物来自西域性宜沙土尤喜天寒泰西法德两邦种植最盛其气候皆与山左京东相若盖葡萄结子之后须渐渐红熟始能变尽酸味一律成甘中国南方亦有葡萄之种而色味俱劣远逊北方者职此故也日本自改行西法以来亦尝自种葡萄如式酿酒然子小味薄所造之酒行二十里则香味全变恶劣异常此举因而中废西人考求其故乃知日本天气炎热地少沙土本与葡萄不宜且果木之种最恶海潮宜近接高山吸山泉之清洌酿酒之水如带海潮碱性即不能经久不变且不能转运长途日本三岛孤悬潮水不到之处甚少故也若中国直隶之西山北山山东泰山山西太行河南嵩山陜西华山附近之区土厚泉甘含灵孕秀如能开辟大利广种葡萄参用西国机器酿造名酒允当冠绝人寰风行海外法国造酒之局葡萄之园皆附近比里牛斯各山在海潮不到之处耳西人之言如此而惜乎中国之民不知中国之官不问坐使北方数省岁受盘剥无一土产可以出洋苟能开此利源中国断无泰西之重税酒既增美价又倍廉海外诸邦皆将购之于中国各国酒税为国用所系虽欲减税敌我而不能此项利源岂有涯涘奉天一省之广远亦与山东等耳而法人以为广种葡萄其利可敌法国一国是岁有华银六万万两之进也又北方五省同时振兴其获利之丰盈虽隶首不能计算矣西人尝谓中国土地寸寸皆金惜华人掩聪塞明不知取用非虚言也惟非常之原黎民惧焉办之初必以官绅为倡宜令各省均筹闲购地一区择其近山而多沙者向外洋购佳种如法栽培闻法国所种葡萄根老枝繁与吴越之种桑相似所结之子糖多水少出酒始佳诚宜选觅聪颖学生通达各国语言文字者十人分赴英法德奥俄意六国专考葡萄酿酒之事六国均有葡萄一国不能独秘也一二年后学成而归分派各省专任此事比及三载铁路亦成运售海疆利源辟矣然后将成法颁布民间广行栽种分设局厂造酒营销利之所在人所必趋各省风行捷于影响即仅销中国海疆已及一千余万矣其它哉至烟台一隅现亦造酒且有专利廿年之议闻办理不善终恐无成此事销路甚宽关系甚巨正宜速行推广补救方来安得徇一人之私情挠天下之大计哉

　　种竹造纸说　　　　　　　　　　　　　　　　　　
陈炽

竹之为物地球皆无之惟中国独有卓哉此君虚心劲节发生最速寒暑不凋秀绝楩柟声出金石乃至伶伦合乐箫管同音弧矢张威东南尽美兼资文武妙解刚柔气备四时功在万世五千年来昆仑钟毓灵光秀采毕露于斯白云黄竹之谣若为我黄种真人写照也者洵矣夫天之生是[使]独也(使)而尚有冠古勋足与地球永永无极则笔与纸之功用弥大弥长曩尝观中国造纸之作矣篔筜万个被阜连山天事人工致为精巧舂煮烘焙阅日始成微嫌锤炼未精功力稍缓然物质之美无与比论矣又尝阅外洋机器造纸公司矣其所用皆败纸碎布草根树皮自入池以至成纸装箱不逾四刻人巧之极几夺天工而惜乎体质之麤恶也苟以中国之竹参以外国之机稍入菅麻加其坚则所成之纸必当冠绝人寰何至洋纸风行致大利尽为外人所夺乎犹忆癸未以前瑞金石城两县皆产纸之区都州属固无有也金精之谷有竹万魏菘园李啸峰两友人读书其间忽发想遂石城横江觅造纸工师二人至谷中建棚造纸仍于下隰之地课工种竹三岁成林造纸既成自运省城售卖迄今十载每岁已出纸二十万金而魏李二友均大富竹则岁岁增种纸则岁岁增多利源亦岁岁增广不独二友致富也倚种竹造纸以为活以安家业而长子孙者岁已将及万人州城本瘠区岁得此二十万金之入工商士庶咸有生机气象郁郁葱葱然与十载以前迥异甚矣夫种树之利无穷种竹之利更无穷也彼以土法造纸而已能若是乎变通尽利妙用一心取美质于中邦参新机于外国流通四海贩运五洲者其获利之丰可胜道哉夫五土燥湿各有所宜固不可畏难苟安尤不必刻舟胶柱中国地大物博其大患在于不知所用因以自弃其材掩聪塞明扣盘扪烛不通中外之情势动以方凿圆枘自取鉏铻大固有之小亦宜然皆不学不思之过耳竹之一物既为万国所无其效用于人者尤非一端所可尽姑以种竹一议开其绪造纸一事发其机有能景仰前修讲格物致知之学者乎明阴洞阳课虚责实当不至如王文成之格之七日而不知其解也

　　种樟熬脑说　　　　　　　　　　　　　　　　　　
陈炽

曩知台湾樟脑之利每岁出口值价五百万两樟脑一税为台地大宗入闻日本樟脑出口亦值价五六百万元古樟一株出售与人有估价四千元者西人所制炸药无论用何物配制其涨力大至二千五百倍而止后有化学师搀入樟脑而涨力陡增至五千倍故鱼雷水雷地雷等各炸药非樟脑不为功巨快枪亦须酌配所谓黄火药者是此樟脑销路所由日广也继闻各国所用象牙岁岁增多必杀活象以英国一国计之每年所用象牙器已杀万九千余象象怀孕乳哺需三四年十阅春秋始能长大每象生子一二多或三四用之如此其费杀之如此其众生之长又如此其难将来全地球之象必将绝种遂有人思得一法以樟脑参化学压成象牙光白坚致莫能分辨精能之至出神入天制药之用无穷制牙之用无穷则他日樟脑之销路亦与之无穷矣西人将全地球分为树带以赤道为中经以南以北各若干度为一带寒暖因之而异每带应生何树皆有定地不可迁移热带之树移之寒带寒带之树移之热带皆不得生其大较也如樟脑一种只生于距赤道廿七八度之闲偏北偏南皆难畅茂台湾日本江西度数适合而他处无之其可珍可贵有如是者故日本桑农会中广劝国人行种植种之廿年即可熬脑而台湾既不知种江西并不知熬坐使大利之源空山废弃可悯孰甚焉日本熬脑之法未悉其详度必有参西法而益臻美善者若台湾之熬脑则易莫易于斯矣法于山坡斜坦之处刨穵一下开火门其上列置广锅有盖者十二具将樟树嫩枝叶剁碎入水煎熬覆之以经一昼夜上结白脂一层刮下收存即樟脑也约计一月可熬樟脑二三百觔每百觔为一石值洋五十元柴薪取之本山无须购买三人管一日夜替换勿使熄火惟其地逼近内山生番时时出草须养勇守隘保护场每石抽隘勇费八元落地税八元子口出口税六元工食杂费约十二元每石实赢洋十六七元不等一区得数千已是非常大利持此以例江西既无生番不须隘勇税收不重工食又廉售价五十元当净得三十余元之利此物销行日广价值日增他省寒暖不时土宜不合永不能分我权利哉刻台湾既属他人丁之失业逗遛在沪者不少当设法雇募数人或延请倭人之熟习熬脑事宜者择地试办仍暂予减收税课维持振兴饬下各府州县凡有樟树之处均准设法开办严禁无知小民不得将樟树枝柯任意砍伐其湖南安徽广西等省度数相同宜由各省提购买樟子择地撤秧晓谕民闲广行栽值以收二十年后之利被山林以金玉化朽腐为神事为愚贱所优为利为中国所独擅十年之计万世之休美利大兴馨香永报懿与昌已

　　种木成材说　　　　　　　　　　　　　　　　　　
陈炽

古之时山泽有禁百年千年之本不夭斧斤梁栋之材不可胜用故山无槎林不[鹿夭](鹿大)胎动植飞潜含生遂性然而深山大谷实薮龙蛇虎豹猿狖之所居亦无敢轻于入犯者自僧居道观斩棘焚林专以入山必深为乐于是动物不能止植物不得生而天下之名山大川始无余蕴矣汉唐以后山泽废弛听民自占贪利忘害斩伐推残地无美材可资营构始乃登山涉水臾采川广江湘之木结簰造筏悬隔数千里艰苦垫隘而致之使古人见之应笑其坐昧远图既劳且拙矣然转运虽艰固由求之中国也至今日而洋木运入海疆浸淫内地公私上下资其营建岁费且千万金岂洋木之果胜于华木乎抑中华大国纵横万里竟无闲山隙地可以种此佳材乎一旦洋木不来我中国之官民上下遂可以穴处岩居无俟选良材以成大乎而乃万山童然听其荒瘠南北诸省大率类然民不知种树之方官不严伐树之禁因循苟且仰给外人坐守困穷不知变计中国士大夫好高务远谈元说空有体无用耳目所见尚尔其它又何论焉夫北省之榆槐南方之松杉各木虽属粗材最易生长不十年能任栋梁矣至于梓楩柟枫檀栝柏之属成材较晚收其用亦不过数十年与人家国者固不当为数十年之计乎且今兹种种类绝矣我躬不阅尚有子孙同为中国之人顾忍使神灵首出之名区华实不毛沦如化外乎言之似过而极其弊必至于斯然则种一切果木之树收效尚可刻期而种木成材一端尤为迫不容缓之事矣今宜查明各省官地并购买沮洳荦确之区筹给闲因地制宜广植材木仍选膏腴之地划为官园收子撤秧听民领种严申禁令无论官私树木妄加戕贼者有罚数年后树木长成则择其可材者以时采伐售之民间仍须按年补种每一州县至少务足三十万株种植有利之树事亦如之务使地无弃利国有名材闾阎日用所需无俟远求于外始得谓之家给人足内治有基更能以渐扩充水澨山巅植佳木则前所云种树富民之说泰西各国具有成效之可征美荫长林丰饶衍沃追踪三古长养兆民此圣王保邦富国之经慎勿以琐屑讥之以迂摈之而日龂龂然折狱催科持三尺以与民从事也

　　山林论　　　　　　　　　　　　　
日人阙名附

东京日日报论山林一篇本为日本立说然山林之政天下均不可少兹译录之俾秉钧者知所抉择焉论曰本邦林制不备者久矣在昔幕府诸侯设法禁伐林木及行王政废诸侯山林之制亦有败坏而新制未备尔来二十有余年矣其在民林则有滥伐不堪之弊其在官林不免盗伐放火之害而森林日即荒废将届其极夫山林者雨水所源山林荒废即与霖雨洪水相为关系宜夫近年以来水害荐臻春雨秋霖洪水泛滥殒民生縻国帑为极大矣是虽由河政之不修而河政也者必与林制相待始完治水之功则焉得归罪于河政之不备哉呜呼山林荒废如彼而招此洪水惨祸则其咎果谁执乎夫拘目前之利害而忘永远之计是常人之恒情也滥伐之弊有谁不明植树造林之益亦有谁不知明知焉而不能为之是为常情所制也茍设可由之法立可则之度不使民趋一时之利欲而保护永远之利益以立国家之长计岂非治国者当务之急乎意我政府亦非不解当务之急也试观明治十一年三月内务省令十五年二月及十七年二月太政官令则可知其意矣然是徒发令耳至其实情则果有何等功效乎滥伐山林之多显然不可掩焉思频年水害实由于此则足信我国政府于山林之政视若等闲矣然则森林之荒废与治水之隳其罪不归于政府又将谁属乎今第十次议会近将开院闻政府欲提森林法案于议会也余虽未知该案何所制度聊欲先述所见而问诸朝野也曰凡林制所宜究其归极厥有二者曰保安国土也曰增殖林产也是为握要耳抑森林荒废山野秃裸树木材用供给缺乏则建筑房屋修整铁路架设电构造船舶以至百般工艺何由取材哉苟其材不足则不得不仰给于外国也可无论已然交易有无本为理财之要义即至仰材木于外国亦未足为忧也惟本邦情形畅茂山林殆半国中况山林形状倾斜迤逶颇为营林之佳地且又四面环海河道贯流于搬运材木便捷且利妙不可言岂非天锡我邦之富源乎然不务保护增殖徒任其荒废以暴殄天惠非智者之事是当以林制为重也然专以此为重而至忘保安国土之所以为重盖亦误事其本末轻重为政者亦宜三致意焉

何谓保安国土曰森林能扞止土沙流出曰能涵养水源曰能防卫风潮曰能防备洪水曰能除避水害曰能防遏大风飞沙曰能防止颓雪坠石之灾难森林之能利物如斯保安国土莫要于此然则保护森林以讲至当之道为最要也若保护之道未备林政不举则一朝风雨忽致洪水泛滥殒没无限民生国帑私财销耗巨万驯至萎靡农桑阻工业之兴盛遏抑商业之畅销有不可殚述焉山林之政关系于国运之消长如此其于卫生也于国郡境界也于行船之记号也船在海上见山林便知行船方位于名胜古迹之风致也又于沿岸林薮能使渊鱼类聚也亦不可不设法保护固无论已于保安国土不可少之山林宜保护周到禁其采伐也固然矣若其山林属民管者民亦宜减杀一己之私利以殉天下之公益是国民之公义也即宜禁私自滥伐其树木虽然民人本顾自家之利益何如故山林属民所有者即使国家免其租而禁其滥伐树木则民人之利益或有减色焉则其顿生嫌恶亦未可知是则不如国家广出赀财购此种民管山林以谋保护营林之事庶几无损民人之利益而成保安国土之实也况保安国土购为国家专管亦理之所当然既以保安国土不可少者为国家专管则于其可少之山林宜移国家所专管者为民人之所管以任其采樵抑政府专管之森林众多则产物众多亦足以增国库之入也若政府购得民人专管森林而私其利最为可恶是假美名而夺民之利矣岂可不知警哉今日称为国家专管山林者多是往昔社寺所管之山林也其不然者多是或称官有与私有无确证可征者也故如彼盗伐官林又或放火官林虽出于不满意官林之心又未必不由于昔习惯准许采樵之故也然则于保安国土无关系之山林宜贱价卖于民人以任其意庶山林之吏与地方民人可解其不平且得以增殖一町一村之财产并能助自治制度之兴盛也诚如此则国家宜以所得之银购民管山林且一举而两得也夫收利之业与其政府为之不如使民人自为之也何则民人本明于见其利不如政府官吏多近姑息也民人既得植树管林之利权其繁者伐焉疏者植焉按时计期以入山林是亦林政之举也或曰苟如此则民财告乏之时恣伐林木以为后患如何曰不须忧此也国家已有法制谓森林法严定此等事情盖亦备矣虽然民林宜购者若干官林宜卖者若干是政府所宜稽查焉

　　论中国可兴做茶新法　　　　　　　　　　　
日人阙名附

近有自中国寄来福州各种茶系用新法制成意欲求与印度锡兰各茶相彷佛既到之后茶业场中亦殊着意其寄来之茶计五件标识用机器人工并制字样然其所用之机器犹系旧式故此项茶叶尚可整顿求精无疑即就新到之样茶而论其效已见若推广行之将来能获厚利固意中事也闻此项茶叶有在北岭离福建省城三十里所制者当其制也与采茶之时相距已远仅取第三次所采货色较次者为之果尔则求精收效尤易且显矣其发销之数计半箱者一百十九箱又一百五十六匣有金牌者值价最昂合十本士三花丁碎牌合四本士一花丁所售之价甚善应可为首用新法者鼓励而兴起焉意者中国茶业之更张将自此始亦即中国茶运之转机有时欤中国之茶但能于制法稍为变更尤易合英人口味若以中国茶仿照印度制法其兴旺畅销之新象诚可操券而待也按印度与中国茶之所以有别者要惟制法不同耳此则留茶苦涩之原质彼则弃之过多其实中国茶亦可如他处所产之茶同一制法使之味厚诚如是矣再加印度罗比有合英金定价之苦中国宜可从中得汇画之益且英国税则将改又可望减税之益福州及中国产茶各口茶业之兴实有深望此次用机器所制之茶系由福州整顿茶务公司核准销售照所售之价将来数年内此项进口茶叶必可望其大加本年茶市上场其用新法所制能如寄来之样茶半箱者即寄十万箱亦不为多也

　　中俄茶业二则　　　　　　　　　　　　
日人阙名附

茶为俄人所最喜食者终日啜饮不置其于茶也犹其于包及肉食之不可一日无也城镇各设有茶肆每一玻璃杯茶内多加有售价自一本士半至两个半本士价之高低视城镇之坐落及茶客之等类而区别之是故俄之销茶为数必巨年加一年自不待言查俄国于一千八百九十四年自中国经倭迭萨城进口之茶计十五兆六十九万二千启罗格郎姆每合二千二百四磅其呈报波罗的海关之茶斤数亦甚巨此数多半运至木斯科但亦有在波罗的沿海一带销售者其由东边之西伯利亚依陆运入者约计二十兆启罗格郎姆合价五十兆罗布凡茶绕倭迭萨或绕欧洲进口者皆系茶叶惟绕中国边界运入者类多茶大小不等此种茶价廉而转运便为北方一带村夫贫民所销其所纳关税亦比茶叶较少各零售铺户将茶分包计重一两半重三两重六两重一磅不等每磅售价自八十个戈比克俄铜钱至五个纸罗布不等上好之茶寻常售价少至一罗布五十戈比克多至二罗布五十戈比克当可购得又查俄国岁有出口之茶均由木斯科城中各大茶铺装包运销此等茶铺在欧洲已远近驰名一千八百九十四年其绕倭迭萨装赴罗马尼亚及布加利亚及土耳其及奥斯马加者共计三万启罗格郎姆锡兰之茶进口至俄国者约始于二年前惟数至今犹未多也

俄国国家在高加索一带试种茶叶情形各处所报言人人殊欲求确信颇不易易而据近时太唔士报驻倭迭萨访事人所称足见此事尚有奥妙藏于其间其访事人曰中国人之道经倭迭萨前赴高加索监种茶叶者甚伙政府在高加索种茶颇形出力收效良多现已有民家购得宽广地亩以备种茶之用然则高加索所产俄茶不久将与欧洲各处茶市比赛务夺其利意中事也本馆按从前各处所报有谓俄国种茶之事颇不得手今太唔士报所述果确则俄官向之秘密其事概可知矣按倭迭萨俄国黑海部赫尔酸省之大城滨黑海西北岸为森彼德堡之亚　波罗的海在俄西境故俄之首部称波罗的海部以滨波罗的海也　罗马尼亚旧属土耳其今为自主之国滨黑海在俄国西南奥国东南布加利亚国之北　布加利亚旧属土耳其今为自主之国在罗马尼亚国南土国罗美里自主之省北　高加索俄音译作喀复喀斯案高加索大山跨里海黑海之间俄于此设高加索部

　　说橙　　　　　　　　　　　　　　　　　　　　　
梁启超

</div>
    <div class="pagination">
<a href="皇朝经世文新编_page33.html">上一页</a><span>...</span><a href="皇朝经世文新编_page29.html">29</a><a href="皇朝经世文新编_page30.html">30</a><a href="皇朝经世文新编_page31.html">31</a><a href="皇朝经世文新编_page32.html">32</a><a href="皇朝经世文新编_page33.html">33</a><span class="current-page">34</span><a href="皇朝经世文新编_page35.html">35</a><a href="皇朝经世文新编_page36.html">36</a><a href="皇朝经世文新编_page37.html">37</a><a href="皇朝经世文新编_page38.html">38</a><a href="皇朝经世文新编_page39.html">39</a><span>...</span><a href="皇朝经世文新编_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
