<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 105 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 105 页/共 219 页
  </h1>
  <div class="content">
   夫乱离久。则战争酷而人寡。太平久。则生息深而人众。固常反复相寻。非必古独凋残。而今独蕃盛。且人寡则生者亦寡而土旷。人众则生者亦众而土辟。虽有饥岁。未闻菽粟告绝。尽填沟壑。天下之田。自足以供天下之人。准于人以酌分田之数。而不必百亩。安在其不给也哉。今之世。富者一而贫者百。此百人者尽悦也。助人为乱。以去[已](己)之所利。愚者不为。豪强即挟异志。固已有将而无兵矣。且即富人又何尝不悦。蓄良畴美宅。所以遗后人。然往往祖父绣闼雕甍。肥马轻狐。余粟波邻里。而子孙或茅舍敝●。每食不饱。犹仰给于他人。甚者及身而坠。若燎毛然。富不可恃以长保。受田于君。奕叶世有之。兹法之行。乃人心所不言而同欲。因民之欲以施惠。用力少而成功速。安在其不可复也。天下之患。莫大于未或为之而豫断其不可。未或为之而预断其不可。则虽断断可为者。亦将有所不为。且夫未或为之。而又何以知其不可也。世疑孔子之道。累世莫殚。相鲁三月而大治。使当时不相鲁。孔子千载受其诬。子产为郑。一年而民怨之。三年而民颂之。假令数月而罢。子产为酷吏矣。物必以用效其实。事必以试考其归。轮辕具而勿御。虽以骐骥驾轻车。犹将自止。人立于车上。揽辔执策。不必王良造父。可以致远。事变何常。操纵在人。人不胜法。则驱天下之人而听命于法。法不胜人。则挽天下之法而受命于人。诚使一代开创之初。得寡欲知人之君。鉴后世之所以乱。思前世之所以治。一体君民。励精复古。行之以诚。布之以公。度其地之可耕者。一夫授田若干亩而不必井。今直隶山东山西河南陕西田无经界民各自守其业并无兼并之患故不必井复以百里之地。付之一人。其功成而民不扰者。遂使君之。则豪杰皆乐为之用。可以不杀一人。数年间复见先王之制。则教化易行。礼乐可兴。尽人物之性。以辅相天地。恃此具也。而其要在于朝廷得人。朝廷不得人。则挠之者众而计不定。计定而任事者或藉以便其私。利未兴。弊先起。旷日持久。徒以扰民。而迄无成效。故曰。必知人之君也。故养生不必五谷。舍五谷。养生别无长理。治民不必授田。舍授田。治民别无善策。

　　论清丈田亩　
陆世仪

清丈田亩。极为地方美事。然往往反为大害。不特无法。即有法矣。而奉行犹有四难。一则县官无才。一则里胥作弊。一则豪强横肆。一则小民奸欺。人人可以上下其手。故为人上者。虽极精明。安能分身察。所以自古迄今。一闻清丈。则小民如畏兵火。诚难之也。然其要只在县官得人。晦庵行之于漳泉。刚峰行之于兴国。未闻其扰民也。而安石一为方田。刖天下皆震动。奉行不得其人也。又岂惟安石方田。即琼山丈量一事。是时刚峰退休在琼。事事与地方官斟酌而行。事事皆刚为条例。而上司催督无法。里胥人人作弊。民怨特甚。况其它乎。甚矣丈量之害之难。居官者不可不知也。

丈田。横斜伸缩之间最多弊。海刚峰令民以灰画地。而数其眼。方六尺为一眼。一眼为一步。二十四步为一分。二百四十步为一亩。谓之痴算。使人人皆晓。是亦妙法。然不如用棕网为尤妙。棕网者。以棕绳结网。每六尺为一眼。遇地之尖斜畸零难算处。则以此铺之。更捷于用灰。盖灰算便于民。棕网便于官。二法俱不可不知。

清丈田亩。莫如行方田。方田即张子厚经界法。安石知其麤而不知其精。知其略而不知其详。无怪乎纷纷扰民也。苟得其法。则县官不必履亩而勘。而吏民自不能欺。吏民即欲朋比为奸。而其势自不能混。其法每千步为大方。方立大标竿。百步为小方。方立小标竿。大标竿以石为之。如今之华表。小标竿以木为之。如今之旗竿。下立两石足。夹而立之。大标竿常立而不仆。小标竿或立或仆皆不妨。以下有石足可也。立之之法。先须正南北。以针盘准之。如立一标竿于南。则自此以至极北地方。皆依针路竖立。直如引绳。不许一毫参差。有参差。则罪其司吏。东西亦如之。如遇山险。及江河水道。不可立标竿者。则竟不必立。盖此处虽不立。而有左右前后之标竿。可以相准。故不立亦无碍。张子厚所谓经界则不避山河之险也。标竿既立。则标竿四至之中。其田地自有定数。如大标竿之中。千步为一方。在今法。当田四十一顷六十六亩一百六十步。在古法。当田万亩。小标竿之中。百步为一方。在今法。当田四十一亩一十六步。在古法。当田百亩。不用量算。[已](己)有定额。其间使有山林川泽。不毛硗确。凹凸不平之处。则令本方业户里老。自行公同量算。画为方帐。更不许出一方之外。每小方为一小图。大方为一大图。图各以名号列之。一县一郡。又为一总图。自此以至天下。皆可攒集凑泊。总为一大图。不惟田亩里数。可以无差。而地形之方圆曲直。亦可分毫不爽。此古今以来至妙之法也。如吏胥作弊。乃从来通病。独此法不畏吏胥。盖吏胥之所以作弊者。以打量田地时。田各有业主。主有贫有富。有强有弱。吏胥俱有利害存焉。故虽以严刑禁之。而不能必其无弊。今则吏胥惟令竖立标竿。标竿无分尔我。民无所用其贿。吏胥何所行其弊。又打量之后。吏胥有弊。官府覆勘。无从指实。必更用打量。其法繁杂。又欺官府多不知算法。故敢于作弊。今则官府覆勘。不勘田数。止勘标竿之准与不准。一望了然。凡有目者皆能辨。至如每方中田亩细数。则不用吏胥打量。即于本方之中。择年老公正者为方长。而令各田业户。自请善量算者。各算本田步口。各书四至。如鱼鳞册法。画图贴户。攒出步亩总数。献于官府。其有不合。或相欺隐者。官府为直之。盖量田不用吏胥。则吏胥无所容其奸。各任业主。则业主各有四至。不肯受其欺隐。其有通同作弊者。官府不难覆勘。此法最简最明。即中才之县官。不难从事。而古今以来。从未有知此法者。无怪乎一闻丈量。则举天下皆为惊扰也。

　　方田法蒿盦闲话　
张尔歧

方田法。始于宋神宗景佑时。其后屡行屡罢。至徽宗大观五年。复行方田。官吏妄增田税。至并不食之山而方之。御史台受诉。有二百余亩。方为二十亩者。有二顷九十六亩。方为七十亩者。虔州之瑞金是也。有税租一十三钱。增至二贯二百者。有税租二十七钱。增至一贯四百五十者。虔州之会昌是也。民大扰惧。乃遂罢之。其时又以中官杨戬主后苑作。始立公田。以乐尺打量民田。取其赢者入官。别立租课。有宋仁厚之泽尽矣。方田法。用竹繵方量。每面千步立封讫。乃令民于方内。认所种田。竹繵不能引之使长。稍屈稍邪。便亏原数。豪强者各自取盈。则贫弱者不得自有其地矣。且有一段分割三四方内者。奇零曲。打算为难。一听猾胥之分派。此瑞金之所以有地而无地。会昌之所以无税而有税也。顺治[已](己)亥。东省行方田法。亲见其弊。故知之颇悉。孟子言方里而井。井九百亩。周以百步为亩。每里三百六十步方之。当得一千二百九十六亩。自九百亩而外。尚余三百九十六亩。以为沟涂遂路之地。则地之不税者多矣。此商鞅之所以锐意除也。

　　丈册末议　
姚文然

丈量之册有二。一曰鱼鳞册。一日简明总括册。鱼鳞册者。以户从田。细列邱段亩步。简明总括册者。以田归户。详书清丈总数。此丈量造册之大概也。今简明总括册。已经备造申解矣。至于鱼鳞册之造解藩司。则愚窃有末议焉。盖东南地势险狭。与西北地势平衍广阔者不同。东南狭隘峭峻。山冈之田多。平之田少。平田亩虽多而坵数少。山田亩虽少而坵数多。此一定之势也。故造鱼鳞册之烦难。较之西北为甚。即以桐邑计之。计折实一亩。田大者或一二坵。或三四坵。小者或八九坵。至十余坵。酌中约算。每折实一亩。为田五六坵不等。而桐邑田亩三十九万有奇。计坵近二百万。鱼鳞册式。一叶写田八坵。计册一本。用纸近二十余万。计册一叶。纸札刷印笔墨雇募抄写磨算。约费需银一分有奇。约造册一本。民间所费已二千余两。而汇解藩司。纸浩繁。卷帙重大。途次水陆解扛之费。又复不赀。一邑如此。则一府之费可知矣。通省之费更可知矣。然此犹为一无差讹而言也。若有万一差讹。必致驳改。文移往复。动以月计。势必迁延。更非旦夕所可清结也。且申解鱼鳞册于藩司者。不过以为便于稽查。及为遣官抽丈张本而已。自愚观之。则徒为具文。无裨实用。何也。鱼鳞册中之坵段细数。虽解藩司。而田之坐落何地。仍远隔在各府县。即有情弊。必须抽丈方明。纸上何从查核。至于抽丈之时。势必按临各县。即取各县贮库清丈鱼鳞册。按图履亩。方便查勘。万无将申解藩司之鱼鳞册。辇载转发各府州县。以凭抽丈之理。似此则鱼鳞册解司既无益于稽查。又无关于抽丈。倘得免其造解藩司。但须严檄各县。将现在丈量交县鱼鳞清册一本。用印存县贮库。以备不时抽丈。则坵段之细数存县。田亩之总数申上。存县者积步分明。抽丈一目了然。申上者直截简要。民间可省劳费。即以桐邑一县计之。已省二千余金。则一府之省可知矣。通省之省更可知矣。愚又窃查科疏。止云清丈共熟好地若干顷。言共则不过清丈总数而已。部覆止云。请严敕各抚。严查田地之荒熟。备造清册。夫言造荒熟清册。则非造鱼鳞清册可知。是今所现造简明总括册。正与部科原疏相符。再查安抚院牌行藩司。内载江西抚院回咨云。止造总括册达部。言总则不及撒数。言括则不及细数。是江西总括册可以达部。则江南亦可援例矣。似此则简明总括册。上有部科原疏可放。近有江西成例可援。其鱼鳞册。当存县库。以备抽丈。免行解司。以省烦费。公私两便。万姓沾恩矣。谨议。

　　灵寿志论共二则　
陆陇其

地丁之额。不过一时所定。自当视民力为上下。故禹贡赋法。有上上错者。有下上上错者。有下中三错者。未尝以一定之额。责之民也。以一定之额责之民。此孟子所谓粪其田而不足。则必取盈焉者也。岂经久可行之道哉。余考各州县折征粮之法。轻重悬殊。求其所以然之故。盖因万历九年丈量。是时江陵当国。政尚严切。有司不敢缺额。故各以其原额之粮。派于所丈之地。地宽者粮轻。地窄者粮重。如元氏县。上地每三亩六分七厘四毫。折征粮地一亩。至下下地。则每十一亩。折征粮地一亩。以灵寿较之。不啻倍蓰。则拘于额之故也。又考明会典。户口之数。洪武二十六年。天下户一千六十五万二千八百有奇。人口六千五十四万五千八百有奇。宏治四年。天下户九百一十一万三千四百有奇。人口五千三百二十八万一千一百有奇。以宏治全盛之世。而其户口反减于洪武。岂非当时轸恤民隐。举疲癃残疾鳏寡孤独尽去之。所以额赋骤减如此。至万历六年。天下户口。又复与洪武相等。由此言之。不缺额者。莫如万历之世也。而言明祚之衰。必始万历。缺额多者。莫如宏治之世也。而言明祚之盛者。必首宏治。左氏传称尹铎损晋阳户数。而赵氏世赖之。其宏治之谓欤。损额之利孰与增额甚矣。额之当因时随地。而不可必取盈也。国初定鼎。惩明之覆辙。荒粮逃丁。不惜豁免。民力稍苏矣。然茕独之未得上闻者。犹不乏也。自承平以来。有司谨守原额。如天经地义之不可移易。鸠形鹄面之人。呼天抢地。无所告诉。甚则人[已](己)亡而不肯删除。子初生而责其当差。沟中之瘠。犹是册上之丁。黄口之儿。[已](己)入追呼之籍。苟无缺额而[已](己)。遑恤其它。呜呼。额之厉民。一至是哉。司牧者诚三思于禹贡之错法。尹铎之保障。愿为宏治之盛。而勿学万历之弊。视其时与地而上下焉。吾民其庶几乎。右论审丁

学者多言井田。然观周礼载师之土田贾田。皆不用井法。而左氏传载楚蒍掩定土田。自度山林至并衍沃。有九等之殊。是一国之地有井有不井也。祝鮀言鲁卫晋之始封。有疆以周索。疆以戎索之异。是天下之国有井有不井也。孟子所谓野九一国中什一者。恐亦就滕之地势言之耳。余观灵寿地形。高下不齐。肥瘠各殊。其在三代以前。亦所谓疆以戎索者耶。随其土宜。定其经界。斯善言井地者哉。至若征敛之法。近代大率多本唐之租庸调及两税。元史言元制取于内郡者。曰丁税。曰地税。此仿唐租庸调也。取于江南者。曰秋税。曰夏税。此仿唐两税也。今州县或分地丁为二。即租庸调法。或合地丁为一。而总派于地。即两税法。二法各有利弊。去弊就利。亦存乎其人焉。右论赋税

　　论折田潜邱札记　
阎若璩

按宝应县志。载邑人上田议曰。窃见直隶各布政司起科则例。有大地小地上中下地之殊。有一二等至六七等。三四则至数十则之别。不但各司不同。即一司之中。各府各州各县。亦多互异。盖地形有高下平陂。土性有沙卤肥瘠。古人则壤成赋。固不强之使同也。但赋役全书内。将各则田地。注明折数者固多。而遗漏未注者。亦复不少。某江南扬州人。即以扬属论。江都之田一万七千余顷。额征银五万余两。全书幸注明折数矣。高邮田二万五千余顷。额征银四万一千余两。泰州田九千余顷。额征银四万四千余两。非泰州之田。仅高邮三分之一。非泰州之赋。重于高邮三倍也。盖泰州大地。而高邮小地也。又如兴化田二万四千余顷。额征银二万八千余两。宝应田二千余顷。额征银二万余两。非宝应之田。仅兴化十分之一。非宝应之赋。重于兴化十倍也。盖宝应大地。而兴化小地也。小地则一亩为一亩。大地则数亩折一亩。一亩为一亩。则赋轻。数亩折一亩。则赋重。而全书之内。皆未经注明也。窃谓钱粮项。不可不简。而田亩大小。尤不可不明。故名曰简明新书。愚读至此。而不觉有感于吾邑近事也。出阳原额制田。一万零八百四十二顷八十一亩五分三厘六毫六丝一忽。今折时田四万六千顷。刊诸易知由单者。班班可考。崇祯及顺治间皆然。祇缘赋役全书。偶遗今折时田四万六千顷九字。而河堤使者。以为山阳田有隐漏也。丈量议起。将夺民田四之三以入官。势甚汹。民执两易知由单以争。弗省也。赖奉　　严纶。方行停止。予因上考魏襄王时史起曰。魏氏之行田也以百亩。邺独二百亩。是田恶也。此即折数也。周礼大司徒。不易之地家百。一易之地家二百。再易之地家三百。郑司农注。不易之地岁种之。地美故家百。一易之地。休一岁乃复种。地薄故家二百。再易之地。休二岁乃复种。地又薄。故家三百。如此。则民授田有多寡。而所获则无不齐。此亦即折数也。然则折田之制。由来尚矣。后居洞庭山中。讨论直隶真定广平诸志。而后益晓然于今制折田之故。盖缘明初新罹兵燹。地悉抛荒。太祖有尽着开垦。永不起科之令。由是太平日久。田日加辟。每多无粮。而有粮者苦其不均也。请行清丈。又并洿下薄硗瘠。本无粮者。一概丈出。故原额制田者。明初洪武之定数。不容增损。名曰大地是也。今折时田者。屡次丈量之实数。浮于故额。名曰小地是也。当时良有司恐亩数增多。取骇于上。而贻害于民。乃以大亩该小亩。取合原额之数。此后上行造报。则用大地以投黄册。下行征派。则用小地以图均平。是以各县大地。有小地一亩八分以上折一亩者。有二亩以上折一亩者。有三亩以上折一亩者。有七亩以上折一亩者。有八亩以上折一亩者。折亩之少者。其地犹中中。而折亩之多者。其地殊低薄。又皆合一县之丈地。投一县之原额。以摊一县之原粮。而赋役由之以出。故各县地之折算。虽有多寡。而赋之分派。则无移易。宜无不均也。山阳田之折也。亦若是而[已](己)矣。说者谓起天启间令肇兴。通行均丈。以四亩折一亩。私为惠于邑民。不知孙北人也。亦举向来北方之例而行之。议其概折无差等则可。议其隐田损上而益下岂可哉。且清丈较他处最晚。而民食均徭之惠亦最浅。岂忍复有所更变哉。或曰如是。则山阳之赋最轻。予又以为不然。尝经过保定府新城县。其土田甲天下。古所谓督亢地。至今禾稼树艺最胜。而田赋最轻。合计夏税秋粮及草。每亩征银五厘五毫足矣。以山阳视之。值米价贱。尚一倍有余。安在其为最轻也。且山阳产之腴者。水旱咸登。不足十分中之一。他若有粮而田荒。或永沉水底者。不可胜数。今不于此等议蠲议减。而偏思所以夺其产。是与不仁之甚者也。呜呼。果报之说。虽儒者不道。然林机议缓蜀赈。祸至灭门。马默奏除投海。天赐儿女。王安石议复肉刑。父子冥谪。王仆射请贷饥夫。神报相位。布在传记。历历不诬。汉武帝之横征。危而不至亡。袛在田赋不加。明怀宗之勤朴。卒无补于危亡。则在屡加田赋。此诚古今治乱之大关也。具以淮扬两府折田之数。告徐司寇健庵。令纂入一统志中。公曰。是吾心也。因记之。

　　堂邑赋役论　
刘淇

明万历三十五年以前赋役之科凡四。曰夏税。曰秋粮。曰马草。曰徭役。徭役者丁也。夏税秋粮者。杨炎之两税也。马草又其额外改折者也。唐租庸调。即古者粟米力役布缕三征。以明赋考之。足知两税但兼租调而已。力役犹自为一科也。至万历中始行条鞭法。三征遂并为一。但额外诸立名色。尽编正赋。一时便之。沿之至今。然条鞭既属正供。一遇度外事。不得不额外羡取。条鞭未行。不过取之额外而已。至是则额外之中又额外焉。此明季以来已着之弊也。自条鞭行。而催科分数之法立。麦出地未二寸。而民[已](己)受笞于庭。桁杨相望矣。二月卖丝。五月卖谷。殆近此也。善乎淄川高司寇珩之言曰。明初定隔征现征之法。季世犹踵行之。隔征者。今年征去岁之粮。如夏税秋粮马草之类。现征者。如徭役驿站兵饷之类。场圃既登。先后办赋。长吏从容而课茧丝。直从枕席上署上考焉。法至善也。今夏税秋粮缓征之期。屡　　睿算。且日讨万历年间则例而讲求之。卒未尝议及隔征现征之旧政为可循也。又按县原额大粮外。复有额外荒地诸项。初不知其所自来。考旧志。载嘉靖元年。知县耿镒踏勤阖邑白地。凡八千九百八十五顷七亩有奇。万历九年。知县高东光清丈。除官堤古道。实在白地八千六百三十七顷十亩有奇。则是正额大粮地外。更无他地昭然也。至明末。正额地多荒芜。因有荒田纳租之额。历来知县。每遇催粮户头报完之日。即赏给荒田二三亩。责令开垦。三年纳租。或勒令捏报开荒二三亩。其间有地远人惰者。率有纳租之名。无受地之实。愈积愈多。由是户户皆有有租无地之民。然后知额外增田。实此之故。当时赏给荒地。多是正额原熟之地。既经豁免。虽已开垦。不入正赋。但收其租入。充巡按公费而已。巡按裁后。改充巡抚公费。既而巡抚急公。奏归大部。定以额外二字。为其纳租少轻。与大粮有异。不在旧额存起解之内也。然正额八千六百余顷地。太平既久。势必尽数开报。以足国赋。则此荒田二百二十余顷。复着落何所乎。且此项尤可悯者。当大荒大兵之年。各地俱准报荒。唯此不准。以为荒地无更报荒之例也。不思熟田尚且逃亡。岂荒田独无榛芜乎。是宜急为清查。其无地捏报者。准行除豁外。如有实在开垦者。尽归正额下田之中。每亩纳银一分五厘。斯穷民无包粮之苦。而赋得其平矣。又各县田地分上中下三四等。大抵下地多于上地也。堂邑虽分上下两等。而下仅一十三顷有零。旧传下地三千余顷。然则今所谓上地者。其实有下地二分之一不止也。其何以堪。更可异者。各县每亩二分有零。米六合有零。独堂邑每亩纳银三分有零。米一升九勺有零。其独重之故。殊不可晓。岂堂邑地独腴乎。又旧志有代编各州县驿站银一千六百四十两五钱。康熙七年。拨回本县。改为地丁起解。考代编起于嘉靖末年。因各州县驿递烦扰。纷纷告病。当事者遂通融损补。设为代编之法。代编者。代别州县而加编。明其非正额也。此不过一时权宜计耳。其后遂为一定不易之规。渐增渐烦。遂至一千六百余两。且从来协济他县。止有拨补之例。拨补者。因他县钱粮不足支用。将此县之有余。那移他县。以补其缺。是仍在正额之中也。代编则除本县起解存旧数之外。而代为他县加派矣。夫加派于各州县驿站不足之本处。犹且不忍。而况于无辜之邻乎。此大不可解者也。然代编既已归并丁地。则豁除益难矣。堂邑正赋独浮于他县者。代编当亦在其中。然不过三之一耳。又旧志载万历三十六年。初行条鞭时。每亩犹用二分一厘有零起科。此与他县无异。厥后增加之故。遂莫详其始讫。当是天崇以后。百费俱兴。故日倍一日。且又丧乱劻勷。失于记载耳。前张侯茂节。每及此项。辄义形于色。尝已定议为一邑请命。而吾邑人因循惰窳。不能仰承德意。永除病累。予冀后人遭得为之权。与时而为之。故书此以发其观感焉。

　　孝感县志田赋总论　
梁凤翔

田赋。国典载之。旧乘详之。兹复何所志。志丈量也。志丈量何。核壤均贡。关乎国计民依。不敢不登诸故府之籍。昭臣职也。三代而上。壤均而赋平。三壤九赋。禹贡周官。亿万斯年可也。阡陌开。交易起。交易起。簿书繁。簿书繁。则政由吏。以众多之胥。掌广剧之土。户碎册更。奸薮弊窟。而欲供之民者。奕无渝。志之籍者。百世不舛。虽申商督刑。挠首总算。亦必不可得之数也。澴水壤列四等。赋分三则。此经式之无容增损者。迨其后亦屡变矣。邑境北抵申罗。其地多崇冈峻岭。磴谷低昂。不啻山国。稍罹旱魃。即成焦土。南接川汉。为涢河梦泽。及三里城山河之汇。地形卑污。雨涨即付波臣。又泽国也。高卤不毛。荒乔榛砾。沿滨水泛。崩坼沙洲。田既子虚。税将乌有。是壤赋之一困于地势。民壤有田地山塘。藩壤有潞淤庄楚。所有安陆千户。卫有武昌籽粒。军有黄陂带征。河课湖课。有注泉代办。界纷畴错。莫辨鲁鱼。沟互洫连。任指鹿马。是壤赋之一淆于影射。兵燹迭经。黄赤散佚。黠者溢税而售。弱者减亩而收。舞文者那甲换乙。兼并者使李代桃。锢弊相沿。菀枯日甚。是壤赋之一坏于刓法。三变所积。重者益重。轻者愈轻。郑白之渠。四十五顷。莫或问焉。而穷民终岁输将。樵苏无托。逋赋者计窜徙。催科者迫考成。哀鸿可念也。维正且若之何。不宁惟是。孝邑赋额。上田每亩载粮一升三合。而澴俗交易。有言石田斗米之例者。则每亩几二升矣。无畴者病。有畴者亦病。数十年后。孝邑之国计民依。尚可问哉。余丙寅岁。式临此邦。经征国税。目击民艰。惄焉有忧之。会邑人公吁丈量。披阅呈词。怵然心动。即为申请台司。布期举行。维时众议沸腾。有多方挠阻者。凤翔曰。凡民惮于谋初。豪强恶其害己。筑舍奚可哉。吾不迁矣。又有以覆车奔马。折策败轮之说。恐吾后者。凤翔曰。苟利于民。死生以之。成败利钝。非所知也。荷上宪不以凤翔为罢驽。可其请。因为取毛册。遴公正。较弓尺。考算技。正疆界。焚旧册。有陋规之禁。有蠲发之册。有圭撮之记。谋及绅士。誓于神明。单骑裹粮。履亩勘丈。沐霜露。废寝餐。不敢告劳。戊辰夏。甫丈毕。方议归户。适裁兵噪哄。余将鳞册潜匿胥楼。得不毁。及　天兵荡除后。继理前事。复为察乡土之高下。较田地之腴瘠。酌塘堰之多寡广狭。计亩归户。则壤科粮。又虑僻野愚氓。弗能周知。更为印发知单。遍给田户。已家喻而户晓之矣。是役也。肇举于丙寅之冬。东作西获时。即为停丈。恐妨农也。三载始观厥成。小民分有准。正供有式。照单投柜。猾吏无所使其巧。豪右不能肆其侵。其便在民。直开征。不事追呼。不烦敲扑。争先输将。其便又在官。国计民依。咸有赖焉。因思前志张公论曰。孝邑有粮无田之弊。无头无绪。非奉清查之令而丈量之。不可。深有志而未逮者也。朱子知漳州。谓经界半年可了。以半年之劳。革数百年之弊。向后亦须五十年未坏。应令作楼以贮簿籍。然则凤翔清丈之举。实以补紫琅张公未竟之志。且冀遵守于五十年。以当朱子漳州之楼也。若夫补偏救弊。踵事清厘。是所望于后之官斯土者。

　　块册序　
梁凤翔

余丈量之举。册有三。一曰鱼鳞册。一曰归户册。而此其块册也。清丈初。恐紊乱飞越。致滋匿漏。先正经界。挨次递丈。随置簿登注之。民更别其名。冲塝别其坵。方圆别其图。弓尺别其数。阖邑田地山塘万余顷。按册披阅。较若列眉。如鳞次之班班不紊也。故曰鱼鳞册。继而则壤科粮。撮田从户。会合一册。开载业主花户田地若干。正米若干。阖邑秋粮数万石。归之民数万家。如众壑支流之归海也。故曰归户册。二册告竣。印发知单。家喻户晓。固已赋无虚悬。人无赔累矣。第归户之后。田有交易。人有迁移。恐相沿日久。户册既有纷更。鳞册必致弁髦。若不永定规式。为善后之策。安知不有猾胥豪右。如曩时之飞诡并兼。而为无畴者耶。查孝邑。五乡。二十三里。一百七十八会。以里统会。大者五六会为一里。小者十数会为一里。以一会为一块。造册各二本。胪编花户的名。田粮确数。总散分合。务期相符。存县一本。每里选德行一人为耆约。给一本。使收掌之。俾编民周知自某年始。定立章程。如树之根柢。不可动摇。后有交易者。但缴知单。更换姓名田坐处所。不许那移。总使此会之田。不得跳入彼会。此块之米。不得飞入彼块。以人从田。不以田从人。即有豪强。凭何兼占。即有奸宄。从何欺隐。每年终。将受授开收之户。另造更名析户册各二本。收掌如前例。俾内外画一。历年不替。虽百世以后。溯流穷源。可按籍而考也。节岁开征。各会发单一张。给里约。使里约传催会甲。会甲传催民。如身之使臂。臂之使指。不烦差比。人乐输将。此周礼均土之法。同井之意。故曰块册。所以维鳞册户册之变。而善始善终者也。比类以推。一会一块也。一里一块也。一乡一块也。一县亦一块也。扩而极之。天下一大块也。则以此块澴田之法。块天下之田亦可。

　　凤台县志论田赋　
李兆洛

谨按田赋之棼舛。至凤台而极矣。无鱼鳞黄册。无户区细册。坐落无准。四至无稽。土有田地之分。而田或变地。地或变田。不能分也。田有三则之别。而孰为中则。孰为上则。无从别也。官征其赋。不能问所征者何田之粮。民完其粮。不自知所完者何粮之额。所以依档则原科折实田地。每亩科一分八厘而赢。而民间口号。止云每亩顶分。每亩顶分者。云一亩定额银一分也。下则之地。二而折一。每亩几及一分。上则中则。为数颇少。民间止以下则取成数也。一切推收。大约以分为率。地既宽广。地植又贱。口号之地。甚者加实丈之半。又湖洼滩浅。向时荒壤。渐或开犁。往往地浮于额。黠者因缘为奸。于是有卖地。而不过粮。私向业主收银。谓之代完。又私置大弓。大于官弓。或六寸。或一尺。方言谓弓为檽。于是卖田论价。有官檽大檽之别。而有粮无业。有业无粮。业多粮少。业少粮多。纷纷讦控矣。官无鱼鳞册。所指地界。漫无定准。难于丈量。上则中则。亦无依据科断。加以卫田卫地。从中夹混。不可究诘。治此之法。惟有重厘地册。更正赋额。庶可望积弊涤除。而质驽资薄。能意之而不能行之。是以滋愧也。

　　江西新城田租说　
陈道

田计亩分。赋别九等。古今通制。顾其法不能徒行也。岁久弊生。高下多少。并失其故。明制丈田册籍。藏之藩库。暨各州县卫。副本。散布乡都里甲。便民稽考。时或有所侵隐。故为藏匿。犹得追寻官册而纠正之。　国家赋税轻减。民乐输将。有司见上供无亏。蔑视其籍。因循已久。漫漶凐没。册之存者。十盖二三矣。而新城尤无一遗。问亩分步算。上下科则。虽故老茫无以对。俗但以石斗名田。田供租一石。税粮三升。而斗斛大小不一。南乡石视官斛大六七升。田且腴。西北多硗田。石小官斛五六升。税皆同科。稍清晰者。则有老牙桶。与官斛等粮二升七合。小牙桶。少官斛升余粮二升五合之别。然此类十之一耳。他皆漫无别白。且田无定额。石斗往往随人自占。邑赋未尝加。而田额日增。故有田多而赋少者。亦或赋多而田少。乡民买田承种。田入稍薄。仇视其主。抗持之风。漫衍浸渍。虽丰入者。亦且效尤。争讼盈庭。主佃交困。皆田则不清所致也。余闻南昌新建佃田者。上则亩止租二石。中或一石五六斗。下则亩率一石。新邑志。载每十五亩五分六厘有奇。合科粮一石。以俗例三升粮额通较。每亩合租谷二石一斗余。视他处上则且溢。岂新邑田则独宽耶。抑或田浮于赋耶。非丈量复古亩分。不可得而稽也。明万历初。以赋税不均。诏天下丈田。江西参政乔懋敬上议丈田法甚具。属吏奉法急促。以增额为能。民诉不平。事几沮。建昌守许孚远独力任之。以为及今不治。册籍散乱。后益难理。请覆丈。田分三则。曰上中下。塘二则。曰鱼池荫塘。地二则。曰肥曰瘠。田地图形长广。具载鳞册。时建郡属邑。惟黄昌民自言粮均。求不丈。他皆案行如式。新邑令章宗理。尤勤心措注。民大便。此效之见于昔者也。然昔之议丈者。以平赋税。今则重在均租。建郡田皆主佃两业。佃人转买承种。田主无能过问。其弊滋多。故议丈视昔尤急。然细分九等高下。相去仅毫芒易眩。不若三则简直无欺。新城田皆依山傍溪。其高下一因山水。故惟山深水沃。平畴涂泥之地。可为上则。去水稍远。待人力溉粪者。为中则。下则沿山临谷。畸零小邱。大水旱不能任。中岁犹可为田。若夫童山恶水。岁受旱涝。薄不宜稻者。当别之为地。使种菽粟麻蔬。上田亩租二石。中一石六斗。下一石二斗。地或五六斗。赋税如之。通计邑境粮数。等次而均分之。无溢无歉。租定赋平。即有讼狱。可按籍而理。其法先将弓步积算诸图形。遍行晓告。都编一字。设鳞册数本。乡各举公正三四人同往丈量。官监之。主佃并至田所。公同区别上中下则。长广图形。核实注草册。别给一票。与田主收执。后有讹误。持以为质。至于积亩成赋。人可自为核算。便易莫过于此。田既均矣。水利兴焉。高燥之地。劝民筑塘。聚水灌溉。塘地租赋。凡受水者均之。濒河则立车引水。其费一责于田主。此又变瘠为腴之方。不可不筹也。

　　新泰丈田议　
卢纮

国家鼎刱之初。百制维新。凡经费所需。必以田赋为准。费之需于上者。烦浩而无穷。正供之出于下者。支吾而不给。是以内则司农。外则藩省。动见掣肘。倠皇皇蒿目而忧之。忧之而终不得其所为变通之术。补救之方。则事之猬起而相呼者。殷日加殷。用之坐困而莫支者。窘日加窘。夫以开创伊始。而规模不立。遽有因循苟且之意。露肘见踵之形。敝之积也。日见其甚。数年之后。莫之云救。恐烦当事之忧者。正不止如今日而已也。大凡一代初兴。经十余年扰攘而后定。军旅宾兴封告赏赉诸费。耗用不赀。故所支常浮于经制之外。然天下屡经战伐。而又加之旱潦灾荒。盗贼焚俘。是以户口日见其耗。地亩日见其荒。国家田赋之正供。原取足于户口地亩。夫既已日耗日荒。而出之无自。故所供常歉于岁额之中。而上之所需。必期其无缺。稍不给。则起而呼者。归咎于度支之司。下之所歉。又不问其所由。稍不逮。则考成而核者。重绳为守令之罪。于是计部不能支。而责之藩省。藩省不能支。而责之守令。守令不能支。而不得不课求于小民。无论现在之丁。现恳之地。常数倍而供亿。甚至人已逃已没。而名尚未去于籍。地已荒已芜。而课尚未逭于征。名未去籍。课未逭征。则上按成额以责守令。守令按成额以督现在。于是因亲族邻里。互相波及。而逃者不得归。生者不敢报。即荒芜者。亦井不敢代认而开垦。诚恐未收地亩分亳之利。其害已百倍而随之。此郡县之逃亡荒芜者。日见其加多。而归复生息开垦者。十余年而不得。其故诚有由也。然弊又不止此。当其报亡报荒之时。有司既非履亩按籍而亲察。一求考成之易完于己。一求私恩之见德于人。报既不以实。而奸吏猾胥。与作势之绅衿。有力之豪暴。表里依附。蠹弊滋生。为有司者。或受欺于左右之壅蔽而不能问。或见制于权势之阻挠而不敢问。是以现在为逃亡。而逃亡反为现在。荒芜为成熟。而成熟反为荒芜。甲乙互移。半为乌有。李桃相代。莫问子虚。丁地既不得其清。而赋役安所得其正也。曩时直指使者。持筹国计。首倡清丈之议。闾阎莫不踊跃欢呼。人人有更生之幸。愚任新泰。邑本山僻。又逼寇灾。是以逃亡荒芜。较他邑为甚。愚既深哀小民之患苦。而又鉴弊蠹之滋深。确信当事清丈一议。诚救时急务。乃毅然奉行而不疑。于　　今上初御政壬辰之岁。自春迄冬。殚智毕虑。躬亲履亩。逐乡逐村。逐户逐段。一一丈量。先造鱼鳞编册。后造归户总册。地段顷亩。长阔积步。亲督对算。二册适相符合。井然可观。凡十阅月。不费民间粒米。而功[已](己)告成矣。按新邑原额。人丁一万五千有奇。地亩五千二百九十顷有奇。后人丁逃亡一万八百有奇。地亩荒芜三千七百顷有奇。实存人丁四千七百五十八丁。地亩一千五百五十五顷有奇。至今请蠲虽屡。而　　殊恩未沛。此愚之所以不辞劳怨。取十余年之积弊。厘剔而更张之。较近额逃亡荒芜之数。计增人丁一千一百有奇。增地亩五百七十三顷有奇。其效亦既彰明较着。于国计不谓无小裨。于民生不谓无少益也。就一邑之小。而推之天下之大。凡百守令之多。莫不皆然。诚欲立太平之基。奏富强之效。必取环海内之户口地亩而清理之。以户口之徭役。地亩之租税。准诸国家经费多寡之数。定为一成之规。人丁地亩。则有每岁原定之赤历。经费钱粮。则有每年核发之则例。有一定而不可易者。有随时而增减者。要将种种名目。归作一条。上之制纤悉而毕具。下之课一例而兼该。宁重于法之中。俾一成而可守。毋溢于法之外。致轻重而游移。凡守若令。有殚心于国计民生者。先事则假以便宜。后事则察其功效。如是。则贤人君子。纵无乐于其利。而自幸其可不及于患。凡有益国计。有益民生者。皆可以独断而力行之。将见丁地清。则逃者日归。亡者日息。荒者日垦。芜者日开。国家之赋税日增。当宁之殷忧日省。斯时治效成而功施普矣。

　　长洲清田纪事一　
蔡方炳

清田云何。乃中丞慕公特疏题请长洲令李敬修端清长洲之土田者也。盖长洲赋繁。为江以南最。历岁逋赋累数什万。亦属江以南最。民困于下。而吏兹邑者。并因此诖误去。今中丞慕公天颜。先任方伯。目击疲敝。惄焉以思。岂长之民尽顽。长之吏尽拙。长之役尽蠹欤。是必有其受病处。宜改弦而更张之。于时谘之父老。探之舆论。咸曰赋从田出也。田有肥瘠。故赋有重轻。向设版籍。载土田之高下广狭。圩栉坵比。名曰鱼鳞册。民间置产。按册而稽。核其实数以办课。从无淆讹。自明之季。豪民猾胥。相缘为奸。移轻重。改荒熟。尽去其册。于是买卖止凭契开某圩之田。不知属某坵也。推收止凭册开田若干亩。不知此坵若干。彼坵若干也。黠者浮其所以卖。愚者受之。强者缩其数以收。弱者听之。日积月累。以致熟冒荒。荒作熟。瘠办重。腴办轻。甚之有田无粮。有粮无田。莫可究诘。于是包赔之祸作。包赔不已。死者填沟壑。生者轻去其乡。逃绝日多。田亩荒芜日甚。课安得不缺。非按圩坵实在之田。俾轻重荒熟。悉还旧贯。弊终不清。课终无补。计安上全下。惟是为亟。公然其言。及颁发坐图销圩条约。饬长洲令沈恩举行之。沈亦廉干吏也。谘求研究。务得其窾要。一购求旧册使有依据。惟旧册终不可得者。方许丈量也。一履亩以稽业户。不必符现在办粮之数。以免瞻顾也。一禁民告讦。不追求已往隐占之弊。以杜诈扰也。一择士之端方正直有心计者任之。吏胥不得干与也。行于康熙十一年春。几月之间。功奏其半。因东作将殷。暂停以待。而沈公寻以他事去。豪民猾胥。议论蜂起。或谓此事迂不必行。或谓劳民伤财宜勿举。或谓须概行丈量乃有济。故难其说。总不利此事之成。嗣后尹兹邑者。因循废阁。公知其不足与谋。亦姑缓之。迨李公履任。精明强干。公以为举百年之废。非其人不可。然不专任无以一事权。不清丈无以杜多口。特疏题请　　命李令暂释县务。专事清田。豪民猾吏。始心慑于此事之必行矣。李令乃详为条格。布置部署。要于易简而不扰。自康熙十五年十月开丈。夏秋之间。苗田蓄水。难以施弓。至冬复丈。康熙十七年二月始竣。计长洲县原额田地山荡溇。共计一万三千二百六十一顷六十五亩五分四厘。计平米四十五万四千三百九石九斗九升八合五勺。内荒平米二万一千六百七十七石六勺。今丈见田地山荡澴。计共一万三千二百七十九顷一十四亩七分一厘二亳。计平米四十五万四千二百七十七石六斗八升四合二勺。内荒平米二万一千五百一十三石六斗六升二合一勺。除无主荒土。如庵庙颓基。摊坟绝冢。永为不毛者。丈见二十一顷六亩四分五厘六毫。又现今积荒。冀后日尚可募垦者。丈见一顷六十八亩八分五厘九毫。不入数内。已于原额有溢无亏。盖长洲地当巨浸。其滨湖之区。为风涛所冲击。积渐坍没。昔田而今波者。不可胜计。恐坍没之课不蒙允减。故搜查种菱蓄鱼之滨溇。量升科则以免缺额。此其苦心筹划者一也。长洲尺壤寸土。皆隶版籍。岂有无课之田。得以清出补额。但昔人定赋。视其土之大相悬绝者。分则以课之。其不甚相悬。而肥硗固殊者。亦必硗田之步。稍宽于肥田之步。今恐仍计宽窄。则豪猾得以丛奸。因一体丈步。故微有增长耳。然仍令抵扣极低水区。荒多熟少之亩。不欲以溢额邀功。贻累百姓。其苦心筹划者二也。民之胜此役者。疲困已极。尚须造册报宪。为费不支。今以田形四址。斗则轻重。业佃姓名。备细开列者。曰信册。钤印存县。以字圩坵数平米业户。开列如镜者。曰镜册。以呈宪。以县总仓总图总圩总。开列大端者。曰简明册。以达部。而民间又省无数金钱。其苦心筹划者三也。是举也。剔豪蠹积岁之欺蒙。豁兆姓无穷之赔累。使非上台力为仔肩。贤令精为厘定。固未易奏成功也。昔张文忠柄国时。饬行丈量。士人有诗云。量尽山田与水田。只沧海与青天。如今那得闲洲渚。寄语沙鸥莫浪眠。江陵贤相。其举动皆为国计民生。而奉行不善。遗嘲若此。今兴旷世未行之役。而小民感心。豪猾屏息。伊谁之功欤。语云。非常之功必待非常之人。苟非其人。可轻言丈量哉。

　　长州清田纪事二　
蔡方炳

清丈之不易曷故耶。盖今日之土田。皆三百年来久定之版籍也。江南承平时多。田亩不致尽芜。人民不致尽徙。与他省无主新垦之土不同。所当清者。不过荒熟轻重之混淆。飞洒包赔之拖累。销圩足矣。何庸丈。而长洲必需清丈者何。曰旧册无存也。存县之册不可问。存图之册自在也。乃吴县有底册。长州独无底册者何。吴县之里长论籍。未均田以前。里长皆世役。册亦世守。故存也。长洲之里长论田。一番编审。则一番更易。其册不知所归。故或存或不存也。有册可稽者。两月之功。可以告竣。而不达窾要者。动言清丈。夫清丈得宜。尚有劳力费财之苦。旷日废业之苦。如长邑清丈。以李公之精白乃心。及上台之稽察甚密。吏胥不敢上下其手也。豪强不敢纵恣为奸也。差役从不到乡滋扰也。亲临覆丈。自具舟楫。自裹糇粮。不破民间一文。不饮民间一勺也。然且两年劳瘁。日用饮食。为费不赀。彼不然者。其劳费更何如。李公信赏必罚。民奉其令。惟恐后。犹竭二年而始竣。若清丈不得其实。殆有甚焉者矣。一曰欺徇之弊。一曰纷更之弊。一曰把持之弊。一曰掩饰之弊。见总图书圩甲业佃。公同丈量。就塍插签。标明步尺。造册听官覆丈。倘有不合。即究原丈之人。此成法也。乃有为之说者。曰先发单与业户亲供。业户肯先丈后填乎。有不丈多填少者乎。是予以欺蔽之路也。及据单覆丈。业户巧饰前非。官长不能执法。是自开瞻徇之门也。长洲幸无此弊。一图之内。田地山荡。轻则重则。原额有定。苟非坍没。断不至沧桑顿殊。自应丈完一图。就图总以揆盈缺。丈完通县。就县总以揆盈缺。然后斟酌补苴。如此。则无甚纷更也。乃有为之说者。曰轻重荒熟广狭。听业户自认。于是以强以贿而得轻。轻粮逾于旧额矣。以强以贿而得减。实田少于旧额矣。由是借缺额以公加。图图增减。弊窦多端矣。长洲幸无此弊。挨坵顺号。无不量之土。初不必问何氏之业。迨丈已竟。数已准。册已定。然后填业户姓名。据此坐图。立户办粮。次年再行推收归并。如此。则田为主而户随之。谁得把持乎。设令业户认田自收。强梁者少收而不敢问。是把持者在强梁矣。又以缺额之故。多推与愚弱之民。是把持者又在胥役矣。长洲幸无此弊。上台一片为民经久之意。始有此举。须以实心行实政。苟初丈不实。而以已实报。覆丈不亲。而以躬亲报。轻重不均。而以至均报。扰费百端。而以无扰无费报。皆掩饰也。乡绅不受亏。不复言。小民有所畏。不敢言。将一时美意。反为数世之遗殃。长州幸无此弊。故为长民称庆云。然窃有虑焉。伏读藩司详文云。长邑首先清剔。俟有成效。诸邑仿法推行。又读慕中丞原疏云。一县已有规模。他邑亦易于从事。上台德意。将遍诸邑而清厘之。岂使长民独蒙其福。第有治人无治法。苟不得精明强干洁白之贤侯。毋宁缓。

　　清丈论　
储方庆

清丈以为民乎。愚不得而知也。清丈以为国乎。愚不得而知也。愚之所知者。以为为吏胥耳。为吏则清丈可以不行。而当事决策行之。则以事虽为吏。而托于为国为民之名。故当事者不及察也。今夫为为民之说者。曰民之贫富不同。起于民之赋役不均。有兼并之家。而业无税之田。有贫弱之人。而受无田之役。是以贫者益贫。而富者益富。惟行清丈。则富者不得逞其欺隐之私。贫者可免于赔累之苦。斯诚恤民之至计也。然而名焉已耳。富者恃其有余。以为结纳之术。而莫敢发其奸。贫者苦于无告。以为隐忍之谋。而无由免其累。而为民之意失矣。为为国之说者。曰国之赋税不给。由于民之田亩不清。有垦荒已久。而尚未列于升科。有析产过多。而或至敢于飞诡。是以赋无由核。而役无由稽。行清丈。则荒熟不至混淆。而有田必供田之税。里甲不至欺隐。而有赋即兼赋之役。斯诚足国之善算也。然而名焉已耳。意主于增赋。则斥卤可谓膏腴。而不必按其田之上下。意主于增役。则寡弱可谓富庶。而不必考其户之有无。而为国之意又失矣。为国之意失。则凡蠹国之事。知无不为也。而吏能借国之权以胁之。于是以为国之心转而为吏。为民之意失。则凡剥民之事。知无不为也。而吏能因民之弊以纠之。于是以为民之心转而为吏。吏曰。清丈以为民也。赂我则民之争息。不赂我则民之争不得息。人惟恐其争之不得息。而相率而赂吏也。是以为民之名。而收为吏之实也。吏曰。清丈以为国也。赂我则国之事竣。不赂我则国之事不得竣。人惟恐其事之不得竣。而相率而赂吏。是以为国之名。而收为吏之实也。夫以为为吏。则清丈可不行。以为为吏而托于为民为国之名。则清丈不得不行。究之清丈行。而不为民不为国。适以为吏也。然欲概举清丈之事而置之。则又不可。何者。郡县之从事于丈田者。三四年矣。小民之拮据于丈田者。亦既罄资荡产。以供上之役矣。吏胥之醉饱于丈田者。又各得其所欲矣。如此而不竣其局。则贻患于后日者。且方大也。故愚以为莫若即其已然之事而急成之。而不得复开告讦之门。不得复驳图册之谬。使夫吏胥之窟穴其中者。益以逞其无厌之求。是犹今日休息之方也。而何为国为民之与有。

　　请停丈量以苏民困疏　
杨雍建

臣办事垣中。见江南督臣郎廷佐特参贪婪县官一疏。内称高县知县叶自灿。丈量阖县田地。朦听蠹胥。票催四十一里耆。假称使费名色。每里科敛银一二两不等。各虽贮库使用。实图官蠹朋侵。怨声载道。又安徽抚臣张朝珍。县令纵蠹婪赃一疏。内称贵池县知县王还冲。下乡抽丈。蠹役指称造册使费名色。每保勒银一二十两。三十九保。共骗银四百余两。俱奉有该督抚亲审确议之　　旨。臣思各省官吏。借丈量以肆贪婪者。恐不止叶自灿王还冲二人也。夫丈量一事。将以清查隐弊。然奉行不善。履亩均查。则弊未除而害已滋。开贪吏诛求之门。长蠹胥科派之术。无益于　国计。徒扰乎民生。所当亟议停止者也。何以言之。丈量必用图长圩长。奸胥明以妄报。愚民畏惧求脱。朝勾夕补。报除。纷纷扳累。此佥报之害也。有司躬亲履亩。随从多人加以弓手索手算手书手等役。工价之外。舟车火食。供亿烦多。图长派及各户此供给之害也。应用厂舍桩绳界牌木植。为费不一。即如趱造图册。逐号缮写。自县府至道。自藩司督抚至部。纸张笔墨。工费浩繁。毫无官价。悉出民资。又如提册缴册驳册。经承需索。无有虚日。此造册之害也。业主居或窵远。裹粮奔赴。既苦艰难。况乎上司差承。府县快役。借名催弓催役催丈催册。络绎不绝。彼差甫云。此差复来。多方勒索。不饱不已。此差役之害也。印烙旧弓。恐不百考。吏胥意为增碱。分寸之误。毫厘之差。便为诈局。此弓式之害也。事繁未竣。立限比较。该管衙门。图长必雇人分应。日用工食。既有常例。一经扑责。费愈不赀。此比较之害也。丈完一圩。势必更员覆丈。舟舆从役。再费经营。其或地形曲直难齐。屋宇参差盘错。山势崎斜。水荡尖圆。引绳就墨。积算为艰。虽所丈绝无弊端。而执弓者未充所欲。上下其手。那移之间。杖责立至。前功尽弃。后费更滋。此覆丈之害也。更有舞文之徒。藉钻营以充书算。骫法之吏。吓良善而庇奸豪。种种弊窦。不可究诘。纵使良有司实心任事。未免惊扰村落。况有不肖州县。剥民润橐。利己邀功。遂或捏报溢额。致令民小包赔。则其流害益不可问。如临巩二府知县许上通等。捏报开垦荒地。有奉　　严纶议处。非其明验乎。臣闻西北之地。有熟有荒。东南之土。熟多荒少。与故明万历年间赋役全书所载顷亩数目。原自符同。粮额未尝减也。版籍未尝更也。按图以考。虽豪右不能匿矣。夫兴利竟如除害。而裕国先在安民。请乞　　敕部责成该督抚。止严隐漏之令。许其自首升科。不必遍行履亩。徒增劳扰。如抛荒原有定数。勘其荒者不必核其熟者。额征自有底册。察其缺额者不必查其如额者。有弊可袪。而于民不扰。又何必经年累月。合督抚司道府厅州县之心思。聚数千万图长圩长弓手索手书算手之人力。奔走郊原。骚然烦费。竭生灵有尽之膏血。以供贪官污吏无厌之溪壑也哉。近者海氛[已](己)靖。楚贼方平。正宜与民休息。无事丈量滋害。免各省之扰累。所以恤民。而培万世之根本。即以裕　国矣。

　　请成赋税定额方册疏顺治三年　
御史张懋

臣阅邸报。窃见　　皇上加意元元。以各直省钱粮册籍无存。增减任意。　特遗大臣彻底清查。在内在外。严行稽核。刊定赋役全书。俾法制画一。民生永赖。仰见我　　皇上经国爱民。加意财赋。当开辟之初。立久远之谋。诚今日之第一要务。顾天下财赋。至繁至难。理清头绪。亦简亦易。以旧册为底本。以新例为参考。先定其入数。而后清其出数。案簿有据。则官吏无所肆其贪猾。小民不复困于滥派矣。前朝有赋役全书会计录二书。通行天下。汇藏户部。财赋出入之数。纤悉备具。今府县之籍。存去不可考。户部所藏者。现在虽经兵火。未闻焚毁。但取其册。一加披阅。条原明。除三饷之滥加者。一笔勾注外。其原额起解。存一定之规。无容增减。则入数已清十之八九矣。其余微有不同者。不过因革损益之间。通融参差之数耳。如昔有九边之饷。而今无也。昔有京营之饷。而今无也。昔有宗禄之费。而今无也。昔有靴帽之赐。器皿之造。而今无也。此问之在内该衙门而可知者也。如屯卫之租。昔属之军。而今属之有司也。圈拨之地。或以他县扺补。或虚悬竟未抵补也。荒熟地亩之不同也。蠲免分数之不一也。此问之在外各督抚而可知者也。明开项数条。令之登对清楚。出入相符。总撒相投。除收相合。今昔相准。明白直捷。勒成一书。然后执是书而问在内该衙门。各项作何收支。某项作何销算。不容游移于定额之中。则　国用常足矣。执是书而行之在外该衙门。起解者有无批回。存者有无挪移。不容滥加于定数之外。则民生不困矣。若不据旧册清厘。漫令开送申报。隐漏淆乱。徒滋驳查。动经岁月。臣犹亲见明季会查钱粮。设官专司其事。檄催府县严限疾呼。竟有二三年而不送一册者。及催提册至。又溷扰欺隐。日费参驳。竟未清楚。盖抚按取之府县。府县委之吏胥。利在存奸。不利厘弊。虽　新朝法令森严。不同明季。而官吏贪猾成风。终不肯和盘托出。驳正愈严。岁月愈久。弊窦愈多矣。是以察核莫如直截。直截莫如查取旧册。使经制早定一日。民困早苏一日矣。然方册既备。勾销磨对。不可任之吏胥。必得公廉敏练之才。以资元勋辅臣之协理。户部汉官侍郎。原额三员。今止有谢启光一人。虽有兼人之才。岂能分身而应。必令现缺补足。官皆备员。而无虚位。则事有专司。而局可立结矣。

　　台湾田粮利弊疏雍正五年　
御史尹泰

窃查台湾全郡。尽属沙壤。地气长升不降。所有平原。总名草地。有力之家。视其势高而近溪淡水者。赴县呈明四至。请给垦单。召佃开垦。其所开田园。总以甲计。每田一甲。约扺内地之田十一亩有零。郑氏当日分上中下三则取租。开台之后。地方有司即照租征粮。而业户以租交粮。玫无余粒。势不得不将成熟之田园。以多报少。欺隐之田。竟倍于报垦之数。臣等细访向来任其欺隐不行清查之故。则其说有五。现征科则。计亩分算。数倍于内地之粮额。若非以多报少。不能完纳正供。此其说一也。台湾沙地。每岁夏秋大雨。山水奔泻。田园冲为壑。而流沙壅积。熟田亦变荒壤。若非以多报少。将何补苴亏缺。此其说二也。台地依山临海。所有田园。并无堤岸保障。海风稍大。咸水涌入。田园卤浸。必俟数年咸味尽去之后。方可耕种。若非以多报少。何以抵纳官粮。此其说三也。台郡土脉炎热。不宜用肥。两三年后。力薄寡收。便须荒弃两年。然后耕种。若非以多报少。焉能转换办公。此其说四也。佃丁系漳泉潮惠客民。因贪地宽可以私垦。故冒险渡台。设使按亩清查。以租作粮。伊等力不能支。势必各回原籍。以致田园荒废。额赋虚悬。此其说五也。夫田粮之欺隐若此。其所以致此欺隐。而难以清厘者又若此。宜作何变通。以除欺隐之弊。海疆重与内地不同。臣等愚昧。不敢轻议。谨据实奏请　　圣裁。至于北路彰化一带。县系新设。地稍偏远。臣等见多未辟之土。亦宜召民开垦。案查淡水同知王汧。曾经具详称北路虎尾溪以上。闲原宽旷。其召民开垦之法。毋许以一人而包占数里地面。止许农民自行领垦。一夫不得过五甲。十夫连环互保。定限三年。比照内地粮额起科。再如熟番场地。向有奸棍认饷包垦。久假不归之弊。若任其日被侵削。番众无业可依。必至退处山内。渐渐变为生番。宜令大社给水旱地五百甲。中社给水旱地四百甲。小社给水旱地三百甲。号为社田。以为社番耕种。收猎之所。各立界牌。将田场甲数四至。刊载全书。使日后势豪。不得侵占。其余草地。悉行召垦。并限三年起科。臣等细加寻绎。事属当行。惟召垦农民。似宜照臣等前折所陈。亦令归庄并甲。务使匪类奸徒无处托足。以靖盗源。

　　民田无庸给由帖檄　
袁一相

据诸暨县里民呈称丈量之后。请给由帖。则粮课无弊。争讼永绝。又据该县详称暨邑兵燹之后。民间由券焚失。给由则户可清。业可安。赋税有着。本司查丈量一事。举大事。动大众。民力殚瘁。殊可悯念。今幸册籍告成。此斯民稍得休息之时也。访闻各县有给发号单一事。每一号给单一纸。每纸索银三分。通里数千号。通县数百里。计赃累万。此系因公科敛。独喜仁钱二县之言曰。多一事即滋一累。不如省一事民受一分之惠。已经详宪严批申饬通行矣。兹诸暨县给由之议。较之号单之说。更有甚焉。据称若不给由。则产业无凭。不便有六。则给由之关系綦重如此。第思民间产业。其祖遗者。自有先世置买文契。并祖父分书为据。若新置者。自有卖主文契。中证花押为凭。此天下之通例也。何独诸暨县必凭官给由单。且县令一身。岂能尽知某田某地某山某荡为某人之产业。其中倘有参差。向谁告理。如有两造争界。势必审断。一邑之内。沸如蜩螗矣。况民间产业。不凭文契而凭由单。则一县之人。皆向官役买产。而官役将一县之田地山荡。卖与一县之人。此中情形。不待智者而后见也。其石蒙恩等原呈。不过衙役造捏装点之词。岂真出该县士民之公请耶。揣度情理。利少弊多。况丈量之后。民力[已](己)竭。即使休息无事。尚恐元气未复。岂可再生一事。致起聚讼。兹再加申饬。如有假借给由。需索分文者。应照因公科敛。八十两以上论绞之律。从重题参可也。

　　屯粮序江西通志　
卢传
  </div>
  <div class="pagination">
   <a href="皇朝经世文编_page104.html">
    上一页
   </a>
   <span>
    ...
   </span>
   <a href="皇朝经世文编_page100.html">
    100
   </a>
   <a href="皇朝经世文编_page101.html">
    101
   </a>
   <a href="皇朝经世文编_page102.html">
    102
   </a>
   <a href="皇朝经世文编_page103.html">
    103
   </a>
   <a href="皇朝经世文编_page104.html">
    104
   </a>
   <span class="current-page">
    105
   </span>
   <a href="皇朝经世文编_page106.html">
    106
   </a>
   <a href="皇朝经世文编_page107.html">
    107
   </a>
   <a href="皇朝经世文编_page108.html">
    108
   </a>
   <a href="皇朝经世文编_page109.html">
    109
   </a>
   <a href="皇朝经世文编_page110.html">
    110
   </a>
   <span>
    ...
   </span>
   <a href="皇朝经世文编_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
