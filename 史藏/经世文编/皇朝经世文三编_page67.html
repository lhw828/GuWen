<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 67 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 67 页/共 67 页
  </h1>
  <div class="content">
   俄国旧皇素以无事为主今新君周游列国果能亦以弭兵为事欧洲其无干戈之患乎有谓土国作乱或致各国启非也俄皇若有鲸吞之意必不出境远游耳俄若割并土国他国安能坐视势必以兵力拒之此固俄皇及其廷臣所洞悉者也加之国中并无整备得与各国共决雌雄荆棘旋绕动辄得咎稍不谨慎祸将立至形势如此俄国政府岂未之知耶天下无事于俄最利有可考证试观俄国国势今昔相去为何如哉而今之国势所以盛者一由与法国联盟再由于心安耐守乘无事时窃其大权势然则俄国应以弭兵为主也明矣俄愿无事其它必不为患矣若是则俄皇游历欧洲出之无意中乎谓之无故出游固难凭信盖俄皇意在探听各国意见以瓜分土国为然否此固人人臆度如此而所臆度者亦不为无见或如此事已经开议又谓至法将与法立约同谋均属子虚而俄皇此游关系甚巨固不待言各国用意俄尚未明晰者藉此可采访其底蕴俄国深谋各国有未之知者乘此可透达其机宜但愿各国将计就计凡与俄皇接谈者先以言辞感之也五十年前俄皇曾祖聂苦辣第一游英怀有深意尽人知之虽未开议彼此无约而俄皇于言语中曾露俄国终愿与英平分土国之说彼时英应否与之开诚布公立约定议兹姑勿论总之俄皇彼时不及启齿事未定见及至后来将意明告英廷臣赛漠亚立拒不从致启兵端此次聂苦辣第二虽未必效法曾祖将灭土国之意明以示英而其用意实与其曾祖相若联络欧洲国君预立根基以备将来求益于己国而不必以干戈相见有浅见而自以为智者争相告予曰国君相见何足深虑天下大事非彼得而定之此说诚然惟国君有主治之权者其联络善否未始无关系于将来假使聂苦辣第一游英时英廷果应答合宜土京之役弭患无形未可知也再聂苦辣第一当时与今德皇之祖若不意味相投奥未必与德决裂阿尔赛西劳兰亦未必由法夺得也此次俄皇之游果有于土否及与欧洲将来有何关系固难逆料惟俄皇至维也纳及至白雷司劳奥德均未满意已可显见何以见之奥国新报忽报怨责英寓意何在虽难悬揣大约该报以此游无益于奥或俄之意不合奥国廷臣耳至各国联盟敌英之说愚不可及绝无足信惟英地广财足水陆各军亟宜整备若不早图其为国强民贫者所垂涎意中事也欧洲势甚岌岌祸不远矣英宜预备不虞本虽屡言之而各国将如何联盟敌英还请质请奥国新报各国兵力未必胜英以陆军而论德防最严至法国水陆两军百姓虽竭力报所费固亦不赀果足恃否请待将来奥国未备若不自量与英为难亡可立待俄亦无备为俄计惟有力保无事开垦利源听德法互争享渔翁之利可耳联盟敌英近日必无其事然英之四面受敌似宜整水师添陆军至能抵御各国而后止不然则拱手让人也可俄王出游论

呜呼五洲亦广矣哉中日兵气既消为日月之光虽未见惊天动地之大戏剧乎然环球到处小启纷争其在欧洲则有革雷得岛叛乱有马且多尔亚蜂起土京君士坦丁则有虐杀亚儿米尼亚人事其在亚洲则有马尼拉树独立旗而反抗西班牙政府而于美洲则有古巴独立战争已历二载而未见和局其它若非洲则有英国始终垂涎不已者如忍尔把儿笃能事把儿马得俾儿等之事虽多未成功亦地球上一剧场矣若参观中日一役震动欧洲人士之耳目则固非其伦也虽曰客岁安靖无事列国形势虽似平稳然争战交构非唯地球大戏剧也何则环宇大事非独争战交构一事也抑列国万起万灭之变接乎日夜而兴衰成败之故所系焉然有二大动机推移于冥默之间而最为关键观于去年最彰明较着矣何谓二大动机之显著曰俄称霸权于东半球美树强势于西半球也抑亚美利加已无一王国在焉其立国于此者皆共和国耳美欲囊括此等小共和国而尽总统之虎视眈眈苦心亦有年矣如前国务大臣母领氏尝欲纠南北美洲合诸小共和国为附庸又欲纵断中部美洲敷设南北大铁路其意可见矣然未尝显言其意所在也其明言此者现总统若尔若伦笃氏氏于毁里尼尔拉之事宣言曰美洲之大陆地不许欧洲列国染一指矣其意气太盛而专横则极矣昔罗马法王专权于欧洲置喙于欧洲政治自居太高自谓君主中之第一而欲行其权于君主之上矣意者美国之举动甚酷似焉美国总统以为未足餍心乃欲居西半球诸共和国上而为之总统也是其志欲两分乾坤而称雄于其一者矣雄心如此故以排斥欧洲之势力为美洲握要手段而英国实为所摈虽欧人亦知美国有专横之意而彼毁尼尔拉之事以美人义挟扶弱挫强且默过之也虽然美一旦欲称无上主权于西半球中则谁许其僣越乎哉

俄欲雄霸欧亚天下独具只眼之士所齐视也盖俄如昔日之秦彼英法德奥其犹齐楚燕赵乎列国本非无谋士策者而未见有一人能搤俄国之吭拊其背以制其死活者皆俛首低头喘喘焉欲力得彼之欢心故俄人拱手窥占利益如土耳其之事虽英人焦心苦处嗷嗷鸣噪而俄国视若淡然矣何者俄人实知半死之帝国指土国日间必为墟而能拾其遗赀者除己别无他人也故敢不[设](说)黑海之锁钥又敢不劳心于亚儿米尼亚唯徐待机会之至耳土人愚戆不能预烛俄国之雄图一赖俄人为援尽将珍宝名器馈献俄皇竟不觉悟为俄人外交之巧术所瞒蔽也呜呼俄人不足恶土人实可哀也盖俄国不唯以侵为国是其于外交之策亦实居五洲列国之上也其操纵极巧折冲尊俎又作坦怀广量之观以能容小弱诸国称庇护而驯服焉如朝鲜与中国既入其樊笼中矣抑俄人得寸守寸得尺收尺故其掌握方土不肯开放而弃郄焉如朝鲜与中国欲挽回之于掌中盖实难也印度之地俄所垂涎去岁旱魃洊至五谷不登十有六万之苍生濒厄饥饿英国不设救济之方而俄盛捐银施赠麦米赈恤穷民疮痍感泣是欲得彼欢心以为异日之计也若它日哥萨骑兵下盼美儿原长驱卡儿割得则印度苍生必箪食壶浆以迎俄皇之师也又意国与亚稗西尼亚结构不解俄人以为奇货密干涉其间卖私恩于亚竟得袭贮煤地于阿摩积括海沿岸一旦有事于东方之日长航万里便得煤炭于中途又锐意敷设西伯利亚原野其意盖在异日攻突印度雄飞太平洋面期无主阻碍也俄去岁所措画一一可见虽英国切齿不平于俄所为而霸权已移于俄人之手亦无可如何呜呼环球列国隆替兴亡何常之有星移物换循环无端寰宇之大势又将大变也乃以上年寰宇之大局全为俄人独擅胜场其举加冠之典也星罗万国不问文野五洲国民不论黄白齐诣朝贺有列国贺彼霸权之观是俄人销赀八百万留以买其霸之实也如法国以废国帑一千五百法郎以欢迎俄皇来游是何意也德美法俄之相善亦欲得[俄](者)人之欢心以备法人英国亦媚俄意国倾心俛首奥国亦逡巡不安是欧洲诸国举窥其鼻息也呜呼俄前皇尝怀壮图以训后世子孙至今其志将遂也然俄人犹以为未足或展力于波斯朝廷或求欢心于中部一带地方亚细亚诸部落酋长或简派探讨队伍于西藏又或掠中国西部土壤笼络中朝大员为爪牙又或名称庇护韩王而其实虏之于公使署一隅挟以号令鸡林八道也俄人所为既已如此则欲使元山仁川为西伯利亚铁路东端亦偿其志耳欲使旅顺大连湾为泊战舰之场亦唯其意耳呜呼若朝鲜与中国犹懵不知警哉

俄人崛起称霸如此之速然英前内阁之招失于外交亦犹日相伊藤当局之时此一失不可复回英国赫赫之威名殆坠地矣盖往年中日之事方将结局俄法德三国相联干涉中日和局而英国袖手旁观不能进而破三国之盟又不能退而入其间于是乎英国之威望卒然空去遂置东亚之事不能置喙尔来逡巡至今未能收拾其颓势故土耳其半死垂老之帝国见英无能作为虽有亚儿米尼亚革雷得等之事为英人所督过犹且夷然焉意奥两邦亦惩英人以利于己故则辄订而同盟不甚信英国德憎恶英人最甚阅其新报极口痛骂英国最甚之运殆将尽矣然英人犹扬言曰孤立无援方自以为荣矣呜呼吾虽未知其为荣为辱而英人失意于外交则尝知之矣近时土耳其之事起英人以为不忍坐视然此事使英国权威转失坠挫折矣初土人虐杀亚儿米尼亚人报至英国道路喧传咸极慷慨皆谓英国此保守党政府必干涉之以遏其暴虐而出于人类博爱之旨然保守党政府视之夷然不闻焉于是在野改进党人等奋然攘袂而起大声疾呼曰土国宜惩土皇宜废焉老政治家虞翁亦不忍闲居坐视遂出波华天庄所居别野名临列花布儿集会宣言曰英当以独立干涉土国之事即拚与欧洲同盟之师互相家构争亦不敢辞焉其言壮则壮矣然奈其少思虑何[盖](益)一时热情所发竟至此也当是之时沙侯优游持重以为英国孤立无援岂得出此策哉乃欲与俄相结以调理土国之事徐待俄皇巡游诣英驻跸于巴儿莫拉儿官造谒二次于是道路为说谓英俄订议英国新报异口同音齐相庆颂颂未几论锋一变或曰英宜抛弃在地中海西噎布拉士岛而买俄欢心或曰纵俄人占得土京君士坦丁堡或曰俄人驻屯军队于亚儿米尼亚夫英以助土耳其防阻俄人南侵为国是盖必多藿骨士两大政治家以来其所以为外交宗旨也然今也不然视此遗法如弃敝屣步俄国之后尘拜强霸之下风举国恬不为怪岂非天下大奇事乎回首前四五年沙侯之政策以与俄国争强势不相下为志然今也国势陵夷使俄遂成霸名为英人者岂能无今昔之感乎

夫西半球之地西班牙国所尝握霸权者也读史者必知南美洲诸共和国多为其统治及英得加拿大与东海岸十三洲殖民地西国霸权忽归英人之手未几有美国崛起而自立遂脱英国之羁绊矣然英犹未全失雄势于西半球也至昨年有委纳瑞拉事英美之间声气龃龉而不能相平盖英之与委本自相争竞乃美在外间忽起而干涉自属僣越美人扬言曰凡事无大小系西半球者则美有宜干涉之权国务大臣阿利移公文于英国政府申明此意英相沙儿士勃雷郄之于是事渐纷纭文书往复数次后见美国坚执不动将以干戈相见遂不得已降心相下从美之调停其为一大屈辱也可无论矣于是英国见威信荡然扫于西半球矣虽然英国犹有未全衰者即赫赫之名亦仍奋也何也海上之师固犹以英为冠其舰队之精锐无与比伦依然雄视天下睥睨八荒虽以法国之坚甲利兵不能涉英一苇带水之海峡不特此也虽欧洲至强之国犹难与之争胜乾坤而以兵戎相构何则其海军之制以能匹敌欧洲二强国联合舰队为标准培养磨炼以至今日比较俄法同盟之舰队未见其劣也母他斯者尝于海军阅历颇深据其昨年底所算计英国有一等战舰二十四艘而合俄法有一等战舰十七艘英国二等战舰十二艘而合俄法十六艘英国三等战舰十二艘而合俄法则止有二艘耳由是观之虽各有优劣长短英舰数之过于二国则昭然矣巡航舰海防舰等之艘数亦凌驾二国之上也若夫德国实其次也岂能与较水师之雄哉英国已有此海军之强据其天险则可以高枕而卧矣然乔木多悲风天下无一友邦为之与国故战战兢兢益思增广海军以为保护客岁募得会千八百七十万镑本年拟造一等战舰三艘然英人犹以为未足如仙得也母士捷报论曰宜制作舰队可匹敌欧洲列国联合海军者吾虽未知英人縻莫大国帑造此破灭之具将欲用于何地唯列国怨恶之所集余为英国悲焉然而英拟造至强之海军以敌欧洲列国亦不得已也呜呼孰谓未必因其外交之失哉

今夫英国外交之失姑置勿论请言去年其海军之所为不昭然可见乎彼海军强威慑伏德国而抑压其窥伺之念者前后二次一为脱兰士罚尔一为善齐拔两事并在于非洲夫德国拟染指于非洲大陆非一日之故而英亦方锐意吞噬两国利害不能相容亦所难免也博士哲美森袭脱兰士罚尔一败于马而把邱德皇仓皇致电于脱之总统称赞颂扬遂拟假道于萄国属地以为外援英国赫怒亚德之举措有破国交之义欲与宣战急命其强勇无双之海峡舰队更加战舰数艘编制飞航舰队将待号令一下则电击德兵德国畏惧而止萄国亦峻拒假途而德愧无颜色是岂非堂堂之国一大耻辱乎唯德国先动而蒙污辱英国舰队未放一弹而名声一扬矣是英国所以慑伏德国之一也善齐拔国有开立者弒其王而自立德国庇护且隐匿之于领事馆遂藏诸战舰将敌英国英地中海好望角二舰队展轮拔浪而来德即潜声无复能为而事乃定矣意者微英国战舰先制其机则危矣哉势岌岌乎未知其何所底止也是英国所以慑伏德之二也英虽老矣然一号令海军移调战舰则列国侧目环视呜呼英国舰队雄视天下今犹昔日未可谓其威去也英国海军之强已如此而其逞雄威于陆上之心则犹有所遏抑博士哲美森提轻兵袭脱兰士罚尔惜事不成耳如其成功必不逊印度当年克雷飞希士定等之伦也至如远征苏丹则成功赫赫在人耳目沙儿士勃雷赞其总督揭者拿将军云比古英雄亦无逊色初揭将军以英兵及埃及兵编制远征军既向稽路府而南下或入荒碛万里绝人烟之境或涉急流奔湍之溪谷遂破敌兵而占领东阿勒亦是近时之壮图矣俄法猜视联合为阻碍之策而不能遂其意也则英国能成志于那尔路之上流亦可以知焉英国属土之多北起于地中海之滨南至好望角之头岂非天下之伟观乎呜呼天下前古所无之大事人当未尝深思之时已暗中大有转动矣德既以干涉非洲之事两为英所辱法又汲汲订盟于俄盖法人性质轻窕本好狂噪故虽称自主共和之国一旦有拿破仑出则尊崇之拿破仑第三世能继其后则讴歌之而遂不觉有绥丹之大败也如彼无难也将军亦名声渐起轻举妄动拟雪旧怨于邻邦今国内未见有伟人足附骥尾者于是以俄皇为可尊崇订法俄之盟俄皇之抵法京国内士女倾城集于巴黎其所过之地观者如山路傍人家楼阁悉为长价一窗之租价至须一千法郎合计汽车乘舆观兵护卫宴会观剧等及各种费用则多至千五百万法郎而法国究何所得唯有与俄皇握手西人相亲之礼耳唯此握手法人称为俄法攻守同盟所存也如路透电音报曰其发之于事实必将不远也然吾窥俄法同盟恐不似外间所称之强盛往年法国舰队航至俄军港克銮石达得在柯特林岛中地当森波得堡之西芬兰海湾中为屯军通商要地俄国船队亦抵法军港都隆亦作土仑在巴黎东南属瓦尔省濒地中海亦屯船舰处按俄国地中海海军初创时曾泊都隆口且法允有事时以此口借用故俄地中海声渐雄则法为之也所谓俄法之盟实在此时也以有此同盟在故遂显获其实效如前年劝德干涉辽东之事是矣虽移牒于英国强议埃及之事而颇不能奏功盖俄本与此无关痛痒故不致全力于此也且夫法与俄同盟其意在假俄搜以复于德俄若从其意则与之南北夹击而德国为墟是法人所志愿也然俄岂不顾其休戚乎苟不顾己国之利害而为法所用岂俄肯如此之愚哉抑俄以为有利于己则或援助法国视其无利则任意所之独行其志耳是俄人之实情耳法人不悟急欲得俄之欢心未暇熟虑得失即一徇俄人之意最为可愍焉由是观之所谓俄法同盟者不过法人为爪牙而俄善尝其滋味耳然则纵令法人欢天喜地亦适足见其愚耳外务大臣亚耐多在议院公言俄法订约亦岂足为多哉虽今春法国总统亲诣俄京有拟与俄皇结交之说其所归极亦可知耳

俄法同盟之本色实在如此然则德国如何处此同盟又如何处德奥意三国同盟乎盖往年德与法俄两国同干涉辽东之事实为变例德决非蔑视德奥意之三国同盟者故其加盟于辽东之事盖为一时权宜之策而非欲永久株守也然则今德与奥意保存旧约无疑耳英国新报云该盟已解德国反驳之曰旧盟犹俨然存也吾虽未知乌之雌雄而能断言该盟将渐无信而不必畏惮焉虽然其犹存于今亦为实事也且征诸实际该盟盖以千八百八十二年订结五年为期满至八十七年更续期五年故九十二年为期满前未满期一年更订约为十二年期然则其存在乎今昭昭然矣虽然久盟易坏昨年十月俾斯麦暴露其执政时之秘事于汉勃那希立希丹报及奴弗雷伯雷赛报颇伤奥国和好之意而该约为之瓦解将在旦夕矣所谓汉勃那希立希丹报者德前相俾斯麦所据以宣其政论者也主笔为呵父盟博士约每礼拜一次必访俾侯于其家云奴弗雷伯雷赛报者奥国私淑俾侯新报也俾侯暴露外交秘事于汉勃那希立希丹报言自千八百八十四年至九十年德俄之间有守中立之约其款曰二国联盟若有外国攻击其一国则他一国必守中立之义而不敢动兵夫德已订德奥意三国之同盟而又窃订此约于俄国则其于奥意岂非卖与国而何也秘事一旦暴于地球列邦遂多疑德国无复信之者盖可谓当然矣又奴弗雷伯雷赛报登录千八百七十五年俄先皇与俾斯麦书曰敝[国](事)苦无事者二十年于兹秋高马肥人有髀肉之叹今方拟率兵临奥之亚尼斯亚贵国其坚守中立乎俾候不答窃宣之于奥奥有所备俄遂不能构事于奥国然雄心未已于是乎有土耳其之事当此之时俄国奥以割让莫疏里亚希了者觉唯拿故奥不告变于土国而坐观其蒙难奥既卖其友邦土耳其德亦卖其友邦俄国然德之所以卖俄抑有故焉先是法国欲雪绥丹之耻尝胆卧薪志气酷锐德国忧之宰相俾斯麦欲抑制之而谋诸俄俄国不从俾斯麦遂宣俄皇所遗之书于奥国盖为此也呜呼诡谲百端列国挤陷至此极矣抑外交之难反复无常朝友暮欢笑里藏剑宴席有而欲翱翔于此间岂可不警哉

西班牙者故国也当前百年纪有属土于印度非洲又奄有墨斯哥南美洲等赫赫之威高于一世然其政治不善暴吏收敛竭苍生之膏血于是今岁一属地离叛明岁一属地抗命而今也止有弗律宾于东古巴于西耳自少皇在位太后摄政治功未着国势陵夷渐向末路故古巴义兵树独立之旗章其志士仁人涂鲜血于草野而不顾者已二年于兹西班牙政府仓皇逡巡不能镇服又弗律宾人民愤其虐政执干戈而起者十万余人东西呼应将脱其羁勒西班牙政府处之未得其法以韦尼耳将军为古巴总督以代康破斯将军将军破解文明人不似旧总督之暴戾故古巴人士闻现任总督将至欢声满野不谓到古巴后为所捕虏死者甚众其独立军总总麦西屋闻亦陷彼奸计而死讣音一传环球哀叹美人尤切其狂躁者至入驻美之西班牙公使署夺其旗章而分裂蹂躏于淤泥之中连呼曰宜准古巴独主既而美国代议院议定古巴为独立交战国元老院亦断当与自主权于古巴然总统克黎旡伦及国务卿阿罗尔所以不敢遽允此等议者盖虑美西两国构争也然古巴之事久结不解而其政府实无能为役则在美国岂得不干涉乎总统尝遗书于议院曰我美岂忍默视古巴之苦情哉宜临时协力于西班牙或独[力](立)勘定其祸乱也诚以西班牙政府虽各称握其主权而势力式微不能镇定其乱徒事争战而残民命我美今日岂可不出于万不得已之途而为之谋哉若夫论其方法如何则今未可明言唯顾事情如何耳是美总统所讼言而不敢惮也于是美国诸洲守土官或为此而讲募集义勇之计矣此信传至西班牙举国震恐士人稍有气概者亦愤慨焉总理大臣卡拉把士呼曰我宁与强国开战必不能任古巴独立也西班牙之居苦境可以概见矣今美国议院自旧腊休会至今意复开会将有何等见地乎至弗律宾之事亦似古巴该岛人士希冀独立之徒号召十万以卡美地洲尔马士那委且豁二地为据守本根势颇猖獗已席卷马当末士他儿他也马士亚女眯等诸洲马尼拉府亦陷于四面重围之中西班牙政府新募兵于本国而前后数次调至者将及一万然驱寒乞无赖之徒编乌合之众出临战场一听炮声则掩耳遁逃至暗中或倒戈而相击规律之不严可知岂能得其用哉列国去年情形

昨闻俄皇患病有将置摄政之议然据宫内大臣拿烧歌福所言殆异谓皇未尝有病日日亲裁政务又善徜徉以养其身矣乎国新报载俄京来信云俄京迩来稍憔悴盖为实事其登极之后宫中排挤之风依然不改企图非望者接踵而出俄皇瞬息意不甚安且近时财务大臣委多拟更改币制而有所争于守旧进步两党之间将以为夺政权之具往日开枢密会议俄皇亲临见两党论议不相下遂不可底止俄皇难裁断其是非自不堪恼恨以手掩面曰事皆一任卿等之意朕不复与闻也俄皇不悦

法国哥鲁亚费哥罗二新报论俄法同盟无利于法国唯足资助俄之雄心而已宜速解此盟约俄国诺保斯报驳之曰法国威名所以渐见重于欧洲列国之间者盖藉同盟之力也法收获大利于中国亦由于此埃及土耳其等之事能主张其利权亦赖乎此此等之利未尝不由有俄国为奥援也法国近说俄法同盟之非者渐众而两国政府颇有忧色往日俄国外务大臣摩拉合肥夫抵法京盖亦为与法内阁员会见以巩固其盟约也俄法交谊渐疏
 
　 
卷八十　洋务十二外洋通论六

　　外洋通论言
俄国那么是的报云迩来欧洲外交情形犹是昔俄相儿那巴拿弗之故智耳泰西列国外交政策咄咄怪事日益伙或角逐利害或互相倾轧大地全球蛮触竞长沧海横流时事日艰矣盖欧人所最重者在审国家之利害凡与国联盟外交政事靡不量其同异权其得失决无太阿倒持受人以柄之患也比中日之役俄德法缔盟如出一辙矣亚美尼亚之事英俄法订约矣又革雷得岛之事奥与俄法互相联合矣何则欧洲列国甚虑东方变动延累西欧观于朝鲜及马达加斯加之事可为明证欧人阅风腥雨血之惨故出而梗阻俾各守和局而后已列国政外府交之道其竞巧一至于此彼亚美尼亚及革雷得岛一役关欧洲大局为不少焉至能排解亚美尼之纷难斩截革雷得之葛藤尤欧州和局之所系也

比东欧之事岌岌不可终日就土耳其之势而论谓土能足以独立乎抑将自亡乎值土崩瓦解之危列国皆耽视焉若一二国首倡发难则危如累卵矣然一国举事则列服环伺咸欲窥占摩斯波拿氏沿岸而席卷其地焉则为俄国者岂肯袖手旁观一任他人占踞君士但丁堡哉度俄人必不许也如谓此地为列国所必争则欧洲之野伏尸百万流血漂橹恐将不免矣唯列国知之迫得多方尽瘁以求远祸之途夫岂无故哉盖处亚美尼亚与革雷得者均是戴天履地圆颅方趾之俦耳一旦横被惨厄凡有血气畴不矜怜乎各国惟哀怜庶兆之无辜故出而议和也苟轻举妄动滋生事端使欧洲之繁盛扫地以尽衰草荒烟尸骸枕藉仁人所不忍言也故亚美尼亚与革雷得一节列国政府议于平和之间而冀得一当其所兢兢者如此至革雷得之事列邦政府斡旋尽力亦不焉彼土国及革人当发深省耳然则革与土盍订平和之约土待革宜表怀柔之忱庶欧洲和局或有赖也欧洲外交政策国民报主笔德富游历法国往访名士克列曼叟叩其政治之宗旨克氏曰余自往昔帝政之时以至今日率以民主为宗者虽今日为共和政治犹力守旧说而不敢变何则以共和政治之实仍未全举也请语之其节目有四一曰欲分政与教为二夫我国宗教者有力于政治之上动辄助帝政为虐是余所以分为二也二曰保护劳工盖地球本非先有国家而后有人民实先有人民而后有国家则人民为贵也我国保护劳工之法殆无有焉是所宜设法也三曰更正税法我国自来以重税冠于天下虽现今亦犹冠于宇内当革命之际一除苛税及拿破仑出兴旧税而另更新名矣是税法宜更正也四曰更正宪法我国宪法乃千八百七十五年帝政党所编制枘凿孔多如元老院议员本不足代表国民之意有如数年以前代议院制保护劳工负伤法送交于元老院者十余次然每为其所废弃是赀本家为该院议员者多也余尝执此条目辩难于议场者已多历年所矣然未实行其一此余所以今仍固执旧时之条目而大声疾呼不能自禁也法人辩论国政

德开国会时宰相必招宴议员为俾斯麦为相时之例现任宰相亦依例以客岁十二月招宴国会议员等于官邸德皇亦临幸焉记往时俾斯麦为相时有议员温多呵罗士多者为具埃儿地名所选举其人[论](伦)政治实与俾斯麦异趣不啻敌而宴会时则和气蔼然谈笑于尊俎之间世人至今犹叹称两人雅量今次宴席颇少与列者然虽盛观不及前时而德皇与客语汉堡同盟罢工一事颇有可观抑汉堡同盟罢工者谓客秋德国劳工等同订盟约而罢工也当是之时在英[及](里)及外国劳工等咸为张其声援或送给金钱于是劳工势力逐日有加德国工业将有减色有欲调停之者与赀本家商议赀本家有所顾恋决意斥之不肯退让一步更募集劳工于远方于是同盟等势力不敌不能如其初愿事遂中止德皇于宴会席上语当时之事云彼赀本家不为同盟罢工之劳工所荧惑悍然不顾以相抵抗实与我意相合如此则足以制劳工之轻躁罢业把持市面而劳工之幸福亦在其中矣据德皇之言观前六年德国政策亦足以窥怀抱社会主意者之政策千八百九十年二月四日德皇当时宰相曰列国方拟稽查劳工等欲为联合万国订同盟之情形朕所确信也故朕将使我国代理人即公使也先谘英法比瑞诸国政府以处此等劳工以与诸国一律其忧念劳工也如此今观其宴会时所言则似以赀本家时强而抑劳工之同盟罢工视为好手然则前六年德皇为劳工忧念岂非伪乎抑一片好意今已烟散雾消乎忖德皇之意应不如此也窃思德皇为劳工忧念欲长进其地步仍如昔日也唯恐无智之劳工等为社会党所诱惑煽动故宁袒赀本家而抑劳工等耳然此政策果能得其至当乎似当稽诸异日焉德皇政策

日本名士田口论经济学中国所谓富国养民策也曰世人讲经济学有两种谬见一为交易说一为社会论交易说有何谬见曰交易之道能利己亦能利人今夫渔人多获则交易之农夫亦必有利焉富人货币丰饶则借贷者亦藉得薄利沾被其惠即如俳优乐师雕刻匠技巧各造其妙则观听者亦得享受其乐即利益也交易之互有利益固无论已然则谓之真理格言可也虽然揆之于国家事情则不能无所疑惑曰我国寡矣若与富国交易则必有损失也曰我国拙于技术若与巧妙技术之国交易则必招亏折也曰我国机器未周若与多用机器之国交易则必见压倒也曰输进每超过输出而金银向出溢外则国产终归凋敝也是岂非一大谬见乎何以言之曰譬之属地与本国交易而互有利益人所不疑也城府之与四境交易而互相利益亦人所不疑也虽然至贫国之与富国拙于技术国之与巧妙国饶于机器国之与少机器国互相交易岂有不利益两国而徒利益其优国以损失劣国哉彼世人疑以为真也如主金商制保护关税等政策盖坐此谬见矣意世人未究极交易利益两者之深理致有此谬论故初习经济学者当先排斥交易利益优者而损失劣者之谬说不留芥蒂于胸中也何以谓社会说为谬曰夫人既立社会又必有社会之公事即如道路桥梁堤防水路讼事防备等亦必不可无之事若为之又不可无征收费赀之法也意太古之人萧然独栖自造门前之道路桥梁水路等又自防盗贼不须出租税为此等事盖亦足矣迨人口蕃殖家家相属都鄙交通随有增益于是与其自修道路桥梁自防盗贼不如出公租公税以支办之更为方便利益也自今以后社会日益兴盛遂至人人同住高楼大之中如蜂窝然至取寒温于房内点火于房内等亦公同一致为之办理亦未可知也是社会之振兴必不可免耳世人妄言人人有自主之权矣然行此等事固不触犯人人自主之权也如以彼社会之公权为杀人之私权盖亦谬见耳近时讲经济学有称历代史学派者观其宗旨盖欲广收实事以阐明真理也故其论交易说社会亦不出此方法夫广收事实以资旁参则善矣然人事纷杂本非纯一欲说保护关税之为利则收拾事实盖亦不难惟初学子弟徒务多读疲耗精神于知事实之上成为无定见之人最为可病耳此辈动辄曰顾国情与时[势](事)耳又曰其论理则善矣奈其不符事实何若问其何故则曰国情异也时势异也呜呼是何等之言也夫有原因必有结果理论之不符于实际是理论未精也然则尽务其精可已若徒为此漠然之语以暧昧其说是殆不解于学者也日人论经济学

英国名士维儿金逊氏作俄国势力论登载国民报论及日英俄之关系驳英国政府失策于中日讲和之际云英国若假一臂于日本使日本得树势力于朝鲜又永有海军根据之地于渤海中则俄失南下之道而欲跋扈跳踉于北方太平洋上如今日岂可得哉何则俄国陆军本不能横行东方亚洲之大陆使其攻袭日本则日本陆军之强固足击退俄军也英国海军若假一臂于日本则俄必不能由海路运援兵也使英国政府早知此中之关系则一面调停中日和议又一面保护日本之地位其所著绩岂浅鲜哉英国政府若一执至强之方以临俄法俄法同盟岂足为惧苟如是则外交之上可乘之机会不一而足定能排斥俄国势力于东方亚细亚之表也昭昭明矣英国所策不出此途于是俄更得援助于德国以增多其势力而至卓然崛起于东洋呜呼我英国失坠昔日之威势原非鲜遂至使日本知英国无能作为又并不能确保己国民之利益焉不诚可叹哉英儒讥政府筹东洋策

撙节日日报中首论谓外国交涉关系甚重年内恐难减轻读今晨本报所登路透电音即指本报所译西十一月二十八日电音而言足证此言之非虚也各国在非洲争权窃势事甚岌岌德法有奥而赛斯鹿林昔属法今为德有之争中欧有俄侵侮之患此外尚有患病四人病势颇危旦夕可虑时势若此能无忧乎今请试言四人所患之病一为土国内有数省厥土肥饶地球中首屈一指二为波斯所产甚富平原无不能栽植之地山中藏各种金石之宝而地势所在其能自保主与否与俄印关系良非浅鲜三为中国其病情固与土国波斯皆不相同地广户繁甲于天下牵联之势骤难分裂立法亦未尝不善惟官无韬之智民少勇敢之气一旦强敌骤至未有不弃甲而走矣昔中日之役若无人干预听其自然中国不为其所灭者几希今俄英法德不论何国果尔出师不入中国之境则已既入其境则长驱直进随意要求无有不如愿以偿者虽然中国弱则弱矣而其自主之权目前犹可无患何也以民情凶悍专恃杀戮谋反所有三百兆之民人各国均不愿劳心而治之而中国海口各国则欲求泊水师中国铁路各国则争求地相接工艺必求在本地制造销货必求其格外利益而中国非以威逼非以利诱不允所求于是各国钦差投其所好在于北京互相争论彼此恫吓所用权术比之在土京有过之无不及也各国欲与中国互市并不欲分其地但欲乘其势力衰弱之时冀得极大利益而现在争分不均欲俟各国约定各分若干彼此满意驻京钦差尚须力下功夫为时尚远也中国之病情如此四为非洲之摩洛哥王有知者咸谓王之病势其有害于欧洲升平比之土国之王尤为危殆总之彼四病人之遗产欧洲必争欲得之卒至决裂分肥于疆场而后止不信余言请观异日天下四病人

何日地球大局之动力曰英俄两国民事争夺是也夫天下雄长无定自中日构争之后而地球大局为之一变矣以吾观之英人与斯拉务人种族称俄人之消长似关寰宇之大势恃自今以后地球大势以此二国之民为中枢而列邦环视将为国计则鉴两邦现情察将来之国运最不可少也试观二国现时趋势两邦之间相异者不一而足例之英国犹学业既成地位有得富饶赀产之绅士而俄国则似方在学堂刻意勉业壮志未酬之学生故为英国者于出处动作之际慎重警戒不肯撒放既成之名利而俄则门第未显衣食不足机智卓励变幻出没唯恐闻达不得遂亦岂足怪哉于是乎英国近时之外交专在充实国力而俄在扩大国势也请更申其说盖英国则欲整顿既得属地既经营之政迹而俄国则欲得新土而未得欲成宏图而未成是二者所异也世人漫言英国耄老矣孰知其国运境遇有不得已者哉若夫俄人轻躁方奏奇功以异其地故也则日后二国之消长盛衰洵宜留意焉地球大局之动力

法国名士苦礼曼素氏去年作文登尔也是梯士新报论欧洲诸国权力云凡一国外交政策有前人所作过失而后人受其报应者报应之种类虽不一而其来也必有一定秩序例之现时欧洲列国有风云惨淡之情者前时之政治家稗斯麦所作也故德国最沈沦苦心之地其余列国亦犹是矣法岂能须臾忘千八百七十一年之事哉其欲恢复既割土壤之心虽梦寐中犹往来于怀也俄国注目于亚洲非一朝夕之故而今也得行积年之大计且恐他人猜视己之所为亦不能遂志于摩和兰士海峡及波斯湾边等地虽则如是俄国亦易提若英国则难矣哉盖英之外交政策在乘他国构衅之际而己欲独占其利如美讲非女多订西噎布拉士条约是也列国政家皆知其所为则不复能瞒蔽天下也然犹欲袭其故智非至愚而何近时英不快德虽称保护意国意固无所利于英英于欧洲大陆因无一友邦与同盟焉英若与三国同盟则是举欧洲付与德国也若与俄法同盟则被屈辱损害亦未可知也呜呼英本孤岛称雄海上而欲得各国欢心亦且未能洵大可哀也法儒论英

格致家新有所搜罗必以其本国文字记之自以为不忘本而不知适足以自也近时文字人向以为用英法德三国语言当无往而不通晓而不知此犹不足备用也意希荷俄奥等国文字中颇有可讲究之学问包藏于其间而此种学问惟通晓方言者能得之惠尔斯英国西省扶持其应废而不用之本国土语为有识者屏诸教化之外爱尔兰人有勉强西南各省地方官用该岛土语者诸如此类不一而足各国方言遂互有异而以一人之知识习各国之语言未有不徒费工夫而毫无实际者也欲除此病惟有于本国土语之外加习通行之语言所谓通行之语言如昔之希腊文如后之拉丁文又如较为近时办交涉所用之法文而天下通行之语言尤为当今之急数年之前馥兰迫一千八百七十九年有名希雷忧者造一地球通行之文谓之馥兰迪文其法最简希君于十年之内着馥兰迫文法书所用语言凡二十种新闻纸用馥兰迨文者亦二十种并有以此文书商务信札及发电报之用此文嗣经禁止于是乎兴夫一国之语言即一国之权势所倚赖英国官场无可无不可虽未能有鉴于此而英国商务事业远大颇有挤出他国语言使不得通行于地球之势考西半球之美国不独通行英语即日至美国各口之洋人无论籍隶何国非先通晓英语不可若于美国外再就英国各处新疆所用之英语言之习说英语之处其广可知乃天下通商之语言及各国交接之语言何未早以英文为主兴念及此洵可异也虽然国中之商务及国势之富足其加添迟速将来若仍能如当今情形则英文终必为天下通行之语言意中事也

按英文之所以不行者英国官场及腐儒自阻之也凡遇可用英语之处任其自然坐失机宜譬如在埃及不用英文而以法文阿剌伯文代之查埃及先有美国人教读之学校加以英国商务之畅旺埃及本已通行英文嗣后改习法文实英之办交涉人使然也而五十年内法在埃及之势就衰将见以法文行于埃及实非计之得者也又按英文之窒碍不得通行于地球者其病在拼法而腐儒于考试之时尤必严行讲究其无音字及不合理之拼法使无漏字之误不亦甚乎然则其必效阿赛克秘得门秘得门于一千八百九十年时前后着编字法书一百五十种英美各国访事人用秘得门缩字法记事者十有九五其法与法德意荷日本及西班牙各国语言最宜现在地球各国用秘得门缩字法者不下五十万人之缩字法欤曰殊不必也若文人学士但能于拼法稍加变易删减拚法中无音之字其几乎之不然则平民中有语言文字不合拼法者纵之使然而不以为俗则英文拼法即不能字字有音而于拼法之理庶几近乎再拼法果准疏宽则东西两半球已通晓英语之人乐从疏宽之法者其数必能过半考古时希腊于寻常文字复加以字音轻重之撇画记号英文曷不仿照此法而更张之尝闻有英吉利人游于爱尔兰省因不谙人名字音之轻重以致言语不通病在无字音轻重之记号也然则曷不于屈劳基达人名于爱沈雷人名各字加以一撇以别字音之轻重亦曷不于寻常脱夫西语韧也及伯雷克西语瘟疫也各字加以重音之记号不然则照最简最便之法仿而行之在于文法书前篇注讲一节使易解说亦无不可所虑者言者谆谆听者藐藐官场及文人仍置若罔闻耳而美国国中无论何国之人均用英文英国若不以简便之法更张而改弦之恐美将自为之也英文宜通行地球说

俄相儿那巴拿弗以去月逝世遂使欧洲形势大为变动设非斯人作相则欧洲全局不至波起澜翻也抑斯人之在天下不独欧洲为之变迁即环球大地亦遭蹂躏焉刍狗万物斯人实阶之厉矣其为人也才调轶伦志气激昂运筹决胜此其所长也溯鲁相登朝纔数载耳行夫国政未为久也勋业如此其隆也威慑英德雄称欧亚横览五洲罕其俦匹顷骑箕长逝恐此后外交政策不能遂其志矣如亚耳米尼亚虐杀之惨天下所侧目也儿相若懵然无闻焉非无闻也彼其意汲汲于富强故残民以逞即肝脑涂原膏液润野亦所弗恤也后以虐杀之惨事闻政府俄皇恻然哀悯矜此黔黎伤土国之残暴怒儿相之不法纶音迭下诘责严峻儿虽不欲亟思改图不可得已自是以后怏怏不乐愤郁无聊遽归道山职是故也其外交权术与拿破仑等至雄心之盛酷似伊官拿次呼将军而宽容稍逊惟手裁峻整度量酷隘故不能允协舆情此其弊也然窥其宗旨甘作民贼毒痛四海囊括宙合方遂厥志殆魏武帝张献忠李自成之流亚欤夫武健严酷仁者羞言然安内攘外掠地取邑当今之世罕有伦比揆诸申韩未遑多让如儿那巴拿弗者可谓才土也夫其志在转[旋](于)赤轴恢扩黄图为拿破仑之续故苟与俄敌者摈斥排挤不遗余力何怪其执政数载遂雄据八方乎如亚耳米尼亚之事待其势力竭尽然后图之此其所以制胜于尊俎之间耳拿破仑之治兵儿那巴拿弗之谋国虽君臣殊位古今异辙至恣神出鬼没之奇策建争城侵地之丰功则前后同涂未尝异轨昊夫不吊梁木斯坏今也则亡矣不识继其遗忘成斯伟业者果何人也顾十步之内非无芳草虽无老成必有嗣音焉如驻法全权大臣磨宁希末亦能胜任愉快也其志非常深谋远虑揆诸儿相伯仲伊吕俄之雄疆未有艾也方俄相之亡也英人闻之相舞忭方谓无敌国外患之虑矣讵意孙吴颇牧涓涓不绝沧浪惊波曾不少息也悲夫

前月初一日德国新造战舰告成德皇亲自临视举行下水之礼国内诸新报咸论其事其要旨云德国昔时本以陆兵著名故不必备第一等舰队良以人与赀财并乏也然欲保护德国之通商及属地则此等船舰亦宜议及特当斟酌其间不可专务武备忘国用之支绌耳论德武备

英国名士达拉胡令氏云世人矢口辄曰西教以博爱为宗足以开人之明盖其于各种艺学虽有显著之进益然近古以来世事大有可鉴者而今日天下情形最为人事之宝者盖非权力而在强力则立国于坤舆苟无只手撑持之力则其独立也难矣抑迩来世有启衅固非欲决正邪于争战而多胚胎于政策怀蓄于意气者或由于利害漠然或由其根源不明故当今情形各国汲汲于兵备亦不足为怪也如欧洲列国陆军省盖豫期逞干戈于我英而经营画策矣撒打地报评曰今天下势力所趋实如达氏之所见是岂偷安惰梦之时哉如英德之间最当警戒也英儒论列国权谋

电音自欧洲来者皆报危机方迫曰英国耀武装造商船日法驻英京公使不能调停英法纷议故辞其职此等报至日甚一日而其形势则依然矣夫欧洲今日形势方在接续之时也何则旧约将解而新约将成当此之时文士说客之雄谈外交政策家之讽语纷然杂出于其间洵亦不得已也

千八百七十九年俾斯麦公与安得拉士伯订德奥同盟方在德国霸威全盛之时嗣后意国亦如此合约于是始有三国同盟德国实执牛耳而欧洲列国向背在焉足以制驭欧洲之死命矣法国不能堪三国之环视遂与俄国订结将以反抗三国同盟欧洲和局渐有戒心当时意国赀财不给征眇眇亚比西尼亚而为土蛮所败三国之盟渐以不振俄法相信益密及千八百九十一年法国舰队诣古郎士得多俄法之盟渐露形迹盖俄之强在陆军而法则以海军称雄今二国短长相补欧洲列国岂不惊骇哉由是欧洲之霸权将移于俄国德之少皇早已洞烛欲汲汲结俄及去年中日之役遂从俄国订德俄法三国之盟以临日本是俄国以利而己自遂结俄之志也抑德国既结奥意以备俄法今又结俄法识者知德奥意三国同盟将解盖甚近矣当中日之役德谋不利于日本而意国则为日本计其利夫意德岂非三国所谓同盟之国乎然其所计不相同如此则中日一役实使三国同盟解体于天下者矣盖考近三四年来事情唯见欧洲霸权自德而移于俄耳当此之时有土国回人杀亚儿米尼亚耶教之事英本有保护土国防俄侵条约遂责土国虐杀亚儿米尼亚人乃责之而不听焉则唯有炮击其国都之一手段耳苟欲执此手段则其舰队当经远打尾罗士海峡然列国有约不能自由苟英国舰队经此海峡列国亦仿效焉则列国舰队遂可进航黑海而窥俄国边境是俄人所不喜也于是俄必助英商议以调理土国之事而法德亦欲合同以改革土国政治英遂为列国制其进退是为欧洲合约之论由来也先是德奥意三国之订同盟也英国虽不与焉亦以为善矣然一旦英人哲美森率队侵袭南部非洲脱兰士罚尔英半保护之国其总统革罗击捕之德皇发电贺其英武以暗辱英国且有派调德兵于英属地之意先命战舰频整武装英相沙力勃雷侯乃大戒其战舰若德国战舰有所窥伺以过英地界则击成粉碎以示其威德皇虽惧而止自是英德不睦交相詈骂一若宿英既知三国同盟有名无实又见德不快于英其政治家声言于公堂曰英名誉孤立昔意本善英迩来稍有亲俄法之色何则意国现时邬尔子尼内阁本为共和党所树立而该党以亲法国为外交标准则可以窥见一斑矣且意国王子耶布路士亲王娶望得里我路之希令公主为妃妃出于俄人之血裔本以秀美闻以其贫寒故少娶者俄皇助其装赀以嫁意国亦可以觇意俄之情好矣俄国邬里美亚新报贺此事曰是以俄人之种族血液而殖于意国也呜呼英国已孤立矣然俄善致欧洲为奥国如磁石引铁正俄国霸权全盛之时彼欧洲以德国为中枢迨旧时之一梦矣论欧洲中原之形势

昔讲究电学之人初不料电气果能有实用于农家也但由近来查验之中究得其此几乎无所不能奥国耕犁使用电气业经派吞脱凡新制一物禀请政府存案准其专利若干年英语谓之派吞脱在案至耘草耙收禾车及割禾打禾机器之使用电气者均得见于美国赛会场中其器之用法经验颇称合意现有田地专备试验之用其耕耙肥润各法以及散种后复盖以土又去蔓及打禾收禾所需工程几无不借用电气之力而收用电力尤以在上设一水轮使浪转轮生电为最省需费亦较少精益求精将来耕田必以电气为本而后止又耕地用电气其最足观者为滋补草木之法此法虽尚无实效可收而据试用电气耕地之处具报各情其所费苦工当亦不致虚耗夫田园谓之电气田园[固](因)属新奇而其新奇将来必因其有实用而益彰数年前有欧洲格致家以电滋补草木而试其效雷母司曲勒母在沸兰司班乃夫在南俄罗斯又塞黎在法国分别讲究此道用电通于所散之种子及所栽草木之土地并及草木土上之天气司班乃夫先以电滋补散种之子后及散种之土所产红萝卜长十七英寸径大五英寸半　美国考纳尔大书院于五年前仿照雷母司曲勒母之法首先研究其理夫天气中所含之电与菜蔬生长之道本大有益早为农学家所知但从未有造电气试之者考纳尔书院试验时除用电气灌入草木之种子及栽植草木之土地又复于晚间试用电光照验得草木晚间受电光日间受日光者比之未用电光照者生长较速生菜苋菜及红萝卜又同类之蔬菜受电光之感者仅须寻常一半时候即已成熟凡草木经用电光照竟有未出叶而先结子者其生长之力大如此又凡草木用电灯隔五尺远照后由土中取出不久即枯　凡花草用电光照者其效甚显发芽早茎高瘦而软弱开花亦较速至若班丢尼煤花则开花比用旧法较多而否皮那五色小球草花若逼近电灯往往损伤叶与花生发虽速每小而不足观而近根之花每有未开足而已先枯焦者电光之有感于草木之色比之有感于生长之道读之尤觉有味其于茨菇花色甚浓而鲜明其于淡红深红粉红及蓝色各花则色往往变为白灰惟花草用电光感之者其色不久即衰且退色亦比天生之花较速　试验电力其中最要者为电感五谷所有五谷未经电光损伤者其收成比之未用电力加倍雷母司曲勒母于察电感牟麦及蔬菜之力查得土地一小方安有电线者所种五谷比之同一土地未用电力收成百分之中能多收五十分考纳尔书院自将以上所述试之后现仍随时研究所有农学家久望之效得之异日意中事也草木中有数种最喜电光受光后不特生长较速且花头必向电灯其喜电如此惟有数种不独无益并且有损其所有有用之质用电光照数夜后尽化为乌有而讲究减小电光之力使与各种草木合用于是乎始查减小电力惟不透光之玻璃罩颇称相宜而考纳尔书院中每用琥珀色罩以电光中之橘色与草木生长之道最有益也电光中之各色光线其感草木之效各不相同而用电光感草木能否使之如用电线通电入土同一有效尚难预言雷母司曲勒母用通电入土之法曾得其效所感草木比之用电光照损伤较少　四年前美国漫山秋塞芝省之阿林登镇有老圃名劳荪者曾以电光用之园圃获利丰厚电光之能感草木彼于一千八百八十六年始知之缘彼时阿林登镇各街均设电灯内有一灯设近其园光照于花池池中草木受光后立即生发其长成过于园中各花池嗣经老圃查悉此因电光之故遂于草木屋内设一电灯试一二季后知同一土地冬季种生菜红萝卜若感以电光所产较速菜亦较佳老圃草木屋内自用电灯以来所获之利百分中加二十五分至四十分不等　法国所制之器由天气中收吸电气其费尤觉减省农家人人得而用之其法以线在园中栽植草木之处纵横安设再与一铜线相接铜线装在木杆头上高四五十尺杆顶设有收电具配置磁球使不通电木杆既高则收电具收吸空中电气场面广阔含电自多均由线通入园内查此法所得电气其能益草木之生比之由电池所得电气收效尤佳盖空中电力不及电池中所发电气之多而能滋润不损伤草木也电气利于园圃

纽约报[载]美国富豪好行善事尔毓尔披卜此氏行善事费八百万元里垠笃是耽科笃氏捐某大学校金千二百万元或云捐其赀产之半也银都路咖尔耳氏捐书籍馆金五百万元飞腊拨亚毛氏捐亦加我府学校金二百万元不粒度氏捐百万元建筑书籍馆不收赀财供人纵览飞儿的氏为各种善事所损金实五百万元委呢喑沙多女史建一大食堂如中国施粥厂之类以与食物周恤无告贫民披打古伯氏为慈善之事销费家赀一半尾儿氏捐建筑一大客栈如中国栖流所之类以栖宿行路穷民现方大兴土木矣其余如披亚崇哥尔地亚是氓得尾儿多氏等均捐舍朱提乐善好施不胜枚举焉美国富家好善

日本陆军大佐福岛氏性好游历足迹遍于印欧亚之地顷已倦游而返尝语人云余以前年十月自神户遍游南部亚细亚埃及土耳其而还计算行程约四万千三百英里而搭轮船者二万六千七十四英里泛大河者三千二百三十英里搭小艇者三十二英里经铁路者八千七百八十英里乘马车千二百九十英里骑马千八百二十英里若加以自香港至东京之程轮船千七百九十二英里铁路三百七十九英里总计行程约四万三千余英里余自外国漫游至今十有八年矣虽足迹遍印欧亚之间未尝周行中国及西伯利亚内地是为遗憾耳今次之行本期游中国内地而偶值甘肃匪乱志遂不果昔曾游北方寒地今游南方热带行炎热之境颇多辛苦不[如](知)寒地之易行也计所经热带之地察寒暑表未尝降下八十度昨年三月在缅甸患热疫乃居山中静养数旬六月驻波斯[罹](罗)日射病即中国暑症之类又屡获胃疾幸不至剧甚平安返国今始知身体之强健而自善能作寒北炎南之游也昔游历寒带时唯有体躯困苦而未遭别种奇事今行至印度则见饥馑之惨在亚儿米尼亚则有土人纷扰之虑于波斯国则有弒虐之事邦内鼎沸盗贼横行如英国电信技师现为其所棒杀某国外商被夺骡马三十匹余亦尝遭盗突来即操日语大声叱贼等畏避不敢逼近维得获免矣客途之中苦无水饮余行印度时不堪其渴以手掬水见赤白色微虫多游泳水中乃以手巾漉其水而饮之焉抑列国视日本与昔日迥异在昔爱日本之文明者今则多嫉妒之即如波斯昔之视日本也如秦越之人瘼不相关而今则惊叹日本之强反生畏惧故凡百事务秘而不宣盖波斯以台湾为销鸦片之最好市场及台湾割与日本禁运鸦片入口之说大行故波斯商民相与警戒而秘密不言也游历记

呜呼波兰今日大局已去方其盛时版图恢广实出现时法国之右矣传云昔陀纽务河边有兄弟三人在焉伯曰鲁西仲曰查克叔曰礼克有灵鹫导兄弟各移其居鲁西往俄查克之伯很美亚而礼克到波兰遂为该国之始祖历数代至九世纪礼克之王统绝矣其后或国民相议立王或贵族交立互争权柄各不相下弊风渐炽至十六世纪戴法五很利第三世即王位自是国本渐动且日士笃宗教大行国中而希腊教徒为其所虐逼害太甚诉于俄国请其保护俄国遂开干涉波兰之端自是之后与波民开端启衅几无止时俄国雄志利用此术矣而波兰内以争宗派之异同争贵族之势权外以俄人土耳其人鞑靼人国势陵夷衰颓莫挽当俄皇亚历山米波威地之时夺波国太纽务河以东各地然波犹一独立之国也方十八世纪中叶波兰乱机纷扰无能统治俄皇伽挫林二世常蓄雄心窃有所谋值波兰宗派之争以千七百七十二年与普鲁士共谋分割波兰越九十三年又相与割夺波兰之地当是之时波兰义士哥斯秋士哥率志士与抗而势力不敌至九十五年为诸强国所分割而波遂全亡矣俄夺国土最广奥国得人口稠密之地而普鲁士得商业最盛之要府呜呼邦家之亡每始于请援外国波国之亡惨不忍说俄人素蓄此等机智今之引外强为援者可知所寒心也普鲁士既得波兰旧都而欲移改其风俗拮据苦心未能酬志及法皇拿破仑侵欧洲之时大变境界然不久而复其旧矣当一千八百三十年波人欲脱俄国之轭而思背叛焉俄人严镇压伏禁波人用土语废其大学波人怨泣深恨彻骨越千八百六十二年波兰又乱最为剧大盖俄欲[征](撤)兵丁于波波人恶之故有斯乱也举国皆为乱徒而西欧诸国亦为波人悲焉然无援之者波人明知难操胜算而犹抗我人以为杀俄一人犹是所以忠国也越至六十四年春为俄人所亡置守土官治此墟国而于其法衙官衙学校等处禁用波语而悉习俄音波国旧日语言不得复用俄人盖欲移其风俗也波兰之人性质慧敏黑瞳短躯似东洋各国人物长于音乐语言及机器等妇女最为秀丽然亡国余民累累如失路之人妇女之徒目见俄军肥马轻裘双肩生风则以得作其室家为一生之志愿矣夫涵养生民志气在襁褓之中者实为妇女之天职也然其志想既已如此何怪其亡国覆社为人奴隶而牛奔马驱于行路哉吁此亡国疆域昔时广大居法国之上今入俄属者犹有八百二十五万生民而其国语且不得用于应酬谈论嗟嗟岂无有一二志士生于此间而发奋慷慨者乎何为其腼然也噫波兰今为俄国捕吏之役耳昔日王宫今为捕吏所屯旧时政厅今为总捕之署满目荒凉波人无暇自悲而使行客踯躅长途涕泪满臆波国何以一至于此乎曰波兰贵族大官尝虐抑农民农民不堪宁讴歌俄国新政而不悔也悲夫新政之苛如此则旧时之猛政亦可想见矣抑农民者国之本也为国者可不思哉余过波兰之旧都而见俄所施设始知捕吏之尊彼五洲列国苟欲弄威福于苍生之上者曷弗去之波兰为其捕吏也
  </div>
  <div class="pagination">
   <a href="皇朝经世文三编_page66.html">
    上一页
   </a>
   <span>
    ...
   </span>
   <a href="皇朝经世文三编_page62.html">
    62
   </a>
   <a href="皇朝经世文三编_page63.html">
    63
   </a>
   <a href="皇朝经世文三编_page64.html">
    64
   </a>
   <a href="皇朝经世文三编_page65.html">
    65
   </a>
   <a href="皇朝经世文三编_page66.html">
    66
   </a>
   <span class="current-page">
    67
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
