<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 285 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 285 页/共 287 页
  </h1>
  <div class="content">
   自唐虞三代以还迄乎前明有战国之世有割据之世有南北分治之世有大一统之世夫人而知之无俟赘谈矣间尝观大一统之世其君为天下共主其版舆疆域之广周六合而遍八方煌煌乎王者无外之盛轨也而治乱之原兴亡之故固有国亡而天下不亡国亡而天下亦与之俱亡者试观夏后氏之世则少康失国以一成一旅之师祀夏配天不失旧物为中兴令主之首周宣王中兴诗人美之今毛诗江汉常武诸什是也东迁以后晋郑是依虽王伯迭起犹以位号为天下共主弱而不亡历年八百最为长久西汉诸吕作乱而文帝从代来王莽篡位而光武起于白水桓灵信任权阉大治党人致启黄巾及卓操之祸然昭烈犹能崎岖自立于巴蜀晋自八王争权五胡云扰中原而元帝渡江偏安建业殆平吴之役救民水火之报也武后改唐为周乃一闻太子为将募兵应者云集安史朱泚之乱肃宗则任郭子仪而收复两京德宗则知李晟为社稷而生皆无愧中兴之主五代时李亚子刘智远之兴一则仍以继唐为名一则不忍改天福年号皆以之创业垂统焉特根基浅薄不久即失耳宋受夷狄之祸最烈徽钦北狩千古痛心然康王泥马渡江遂开南渡之局大儒挺生崇尚理学终不能遏元人方张之势所皆国亡而天下不与俱亡之谂也盖民心未去士气犹存蹶而复起理有固然非智取术驭所能移甲兵权势所能压也从来天下之势不患瓦解而土崩汉唐宋明之末造是已所谓国亡而天下亦与之俱亡也秦之亡也陈陟一呼而天下响应高祖以一亭长提三尺剑五载而成帝业明太祖以布衣与事驱元顺帝于北方创有明三百载鸿基何其神也因民怨之势而利导之也秦始皇之暴虐史册具存其尊君权抑民权之法历代帝王相沿不改均以束缚压制为事君权常伸民权常屈拂郁既久适为兴王之资故百年而一小乱焉数百年而一大乱焉开创之君首以民事为亟历代如除秦苛政除莽苛法之比不胜枚举及其亡也类皆网罗加密征敛重重民怨沸腾朝不保夕治乱兴亡之可睹矣惟明太祖则不然逞其私智专行刻薄君权惟恐其不伸民权唯恐其不屈成祖靖难兵起尤不压众心诛戳忠良剥削黎庶几视为一代定制其子孙之犹得蒙业而安者则以民之疾视有元不得不归于明耳元以蒙古入主中国所定制度畛域太明苛虐太过故虽涵濡百年之久而民心犹有不甘苟有倡为攘斥之说而袒臂大呼者莫不辍耕而起从之如市矣由是观之则中国之民心固大有可恃慨自通商以来外侮迭乘有识之士靡不疾首痛心抱尝胆卧薪之志慨然变法以为自强张本乃甲午高日之役海军尽熸外人益存藐视甚至倡为瓜分中国之议德国猝占胶澳其见端也然犹可自相慰藉者则　列圣深仁厚泽民心固结不解也孔子之教揭日月而行士气不为外诱岂知五洲开通欧亚往来民之困于君权而自安卑贱者习于人各有权咸得自由之说以及[革](草)命之党自由之党各国皆联为私会莫怦怦然动色相告语而佛法平等之宗旨竟欲侪小民于大君之间而齐其权于英俄法美德日诸邦要挟无厌之端淡漠置之转诮敌王所忾与子同仇之为多事也岂不怪哉呜呼民者邦国之本也苟无民何有君诗不云乎本固邦宁当此海氛日棘外患押至之秋若惟以理财为亟强兵为先而于民心根本之图不思所以安集之甚非所以巩固金瓯之道也

　　人不可以无权说
呜呼权之为用大矣哉夫权一物之微而万物之轻重咸取决焉权不能自用必得一人以掌之其用始大而掌之善者挈其两端不偏不倚务持其平而后五雀六燕铢两悉均万物之居其下者就其称量为数几何则值钱几何无一累黍私曲于其间也掌之不善者则倒持之而不觉杂乱之而不知犹且诩诩然自喜曰吾掌权甚矣权之难掌也吾低于此则昂于彼矣吾昂于彼则又低于此矣使吾若之何措手哉喜吾劳且病矣群议弗遑顾矣众怒不能恤矣若此者比比然而明眼人往往窃天于其旁彼不知失之毫厘则差以千里万物之居其下者有含冤负屈而苦不能言者矣是孟子曰故天将降大任于是人也必先苦其心志劳其筋骨饿其体肤空乏其身行拂乱其所为所以动心忍性增益其所不能降大任者犹之予大权也夫权固一物之微也卷之则退藏于密放之则弥六合使推而广之扩而充之征治天下与治一室一家无所不用此权而掌此权者要必于老成练达中求之也故有善掌国权者则黜陟公而赏罚征必有善掌兵权者则约束明而恩信孚有善掌利权者则会计工而懋迁尽反是则国维不张小大倒置廉耻相冒贿赂征公行忠直见屏而小人进用矣兵律不肃军政堕坏将不习士士不亲将贪功避敌散处嬉娱而临事溃败矣利源不浚征私肥巧饰货贱不居货贵不鬻因循委靡心腹相离贸易日耗而资本告竭矣此掌权者善与不善之明征也夫一国有征一国之权一家有一家之权权之为用所贵乎得人而掌之固已顾有观当世之掌权者大抵善者十之二三不善者居征其七八窃尝怪之推原其故而后乃今不能不感慨系之权之于人寔断断乎不可一日无焉无论所掌者为我固有征之权抑或代人之权而要之权在我手则不但在我之下者皆畏我敬我交结我趋奉我即在我之上者亦且怜我爱我器重我优容而薄责于我昔城北徐公所谓朋友妻妾皆美我者犹觉有所未尽焉甚至君父至尊而有时亦未便以严词厉色遽加于我者此无他皆慑于我之权耳于是时也惟善掌其权者则亲亲敬长爱老慈幼贤贤贱不肖克己复礼以躬为表率不徇情而不受苞苴不恃势不希荣不苟予夺终其身为君子不善掌权者则犯上陵下罔所忌惮骄盈以自恣刚愎以自用久而久之或且逆伦悖理忍心而行篡弒之事终百世为小人固同斯一权也此善掌之则为君子彼不善掌之则为小人而惟善者则视其所掌者为大公无我之权不善者则视其所掌者为独私于我之权夫至视大公无我之权为独私于我之权则患得患失何所不至但恐人之削我权而人倚之以资襄助者不计焉更恐人之夺我权向人凭借之以肆妄求者亦不察焉明明晴霁也我则谓之阴雨恃有权在而人亦遂阴雨之矣明明西北也我则谓之东南恃有权在而人亦遂东南之矣顺我者昌逆我者亡何求而不得何使而不可哉且不宁惟是已也见人之稍稍出我右者则即以我之权镇压之磨折之或阴与笼络而阴倾害之同党者又从而附和以为权不可以旁落也人将以权制我曷若先以权制人呜呼权之为用大矣哉吾先师仲尼氏对龟山而作操嗟斧柯之莫假以大圣人一车两马周游七十二君之庭犹无权而不行吾属也哉吾属也哉

　　四民论
民何以分为四也曰先王因材而使成天下之务也士最智工次之商次之农最朴天之生民多朴而少智故多农而少士农多则有以给士工商之食士少则贵后世之患在农少农何以少古者尚朴素后世华美日增故工多古者贱末业后世惟财是竞故商多古者举寔行后世浮文是取故士多三民皆多农安得不少农少则谷少而民日以贫国日以绌然则治之治法奈何曰核士而已矣凡为士者必考其文艺德行卓然出于众民之上然后养之学校邦不过数十人其虚浮者黜之黜退之士为工则无巧为商则无赀势不得不相率而归畎亩如是而天下减数十万之士即益数十万之农由是推核士之法以核工商淫巧不作则分工之半以归农货不郁则分商之半以归农天下减数百万之工商即又益数百万之农足国富民务莫要于此曰地不加益而骤益数十万之农安得此闲田以给之曰西北之地苦无水利常有旷野数百里绝无人东南数称膏腴而山泽之土亦有未尽垦者加以富民园囿多占沃壤而闽广草之种耗地尤多诚使大兴水利而禁无益之树艺则天下之地自足容天下之民何必忧无田可耕也大抵民以十为率其九归农而士工商交得其一则民不外慕风俗朴厚可以万世治安也韩子曰古之为民者四今之为民者六近世恽敬又广之至十四民吾纵治此四民而彼十民者坐而耗食奈何曰四者民业之本治其本而末应佛老之徒其滥更甚于士士既精核彼岂得独宽为彼教之说而寔能有得者留否则黜一郡之中能留者不过数人夫何患若夫工净则佣力之人减商灭则牙侩之流减工商归农而俗朴则倡优减风俗朴茂而讼息则胥吏减田野辟则屯歧可兴而冗食之兵减伪士去则虚文不饰而仆从之徒又减凡此者减士工商之数以益农而诸游民皆减不减士工商之数以益农则彼十民者引而愈多虽尧舜不治嗟乎四民之失其轻重非一日之故也工商贱人自附士流而卑视农业欲驱而归农何可得也然上之化下捷于影响诚有愿治之主但当先治其心无所欲则浮说不能欺奇技不能眩宝货不能惑民俗丕变工商不禁而自少然后下劝农之诏设力田之科使知国家所重专在畎亩虽积重之势何难反哉

　　广四民论
自上古之世质而无文有圣人者出视彼羽毛穴居之民教之以火食粒食而民始知有生之乐矣犹虑生之无以养之养之无以教之焉故设为士农工商四科以区别之此万古不易之常法也孟子曰君子劳心小人劳力劳心者治人劳力者治于人如古庵子之论治法以核士归农为先岂不知士为四民之首若无故而芟刈之吾恐士气日衰而国势因以不振矣先正之言曰士之子恒为士农之子恒为农古人爱士之心必使世守之非徒取其文艺之颂扬庥和也诚以帝王莅政首在佐治得人使当日舜无五臣武无十乱虞周之天下果谁相与为治耶历观后世自汉唐以及宋明大抵年祚久者其开国之时贤才必多而前世之君不能自求于野前世之臣未必自献于朝至拔一士于千百士之中而举国共庆朝廷之得人君人者知求士之难或虑用之不尽其长也故周公之诫鲁公有曰无求备于一人今古庵子欲核士而归农是以汰僧道之法汰士类也试思士类其庸可汰乎古人谓一世之治必有一世之贤材应运而兴君人者苟用之不尽则朝有幸位而野有遗贤矣古先王患士之不多必设为庠序学校以教之所以培士气也未闻汰士以从农也余窃观古庵子之意徒以近世俗尚奢华凡工之执技艺以事上商之殖货贿通有无一旦居奇致盈即可富埒王侯贵傲卿相其势皆足以卑农而贱农举世之人若尤而效之必将胥天下而习为工商矣而世之为士者复不亟求治安之策思所以明先王之道以道之后世逐末者愈多务本者愈少尚何冀世运之返朴而归真乎是有士不如无士也故不免言之过激而论之太偏也不知因时制宜者为圣人孟子曰孔子圣之时者也士苟生今之世处今之时达今之变焉可以泥古而达俗耶古者四海为一天下今者周天为一天下使君人者趋一国之民尽使归农虽民食不虞匮乏而此外将何所取资耶故论古之势必耕读兼修论今之势必农工商三者兼修而治国之法乃尽善必有工以利其机器有商以足其赀财然后显士之有志者兴利除弊百废具举他国之所有我亦有之使四封之邻于我者均莫敢蔑视我国焉而农之为农亦得长安畎亩耕凿无虞矣何徒急急返古之是务哉鄙人之言卑无高论惟稍协于时俗之宜故敢为　大雅陈之

　　民郁不宣论
国家承平二百五十余年积功累仁与民休息凡所谓生聚教训者仁深泽厚不知费　列圣几许精心始克成此大一统之规模自通商局成海禁洞开漏日溢财用日匮中更粤匪之乱蹂躏一十五省残破三百余城先后二十余年卒能次第荡平蔚成　中兴之业功绩所在史册增光然而民困日深疮痍终难猝复复海疆多故边衅时开　朝廷日昃不遑孜孜求治乃法事初定东事又起朝鲜之役不救则坐视藩属之沦亡救之则贻祸如此之大虽由握虎符者不善驾驭调遣所致然气数之间君子深有慨焉所恃者虽割膏腴之壤覆十万之众弃坚利之械毁战舰而殆尽括金赀而无遗然而众志成城卧薪尝胆按剑投袂者上与下犹一心一德焉故当和议未成时愿斗之将与敢斗之士寔繁有徒雄于资者请毁家以助饷勇于力者愿仗剑以从军多于智者思策以歼敌而　朝廷好生为德不忍重拂中外臣工之情一再特　简重臣与议救盘之好深自裁抑甘心退让事事曲从其求此所谓怒我而骄敌者乃太王事狄之深心而初非勾践事吴之浅见也独是自此而后民气顿懈加以府库空虚大工迭起小民谋生为亟今则重商而农多任务而废耕衣食之根本渐绌金钱之营运日繁五金煤铁之利尽属于外洋布帛菽粟之源日穷于内地钱根紧而市面陡衰米薪贵而居家日蹙逐什一之利者困于税厘而无利可沾矣藉手足之力者伤于糜费而无力可施矣是故上自绅富下至编氓顾瞻时局莫不颦眉蹙额壹似重有忧者往时食力之徒见衣冠体面之人笑语相亲甚欲其拂拭之提挈之即小本营生者亦皆平心静气蔼然欿然以冀主顾之光临今则瞋目攘臂渐渐有以贱妨贵以奴欺主以下陵上之心假如佣媪婢仆等类终岁为人服役自宜帖耳而求怜今则傲慢之形见于词色甚至盗窃之事层见出不以为怪一丝半粟之微防闲偶疏转瞬即失加查察便多不逊之谋则服役者之桀骜如此也至于肩挑负贩之徒终日街头踯躅所入几何兹则成本既重钱串又短小洋则弊窦丛生乡愚无知往往为人所绐不但徒劳无获并且丧其资斧乎机厂日辟外洋来货愈多无物不能仿造价廉工半既觉适观而又适用中原自然之利剥削殆尽驯至谋生无路故愤愤之气积不能平有时论价稍苛辄即受其辱詈人以为民情之恣横吾以为寔民忿之久积也本埠为百货荟聚之区华洋杂处之所四方奔走而来者皆以此间为乐土不知托业之途虽广居家之计甚艰蜗舍窄小而价值兼金蔬食可安而百物翔贵交游以征逐为联络酬应以挥霍为亲密弱肉强食游民地巧偷豪夺奸宄相乘彼束修自好之士早望望然去之矣所久恋者多财善贾之流及贫无所依者居多天地郁而雷雨行人心郁而溃泱呈安得因材施教节性觉淫以一宣其久郁之志哉

　　纾国难恤民隐论
世所称父子之道天性也而不知君臣之道亦天性也今有见其父被人欺凌几欲破尽其家资而后已而为之子者拥其私积不顾其父之狼狈是之谓不孝今有人见其君于丧败后又索赔帑藏告匮频呼将伯而为之臣者犹拥其余积不济国家之急是之谓不忠夫事君者筹经费于暇豫之日则有王政之本原而拯乏困于仓皇之秋则有权宜之策画不必高谈三代上也即如春秋襄公九年晋侯谋所以息民其臣魏绛请施舍输积聚以贷自公以下苟有积者尽出之国无滞积亦无困人公无禁利亦无食民凡器用俱从检朴行之期年国乃有节三驾而楚不能与争此所谓忠于谋国者也中朝挫于辽东一役民心激昂无不欲助军饷以洒前耻当时有忠义之臣亦愿捐其余俸以振军威而固邦本无奈庸臣误国此议中阻竟至俯首下心沁沁睍睍为民吏羞赔偿之项动偿二百兆求揭于俄空屡年关税所入尚不能塞漏　圣天子方宵衣旰食励精图治彼高爵厚禄屡叨荣宠者徒视吾君之焦劳而犹坐拥余赀胡颜自处惜乎其昧于魏绛输积聚之策也而或者曰人臣捐之策断不能行彼位尊而无功俸厚而无劳而挟重器多者富甲王室若计其家赀所值或捐五成或捐一二成而已动以巨万计不无尾大之嫌下而核至各府州县其富厚者恐上台所怪责则不敢直认其清贫者又恐挟嫌之辈诬其多藏则又若于无以应捐洵乎魏绛输积聚之策之果难行也然而君臣之道天性也使百尔臣工尽其性分奉公体国无贫富彼此之嫌救国之急如手足之捍其头目如子弟之卫其父兄捐赀济国纪功之不暇君臣上下亦复何嫌而何疑第以此说建于议之后未免不急之务然天下事未可料也今者强邻逼处或雄长于西北或窥伺于东南我编氓食毛践土者且惴惴然日抱杞天之忧居安思危倘一旦有急则魏绛之策以为后图可也若不此之图谋臣辈巧于钻营多设式加收税项诚恐民力愈疲民心愈散其溃几不可问彼奉公体国者可不反求其本哉欧阳永叔本论曰医者之于疾也必推其病之所自来而治其受病之处病之中人乘乎气虚而入焉则善医者不攻其疾而务养其气气寔则病去此自然之效也故救天下之患者亦必推其患所自来而后治其受患之处亦自然之效也所谓本者何也尚经术以课士重力田以明农禁奇巧以课工减抽厘以通商勤训练厚军饷以惠兵国家闲暇求乎王道之本原元气既厚撼山易撼岳家兵难君臣一心上下一体谁敢侮之倘有不得已之举则权宜之策输积聚以固民心而不听谋臣苟且之计将作士气士识将情又何患其溃而不能为之挽哉或曰此说勤勤恳恳大有忧国忧民之心然如议论执政何则应之曰否否郑人游于乡校以论执政然明曰毁乡校如何子产曰何为夫人朝夕退而游焉以观政之善否其所善者吾则行之其所恶者吾则改之是吾师也我闻忠善以损怨不闻作威以防怨吾非敢毁执政者也特自托于乡校之议如在上有子产其人则所以固人心维国本者岂外是哉

　　论恩威并用之难
大凡用人之人其所以能慑服人心使莫敢桀骜不驯以相违拗者不第恃乎其威也而亦恃有乎其恩恩也者不必事事吃亏于己便宜于人但各视其所司之何事而随处加以体恤斯得矣顾人心至今日而愈薄我所以待之者虽至于仁至义尽彼或不以我为体恤而感之反以我为懦弱而欺之于是与之商量则貌为筹划适以行其私计委以事端则假作殷勤反以启其弊窦告以言语则一味唯诺绝无半点真心甚至驱遣伙友则迟延而不前呼喊仆隶则倔强而不应此种情状寔为用人者所无可如何故大有作为之人因有鉴于恩之不可专用有时竟反其道而行之以为我之不用恩专用威者非谓恩之一无所用谓夫用于君子则恩方不虚若在不知感激之小人则既不能谅我之心或适为所狎侮反不如一于用威不稍体恤使若辈知所畏惧而不敢不服此虽矫枉过正之说然以之惩刁薄而压凶顽亦未始不为无补而我谓此法纵属可用尤当自审其权势之若何即就今日之官场而论凡自督抚司道以及于府州厅县其暴戾恣睢绝不体及人情者比比皆是乃在下之人宁忍受之而不敢违背者亦谓我辈虽受其约束遵其号令几犬马之不如然充其权势之所至举凡为所用者无一不可加之膝而堕之渊不独始贵之能终贱之即既贱之亦能复贵之我仰事俯蓄日用饮食皆将斯人乎是赖而肯以一时之使性使气致激其怒而徒自苦哉若是则专用威者亦未尝不有恩于人特恩由权势而出人既受其恩自不得不惕其威耳我独怪肆无忌惮之小人一朝得志虽明明与执役诸人及仆隶辈同一寄人宇下不过性喜趋承才能迎合独得主人之宠谚所谓从芦席上扒到地上其高下原无甚分别也即如余平日从不与仆人计较凡搬饭斟茶及清晨洒扫等事稍有不周处辄自亲为之以位置论讵不可以大声疾呼令其重做即或谴呼辱骂不稍用情彼既专供使令当亦无可奈何我所以不肯如是者亦谓彼亦来此谋食我又所进无多除三节给微资外别无好处若既无其恩偏欲多加以威听者之受与否且不必论即自问我心方将自惭之不暇而安忍出此我之耐劳忍气而终不与下人龂龂者为此耳乃观近世夜郎自大之臭小人识见既浅度量又狭存心无半点恕道出言则一味冲撞下人恶其烦琐服事格外地道比众不同似亦可以畅然无憾矣而不意彼犹以为未足恒吹毛求疵以责之揣其意必屏弃一切独于我乎周旋方足以遂其褊浅忌妒之私心独不思此等下人主人为众人用非为服事尔一人用也而乃不此之思一若祇可我一人驱策者又若既为我驱策即不必稍留余地者而时而呼唤之时而辱骂之时而皱眉哭脸以理怨之此无论哓哓不已听者将掩耳而走即令唤之即应骂之不违亦因念及于主人之情意非真畏尔之形同豺狼声若也静言思之不亦丑乎为告臭小人世之用威于人者必先有恩于人者即不施恩于人而专用其威亦必有权有势斯人方得以阴被其恩而忍受其威也若舍恩用威而出诸无权无势之人则难服人心徒增人恶诚不如早早改悔之为得耳

　　论今日要务亟宜收拾民心
中国至于今日其真危急存亡之秋乎厝火积薪之下而苟安其上者幸其火之未及燃也筑室悬之畔而暂处乎中者冀其之未必崩也今则不然火已见特焰尤未发耳石已见裂第垠尚未拆耳何以言之试就近日各处乱民之滋事观之可证矣沙市甫闻焚烧抢夺俄而门又起俄而温州更有坼毁道县衙署之事蚩蚩者氓今犹昔也何以愍不畏死悍然置法网于度外而公然大声疾呼一唱百和以至于此耶此其故有三则焉一在于国威之不振也　国家兵强将猛战胜攻取蛮夷慑服于外则民心恭顺于内虽有草寇凶徒萑苻乱党当全盛之时承平之日亦何敢遽弄横池若夫东败西辱　国威不能外伸则国势亦将内屈而伏莽之徒皆将从此生心投袂以起矣一则在官吏之玩愒也庶司百僚各省道府州县大小官吏当国运鼎盛之时皆以朝气治公其时官各当其位才各称其职上足以致君尧舜下足以登民席故有官清民顺之风迨夫官以贿成要津或非良吏贪墨之员何所顾惜止知自肥囊橐远计子孙上奉大官之色笑下剥赤子之脂膏保甲不行　圣谕不讲教化视同废例刑赏颠倒不明所谓朝气寡存多有尸居余气金银暮气而已故官止知朘削下民民亦不复亲尊在位偶有办理不善可以授人口寔者强者攘臂一呼则民皆空市而从之即弱者亦吶喊助声势而大祸成于俄顷间矣履霜坚冰岂一朝一夕之故太史公云怨毒之于人甚矣哉其所由来者久矣一则以弊政之屡行也大学云长国家而务财用者必自小人矣论语又曰百姓足君孰舄不足自古熙之世莫不藏富于民叔季之秋乃有括民财充府库之事而祸乱皆不旋踵近又有房捐之加盐厘之利权复授诸外人其穷员司事丁役人等失业者不知凡几此辈又皆有家室之累老弱之养亲族之依奴隶之蓄亦皆坐绝乳哺其啼饥号寒之声疾首痛心之叹岂不上伤天和是以各省或则重阴为患霪雨不止夏行冬令当葛仍绵或则炎气熏蒸晴多雨少民生疠疫饥馑频仍此皆小民怨咨之气流而为五行之灾祲者闻温郡闹事寔因加收土药捐所致夫以区区一隅之地所种之鹦粟收浆能值几何乃必家搜而户剔之富民之受累犹浅贫民之受祸甚深而城乡内外皆穷者多富者少生路既绝度日维艰挺而走险势所必至安得不甘心与此贤父母同日偕亡也哉是可知言利之臣皆误国殃民之辈也今天下大局已成外强中干之势侵侮日出不穷瓜分未知所止一闻加捐入教改籍者竟指不胜屈可知中国人心已大有披离涣散之象矣自来得天下者得民心失天下者失民心民心虽细微寔即社稷之本根　国家之元气也故使上仁下顺人心固结而不移虽有外侮犹可御之虽患贫弱犹可安之惟人心一去则国势将土崩而瓦解苟无民何有官苟无臣何有君此其上下维系之关键直如呼吸存亡断不可漠然视之者也窃以为今日最急之务首在行仁政去苛法裁关捐减粮赋罢贡织停土木深宫恶衣菲食减膳节费下罪己之明诏许草茅以进言去谗佞刑贪黩可内务府之供奉不足不可多取民间一钱可六部之开支节减不可轻提外省各整顿农政讲求水利令粟麦之收可以倍丰未有足食而不守法者也兴学校讲教化未有知礼而不敬上者也养以遂其生教以正其心人生遂人心正而犹北走俄西走欧者未之有也否则中国不但有分地之祸行且有分民之变矣岂不哀哉尚何言哉近闻朝廷励精图治土药房铺各种牙捐经已收回成命则仁恩复播元气渐充固无难转乱为治反弱为强已

　　论弭事变宜正人心
今何时乎五洲万国通道往来壤地愈辟而愈广邦交愈结而愈多势力愈竞而愈雄机械愈变而愈幻将欲奠强圉于盘石置民物于又安则必修好息兵而后可将欲修好息兵使鼛鼓不惊烽永息则必与邻邦辑睦示以真诚务去诈伪而后可东方之国大小不侔其堪称并峙者要惟中日二国以人数之多寡财力之盈绌计日本仅及中国十中之一顾自一二十年来日本事事争先朝野上下皆以发愤自雄为事通力合作日昃不遑奋然欲为东方至强之国知中国之不足与谋于是沉几观变意将待时而动而中国则虚憍之习牢不可破粉饰因循欺诈恇怯举世昏瞀如以孤客处暗室中酣然熟睡几不知人世间有旦暮矣忽有大声疾呼而至者排闼直入此时始心惊胆裂四顾踌躇进退无方形神顿沮遂使贲育不能展其勇良平无所施其谋谁为为之孰令致之苟有天良能不为之痛哭流涕长太息哉自来祸患之来皆由积渐而致易曰履霜坚冰至岂一朝一夕之故哉其所由来者渐矣日本始以琉球遭风难民为台湾生番所戕索费五十万而去自此以后遂有蔑视中国之心取琉球如拾芥视朝鲜若外府眈眈虎视其所凝神注意者未尝有一日之懈东方要隘口岸莫如朝鲜若得朝鲜既可掣中国之左臂又可塞俄人之咽喉处心积虑有日矣甲申之役重订和约载明两国调兵必先期互相咨照此次东学党事起我仅遣叶志超率兵二千赴朝平乱而日本之兵已络绎而来虽由叶志超及卫汝贵等节节溃退遂致牙山平壤拱手相让然当初既有两国调兵互相咨照之约则当咨照发兵时我国必应多调劲兵火速赴朝以主待客以逸待劳先声足以夺人日本亦未必敢以兵戎相见失此先着而日本竟乘机大举薄人于险出不意而攻不备势若建瓴呜呼此战事之所以一蹶不振也吾尝综始末而计之开战以后覆辙相寻由于调兵不早坐失事机若论战事之未可终恃则由于平日之漫无整备将不爱兵兵不习将额多虚设饷尽肥私技击不精号令歧出虽有百万之师祗可以壮观瞻未足以供御侮有兵如此战岂可恃战之与和势不并立既不能驱无用之兵尽置死地又不忍坐视完善之城郭土地悉被烽则惟有舍战言和以纾旦夕之祸而救苍黎之命是舍战言和固出于不得已也彼咫闻尺见泥古不通今者腐气填膺不问势之缓急事之重轻而一味摇唇鼓舌以和议为非言之匪艰行之维艰苟使此种腐儒侥幸得志其能措天下于治安乎故中国而欲为日后富强计当取天下之人才共有志于寔学庶学成以后可为国家任事兵商工艺各有专司任以寔心赴以全力庶几众务皆有起色近百年来粉饰侵渔误国肥家之陋习不难一扫而空之人心既已趋正国事自可振兴将欲激励人心使弃邪而归正则所以造就人才者不可不大变前规取士原所以备国家之用绳之以时文试帖是已纳之于无用之地他日任之以事能保不用违其长乎故教士之法必教之以真寔有用之学坐而言者即可起而行庶所教皆真才自不致有之才之叹而甘借才于异地矣果能于本原之地核寔讲求勿畏难而中止勿遇事而巧避但使人人有惕励忧勤之志则庶务自必改观然后于无事之时修好睦邻从容布置自有以成久安长治之规东方首出之国至此将谁属哉岂不赖乎人之能自立哉

　　论中国宜正人心
自来国家之弱寔由于世道之坏世道之坏寔由于人心之不正人心不正斯世事愈变世途愈险世之有才者人无不忌嫉之世之有德者人无不谤毁之世之富者人无不媚之世之贫者人无不欺侮之然此系古今之通病尚非患之大者也旷观斯世而叹人心之不正莫甚于今日恪守规矩自安名分者千百人中不过数人其余则不知孝悌不知忠信不知节义廉耻于是盗贼多会匪多流氓愈多设计骗人之事出人意外争斗毙命之事相继而起藉端拆梢之事竟至书不胜书所以时至晚近涉世愈难交游即荆棘也谈笑即戈矛也宴会即酖毒也世路即陷阱也而其最可虑者莫甚于上下蒙蔽之风一事将兴其所筹之剥削者已不知几何一事既成其报销之虚增者又不知几何甚至费数十万之巨而所购之枪炮仍属无用所购之药弹不能及远此固言之而痛恨者也故今日救时之策莫贵于正人心乃今之谈时务者动曰救时之策贵乎求富强富强之策贵乎学西法所谓学西法者不外乎开铁路精器械固兵舰熟习夫算学化学深谙夫电学气学精究夫声学光学殊不知今日之天下即令铁路已成矣器械已精矣兵舰已固矣所算学化学电学气学声学光学亦既无所不知无所不能矣而人心不正则一旦两国启衅士卒当临敌之时闻风而惧不战而散所开铁路适以便敌人也器械与兵舰适以敌人也凡精于算学化学熟于电学气学深明夫声学光学者适以助敌人也此固费数百万之金银费数十年之心血付诸乌有尽为敌人所据而有之吁可胜慨哉是则但知学西法不知正人心仍属有害而无利则人心固不可不正然人心如之何而可正曰欲正人心亦惟效泰西之广设学塾而已考俄国一千八百七十年师范书三十九处学生一千二百七十四人初学塾二万二千八百二十七处学生八十三万一千四百二人英国一千八百七十年议院议定新章一乡一镇设初学义塾班国一千七百九十七年初学塾幼童三十九万三千一百二十六人至一千八百五十七年增添学塾派员教授并设师范自是文教愈甚比国八百三十年民间幼童入学有二十九万三千人四十五年有四十三万九千人六十五年有五十六万四千人其余若丹国荷国希腊国亦皆广设学塾而布国则规制尤严各处城乡皆有学堂由地方官捐建国中幼童无论贫富无论男女自七八岁起皆须入学至一十五岁为小成塾中分十余班考其勤惰以为升降其有沈沦末班未能迁升首班者不能出塾学艺乡艺之外有郡学院寔学院仕学院大学院八百七十年初学二万五千四百八十所师三万一千余人学生二百九十八万五千八百七十人我中国诚能仿泰西之法于各省各府各县各乡镇广设学塾而又严定章程如葡国之定规凡民间之不入塾者坐之以罪每塾中延教师教人上半日教以中国圣人之道凡所谓父子有亲君臣有义夫妇有别长幼有序朋友有信反复以明之委曲以谕之下半日教之以西法凡算学化学电学诸大端因材而授分门讲贯三年一为甄别其有西法深通而又不背于中国圣人之道者准各教师向地方官举荐如是则西法可成人心可正否则但重西法不正人心吾恐他日之祸较甚于中东一役也吁可惧也

　　论制度宜集众长
论文宜集古之长此至言也诚以一人之才识有限众人之才识无穷集众人之长以为长斯其才识始越古今而罔外论文且然有国家者欲图变法则又何独不然方今世变愈亟时事日非以得地二万万里人民四万万众物产廿六万种雄兵一百七十余万之堂堂大国受侮于人是地非不广也民非不众也物产非不丰师旅非不盛也而乃一蹶不振精卒溃矣要隘失矣舰械输敌矣大帅逃且降矣卒之割地输金始克暂抒眉急者何哉岂为有地而不知辟有民而不知治有物产而不知制造有师旅而不知训练遂致一败难兴至于此极耶抑徒株守祖宗成法不求变计取法欧西耶然则以李傅相之鸿猷硕画练兵储饷制械购船十余年昕夕图强不遗余力何以欲图富强转成贫弱者抑又何哉尝考国家定鼎燕京以迄于今二百数十年康乾之岁　圣人御宇均在位周甲民赖以安自开国以来灭流贼靖明裔平三藩平准回定蒙古定青海定西藏征缅甸征安南征大小金川剿川楚教匪及临清诸匪伟烈丰功王者无敌此如日出东方始兴之象也逮及同治初元沈葆桢李鸿章等皆以道员擢为抚阎敬铭为臬司抚治山东左宗棠以举人部员赏三品卿衔督办军务刘蓉且以诸生擢四川藩司逾月授陕西抚是时　圣母垂帘湘淮各军踊跃命江南肃清休养生息者十年左文襄仗钺西征伊犁收服百僚济济各展材力以乂我黎庶以保我邦家此如日之方中中兴之象也三十年来民不见兵革文治武功彪炳寰宇历朝盛轨十圣相承播乎五州载诸方策初何尝借材异域取法他人今　上登基后遣使各邦采西法讲军寔育人才方以为宇内休明可复康乾之盛父老扶杖以观化葵藿倾心而向阳薄海臣民方思额手何意东有琉球朝鲜台澎之失南有暹罗缅甸安南滇界之割伊犁巴马之界兴安岭之险万有余里相继沦丧财用竭而民力困人心涣而士气凋反不若谨守成规犹得闭关自守一时忧时之士议论棼如更有喜谈术数者谓京都建自辽金大于元明迄今已历千年精华殆尽近岁西山崩裂屡年大水城垣隳圮闾阎倾坏甚多太和正门祈年法殿无故而王气既尽于朔方神器宜迁于西蜀敢将此说伏阙痛陈揆厥初心非不慷慨激昂忠君爱国不知专讲西法与专咎西法者固差祗论祥而不谈人事者则先虚杳难凭也今夫欧西之国不一国则欧西之法不一法国之专尚不同法之精粗自别倘不洞明幽远祗图变法便欲凌六合而驾五洲入何异贫人慕富谓某富者以某业起家即而效之能勿令他人齿冷耶中国一败之后西方诸国佥云秦果无人当临渴掘井之时彼行炫玉求售之计言言皆为中国其寔均欲图财使不审慎加详卒至虚言无补所尤恶者硬以诸葛大名加中朝□□英则比之哥灵顿德则比之卑斯麦多方赞颂使朝廷深信与以大权窥厥隐衷寔缘□□素能消受坏炮旧鎗之故所购外洋军火势不能不假手他人而受重托者非葭莩心腹即故吏门生自计侵渔□□又不得不为掩饰养痈成患已匪一朝以故一旦与日人从事干戈便有弹不合鎗鎗非素习之弊军寔如此战可言哉

是故同一利器也德有脱来斯鎗毛瑟鎗法有沙士鎗英有亨利马梯尼鎗美有哈乞开司鎗林明敦鎗秘蒲马地尼鎗俄有卑尔达奴鎗而近者英之黎姆斯鎗为尤精炮自克虏伯炮嘉立炮外近有毒开花炮空气黄药大炮名目既繁采择自非易易经办委员非武备学堂出身者不解制造于坚轻远准速五字未谙分毫或以旧枪改充毛瑟贪其价廉寔不可用其袛图中饱者又无论矣夫中东一役岁首予自南方东归初以三月为期讵知战事一开加以疫疠流行只轮不能飞渡遂致彷徨省港欲涉无梁惟有寄寓穗垣外名利栈中日阅中外报章藉知时局同寓有某员者自言曾任台湾某府知府予与晤谈日久始吐萍据言此次系奉某大宪命往香港等处潜购洋鎗予观其人面团团如富家翁须分八字随从颇多而尤能挥霍不吝一经投契彼即扯往同醉于珠江花舫中张筵宴客客多宦海中人此际战事方殷听若辈所谈则又或云某茶楼点心好某菜子佳某校书善唱烧衣某词史新遭梳栊滔滔汨汨各逞见闻要皆不外饮食交游征逐绝无一言及君国重事者予时已心鄙之翌夕某员酒酣忽附耳欣然告我曰仆事谐矣现在港地购得暹罗鎗甚多每杆原价不过二两八钱可以浮开至十二两此差大获厚利与吾兄颠倒于红裙翠袖中不患无买花之费矣予漫应之始知其意固在此不在彼此甲午仲秋廿八夕事也翌夜又订饮于秀菊花舫予愤其营私误国不复赴宴而珠江诸舫即以是夕大火烧毙人命与焚毁楼船无算某员虽幸以身免狼狈归来而已失去汉玉鼻壶茶晶眼镜及金时表等物所值不下千元予亦以误交小人几罹不测险哉国家如此用人乌能不一败涂地耶予以为卧薪尝之日固宜力图振作擢忠良而去奸邪然而取法有未精斯百变仍归乌有用敢陈管见以备刍询以为陆军之制莫如师德德自嘉庆十九年定民兵之制凡民年二十即充额兵之例三年归农自二十三至三十二为预备战兵自三十三至五十为预备守兵有事之秋可集练兵三百万以此民无不兵兵无不学自一千八百七十一年卑相以机谋胜法以来兵日精将日健二十年磨砺以须国众交孚故法虽日复强盛仍未敢遽报前仇德合君民上下惟一心时凛冰渊无懈可击是故陆军之信欧西之国多宗焉中国既已聘德员为军营教习则当千营一律教习一缺断不可杂以他人号令一则士桓抶彼亦竭力提撕同收指臂之助矣火鎗亦然尝考欧洲各国军火英德为精而德尤精美全备且储藏极多试观俄国之雄虽极力仿效尚难步武俄国诸厂昼夜辛勤以德国新制为先路之导是宜先将西队防守各兵易五小口快枪宽两年期全军俱易以俄尺寸厚木板五十块离二百步以外轰之立穿缘枪弹尖头易铅为钢故尤锐其远界可越五十五里然不中敌要害不死虽兵列数排尚可洞穿势力之猛可见其制作日新而月盛务臻绝顶耶是宜步俄师德之法我华军一律用此德鎗俾鎗与弹符斯兵与鎗习且往来调遣亦可无凿枘之虞何便如之

水师舰队则师英国水师之雄甲于五洲固已尽人可喻然其所以能甲五洲之故则犹有说焉夫英之本国区区数岛而西方属土共有英程九十万方里五十年来得地之盛孰与比伦故其水师能以寡击众能以大驭小只轮一到即扫荡无余巨舰一临即群攻不下力专则发皆中节体固则小丑难侵近又查知中东之战中国巨舰每为日小快炮船所攒击且船面物大半木器一遇火燃立成灰烬近又改制炮船不尚巨而尚轻船面诸物改用铜铁片包裹统计大小战舰八百艘能载水师十二万兵费每年六十四兆磅不惜重赀故能称雄海上莫敢谁何且于海战一途独有心得者则因英国所占繁盛之区多属海中岛屿非战舰不能占亦非战舰不能守占之不易守之亦不易为此锐意经营遂成绝诣人材亦因是而辈出谓非精金百炼始能无敌于寰中耶维制炮与筑台亦然考著名军械厂二其一在乌治理其一在抛此毛吴司商家军械厂二其一在纽堪塞尔名曰阿朴十庄其一在满痕切司脱名曰特活德二厂均以鎗炮为大宗又在裴明罕姆者名潘立则专造炮弹是宜分遣聪俊子弟分厂学习以收全效至于英国著名炮台在泰晤士江者则以乌理治体而勃为最在濒海者曰都发曰抛此毛吴司曰司丕舍特曰衙司抛特曰待冈抛脱泼来毛吴司曰奔不罗喀曰密尔妨特曰立佛普而诸台均称巩固其筑台不用三合土专用泥土筑成可任敌炮攻击至地中海为欧西门户英之所以独占形胜者在能占得毛尔塌及支伯劳登两岛支岛长八十英里阔五十英里三面居海惟迤北连西班牙康熙间得之西班牙屡败之后既和归侵地而此岛不与焉山势环抱天生雉堞水师停泊可避风雨三面多筑炮台山麓凿成地道置守兵不过数千西班牙与法合兵来攻皆大败去则炮台之坚固讵有伦哉至于电光化诸学则当师美国美人心思才力均胜他国一筹凡有一事一物为英俄德法诸国所未造其极者一经美国格致家再四思维便可通其究竟故彼都人士屡设大会百货俱陈莫不仰候定评同声佩服至于比国之矿学法人之艺学皆能各有专师因其长而用之变法之道不外是矣譬之论文当无异致焉

　　变近时经议
时无不变哉势无不变哉环球列国上下千年其宫宇械皿冠裳饮喙礼乐庠序宦途鼎爵其余一切庶务扰扰然瀼瀼然茹毛变稼穑饮血变酒醴穴居变宫室土鼓变鼙洪水变平壤世卿变科举舟楫变轮舶车驾变铁路矛盾变鎗弹驰驿变电闭关变互市尊亲变民主累累秩秩更历千岁若一轨辙古人可作世运使然若伊尹之任启放君之例周公之圣作摄篆之刑文帝之贤为捐刑之制山河苒苒千载悠悠而后世无或议焉势之不得不然者也不惟是天有天变地有地变人有人变风雨雷雹日月寒暑天之变也山崩野震崖陷水涨地之变也幼壮长耄疾病死涸人之变也惟国亦然治乱强弱之迹兴亡胜败之尘瞥见千里或千百年变或数十年变沿其变而变之弱以强乱以治亡以兴败以胜易曰穷则变变则通通则久此之谓也震旦之人言变者屡矣搜集西法若铁路若邮政若同文若方言皆仿而印之踵而缮之而四海之内效绩纪绝丛脞百出徒疲国家之币帑饱胥吏之橐囊贻异服之讪笑是殆时势之不可变而西制之不可行欤非也不盐不脑不烛其理捕采响影缀拾糟故坐视为鲸蚕所吞食缧绁所絷系也然则奈何余闻之五洲变法之道海浩渺指不尽屈握而论之有三大领焉曰变之理曰变之法曰变之人变之之理奈何虎耽视栋梁摧折库廪罄悬人材薪绝帑地割偿寇盗溢道冻饿者嗷嗷蝗鸿散野此变之之理也变之之法奈何议院学堂铁路轮舟报邸商会电气机局司弹炮他若辟地苗绎西籍派游历护商贾变科举宏仕途角械艺办邮政鳞踵以行相须而成缺一不可此变之之法也变之之人奈何才智卓达斗心发缺破网罗虎豹猛迅谙五洲之情通万国之故上下形势四方土地备罗胸臆斧钺刀锯岸然不顾此变之之人也三者俱备登高一呼万谷皆应振网一举百纲具列以此消垒何垒不消也以此富国何国不富也以此御众何众不御也以此制艺何艺不工也夫何乱弱亡败之患若不揣其理则不必变不得其法则不可变不获其人则不能变不必变不可变不能变虽百变千变万变殆犹不变且变尤于不变何也善变者如室然人知栋梁瓦壁户牖堂构尘莽榛棘钻陋颓萎不可朝夕与处也于是庀材鸠工廓清而金碧之巩固而轩壮之巍然耸然堂然皇然虽风雨霜露雷电雪雹拥衾鼾睡高枕无忧也是故盘庚下迁都之誓诰高祖约父老之三章而殷室以汉鼎以盛三王异曲而治五霸殊荣而强舜禹以垂拱抚寰区汤武以戈甲定中夏大王小霸先圣后贤其揆一也山可移哉天可补哉亡羊补牢顾未晚哉障百川而东之荡榛芜而夷之庞哉伟哉万国衣冠肃拜冕旒哉而山河城会掌握弹丸哉是在夫人荀卿子有言凡事利多害少则为之今沧海横流城阙尘生利者不一而害者起蝗拥哉欧洲诸国耸拔屹立或以时变或以势变或假人变不一而足其间昧然不变者印度则为英藩也波兰则为俄墟也琉球则为倭隶也马达加斯加则为德奴也俯仰上下放怀中外盛衰强弱之故兴亡胜败之原毫厘之差千里之谬其可惧可哀也如此嗟夫三人之行何舍何择王公硕子必有熟计而处之矣

　　欧西借箸
争一时之天下曰富强治万世之天下曰纲常富强英雄霸道也国之形势也纲常圣贤王道也国之本原也今之持议者匿中国之所长而专论中国之所短匿外国之所短而专论外国之所长噫嘻其亦慎矣议者又曰英国地多而势散法国政烦而民困俄国土旷而人稀而吾以为欧西所虑不在此议者又曰英人持盈保泰遇事不敢轻试虽曰船坚炮利寔多旧式且久未逢敌临阵外强中干寔所深患法国每易一总统党议纷起邪正杂进新开越南及各埠未见寔利仍每年耗费本国兵饷俄国君权特重国民所沾利益不及邻国民心常漓前所得波兰之地及割瑞典兰芬之地并所定图尔齐斯坦诸部壤博人众未能心服常思乘俄有事逐风尘而思逞国内屡有弒君之祸非其君寔恶也党人之仇也然吾以为欧西之所虑又不在此泰西之政近百年间上下一心讲求尽善清明整肃俨然与官礼成法三古遗规暗相符合而中外今日之互相歧异各有短长者其故有在尝平情考之中国求之理西国求之数中国形而上西人形而下中国观以文西人观以象中国明其体西人明其用中国泥于精西人泥于粗中国失之约西人失之博一本一末相背而驰数十年来彼此互相抵制互相排挤而永不能融会贯通合同而化也然吾以为欧西之所虑仍不在此尝谓西人无性理之书惟万国公法一编所言合天理人情之旨然观其士人所研究者则有算学化学电学光学声学天学地学及一切格致之学而于爱亲敬君之大经概未讲也工人所专精者则有攻金攻木攻石攻皮攻骨角攻毛羽及一切设色搏埴之艺而于修身齐家之仪节概未及也即强盛于一时霸功也非可持久也汉陆贾云乃公以马上得之可以马上治之乎孟子曰由今之道无变今之俗虽与之天下不能一朝居也贾生云仁义不施而攻守之势异也强秦可以并六国六国亦起而亡秦殷鉴不远何不可即古镜今耶夫君为臣纲古有明训西人倡自主之说置君如奕棋偶有变动不肖者人思自取由君王而民主枭维者起在在生心若巴西诸国彼此相攻大乱方滋隐忧未艾居君位者时时有流窜之忧此宜正君臣之伦始足以致太平者也尧典曰以亲九族九族既睦中国敬宗尊祖永保云礽西人父子兄弟之间不相收故贸迁各埠者数传之后不自知其谁氏之子孙未及百年已多混杂此宜正父子兄弟之伦始足以存种族者也孟子曰不孝有三无后为大乾坤定正夫为妻纲西人重女轻男贫者不能婚娶兼畏室家之累绝不以无后萦怀刻虽生齿繁盛日久终将衰歇此宜正夫妇之伦始足以广嗣续者也由后两说其事尚远而改变民生之说一倡百和流弊已深讵非眉睫之祸耶中国以帝王秉政自黄帝肇其基以师儒立教自孔子集大成黄帝阅二千余年至孔子孔子阅二千余年至今日群言淆乱急待折衷必将有圣人焉合黄帝孔子为一人政教同源君师合德合九万里五大洲大启文明以成同轨同文同伦之治巍巍翼翼炳炳麟麟见古今中外大一统之闳规其为期当亦不远也而中国其能以富强师西人也而西人其能以纲常师中国也此则借箸者欣慰而熟筹者也

　　论自强不强事
呜呼中国之积弱久矣自道光中叶以来中原多故海氛日棘淀园之变　銮奥狩于热河恭邸奉命留京商订和约遂定吾通商之局西兵敛锋而退谈者乃疑西人志非远大特为通商传教计耳岂知百足之虫死而不僵千丈之木必先芟其枝叶事固有由渐而入者欲速则不达也而不见夫法取越南英夷缅甸俄则东侵蒙古西割新疆日本以蕞尔之国灭琉球而胁高丽藩属之邦蚕食已尽譬诸螃蟹双螯八足残折无余其所存者仅一蟹矣然犹不得谓为金瓯无缺也澳门出租香港奉赠金门岛之有挟而求尚得曰壤地无多弹丸黑子何关轻重至若台湾非抚驻节之省会乎澎湖非总兵官镇守之要隘乎乃睹其一胜之功举　祖宗百战而得之士地割而之轻如敝屣悲夫城下之盟春秋所耻割地赂秦六国覆辙当国宰相皆读书稽古之人胡为甘心典涊而一至于此哉则不能自强之弊也今者天诱　宸衷特降变法自强之谕由军机大臣字寄各直省将军督抚限期分晰覆奏黄兰大银台诸公或备员卿贰或供职词垣与失乌台谏院之英大魁天下之彦乃相与仰承　德意发明强学之旨先于京师开其端继于上海设其局章程十四条皆切寔而可行南皮尚书复助之以巨金逖听风声者方延颈企踵乐观厥成何图刊印报章仅及三纸遽奉严　旨封闭岂自强之学不当讲求哉抑创不巨而痛不深耶真急索解人而不得也古者太师陈诗輶人采风上下之情无所不通自厉王立监谤之官始皇严偶语之禁民间疾苦壅于上闻通商以后西报风行非翻译不能暗解于是上海字林洋行首创华字报章申报沪报新闻报接踵而起延请华人之能文者执笔纪载上自　中朝大政廷臣谠言下及闾巷所闻工商轶事靡不据事直书昌言无忌几于人尽董狐而家皆南鱼一时有洛阳纸贵之风达官贵人豪商巨贾之荡检踰闲者衔之刺骨每思以势力相压不知西国律例待报最宽有闻必录毫无容隐绝少为尊者讳为亲者讳之习尝见官场公牍移查报文件西官以无权办理谢之天津广东亦有开设报者刊行未久先后均被地方官封禁则以主之为华人也自强书局报纸之不准开印得勿类是是则会中列名诸巨公不亦黯然无色矣乎九重深邃度必有意见不合者封章入告狐埋而狐堰之诚不能为原办诸巨公曲谅也即谓漏泄廷寄及用孔子卒后纪年有不合之处改之可也遽行停止无乃太过且在上海办事者非会中诸公所派乎以此推之咎有攸归矣南皮尚书文章经济海内宗仰晋抚任内最获时誉总制粤湖力求振作迂拘者往往訾议及之其寔则规模之广综核之勤深明时务之要自益阳中丞合肥相国外未有能与之齐驱并驾者也两江开府适在东事告急之秋和议甫成之际凡所施措悉以变法自强为宗如筑马路开矿设自来水管诸要政有急于求效之心不免操之过蹙宦海中乃有盼望岘帅复任者今又上创立自强军之奏然以自强会比例参观吾滋惧矣自自强会即令有成不过托之空言并空言而禁之则积弱果何日返哉

　　读湘报
湘中向不与外人通读书积古之儒几致闻洋务西人所谓守旧之党莫湘人若也自我吴江建霞太史衔　命视学一以阐发新学为心而沣兰沅芷之乡无不知研求时事为当务之急其在思深虑远者谓欲知时事先宜披览报章报章者清夜之钟声暗室之灯火也于是醵金赀延文士创为湘报行诸省中吴中愤士读而善之箸为论说邮寄其友半田居士居士乃缀以引言为之刊于报牍曰自轮船交通环球四达政治学术日异月新嗟我中国瞠乎在后貌周孔而心老杨口唐虞而腹政策更相诋媒更相倾轧更相推诿更相残贼怒于室而色于市朝赋四而暮赋三伤巨痛深曾不自觉曾惠敏作先睡后醒论而西人嗤之以为鼾声彻旦也爰及甲午大创于日　朝廷有卧薪尝胆之心士夫有枕戈待旦之志然而　朝旨严切充耳而不闻草茅哀吁瞠目而不答荏苒岁月浸以五年试问学校之兴办者几何武备之整饬者几何通商惠工之收回利权者几何凡所以慰宵旰之忧而塞士民之望者几何衮衮诸公其何以解也鄙人伏处乡里时与二三同志言天下事歌哭不知其由以为吾中国之民其遂泯棼沦胥终古不见天日耶乃读湘报而不禁惊喜欲狂破涕为笑也湘中自曾罗诸公以道义倡天下削平寇乱为吾华望流风余韵渐被后人且得江太史陈中丞黄廉访为之官而绅若士如熊君希龄谭君嗣同唐君才常等宣德通情踔厉风发全省书院尽废八股全省官局皆成团练学堂学会一呼百应商政矿政一倡百和课吏有则官智矣南学有会则士智矣其间若宪署批词学会讲义靡不登诸报章昭示甿庶吾求之千古则管夷吾之内政军令诸葛武侯之开诚心布公道求之于今则西人之议院捕房政治学院劝工场博览会靡不有合焉西报以日本为东方之英人今湖南殆吾华之日本矣夫湘人吾华之深闭固拒最甚者也一朝丕变咸与维新则吾向所虑泯棼沦胥终古不见天日者乃得于深闭固拒之虑而先见之矣嗟我吴人地近商埠书院改章之议屡上而未举中国学堂之立有题而无文新学乍萌则设词以挤之新机甫辟则竭力以挠之一切公局公费之消沮闭藏惟恐人知利大吏之不我盘查而恐发其覆也嗟我吴人如得林文忠为之宦冯校邠为之绅讵至是耶而其尤顽钝无耻者则以为地近上海可资彼族保护不知彼族之人何爱于我其亦知波兰之民逐濒死缅甸之大臣妻妾拍卖于市中耶大梦蘧蘧振金鼓于其耳旁而曾不悟也方今事势已急急起直追犹恐不及而犹伛偻雅步观望迁延上负　君国下负身家吾侪小民固不足惜独不为身后地独不为子孙地耶此吾所为读湘报而始以笑者又继以涕也

　　论中国袪弊宜渐不宜急
处今日中国之势莫不知积弊误之矣积弊之所以误必由于成法之未善若是乎变法为急不可缓矣虽然亦岂易言哉人尝言亟解纷者益其纷纵理御者固其御遏河之奔者必恣其奔息人之怒者必饱其怒去天下之弊亦若是而已矣必也潜移默化则悠然日趋于平安而不自知若奋然击而去之以求称快乎吾意则其害愈大横流溃决必有不可收拾之势矣然此特一时之弊耳至于积弊之所在其来也非一日其成也非一世源深流长有不可以旦夕遏者是又乌可以不虑其万全而操切责其功效耶盍观于古夫周自平王东迁王室既卑矣而桓王愤诸侯之不朝一旦连三国之师以伐郑卒自取中肩之辱益成诸侯之强鲁之政在于三家久矣昭公不能去之以渐逞一朝之忿而求窒其私欲祸亦卒以自及故易屯之九五曰屯其膏小贞吉大贞凶九五以君位之尊处屯艰之世威权不行膏泽不下故曰屯其膏渐止之则吉骤止之则凶且汉时七国之治非可以遽裁削之也而晁错设谋亟下削地之诏遂激其反因之自杀其身唐藩镇之患非可以遽翦锄之也而德宗不能为岁月之远谋锐意遣将致讨遂起泾原之乱故易需之九五曰需于酒食贞吉干上坎下是干之刚健遇险而未能进故需须也今九五居至尊之位而息于俭艰故曰需于酒食宴乐雍容之象也言人君处险艰之际正宜宽以待之不当以惊疑自沮也玩易象而圣人之垂戒深矣故夫人君将去天下之积弊要当以古之事为鉴而以易之辞为戒唐文宗当积弊之后每朝群臣则泣下沾衿魂飞气索此无益之举也明庄烈帝当积弊之后节衣省膳孜孜求治今日召责阁臣明日逮问督师举措纷更终罹闯贼之祸此无益而又害之也弊之所积甚有与国家相维系焉弊不去则国祚犹可以延弊去而国亦因之俱伤非凡弊皆不可以轻去也去夫积弊则究非旦夕之功耳今夫变法即所以去积弊也积弊不可不去是法亦不可不变而或曰子贡欲去告朔之饩羊孔子以为不可齐宣王欲毁明堂孟子以为不可夫具饩羊而不存礼则不如无饩羊有明堂而不为政则不如无明堂而古圣惓惓于此力言其不可岂不以先王之制度未便废置耶今我中国自有成法即不宜于今而亦宜于古何必变何用变仍旧贯如之何此诚迂阔之谈彼不知立法久则弊生法不变则弊愈积今中国内有蔽外有侮因陋就简日就闇弱嗣今以往惟有变法庶可以挽回富强之机且法亦何尝之有变哉诚不可以因循而懈怠矣惟是变法必当去弊而目下之弊窦相仍而无穷未易以悉数也约而言之是在探其害之所由兴而穷其病之所由起斯革一害则百害随之而除治一病则百病随之而愈庶几乎平日所积者为之廓然一清若不沿其源不寻其根既欲去此又欲革彼既欲治其一又欲治其二用力愈劳而所积者终不可得而去此变法之得失不可不知也夫然则必因时制宜从容不循序而进以次推及其法可以急变者则径变之其法不可以急变者则不妨稍为缓之如是而后出乎万全不然有不召意外之虞贻事后之悔者几希而安可以操切图之耶且古有善变法者矣卫鞅入秦尽变秦法秦暴兴而鞅以诛死夫其所变之法固大有造于秦也乃至亡匿客舍不能自免向使缓急相宜何足以致此故今日中国所谓成法者断非不可变也第既误于积弊自当徐徐整顿独不可以操切焉尔

　　书派员就学近闻后
高丽之不愿通商也自安弱小而尊中国之意其不得已而始通商也又心慑强邻而为保全之谋缘高丽立国最久僻处中国之东有府海官山之富其境内苟得长治久安即无须驰思于域外以故商周以来从无窥伺中原之举若隋之丧师乃炀帝自致之而非高丽之入寇也唐宋数百年相安无事虽五季之乱金辽之嬗亦无伺隙思逞之事迨前明收辽东之地东与接壤又因倭寇之故营缮海防于是优加抚字俾作屏藩而高人更坚执誓约不侵不叛其后我　太宗文皇帝两次用兵乃因明社未屋明交未绝之故亦非不肯归化也然江华岛播迁以后即能知顺逆兴亡之数与　太宗立约世修贡职无诈无虞并不与福桂小晪通一尺书以阴助其力其所以臣服者中国也有德以怀之有威以镇之即归而不贰若始终为明而意抗　本朝之命可以为前明之私人而不得为中国之外藩也故在中国边境小邦之列惟高丽为能忠于中国也无如东瀛尚有邻国自与泰西通商日益强横苟不帖然听命难免远交近攻之谋于是而知成见之不可拘也乃允其通商之请然以为不禀命于中朝于理不顺于心不安故虽允日人之在其境内开设码头停泊轮船贩运货物而高之君臣于通商事宜是犹无所把握也近来则日事经营大有振兴之气象即如派拨文武员弁学习机器制造一事可以知其意向矣高人所心畏者日本通商之意或有狡诈耳在日本现与立约之后以贸易为正务微特中国闻其言即泰西各国亦知其议日本即列于四洲盟会之班即不得不守公法即使狡焉思启亦无从发端而构难以其于公议也然在高人则殊有寝食不寍之概此可自喻而无以告人者也何也通商既久国俗必渐繁华岂地瘠民贫者所能胜任日人之来本有歆羡之心则必工于计算假使内无致富之道外无致强之策而任人剥削不已数十年之后疲敝尚可问乎此高人所忧也今有人元气虚乏不事培补风寒暑热日侵而月袭久之必致大病其理然也高人至今犹有与朝廷异议谓通商必不可行者亦确有见地耳然而今日不能拘此说矣曩年有高之大臣申文于李相论及与日本立约之事继而又遣员至津谒见面禀一切但传闻李相亦劝其通商此中秘密之言大抵高员备述地瘠民贫之概而李相告以振兴之道以故高丽近日举动殊有蒸蒸日上之观也虽然派员学习仅振兴之发端耳学习不难而广置机器之难置机器已难而有机器而自制造之尤难即此一端可见高丽国用之不充欲举动而无力也然使所派文武等员果能留心观玩极意摹仿虽未能遽庀其器而固已尽得其法将来徐筹项购办各式以为楷模而国中或自有铜铁煤斤之利就近开采以资其用但能精益求精则所费不多而制造远出诸国之上可也顾吾谓此事犹赖中国之助其成耳夫高丽自分贫弱苟终于无力振作久不过为日本所侮如琉球之夷为县也中国无如何也特高非琉球之比助琉于我无益不助高与我有损目下吉林黑龙江大事整顿俄之是备亦不惟俄之是备而高寔介乎其南捍蔽之势天造地设能不留意也耶高而有财其自为也即为我也高而无财我之为高也适自为也窃谓其来学习之员弁在津固宜善视之即置之吉林宽甸等处亦当优待之奉吉两省近由天津分设机局正在日起有功而又陆路可达或使就近学习未始非计中国筹办制造等事尚裕即如借洋债亦较易于他国泰西国俗有借他国债者即有转借其与国者倘高人果有年力富强资禀聪敏可望振兴则由中国贷银俾其购造待商务兴旺物产充盈国用有余何忧不继此固秉轴者所当斟酌行之者也抑又有勖高者高之君臣现在立志已定而梗议于朝野者尚不乏人吾意此当由高廷剀切晓示务使君民上下道合志同然后出其一国之财力以共济夫大事吾知二千里之幅员原非褊小私之则势分而贫公之则力聚而富虽起大事动大众何难焉然则中国为之助高丽亦宜自为计也

　　重派出洋学生议
从来学于人者必有师承而后能升堂入室以渐臻高明之域中国而欲仿行西学自不得不以西人导其先路然导也者导其始也推而广之神而明之岂能在在仰资于西人也哉中国不欲兴西学则已苟欲兴西学必将州党乡闾遍处设立学堂而后可则所以先知觉后知先觉觉后觉者非华人自相授受无以为功故中国今日欲振兴西学尤非多派出洋学生不可今日所派出洋学生异日艺成回华之后即可为西学中先知先觉之人而出其所学以传布于中国者也惟曩时奏派出洋学生因事中止深为可惜论者或谓年岁过血气未定故志趋易移未尝不深中弊病然因是而出洋学生遽行停止是又因噎废食之见考日本大书院之设不过十余年而所造就之人才由学塾而升入学院者已形济济工艺学堂之设亦不过二十余年而日本于工艺之事已无不造其精微凡此二端皆在日本王公大臣出洋游历与出洋学生艺成回日之后近闻其国能当管驾轮船机器武备各员者每业约有数千人通化学矿学制造者每业亦有千余人此皆日本历派出洋学生之明效大也今中国欲惩前车之覆辙收后来之利益遴派学生出洋肆业其要约有数端一年岁须在十六以外二十以内前时所派出洋学生年岁太幼习俗移人贤者且犹不免安能责之童蒙其不免沾染外洋习气固无足怪然过长亦属不宜今宜以十六至二十为度庶知识稍定可以有把握一中西文理均须明晓曩时所派出洋学生其病在于不晓华文固矣然于西文茫无所知则出洋之后一切西学皆须从浅近入手殊为费力是故明于华文则异日回华之后于华文不至一无所知且圣经贤传先入为主出洋之后于洋教亦不至沈溺不返华文之不可不明者此也明于西文则于西学已有所凭借出洋之后即可层累而上入门较易西文之不可不明者此也一须有室家亲族闻曩时所派出洋学生其中或有贫苦无聊不得已而出洋者彼其于故国山河初无所恋故一经出洋温饱无求遂晏然有此间乐不思蜀之意今所遣者有亲族有家室使知孑身为万里之行原为异日显亲扬名之举人孰不深堂构之思笃室家之好安肯长居异域而不复我邦族乎则一转移间而前弊尽除矣一质地须取聪明才质各有所限无所勉强苟年岁合格而资秉或有不逮则出洋之后人一己百人十己千未免迟钝堪虞宜择颖悟者而遣之庶几成材较速一秉体宜取强壮乘长风破巨浪作海外之行远适异国水土之异宜饮食之殊尚其在未经习惯者皆在所宜虑而惟秉体强壮之人则无所畏故与其出洋之后或有不惯而仍回中国不若于出洋之初郑重其选之为愈也一须多派亲王世子以及世家子弟出洋以为民望外洋各国虽在亲王世子无不与凡民一律入学如在武备学堂亦与齐民同其操作不以位高而自大也更有学业已成再至他国肄业者务欲分忘尊以冀进而益上中国诚能破除成见王公大臣皆能折节学问不以远出为苦不以往学为耻则好学之风自上而下所谓因云洒润芬泽易流乘高载响音机自远观感兴起必易为力一宜重加录用以示鼓励从来国家所以鼓舞人才者爵赏而已矣人未有不赏而劝者亦未有赏之而不劝者窃观中国于一二留心西学之士往往淡漠置之即如兵轮之中其有曾经出洋谙习驾驶者反沈沦下位而夤缘之徒反得居管驾之职诸如此类不胜枚举故虽有俊杰之人不肯乐为尽力此由在上者无以振作之故也此后出洋学生艺成回华之后必须优加录用则人之奋勉而愿自效者多矣凡此数端皆为重派出洋学生所不可少者方今通商口岸尚未建设西学书院即宜在通商口岸招集绅富子弟年岁合格中西文理均已明晓者资遣出洋限以岁期优以俸糈使之分别学习艺成回华即可任以师道之尊出其所得转相授受上有好者下必有甚不出十年中国西学人才何患不蒸蒸日上哉

　　论子弟出洋肄业事
今考天下之大势趋重于欧洲天下之大局亦扼要于欧洲其结纳中外之盟而联络海国之交者在中土固已筹之烂熟矣故京师总理衙门则设同文天津上海各海口则设广方言馆所以通其翻译习其技艺而尽西人之能事者也然犹虑其习之弗尊也于是选中华幼童出洋肄业积十五年之功然后归国试以成效此即孟子置之庄狱之间数年之意也兹查此次出洋各童类皆粤产居多而江南绝少是岂有疑于归期之太远耶岂有疑于水土之不宜耶学之成否未可料耶子之年命未可必耶如虑归期之太远则父母年老及只身无兄弟者固不可往矣其有父母尚壮而棣萼联辉者何不可往之有如虑水土不宜耶则幼童血气未定随其所至性情可以转移饮食无难随俗即秉气亦因地土以相迁不至有动生疾病之虑也如虑学之成否未可料则出洋之童必经遴选非资质颖悟者必不入选以聪俊之子俾之童而习之至十五年之久有不能娴熟西文者乎如虑子之年命未可必则修短有数若理宜夭折者虽在家中亦难保其多寿也且以他年富贵之赀荣华之本宁不可姑作舍去一子之想以博取显亲扬名之美乎除此四疑而又有三益外洋风物清嘉房宇精洁从无些微秽浊之触致生疵疠怡神养性莫此为宜临水登山其乐无异一也外洋书院功课虽曰严密游息时有余闲习业之外辄可携挈朋俦东西眺望夜间篝火闲谈不劳苦诵较之中华书朝夕不辍礼文约束者苦乐顿殊二也数年之后出洋渐多乡音入耳喜情亲家书平安顿加餐饭至其饮食品物更属精妙肥美大可适口柔筋脆骨者一至彼处脾胃必苏精神更爽矣三也既无四疑又有三益为父母而有数子在侍者亦可以知所计矣至于归来之后则进通商衙门当差奖得官恩荣无比岂不美哉又熟习洋务深知底蕴并于技艺器具之间无不知其所以然而有以制之则其将来诚有不可限量者何尚限于中外之域而存畏缩之见乎此举非但有利于国亦且有益于家可不留意哉

　　中国续招考选西学肄业生章程随时变通论
国家求治之道首重得人储才待用非法不立而法又未可拘也故有百世不变之道无百年不变之法夫天时有寒暑人则应之以裘葛人事有今昔时殊势异法亦因之为变通今昔犹寒暑法则裘葛也案中国自海禁大开万国通市交涉之务日繁文告往还以译事勤象胥犹其末也苟非深悉底蕴临事可否何能动合机宜于是京师有同文之设而福州之西学上海之广方言亦延中西教习召远近生徒兼营并务就其造诣之浅深日以教之仿升斋积分法其多寡之数列班为三月以课之优者给奖以励其余岁以甄别之综核名寔察其所学以为去取在肄业者计其年限或三或五拔尤以贡京师就试同文互译中西文字考取之监生附生授以国子监学正内阁中书职衔留学习洊擢副助教以备行人之选按以西学取士为成法所无而因时制宜上以此求下以此应其为国求才之意则一也当考选之初所录皆成材试以八股文一篇六韵诗一首是以应试者非贡监即生童谓其窍已开易于启发事半功倍得兼众长者有成效卓卓可观者固不乏人而胸有成见牢不可破少成若性入主出奴西学其名中学其寔聊资膏火呫哔是勤问其人则西学之肄业生也叩其所学者也之乎固所素习爱丕西低非所敢知也且每日西国教习皋比坐拥召诸生升堂讲书自巳初迄于午正不过时许退处斋室仍以经史自娱一卷斯扑林束诸高阁几欲与之誓曰不升讲堂无相见也月课诗文本官师两卷而外兼试敬业书院暨蕊珠书院道课往焉厅课往焉县课亦往焉拔列前茅固觉余勇可贾倘名次稍后谓为西学所挠益深恶而痛绝之且有藉以鸣高一倡百和以为出淤泥而不染是铁中之铮铮者呜呼所学非所用寔事求是之谓何论者谓金虽精已镕而笵之玉虽美已剖而攻之器已成矣再事改作两无所居于是变通前议选取幼童年十岁以上十三四岁以下四子书能上口者谓其心地空明中无所有若淡水之未受味明镜之无留影以为金则未之镕也何有于笵以为玉则未之剖也何有于攻炉锤在手切磋从心造就有方因材而教朴棫菁莪得人之报其在斯乎其在斯乎然而正未可必也求金于穴难必其为金也何有于精求玉于璞难必其为玉也何有于美必也金已出于穴乎玉已见于璞乎知其为金而后镕之知其为玉而后剖之精而后镕美而后攻则匠氏之劳为不虚矣近岁中外通商日久渐泯彼此之嫌风气亦因之渐变在昔以西学为耻虽设官学以招之厚禄荣名以劝之而就之者卒鲜今则缙绅子弟乃心西学概不乏人有延西师于家者有自就私塾义塾者今昔时势大相悬殊而延揽人才之法亦应酌为变通仿中学抡才之典由塾而游于庠由庠而举于乡以官学比于庠试以同文比于乡试凡私塾义塾之西学生得比于家弦户诵之徒是皆金出于穴玉见于璞者其质之可造与否可一望而知也善乎不贰过斋主人之言曰已经通晓西文之学生其始基已固而可省岁时其便一因势利导而小学之工夫皆其自有不必动支膏火其便二人情始勤终怠或则先畏难而后率其常此则先难而不畏能勤而有终则是自知向上日进有功其便三海上学塾日盛不可枚举如中西书院约翰书院英华书皆其尤著者固不乏精金美玉材也镕而笵之剖而攻之留心人材者其有意乎

　　论西人七日各人休息事
人生斯世如过隙之驹茫茫如丧家之狗富贵利达必百计以营谋贫贱苦寒每多方以幸免究之百年易过何须劳碌以终身万事难成岂可忘求而快意与其终年辛苦费尽机械而空忙何如一日萧闲任心身而少逸所以一心安泰方能行乐以及时百体畅舒何必自苦乃尔也乎此西洋诸国礼拜休息之日亦人生之不可少而世事之所宜行者也吾见夫西人之为工及行商于中国者每届七日则为礼拜休息之期一月则四行之是日也工停艺事商不贸易或眷属以出游或聚亲朋以寻乐或驾轻车以冲突或骑骏马以驰驱或集球以博输赢或赴戏以广闻见或从田猎以逐取鸟兽为能或设酒筵以聚会宾客为事六日中之劳苦辛勤而此日则百般以遣兴六日中之牢骚抑郁而此日惟一切以消愁游目骋怀神怡心旷间莫闲于此日逸莫逸于此日乐莫乐于此日矣此法之行亦正与中国休沐之期相等特中国休沐之期惟京朝官之侍从内廷者方有此例其它则无是事至于士农工商更不必言夫古今之事虽有不同而究无不同子贡观蜡樊迟从游曾皙之浴风咏归故虽圣贤亦有游观之候即有休息之时古之为君者朝以听政昼以访问夕以修令夜以安身此言君亦有休息之时古之为士者藏焉修焉息焉游焉此言士亦有休息之时古之为农者日出而作日入而息一日之休息也曰为改岁入此室处一岁之休息也此言农亦有休息之时古之为工者霜始降则百工休此言工亦有休息之时古之为商贾者市罢而归倦游而返此言商贾亦有休息之时古人休息之时或以日计或以月计或以时计或以岁计虽有一定之法然无一定之期如西人之以七日为定者也至汉以后上至宰相下及百官与夫太学诸生各官诸吏均有休沐之期至于农工商贾则各从其便而无定期矣然人之身心必欲终年勤动不使心有少暇身有少闲束缚驰驱于名利之不将志昏力绌乎西人礼拜休息之法以七日而一息殆亦取天地七日来复之意耶然礼拜休息之期虽不习其日日所习之业而有志者或反博览诸书以匡救其不逮旁求群策以增益其不能而玩日愒时者仍然无几是西人虽七日一息而所息者仍不抛荒有用之日时中国日日不息而不息者不过行为无功之举动卒之心劳日拙身劳日疲万事蹉跎一生废弃可不惜哉何若振作精神日进无疆亦放西人七日之期而少息其余日月愿奋勉以图功无使日日不礼拜休息反同日日皆礼拜休息悠悠忽忽一事无成以了结此生也可

　　推广游历章程议
中国向无所谓兵轮也自道咸后各口通商海防紧要于是乎兵轮以创船政以兴近岁又设海军衙门南北洋水师两支屹立凡外洋之铁甲水雷鱼雷蚊子诸船无一不仿购无一不仿造中国遂多兵轮矣向亦无所谓游历也自光绪十三年　朝议遣派出洋游历人员经总理衙门考取部属传云龙缪佑孙顾厚焜李秉瑞刘启彤程绍祖等分赴东西洋各国近者年余远者二三年游历既遍回华锁差并于每年冬季北洋封河之际特令水师提督率带兵轮遵海而南巡山东江浙闽粤各洋面远至新加坡小吕宋等埠而止如今届已经丁禹廷军门统领定远致远经远来远镇远靖远等六兵轮由津至沪衔尾出洋一则以暂避冻一则以保护华商而游历即寓于其中矣论者谓中国如欲讲求游历莫如推广此法乘各兵轮操演之暇派令远涉重洋挨班替换其船不必拘定北洋也南洋亦可派其时不必拘定冬季也四时皆可派不观各国乎其于我中国通商口岸靡不派有兵轮常川驻泊此来彼去络绎不绝名为保护商旅而寔已细测我中国之水道熟悉我中国之程途详察我中国之人情博访我中国之风俗所以我中国一举一动西人鲜不周知甚至有我中国之人犹未知而西人先已知之者大半皆得游历之益我中国既仿其法即不容不求推广者此也鲰生窃以为游历之法除不拘船不拘时外更宜增不拘人一条何哉凡事不经亲习则不能知其底蕴而有所贪而习之与有所慕而习之其间浮切又自有别泰西各国尝有屈万乘之尊忘储贰之贵不惮风涛不避艰险不嫌水手之贱不羞工匠之卑任择一途以从事于游历者彼果何所贪而为此耶不过曰心慕之而已惟其心慕是以情专浅而语言深而文字一经亲习无所不谙亦有文人淑媛志在四方自备舟车之费虽糜百千万金而弗惜者此固风气使然末由强效不知人不从事于游历则已苟从事于游历则非仿此法不可中国素讲威仪极崇体统断不能以堂堂卿相轻易出行然而蓬矢桑弧古者男子生即以远到期之今天下疆域之大芸生之众岂无一二奇士如明季江阴之徐宏祖　国初昆山之顾炎武者或欲游而无导或愿游而无资空抱乘风破浪之心望洋兴叹见在　国家既置有各兵轮按期阅诚能破除成格变通章程责成北洋提督南洋统领令于每次出洋时访求有志远游之士择其文理通顺世故练习而又体质强壮年在四十以前者每船各带一二人随同来往恣其游览途中所作之笔记汇呈提督统领择其有裨时务者转送总理衙门以备采用其人但供饮食不支薪水倘果能讲求经济英特殊众亦可保举一二人藉资奖励不愿得保举者听夫不支薪水则于正无所费许其酌保一二人则远近者劝至于不愿得保举而惟以得与游览为乐此其人方是有所慕而习之非有所贪而习之较诸寻常游历人员不诚有浮切之殊耶且游历之事宜久不宜暂彼西人之来华者无一不宽以岁月或五年或十年或二三十年通其语言识其文字优游浸渍与土人气投意合耦居无猜然后能灼知其水道程途人情风俗载诸笔记一无所讹若欲期以毕乃事仅挟咫闻尺见聊以塞责固已疏矣然中国出洋游历各员早经次第回华所呈札记及翻译编撰诸册间亦见赏于总署王大臣得邀留心搜辑坚忍耐劳与乎采访精详有裨时务之奖然识者或谓其抄袭陈言剿说满纸辗转传译不无差谬此无他限期过促而又杂以名利之心所谓有所贪而习之非有所慕而习之故也然则游历一法可不亟议变通哉

　　论游历之益
是非之心人皆有之夫似是而真是似非而真非者易辨也天下之大事机之幻有似是而实非者焉有似非而实是者焉此非有真识者不易办也夫人之识见自非上圣孰不由读书阅历而来读书可以增识见人皆知之庸何赘焉阅历则随时随事不以地限不以质囿一家之中有阅历焉一国之中有阅历焉地球之中亦有阅历焉阅历深则识见高而是非易辨若者为有益若者为有损若者当为若者当止立身之道在此处世之道亦莫不在此然则阅历亦学问之一也泰西风俗皆重游历自国君至于士人莫不游历各国所以西人通达者多迂拘者少然游历虽为吾人所不可少之事苟使不学无术之徒游遍地球于各国之政教风俗亦绝不知其若者为善若者为恶也木偶人焉已耳故必使学业已成之士游历各国然后知所区别知所因革且渐知变通而仿效今中国之士固可诿于无游历之例也然即使国家悬布专条派令各处士子游历他国收效之难当不让挟山超海也何者中国之士少壮者为科名帖括所牵缚及中年之后家累渐多闭门自顾且犹不暇安复有游历之岁月哉是故为今日振兴人才计莫急于重幼学

　　论西人之机智
欧洲各国莫不以富强相尚其讲求商务亦各精益求精其造船制器也务必胜人不甘落后甲国制一新器乙国即制一破其新器之器丙国更制一破其破新器之器处心积虑未始不欲争人土地夺人财产也不过甲可以胜乙遂有丙更可以胜乙者出丙之后更有若丁若戊若己者又出于是甲及乙及丙又不敢逞其志肆其威矣人第知泰西各国于近数十年之各不相战实则并非不战特不以兵卒战而以士夫战不以军火战而以工艺战不以力气战而以机智战耳第不战之战虽不伤天地之和不犯造物之忌然而机智愈巧心思愈毒积数十百年数千万人之心力吾知数十年后必有奇器胜于枪炮万万者吾更知数十年后必有精于格致者出奇法以破各种毒器者西报已载有西人某能用电光于数里之外烧毁敌舰而敌人不觉者天地循环人纵取明乌能敌天也耶果有此时中国乃可以勃然兴瞿然动矣

　　西人动作必图大利益论
甚矣吾中国之人何其绝少智慧见其小不见其大图其近不图其远也西人偶有动作往往筹其大局图在此而利在彼者不啻倍蓰此中国之人落后而弱不能振之由也即就显著者论之如铁路火船矿务等举西人所图利益原不在铁路火船矿务之股分人也是在取其铁路火船之载运便矿务之出产宏而畅行其国之贸易耳若国家开办铁路火船矿务止期为股份人得利抑何所见之小且近岂足以为国致富强哉所深期者是必裕万亿之农商工匠等享其转运之捷贸易之灵搬载之多一得赀利农便可购买土田上合宜之物商便可转贩赢余之货工匠便可增益需用之物料辗转取盈为不浅也若云既行铁路火船则贫民之脚力减兴矿务则国家之帑项穷吾以为是不当惜而转当幸者也此有所损则彼多所益天下事大抵然也有铁路火船运载而费愈多兴矿务帑项大而生产更益耶纵令股份人或有时折阅然终有获利之时且各产货之流通其受益岂止亿万哉譬如此处之物凭力运至彼处费重则多聚积不行物既不能售钱而夫亦无进赀两失之矣且不但有此物之人不能转售而吃亏即他处需购此物之人重价亦难购到更两失之矣且矿务若闭塞不开则工匠无度日之赀土地亦虚置而无益于人又两失之矣若推此意以及别端莫不皆然盖股份创办之得利与否实不关大局惟贸易畅通之益施及一国之农工商民为甚关大局盖创办之人之得利不若种物之人与食用斯物之人之得利为溥也即就前年英国疋头借征之前年英商之业疋头者无不亏本而英国家仍不惜巨赀保护俾千万工匠咸蒙利益盖其造机器织布运花之诸色人等不可以数计其各东得利与否不过数人利害可置而不问耳由此观之可知西国铁路火船矿务之取益良多也盖铁路原可得运兵饷之便数月之程一二日可达兵聚兵充何敌不克火船出洋载运可以辨识海道之沙线大有益于海军而利无穷也矿务所出煤铁各物可供千万工匠成所欲造之器而枪炮铁甲皆可取也岂只图一事即期股东得一利哉不然何以各国初造铁路时每年收回每百两之五两以上息者已少股份因生意大吃亏各国君仍为招徕不论何国人出股本者亦保其可得一定之本息也哉至长江火船之生意当初旗昌公司多为中国人股份因生意不畅中人股分日少一日而西人为之岂无远意哉大冶矿山亦然初年开时耗用不敷今铁路用铁既广即可获利中国人不知此利而遗以听西人图之且不独此也西人之谋人国家亦然往往蓄谋在数十年数百年前而得大利在一旦者比比也西人之一举一动俱在深谋远志可畏可骇而中人何其智慧之不开徒为彼所愚而莫之醒悟也岂不惜哉岂不惜哉

　　论华人隶英籍之区别
记有之曰五方之民皆有性也不可推移又曰中国戎狄皆有安居和味宜服利用备器言语不通嗜欲不同古之所谓戎狄犹在今中国之地非指海外而言也至今日而中外一家几于无所区别然各国有各国之制度即服食起居亦各有不同非可以强而一之也前者沪上华人及寄居香港之华人有愿入英藉者议立一法以示差别曾录于报刻闻香港议此事者拟仿照上海所议令隶英籍之华人襟上各挂银牌一块或谓宜于钮扣上镌刻西字主席者状师伍秩庸既而以悬银牌为是者十三人以镌钮扣为是者五人其余四人两无可否遂准悬银牌之例邮呈英国驻华威公使转咨英国外务署核夺饬遵如果准行窃以为未足为善也英国之制凡有功于国家者由朝廷赏给银牌佩带译以华字是谓宝星然且有数等之别所以示显荣彰勋伐也中国前朝亦有银青鱼佩之赐武后朝改佩鱼为佩龟故唐人诗有无端嫁得金龟婿之句其制亦与鱼同为金为银则品级之不同此正与英国恩赏相类与近时中国之赏给银牌者大有悬殊盖中国之银牌不过为优给兵丁之用而英国之银牌则大臣亦佩之苟非功高劳苦者且不得与焉此其物为何如珍重而乃令华人之隶籍者佩此以昭区别不亦亵名物之甚乎昔孔子有言惟名与器不可以假人今以华人入籍者而令其佩此即异日英员之有功者将何以赏之即曰同一银牌而式样可以稍异即无嫌于赏功之物然所贵乎区别者原欲以示异于华人今仅仅佩一银牌则朝佩而出可以列于英人之籍夕解而入又可以列于华人之列且一有讼事及偷捐漏税诸弊倚于华者利则曰予华人也倚于英者利则曰予英人也其所区别者不亦仍无区别乎夫外国之在华者虽无入籍之事而教堂神巫亦有服中国衣冠者欲行教于华人不得不暂从华人之服此正所谓见宰官而说法则现宰官之身见妇人而说法则现妇人之身从宜从俗自古为然今华人既欲籍隶于英则亦何不以英服易华服则庶乎异其言者异其服其区别乃彰彰可见也夫华人之隶英者非必皆富人也设或有贫人于此无此购办银牌之钱则将不准其隶英籍乎抑由官给与之乎如由官给予而彼贫人以此易食则又将以何法治之乎昔中国有冒充乡绅者包揽讼事者红顶巍然势焰熏赫乡闾之人皆望而畏之其后劣昭著有司逮治之至公堂犹戴红顶官谓之曰尔既经出仕何敢知法犯法拟罪当加一等彼则急去其冠而以顶掷于地践而碎之盖丸泥为之也若贫者而必欲其身挂银牌得毋有此等笑柄乎前者中国有赭寇之乱居然揭示招考亦有应伪示者既取则称莠士而赏给银牌一块悬之胸前不肖者既藉此以弋利悬银牌而至各乡官局索取盘费强讨资助士林为之齿冷今苟悬牌而出得勿典见然于莠士之列耶或者子言银牌之设洵不可矣然即袭英国之衣冠亦未必遂足为隶英籍之实据何则彼或裂冠毁冕服其故衣英可仍返于华且华人之在英籍者一旦欲其尽弃旧日之衣裳概置毳旃之服则其费较银牌为尤巨又将使贫者何以堪此余曰然则中英之区别其在剪发与辫发之间乎华人既愿隶英籍则不同于　国初剃发之令或有所不从也但下一令曰愿入英籍者必须剪发作英人装束始准入籍其不愿剪发者则不准入籍似此办法初非强人以必剪而华英之别显然可见不亦两全之道乎否则仅别之以衣冠而衣冠可以更易也而别之以银牌则以赏功之物为常服之具尤有大不可者愿与当事者婉约商之

　　论华佣隶西籍
华佣愿隶西籍者截去辫发改换服色揣其立意有不欲此辈重反本来面目也者用意之深可以概见然于其背叛忘本之罪未能极言斥之抑独何欤岂以中外通商之故而不欲显言欤石祁子曰天下之恶一也恶于此何爱于彼此辈为中国之所必诛亦即为西人之所不取也又何顾忌之有夫　国家深仁厚泽数百年矣普天之下莫非王土率土之滨莫非王臣今华佣之隶他籍者虽律以逃人可也而　朝廷大度置之以为有此数人不见其多无此数人不见其少即在西人之于此辈也有归斯受之之意无招之使来之心是此辈之去留皆不足为轻重也而徒有叛背之名亦可谓不足齿数者矣为试问此辈之先独非三百年来食毛践土者乎不义无耻于斯为极有为之解者曰此惑于谋利之故也利之所在人争趋之即以沪上之洋行而论日增月盛半为洋人所开其余皆买子口单而托诸洋人以出面焉舍是则筹防有捐矣落地有税矣名目种种不一而足惟洋人则凭一纸进口单虽遍历各口关吏可无须向问及至原货出口则又还其税银焉故其相率而伪设洋行者利驱之也在君子之存心或以为有伤于　国课而不敢以锱铢较量之习淡其急公好上之心而此辈则非其人也既有托其庇者遂有隶其籍者乎仍有甚不得已而藉此为逋逃之薮者以余观之非在逃之亡命即案访之奸宄也呜呼残魂虽馁不能依祖宗邱墓之乡肝脑所涂不得污中国　帝王之土可为此辈诵之

　　论华人谋生他国事
谷当一地去星架坡不远故皆为英国属地因其地产金俗名之曰新金山以别于美国所属之旧金山故也华人之往谋生于其地者实属不少亦与往旧金山者相同前阅香港循环日报有云兹得谷当递到消息谓华人旅居其地者颇不安静统计三千余人而鸱张鼠窃种种不一三五成闲游放荡遇见西国妇女则轻薄之态形于面目或以乡语而嘲笑之或立于道中而饱视之罔知忌讳而探囊胠箧尤工手段常窃人物比及知觉则已逃去无踪矣盖前此英官志切招徕不忍遽绝以法故皆玩视而积久生弊现在欲约束之使顽梗之徒知所警戒云又言现得星架坡消息谓今正初十日经英官在彼处定例总局议有新例一条欲保华人在彼谋生者众皆欣允已公举西人名辟架陵者专司其事云又云谷当旅居之华人今有十余万众虽有英官治理然中外之情颇难浃洽故旅此之华人亦欲推举桑梓以调处一切兹闻已举有一人充当局绅后因意见不合此人遂力辞其任云夫华人之妄作妄为即远在数万里外之异地尚复不改他日为其领事者未免不易而英国特欲另设官长以治之者盖一欲保护一欲约束也亦可以见英国之煞费苦心矣至于旧金山之情形又不相同循环日报略云旧金山之埃利士人与华人为难势不两立曾经各具禀词赴诉美廷以求设法美国议院亦派有公正官绅前往查察俟回奏从公办理兹接英京传来电报谓美国已将查办此事行报告其意欲将中美所立和约酌量删改妥立善章俾有限制使华人不至源源而往以致触埃利士人之怒而祸生不测致失和好之谊云按电报之言甚简其详不可得闻惟如此说则美廷之袒护士人已可于言外见之矣华人之在彼者数多而境苦功倍而值廉招士人之忌丛士人之怨以滋士人之怒盖非一朝一夕之故前者尚赖美廷克守和约加意保护故士人虽有食肉寝皮之思而华人可免丧命捐躯之苦今既欲改和约意[存](仔)限制则其祸尚可言哉详察报中之意似不满于美国然余则谓美实无法制服土人欲改和约免生巨祸致失和好之谊是犹恐华人居彼福少祸多不欲其往以蹈不测较之听其自然全然不理如秦人之视越人毫不相关者尚属有间独不见华官之待民人乎即以广东言之其最足为民人祸者莫如杀拐骗赌博械斗诸事地方各官虽有示谕不过视为具文虚应故事其未犯案之时能力行禁止者谁欤及既犯案之后能依限拿获者谁欤此犹谓习相成风实有禁之不能禁拿之不胜拿之势至如各省荒废之田亦曾见有地方各官代为设法开[垦](恳)者否厘金之弊亦曾见有营厘各官力为设法整顿者否甚至如去岁山东之地方各官初亦漠然置之殆至死亡载道始行奏请办赈及西人代为劝捐力行赈救在各省办理闻有西官劝华官助赀者均以无力为辞有以捐簿求华官印者人以另办为辞故致西官反在各处张罗而各处之华官反无一人提及此事者由是观之则英人之新议条列美国之欲改和约若以华官视之尚觉其为多管闲事未免事不干己也吾独不解华人在家则困顿无聊以致谋生于数万里之海外正当卧薪尝胆之不暇更何心于嘲笑他人之妇女偷窃他人之财物哉何其顽梗狂悖若斯也即前者旧金山土人之所借口者亦谓华人不遵法度耳吁如此行为即设领事又安能袒护其短哉试观西人之在中国也强横者有之甚至杀死华人者然果华官据理与争仍照中国之例以抵偿否则亦须给与尸亲之钱以调处至于戏侮良家之妇女窃盗人之财物今尚无之而中国各省之人犹少有不怨恨者何华人之在海外犹复任性妄为安得不取他国之怒也方以类聚物以群分此一定之理也即同为一国之人而迁往他方犹招人忌何海外之异国乎即能谨言慎行尚恐不合时宜何诸多不谨慎乎故凡往他国谋生者惟有谨守论语子张问行一章则庶乎其可否则难矣凡事当易地而观返躬自问不必尽责他国之人也

　　说利
中国自正义不谋利之说起而读书谈道之士遂以谋利为诟病其实利亦何必以谋为诟病哉盖利有义外之利有义中之利何谓义中之利公其利于人而合乎义者是也何谓义外之利私其利于己而悖乎义者是也自世人多私欲其利于己故为己谋者势必阴攘他人之利以为己利即凡为人谋者亦必袭取众人之利以利此一人而仍巧夺之以饱其欲壑至于众人之失利固不暇计也又不特失利甚或因彼专利而并受其害亦不复也究之利为人所同欲道德五千言中所谓熙熙皆为利来攘攘皆为利往者而欲一人独私其利则人与人争利而倾轧之端启害早伏于利中不至尽丧其本有之利不止则甚矣义外之利正不可谋也若夫公其利者不然虽所处之地所值之时适有自然之利昧昧者初未及知而彼独知之知之而出其才力以开其源则利之所被者广矣抑若别无可兴之利庸庸者了不能创而彼潜创之创之而竭其聪明以作之则则利之所垂者远矣于是而又举一乡之利以推之四境渐以达之于天下则其利赖为尤宏矣就一日之利以衍之百年顺以传之于后世则其利济为无穷矣而原其无往不利之故实惟人与人让利用能各给其欲各养其求而争夺之害不作则甚矣义中之利不可不谋必谋之而利始溥也乃今观于西人其所以谋利者非即所谓公其利于人而合于义者乎何以言之西人谋利之大本制之于国中者则为工利运之于国外者则为商利制造精则工利盛转运远则商利增而所以维持而调剂之者则在公司惟公司主计之人罔不周知大体故能使公中之利沾溉乎力作贸易之俦而咸获其应有之利间或折阅国家又从而辅之故工利商利均有蒸蒸日上之势而民之殷富者在此国之盛强者在此此其利为何如乎而今之中国则异是达而在上者祗以利禄为怀而忠义之概无闻也散而分属于士农工商之列亦惟货利是殖而廉耻之闲不立也由是贵者几无不富富者亦几无不贵既富且贵而与下争利之心如故也卒至贫相轧富相耀贫者日愈倾富者日愈壅或以羡慕或以愤怨或以骄恣或以吝啬浇漓诡异之俗百出不可止至不平之气郁于天地之间而水旱疫疠盗贼之祸亦百出不可穷呜乎此在自私其利者尚能常保其利乎然而好利之祸于古亦有然矣战国之人好利而有焚坑之祸魏晋之间好利而有刘石之祸后魏宣武后朝士贪鄙而有河阴之祸唐大中后令孤绹以贿用方镇而有庞勋朱温之祸迨夫宋之熙丰小人好利之祸甚且延及敌国今可不引为大戒而不改弦易辙以弭其衅乎窃谓今日而欲弭其衅其道无他亦惟公其利于众而不自私其利而已今夫天之有万物也润之以雨露震之以风霆敛之以霜雪凡此者皆所以遂万物之生而藉以利乎民者也易干文言干始以美利利天下而不言所利意正谓此而土地之所产如稼穑之利蚕桑之利山林原隰之利地之所以利乎民者亦可想见固不独因民所利而利为君相利民之政以能保我子孙黎民尚亦有利为大臣利及后世之政而可不法之以普利乐于无穷乎而狃于目睫之徒每以西人之工利商利孜孜焉日期当事者改我之法而从之夫亦知西人所以长握此利乐而国与民并擅其利者非独其法之利实本与众公利之心以行之而后有利而无害也今我改行西法仍令自私自利之徒主之西法虽足利我其果有利于我否乎愚故谓今正不必以谋利相诟病也但期人存公利之心上以保民为利罢无名之举节无益之用官不以贪为能吏不以贿为计如是则取之于民而民亦无所怨至凡化导乎下者务使士以旧德为利农以先畴为利商贾以平易不欺为利工艺以勤作为利妇女以女红蚕绩为利而天下之本立矣天下之本既立将利在今日者亦利在于后世而或以为迂阔而不切于事情则非我之所敢知矣故作利说用以质诸知本者

　　中外贫富异同论
客曰子亦见今日之事势乎费千百万之帑银而制造机器驱中国人之子弟而学习西文十年之间政教号令先后悬殊即使机器精良不至虚縻帑项子弟勤敏不至往返徒劳吾恐官商一体尊卑贵贱罔有等威且使天下之人逐逐于利智巧者争先愚拙者落后将见富者益富贫者益贫于中国何利焉余曰不然今日之中国正所谓富者益富贫者益贫也中国地广民稠元明以前风犹近古人得安饱不思妄求其时之贫者不过两端一荒歉一征徭而风化之迁流因时变易今综计天下贫民在农工商贾外者略有数等一曰捐纳之官一曰解之幕一曰失主之仆其最下者为游惰之民此皆无恒业者也夫人自少而壮壮而老岂无一业可习而甘于至此者何耶风俗日尚奢靡啖粗粝者觊粱肉衣布素者羡纨罗于是弃正业而捐官者以为头衔可荣苟有际遇则得盈千累万之财可以归享矣厌寒儒而作幕者以为客食诸侯藉以结声势赚丰修较胜于坐馆乡村提篮贡院矣其好逸厌劳甘称小的屈膝人前及游惰好闲者更无论矣不知辕门听鼓差委无期旅栖身荐书谁上官幕若是则失主之长随可知乃呼喝而出者犹是官也何彼乐而我忧耶傲睨而来者犹是幕也何彼安而我劳耶生衙管稿狐假虎威者犹是长随也何彼得时而我失势耶虽然一官之俸苟恪守官箴不过数千金或数百金一幕之修苟严绝贿嘱不过数百金或百十金至于门签家丁乡绅无贿托胥吏无馈赠亦不过钱粮平余官司堂费已耳乃此三者趋之若骛非误于贪何至若是至于闲居数载妻子饥寒朋友讪笑竟有饔飧不给不能自安者无他贪心萌而前此之不务正业害之也要之中国立法官府过尊即四民之身家殷实者亦必畏之如虎人孰不欲趋荣利尚声势而思托附官场哉即如幕友跟随等辈则亦不招而至所由乐于为官而不乐于为民也若泰西诸国则君民可以相亲官商不分二等而一切佣资辛俸数倍于中国俾其足赡身家而后可精技艺今衙署中征收书启等席月修亦止数金虽优缺相延亦格于成例而不加外此伙伴经纪月俸不过十千佣妇仆人岁资不过十两又安望其必能食禄忠事哉然行店伙友但得妻子可给巨室佣仆苟能衣食自完亦不至妄有希冀惟本有正业可图而自逃于四民外者则更为可虑身必御罗绮口必饫甘旨起居必求安逸应酬必徇人情苟得其时则富而益富苟失其时则贫而愈贫此其弊自军兴以来盖已日甚一日矣今为中国策致富之道莫如将此三者使各执四民之业捐纳而无才具者止袭虚衔其它廪禄之酬者足资温饱技艺之精者按给佣资苟能官为定制优其俸值使专心从事于斯则荣利之念自必先绝幕中少一闲人里中即多一良民安见屡中之智不如西人制造之精不过西人哉中土物产之多与夫华人之聪明本不在泰西人以下人习一艺艺养一家正不特煤铁机器奇技淫巧之利不岁于西人而地利人功之所兴亦何难赚西人之利而归我中土耶今制造机器教习西学二端止行于通商海口而各直省之人未尝留意于其间何也务其末而未正其本且习之者少于　国家仍无所利也即有通晓贸易熟习西学者亦仍为西人所用也夫周礼六官不废考工司徒所掌详言货贿孔子以九经告哀公亦曰日省月试既禀称事所以劝百工也然则三代工商类皆官为制度正不得以官商一体之制为不足效也且三代以上工执艺事以谏子亦谓其尊卑贵贱罔有等威耶后世户工二部仅存其名工商利弊官府不知今苟因而行之是行古之道而非反古之道也子顾虑其富者益富贫者益贫抑未审观夫今日之大势耳

　　中西贫富互勘论
勤俭为致富之源骄奢乃食贫之渐中西人共知交勉而何以中西人之贫富殊判天壤要皆积习相沿春婆未醒中人自以为勤俭而其实勤俭中仍不免骄奢也西人竞视为骄奢而其实骄奢中仍不失为勤俭也时至今日上下交困不得不大声疾呼以冀天下悔悟或有转移之一日请为分别言之西人最重礼拜每逢七天安息一天看来似乎旷工而六日之中莫不日出而作日入而息勤勤恳恳虽饮食亦准晷刻绝无斯须闲荡中人纵无休沐之期往往日上三竿犹是黑甜正熟及至勉强从公终不免因循偷安转不如西人之有一定限制乎吞云吐雾之俦十居其半更难与之较量且中人风气莫不全恃家长无论士农工商五口八口皆赖其奔波跋涉以谋仰事俯育之资虽宽裕支绌仍各视其所入以为出要之男女坐食则大都类是西人自二十一岁以后无论男女人各谋生铢积寸累易于取盈人人自食其力不比中人有恃无恐玩愒消耗视为无足重轻至于日用各事尤觉分道扬镳一居室也有厅有堂有书室有卧房陈设物件必期苟完苟美一服御也冬则衣裘夏则披葛冠履至微寒暖雨晴等夷各别一饮馔也山珍海错备极精华所谓富家一席酒穷汉半年粮山珍海错不足为异西人则不然启扉而入会安即写字之房卧榻即起居之地绝无半椽余屋自然简便衣服无绸缎绫罗之华巾帼虽华于须眉亦无珍奇玩好等物大餐未必尽人所能餐即餐亦未必如中人之日费万钱犹嫌无下箸处不特此也冠婚丧祭古人原有定制自今夸多斗靡挥霍千金比比皆是其实毫无实际至于鬼神为德宣圣犹言其盛不可以不敬独奈何诚意未孚徒事争胜事神以迎会演戏为务动辄盈千累百废时失业莫此为盛媚鬼与恶僧妖道为缘有拔亡超度增设种种名目无非欺骗钱财如其僧道果有法力则富者不妨作恶直可夺造化之权天下有是理而朝山进香成结队消费实多习俗相沿贤者不免徒为有识者所齿冷耳西人以此等银钱权其子母以三十年一世为度千金之资可获六十万四千纵未能操必胜之权即得半之道亦得三十万有奇由此观之中人纵误于骄奢西人究善于勤俭是以贫者日见其贫富者愈形其富书有之不作无益害有益功乃成不贵异物贱用物民乃足当此民穷财尽之时若不改弦易辄万一饥寒起盗心窃恐外患未平内忧复作祸等噬脐追悔莫及所望衮衮诸[公](分)施回天之力具捧日之心明白劝谕身先表率俾野无旷土国无游民或者否极泰来尚有振兴气象否则婢学夫人虽日讲求西法终恐贻诮效颦耳不独挖肉做疮无补挽救即令天文地理格致制造诸法均能驾而上之而于根本切实之地全不理会谁能枵腹从公耶乎鸦片日盛洋货日多漏卮岁以千百万计中土虽地大物博亦断无不竭不尽之时环顾地球不禁心长语重为迷途剀切言之知我罪我所不计焉

　　中国急宜收回利权说
盖自通商互市三十年于兹同一懋迁也西人坐享其成而我国同受其弊此何故哉窃尝反复思之而得其解矣西人生财之道制造与商务两端而已其制造之法多以气机为之是以价值祇取其极廉货物则务为适用此固想百年来之培植通国人之智虑以成其精艺也我中国所当尽力讲求而未可遽期速效者也然则其将振兴商务以纾我民困乎曰是诚良善惟是我中国积习相沿未易骤革小者姑弗论矣请先言其大者即如鹾纲一项为我　国家正供所在生活攸关何等郑重至今日而官不得入私咸充斥销数顿滞然而岁征固不可少有事尤须苛派当此疮痍未复之年试问商民有几许脂膏可以供长官之朘削乎即曰请奖实职原属体恤至周无如衣食不遑头衔曷贵彼长官岂真铁石心肝哉亦有所不得已耳顾牛羊受牧之讥已无以自逭矣谓得而熟计之至如西人经商有公司以保护之有教士以伺探之又制造既巧成本亦轻则利权之在又安得不让西人以独揽哉鄙人目击情形知漏卮之难塞叹寸柄之莫操是以不揣冒昧辄欲为当轴者责其愚焉语云往者不可谏来者犹可追及时为之不犹愈于任其流出也乎按泰西各国均有银行之举其大者资本至千万之多流通至五大洲之广悉由官家主持故其国兵争相持至十数年之久而饷粮兵费豪不竭蹶者立法固其善也其小者资本亦数十百万或招股成或一家独任听商民自为之其章程一切与公家不甚相异耳此等银行我中国通商各口岸皆有之故西人之在华谋生者虽些须汇费我华人皆不得沾其微利反是则不然矣此固我中国所急当仿而行之宜如何妥议章程充场面自有前鉴在固无俟鄙人之絮餂也其次则莫如整顿钱币夫制钱之法既便民用又崇国体立法之善可云至已余尝谓佛氏鸦牙皆由泰西传来流毒中国其害无穷今并鹰洋而三矣盖以鹰洋之制其式样精雅足令人爱其取携甚便尤令人喜故小民有用之而不自觉也至于通行既久洋厘不时有涨落百货以之为低昂又铜质杂糅利息犹厚此所谓无穷之害也若不即行禁止其弊将伊于何底法宜设备广收实时销锻仍严禁民间不得私藏予限三年以后即作为禁物察出干究一面由国家钦颁式样中用双龙上下各书中西年号后则刊定国书印记每圆足库平银一两请通谕各直省督抚一体开炉鼓铸定制如此毋得任童更变以杜伪冒至于制弊之法亦由　国家定造厚纸洁白其右仍刊明中西年号左则留书银两数目四面围以龙文仍严禁民间毋许冒效用时再国书印记于银数之上其印记亦由　国家颁发官家如此其余私家各银行亦准该商人等赴部请给若俟通行之日交易钱弊则利权全在于我矣试思西人心计虽工制作虽巧其营运之法亦不过藉博厚利而已我仍可斟酌加之事诚在我彼又将奈之何哉乎种植得而天亦生财制造工而人更生财矿学精而地亦生财内节糜费外勤远略何莫非生财财生不穷而财不可胜用也将见十年之后富甲天下者亦强冠雄矣鮿生不才窃欲为我　皇上正告之为下民预庆之为泰西各国瞻顾而彷惶之知我罪我听悠悠之口可尔

　　论中西市道之不同
  </div>
  <div class="pagination">
   <a href="皇朝经世文统编_page284.html">
    上一页
   </a>
   <span>
    ...
   </span>
   <a href="皇朝经世文统编_page280.html">
    280
   </a>
   <a href="皇朝经世文统编_page281.html">
    281
   </a>
   <a href="皇朝经世文统编_page282.html">
    282
   </a>
   <a href="皇朝经世文统编_page283.html">
    283
   </a>
   <a href="皇朝经世文统编_page284.html">
    284
   </a>
   <span class="current-page">
    285
   </span>
   <a href="皇朝经世文统编_page286.html">
    286
   </a>
   <a href="皇朝经世文统编_page287.html">
    287
   </a>
   <a href="皇朝经世文统编_page286.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
