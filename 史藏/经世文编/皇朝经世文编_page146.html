<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 146 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 146 页/共 219 页
  </h1>
  <div class="content">
   问礼谨男女之别。而媒氏仲春之月。令会男女。于是时也。奔者不禁。然则溱洧秉相谑。诗人何以刺之。曰。此会字读如惟王不会之会。谓会计其数。非令其合会也。凡男女自成名以上。媒氏既书其名矣。娶判妻入子则又书之。是匹夫匹妇。其嫁娶皆书于媒氏。仲春会男女。谓会计其未嫁娶者。令其及时嫁娶也。古者女子有罪。为人妾。而内则云奔。则为妾以其六礼不备卑之也。仲春奔者不禁。谓不禁其为人妾耳。圣人岂道民以淫奔哉。

　　嫁娶　
丁杰

古者嫁娶之期。言人人殊。一为年之少长。一为时之早晚。今合经传考之。男自二十至三十。女自十五至二十。时自季秋至仲春。自仲春至仲夏。皆为得理之正。大戴礼本命篇。男八岁而龀。十六情通。然后其施行。女七岁而龀。十四然后其化成。此举其端言之也。仪礼丧服传。年十九至十六为长殇。礼子不殇父明男二十为初娶之端墨子曰。昔圣王为法。丈夫年二十。毋敢不处家。女子年十五。毋敢不事人。王肃述毛曰。前贤有言。丈夫二十。不敢不有室。女子十五。不敢不有其家。此举其中言之也。周礼媒氏。令男三十而娶。女二十而嫁。大戴礼本命篇。中古男三十而娶。女二十而嫁。礼记曲礼。二十曰弱冠。三十曰壮有室。内则二十而冠。三十而有室。女子十有五年而笄。二十而嫁。尚书大传。孔子对子张曰。男子三十而娶。女子二十而嫁。谷梁文十二年。男子二十而冠。三十而娶。女子十五而许嫁。二十而嫁。此举其终言之也。荀子大略篇。及韩诗传。古者霜降迎女。冰泮杀止。家语本命解。孔子对哀公曰。霜降而妇功成。嫁娶者行焉。冰泮而农桑起。婚礼杀于此。礼运孔子语言偃曰。冬合男女。春颁爵位。此家语之礼运诗卫风将子无怒。秋以为期。邶风士如归妻。迨冰未泮。此言仲春以前也。夏小正。二月。绥多士女。周礼媒氏。仲春之月。令会男女。奔者不禁。礼记月令。元鸟至。以太牢祠于高禖。诗商颂。天命元鸟。降而生商。召南言采其蕨。亦既觏止。厌浥行露。谓行多露。有女怀春。吉士诱之。豳风春日迟迟。殆及公子同归。仓庚于飞。之子于归。郑风零露瀼瀼。与子偕臧。白虎通曰。嫁娶以春。此言仲春之时也。诗召南摽有梅。其实七兮。求我庶士。迨其吉兮。摽有梅。其实三兮。求我庶士。迨其今兮。此言仲春之后也。摽有梅诗序。以为男女及时者。主乎年之少长。唐风绸缪。与摽有梅相类。序以为不得其时者。主乎时之早晚。陈风东门之杨。序以为失时者。意重男女多违。不止论年之少长。时之早晚也。大戴礼本命篇。又云。太古男五十而室。女三十而嫁。不能行于后世。大戴逸篇。文王世子篇。文王十三生伯邑考。十五生武王。左氏襄公九年传。晋侯曰。国君十五而生子。所以广继嗣。大夫以下。不得同之。内则曰。女子有故。二十三年而嫁。非嫁娶之常例。周礼大司徒以荒政十有二聚万民。十曰多昏。则年之少长。或取其相当。而时之早晚。亦所不计。今由孔子对哀公之言思之。男三十而有室。女二十而有夫。礼言其极。不是过也。则无在二十三十之后者矣。男子二十而冠。有为人父之端。女子十五许嫁。有适人之道。亦无出于十五二十之前者矣。生闭藏乎阴。而为化育之始。故圣人因时以合偶男子。穷天数也。则无在霜降之前者矣。冰泮而农桑起。婚礼杀于此。亦容有出于冰泮之后者矣。知此则诗之言嫁娶者多端。可一以贯之矣。

　　昏礼有故说　
陈祖范

曾子问篇云。婚礼既纳币。有吉日。婿之父母死。则停婚。既葬致命女氏曰。有丧不得嗣为兄弟。女氏许诺。而勿敢嫁也。既免丧。女之父母。使人请之。而后嫁之。若女之父母死。亦然。内则云女子二十而嫁。有故。二十三年而嫁。有故谓有父母之丧也。有丧缓嫁止得三年。则专据本人自有父母丧而言也。参考杂记云。父大功之末。始可以嫁子。父小功之末。始可以娶妇。是男女之不得嫁娶。又碍于其父之有丧服。且大功小功。皆从禁止。不特父母之丧矣。夫子答曾子问。所以既葬致命者。不可旷年废人婚礼也。若杂记之说。则妨废实多。既不论期功。假使两家迭罹父母及祖父母之丧。便可有二十四年不得婚嫁者。岂止于内则之有故。仅缓三年乎。礼文乖异不可枚举。此尤其当致详者矣。

　　三月庙见解　
吴定

戴记孔子曰。三月而庙见。称来妇也。庙见之礼。舅姑存则见者。由祖庙而上之也。舅姑没则见者。由祢庙而上之也。经据舅姑没者为辞。故又曰择日而祭于祢。成妇之义也。祭祢即士昏礼妇入三月乃奠菜是也。或谓庙见。专举见祢。天下有入见舅姑。而不见舅之父若祖者乎。又曰非祢庙则主舅姑在者言之。抑又违此经之旨矣。且孔子固明言择日祭祢矣。何也。祢尤亲也。孔疏乃谓庙见祭祢为一事。不亦诬乎。夫舅姑在则献笄者。明妇职自此修。故曰成妇之礼也。舅姑没则奠菜者。明妇职不以舅姑既逝而亡。故曰成妇之义也。圣人谓子之嗣亲不系其成妻。而系其成妇。妇必如是而后妇职章。不如是。虽衾裯已交。而犹未得侪之于子妇焉。以教孝也。故曰女未庙见而死。不迁于祖。不祔于皇姑。归葬于女氏之党。示未成妇也。夫不迁不祔者。未见祖庙也。归葬女氏者。则以未见祢庙也。设也舅姑逮存妇。已执笄见焉。则虽未见祖。未见皇姑。先王必许其葬于夫之党。而特不迁不祔也。由此观之。益知庙见得及祢庙以上。而其尤郑重而亲切者则祢耳。庙见必以三月何也。白虎通谓三月一时。则善恶得知。设三月而妇介乎善恶之间焉。其将庙见乎。抑出之而不庙见乎。记妇人三月。然后祭行。郑君以助祭释之。谓四时之祭也。古严宗庙之礼。妇人非祭不入庙。祭之日。然后来妇得入庙而见矣。或以祭为庙见之祭。孔子何以但言择日祭祢。而不及祖哉。夫妇之来。亦有未历三月即值时祭者。曰三月庙见者。从其至迟者以为断也。程子改之三日庙见。家礼从之。近日士大夫立庙之家。其庙主之藏。有积十世二十世以上而不祧者。其为主也多。其子孙之聚也疏而众。故祭之日妇人忌入焉。然则三日庙见不亦可乎。必谓三日妇道之修否不可知。是舅姑在者。亦不必质明即纚笄宵衣以见之也。吾知其惑也。

　　昏礼主人说　
毛奇龄

传是斋日记曰。昏丧祭皆有主人。礼所极重。古无无主而可以行礼者。第丧有两主。一是死者之父。一是死者之子也。昏祭只一主。祭以子为主。谓之主祭。昏以父为主。谓之主婚。仪礼无主昏何也。公羊传。昏礼不称主人。远廉耻也。注云。有廉耻。不当自言娶妇为主人。故必父主之。无父。母主之。又无。诸父兄师友主之。礼天子诸侯无父母或躬自命娶然与主昏不同曾子问昏礼有吉日。如之父母死。则于葬父母后。必以之伯父致命于女氏。以天子诸侯可自命。否则必摄主命也。何则。重主人也。春秋桓王娶王后于纪。以鲁桓为主人。礼。天子娶后。必以同姓诸侯为之主昏。故祭公逆后。必从鲁往。娶后还京。必从鲁归。主婚故也。是天子无父且然。况大夫士庶。父母见在。而妇至然。绝无主人。一男一女。任其狝合。可谓礼乎。张南士曰。妇至时。父母出迎。以宾礼见。不以妇礼见。故此日称见妇。次日称妇见。然凡迎妇入门。揖妇入庙。导妇入寝。皆主人事。一如亲迎时妇父之为主人者。夫娶妇。家事也。妇家有祖。有父母。而家反无之。着代之谓何。先仲氏曰。公羊传。昏礼不称主人。谓天子诸侯娶妻定无父者。无父则不得称主人。以昏无自主之礼也。今士有父为主矣。而士礼所称为主人何也。故士礼妇至。主人揖妇以入。此主人父也。非也。迎妇家妇父。几筵于庙。而拜迎于门外。揖让升堂。再拜奠雁。今妇至亦然。父拜迎于门外。姑迎于阶。升堂再拜。行承筐礼。而则相之。此时舅姑在堂。彼此答拜。虽曰拜舅姑。然宾主礼也。惟宾主礼故次日复妇见及荐舍朝庙。则奠币而宗祝相之礼告必用币反而入庙命祝史告至于前此时与妇并拜以告。至朝庙妇所共也。然此犹拜尊礼。非交拜礼也。交拜在合卺时于是主人导之至寝门。而揖以入。向使妇至时。即为主人。则导妇行。与妇同升。焉能复分阶东西作主客礼误矣。昏义。妇至揖妇以入。共牢而食。合卺而酳。孔疏此妇至至寝门也同牢同牲也共一特豚而分食之也合卺以一瓠分为两瓢各执一片以为酳也昏礼括义。同牢馔用特豚鱼腊。而殽必全。以摄盛也。妇席在东。席在西。尊右也。对筵而坐。取齐一也。三饭三酳。终酳用卺。亲有渐也。酳拜而妇答。酳妇妇拜而答。交拜之礼也。脱服于房。而媵受之。妇脱服于室。而御受之。男女交受之节也。妇至日即成昏。或三日成昏。或三月成昏。自唐虞至战国。皆无明据。惟士礼合卺后。御妇席在西。媵良席良夫也在东。皆有枕北止。趾向北也则当夕成婚。他书未见也。若三月成昏。则贾服礼注云。礼。妇至不成昏。无问舅姑在否。必俟三月祭祖庙后始配之。故春秋讥先配后祖为非礼。是也。又春秋季文子如宋致女。服虔注云。礼三月成昏。故二月伯姬归宋。而四月致女。致成昏也。凡春秋致女必三月以此又礼正义引熊氏。与郑异义者。曰三月始成昏。故三月未祖。祭祖未庙见。祭舅姑皆不成妇。死必归女氏之党。此皆谓三月始成昏者。若三日成昏。则魏晋以来。有拜时之妇。谓子妇也。有三日之妇。谓夫妇也。张华曰。拜时之妇。尽孝于舅姑。三日之妇。成吉于夫妻。江应元曰。礼三月庙见。然后成妇。未庙见之妇。死则反葬。以此推之。贵其成妇。不贵其成妻。此则谓三日成昏者。然则当夕荐寝。急急匹配。不见舅姑。并不告祖庙。此皆南宋儒人误遵士礼所至。而且成昏之后。又误以盥馈之见。称为庙见。吉凶溷举。昏丧无别。嗟乎何以有此。

　　昏礼庙见说　
毛奇龄

礼无不谒庙者。娶则告迎。入则谒至。曲礼曰。齐戒以告鬼神。此告迎也。左传曰。夫人姜氏入。此谒至也。是故楚公子围娶于郑。有曰。围布几筵。告于庄共之庙而来。辞以告迎。而郑公子忽娶于陈。归不谒至。则陈针子讥之曰。先配而后祖。是不为夫妇。诬其祖矣。何以能育。则是妇至之夕。必入而告谒。谓之谒庙。亦谓之朝庙。苟不告迎。是为蒙先君。蒙者欺也。不谒至。是谓诬祖。诬者诈而不实也。欺与诈。即已为夫妇。而同于不为。故曰是不为夫妇。则是不谒祖者不成妇。而反曰不成妇则不谒祖。是明与其书而倒读之也。且妇非荐寝而后成也。女之称妇。在纳采时已定之。而纳征则竟成其名。故纳采辞曰。吾子有惠贶室某。室者妇人之称。而纳征则曰。征者成也。至是而夫妇可以成也。是以公羊传曰。女在家称女。在涂称妇。则在家时虽成妇。然名而不称。及出门而即称之。故往娶称逆妇。既至称妇入。春秋书法。明明可稽。未闻曰。娶后三日。而后妇身以成也。且夫庙见者非谒见之见。成妇者非夫妇之妇也。礼以为妇至于夕。舅姑在堂。则舅姑为主人。迎而拜之。谓之拜舅姑。而然后帅以谒庙。则此时之拜。宾主之拜也。犹之之拜亲迎。虽舅交拜。而仍不谓之见。是以次日质明。则上堂而行妇见之礼。谓之成妇。昏礼所云。成妇礼者是也。脱或舅姑已亡。则迎妇谒庙。以长者为主。而上堂之见。质明无有。必待祭而后行之。而祭必以时。一时三月。则感物凄怆。于是入庙而修妇见之礼。谓之庙见。曾子问所云三月而庙见。成妇之义者。诚以入庙见妇不幸之事。故同一成妇。而妇见称礼。庙见称义。以为妇见则枣栗腶修。成子妇之仪。庙见则仅扱地奠菜。而特豚盥馈。不能再举。但以意行之。而仪节未备。亦曰义在所杀耳。然且夫妇之称成于纳征。而子妇之称必俟庙见始成之。重子妇而轻夫妇。假未庙见而妇死。则虽为夫妇三月。而不移于祖。不祔于皇姑。归葬于女氏之党。曰未成妇也。则是久荐枕席。仍未成妇。而必成之于扱地一奠之后。晋江应元所云。贵其成妇。不贵其成妻者。妇妻之辨。其为重妇而轻妻。成在妇而不在妻。断断如此。自世不读书。不识三礼。不深辨夫子春秋。伊川程氏有三日庙见之语。而朱子家礼即承其误。而着为礼文。曰三日庙见。主人以妇见于祠堂。且曰入门而不见舅姑。三日而始庙见者。以未成妇也。以三月为三日。以庙见为见庙。以子妇而为夫妇。以死舅姑为生舅姑。以不庙见不成妇。为不成妇不庙见。以致举人伦大事。百年嘉会。而草草野合。至请召宾客。往来简帖。不曰三日庙见。则曰儿媳某日行庙见礼。以凶丧不吉之辞。公然行之。其误甚矣。

　　读昏礼述　
陈祖范

古礼废久矣。惟昏礼十仍八九。按仪礼纳采问名。一使而兼行二事。采谓采择也。既行纳采之礼。即进而问名曰。某既受命。将加诸卜。敢请女为谁氏。谦不敢必其是主人亲女也。卜于庙得吉兆。乃纳吉。继而纳征。征者成也。元纁束帛俪皮为礼。至是昏礼始成。女子许嫁。笄而称字矣。卜得昏期。使使请曰。惟是三族之不虞。使某也请吉日。不虞谓恐猝有死丧齐衰期服。踰年废礼。欲及今之吉也。至期。初昏。父醮子命迎。往妇家。再拜奠雁。妇从之出。主人拜迎而不送。御妇车。姆辞之。自乘其车。归俟于门外。妇至。揖入寝门及室。即席。东面。妇西面。共牢而食。合卺而酳。礼毕。彻室中之馔。设于房中。媵御馂之。妇从者为媵。从者为御。脱服媵受。妇脱服御受。媵布席。御布妇席。媵馂之余。御馂妇之余。事事交错。以致相亲之意。入亲脱妇缨。烛出。媵待于户外。厥明。赞见于舅姑。见舅用枣栗。取其早自敬谨。见姑用腶修。取其断断自修。舅姑醴妇以脯醢。舅姑入室。妇盥馈。馂姑之余。不馂舅之余。同日舅姑共飨妇以一献之礼。舅姑降自西阶。妇降自阼阶。授之室也。归妇于妇氏人飨送者。酬以束锦。妇入三月。始助祭于庙。若舅姑既没。三月乃庙见。奠菜拜扱地。家老醴妇。飨妇之送者。如舅姑礼。若不亲迎。则亦三月往见妇之父母。而奠贽焉。醴以一献。犹舅姑之于妇也。此其大略也。纳采问名纳吉请期。皆用鴈。惟纳征不用者。有币帛可执也。鴈取顺阴阳往来之义。谓取从一不再更者。俗说也。女家受礼及醴女授女皆于庙。以先祖遗体与人。故重之。父命迎反无告庙之文。白虎通曰。示不必安也。豫虑其不必安。而姑勿为一成而不可变之局。与所谓币必诚辞无不腆者。何其旨之相歧欤。左传楚子围迎妇。告于庄共之庙而来。郑忽先配而后祖。针子讥为诬其祖。可见此制不于人心。古亦未尝遵用矣。又未庙见而没者。归葬于女氏之党。示未成妇也。见止觏止。已三月矣。尚未成妇。必庙见始成妇。而往迎时不先告庙。以为万一不克成妇之地。待其配不太薄乎。适于人者不亦难乎。宜此礼之不行于后也。男女有别。在平时悉严明。独初昏男御女媵。交错供事。不以远嫌为礼。所谓礼时为大。惟其宜称而已。士乘墨车以迎。郑注以为摄乘。俗下假用先世仪章。以为观美。滥觞于此。吴俗家贫省费。往妇家。成昏即归。谓之卷帐。转有似于亲迎之意。居近者三日即往妇家。不待二月。其三月前后夫妇偕往。俗谓之展母。疑是左传反马之讹。宣五年经高固及子叔姬来。公羊以为双双而至。讥乘行匹至也。左氏无讥焉。质明赞见。三月庙见。礼止言妇而不与。今则夫妇必偕。今似合宜矣。余大抵从同。抑予读昏礼。而益明易卦之渐也。渐之彖曰。女归吉。自纳采至亲迎。不着中间相去时日。要之极其从容而不迫。若归妹以兑少女从震长男悦而动进不以渐。为六礼未备。奔则为妾之象。渐六爻皆取象于鸿。昏礼用鴈。安知不取义于斯乎。请为解经者备一说焉。

　　昏说　
夏之蓉

婚礼者。人伦之始。上以事宗庙。而下以继后世者也。故古之人六礼必备。而日月以告君。斋戒以告鬼神。为酒食以召乡党僚友。以礼重。非以贿重也。自晋宋以来。不求淑德。专尚门第。至唐而尤甚。太宗诏行厘革。卒未遵行。其后高门贵姓。嫁女娶妇。资财非百万。义在不行。至有终身废嫁娶礼者。呜呼。何其愚也。司马温公有言。凡议昏。当先察与妇之性行。及家法若何。勿苟慕富贵。范文正公为子娶妇。或传妇以罗为帏幔。公不悦曰。吾家素清俭。罗绮岂帏幔之物耶。持至当火于庭。此皆先之嘉言淑行。可为鉴戒者也。今之尚贿者则异是。将择妇。必问资装之厚薄。苟厚矣。妇虽不德亦安以就之。将嫁女。必问聘财之丰啬。苟丰矣。虽不肖亦利其所有。而不恤其它。此所谓市井驵僧之不若者。岂可施之士大夫之婚姻哉。夫人当嫁娶之年。正血气未定之日。此如素丝然。随所染焉者也。今乃示之以侈。导之以淫。长之以傲。纵之以骄。而欲上承宗庙。下启后世。可乎。不可乎。欲不节则夭折萌。中不固则德器坏。古之人固不如是也。纳采以雁。问名以定所生。纳吉以卜。纳征以币。请期以信时日。合卺以匏以崇质。其于妇也。赞见以成礼。馈特豚以明顺。飨以一献以着代。奠菜以习妇事。示之俭。导之正。厉之勤。抑之以谦卑孙顺。是故家室和平。夭折不作。而后嗣长也。以古若彼。以今若此。有识者宜何从与。抑又闻之。昏礼不用乐。幽阴之义也。昏礼不贺。人之序也。今则置酒高会。而浇弛无行之徒。沉湎喧呶。甚且以媟女卖之词。相轧以为笑乐。此又俗尚之偷。有力者宜亟挽之也。

卷六十二礼政九丧礼上

　　古人丧服之学日知录　
顾炎武

读檀弓二篇及曾子问。乃知古人于礼服讲之悉而辨之明如此。汉书言夏侯胜善说礼服。萧望之从夏侯胜问论语礼服。唐开元四部书目。丧服传义疏有二十三部。昔之大儒。有专以丧服名家者。其去邹鲁之风未远也。故萧望之为太傅。以论语礼服授皇太子。宋元嘉末。征隐士雷次宗诣京邑。筑室于钟山西岩下。为皇太子诸王讲丧服经。齐初何佟之为国子助教。为诸王讲丧服。陈后主在东宫。引王元规为学士。亲授礼记左传丧服等义。魏孝文帝亲为臣讲丧服于清徽堂。而梁书言始兴王憺薨。昭明太子命诸臣共议。从明山宾朱异之言。以慕悼之辞。宜终服月。梁陈北齐各有皇帝皇后太子王侯以下丧礼之书谓之凶仪夫以至尊在御。不废讲求丧礼。异于李义府之言不豫凶事而去国恤一篇者矣。

　　与陆翼王书　
阎若璩

钝翁近与仆辩丧礼不胜。因愤而言曰。阎某闻有亲在堂。柰何用丧礼与仆相往复。纵言之是。已非。因及檀弓之死而致死之。不仁而不可为也。左氏豫凶事非礼也。以佐成其说。嘻异哉。其亦可谓妄之至者矣。檀弓所云乃指明器。左氏所云乃指生而来赙者。皆非亲在而言丧礼之谓也。古大功废业。于居父母丧。宜一切废。然独许之未葬读丧礼。既葬读祭礼者。以二礼繁重。苟非平日从师讲肄。且复习于临时。必不能按其节而合乎度。若从不寓目。而取办仓卒。人纵圣人。其能一一中礼乎。吾恐文王周公之制也。隳且久矣。孔子命伯鱼学礼。凶礼次居第二。未闻举其二而辍不学也。子张没于夫子后。而檀弓载子张死。曾子有母之丧。齐衰而往哭之。是曾子问一篇。皆亲在时以丧礼质于夫子者也。唐显庆间。许敬宗李义府用事。谓凶事非臣子所宜言。遂焚国一篇。凶礼由是阙。今钝翁得毋类是。噫。士大夫议论若此。弟深为世道惧焉。

　考艺文类聚孝类引尸子曰曾子每读丧礼泣下沾襟尝以一夕五起视衣之厚薄枕之高卑此尤亲在读丧礼之切证可补阎氏所未备

　　后笃终论上　
张尔岐

晋皇甫谧悼厚葬之害。着论为葬送之制。名曰笃终。其言曰。司马石椁。不如速朽。季孙璠玙。比之暴骸。文公厚葬。春秋以为华元不臣。王孙亲土。汉书以为贤于秦始。如令魂必有知。则生死异制。如其无知。则空夺生用。捐之无益。是招露形之祸。增亡者之毒也。其言可谓至痛切矣。然当时所谓厚葬。谓珠玉之饰。含赍之物。器用宝货之藏也。今人皆无是矣。衾绞韬冒之属。尚不必备。又况所谓金镂玉匣。金蚕玉犬者乎。乃往往有苦于乏财。数十年不克葬者则何也。缁黄之忏度。不敢以废也。侍从之偶俑。不敢以缺也。夹道之旛幔铙吹。不敢以不盛也。宾客之酒食衣物。不敢以不丰也。其甚者。征歌选舞。杂以百戏。非是则以为朴。结缯缚帛。以象楼观。非是则以为陋。于是嘲轰哑之声。艳丽诡异之饰。杂沓衢路。充斥原野。妇孺拥观。欢骇踊拄。而后快于心焉。而后为能葬其亲焉。富者破产而逐新。贫者举息而蹶赴。一日之费。十年节约而不能偿也。一家之丧。百家奔走而交相病也。高位纵任而不知禁。旁观恬习而忘其非。人之欲葬其亲者。耻其不备。忍于累年暴露而不恤焉。亦甚可伤也已。何不即今之所谓厚葬者而深思之。是何者有益于亲之身乎。无益于亲而为之。徒欲悦观者之目而已。古之厚葬。诚昧于理。其心犹欲为亲也。今乃于终天永诀之会。盛陈娱乐诡丽之具。以为观美。徒博妇孺一时之咍笑。不近于侮其亲矣乎。且其所拟象而涂饰者。未必其亲之生平所宜有也。不又陷其亲于僭矣乎。本欲自致于亲。而适成其侮且僭。何如反而约诸礼之为得乎。夫子尝言丧具矣。曰称家有无。有勿过礼。苟无矣。县棺而封。又曰。啜菽饮水尽其欢。斯之为孝。敛手足形。还葬而无椁。称其财。斯之谓礼。斯言也。诚千古葬者之大经矣。间考夫子所谓勿过礼者。大端有二焉。一者藏体魄之礼。含袭敛襚棺椁宅兆之属是也。一者事精神之礼。朝夕之奠。重主之设。虞祔祥禫之祭是也。是皆切于亲之身者也。有礼以为之制。则限于分者不敢踰。困于财者圣人亦不强焉。况于忏度之说。古所无也。即不能无疑于心。何不援先儒之论以自定也。刍灵以象生平也。凡分所不得有者。何不可已也。功布以前车。铭旌以识别。本以适用也。溢而为幢纛之僭何为也。易服而吊。礼自宾出。何烦主人之裂帛。食于丧侧。或非得已。何至置酒而高会。绋讴生于斥苦。方相以驱罔两。殆丧家歌舞之所由始也。无所苦而歌。无所驱而舞。违舂相巷歌之戒矣。家有苫块之次。墓有主宾之位。此庐幄之所以设也。庐而致饰。幄而过华。与苴麻菅疏之仪不侔矣。溯本而求。或造端于古人。沿今所尚。遂大远于礼意。何如安其分之所适宜。量其力之所可至。庶天下无不葬之亲。人子无不致之情乎。曰子之所言。殆桐棺土轝。窭人子之所为耳。不足以言富贵之家。备物极荣者之事也。曰白双旗。门生挽送。非建武之佐命乎。布车载柩。饰无文采。非贞观之元臣乎。无损于尊荣。而更为美谈。盖奢而示之以俭。俭而示之以礼。移风易俗。诚贵者贤者之责也。

　　后笃终论下　
张尔岐

葬之习于侈也。于是有久而不克葬者。是徒知备物丰仪之为厚其亲。而不知久而不葬之大悖于礼也。先王之制丧礼。始死而袭。袭而敛。三日而殡。殡而治葬具。其葬也。贵贱有时。天子七月。诸侯五月。大夫三月。士庶踰月。先时而葬者。谓之渴葬。后时而葬者。谓之怠丧。其自袭而敛。自敛而殡。自殡而葬。中间皆不治他事。各视其力。旦夕拮据。至葬而已。以为所以计安亲体者。必至乎葬而始毕也。袭也敛也殡也。皆以期成乎葬者也。殡则不可不葬。犹之袭则不可不敛。敛则不可不殡。相待而为始终者也。故不可以他事间也。今有人亲死踰日而不袭。踰月而不敛。踰时而不殡。则人必訾之矣。其人非狂且痴。必有痛乎其心者矣。至于累年而不葬。则相与安之何也。殡者必于宾位。所以宾之也。父母而宾之。人子之所不忍也。而为之者。以将葬故宾之也。所以渐即乎远也。殡而不葬。是使其亲退不得反于寝。进不得即于墓。不犹之客而不得归。归而未能至者欤。此非人事之至难安。而人子之大不忍者欤。丧服小记曰。久而不葬者。唯主丧者不除。疏曰。久而不葬。谓有事碍不得依月葬者。则三年冠服。身皆不得祥除也。陈氏曰。主丧者不除。谓子于父。妻于夫。孤孙于祖父母。臣于君。未葬不得除衰绖也。乃知古之人有不幸有故不得葬其亲者。虽踰三年不除服。其心所痛在于未葬。以为与未及三月者同实也。与未及三月者同实。斯不得计时而即吉矣。何也。丧之即吉。始于虞而成于禫。虞之为礼。起于既葬。送形而往。迎精而返。故为虞以安之。未葬则无所为而虞。不虞。则卒哭与祔。皆无所为而举。卒哭与祔不得举。又何为而可以练。何为而可以祥且禫。日月迈于上。殡宫淹于下。故虽踰三年。与未及三月者同实也。未及三月而欲举祥禫之礼。行道之人弗忍矣。斯其所以可以除而弗除欤。斯其所以宁敛形还葬县棺而封。而必不敢为溢望奢求。以至于久而不葬也欤。不然。古之人岂不欲厚其亲者哉。尽人皆子也。生事显荣。死葬华盛。尽人之子皆有是心也。尊卑制乎分。盈绌限乎力。斯诚不可如何者耳。孟子不云乎。不得不可以为悦。无财不可以为悦。奈何以欲厚其亲之心。反使其亲久客而不得即于安。岂非所谓去其小不备。而就大不备者乎。盍亦思所以变计乎。

　按晋书慕容载记常炜言魏晋之制祖父未敛葬者不听服官又按唐书颜鲁公传有郑延祚者母卒二十九年殡僧舍垣地真卿时为监察御史奏之兄弟三十年不齿天下耸动停丧之为世厉禁也久矣附记

　　表微　
方苞

顾侍御用方。穷时丧耦。十有一年弗娶。既得仕。纳征于季氏。会有　　　先帝之丧。踰岁勿亲迎。或诧焉。其官适罢。曰吾贫未能也。既而起家为户部郎中。擢御史。掌长芦盐政。岁赐数千金。诧者滋多。曰吾迫公事未暇也。其娶以雍正三年冬十有一月望后一日。推其心。盖谓三年中不宜有空月也。问焉而不自襮。不以人之所不能者愧人。又其厚也。　　　先帝始崩。守官者各次其守。余次于佛舍。将归。语二三君子曰。在礼。公等居倚庐。宜再期。今旬未三终。归至家。止于外。不入室焉其可也。闻者皆变色易容。盖俗之偷。以礼为徒观众人之耳目也久矣。古之人事君犹事父也。谓制以义而不敢违。是薄于德于礼虚者也。若用方者其明于礼意乎。传其事与言。俾事君者有省焉。

　　释言　
蓝千秋

余编修以乾隆元年夏。丁母忧归。三年春。未祥。而复有父之丧。是年冬。　皇太子薨。编修之在职也。侍讲读于　东宫。至是闻变。以四年春正月抵京师。哭　皇太子于园寝。　　上有旨侍皇子。既而以其父未葬。仍命回籍终丧。将行。编修谂余曰。栋之来。有议其不当来者。今求归得请。又有议其固执以要名者。先生其谓我何。秋应之日。礼以义起。顺于人情。有权有节。变而通之与时宜之之谓礼。夫礼岂一端而已。或主于恩。或主于义。贵贵尊尊。义之大者也。昔曾子问于夫子曰。三年之丧吊乎。子曰。三年之丧。练不立。不旅行。礼以饰情。三年之丧而吊哭。不亦虚乎。及子张死。曾子有母之丧。齐衰而往哭之。或曰齐衰不以吊。曾子曰。我吊也与哉。夫子张友也。曾子以其服哭之。而况于　皇太子乎。曾子而非礼也。则吾弗知。曾子而无非礼也。则以其服哭　皇太子。子游所谓亡于礼者之礼也。又何议焉。因书之以释编修之惑。

　　丁忧交代日知录　
顾炎武

昔时见有司丁父母忧。闻讣奔丧。不出半月。近议必令交代。方许离任。至有欠库未补。服阕犹不得归者。是则钱粮为重。伦纪为轻。既乖宰物之方。复失使臣之礼。其弊之由。始于刻削太过。盖昔者钱粮掌于县丞。案牍掌于主簿。税课掌于大使。余家有嘉靖年买地文契皆用税课司印万历后用县印为令者。稽其要而无所与焉。又皆俸足以赡其用。而不取之库藏。故闻讣遄行。无所滞。而亦不见有那移侵欠之事。今则州县之中。锥刀之末。上尽取之。而大吏之诛求。尤苦不给。库藏罄乏。报以虚文。至于近年。天下无完库矣。即责令交代。亦不过应之以虚文。徒滋不孝之官。而无益于国计盈虚之数也。呜呼。君人者亦知养廉为致孝之源乎。

史言梁高祖丁文皇帝高祖父丹阳尹顺之忧。时为齐随王镇西咨议参军。在荆镇。髣奉问。便投剑星驰。不复寝食。倍道前行。愤风惊浪。不暂停止。及居帝位。立七庙。月中再过。每至展拜。常涕泗滂沱。哀动左右。然则明王孝治天下。而不遗小国之臣。必有使之各尽其情者矣。

洪武八年。诏百官闻父母丧者。不待报。许即去官。时北平按察司佥事吕本。言近制士大夫出仕在外。闻父母之丧。必待移文原籍审核。俟其还报。然后奔丧。臣窃以为中外官吏。去乡一二千里。或且万里。及其文移往复。近者弥月。远者半年。使为人子者。衔哀待报。比还家。则殡葬已毕。岂惟莫父母形体。虽棺柩亦有不及见者。揆之子情。深可怜悯。臣请自今官吏。若遇亲丧。许令其家属陈于官。移文任所。令其奔讣。然后核实。庶人子得尽送终之礼。而朝廷孝理之道彰矣。上然之。故有是命。

　　期功丧去官日知录　
顾炎武

古人于期功之丧。皆弃官持服。通典。安帝初。长吏多避事弃官。乃令自非父母服。不得去职。考之于书。如韦义以兄顺丧去官。杨仁以兄丧去官。谯元以弟服去官。戴封以伯父丧去官。马融遭兄子丧。自劾归。陈寔以期丧去官。贾逵以祖父丧去官。又风俗通云。范滂父字叔姬。博士征。以兄忧不行。刘衡碑云。为勃海王郎中令。以兄琅邪相忧。即日轻举。圉令赵君碑云。司徒杨公辟。以兄忧不至。则兄丧亦谓之忧也。曹全碑云。迁右扶风槐里令。遭同产弟忧弃官。则弟丧亦谓之忧也。度尚碑云。除上虞长。以从父忧去官。杨着碑云。迁高阳令。遭从兄沛相忧。笃义忘宠。然轻举。则从父从兄丧亦谓之忧也。陈重传云。举尤异。当迁为会稽太守。遭姊忧去官。则姊丧亦谓之忧也。古人凡丧皆谓之忧其父母丧则谓之丁大忧见北史李彪传王纯碑云。拜郎。失妹宁归。遂释印绂。晋陶渊明作归去来兮辞。自序曰。寻程氏妹丧于武林。情在骏奔。自免去职。则已嫁之妹。犹去官以奔其丧也。晋嵇绍传。拜徐州刺史。以长子丧去职。则子之丧亦可以去官也。后汉末。时人多不行妻服。荀爽引据大义。正之经典。虽不悉变。亦颇有改者。晋泰始中。杨旌有伯母服未除。而应孝廉举博士。韩光议以宜贬。又言天水太守王孔硕。举杨少仲为孝廉。有期之丧而行。甚致清议。而潘岳悼亡诗曰。亹亹期月周。戚戚弥相愍。又曰。投心遵朝命。挥涕强就车。是则期丧既周。然后就官之征。今代之人。躁于得官。轻于持服。令晋人见之。犹当耻与为伍。况三代圣贤之列乎。

晋书傅咸传。惠帝时。司隶荀恺。从兄丧。自表赴哀。诏听之而未下。恺乃造太傅杨骏。咸奏曰。死丧之戚。兄弟孔怀。同堂亡陨。方在信宿。圣恩矜悯。听使临丧。诏旨未下。辄行造谒。急谄媚之敬。无友于之情。宜加显贬。以隆风教。张辅传。梁州刺史杨欣。有姊丧。未经旬。车骑长史韩预强聘其女为妻。辅为中正。贬预以清风俗。刘隗传。世子文学王籍之。居叔母丧而婚。东阁祭酒颜含。在叔父丧嫁女。隗并奏之。庐江太守梁龛。明日当除妇服。今日请客奏伎。丞相长史周顗等。三十余人同会。隗奏曰。夫嫡妻长子。皆杖居庐。故周景王有三年之丧。既除而宴春秋犹讥。况龛匹夫。暮宴朝祥。慢服之愆。宜肃丧纪之礼。请免龛官。削侯爵。顗等知龛有丧。吉会非礼。宜各夺俸一月。从之。谢安传。期丧不废乐。王坦之以书喻之。不从。衣冠效之。遂以成俗。世颇以此讥焉。当日期功之丧。朝廷犹以为重。是以上挂弹文。下干乡议。史记魏其武安传丞相语权夫曰吾欲与仲孺过魏其侯会仲孺有服索隐曰服谓期功之服是则汉时有服不预宴会之证旧唐书王方庆传。奏言令杖期大功丧。未葬不预朝贺。未终丧不预宴会。比来朝官。不遵礼法。身有哀容。陪预朝会。手舞足蹈。公违宪章。名教既亏。实玷皇化。伏望申明令式禁断。唐时格令。未坠前经。今则有脱齐衰而入士大夫之门。停殡宫而召亲朋之会者。至乃髽踊方闻。衿鞶已饰。败礼伤教。日异岁深。宜乎板荡之哀。甚于永嘉之世。呜呼。有人心者。则宜于此焉变矣。

裴庭裕东观奏记。大中朝。有前乡贡进士杨仁赡女弟。出嫁前进士于。纳函之日。有期丧。仁赡不易其日。宪司纠论。贬康州参军。驰驿发遣。册府元龟。后唐明宗天成二年。敕原州司马聂屿。擢从班列。委佐亲贤。不守条章。强买店宅。细询行止。颇骇听闻。丧妻未及于半年。别成姻媾。弃母动逾于千里。不奉晨昏。令本处赐死。唐季五代之时。其法犹重。册府元龟。唐薛膺为左补阙。弟齐临阵。为飞矢所中卒。膺闻难。不及请告。驰马以赴。与弟褒庠处丧如礼。膺去左补阙。庠去河南县尉直宏文馆。与褒皆屏居外野。布巾终丧。蹈名教者推之。宋史。王岩叟为泾州推官。闻弟丧。弃官归养。吕祖俭监明州仓。将上。会兄祖谦卒。部法半年不上者。为违年。祖俭必欲终期丧。朝廷从之。诏违年者。以一年为限。自祖俭始。然史之所书亦寥寥矣。

汉人有以师丧去官者。如延笃孔昱后汉书刘焉。蜀志并见于史。而荀淑之卒。李膺时为尚书。自表师丧。则朝廷固已许之矣。其亦子贡筑室于场。二三子居则绖之遗意也与。

宋天禧三年。诸路贡举人郭稹等四千三百人。见于崇政殿。时稹冒缌丧赴举。为同辈所讼。上命典谒诘之。引服。付御史台劾问。殿三举。同保人并赎金。殿一举。今制非三年之丧。皆得赴举。故士弥躁进。而风俗之厚。不如昔人远矣。

　　武官丁忧附论居丧宴饮日知录　
顾炎武

晋书言姚兴下书将帅。遭大丧。非在疆场险要之所。皆听奔赴。及期乃从王役。宋岳飞乞终母丧。以张宪摄军事。步归庐山。元史言成宗诏军官除边远出征。其余遇祖父母父母丧。依民官例。立限奔赴。然则今制武官不丁忧。非一道同伦之义也。明史言洪武二十八年。兰州卫指挥俭事徐遵等。以父及祖母病卒。奏乞扶柩归葬乡里。廷议勿许。上特可之。岂非求忠臣必于孝子之门者耶。
  </div>
  <div class="pagination">
   <a href="皇朝经世文编_page145.html">
    上一页
   </a>
   <span>
    ...
   </span>
   <a href="皇朝经世文编_page141.html">
    141
   </a>
   <a href="皇朝经世文编_page142.html">
    142
   </a>
   <a href="皇朝经世文编_page143.html">
    143
   </a>
   <a href="皇朝经世文编_page144.html">
    144
   </a>
   <a href="皇朝经世文编_page145.html">
    145
   </a>
   <span class="current-page">
    146
   </span>
   <a href="皇朝经世文编_page147.html">
    147
   </a>
   <a href="皇朝经世文编_page148.html">
    148
   </a>
   <a href="皇朝经世文编_page149.html">
    149
   </a>
   <a href="皇朝经世文编_page150.html">
    150
   </a>
   <a href="皇朝经世文编_page151.html">
    151
   </a>
   <span>
    ...
   </span>
   <a href="皇朝经世文编_page147.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
