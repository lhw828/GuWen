<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 52 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 52 页/共 103 页
  </h1>
  <div class="content">
   明史云宪宗令内外课程钱钞兼收官俸军饷亦兼支钱钞是时钞一贯不能直钱一文而计钞征之民则每贯征银二分五厘民以大困正德三年以太仓积钱给官俸十分为率钱一银九嘉靖四年令宣课分司收税钞一贯折银三厘钱七文折银一分是时钞久不行钱亦大壅益专用银矣
　按宋金元用钞皆与一代相终始虽其间不能无弊然未有废钞而不用者独明至中叶钞竟不行何也以银币盛用故耳而银币所以盛一坏于太祖立法之初既禁用金银而九年复许以银代输租税所以两浙江西闽广之民重钱轻钞至以钱百六十文折钞一贯而物价翔贵也再坏于英宗即位收赋有米麦折银之令遂减诸纳钞者而以米银钱当钞弛用银之禁由是朝野率皆用银其小者用钱而钞壅不行也邱浚云钞法不可行以用之者无权也信哉
明史钞法自弘正间废天启时给事中惠世杨复请造行崇祯末有蒋臣者申其说擢为户部司务倪元璐方掌部事力主之然终不可行而止
　按崇祯时国势方殆即欲行钞民安肯信之哉所以当时识者皆追咎弘正间之废钞法也使钞法行而不以银为重即万历时矿税之害亦何自而兴哉
韩文公策问曰今天下谷愈多而帛愈贱人愈困者何也耕者不多而谷有余蚕者不多而帛有余宜足而反不足此其故又何也
　按此乃钱荒之弊唐人用钱其弊如此今天下用银能无银荒之弊乎欲救其弊固莫如用钞也
日知录曰唐宋以前上下通行之货一皆以钱而已未尝用银汉书食货志言秦并天下币为二等而珠玉龟贝银锡之属为器饰不为币孝武所造白金三品寻废不行旧唐书宪宗元和三年六月诏曰天下有银之山必有铜矿铜者可资于鼓铸银者无益于生人其天下自五岭以北见采银坑并宜禁断然考之通典谓梁初惟京师及三吴荆郢江湘梁益用钱其余州郡则杂以谷帛交易交广之域则全以金银为货而唐韩愈奏状亦言五岭买卖一以银元稹奏状言自岭南以金银为货币自巴以外亦以盐帛为交易黔巫溪用水银朱朱彩绘巾帽以相市宋史仁宗纪景佑二年诏诸路岁输缗钱福建二广易以银江东以帛于是有以银当缗钱者矣金史食货志旧例银每铤五十两其直百贯民间或有截凿之者其价亦随低昂遂改铸银名承安宝货一两至十两分五等每两折钱二贯公私同见钱用又云更造兴定宝泉每贯当通宝十五又以绫印制元光珍货同银钞及余钞行之行之未久银价日贵宝泉日贱民但以银论价至元光二年宝泉几于不用哀宗正大间民间但以银市易此今日上下用银之始
　按银之用始盛于金末至明中叶而益盛物莫能两大此钞法之所以坏也唐以前无钞尚不用银则既用钞用钱又何为必用银哉
日知录云议者但言洪武间钞法通行考之实录二十七年八月丙戌禁用铜钱矣三十年三月甲子禁用金银矣三十五年十二月甲寅命俸米折支钞者每石增五贯为十贯是国初造钞之后不过数年而其法已渐坏不行于是有奸恶之条充赏之格而卒亦不能行也盖昏烂倒换出入之弊必至于此乃以钞之不利而并钱禁之废坚刚可久之货而行熟易败之物宜其弗顺于人情而卒至于滞阁后世兴利之臣慎无言此可矣
　按此一条可知明初立法之未善盖金银可禁铜钱则岂可禁乎亭林先生所以深恶钞法者不过以其昏烂倒换出入之弊耳今若以佳纸制造大钞选天下善书者书之装潢糊裱行用时以函藏之又何有昏烂倒换之虞乎小钞必自二贯起则程式亦可精工行用者必加慎重而昏烂亦少唐宋人字画传至今者有矣岂以纸虞其易坏哉又钞之昏暗者准其纳钱粮则阴用倒换之法而无其害矣惜乎前人造钞见未及此恨不起亭林先生一质斯论也
日知录云国初民间所纳官粮皆米麦也或折以钞布百官所受俸亦米也或折以钞其后钞不行而代以银于是粮之重者愈重而俸之轻者愈轻其弊在于以钞折米以米折钞以银折米而世莫究其源流也
　此不善用钞之弊后人所宜鉴也
文献通考云历代多即坑冶附近之所置监铸钱亦以钱之置日轻其用日广不容不多置监以供用中兴以来始转而为楮币夫钱重而直少则多置监以铸之可也楮轻而直多则就行都印造足矣今既有行在会子又有川引淮引湖会各自印造而其末也收换不行称提无策何哉盖直会子之初意非即以会为钱盖以茶盐钞引之属视之而暂以权钱耳然钞引所直者重只令商人凭以取茶盐香货故必须分路会子则公私买卖支给无往不用且自一贯造至二百则是明以之当现钱矣又齎轻用重千里之远数万之缗一夫之力克日可到则何必川自川淮自淮湖自湖而使后来或废或用号令反覆民听疑惑乎
　按此见前人行钞分地之弊
　　行钞之功
宋张悫字伯诚高宗为兵马大元帅募诸道兵勤王悫飞挽踵道建议即元帅府印给票钞以便商旅不阅旬得缗钱五十万以佐军高宗器重之悫善理财论钱谷利害犹指诸掌河间府志
　按此见行军时用钞之便
宋陕西河东颗盐旧官自搬运置务拘卖兵部员外郎范祥始为钞法令商人就边郡入钱售钞请盐任其私卖得钱以实塞下省数十郡搬运之费衍义补
　按此见行盐用钞之便
宋高宗时钱端礼知临安府建言楮币已行累月合支官钱造会子诏入都茶场置会子务钱端礼为六务出纳制用皆有法
　按钞法亦在奉行之得其人端礼亦善于立法者
宋史嘉定五年制臣刘光祖乃会总所以第六界新会五万缗令军民以旧楮二而易其一继又令军民以一楮半而易其一又请于朝添给新楮十万军民赖之
元刘肃洛水人擢正定宣抚使中统新钞行罢银钞不用正定以银钞交通于外者凡八千余贯公私嚣然莫知所措肃建三策一曰仍旧钞二曰新旧兼用三曰官以新钞如数易旧中书从其第三策遂降钞五十万贯
　按此良吏之能惠其民者行钞先以利民为主其次则不累民可也
　　广钞之利
金史云大定八年民有犯铜禁者上曰销钱作铜旧有禁令然民间犹有铸镜者非销钱而何遂并禁之十二年上曰金银山泽之利当以与民惟钱不当私铸今国家财用丰盈若流布四方与在官何异
　按文献通考云上无搜铜之劳下无犯禁之苦亦一便也以此为行钞之利然行钞亦岂能全不用钱乎既用钱则必防私铸私毁之弊是铜禁仍未可弛也要之用钞之利岂止于此
李绂请严禁铜疏云钱文入铜铺之炉即化为铜而未化之前原系制钱不可得而捕也既化之后已成废铜又不可得而捕也惟禁断挞造铜器之铺则销毁亦无所用而销毁之弊不禁而自除矣今现在功令止禁黄铜未禁白铜与红铜也议者以白铜非制钱所用不知今之所谓白铜皆黄铜也议者以红铜非制钱所化不知今之红铜皆黄铜也铜为锭锞以药水可为假银岂不能为白铜嘉兴洪炉以药水染之作古铜色岂不可充红铜故臣谓今所行红白铜皆黄铜也臣请自铸镜及乐器而外一切挞造黄铜白铜红铜之铺尽行禁绝犯者发充边远则国宝流通矣
户部尚书海望奏言钱文为民间日用所需近年以来鼓铸无缺价直昂贵建议者莫不多求禁铜之法而奉行不善易滋弊窦夫铜器久布民间一旦禁之勿用则其情不便胥吏借此需索刁民借此讹传得贿则卖官法不得则入人罪搜括难尽用法不均其弊一也民隐既难上闻有司未必皆贤民间交纳铜器或有侵蚀扣克仅得半价者或有除去使费空手而归者名为收铜实为勒取其弊二也此等铜质本极粗杂加之销坏一经钱局熔化折耗甚多所得不偿所失其弊三也又黄铜乃系红铜白铜配搭而成是以百万斤之黄铜器皿其中即有红铜五十六万斤今禁黄铜而不禁红铜是较之未禁之先铜又多费而适以昂其价直速其私毁故既禁黄铜之后白铜甚多皆奸匠销毁制钱搀药白以成器皿其弊四也
　按禁铜之令自古行之汉贾谊以为七福可致唐刘秩有五利之说考之前史并申禁令若我　朝铜产丰饶矿冶之利自足以流转而不穷原无藉民间所有之铜以充鼓铸然欲绝私铸私毁之源不得不严铜器之禁雍正四年严禁造用黄铜器皿是时每铜器百斤官给价银十一两九钱而赢铸钱除工料外以每串为银一两计之实止得八两四钱有奇故同一禁铜也古者专欲为利于上而我　朝之暂行于一时者专欲止弊于民海望请罢铜禁恐其扰累于民然苟能严饬官吏何至累民且行之数年铜器收毕胥吏亦无可骚扰矣至于黄铜能变而为白铜自当并红铜白铜而禁之不当因此而并黄铜罢之海望李绂二疏论者终以李疏为是
邱家穗铜钞议曰钱法之所以壅滞不行者非患其太简而失之重即患其过繁而失之轻也要存权为母子之制而简以统繁繁以分简俾其轻重兼行以相为流通而已矣今天下之钱大率准于汉之五铢唐之开元而无前代甚轻甚重之患然犹虑其势日趋于轻而不足以为重者以其一文仅当一厘之用繁而不简分而无统而子母之制不立故也窃见自汉武令诸王侯制白鹿皮为币而后人易以楮至宋元明三朝始有交子会子宝钞之法皆自一贯至百千贯以代现钱之用究其为制不过方尺之纸印文其上而可以易数十百钱之物其费省于钱十倍而利用无疆又不啻过之顾楮之为弊也用劳而易毁质薄而难全而其上刊有定式专视区区之印文以为照验即使制造者极其工致而传染未几已归于断烂而不可以复辨上之人始不得已屡取而更造之而新陈出入之间动多诈伪抑勒不可禁止如前明行宝钞法每一贯准钱一千银一两曾未及中叶而已渐轻渐减其后一贯之钞不足低一二文之用竟以字迹漫灭滥恶不堪而罢盖以累朝数十百年之永利而终莫之能守者由此故也窃谓钞法之废久矣苟欲神明变通而为可久之计固不必袭纸币之虚名亦不当用虚薄易烂之纸莫若取白铜之精好者销铸为钞如今之钱式而稍加重大镂以文字面曰康熙宝钞背曰准五准十之类以至准百为止而其孔中则别之以圆取其内外圆通流行钱法之意要使内局自铸定为一式轻重纤毫不容增减以杜伪造之弊用是杂行于散钱之中有钞为母以统钱之繁有钱为子以分钞之简既不若前明宝钞之易烂而又可收宋元交子会子之用其亦庶几古人作轻作重之意而足以救古人钱法之靡也欤
　按铜钞与古人之铸大钱无异此法非严禁铜立造伪之赏殆不可行也且至于当百而止则民犹未便岂若纸钞之无穷乎彼特患霉烂耳不知易于霉烂者因其制作苟简而行用多也若钞值既重则行用较少尽可装潢成卷藏之以函又岂患其易弊哉且既行纸钞又可兼铸当百大钱也
陆世仪曰今朝廷用钱每便于发不便于收此由纯用小钱无子母相权之法故也愚谓今后官民交易势当用钱者小钱难于个数竟用当十大钱出入了然无耗损兑折之弊亦一法也　又曰宜于各处布政司或大府州处设立银券司朝廷发官本造号券令客商往来者纳券取银出入之间量取路费微息则客商无道路之虞朝廷有岁收之息似亦甚便
高珩曰铸当十当百之钱则可以轻齎而远行矣
　按铸大钱设银券皆与钞法相辅者也若既行钞而复铸当百之钱则钞可自二贯起而二贯以下悉用大钱百钱以下悉用小钱不患于零折之难矣又造百贯以上之钞即可当银券之用而得古人飞钱之遗意以钞收买民间之铜而铸钱极其工巧则私铸者无利而自息铸大钱者尤必选最佳白铜镂为龙凤文费本与价直略相当则私铸无利禁民闲行用铜器则私毁者无所售而亦自息此诚利国足民之要务也财用既足则仁政可以次第举行矣　尝拟时务策十数篇观者颇不以为非后阅诸书则前人多有先我而言者特所论有详略耳因不欲存惟钞法一事疑者十人而九前人亦罕有论及此者陆中丞切问斋文钞贺方伯经世文编仅载铜钞之说而于纸钞之利则未之及故详考诸书反覆思维求其有利无害之方着为此编以就正四方有道焉
皇朝经世文续编卷四十九
　户政二十六钱币下
　　筹议银钱出纳陕省碍难改易疏　　　
林则徐
窃照前准部咨奉　上谕穆彰阿等奏遵旨会议御史刘良驹条奏银钱画一章程一摺银钱并重本系制用常经果能随时酌核不使轻重相悬裕国便民两有裨益未可辄称窒碍不思设法变通着该督抚等各就地方情形详细体察悉心妥议具奏务使法立可以推行不致滋弊毋得任听属员巧为推诿稍存畏难苟安之见仅以一奏塞责钦此又军机大臣会同户部议覆内阁侍读学士朱嶟条奏贵钱济银一摺奉　旨依议钦此并抄录各原奏咨行到陕当经前抚臣转饬司道暨各府州酌核筹议臣到任后复经谆饬细加体察设法变通不许畏难推诿去后兹据司道汇核属禀会议具详前来臣思银钱相辅而行利散于民而权操自上果能广用钱之路自足持银价之平惟变通本以济时而制宜首须因地查部议章程四条本以陕西列入陆路六省之内固已知其非比东南各省一苇可杭而仍议令查明有无内河水路原冀一处能通舟楫即于一处先令试行无如陕省七府五直隶州所属九十一厅州县之内错处于南北两山者计已五十九处重峦叠嶂车辙尚不能通此外三十二处虽属平原之地亦无内河水路可达省垣是以行旅往来非车即驮并有驮载亦不能通之处则须雇夫背负脚费愈繁此费若出诸官则恐滋亏空之端若取诸民又恐增派累之弊是陆路之难以运钱实系限于地势似不能勉强而行也且陕省银钱市价长落无常有时竟与别省迥异如本年七月内臣甫到西安省城每纹银一两可换制钱一千八百余文迨至九十月间每两仅换钱一千二三百文不等较前两月顿减钱五百余文之多众人皆以为诧异访询其故则佥称岁歉粮贵之时银价必然跌落其理亦不可解如果此后银皆落价似亦相宜然又忽低忽昂不能豫料且当陕省银贱之际邻省银价仍昂而未闻有市侩贩钱来陕买银以图获利者可见陆路运费太大不能取赢若以市侩所不能为者责令有司为之其势自更不易查内阁侍读学士朱嶟原奏请将各属银钱视省垣时价为准今以陕省观之即有难以作准者如省城现在银贱而各属之银偏贵则领钱而回者不能与该处银价相敌州县不甘赔累即难强以遵行且缺分冲僻不同钱粮多寡亦异有此属之所解而为彼属之所领者领钱之人非即解钱之人稍有参差遂滋争执似亦非上司所能强制若论常年税课原可银钱并收但查陕省额征商筏税以及地畜牙当盐茶磨铁各课每年共银六万八千五百余两内除盐课项下支给西安将军养廉银一千六百两外其余皆应报部候拨此正部议所云拨解之款应照旧征银不能改议者也以工程言之近年应修各工概因经费短绌奉文停止即闲有刻不可缓奏准办理之工亦系为数不多通年无几或因本有息款始准支销与其改用钱文仍不如加意撙节之为有益也惟陕省留支项下有可以变通用钱之处如文武各官养廉公费并各属额支夫马工料及各关局额支收税书役口食等款俱可搭放钱文查道光二十三年覆奏陕局减卯开铸案内即已议准凡养廉等项每领银一两内搭钱一百文抵作银一钱每年共搭钱三万六百四十三串三百六文共扣回库银三万六百四十三两三钱六厘按季报部现仍遵行无异是变通用钱之议陕省所办已在他省之先其未经搭钱者现扣六分平头计每年扣银亦在二万两以上若再加搭钱文则减平一项转觉扣不如数且即使此等款内再令减银添钱亦不过杯水车薪于大局似仍无济至兵饷项下未便再搭钱文则前抚臣李星沅先已奏荷　恩俞自毋庸议当此权衡制用上　宵旰畴咨臣但有一得之愚断不敢存苟安之见惟就陕局情形细加体察实有难以改易者亦有业已变通者应请仍循旧章庶免转生窒碍
　　陛见恭纪丁巳　　　
吴廷栋
丙辰岁黄河溃决大名之开东长被水成灾请赈奉　旨派臣廷栋稽查赈务仲冬蒙　恩升授山东藩司时农部以大钱壅滞不行归咎直省不肯疏通行使奏奉　谕旨饬下直督自明岁上忙为始兼收三成大钱三成钞票完纳钱粮合省皆知势不能行诸多窒碍因　谕旨严切有如不奉行私收实银以枉法赃论之语督臣不敢上陈惧干阻挠之罪合省人心皇皇迄无补救善策廷栋于丁巳仲春　陛见直督因奉部文疏通大钱之条陈于现行大钱二成奏明推广行使三成临歧谆属廷栋面奏情形廷栋至京二十一日进见　上问赈务及河决情形一一据实陈奏二十二日再进见　上即问直隶能否行使大钱对曰直隶市肆前曾出示行使大钱二成今春复推广行使三成小民谨奉公令原属行使其实市中买卖价值百文之物因行使大钱二成即索价百二十文今行使大钱三成即索价加三成暗中折算除去三成大钱不计臣不敢一言欺饰窃谓此虽名为行使实不得谓为流通　国家立法必先便于民方可行必先信于民方能行现奉　谕旨直隶自今岁上忙为始钱粮即收三成大钱三成钞票是十成实银已递减去六成在百姓似宜欢忻鼓舞急于奉行乃反怀疑观望隐生顾虑者必有所不便不信也直隶计二百余万钱粮若收三成大钱以京钱四串抵银一两计收二百余万串大钱民闲安能骤得如许大钱将来私铸必由此充斥恐诛之不可胜诛如不收私铸则可指为阻挠或折收制钱又干枉法奸民得以挟制其上矣倘谓既收大钱如部文所言京中必有商贩自然疏通将大钱由京运直窃谓商贩所图者利耳今以十文制钱买一当十大钱运至直省仍卖十文制钱初无利息空增运费川资谓自多兴贩必无是理设有兴贩定是私铸而影射官钱其弊何可胜言至各属所收大钱运交藩库其运费又将何出臣驻开州以一州而论应收钱粮将及八万以三成大钱而计合二万四千两以四串京钱抵银一两合九万六千串每车运大钱六百串计车一百六十辆至省十一站每车四串一站计一车四十四串共需七千串有零此费取之民则为浮收出自官必无力赔垫况由藩库支放又需车费此亦窒碍难行之一端矣官民之情如此上忙钱粮恐难照常输将直隶乃畿辅重地畿辅安静足以拱卫京师前此所收银七票三支放则银票各半藩库多此二成实银方足以供周转即去岁大赈及今春展赈计用实银十九万有零皆赖此二成实银拨发否则岂能钞票大钱分给灾民乎今年黄河决口未塞直隶水灾必重若议赈恤费将何出又　东西陵差借资民力必先由藩库垫发方不至缓不及事倘无款可拨必将预取于民操切太急恐抗粮抗差别滋事端必所不免外省情形各有不同在因地制宜酌量办理督抚大臣受　恩深重当此经费支绌之时如大钱可以疏通岂肯不尽心筹画臣非谓大钱必不可行似宜以大钱为母以制钱为子必子母相权而子多于母方可渐次通行尤必禁令画一不致朝更暮改庶足取信于民
　上始而静听继则连声相应曰据此无论官运商运仍是不行对曰若能行自然流通不待贩运情事实是如此臣不敢一言欺饰各处行使大钱城内行使城外即不能行使如何得谓流通今市中但见大钱不见制钱小民实是不便穷民日用零星之物仅值数文即物价亦必有奇零市上只有当十大钱并无当一制钱岂非不便今百物腾踊实由于此盖官以一钱为当十民以当十为一钱欲救此弊只有添铸铁制钱停铸大钱以平其势　国家用钞票大钱原为每月搭放兵饷起见惟多搭几成制钱放散则多一成制钱自能平一成物价今户工两部不肯多铸制钱臣曾访问其故据云工本太费须两文钱铸一文似是物料工价底本太贵臣在直隶见宝直局所铸铁制钱虽无大盈余不致如是之费　国家钱法惟无余利则私铸不禁而自息其利权可操之自上今市上不见制钱非是无制钱乃是市侩居奇银一两换大钱八串换制钱四串　朝廷多方疏通大钱立一法即增一弊皆为市商所假借以遂其操纵伸缩之计愈欲重大钱而大钱愈轻实由科条太多朝更夕改民无适从之故　国家先不自信何能取信于民前闻顺天府出示不准挑剔大钱奸徒因故持破烂大钱买物有不收者即勾通差役以阻挠大钱向其讹诈顺天府查知前示生弊又出示准挑剔破烂大钱不用遂有借挑剔而不收大钱者民闲遂讹传不行使铁大钱而铁大钱竟废而不用此禁令不一之一端也现在市上并不见有当十铁大钱则民闲不用可知乃户工二部犹日铸铁大钱何也　国家设法疏通报捐则收铁大钱二成今方平粜又全收铁大钱将来大钱尽归于官只有搭放兵饷一途兵持铁大钱无处使用贫民小贸所得铁大钱亦成弃物是兵民交困矣且御史条陈各持一说固有目击时艰为民生起见者恐或因　皇上意在疏通大钱揣摩迎合附和进言议论纷然徒足惑人听闻亦所不免若因之多立章程流弊愈甚即如银票钞票本系一例颁行乃无端自分轻重欲废银票而专用钞票又准以银票而换钞票无怪银票日轻也
问曰直省物价已腾贵否对曰收三成大钱之誊黄初张物价实已渐长直省钱粮旧章似未可轻改或于三成银票内有愿交大钱者当听其便其零星小户银不成两者亦听交大钱似不宜限定成数致有窒碍今岁上忙钱粮若不早定画一章程必多观望臣窃谓三成大钱章程未免操之太急人见　谕旨严切惧干阻挠之罪势既难行必至阳奉阴违诸弊丛生　皇上问及臣臣实不敢一字欺朦　上颔之臣廷栋退出嗣至　朝房见大农翁协揆问及大钱可否流通谨以所奏对大农亦以为然先是户局日铸大钱八成制钱二成即因是易为制钱八成大钱二成继见少农沈公兆霖时管理钱法堂廷栋亦进言如前少农称快嘱廷栋具摺上陈廷栋以现为山东官　皇上问及故不敢不直陈究不敢出位具摺陈直隶事少农复亲至寓谆切言之廷栋谨谢谓可俟新任直督谭公廷襄奏止之廷栋复谒枢庭穆公荫敬述奏对之言穆公亦击节谓胸中郁气今为一畅廷栋因问曰公既以栋言为然当日与农部会议时何不阻止公曰诸邸力持此议余力不能禁耳廷栋至东省后即以所奏对寄书直省钱方伯炘和方伯亦深称之谓制军将莅任可以奏明挽回后制军　陛见与诸邸会议遂得停止收三成大钱之议而民心始靖足征时政之弊特患无人上达今　圣主从善纳言虽　朝议意在必行之法但能明指其弊无不立即　俯从而举朝每以　诏令已行遂诿为不能补救何耶己未仲冬月臣吴廷栋追忆恭纪
　　平定州专用铁钱流弊议　　　
黄辅辰
晋省平定州设立户部宝泉分局原系移鑪就铁铸钱运京以济铜钱之乏继因钱质过低复令就地行销除工本外将每岁余息解部咸丰七年据分局咨称每年铸钱十九万余串平定一州难于行销请各府州县一律行使铁钱不分成数当体察舆情碍难更变咨部在案本年添设三鑪铸钱愈增十月间平定绅民呈请渐次搭用铜制钱由院批饬在案而分局部员总以阻遏为辞查晋省铁钱难于畅行实因各镇集铜币尚敷周转民间行使不愿更张咸丰五年奉准部咨行令搭放铁钱当经王抚宪率属捐资于省城试铸铁钱复经分局陆续解到铁制钱一万串由省城试行搭放一成当时民闲虽无阻挠而行使究多勉强至省城数十里外商民仍不收用是以分局解到之铁钱一年有余始能放完而省城试铸之铁钱则始终未能搭放若布为号令以数十万铁钱向各州县市易必至高银价误贻钱粮正供此晋省铁钱碍难通行曾经咨部之情形也嗣后平定寿阳盂县等处因铁钱时价较铜钱甚贱商民惑于小利凡以银易钱者均取铁而弃铜奸商更将铜钱藏匿凡客商过往有易铜钱者得借此以居奇因是铜钱日少铁钱日增而银价日贵矣据分局前咨每岁铸铁钱十九万余串之多即使此外无分文私铸行销已属不易复增鑪鼓铸有加无已直豫两省以为平定铁钱畅行纷纷载运入境铁钱愈多而愈滞银铜遂日少而日昂小民逐末所得铁钱不足偿本则百物腾贵贫民无以聊生必然之势也查从前试行铁钱原未禁用铜钱现以银价日昂民闲仍请铜铁并行不过欲借铜钱以减银价并非弃铁钱而不用实因专用铁钱则无从得钱而生计日蹙此又民闲呈请铜钱并用之实在情形也查分局所重惟在余息易银计每岁解部从前不过三万余两而铸钱则无有限制将欲行布于通省则征收钱粮必至铁多铜少难于易银批解近年以来平定州征解钱粮诸多窒碍固分局所目睹晋省钱粮为数甚钜奉拨京协各饷全赖丁粮接济稍有迟滞贻误匪轻以数万两之余息致碍数百万之正供利害相县固属不值若止平定行使则一州之用银有限而分局之铸钱无穷银竭害生即欲严法重刑勉强行使其势有所不能在分局之意以为不费帑金坐获余息岂知利害相因利所在则众争趋之害将至则众争避之争趋之而利固难久争避之而害更可虞且平定辖境皆在万山之中平时稽查巡防已属不易自设鑪以后匠作夫役并挖铁运铁及外来趁利各项人等日聚日多难免匪徒混其闲久则易聚难散是岁出之利甚微而流贻之害甚大此更不可不虑也
　　银币论一　　　
马敬之
天下之大害曰饥寒天下之大利曰菽粟曰布帛菽粟极圭撮布帛极分寸权之以钱币交易始鬯银币者权钱币者也利宜与钱分行明中叶国赋颛征银迄　本朝银币遂盛干隆嘉庆间隩区广郡婚丧之酬佽宾友之惠贻匪钱币意若嗛天下之币乃壹出于银乃以钱权银今置数者其前银所欲也钱所欲也菽粟布帛所欲也然菽粟布帛提挈蹇顿即以今制钱准之缗若重七筋一人所胜率二十缗而止或数百缗数千缗则非舟车运般末由致远奔走天下惟银币乎银币生钱币病菽粟布帛死赀累钜亿缄束扃鐍囊筐箧焉便官吏便商贾便盗贼官吏商贾盗贼便吾农吾氓弥甚不便今夫不便而辗转而已得银犹可说也坑冶之设向兼采银厥今永行禁闭市舶之集向资来银厥今反虞透漏禁闭严银源绝透漏多银流决而又钗钏销熔去其一杯箸镶嵌去其一椎箔研泥及杂物涂毁去其一是故银币耗农夫织妇毕岁勤动低估以售之所得之钱不可输赋更进而权银近日乡中并未闻以银籴买者日复一日钱并壅于商贾不能得银且不能得钱金之用珍于银天下不忧金之耗者国家制币在银不在金也钱之用浩于银天下不计钱之耗者鼓铸未停抑供亿所亟在银不在钱也譬诸身菽粟布帛心膂也钱血脉也银指爪毛发也譬诸家菽粟布帛父母也钱子弟也银佣隶婢妾也先指爪毛发佣隶婢妾而后血脉子弟吾见心膂之堙郁父母之轩嚣而已矣以钱权银菽粟布帛益贱银益难得天下之人駸駸乎背弃闾井骛为商贾必至愚至劣者自念孱懦姑隐忍缘陇甽而甸园庐而气固嚣然其不靖官吏则贪冒横城府盗贼则攘夺横江湖迟之数十年恐释耒而倚市投杼而刺文者尚良民焉耳易曰物穷则变变则通通则久又曰节以制度不伤财不害民处极敝之时而不思变通之术节制之经坐令上亏帑藏下毒黔黎有志之士所欲搤掔而抵掌也宋熙甯中张方平疏言比年公私交困并苦乏钱农民皆变转谷帛输纳见钱钱既难得谷帛益贱人情窘迫谓之钱荒方今天下岂不谓之银荒者与
　　银币论二　　　
马敬之
救银币之耗不在不用银币也天之所施地之所生凡济于用英君相方将辍宵旰创起宣导之矧乃银币天下不废银币断断矣谭者顾踵沼辄云古未尝以银为币魏源氏近之达者也其军储篇亦云宋明以前银不为币此惟汉书食货志称秦并天下币为二等而珠玉龟贝银锡之属为器饰不为币尔太皞始铸金禹汤铸历山庄山之金不必其银不必其非银矣荆扬贡金三品梁州银铁并贡尔雅白金谓之银其美者谓之镣不必其币不必其非币矣汉武帝元狩四年造白金及皮币少府多银锡又造银锡白金其后官铸赤爪白金稍贱民弗宝用贡禹上谏宜罢采珠玉金银铸钱之官亡复以为币王莽即真溺信图谶忌刘金刀乃罢错刀契刀五铢钱更作金银龟贝钱布之品名曰宝货其银货二品则朱提八两为一流直一千五百八十他银一流直千晋武帝保定元年河西诸郡或用西域金银之钱如今洋钱通典梁初交广之域全以金银为货币韩愈奏五岭买卖一以银元稹奏状自岭以南以金银为货币虽遐陬僻壤兼之市舶银未通行固为币矣源又曰银开采唐以前史书从无其事而下篇引周礼人掌金玉锡石之地而为之厉禁以守之若以时取之则物其地图而授之巡其禁令谓冶坑开闭禁令之始庸当时独遗银邪后魏宣武延昌三年有司奏长安骊山有银二石得银七两其秋恒州上言白登山有银八石得银七两锡三百余筋其色洁白有逾上品诏并罢常令采铸云从无其事何邪贞观初侍御史权万纪上言宣饶二州银大发采之岁可得数百万缗帝以端言税银之利黜万纪一时嫩意千古经制乎哉道不变者也法世变者也变法以牟利害即阶变法以斥利害即祚钱子也菽粟布帛母也母可权子子可权母例钱于银银子而钱母钱币不可权银币钱币权银币钱币瘉轻菽粟布帛瘉轻管商把牢盆萧留典会计不能使裕矣而况材管钥量斗筲诘以大计弱哂强骂一二畸儒硕士罔顾事势之宜与否矫枉偏持务伸己说径行其说其不毒天下也几希毕初所闻可以关其口而夺之气也
　　用银利弊论　　　
姚文
古之为市者以其所有易其所无皆粟与器械而已上之取于民亦粟米布缕而已至不得已而后以钱权之而又未尝专用钱也降及后世泉货交易因时递变而日趋于难至今日之用银而极矣盖尝论之银之为用行之一方则可以之通行天下则不可行之一时则可行之以为久违之计则不可听民之自为交易则犹可征收支给上下通行则大不可何言之唐时岭南买卖一以银见韩愈元稹奏状通典亦载梁初交广之域全以金银为货盖地濒南海坑冶多而海舶利也宋仁宗时诏诸路岁输缗钱福建二广易以银盖亦因之此则行之一方有余而无不足者也夏有水患禹发历山之金作币以救民商有旱灾汤发庄山之金作币以救民此行之一时有利而无弊者也自元以来银竟通行寖不可救至明初禁用甚严乃未几而通行如故渐至赋税俸工无一不银积重之势极矣当时议者极陈用银之便行之既久吏民亦尚相安然而征收支给上下通用行之天下垂之久远愚终以为大不可者何也夫人心风俗国家之元气也食货者天下之元气而国与民之所赖也银既通行则银贵而粟贱粟贱而田轻于是天下皆弃本而逐末夫务本则安于朴厚逐末则习为黠诈其势然也民务本则田野日辟食货自饶而人皆饱煖民逐末则田多抛荒食货日绌而人受饥寒又其势然也黠诈之甚流为奸恶饥寒之极归于盗贼而银者轻而易齎又适足以便奸恶之侵欺而使盗贼有所劝于是循环相生世变日增而靡所底止天下之元气日耗一日此其不可者一也古者民有恒产朝廷制之故天下之利权皆归于上后世并田既废寖不可问然钱之行也犹足以权食货之轻重至上下通行一皆以银则粟帛贱而民困制钱滞而国困独所谓黠诈之民逐末致富起而为豪商巨贾者称贷则重利剥民居奇则厚赀积滞银钱轻重之权出其操纵官民拱手而听之夫朝野交困而豪猾擅其利已不可言朝野交困而豪猾擅其权尚可言乎此其不可者二也银之出也非由于滇之各厂即来自番舶然银厂之设不耕而食者约有十万余人汉贡禹所谓一岁受饥且七十万人者昔人指为根本切实之论银厂之置何以异此且近厂之地食货必贵盗贼必多又煎炼之炉烟萎黄菽豆洗矿之溪水损削田苗至若供亿一切尤种种难罄是资于课者无多而害于民者实甚非计之得者也若专恃番舶则弃国中本有之货而转仰给于外番常变既不可知漏已所难塞抑尤谋国者之所宜深念者矣此其不可者三也银者饥不可食寒不可衣平时视为至宝设遇干戈水旱而粟帛无可得易银亦废物而已故征给用银无论逋赋愈多度支愈绌也即能府库充盈亦非至计前明正统间以官仓储积有余令所在出积滞变轻齎乃自折银之后不二三年水旱频仍设法劝借至千石以上以赈凶荒者谓之义民诏复其家然空虚已见而相沿用银仍未议改既而郡国大祲仓无见粟民思从乱　国随以亡岂非百世之鉴欤此其不可者四也夫合此四者言之则是银之通行授权豪猾日耗元气于不知且所出之途隘而积之府库又缓急不足恃然而数百年来征收支给上下通行用之天下垂之久违而未尝废然返者何也曰用银则军民省挽运之劳仓庾免红朽之患其为利也显而四不可者害虽中于本原其为害也隐显者其利浅隐者其害深庸人见其显不见其隐见其浅不见其深是以数百年来官民受困数倍于前而不知其由于用银也即有一二见及者又畏难苟安一误再误可胜叹乎夫物极则变变则通用银至今日可谓极矣前此竟未议改或者变通之举将留以有待于今日诚能详考昔人之言赫然改法征收支给概不用银使制钱流通食货饶裕俾天下后世知　盛朝之所为超出寻常万万也岂不盛哉
　　请派大员查办疏光绪六年　　或作请派大臣查办疏　　　
张楷
本年十月二十五日奉　上谕此次户部盘查宝泉局库当十大钱有无亏短是否未将制钱盘查着户部据实覆奏钦此十一月初四日户部覆奏奉　旨将同治九年后历任各该监督大使分别议处等因钦此及见该部原摺所　奏盘查当十大钱尚为明晰至所　奏宙宇库制钱未能盘查情形则避罪诿过含混模棱尚多不实不尽之处如原奏云钱质轻小多不如式夫式由部定岂有本部铸钱而不如式者既不如式何以历任监督交代时绝不验明是非于停止盘查后陆续抽换断不至此又云字样模糊重六七分不等查系咸丰七年以前所铸夫字样模糊仅可以备数者私钱也岂有煌煌泉府预藏私钱之理此中情弊不问可知且字样既已模糊矣安知非七年之后以私铸而必断为七年以前之官铸耶其抽换与否部臣何无一言及之至云此次奏借经费二千两费用过半若全数穿出费用仍多不敷等语则愈不然夫钱质轻小不适于用一见了然不待穿出六万余串而后知也乃约略其词谓大数不甚悬殊岂果为经费起见乎抑别有难言者乎在部臣以事隔多年无从深究而不知关系大局非浅鲜也　帑项系该部职守此钱既不可用自当即时举发究诘其所由来而原奏乃云不值以可节之费盘无用之钱徐图设法变通办理若为不甚爱惜也者是未经盘查以前该典守者惮其发觉尚思弥补既经盘查以后竟以无用入　告该典守者直可置身事外矣此风一倡异日银库中设有一铅锡抽换者亦将诿为某年以前所收援此例以邀免追究耶各直省库款设有如此类者亦将不之问耶是弃此项制钱事犹小而将来亏空　国帑不可究诘贻误事机患更大也窃惟今日事势其所最棘手者莫如饷糈而饷糈之盈绌自户部始户部之综核自库储始当此　帑项奇绌积弊至于如是犹复支吾避就何以专责成而警慢藏相应请　旨另派大臣认真严查有无抽换情弊再行办理庶政体益肃流弊可除矣
　　请将年终应解物料变通办理疏光绪九年　　　
山西巡抚张之洞
窃惟晋省额解之物其大端有五曰铁曰绸曰绢曰纸曰磺每年例解平铁一批共八万四百九十八斤好铁四批共二十万斤大潞绸一批共三十疋小潞绸一批共五十疋农桑绢一批共三百疋生素绢四批共一千二百疋遇闰加四十疋呈文纸一批共四万张毛头纸一批共一万张硫磺一批共十万斤各项物价运脚例皆动支地丁然价脚之不敷者数倍例款有限各官摊捐不敷行户帮贴骚然烦费官民苦之臣于上年六月具疏沥陈晋省苦累情形请免摊捐并请将平好铁一项议给津贴均蒙　恩旨允准在案至绸绢纸三项前请折价解部经户部工部内务府议覆仍令照旧造办并准工部迭次催解硫磺前来查以上各宗物料在物产丰盈之时价廉之省尚以劳费无度以致累年均有积欠大祲以后官吏工商无不大困欠解愈多自臣抵省极力经营筹款设专局选择廉干之员厘剔弊端尽除冗费甘为怨府力任其难计自上年正月至本年十一月共筹解平铁二批好铁十六批大潞绸二批小潞绸二批农桑绢二批生素绢八批呈文纸二批毛头纸三批硫磺三批除臣任内两年所解已足两年之数外并为补解铁磺纸十批论晋之物力实已竭尽无余通计从前积欠截至光绪九年除户部议免光绪三四五等年平好铁十五批外尚有未解平铁一批好铁四十四批大潞绸四批小潞绸四批农桑绢十一批生素绢三十二批呈文纸六批毛头纸十三批硫磺三批就此次欠数合而计之例价例脚之应动地丁者共需银十万六千六百余两帮价帮脚之应出摊捐者共需银三十万七千六百余两若必一一补解不惟摊捐已裁帮费无从取办即例应正动地丁之款为数已逾十万库储未免太伤伏思以上数端但使年额无亏自可不阙于用而各物又皆由库款购办而来非如官民逋欠钱粮多追一分于帑藏有一分之益今当度支匮乏之秋若耗损重金以求府库充牣积此累累不急之需辘轳转输致此陈陈相因之物似为非计摊捐所有自来自府州县以至佐杂无不有之查欠此摊捐者远近二十年外大小五百余员或已物故或已参劾或已离省在晋者十不存一凡欠解摊款于例不能参追即使追呼亦终无济至于工少商疲行户乏绝更不待言如此时而欲追集此三十万之摊款窃恐虽以刘晏之才商鞅之法必亦有所不能徒令官民愁叹文牍烦滋亦非所以修吏治而存政体也臣审度时势综核盈虚惟画分新陈区别缓急查潞紬为　典礼之用硫磺乃军实所资无论晋省如何竭蹶亦必新陈并办拟自光绪十年为始每年办解本年大小潞绸硫磺各一批并搭解旧欠各一批至铁绢纸三项质既重滞数更浩繁质重则转运艰数繁则工费大正款既钜摊帮尤多今方仰沐　圣慈埽除积弊官民交庆喘息稍舒若此三项亦责以新陈并办旧摊现不能追收新摊又不便科派如此钜款筹措何从且历来部檄敦催责旧则移新责新则遗旧以致贻此钜累牵搭拖延永无廓清之日此等办法原可掩饰一时但事理既有所不可微臣愚拙之性亦有所不为不得不沥诚呼吁量请裁免合无仰恳　天恩俯念晋省雕敝之区公私交困准将同治三年分起至光绪八年分止欠解各批平铁好铁农桑绢生素绢呈文纸毛头纸概予免解俾臣得以专力于额运年清年款断不至再有所亏即按年认解之潞绸硫磺新陈各一批亦可兼筹无误庶几库储既节额运亦清官累既舒民困亦减种种皆有裨益出自　逾格鸿慈
　　请将晋省例解绸绢纸张折价解部片光绪八年　　　
张之洞
晋省常年例解大小潞紬八十疋生素绢一千二百疋毛头纸一百万张呈文纸四万张上项诸色为物甚菲而累及官民甚重所役驮载甚多潞紬并不出于潞安潞民但能养蚕不习机杼向在泽州织办或雇泽匠到潞织办或寄丝至豫省织办大祲以后桑植不蕃机匠寥落如泽州机户前约千有余家五年前三十余家今存米山镇刘氏一家此不惟灾余之衰亦足见地利之迁移余则外郡解丝供匠省城织造近年欠丝甚多解匠者十一州县今有九州县皆报故绝招募无人通计丝价织工运脚杂费解绢一疋费银十两纸户向以承应官差为行头胥吏所扰而蒲州纸户流亡失业尤为困苦屡次呈诉求免综计绸浮于例价五倍绢纸浮于例价十倍又各项价脚不敷摊之通省一县不齐则全批停运臣到任后多方督催甫于四月内各解一批绸解至光绪四年止绢纸解至光绪元年止此就解多者言之其余各府积欠尚在十年以上查晋省土性强蘖产丝觕襁水色沈闇练染无方织为衣料不惟非江浙四川紬缎之比亦远不如南阳郧阳之茧缎仅与云南所产相等并无足贵若生素农桑等绢质地尤为疏薄略似京师罗底稀纱至毛头呈文等纸里粗色黯即京师市肆通行之皮纸而洁白逊之窃考山西地产他无可称惟煤铁两端利于民用其出最蕃而其质最良甲于他方铁之为物既为农器家人日用海疆机局之所必资而平日本为蓟辽兖豫江淮以南商贾转贩之所及所宜讲求推广招徕工商以为足国富民之计故平好铁一端臣此次疏中但恳津贴不请折纳以其非他省所产之可敌故也若夫随地皆有之物又不精良宜无关于任土作贡之义但使可以备用似不必输之远方按绸缎纸张皆以江南所产为胜近年华商轮船畅行江海丝货纸货充牣津沽达于　辇下由其转输轻利故物美而价廉都市之中何求不得即如毛头纸一百万张呈文纸四万张合计包裹绳索箱箧毡席解役行李共重三四万斤晋地山路艰难任载有限用大车五十余辆用驴赢则须三四百头再加以他项绸绢劳民重役抑又可知全省之中骚然烦费而运致此粗重之物此固因时制宜之制道所当斟酌者也合无仰恳　天恩俯念晋省积累物微运艰量予变通可否将此项绸绢纸张折支价例脚解部此外再由晋省筹款按照例价例脚解部现已行减实银之数津贴银二千七百一十四两零一分三厘并旧章部饭一并附京饷之便搭解户工两部就近采买应用如此一转移间内府曹司不阙需用不烦催追而晋省承办之民户摊捐之州县委解之佐杂微员均免赔累之苦共戴　皇仁实无涯涘伏查潞绸一项干隆中叶以前额解大绸一百疋小绸三百疋干隆三十四年减为今之数旋又复旧嘉庆十一年工部奏准停止至嘉庆十五年始又饬令织办遂减定为今日之数绢疋一项咸丰二年户部有筹议节用之疏奏准停其织办至咸丰六年复旧毛头纸一项干隆三十九年户部奏准停办折价解部至干隆五十一年始又饬解本色呈文纸一项原额一万张干隆三十四年增至今数嘉庆五年户部奏准停解嘉庆八年复旧咸丰三年户部奏准停办折价解部以节帑项至咸丰六年始又饬解本色又如晋省原有办解高锡黄蜡之例于干隆道光年间先后停止此皆　先朝旧典屡有变通可见核减有曾奉之　恩纶而折解有可稽之故事　圣人时中所谓化而裁之与民宜之者矣
　　奏陈整顿滇省铜政事宜疏光绪九年　　　
云贵总督岑毓英
窃据藩司唐炯详称滇省承平时额运京铜及各省采办本省鼓铸不下数百万厂务之盛如此军兴后遂尔废弛同治十三年奏请试办无异创始历年以来加本脚免抽课铜筹复经费体恤调剂不为不至而每年凑运五十万犹复拮据非必硐老山空其故略有数端一则砂丁招集不易从前大厂动辄十数万人小厂亦不下数万非独本省穷民凡川湖两粤力作功苦之人皆来此以求生活滇谚所谓丁由利集铜由丁出也自经兵燹加以疾疫户口凋殁仅存十分之一而商贾不能流通田土又多荒芜凡百生计艰难外省客民遂尔裹足砂丁既少虽有美磺无凭攻采一则炉户亏折太甚向例铜砂煎出每百斤征课十斤耗铜四斤二两余铜归官收买乃法久弊生于是铜本则扣减平色留难守候收铜则私制大秤重兑浮收加以看铜改煎种种需索每铜百斤炉户获价有仅得银四五两者不敷开销势必填旧挪新日久积成巨欠而本省市价每百斤值银十余两邻省二十余两小民趋利罔知犯法良善歇业狡黠走私而厂务日形棘手矣一则民间资本不厚向来办厂见功迟速不能预期而分尖泄如置备器具修桥开路以及油米柴炭需费甚钜从前赖外省富商挟资来滇开采百物流通民间生计藉以裕饶至于本省户鲜殷实不过零星凑集朋充伙办军兴后常年衣食率多不给更无余资以谋厂利各厂炉户既无实本以开新山又不忍舍旧时硐但陶荒洗燥藉领官项图混目前而承办之员大都见小欲速不谋久远长此不过冀复额运恐竟无期一则地方官办理弊多从前定章本有驻厂委员原以地方官事务烦多不能亲驻厂中势必假手亲幕丁胥官商情隔徒滋弊窦自前署藩司仓景愉请改归地方官办理东川永北等处炉户亏折拖欠日深不独民间视为畏途不肯与官交涉即其余有厂各属地方官亦皆畏累却顾率以硐老山空一禀搪塞此时若不改并更张势必江河日下以后益无从整顿该司抵任以来凡遇官绅商贾稍知厂务即向其谘访利弊各令条陈并派员弁历东昭永北各厂就询熟悉厂务老民既得悉受病之源因考求补救之法咸谓铜非丁不出丁非利不集现在蜀患人多滇患人少宜先开办附近川边之东昭永北武定各厂以次及于曲靖楚雄顺甯开化临安庶便招集惟人情转徙无常必使其谋生有资然后视为乐土相率而至是宜复还运道俾商贾流通口岸日开谋生路广远近穷民移家就室生聚滋多不但目前厂务有益而各属田土亦可冀次第开垦此实事理相同有必然者至于裁革使费以绝弊端预借底本以示体恤宽予年限以资调剂别开新厂以图久远官商并办以期合作得以顺协人情鼓舞兴作一年之间必有起色三年之后决着成效该司非确有把握万不敢遽议更张等情详请具奏前来臣覆查滇省铜务开办已将十稔迭经督同各任藩司竭办几于寝食俱废法经屡变而效尚难期推原其故求循法之人易求核实筹画善于行法之人难兹该司视力既坚体察亦均真切所议各条经臣等逐加商度意见皆同立论已具端倪办理当收实效自未便稍拘更张之见致整顿之方谨将详到章程五条另缮清单恭呈　御览并请　旨饬部核议立案以便遵行其余一切事宜容饬司随时体察情形再行酌议办理
　　请变通鼓铸疏光绪十一年　　　
两广总督张之洞
黔省宝黔局鼓铸事宜向系在干贵阳大定两府设局兴办军兴后因工本无出停鑪略已二十余年其京铅一项陆续运存四川永泸两局积至二千余万斤虽奏明变价济饷而销路阻滞计先后委员运销不过百余万斤迄今未经售竣现并除去拨滇之船斤所余尚多臣嗣以需费愈繁军事甚棘协饷不至罗网俱穷艰窘情形至斯而极当万无可筹之中为琐屑权宜之计舍销铅别无生财良策第卖铅必须与铸钱相辅而行而铸钱又非宽筹工本不可当兹库储如洗之时万难有此钜款因查前云南抚臣林鸿年前因滇省铜厂久废奏请在于东川府属招商垫本开厂办铜钦奉　谕旨允准在案黔省与滇省同一艰难采铜既可招商铸钱自可兴办溯自雍正年间滇省运钱赴汉口交易曾经办有成案兹值黔饷支绌似亦可仿照变通办理且设官局之贵阳大定两府贼氛未靖道途多阻亦非商民所乐趋臣与军需局司道悉心筹议查得仁怀厅界连川省商贾辐辏舟楫可通买铜运船较为便捷当将铸钱章程卖铅价值妥议条款委员前赴该厅相度地势设立鼓铸局出示晓谕招集殷富商民由永泸两局领买官铅赴局兴办凡建造鑪房雇觅工匠及制造一切器具之资皆归商民垫本措办实铸钱一钏完纳厘金钱一百文其钱质之轻重乃销路之通塞所关即成本之盈亏所系听该商因地制宜酌量配铸亦不限以制钱成法该商所领官铅并铸出钱均准其运往川省等广为销售铅斤仍照旧章按例价缴银水陆运资概不另作开销所有应缴钱厘铅价责成委员随时稽查催收汇总解省以济军饷不得任其拖延现在各商集均照遵行布置已有端倪不日即可开办仰恳　天恩俯准兴办俾借商本以铸钱即用铸钱以销铅非惟成法不致久废于厘军需亦均不无补助臣并咨云南四川湖南湖北各督抚臣查明通饬各属遇有商民买运铜铅及领办钱文过境一体验明放行免其完纳厘税勿得留拦阻滞外臣为筹饷起见是否有当理合附片具奏
　　请开炉铸钱疏光绪十一年　　　
闽浙总督杨昌浚
年二月准内务府行知各衙门恭查　大婚礼节敬谨预备等因伏思宫廷系四表观瞻节俭始于躬行斯风化及于海内上行下效理固然也昔汉文帝身衣弋绨罢露台以惜中人之产用致兆民富庶天下乂安明帝马后服大练之衣史册传为美谈此古事之可征者也我　朝崇尚质朴　列圣相承无不以俭勤为训伏读　世宗宪皇帝圣训朕素行不喜华靡一切器具皆以适用为贵此朕撙节爱惜之心数十年如一日者人情喜新好异无所底止岂可导使为之而不防其渐乎　宣宗成皇帝御制慎德堂记亦谆谆以作无益有害益示戒　圣训昭垂尤足为法万世近闻内务府每年费用逐渐加增去岁借动部库百余万两　国家经费有常　宫廷之用多则军国之用少况内府金钱皆闾阎膏血任取求之便踵事增华而小民征比箠敲之苦　上不得而见也咨嗟愁叹之声　上不得而闻也念及此而痌瘝在抱必有恻然难安者矣方今库藏支绌云贵陕甘回氛犹炽直隶山东河南江浙等省发捻虽平民气未复八旗兵饷折减衣食不充兼之他族偪处尤须预储财用以备不虞此焦心劳思之时非丰亨豫大之日也　大婚典礼繁重应备之处甚多恐邪佞小人欲图中饱必有以铺张体面之说进者所宜深察而严斥之也夫制节谨度遵　祖训所以检身心崇俭去奢惜民财即以培　国脉应请　饬下总管内务府于所有应备之物力为撙节可省则省可裁则裁总以时事艰虞为念无以粉饰靡丽为工则　圣德昭而天下实受其福矣
　　绎礼堂记　　　
刘蓉
物生而后有伦伦立而后有法法修而后有教诗书礼乐皆圣人因伦物之粲殊立法度以垂教者也予读仪礼郊庙邦国之大居处服食之微鬼神祭祀之幽莫不明着等威彰示节文使各有所遵循而不踰其矩以是知圣王纲纪天下所以范民心思耳目而纳之轨物意义深矣士之生其时者有动作威仪之则以闲其外有道德仁义之训以养其中其君子被服雍容敬慎以成其德其小人亦谨守法度而耻纳于邪故成康之治称为至盛则礼教之浸淫于人心积久以成风俗岂一朝夕之故欤东周以降上多失德之君下无名世之佐人纪紊而礼意寖微然其时朝聘会同以及战陈干戈之际犹必诵说先王陈典礼以决得失胜负之数至于执玉高卑俯仰之容或愆其度君子犹以观德厚薄而休咎之征亦果应之则知圣王所以定志凝命养人心之和平至五六百年之后敬怠敛肆尚警动于不自觉传所谓范围天地之化而不过曲成万物而不遗何其神也汉承秦燔书之后礼经残缺诸儒掇拾煨烬存什一于千百微言几于绝矣虽有愿治之主慨然复古之思然文献无征抑无以备制作之德即其剿袭前闻缘饰经术亦数陈而义失末合而本离唐宋以来得失之数略可矣由是政治隆替特随世运推移递升递降无与维持于不敝者治术所以趋于苟简民俗所以即于浇漓曾不百年盛衰异视亦理势之必然者欤昔之君子盖有忧之网罗旧文列为经传以着古昔哲王治天下之大经大法将以仪型四方纲维万事后有王者取而读之由干以达枝穷源而竟委则古人所以制治保邦化民成俗之意可坐而得尧舜禹汤文武周公之盛治可端拱而致也即或圣伏神徂旷绝千祀然日月经天江河纬地干坤未毁固将百世俟之予生也晚不及躬与斯文之盛少承庭训笃好礼书遭时多艰滥窃禄位驰驱鞅掌不遑安居然抱此区区未尝一日或释近获归休窃窥坠绪迢迢千古独契予怀于是始作绎礼之堂取周官仪礼经传及杜君卿氏之通典江慎修氏之礼书纲目秦蕙田氏之五礼通考陈诸几案朝夕紬绎而咏歌之上窥往圣制作之原下较百代修废之奥旨宏纲旷然心会以为善读者抉其精微综其条贯则以进退百王权衡万变而莫淆予鉴即后世事变纷歧文质异尚因革损益不主故常然大纲之昭垂莫易旷百世而可知也世有魁儒硕德笃学嗜古欲崇德而广业必于此会其归新学小生详其品节服而习之优游矩矱之途沦浃肌肤之会亦将由之以弗畔焉余之乐此而不厌也舍此欲奚适乎当春融和万景毕会天穹然其上地隤然其下山川草木鸟兽森殖蕃滋其文粲然其序秩然于以仰思圣王肇修人纪经世宰物之意先民有作庶几旦暮遇之至若较马郑之异同探名物之繁赜嗜奇缀琐以资证附则近世小儒有好之者非予志之所存也
　　复曾相国书　　　
刘蓉
畿辅苦旱吏事废坠诚贤者劳心焦虑之时南中乃患水潦楚鄂江皖所在皆同阴阳乖争各相偏胜世局殊可念也弟自还山后闲居无事懒复出门日取先圣昔贤之书端坐而诵之梦寐与俱謦欬相接意趣所至动与古会自疑身在两汉周秦以前非今世也古之去今远矣人之为类繁矣或并处世宇促膝谈笑而旷渺辽阔抵死不相闻知或世邈代殊悬隔千载而神明往来如共几席故莫远于并世之士莫近于邃古以上之人为其精神志趣之载简编者旷千世而相感也礼书自周官仪礼戴记下逮儒先所述并得粗读一过近世江慎修氏笃志研讨白首一经可谓勤矣纲目一编具见条理惟墨守康成颇袭纬书之谬其于礼之大者往往昧所由来秦树沣氏网罗旧章别为五礼历代掌故灿然明备可谓博矣然亦特类书之较有伦序者其所据以折衷颇泥古礼之而莫通其意但取器数之备而不揣其情不可谓非蔽也盖先王礼制之大备不尽传于后世其仅存者又颇为传记杀乱迷失本旨学者非能究观义理之原精思而默识之固无由达其意仪法度数之等虽颇备具然非德积于躬诚溢于外亦莫能称其情故不特知其义者之难而袭其文以行之者之尤难也执先王之礼不审其时度其德而强后世以必行不可也取后代沿袭之似涂饰胶附以谓能合古人之辙不可也盖凡一代之兴必有一代之礼礼之兴替视其德德厚者礼从而隆德薄者礼从而污上者神合焉次者文具焉其下则苟而已故善法先王之礼惟其德之肖而不必其蹟之同也后世倘有王者得礼经之精意化裁变通以成一代之制而继周家之盛苟协于中何必古人如非其人虽在文武成康之子孙循规袭矩从容以适进退之节亦所谓薄于德于礼虚者况于汉唐以后之纷纷乎然且胶执成宪悬一轨以较辙蹟之离合期不失于尺寸何其陋也区区之愚窃思取礼制大端若祭祀朝聘燕飨冠昏射丧纪之属据经援传荟萃群言而颇抉发其精意为礼经发微一书以着圣人所以体性达情经世宰物之大经大法万世而不可易者至若周之叔季及汉唐以来僭窃苟简缘饰涂附疏漏杂揉之制与夫秦汉间传记杂述及后儒论纂失旨繁碎支离乖戾悠谬之说所以蠹坏人心荡佚风教之故亦皆缕析条辨为或问以附之期以羽翼圣经扶植人纪延坠绪以诏诸无穷后圣有作庶几取而法之于以建中立极挽末俗而还之隆古意在兹乎盖天地之运无时或息则所谓天秩天叙正彝伦以协中和之极者不容泯绝于人心虽时有晦明道或从而升降要必有圣者起承其后踵前哲之隆规复三代之盛治此天运循环之自然数往知来剥极而复其理未有或爽者也
弟今年五十有四颠毛凋落余发苍苍大半白老矣然心盛志强殆逾壮岁方思追古人千载之上而躬驾以从之若吾生固未可涯吾志终于必酬者术者见谓寿当逾耋虽心知其谬言然颇自喜且意其诚然以谓天尚欲使斯人有知固当锡之大年以觉后世之昏昏者其不忍遽夺之也至于文章之事常自病弱于才度终不逮古人如司马氏韩氏皆所谓天授非但人力之为次则欧阳氏曾氏王氏固亦能者然欧文之盛者不能过二十篇曾与王不能过十篇皆有辙蹟可寻未尝绝人攀跻之路努力为之殆不难到去岁试作五七篇谓颇贤于畴昔及取三子之盛者较焉犹似远逊之者非学识论议之不逮其机趣气运之得于自然者未可骤而几也彼积其功与力之勤动于其天而诣力适与之会莫知其然而自至者也然且不能皆然则功与力其所自致而天不可以常遇也尝自度欲与之并非更十年二十年殆未可期顾生平志愿又有大于此者竭十年二年之心与力仅以文人自名尤私心所弗屑以是屏去不复为今一年矣然时用往来于心公爱我者谓当决然弃之邪抑且羁靡勿绝两利而俱存之邪艺之至者不两能播种多者抑无求而不获公将何以教之儿子鸿业质地拙鲁顷又委以家事遂废学次者以后季弟资亦中人文义浅者粗能省悟而已远近来问学者数辈类非杰特之才近日湖湘间人材稍替有高资者又好为闳大自肆之谈诵说西京而薄视唐宋以下文章经学大抵皆然亦风会之一变也南屏敦笃好古翛然尘壒之外南中殆罕比伦惜其皤然老矣顷约秋凉来访并相携为衡嶷之游不卜能否必践云仙成县志后又任通志之役敝精力于考订而身心少所资裨岁月滔滔殊可念也其他朋游中少相益者年岁渐增雅不喜与浮华少年相接人亦不乐近之孤陋岑寂颇以寡闻自吊此其酷耳先人之葬越十年形家多不谓吉且疑其水惧不可以久托乃复躬自营度已别卜地于六月改厝矣久思乞铭阁下虑事冗或不暇为迟迟至今然终不敢以属他人以夙无相知之雅徒饰浮词以诬先德非心所安也谨具行述大略敬求赐之铭章以光泉壤世世子孙感幸无似撰成时并乞妙墨书寄已卜期腊月修墓文到便上石也
　　复刘中丞蓉书　　　
曾国藩
十二月初接八月二十六日惠书及绎礼堂记敬承兴居康胜勤学不倦所居疑在蓬岛之间置身若在周秦以前非泊然寡营观物深窈翫希声而友前哲殆未足语于此研究三礼洞澈先王经世宰物之本达于义理之原遂欲有所撰述以觉后世之昏迷甚盛甚盛钦企何穷国藩亦尝粗涉礼经之藩官事繁冗莫竟其业所以沮滞而不达者约有数端盖礼莫重于祭祭莫大于郊庙而郊祀祼献之节宗庙时享之仪久失其传虽经后儒殷勤修补而漏不完较之特性少牢馈食两篇详略迥殊无由窥见天子诸侯大祭森严之典军礼既居五礼之一吾意必有专篇细目如戚元敬氏所纪各号令者使伍两卒旅有等而不干坐作进退率循而不越今十七篇独无军礼而江氏永秦氏蕙田所辑乃仅以兵制田猎车战舟师马政等类当之使先王行军之礼无绪可寻国之大事在祀与戎而古礼残阙若此则其他虽可详考又奚足以经纶万物前哲化民成俗之道礼乐并重而国子之教乐为专精乐之至者能使凤仪兽舞后圣千载闻之忘味欲窥圣神制作岂能置声乐于不讲国藩于律吕乐舞茫无所解而厤算之学有关于制器审音者亦终身未及问津老钝无闻用为深耻夫不明古乐终不能研穷古礼国藩之私憾也郊庙祭仪及军礼等残缺无征千古之公憾也是皆用以自沮而不达者也所贵乎贤豪非直博稽成宪而已亦将因其所值之时所居之俗而创立规制化裁通变使不失乎三代制礼之意来书所谓苟协于中何必古人是也然时俗亦有未易变者古者祭祀必有主妇聘飨亦及夫人诚以在宫雍雍在庙肃肃妃匹有笃恭之德乃足以奉神灵而理万化所谓有关睢麟趾之精意而后可行周官之法度也自阳侯杀缪侯而大飨废夫人之礼后世若以主妇承祭则惊世骇俗讥为异域然全行变革则又与采蘩采苹诸诗之精义相悖古之宫室与后世异议礼之家必欲强后代之仪节就古人之室制如明史载品官冠礼几与仪礼悉合不知曰东房西墉曰房内户东曰坫明世固无此宫室也然稍师仪礼之法则堂庭浅必有龃龉而难行者诚得好学深思之士不泥古法亦不轻徇俗好索之幽深而成之易简将犁然有当于人心国藩于昏丧祭三礼亦颇思损益涑水书仪紫阳家礼目大良订一编以为宗族乡党行习之本守官少暇不克斟酌时俗之中卒未能徒容为之斯亦自沮而不达之一端也阁下山居静笃将为礼经发微及或问等书何不先取此三礼撰箸鸿篇使品官庶士可以通行用今日冠服拜跪之常而悉符古昔仁义等杀之精倘亦淑世者所有事乎 
来书又以文章欲追欧阳公辈而与之并而愿有大于此者将决然而弃去抑两利而俱成就鄙人而卜取舍国藩窃维道与文之轻重纷纭无有定说久矣朱子读唐志谓欧阳公但知政事与礼乐不可不合而为一而不知道德与文章尤不可分而为二其讥韩欧裂道与文以为两物措辞甚峻而欧阳公送徐无党序亦以修之于身施之于事见之于言分为三途夫其云修之身者即叔孙豹所谓立德也施之事见之言者即豹所谓立功立言也欧公之言盖深慕立德之徒而鄙功与言为不足贵且谓勤一世以尽心于文字者皆为可悲与朱子讥韩公先文后道讥永嘉之学偏重事功盖未尝不先后同符朱子作读唐志时岂忘欧公送徐无党之说奚病之若是哉国藩之愚以为事功之成否人力居其三天命居其七苟为无命虽大圣毕生皇皇而无济于世文章之成否学问居其三天资居其七秉质之清浊厚薄亦命也前世好文之士不可亿计成者百一传者千一彼各有命焉孔子以斯文之将丧归之天命又因公伯寮而谓道之行废由命孟子亦以圣人之于天道归之于命然则文之兴衰道之能行能明皆有命焉存乎其间命也者彼苍尸之吾之所无如何者也学也者人心主之吾之所能自勉者也自周公而下惟孔孟道与文俱至吾辈又法孔孟固将取其道与文而并学之其或体道而文不昌或能文而道不凝则视乎性之所近苟秉质诚不足与言文则已阁下既自度可跻古人何为舍此而他求哉若谓专务道德文将不期而自工斯或上哲有然恐未必果为笃论也仆昔亦有意于作者之林悠悠岁月从不操笔为文去年偶作罗忠节李忠武兄弟诸碑则心如废井冗蔓无似乃知暮年衰退才益不足副其所见矣少壮真当努力光阴迈往悔其可追姻丈于上年六月改葬行述未蒙寄到若果为铭章必不足称盛意南屏亦已衰颓其游衡嶷之说果践约否筠仙修通志之议事甚浩博未易卒业近又丧其爱子忧怀何以自遣寒门已嫁四女三家未生子郭氏女生子而早寡感怆无涯内人失明之后诸病丛集医药相寻冢妇亦多病次儿于元日得举一子差为忻慰贱躯粗适惟目光日蒙于花镜之上又加一花看字尚如隔烟雾直隶终年亢旱去秋未种菽麦今岁夏收失望疆吏对此如坐鍼毡公私孑孑都无好怀南望故乡恨不得屏弃百事从阁下一豁襟抱也
　　笔记一则　　　
曾国藩
古之君子之所以尽其心养其性者不可得而见其修身齐家治国平天下则一秉乎礼自内焉者言之舍礼无所谓道德自外焉者言之舍礼无所谓政事故六官经制大备而以周礼名书春秋之世士大夫知礼善说辞者常足以服人而强国战国以后以仪文之琐为礼是女叔齐之所讥也荀卿张载兢兢以礼为务可谓知本好古不逐乎流俗近世张尔岐氏作中庸论凌廷堪氏作复礼论亦有以窥见先王之大原秦蕙田氏辑五礼通考以天文算学录入为观象授时门以地理州郡录入为体国经野门于着书之义例则或駮而不精其于古者经世之礼之无所不该则未为失也
　　书仪礼释官后　　　
曾国藩
侍郎胡君季临重刻其曾祖王父朴斋先生所着仪礼释官寄示国藩属为识于简端余尝从　皇清经解中得读此书粗识崖略先生治礼崇信郑氏而于郑说之歧误者亦不苟为附和如燕礼宜以膳宰为主人而辨注释为宰夫者之非司宫即周礼之宫人而指注比于小宰之失左右正即仆从之官若书之左右携仆诗之趣马左右而证注中称乐正仆人正者之谬特牲士有私臣而叹注谓士无臣者之疏其说既允矣至于曲证旁通往往即一事而洞见本原先王之制礼也因人之爱而为之文饰以达其仁因人之敬而立之等威以昭其义虽百变而不越此两端先生以为士丧既夕二篇所言甸人管人夏祝商祝冢人卜人隶人遂匠之属皆公家之臣来执事者也又以为诸侯之官其爵必降等于天子圣人别嫌明微之意寓乎其间使周之诸侯遵而守之何至有僭越而置六卿称县公者由前之说则臣下之丧君既临其小敛又遣官助其百役有若家人骨肉怆恻缠绵由后之说则侯国之百职庶司不敢毫发僭拟于天王恩谊之笃如彼名分之严若此皆礼之精意祖仁本义又非仅考核详审而已仪礼一经前明以来几成绝学我　朝钜儒辈出精诣鸿编迭相蔚而徽州一郡尤盛自婺源江氏永崛起为礼经大师而同邑汪氏绂休甯戴氏震亦皆博洽为世所宗其后歙县金氏榜淩氏廷堪并有纂述无惭前修先生世居绩溪与诸儒地相比时相接宜入　国史儒林传列于江氏汪氏之次而哲孙培翬又能绍其家学着仪礼正义荟萃群言衷于至当徽州为朱子父母之邦典章文物固非他郡所敢望而胡氏世传礼教故家文献绵延无替亦足使笃古之士低徊而兴慕也
　　礼理说　　　
俞樾
礼出于理乎理出于礼乎曰礼虽先王未之有可以义起也是礼固出于理也然而圣人治天下则以礼而不以理以礼不以理无弊之道也且如君臣无狱父子无狱若是者何也礼所不得争也礼所不得争故以无狱绝之也使不以礼而以理则固有是非曲直在矣君臣父子而论是非曲直大乱之道也是故圣人治天下以礼不得已而以理何也天下之人而皆从吾礼则固善矣不幸而有不合乎礼且大悖乎礼者不得不以理晓之此古治狱之官所以名之曰理也礼者治之于未讼之先理者治之于既讼之后也然而遇君臣父子之狱则仍不言理而言礼舍礼而言理是使天下多讼也且礼者天下无一人不可以遵行而理则能明之者尟矣孔子曰庥冕礼也今也纯俭吾从众此在圣人则可耳使胥天下之人而使之斟酌乎理以定从违则必有得而有失矣幸而从纯之俭可也不幸而从拜下之泰将奈何固不如一概绳之以礼为无弊也夫天理之说已见于乐记非宋儒刱为之然圣人治天下以礼不以理理也者不得已而用之于治狱舍礼言理是治狱也治天下非治狱也以治狱者治天下而人伦之变滋矣今夫妇人从一而终周公着其文于易理固如此也及其制礼也则有同母异父昆弟之服是又许之再嫁矣然后知圣人之于人绳之以礼不绳之以理也故中材以下皆可勉而及也后之君子以理绳人则天下无全人矣呜呼是司空城旦书也
　　经义杂说二则　　　
俞樾
礼之不近人情者非其至者也吾观曲礼一篇无非戒人之不近人情耳并坐不横肱共饭不泽手毋践屦毋踖席户开亦开户阖亦阖有后入者阖而弗遂将上堂声必扬君子欠申侍坐者请出矣如此之类其于人情委曲周到学者能留意于此驯而至于动用周旋中礼不难矣若其繁文曲节古今不能通行者皆礼之末也非其至者也
仪礼十七篇而射居二焉春合诸学秋合诸射先王之世所以士兼文武也记曰射者男子之事也因而饰之以礼乐焉盖圣人以弧矢威天下故欲人人习之而以礼乐为之饰民可使由之不可使知之此类是也若夫樵夫笑危冠之饰舆台耻短后之服此则后人高论而非先王之教矣明初取士之制中式者复以五事试之而首以骑射厥后此制废而专以帖括取士于造就人才之道或犹未尽乎
　　四礼搉疑自序
  </div>
  <div class="pagination">
   <a href="皇朝经世文续编-清-葛士浚_page51.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page47.html">
    47
   </a>
   <a href="皇朝经世文续编-清-葛士浚_page48.html">
    48
   </a>
   <a href="皇朝经世文续编-清-葛士浚_page49.html">
    49
   </a>
   <a href="皇朝经世文续编-清-葛士浚_page50.html">
    50
   </a>
   <a href="皇朝经世文续编-清-葛士浚_page51.html">
    51
   </a>
   <span class="current-page">
    52
   </span>
   <a href="皇朝经世文续编-清-葛士浚_page53.html">
    53
   </a>
   <a href="皇朝经世文续编-清-葛士浚_page54.html">
    54
   </a>
   <a href="皇朝经世文续编-清-葛士浚_page55.html">
    55
   </a>
   <a href="皇朝经世文续编-清-葛士浚_page56.html">
    56
   </a>
   <a href="皇朝经世文续编-清-葛士浚_page57.html">
    57
   </a>
   <span>
    ...
   </span>
   <a href="皇朝经世文续编-清-葛士浚_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
