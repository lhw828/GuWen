<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 127 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 127 页/共 192 页
  </h1>
  <div class="content">
   贺寿慈

奏为民生日困。民用日奢。请　饬议简严条教。以敦俭约而期补救。仰祈　　圣鉴事。窃自军兴以来。需用浩繁。圜法壅滞。银贵钱贱。都中日用货物。从前易京钱一千文者。此时至易当十大钱十余千。生计日蹙。艰苦时形。乃财用之匮乏。固较往日为尤难。而风俗之侈靡。转较昔年为加甚。近见都城内外士商绅富。一切往来酬应。其衣服必锦绣纂组。而以布帛为不足观。饰物必珠玉金翠。而以银铜为不足尚。筵席必珍错修脯。而以鸡豚为不足食。即齐民百姓及执业卑贱之家。但度支稍可自赡者。一遇昏嫁丧祭。类皆音乐棚彩。美争妍。舆盖旌旗。填街塞巷。并各列集宾朋。以饮食征逐相炫耀。一二日之耗费。可抵数中人之产业。兼之迩年以来。茶坊酒肆。更有加增。每星列碁布于街市之间。一入其中。则糜费皆所不惜。在殷实之人。豪华自喜。固瞢然不悟其非。至于勉强徇俗者。其心有所不愿。其力亦有所不能。而昏礼俭。人以为薄于戚。丧礼俭。人以为薄于父母。宴会俭。人以为薄于宾客。一家为之。则比邻共訾。一人为之。则入室交诟。无知之议论。且谓钱直低微。今日用当十大钱十余千。不过抵用往日制钱一千有余。不知当十大钱之立意。系以一当十。而非仅以十当一。乃其视之也过轻。则费之也不惜。其用之也易竭。而致之也又甚难。所出者日见多。所入者日见少。民生既困。而民用转奢。其用愈奢。故其生愈困。此近日京师风俗实在情形。外省如扬州武汉等处。素尚侈靡。屡次被贼。雕敝不堪。克复以后。商贾居民。迄今不过渐次复业。闻风气之奢华。已如其故。习俗所移。何竟不知返本若是耶。我　　皇上御极以来。念切时艰。躬行节俭。采章服物。悉仍旧制。未尝稍事更张。即有万不能缓之巨典。犹且再三审度。迟之又久而后举行。以期惜民命而纾物力。乃民间日用。当此泉货艰窘之时。尚启踵事增华之渐。一旦物产丰盈。其侈靡之习。不知伊于胡底。此诚人心世道之所关。不可不亟为防范者矣。夫古今来足财用之政。不外开源节流两端。臣谓处今日而欲开财之源。莫要于平贼氛。盖贼氛平。则天下之田赋可纳。商税可通。民闲财货不足而自足。然其事尚有待也。则莫若先节乎财之流。而节流之政。必先去奢靡而崇俭朴。应请　　旨饬下部臣查照旧例严定要章程。奏请颁发中外。俾民生日用。易于遵循。而不敢稍有踰越。彼城市乡曲之闲。老成有识者。尚不乏人。见此逐末忘本之习。平日本不善其所为。而莫可如何。今既明奉　朝廷之禁令。遂得以训诫其子弟。而劝勉其邻党。晓然于奢俭之是非。藉可渐返乎敦朴。在今日时势。似尚为补救民困之一法。迨至物阜财丰。亦可久远行之无弊者也。臣愚昧之见。是否有当。伏祈　　皇上圣鉴。

　　议奏颁发昏丧冠服典礼规条礼部
光绪元年六月初五日。内阁抄出。奉　　上谕。御史陈彝奏缕陈管见各折不为无见而维持风俗礼教尤宜讲求着该部即将会典通礼内有关民闲吉凶礼节者刊布通行以资法守等因钦此。钦遵到部。臣等按易俗移风。礼教为重。谨遵　　谕旨。查照会典通礼。详择婚丧冠服各事宜之最切于官民者。撮其大要。共十九条。谨缮写清单。恭呈　　御览。

一会典载。凡有品级官员婚嫁。或用本官执事鼓乐。人不得过十二名。灯不得过六对。无品级人及生监军民。不得僭用执事鼓乐。人不得过八名。灯不得过四对。一应糜费。概行禁止。

一通礼载。品官婚礼。纳币章服一称。章如其品。一品至四品。表里各八两。容饰合八事。钗钏簪珥之属。食品十器。五品至七品。表里各六两。容饰合六事。食品八器。庶士婚礼。章服一称。八品以下。官如其品。士九品。表里各四两。容饰合四事。食品六品。庶人婚礼。礼服一称。用帛无章。绸绢各四两。容饰合四事。食品四器。

一通礼载。婚日设燕。一品官具筵十五席。二品官十三席。三品官八席。四品官六席。五品官五席。六品至九品具筵。俱用牲三。军民人等具筵。用牲二。庶民妇女。有僭用冠帔补服大轿者。禁。凡礼物丰俭。各如其品。不得踰越。力不能具者。听其量力备物。士庶并同。

一会典载。丧礼陈设。一品官鞍马六匹。初祭筵十席。羊五。大祭同。二品官鞍马五匹。初祭筵八席。羊四。大祭同。三品官鞍马四匹。初祭筵六席。羊三。大祭同。四品官鞍马三匹。初祭筵五席。羊三。大祭同。五品官鞍马二匹。初祭筵四席。羊二。大祭同。六品以下。有顶戴官员以上。鞍马二匹。初祭筵三席。羊二。大祭同。兵民鞍马一匹。初祭筵二席。羊一。大祭同。

一会典载。凡有顶戴官员。周年百日上坟。常祭祭筵羊只。各照定例内减半用。庶民常祭。亦照定例从减。

一会典载。棺罩。一二品官。用销金青蓝等缎。三四五品官。用青蓝云缎。六七八品官。用青素缎。及青蓝缎。九品以下官员生监。用青绢。兵丁庶民。用青布。如伊父母原有官封诰命。准照品级使用。

一会典载。官员等丧葬。除赁用杠轝棺罩执事外。其鞍马衣箱等项。量力照例备用。力不能备者。听其节省。奇巧楼台等项。概从禁止。

一通礼载。品官发引灵车役夫。二品以上。六十四人。五品以上。四十八人。八品以上。三十二人。九品及有顶戴者。二十四人。庶人十六人。

一会典载。吉服。冠。一品至九品。镂金为座顶。一品珊瑚。二品镂花珊瑚。三品蓝宝石。四品青金石。五品水晶。六品砗磲。七品素金顶。八品镂花阴文金顶。九品镂花阳文金顶。未入流视九品。服。一品至三品。得用貂缘及蟒绣金花彩缯。七品以上。得用金花彩缯。八九品得用素缯。领袂均得用蟒绣及金花缯。补服。文一品鹤。二品锦鸡。三品孔雀。四品雁。五品白鹇。六品鹭鸶。七品鸂鷘。八品鹌鹑。九品练雀。武一品麒麟。二品狮。三品豹。四品虎。五品熊。六七品彪。八品犀牛。九品海马。士庶公服。状元顶戴视六品。会试中式贡士冠用裹金三枝九叶顶。服均如常制。举人官生贡生监生冠带视八品。服皁缯缘青。生员冠带视九品。服青缯缘皁。

一会典载。凡王公以下服。不得用黄色秋香色。及黑狐皮。五品官以下。不得用蟒缎妆缎。貂皮猞猁狲。八品官以下。不得用大花缎纱。及白豹天马等皮。

一会典载。凡内外文武大小官员。顶戴补服坐褥。悉照本身现任品级。不得计算加级。僭越服用。

一会典载。军民人等。服准用绸绫纺丝绵绸茧绸屯绢葛梭布狼狐貉羊等皮。冠用染骚鼠狐貉沙狐皮。帽上圆月。准用片金。不得用狐月欠沙狐月欠缎纱及缎。上不得缘绿斜皮。器饰不得用金。僧道除袈裟法衣外。准用绸绢纺丝素纱各色布。其袍用土黄色缁色。

一会典载。商贾有捐纳职衔者。冠服各从其品。无职衔者。与庶民同。

一通礼载。民人冬夏帽上。不得用绒缨大结。

一通礼载。考职吏员。在籍止用顶帽。不得僭用补服。内外各衙门供事书吏。非年满考职者。不得僭用金顶。

一通礼载。奴仆优伶皁隶。许用茧紬毛褐葛布梭布貉皮羊皮。其纺丝绸绢缎纱绫罗。各种细毛。及石青色衣。俱不得服用。冬帽用染骚鼠狐貉獭皮。不得用貂。

一会典载。马鞍。三品以上。许用虎皮及狼狐皮。有品级无品级笔帖式。及库使举人官生贡监生员护军领催。以至兵民等。马鞍不得用绣。及倭缎线镶缘。鞍红托秋舆等物。不得用镀金。

一会典载。军民僧道人等。服饰器用。俱有定制。若常服言常服。则大服不禁。僭用锦绮彩绣。器物用戗金描金。酒器全用言全用。则止用一件不禁。金银。及将大红销金制为幔帐被褥之类。妇女僭用金绣闪色衣服。金宝首饰镯钏。言金宝。则止用金饰无珠宝不禁。及用珍珠缘饰衣履。并结成补子盖额缨络等件。事发俱照例治罪。服饰器用等物。并追入官。妇女罪坐家长。

一会典载。庶民男女衣服。并不得僭用金绣。许用绫罗绸绢素纱。妇女金首饰一件。金耳环一对。余止用银翠。不得制造花样金妆饰。

　　书贺柘农侍御师八簋约后　　　　　　　　　
邓瑶

八簋约一篇。善化贺侍御柘农先生救奢之作也。时俗竞尚侈靡。宴饮益盛。肴羞罗列。穷极珍异。非是不敢召客。即召客亦以为慢己。意必不怿。或形诸词色。于是豪富之家。必治盛馔始延宾。中人之产。至不敢设筵。而饮食之礼废。是岂先王以礼制人之意欤。侍御师以时事益艰。风俗日侈为病。乃酌丰俭之宜。作八簋约示人。曩瑶读之。以为孝子养亲。不过三牲。风人礼贤。盛言四簋。且吉甫之饮诸友。惟陈鲤。显父之饯韩侯。兼言蒲笋。而一脾臄之肴。一兔首之味。诗人至郑重形诸咏歌。不以为薄。以是见古人之燕宾客。以情重不以物重。今约以八簋为礼。可谓情文兼至矣。然时人终不能从。先生晚年宴客。亦稍自踰其约。瑶尝询其故。先生曰。习俗移人。某亦不知何以渐为所移。吾过矣。今先生殁已数年。而长沙宴饮之盛。益倍往日。哲人云亡。谁复以老成之言。重相诫耶。且都会之浮奢。由来旧矣。渐而至于边邑穷乡。亦遂忘其古朴。丰年之宴乐。或可原矣。极而至于荒年凶岁。亦复忍为酣歌。曾亦思昔贤所云省目前宴饮之费。即可苏异日数人之命乎。且岂第苏数人之命已邪。盖今人一日酣宴之费。固可苏荒年数十百人之命矣。如道光己酉之奇荒。仁人君子。不宜追思而深痛耶。况宴饮不从约。推之第宅必求壮丽。服饰玩好必求美备。姬妾仆从必求艳冶而娴都。于是居官不知爱民。而簠簋不修者有矣。为士不能安贫。而廉隅不饬者多矣。商贾农工亦相与慕效。而呰惰之习成。攘夺之风起。其患且至不可胜言。是皆奢之为害也。然则贺先生之为是文。盖有深意存焉。岂第为饮食一节言欤。昔司马温公亦有言曰。近日风俗。尤为侈靡。走卒类士服。农夫蹑缘履。士大夫家。酒非内法。果肴非远方珍异。食非多品。器皿非满案。不敢会宾友。苟或不然。人争非之。以为鄙吝。风俗颓敝如是。居位者忍助之乎。观公此言。则转移风化。固居位者之责。顾吾观今日之弊。大抵居上位者有以启之也。岂不大可伤哉。

　　正俗论　　
马福安

今天下有最为风俗之害。而大夫士庶多溺其中而不悟。以辱身破家败名丧德者比比也。而顾为之不止。几于举世皆然。可不谓大哀乎。是何也。则今日赌博洋烟优伶之事也。人各有职。公卿士庶。随其分位之大小。各有当修之职。即当早作夜思。以图厥功。未有可荒于嬉者。士庶赌博则废业。当官赌博则废职。纵幸逃刑宪。而于己职业之修废何如也。至以此攘利。则尤不可。凡财从农工商贾而得者。皆生之有道。而人我得其利。故可以久。赌博则我得其利。彼受其害。稍有人心者不宜出此也。况斯须之顷。可尽千金。祖父铢积而成。子孙倒箧以出。毋乃伤俭而速破家乎。其行不齿于人。又无论也。洋烟之始。来自远夷。吸之能令人精髓涸竭。状貌枯槁黧黑。饮食减少。既欲罢不能。已之则病而死。且吸之彻夜。白昼昏睡。精神疲短。万事懒废。或遇大庭广坐。不能私吸。则涕泪交颐。饮食即吐。苦态万状。观者悯叹。官人至为下挟制。到处惊恐。一有绽露。官败身辱。且既已体亏神损。虽得美职高官。不能任荷。平日才具弛张。呼万变。图官入手。弃同鸡肋。余以谓天下嗜好之事。有所损。必微有所益。有所害。亦必有所利。故赌博而赢。挟优而饮。犹觊娱色贪利。独至此事。则祇有损害而无利益。且害至切身。不止耗赀而已。何当世聪隽之子多愦愦也。至优伶伎乐。为燕会庆喜之需。鼓吹升平。原所不禁。而士大夫顾喜挟之饮酒。与为狎媟。忘等威之辨。图顷刻之娱。斥去朱提。慷慨不惜。以致客囊既罄。负债累累。而优并未尝以为惠也。夫富人拥赀。周亲石友。莫损其半菽。而以施优。则争多为胜。何轻重倒置若此。彼富人子不足怪。吾独异夫士大夫之为之也。噫。天下之不当为而陷溺人心者亦多矣。此三者尤为浅近易见。而犯者亦最多。故吾不暇悉举他端。而先以三者示戒。好修自爱之士。见不善若探汤。事之稍涉非义。方且避之若浼。奚烦余喋喋也。不则溺而不反。顾反以余为迂。余滋惧矣。然余犹望天下之溺于此者之终不弃于余言也。

　　禁镫公呈　【
左辅

为节财除獘。呈请示禁事。窃常郡民多愿朴。俗颇勤生。虽界居苏扬之间。幸未染浮靡之习。乃廿年以来。渐失古风。每侈豪举。近多侠少。益事游嬉。职等闻得城东某某者。呼朋引类。派敛民赀。于明正元宵大张镫会。已赛神而作誓。即醵饮而选魁。靡夸多。穷工极巧。自通湖桥迄政成桥止。计籍无八百余户。派费至一万余金。或一家值数家之镫。或数家共一镫之费。括搜殆尽。比屋交愈。举而弗惩。厥獘有六。常郡地寡民众。生少用多。即竭终年。犹呼庚癸。乃以侈一时耳目之玩。夺终年衣食之赀。物力既靡。民财益匮。獘一。喧传远近。阗集舟车。士民皆舍业而嬉。闾巷悉堵墙而进。婆娑一市。狂荡兼旬。废事失时。獘二。因而宾朋丛集。亲串远来。或结而典钗。或卖丝而剜肉。有亡黾勉。皇迫昏朝。獘三。镫之所至。箫鼓喧阗。蚁聚蜂团。街涂偪仄。去者难去。来者方来。障力难支。拔身无计。始则伤筋折骨。继且殒命戕生。去秋镫节。已事彰彰。獘四。当此之时。老幼扶门。而牖户少备。男女交路。而瓜李无嫌。狂且动念。宵小生心。抵隙乘闲。为淫为盗。獘五。生侈靡之阶。长无赖之习。闻风者继起。踵事者增华。昔年北门十爱。东门千诗。亦已竭尽心思。殚其技巧。今犹以习见无奇。变本加厉。将来效尤。不知所届。獘六。惟此六獘。为害实深。乃巧附衢歌巷舞之名。侈陈火市星桥之盛。不知远虑。且有近忧。伏惟老公祖大人维持风俗。惠爱人民。职等欣沐棠阴。计周梓里。用敢胪陈。伏求示禁。合郡戴德。

　　答某友论俗习书　　
熊少牧

书至承询保甲事宜。知邑侯举行保甲。闻足下贤能。具礼属为保长。此周官党正闾胥鄙师县正之职。与州县相助为理者也。保甲法自成周。迄两汉后魏盛唐明初皆循之。劝善良。诘奸慝。课作息。谨守望。以乡人治乡人。耳目近而情谊亲。洵政之至善。于民有利而无害者。然行之或恐其扰。而獘且滋甚。则董事不得其人耳。廉明公慎如足下。既尝取于清端陆清献张清恪王伯咨诸儒先之论。研究其理。随时制宜矣。迂疏如不佞。亦勤勤焉就而商之。抑何虚衷敛气乃尔邪。因辱下问。敢举所目击而惄然私忧者。与参末议焉。吾乡距行台省百里。川原明秀。田壤沃饶。居氓业耕读。颇知自爱。无奢靡呰窳佻儇之习。乃岁久齿繁俗替。濡染洊深。其不轨有三端。及今挽之。或不至江河日下乎。一洋烟之流毒也。鸦片制自外夷。购以重值。燖为烟膏。偃卧即灯烛力吸之。热蓄五内成瘾。按时必吸。断之则疾垂死。面黧形槁。萎苶不任操作。始为豪有力者能致。浸假中下户皆耽之。老少男女。贪嗜无忌。津亭肆。设馆为囮。士落殖。农辍耒。妇休蚕织。迨卓锥无地。锢癖转增。黠而穿窬。贱而倚市。罹罪。斁彝伦。势不至转弃沟壑不止。嗟乎。狡夷造此以厉中国。其深谋谲算。岂仅在囊括内地之财货而已哉。乃闇者不悟。甘以身殉。此辈原无足惜。其隐祸岂有极邪。一神祀之谄渎也。里有社蜡大傩。报司啬。宣时气。礼也。至若民所瞻仰。民所取财用。暨以死勤事。以劳定国。御大菑。扞大患。在祀典诸神。则天子诸侯。建国置都。设庙祧坛墠而祭之。以为民祈福。非闾阎所敢擅祀。沿至近代。祠宇所在多有。谓忠孝节义。秉彝攸好。瞻礼足以兴发其志意。犹之可也。即苹藻以昭忠信。君子亦嘉予焉。顾今之奉神不然。广厦文榱。玮闳轮奂。雕塑土木。魁然须眉。琼弁衣。金舆缬幔。又或磔髯努目。或靓饰仙姝。咸幻变有生气。仪仗之盛。僭踰无等。岁正月初吉。天贶日。中秋节。必出行香。灵旗辟涂。葆盖簇列。鼓吹风曳。炉烟雾喷。远近结彩龙护。有长至十余丈者。鸟枪虽厉禁。亦盈千累百。响震山谷。观者举国若狂。抵迎祀之家。牲牢犒劳壶飧之费。众视其丰啬为喜怒。每行香一次。综计所耗。不下三百余万钱。岁岁有赢无绌。神聪明正直。其能罔怨恫乎。他如争道忿。敛赀干没。以致嚣讼牵连。在所不免。尤可者。村人寒暑遘疾。辄祷神夜醮。缚一豕。覆以病者亵服。钲声角声刲豕声。巫师唱喝声交作。比邻亚旅。秉炬火讙嚣。驰幽溪丛薄。呼魂归魂归。病者呻吟褥。如痴如梦。幸而遇医霍起。推功神佑。往往有祷未毕而奄逝者。余一镫兀坐。几于无夕不闻。嘻。神耶魅耶。人为之耶。又乌从而知之。盖乡愚惑于石言莘降。史册可征。而僧道复侈言因果报应。以投其好而坚其信。列子谓楚人鬼。班固谓湘沅之间重淫祠。繇此观之。信矣。右二端。皆足下听所及。盍达之令长。令长因达之大吏。严加法禁。庶獘可去其太甚欤。顾尝究推其故。要缘于不明理。不明理。缘于不读书。不读书。缘于不择师。故吾终举一端。则塾师之滥忝也。

古者家塾党庠术序。务延乡大夫之贤而老者主之。凡入大学递升俊选士者。胥自小学植其基。观汉之专师。宋之大儒。初必循循焉小学是讲。所谓登高自卑陟遐自迩也。即今制以科目取士。求工帖括。其师类能则古称先。训门下士。精探六经四子书之旨。发而为言。因文见道。故常成就伟才。明体达用。为国家桢干。讵意教术流失以来。小学悉废。村夫子冬烘头脑。授受庸猥。甚至屠酤小贩。方外饥寒无赖之徒。茫不解少仪内则弟子职为何语。亦抗颜号召童家。以资餬口。所课别有俗本。讹言破句。鄙倍不伦。彼田翁圃叟。利其值廉而礼简。使子若孙从之游。卒之占毕二三年。仍一丁不识。或稍长知自振励。时过无及。且童时先入者为之主。心蔀日丰。夫何怪其瞀于所处。不审其义之当为不当为哉。然则塾师之关系。良非浅鲜。天下事有似轻而实重。似缓而实急者。此类是也。足下周旋梓里。所接晤诸父老。可将择师之道。恳切申明。将教修经正。经正民兴。前二端。亦不待惩诫而愧悔自生。他日采风。便当颂吾乡为小邹鲁矣。以外若武断乡曲。开场纵博。讼师土猾。私习天主等教。保甲条约已详不赘。

　　上海果育堂记　　
冯桂芬

人性无不善。衣租食税。读书识字之民。皆愿民也。饥寒之不免。理义之不知。而荡检踰闲之事作。天下之乱民非生而为乱民。不养不教有以致之。三代时。比闾族党之闲。相保受。相捄赒。而又党庠遂序。散布郊陬。以是民无失所。俗鲜犯法。今世善堂义学之法。意犹近古。能行之者。惟我江苏为备。江苏中又惟苏州上海为备。虽都会如江宁。膏腴如扬州。弗逮也。上海果育堂。其始义塾也。僦民居为之。继乃扩为堂。施衣施棺施米。诸善事惟办。即西关内淘沙场袁公祠后建堂。堂有楼。凡三楹。中楹供奉文帝大士像。楼之外为台以迎神送神。其耳舍为治事之地。经始于咸丰九年。逾年而成。糜钱二千余缗。某君实理董其役。而监工司籍。则某君某君。仍旧名者。从其朔也。且育之义通于养也。诸君好善如不及。信矣哉。抑蒙窃有进者。太上感应篇。康熙闲于氏铁珊注云。水月禅师有前知。见吾乡虎阜塘。笙歌画舫。彻夜不绝。叹曰。百数十年后有大难。此其召之乎。由今数之。果验。且不以乡多善举而末减。论者谓恻隐者。善气之感也。淫侈者。戾气之胎也。戾气偾兴。为善气所不敌。故卒不免。比者寇在于垣。滔天肆逆。海隅片土。浮寄孤悬。此真志士被甲枕戈卧薪尝胆之日也。而乃旧染污俗。不戢滋甚。洋泾一带。举国若狂。以锋镝之余生。挟焚掠之遗烬。鲜衣炫服。酒食樗蒱。鸣瑟站屣。游媚贵富。父兄之教不先。子弟之率不谨。衣冠旧族与无知驵侩合同而化。呜呼。此何时耶。礼曰。国家靡敝。则车不雕几。甲不组縢。食器不刻镂。君子不履丝屦。马不常秣。今日者。岂但靡敝之谓哉。纵横千里之内。人烟寥落。邑里榛芜。道路沟渎断脰绝膑之残骸。暴露而不收。孝子悌弟鳏夫寡妇之哭声。呜咽而不出。此陷贼郡县之苦也。苏松旁近逆贼。出没无时。朝不保暮。贼锋所指。扶携四走。蒲伏于火光枪之中。魂惊胆裂。或崖岸颠坠。或崎岖僵仆。幸而得脱。异乡漂泊。衣食路绝。树阴以供寝卧。草根以充饼饵。寒暑莫御。疫疠时作。死亡疾病。十家而九。此避难人民之苦也。军兴以来。各路官军。昼则荷戈驰突。夜则倚垒呻吟。一日之中。屡交锋刃。一月之久。不解甲冑。凌风雨。冒霜霰。饥寒内攻。矢石外偪。出万死一生之途。以冀一捷。此从征将士之苦也。兴言及此。稍有人心。试思彼何以独苦。我何以独乐。亦必闻乐伤心。临觞不御。易曰。君子以俭德避难。又曰。君子以恐惧修省。又曰。震来虩虩。恐致福也。诗曰。天之方虐。毋然谑谑。左氏传曰。以忧为乐。忧必及之。虎阜旧闻。殷鉴不远。当此之时。惟有坚苦刻厉。省咎引愆。庶可以格天心而挽劫运。豪举之挥霍。好义之慷慨。一转移闲耳。易缠头之金。义浆仁粟不匮矣。辍秉烛之晷。读书治生有余矣。何善不可为。何福不可致。果行育德。孰大于是。愿以告邦人士之有心世道者。

　　轻诺辨　【
陆继辂

轻诺者必寡信。斯言也。人人以为大戒。嗟乎。轻诺亦岂所望于人人哉。有人于此。事方急不能自谋也。而谋之于友。友谢之而无辞也。则曰。此非吾力之所能任也。吾今诺子而事不果。吾何以见子矣。子盍他图焉。斯人也。于事无所补。而多此一惭。其心益皇然矣。有人焉。愤其友之不为力。而奋然任之。则欣然以行。隐然有所恃。至明日而不果。于事诚亦无所补。而前日之一惭。固已为之泯其迹而纾其忧矣。此其恩。与诺而信者一闲耳。信也者。诺之后之事也。诺且不可得。而遑责其信耶。且夫信与不信。非诺者之所能逆者也。天下亦安所得万全之事而筹之也哉。忠臣之谋国也。其始愿皆期于拨乱而返之正。然而势穷力绌。徒以身殉。负其夙心者。何可胜道。如以轻诺寡信之律绳之。则将曰。此非吾力之所能任。而高飞远引者。为不轻诺也。反颜事敌者。为不轻诺也。而岂其然。夫人心之日趋于薄也。无愧乎孝悌者。盖十不得五六焉。其睦任恤者。十不得三四十不得一二焉。故贫富日益相耀。而睚之怨。积为仇雠。仇雠相为里闬。而戾气乘之矣。岂不深可惧哉。故曰。轻诺者未可厚非也。宽之以或信或不信。而诺者犹难其人。责之以必信必不可不信。而尚有能诺者乎。彼多方以谢者。方以寡信之说。文其不诺。而奋然身任者。又以能诺之故。陷于不信。是杜天下睦任恤之机。而使之驯至于仇雠也。久矣夫。旁观之易为言。而孤孽之难为谅也。或者曰。如子言。则以缓急告者。皆诺之。至明日而谢之曰。事不果。非吾始愿也。可乎。曰。此则身受者之所能辨者也。天下岂有处心积虑成于不信。而能以诺市者哉。是又不诺者更端之饰说也。

　　杜密刘胜论　　
邓瑶

汉杜密去官还家。每见守令。多所陈托。同郡刘胜亦告归乡里。闭门埽轨。无所干及。太守王昱谓密曰。刘季陵清高士。公卿多举之者。夫谓胜为清高士。则隐然以密非清高之伦矣。顾吾思之。胜之居乡缄默。庶几秉礼自重之士。密虽多所陈托。然观其对昱之言曰。志义力行之士。而密达之。违道失节之士。而密纠之。使明府刑赏得中。令闻休扬。不亦万分之一乎。则知密之陈托。乃佐太守行激浊扬清之政。非私有所干也。如是亦何嫌其多所陈说。夫所贵乎乡先生者。以其爵位尊显。齿德高劭。既足矜式乡人。亦为守令长官敬惮。凡郡中豪族大姓。积奸巨猾。久为民蠹。与凡獘之当除。利之当兴。小民不能诉之长官者。乡先生一一代达而兴革之。以慰民隐。于是上下咸宜。闾阎安谧。盗贼屏息。风俗醇美。此贤士大夫居乡裨益之明效也。故澹台灭明足迹不履公庭。而邑有公事。未尝不至宰室。其所言者公。自不以干谒为嫌。子贱为单父宰。父事者三人。兄事者五人。友事者十人。而单父治。盖即以邑贤之耳目。为己之耳目。而事无不知。治易奏效。当时单父之人。亦不以其父事兄事者。昵于邑宰为疑。盖见信于乡党者素也。刘胜位为大夫。及归乡里。闭门养高。于郡中事之当言。与不可言者。缄嘿不出一词。杜密谓其知善不荐。闻恶无言。隐情惜己。自同寒蝉。此罪人也。密语虽近激。胜卒不敢怨。要之胜以搢绅居乡。置理乱不闻。固非君子所取。而密之敢为直言。多所纠发。或失恶恶从短之旨。故王昱稍嫌其数。从容以为言。然昱一闻密言即惭服。待之弥厚。则平日之相信者必深。密亦知其信己实深。乃敢直言无隐。非卒然以言聒也。士大夫居乡惧事之有累于己者。不可引刘胜闭门埽轨为辞。以饰其晏安自便之诮。利人之有求于己者。尤不可引杜密多所陈托为辞。以遂其贿赂营私之计。惟平居以礼义自守。遇邦邑有大事。则竭力襄助。任劳任怨而不辞。既有益乡里。复无损名望。礼所云乡先生殁而可祀于社者。斯人庶几无多愧乎。然求之挽近。不可得而见矣。

　　上朱小云观察书　
顾广誉

广誉闻古之所谓乡先生者。未尝不留教泽于里闾。而后进之有心讲明道术以蕲不迷于趋向者。亦惟于乡先生是赖。汉伏氏之言曰。大夫士七十致仕退老。归其乡里。大夫为父师。士为少师。余子入学。则平明。上老坐于右塾。庶老坐于左塾。盖乡先生之淑其后生者如此。孔子答子贡问为仁之方。先以事是邦大夫之贤者。而士冠礼。既冠易服。必以贽见于乡先生。后进之求益于乡先生者又如此。方三代盛时。风俗醇。人才茂。肇自一闾一井之闲。而周浃熏蒸。及于天下。乡先生之力居多。后世封建井田废。而邻里乡党之制。皆非其旧。时势既殊。情事亦异。诚不可悉胶于古人之成辙。于此时也。而斤斤焉父师少师之是求。人必非而笑之。虽然。当吾世而无古人者出则已耳。当吾世而有古人者出。未见今之果大有异乎古也。何则。古今之大相悬绝者。其也。未尝不同者。其意也。君子变其。不可不师其意。天下凡事皆然。而此其尤大且要者矣。广誉窃持以忖量并世诸巨公。欲暗合斯义者何少也。而今乃于执事得之。执事自通籍以来。与人交有终始。早信于里闬人人之心。及奉讳家居。佥谓主持风雅。嘉惠后起。惟执事实允蹈之。广誉望风欣喜。顾以饥驱客授。未暇殚心力于所业。而执事年高。时抱足疾。或谢客不见。是以引分而不敢进。执事顾殷勤见招。且属以校勘大集。广誉反复数四。然后知执事学殖之深厚。文辞之光昌。而喜怒哀乐。悱恻笃挚。自然流露于伦纪闲者。尤其立心行事之本。故服官居乡。一惟古人是法。各由其道而自不能已。昔嘉兴沈侍郎归自京邸。蒙重以学术相期。今执事之虚怀若谷。乃更有甚于侍郎。广誉以为是真得古者乡先生之遗意。与所谓父师少师之教。异用而同揆者也。惓惓求益之思。勃焉以发。故辄摭陈其说于前。惟勿让而终教之。幸甚。

　　复王西涧论易俗书　　　　　　　　　
许宗衡

来书谓乡人之习。急切不可易。耰锄箕帚。觞豆酒肉。比于市侩交哄。女嬃申詈者。无因至前。日为排难解纷。几不暇给。无论同室之。乡邻之。欲辨别应之。如孟子所言。势且不可。以仆思之。此足下验学之时也。班书有言。凡民函五常之性。而其刚柔缓急。音声不同。系水土之风气。故谓之风。好恶取舍。动静亡常。随君上之情欲。故谓之俗。是故移风易俗。权自上操。天子化天下。长吏化一邑。君子居其乡则化一乡。取舍动静。成于习者。可导而归于善。刚柔缓急。根于性者。亦可剂而得其和。然习之久。则变之难。锢之深。则启之不易。是故善为治者。常采风以验醇浇。而法不以骤。必因俗以施禁革。而用必以平。此其渐积者化也。足下以一身为乡党宗族所推望。故一乡之事。皆就足下质焉。而足下以仁爱之心。施之于善良则易感。施之于顽梗则易狎。其面从而背负者。则号于人曰。是易欺。吾貌为感焉。彼固不吾责。且足下亦何尝不义形于色。显折其诈伪尝试之为。而人卒不易。则习之久锢之深也。其心蔽于欲。而情必不能怒。然当其与人无竞。与世无争。问以是非曲直。虽顽梗亦与善良同。及私意起而理不能胜矣。学士大夫且然。况乡之人哉。夫处齐而廉。居楚而盗。习为之也。妻取不嫁。臣取不绌。则性为之也。性虽可复。习实难易。天子化天下。非朝夕之故。长吏化一邑。亦非朝夕之故。君子居其乡。隘而人寡。化若易然。然无政令赏罚。而独以身。率处非崇高。视听尤切。其自父母昆弟夫妇朋友。与夫五党之酬接。若置器焉。揭其藏则毕露。是故耳目近则指摘周。真伪悉则观感难。故仆以为乡人之习之不易为足下验学之时。亦即足下励行之地也。足下居乡岂尚有可议乎。而仆顾推暨言之。则正以易其乡之习之为难也。三代盛时。自诸侯卿大夫士。皆其国人。其邻长里宰酇长鄙师。即同井庐以行推择。故下之俗易达。而上之风易播。观于乡而知王道之易。故君子之居其乡。非可苟焉而已。渐积以俟之。他日宰天下。其无以易此矣。

　　推广救溺女说　　
彭崧毓

昔有戒溺女文。戒之以空文。不如救之以实事也。近见地方官告示。禁止民闲溺女。并据绅士公呈。议立收养条规。详明开列。此诚以不忍人之心。行不忍人之政者也。仆伏处乡隅。窃闻溺女之家。苦于无力收养者半。苦于无力赔嫁者半。故于其初生。即已虑及后日之遣嫁。长郡风俗极美。穷苦之家。从无鬻女与人为婢妾者。而嫁女不受聘财。于归之日。所有新妇衣饰器具。家一无所备。皆必资给于母家。故富者或费至数百金。而贫者亦非数十金不办。有极贫无力。而衣物不备者。辄以是憎其妇。妇亦以是怨其父母。故父母之愚者。以为与其忍之于后日。不若忍之于初生。此溺女者之所以多也。夫嫁女不受聘财。俗之美者也。若因无奁赠而遂至于溺女。则美俗而反为恶俗。此因噎废食之见。不可不立法以救之也。今有贤士大夫。请于地方官。如收养之。明切示谕。因其俗而利导之。嗣后嫁女之家。准其酌受财礼。定以限制。不得争论多寡。即以所受者尽为置奁之用。富者听其自行贴补。贫者不至费于张罗。在家既出于分所当然。在女家亦知其义有可受。如是则昏姻之礼。既有成规。而父母之心。可无先虑。其所全活。亦必不少。夫嫁娶论财。最为薄俗。地方官所当禁革。岂有教之受财而后嫁女者乎。然此亦不得已之仁术也。苟无害于礼义。而有利于民生。则仁人君子。亦行之而已矣。虽然。防流俗之弊。尤不可不端教化之原。女家不责聘财。而家犹憎奁薄者。则以俗之渐趋于奢也。昔之衣布者。今则闲用绸绫。且有呢羽矣。昔之饰银者。今则必欲镀金。且有珠玉矣。富者见之于城市。贫者见之于富家。不以为非宜。而以为可慕。不量其力之莫逮。而不恤艰难拮据。以求仿佛其一二。心如是。女心亦如是。而父母之心则觉其苟不如是。无以对与女。即无以对人。独不思因是而忍心害理。至于溺女。不可以对天。是则好奢之一念害之也。乡先生有挽正风俗之心者。能先示之以俭。则所救者。又岂止于溺女一端而已哉。

　　书李寅庵大令育婴局募捐册后　　　　　
邓瑶
  </div>
  <div class="pagination">
   <a href="皇朝经世文续编_page126.html">
    上一页
   </a>
   <span>
    ...
   </span>
   <a href="皇朝经世文续编_page122.html">
    122
   </a>
   <a href="皇朝经世文续编_page123.html">
    123
   </a>
   <a href="皇朝经世文续编_page124.html">
    124
   </a>
   <a href="皇朝经世文续编_page125.html">
    125
   </a>
   <a href="皇朝经世文续编_page126.html">
    126
   </a>
   <span class="current-page">
    127
   </span>
   <a href="皇朝经世文续编_page128.html">
    128
   </a>
   <a href="皇朝经世文续编_page129.html">
    129
   </a>
   <a href="皇朝经世文续编_page130.html">
    130
   </a>
   <a href="皇朝经世文续编_page131.html">
    131
   </a>
   <a href="皇朝经世文续编_page132.html">
    132
   </a>
   <span>
    ...
   </span>
   <a href="皇朝经世文续编_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
