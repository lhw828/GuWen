<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 42 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 42 页/共 103 页</h1>
    <div class="content">　　请核实征额片光绪三年　　　
丁日昌
查台湾府属于百十年来抄封逆匪翁云宽林爽文等各案叛产年额征收租谷变缴价银五万四千九百九十余两内除先后奉部准豁台彰两属水冲无征银一千一百六十余两外计实尚应征钱五万三千八百三十余两均拨充台澎各营戍兵如饷历经办理在案臣到台后详查前项叛产分隶各属或近于海或比于山其中旷野水田固堪树艺稼穑亦有旱园埔地只能裁种杂粮肥瘠既属不同征收向非易事矧数十年来未经厘查佃户逃亡故绝不堪枚举且台湾多属沙地遇雨冲泻熟地即变荒田其附近海滨者偶值暴风则海潮涌入必待数年咸味去尽始可耕耘各佃散处乡隅艰于禀报各县因无图册碍难具详因而租额虚悬田亩日短有额则官不能不催无田则佃断不能不纳追呼既苦必致于流亡流亡之余必均之保差役则于其间藉端讹诈故在官虽无颗粒之收在民仍有需索之累其旧案所充叛产世远年湮有无冤抑无从查考若如近年逆首戴万生案内所充叛产竟有毫无干涉之人亦一律抄封在内情同瓜蔓实可悯怜小民呼吁无门惟有散四方而填沟壑臣此次巡查北路有拦舆老妇声诉及此不禁为之涕零至原充佃首近皆倒退死亡无人承应或由府遴派委员或由县选举绅董名为总理分段催缴核稽征数均不过七分上下幸自同治八年裁兵以后各营加饷减少现征之数尚敷支放惟时闾阎既多贻累　帑项又复虚悬若不设法清厘则陈陈相因官民俱困贻累伊于胡底计每年田业之坍塌佃户之故绝者固多而新垦复壅匿不报升与夫侵占欺隐者当亦不少必须认真查办方有裨于国计民生现除淡水厅所辖年额尚无短缺外其余分隶台湾凤山嘉义彰化四县嘉庆八年以前本系各县就近分征若仍由府派拨委员绅董前往清查征缴不特稽查难周转恐益滋流弊查各厅县于每案叛租之内均有征收供谷饷银应请嗣后即由各厅县征收折解府库并将缺征田额逐一厘查如系坍塌抛荒实在无着者详请豁除其在近年行抄封的有凭据可查者准由地方官妥传的户亲自领回不许书差绅董从中舞弊若有新垦匿报以及欺隐侵占清出分别归补倘能适符原数固宜照额造销其余归补以外或有盈余并应据实具报不准稍有欺混所有未经清厘以前尽征尽报造册奏销俾免延当饬台湾道夏献纶台湾府张梦元分饬各县妥速查办并具详前情声明奏请前来臣为核实起见是否有当理合会同督臣何璟附片陈明
　　奏委员查垦荒田缘由疏光绪四年　　　
云贵总督刘长佑　云南巡抚杜瑞联
滇省山高土瘠阡陌骑零往昔生齿浩繁野无旷土每年正供所入尚不敷大省一府之多军兴以来抽粮调练民之死于战阵死于饥寒者不可胜数仅此幸免之余生早矢力耕之旧业同治十二年全省肃清钦奉　恩谕将历年积欠钱粮概行豁免此后征收成数饬令分别熟荒奏明办理　皇仁浩荡　圣虑周详边鄙遗黎莫不同声懽感前抚臣岑毓英奏请丈量熟田酌减原额定为六成八分之数方谓休养生聚十年之规复无难岂期疠疫灾伤满地之流亡相继旧荒如故新旷转多各属官民遂纷纷以前此丈量所定成数未能完纳为词迭经批饬覆查情形属实灾方待赈政偕拙于催科民未加多地何由而致辟此前抚臣潘鼎新所以有一时难办开垦之奏也伏思则壤成赋经邦首重夫任农以食为天因利莫先于治地况滇省凋残景象触目难堪芜废田畴所在皆是若复因循姑待不思早事招徕则微特正额条粮永久亏欠即核减成数亦必至于摊派包赔坐困官民而无已不仅此也疆理未复无以杜侵隐之端仓廪未储可以备歉荒之岁甚至户口不足徭役难均游惰不惩奸宄莫辨则其为患民生尚可尽言乎是善后之良图不一而系于垦荒之急务者甚多也臣刘长佑到滇之始访求民隐即欲开办于先而军务未平日不暇给臣杜瑞联由藩司忝任今职凡岁入之盈虚民间之实耗时关内念责不容辞第虑举事非难筹费为难奏效非难得人为难臣等固不敢因难以见阻亦不敢操切以求功查荒芜之地迤西为多东南次之本年春间曾委道员钟念祖前赴迤西近省之楚雄府属先行试办粗有条理适该道奉　旨补授盐法道回省履任未能兼顾兹复改派道员刘凤苞接办迤西一带加派道员翁寿籛由迤东澂江府属以次开办并督同司道酌定章程通饬守令随同委员先之以清查继之以督察佃如贫苦贷以牛种之资地匪膏腴缓其升科之限禁豪强之占夺与胥役之苛求总期因势利导日异月新以仰副我　皇上加惠边氓之至意至于天时之丰歉无常人事之利钝莫必能否一劳永逸所不敢定臣等亦但勉其心力所能为求于地方有济而已
　　派员查丈荒地缘由片光绪四年　　　
吉林将军铭安
吉林地方辽阔管辖难周各处隙地均经流民私垦奴才铭安前于议奏四条内拟请查放荒地嗣复奏明俟马贼稍平次第兴办均已仰蒙　俞允在案查阿勒楚喀所属马延川地方两面大山横宽数十里自北面山口直达南山长二三百里其中土地沃饶开垦几从前以险峻难通在官兵役从未查禁驱逐致民人愈聚愈多近年公举头目名宋士信议立条款众民受其约束均以垦地捕牲为业无敢为匪各处逃贼亦无能入其边境但该民目等虽未扰害地方而声教不通竟同化外若不妥筹安抚养痈成患甚属可虞自奴才等派兵搜山该民目恐干查究颇有畏心曾赴统带吉胜营勇队副将哈广和军前呈请丈地升科彼时奴才以该处民人犷野性成必须示以兵威方能服其心志谕令随同剿匪赎罪自前据署阿勒楚喀副都统富和咨称该民目屡立战功复请委员查丈地亩按则升科等情前来查马延川民目宋士信等既无扰害地方情事亦无为匪案据自应一视同仁乘机化导又阿克敦城一带亦有私恳地亩前经派员履查据该旗民各户呈恳领业升科并愿补交荒价等情现在贼氛渐息亦应将私垦地亩查丈升科妥筹善后事宜奴才等现派候选知州书瑞总办马延川地亩事务督同各员将荒熟各地逐段勘丈熟地给原垦认领荒地招民承垦均即编造户口清册以凭查核并派副将哈广和督率吉胜营练勇前赴该处会同书瑞相机抚驭妥为办理如有抗违不遵者立即严拿惩办另派分省补用知县赵敦諴等前往阿克敦城一带亦将旗民私垦地亩查明造册均令分别荒熟限年升科领地之户自赴公局由委员按名给照不准览头包领以杜把持而免争竞先于各该地方张示晓谕俾令各安生业听候委员设局查丈其应收荒价俟该委员等察看情形禀明酌定再行奏明出示遵办至藲梨厂展拓之地前已奏奉　谕旨准民认领现在委员不敷分遗应俟查办号荒之候选通判王绍元将号荒换照收捐各事办竣即饬就近带同各员前赴藲梨厂会旗勘立封堆再将所展之地勘丈给照一切章程亦按此次定章办理以期画一再奴才铭安另摺请设厅县各官以资治理如蒙　圣裁允准将来创葺城池建立衙署及一切未尽事宜应设善后局所有各项经费并查地委员薪水车价地局费用需项浩繁尚须另筹钜款此次放地所收押荒请专归善后局动用统俟善后办竣由奴才等专案奏销以免轇轕
　　查明朝鲜贫民占种边地拟请一律领照纳租疏光绪七年　　　
铭安　吴大澂
窃臣等前经奏派三品衔调吉林差委知府李金镛办理珲春招垦事宜兹据李金镛禀称前禀四十八处闲荒清摺内有土门江北岸由下嘎牙河至高丽镇约二百里此次前往查勘由下嘎牙河起攀跻巉岩度越数岭查至高丽镇北岸止计有闲荒八处前临江水后拥山荒僻深奥向为人迹不到之区即本地农民亦从未深入该处与朝鲜一江之隔该国边民屡遭荒歉或被江水淹没无地耕种陆续渡江开垦现查已熟之地不下二千晌该国穷民数千人赖以餬口有朝鲜咸镜道刺史发给执照分段注册并据该国稳城府兵官赵秉稷面称沿江之民半多仰给于北岸彼民自知越界垦种但求格外施仁等语事关边界出入不敢不据实上禀应如何清查安插之处禀请核办前来臣等查吉省与朝鲜毗连之处向以土门江为界今朝鲜贫民所垦闲荒在土门江北岸其为吉林辖地无疑边界旷土岂容外藩任意侵占该国咸镜道刺史发给执照殊属错误现经李金镛查明该处实系丛山阻隔为中国官民所不到该国寄居之户垦种有年并有数千人之多薄海穷黎莫非　天朝赤子若照例严行驱逐出界恐数千无告穷民同时失所殊堪怜悯臣等仰体　圣明绥来藩服一视同仁之意拟请　饬下礼部咨明朝鲜国王由该国派员会同吉林委员查勘明确划清界址所有该国民人寄居户口已垦荒地合无仰恳　天恩俯念穷民无所依归准其查照吉林向章每晌缴押荒钱二千一百文每年每晌完佃地租钱六百六十文由臣铭安饬司给领执照限令每年冬季将应交租钱就近交至珲春由放荒委员照数收纳或由该国派员代收一并汇交以归简易或该国铸钱不能出境议令以牛抵租亦可备吉省垦荒之用其咸镜道刺史所给执照应即饬令收回销毁免致两歧如蒙　谕旨后由臣派员会同朝鲜委员秉公核办详议章程妥为安插以清界址而示怀柔
　　晋省未垦荒地尚多请宽起征年限疏光绪八年　　　
山西巡抚张之洞
窃惟为　国家理财之道莫如核经赋足经赋之道莫如无旷土辟旷土之道莫如养民力若视同秦越但急催科土着无力客民不至地之不毛赋于何有溯查光绪五年查勘荒地其时上司责令委员及州县草草蒇事属吏迎合意指往往以荒报熟其实真正新荒不止所报之数故至今纷纷呼吁种种棘手以后催征事体为难尚多至于当日办理招垦全不知稼穑艰难一味操切一味惜费有名无实现饬善后局查开已报之有主无主荒地未垦者共一万顷有奇缘曩年饿莩过半流亡不归比年虽稍稍来归而丁少工昂芜深赀薄复畏赋役之累契税之征相率观望查光绪六年三月原奏查明新荒地亩共二万二千七十六顷七十亩零有主者三年开征自光绪五年为始光绪七年为满无主者四年开征自光绪五年为始光绪八年为满窃思例定升科之条当以开垦之日起限原奏统自光绪五年为始不问其已垦与否但以三年四年为断一律升科办理殊未尽善此时若不亟为声明将从前奏有案各州县荒地吁请　特沛恩纶则小民怵于催征期迫必致仍前裹足数年以后寖为豪民隐占邻里侵没驯至如陕皖江浙已事清查之官吏无从清缺额之正赋终于缺臣博采议今日垦荒之道惟有先化无主为有主一法合无仰恳　天恩俯准晋民困苦开垦艰难明降谕旨所有阳曲等五十四州县荒地除已垦者仍照光绪五年奏案分别有主无主于光绪八年九年上忙开征外其未垦之一万一百八十三顷六十四亩零自此次奉　旨之日起无论有主无主荒地均以实在开垦之日起限三年后起征臣一面督饬善后局司道赶紧开造清册送部查核并严饬各该州县此等新开荒地升科以前概不得派及差徭其实在无力者禀明酌给牛种之资所有给发认垦执照纸笔印红等费由局发给不准需索一文将来该民人执此印照即作为管业契据无庸另给税契州县劝垦数多者优奖膜视荒芜者重惩如此缓其赋役杜其扰累资其物力小民灼见垦荒之有利无害必将踊跃争趋竞图占业一二年间可尽化无主之地为有主田土既有着落正赋自不终亏此则稍宽目前之追呼而实所以裕久长之本计者也其实系已产者仍当督饬藩司责成地方官认真稽查依限起征不容里长粮差私收匿报
　　办理皖省垦务片光绪九年　　　
安徽巡抚裕禄
省皖垦务臣前与督臣奏明会委准补江苏徐州府知府桂中行前往接办经该员周历查勘禀明先自宣城县按乡分团逐加清理已将该县东南两乡田亩查清造册臣查此次清查垦务惟土民认田一事最为纠葛详查屡议因令客民认主交租势实难行始有土客买卖之议盖自兵燹之后该处土民百不存一而外来垦荒客民则十倍于土民而不止田亩经界变改旧形客民择肥而开务成片段致有一家而兼昔时数姓之田数人而分旧日一家之业纷杂错乱莫可究诘果使现在认田土户皆是当年真正业主确有契据可凭则客民无可执争在官亦不难判断无如现查之田土民皆以空言指认毫无证凭冒混诡托情伪百出若但执凡系土民之田即应归土着为业之说万不足以折服客民在客民不远数千里扶老幼而来费数年胼胝之勤始获辟成沃壤孰肯俯首听命让而归诸无据冒认之田主且以一人而作数家佃完数姓之租情非所甘必致懦弱者弃田转徙强梁者构忿争纵或在官勉强承顺亦必仍前抗欠土民但有认田之名而无收租之实租既无收粮亦无着终必课赋虚悬逋欠催征官民交受其累此令客民认主交租势有难行之情形也衡量时势揣度人情计惟土客买卖一层尚可两得其平客民买田以承粮与土民葛藤永断其业可安当官立据编册启征课赋亦无由隐匿而土民卖田得价别营妥实之田可免客民刁难延欠之累如此处置土客均有裨益是以酌拟章程本无轇轕之田不计外凡有土民指认之田如查系原主五服以内者无论有无契据皆准其承认其族中或有祭田学田果系宗祠尚在子弟读书有人者取有里切结亦准酌留以示衿恤此外每熟田一亩定以本洋一元四角熟地七角荒田三角荒地二角通照此价由垦户承买有主者价皆给主无主者以价归公其已经田主认明垦户立过租约者不在此次买卖之列亦不准以现章藉口禀经臣核准批饬照议查办现在查毕两乡善良之民甚属相安而土民狡黠之徒藉唆讼以图渔利豪强之族挟势力而冀兼并仍不免蛊惑乡愚多方煽诱或于水道要口或于肥饶田亩指为祭田学田认请酌留客民因之疑虑于承买缴价之事观望抗延事多阻格屡经该委员等具禀臣恐前议尚有未周批令再加详察如有应酌量变通之处不可固执前章务期事归至当
　　筹办开垦呼兰所属通肯地方事宜疏光绪十三年　　　
黑龙江将军恭镗
摇〕八旗以兵政寓民一马甲月给银三两护军四两月米皆四斛于京城内外按旗分给房屋于近京五百里内圈给地亩衣租食税　恩至渥也雍正中每旗发帑十万生息以为婚丧之费干隆四十四年户部赎回八旗入官老圈地二万七千余顷责成直隶州县征租解部于年终普赏各兵一月钱粮嘉庆十年又节省巡捕营马干银增养育兵额十一年复发帑银七十万交商生息再增兵额所以为旗人谋生养者无微不至然历年既久生齿繁而衣食绌　列圣时以为忧　宣宗登极初元大学士伯麟奏调剂旗人生计　诏八旗都统副都统详议以闻于是喀什噶尔参赞大臣武隆阿帮办大臣秀言直省绿营既有满官亦不妨有满兵请将各将军督抚提镇标绿营马兵酌分十之五为旗缺以驻防八旗马甲养育兵就近送补无驻防者以附近之驻防兵往补三年补足其额差操钱粮恤赏与绿营兵同千总把总外委缺出较其优劣一体拔补其在各府州县照商籍寄籍例编为旗籍户婚田土命盗诸务归地方官管理生子随时呈报督抚年终汇咨部旗旗籍子弟愿补绿营守战马粮许一体考补并许应府县文武试及乡会试应繙绎试者由各省咨送入京其欲预赴各省候挑兵丁及自谋生理者呈明给咨赴州县入籍驻防兵补绿营兵后分满营兵缺以其二补本营驻防闲散旗人以其八调取在京闲散旗人往补由京旗都统按缺选派所以应补之缺截旷银粮计数支给为道里之费官给车船递送其马甲养育兵愿赴驻防者许辞京缺前往听补父拨补而子为闲散者得携其子子拨补而其父辞缺随往者亦听兄弟叔侄亦如之京旗中愿随外任亲戚或愿赴各省谋生者皆呈明都统给咨齎赴所往之州县入籍如此则京外旗人生计充矣疏入　上命八旗集议事格不行二公由是获谴当　昌陵之季年议开奉天吉林等处荒地移驻京旗于是富俊松筠迭为吉林将军首尾经画十余年双城堡之屯始成他未遑及而二公继没矣先是干隆闲御史舒赫德范咸户部侍郎梁诗正请于盛京黑龙江甯古塔沿边开屯议者多以为不便至嘉庆十一年　谕曰京旗户口日增生计拮据干隆闲以八旗人众分拨拉林地方给田垦种迄今甚享其利今若将在京闲散陆续资送吉林以旷地拨给或自耕或召佃取租足资养赡乃命松筠富俊与盛京将军和瑛会勘议行会吉林将军赛冲阿奏秋收不丰而止
十九年富俊为吉林将军乃始奏于双城堡设中左右三屯为移驻京旗之计双城堡者吉林辖境也南北七十里东西百三十里西南为拉林河北为松花江地势平衍土沃泉甘其地俗以晌计一日可犁之地为一晌大晌十亩得粮四五石多者七八石一石准仓石二石有半四年十月富俊奏富俊奏挑派吉林奉天旗人三千户为屯丁官给耕牛农具耔种分中左右三屯为百二十屯每屯凿井二每井给银十八两每户给盖窝棚银四两拨荒地九万数千晌每丁给地三十晌先开熟二十晌五年后征粮二十石移驻京旗到日拨给熟地十五晌荒地五晌通二十晌余十晌荒熟各半给屯丁为恒产不征其租后道光三年松筠奏改为两户屯丁原分二地六十晌内照原议荒熟地亩之数两户屯丁拨给一户京旗二十晌各屯丁每户留二十晌为恒产每屯屯丁三十户京旗三十户中左右三大屯议移驻京旗三千户每岁移驻二百户愿移之户十月报部次年正月起程每户户部给治装银三十两本旗津贴银十五两车马皆官给到屯后户给屋四间皆官建自道光二年始移驻二十八户三年移驻三十一户四年移驻五十三户五年移驻七十七户时垦熟之地已三万三千一百余晌四年容照耆英奏盖富松两公前后数任始终其事阅时最久故规画倍详二公殁而当事者不能无懈京旗安土重迁往者益少其后协办大学士英和犹以为言以为经始维艰宜推广以竟成功而任事无其人矣方双城堡之兴屯也富俊欲推其法于伯都讷围场以为募民开垦可得地二万余晌较双城堡事半功倍前后奏至六七上廷议以双城堡屯务未竣且经费不足不能更及竟寝其事而松筠于道光三年任吉林将军亦请开养什牧及大凌河马厂皆嘉庆十七年故所勘地也良法美意虽未果施行而老成谋国之心条议区处之密与营平之在金城何异若夫成功则岂人之所能为者哉
　　旗户分居议　　　
李祖陶
八旗　国家之爪牙也我　朝龙兴东土虎视中原一时附风云而依日月者有满洲之八旗蒙古之八旗汉军之八旗其人为天之所生人所选之以为疏附后先奔走御侮之用类皆汗马功高旗常绩着以视汉祖之丰沛子弟光武之南阳宗亲唐家之太原义从明代之徐凤英贤有过之无不及顺治元年　世祖章皇帝定鼎燕京酬庸赏功列五等之爵而不分三等之土圈环京五百里之地以居之以为居重驭轻之势亦较汉之徙郡国豪杰以实关中明祖之取江南富人以居凤阳其义为更有进但五百里之地虽尽膏腴而土则不能加辟八旗之人虽皆食禄而丁则逐代增添恭逢　神功圣德累世承平休养之余渐生奢侈驯至雍正末年八旗生计渐蹙于是　圣天子畴咨于上诸臣建策于下类皆渊谋远想为十世百世之计而不在取济于一时者所以为之救也以予所知干隆二年监察御史舒赫德即有密陈愚虑之疏谓旗人之赖以为生惟有房地别无他项房地不充虽百计以养之究非久远之谋惟使不聚于一方庶可并得其利益伏思　盛京黑龙江甯古塔三处为我　朝兴隆之地土脉沃美闻其闲旷处甚多虽八旗满洲不可散处他方而此根本之地似不妨迁移居住务使家有恒产人有恒心然后再教以俭朴返其初风则根本固久远可计矣但须料理于数年之前然后于八旗之愿往者及生计极困者为一一筹其起身安家等事则各欣然就道矣此一说也至干隆六年户部侍郎梁诗正复有军国大用不敷敬陈变通之法疏谓臣蒙恩简佐计部详查每年经费所入不敷所出盖以八旗兵饷浩繁故所出者每多各省绿营兵饷日增故所入者渐少设有额外费用即不免左支右绌矣查八旗人除各省驻防与近京五百里听其屯种外余并随旗居住聚京师无农工商贾之业类皆仰食于官我　皇上其仁如天于正赋俸饷外添设佐领之额优给养育之粮而旗人犹穷苦自若以不使人自为养而常欲以官养之也窃谓非屯田断无以给今内地已无闲旷之田　世宗宪皇帝欲于黑龙江甯古塔等处分别旗人住居耕种而未及行我　皇上御极以来廷臣屡有以此言进者若虑其难行而不及时早为之所数十百年之后旗户必十倍于今以有数之钱粮赎无数之生齿使仅取给于额饷之内则兵弁之关支不足供闲散之坐食旗人之生计必日蹙欲添给于额饷之外则民赋之常制断不可加而国用所必需又无可缩即竭度支之力不足以供不将上下交困乎惟有酌派丁口散列边屯使自食其耕牧之利而以时讲武则旗人有生聚之资　国帑亦无匮乏之虑矣此又一说也
至干隆十年山西道监察御史柴潮生复进筹理财之长策一曰开边外之屯田以养闲散二曰给数年之俸饷以遣汉军何也臣闻宋祖之有天下也举中国之兵止十六万迨英宗治平之间多至百二十万国力为之耗竭明之宗支不士不农仰给宗禄至中叶以后乃共篷而居分饼而食男四十不得娶女三十不得嫁何者力不足以给之也今满洲蒙古汉军各有八旗其丁口之蕃昌视顺治时盖一衍为十而生计之艰难则视康熙之时已十不及五而且仰给于官而不已局于五百里之内而不使出则将来上之弊必如北宋之养兵下之弊必如有明之宗室此不可不筹变通者也臣　窃以为满洲闲散及汉军八旗皆宜设法安顿查沿边一带至奉天等处多水泉肥美之地请遣有干略之大臣前往经理果有可屯之处特发帑金为之建堡墩立屋庐置耕牛农具令各旗满洲除正身披甲在京当差外其家之次丁余丁力能耕种者并前往居住所种之田即为本业分年扣还工本此外再不陞科惟令其农暇操练则数年之后即成劲旅此安置满洲闲散之法也至汉军八旗已奉有听其出旗之　旨以定例太拘故出者寥寥今请不论其家之出仕与否皆得出旗其见任官者各给以三年之俸饷无官者给以六年之俸饷其家产许其携带任其自便则贫富皆不失所五年之后国帑之节省无穷此安顿汉军八旗之法也此又一说也三说大同小异而柴说并筹及散遣汉军尤为胆识双绝夫汉军皆中土之人其初闻风景附着有勳劳豢养二百余年尔公尔侯报之厚矣积久蕃衍而生计日蹙则与其坐困无聊何若放之江湖任其浩浩荡荡之为得也予观魏叔子封建论后附及明制之失谓君子之泽五世而斩虽宗室亦应有限制开创天子之子为王嫡子世世袭王爵庶子则每代递降至五世之后为庶人继体天子之子为公其降杀亦照此例五世之后并为庶宗各执四民之业谱系于国而免其徭其言曲有条理夫以天潢之亲犹尚为之区别不使尽食于官况满军闲散与汉军之附丽者乎此诚救贫之长策不仅救国兼以救人也
　诚如是也黄河改而北流顺其故性不致年年告决岁可省宣防之费数百万两淮盐直卖与商人私盐尽化为官盐岁可增课数百万漕粮随地屯种官与民之困皆苏而国家亦无治河建闸造船签军诸费岁所省者必不止于数百万旗户分居自食其力大仓之米仍复充盈岁所省者亦不下数百万合所省与所增约近二千万去岁阅邸抄见卓中堂会计户部进出之数经费岁入者四千四五百万出者三千八九百万使所入年年不乏所出年年不增自足支应但水旱天灾尧汤不免入数岂能年年不减大兵大役承平时亦不免出数岂能年年不增是必有大道焉以生之省之使府库长充仓廪长足则仓卒遇减遇增之时亦绰绰乎可以支应而不致行琐屑之政沿苟且之例为他日史家之所讥矣
　　请筹费移屯兼舒国用疏　　　
沈桂芬
窃维我　朝定鼎燕都居重驭轻八旗禁旅悉入环卫每岁糜金钱数百万两以赡其身家计至深也无如二百余年来户口日繁纵使军旅不兴岁入如故隐销坐耗上与下均岌岌有不可终日之势历朝谋国诸臣已逆知经费之难继与旗人生计之日艰屡次条奏实已准行者如清查入官地亩分拨拉林地方移住双城堡屯田外官准带亲族随任所以调剂之者至矣而屯边之法旋以安土重迁事寝不行近复准出外谋生而去者寥寥固由人情惮于跋涉亦以各旗兵丁之愿去者欲贸易则无本欲耕种则无具欲迁徙则无资也臣官京师时亲见旗民生齿繁庶不农不商除仰食钱粮外别无生生之策自圜法变更南漕不继一丁所领之粮不敷供一丁之食其强者悍然为非每陷刑网弱者坐以待毙转于沟壑我　皇上视民如伤四海之内一夫失所犹深轸恤矧以八旗世仆勳旧子孙近在辇毂忍令饥寒颠覆不为之计乎从来以一人养天下恒苦其不足使天下自为养常觉其有余臣窃以为今日安插旗人其上策在移屯边方中策则听往各省而已夫移屯于丰盈坐享之日人情孰不好逸而恶劳移屯于冻馁交迫之秋人情又莫不辞饥而就饱此今日移屯一议较之昔人事半而功倍也臣论先言听往各省之法即就从前武隆阿英和诸臣所奏而推广之无论马甲养育兵闲散其愿出外谋生赴各厅州县者准其径呈本旗都统前往照商籍军籍例编为旗籍户婚田土命盗案件归地方官管理生子随时呈报督抚年终汇咨部旗绿守战马粮及各营将弁亦令一体考拔并许用旗籍应府州县文武试及乡会试欲应繙译试者照各省驻防例凡降革休致官弁及举贡生监与各省驻防愿移者均听之此移之内地人所乐从其资给概从其省也至若移屯边防之法臣请　钦派廉干大员为屯田大臣随带司员查照旧档于奉天吉林一带及独石口外红城子开平等处与张家口外之兴和新平等城昔年富俊孙家淦诸臣所勘定旧地岁计可开若干顷并建造房屋城堡添制农具牛种及军装器械酌定成规宅中驻扎始终经理其事再由八旗都统剀切劝谕旗户愿移口外者照道光初移屯双城堡旧例由户部当堂发给治装银三十两沿途官给车马到屯后每户官给房屋四间农具牛耔皆备三时务农之隙讲武刑罚教养之事皆屯田大臣主之十年以后地亩照下则升科征收之粮粜运于口内而积银于屯所每年即以屯粮所粜为次年京旗移屯与屯所各项之用无事再动库帑此移之边防事极艰难其资给不得不量从其优者也然议者必谓口北寒冷不宜粟麦饔飧无出流离远徙易伤臣仆依恋之心不知昔年迭次移居双城堡及拉林地方旗户至今长养子孙称为乐土若非耕种何以自存至孙家淦勘地原奏亦将地方之寒暖谷种之所宜与日用之水火煤薪旗民之相安蒙古旗厂之无扰以及山场之可牧平原之可猎条分缕晰非徒托诸空言况人气日聚地气亦开天气即为日暖旗人不过一迁徙之劳永可丰衣足食较之株守在京饥寒无策告贷无门相去远矣臣所谓恤旗民者此也议者又必谓边屯太多禁军单薄恐非强干弱枝之道不知　　圣朝开国之初人心甫定不得不藉资劲卒镇辅京畿今则薄海黔黎胥归天籍自军兴以来收复郡县殄除渠魁大都绿营兵勇及蒙古与东三省兵力居多旗人生长京华习于豢养偶有调遣未闻得力若令移屯口外练习风霜耕种牧营生资劳苦气体必见充实再能督帅得人训练有素无难上复　国初骁健之风十数年后环边之地东西开辟不断北可震慑强邻南亦以拱卫京邑设有征调缓急更为可恃臣所谓足边防者此也特以移屯诸费昔年犹以为难今日帑藏空虚更安得此闲款臣尝私心计之八旗现放兵饷除二成大钱外实放银四成人口嗷嗷朝不谋夕各省军务告蒇必应循例照八成旧章以裕兵食窃谓救八旗一时之穷困其惠小贻八旗无穷之赡养其利长当未减之时而忽议减其势逆而难行迨已减之后而量为增其势顺而易节请于定复八成兵饷之年暂给六成酌留二成每年约可得银一百余万两治装银两与房屋种具每户以八十两计之加以屯所修城堡制器械及一切费用每年至少亦可移数千余户俟屯田升科后移屯有资京旗兵饷仍复八成之旧如此则目前经费毋庸另筹日后正供永无不足臣所谓舒国用者此也昔臣佐理度支筹之至再而军旅方亟未暇上陈今虽出为疆吏不敢缄默自安所幸僭伪削平东南渐臻底定寰宇民生皆蒙休息似宜及时预筹本计勿责旦夕之效冀开乐利之源　国家亿万载之丕基可于是而益固矣
　　请变通旗民交产章程疏　　　
直隶总督刘长佑
窃照同治二年四月准户部咨议覆御史裘德俊奏请仍准旗民交产一摺抄奏内开咸丰二年会议令顺天直隶等处悉准旗民交产照例税契升科奏奉　谕旨准行嗣因弛禁后各州县请报升科者甚属寥寥而盗卖隐占之案层见迭出虽有升科之名并无纳赋之实复于咸丰九年奏请规复旧制仍禁民人典买旗地遵奏在案兹据御史裘德俊以旗籍生计艰难请复旗民交产之例应请准如所奏顺天直隶等处无论老圈自置亦无论京旗屯居及何项民人俱准互相买卖照例税契升科一切章程照案办理庶旗民有无均可相通于八旗生计不无裨益等因奉　旨依议钦此咨行到臣当经饬司通行各属遵办在案嗣据调任布政使王榕吉呈称据前任清苑县知县朱溥禀称遵即出示剀切晓谕并传集乡地予限查报如各村民人买卖旗产互相捏饰匿不税契升科闲有屯目社书禀出某村某户隐匿旗地数亩或数十亩若据禀纷纷传质人数繁多不免扰累咸丰二年弛禁后查办升科一无成效此次准令旗民交产奉文日久查办仍无头绪其藉端生事之辈反得有所藉口而肆其指控案牍日繁见多粮租毫无实济利未能兴弊不堪举与其任法而不能行曷若变通办理使农田税课两有裨益悉心酌议不必责成乡地人等按亩查造画清地界册籍凡有置买旗地无论远年近年即以同治三年为期按村出示晓谕饬令民人自赴州县呈明地段亩数有原契者检同原契查核相符立时查照章程分别酌定应征钱粮数目即自同治三年起征粘发旗产契尾给领收执毋庸等候覆勘再议科则以期迅速既不许差役下乡藉端勒索亦不烦弓手人等赴地勘丈所征粮银按季造报俟一律报完汇归旗产奏销册内报部如其有意故违逾限延不呈报一经查出或被告发即将地亩入官兼治以隐匿不报之罪如此酌量变通既与原奏章程并无窒碍且可速收实效至咸丰二年查办案内间有已经报出地亩尚未议定科则旋即奉文停止此时若仍令按年补征未免向隅况九年以前民欠粮银曾有奉豁明文此项事同一律应请即以此次查办为始统自同治三年起征以纾民力等情由司具详经臣咨部核覆旋准户部咨覆此案章程酌量变通应由臣奏明办理等因即经饬据前署布政使李鹤年覆核详请具奏前来臣查民人既准置买旗地自应照例税契升科未便任令隐匿延不首报该司等所议变通办理法系为税契升科不致有名无实起见拟请准如所议分别办理
　　请量为变通调济宗支疏光绪五年　　　
戈靖
窃维　恩由近以及远法因时而制宜我　朝笃念懿亲敦叙之典远过往代　列圣相承有加无已咸丰年间复开道府之例近奉　恩谕轸念闲散宗室觉罗人等生计维艰　加赏两月钱粮凡所以为宗室谋者周且备矣惟是椒衍瓞日益繁盛固系功德垂荫之灵长而枝分派远不免饥寒实深　祖宗在天之隐痛诚以闲散宗室钱粮则限以岁时仕进亦定为专缺既不如觉罗满蒙汉道路甚宽并不如士农工商得以自谋生理是岂　圣朝亲睦之本志哉格于成例未有以变通之计为　国家策久远者臣目睹情形难安缄默请于常例之外量为调济俾天潢支派均得仰沾　实惠谨拟七条为我　皇太后　皇上敬陈之
一宗室二两钱粮宜请复旧章也向例宗室十岁即给二两钱粮所以养赡之并欲其及幼学之时使得就傅读书耳自改为十五岁始补二两宗室子弟有力读书者甚少此五年中经费所省有限蒙养伊始竟使不学将落良可惜已今请仍自十岁即补二两钱粮以资教养
一宗室官学生宜请增入咸安宫国子监也查觉罗满蒙汉子弟各有官学然复挑补咸安宫国子监官学所以教育而造就之者意至美法至良宗室子弟止有两翼宗学同系宗族未足以相观摩不出家塾未足以广闻见窃谓有教无类请于两翼宗学外照八旗章程增补咸安宫国子监宗室官学生以广陶成
一宗室笔帖式宜请分补各部院学习也查宗室笔帖式惟有宗人府一途外衙门并无缺额但宗人府缺少人多补缺实形壅滞而各部院笔帖式之缺尚宽即拨各处满缺二三名作为宗室专缺照宗室郎中员外郎主事之例似于满缺不致有碍则宗室笔帖式补缺可疏通矣
一宗室举人宜请酌补中书小京官也查旗民文举人会试三科后有拣发知县及大挑之例宗室举人非会试中式每多废弃虽有选宗人府笔帖式一途而得选匪易同系举人宗室则报效无由实为可惜请将宗室举人三科后酌选中书小京官以遂其向上之志
一宗室读祝官赞礼郎宜请增补　陵缺也查例载宗室有京读祝官赞礼郎各缺并无　陵缺今止有赞礼郎一缺近来文武两途皆形阻滞致令有材能者于邑不伸转生枝节何若将各　陵读祝官赞礼郎旗缺改增宗室专缺似于旗缺不甚相妨并请仍添京缺读祝官则宗室登进之途稍宽矣
一宗室武场乡会试宜量为取中也查宗室文闱乡试每取中六七名会试每取一二名独至武科即有精于骑射技艺者不得与试未免向隅应请仿照文闱乡会试例酌量取中数名以备干城腹心之选
一闲散宗室请准游幕屯居也前山西巡抚今大学士沈桂芬条陈八旗准出外贸易及在外寄籍等因曾经议准在案今宗室生齿日众食三两者按现章支领每月不及二两自养多不能足现在经费支绌兵饷难复旧章宗室何能议加与其使之坐困京师何如使之自求生计如有愿游幕屯居者准其由旗报府给以执照注明何方倘在外滋事即准该地方官详解宗人府严加管束如此则宗室不致困苦矣
　　援照成案拟请拨给旗员随缺地亩片光绪八年　　　
吉林将军铭安
吉林为我　朝根本重地协佐以下各官皆系满蒙世仆或为勳劳后裔袭职当差或曾效力军营回旗拣补溯自咸丰二年征调频仍官弁兵丁效命疆场者十居七八生还故里者十仅二三其户口之雕零室家之穷苦有不忍形诸奏牍者若以昕夕奔驰之苦复有衣食内顾之忧不惟政体有亏抑且廉隅难饬即如协领应领俸银一百三十两扣成折放每年仅得寔银六十五两佐防以次递减一切公私费用均在其中寔系入不敷出难免踣累奴才曾任盛京刑部侍郎时询知奉天旗员兵丁均有随缺地亩分防协佐尚有优缺足资养赡即在省当差轮派河仓亦可均沾余润而吉省地处边陲异常瘠苦既无优异之缺亦乏调剂之差是以从前派令旗员等查丈荒地征收钱粮及一切杂差无不扰累地方藉端需索追呼掊克习为故常以致民怨沸腾累累控告光绪二年奴才奉　命来吉查办事件半由于此然原情而论出于贪婪者总少迫于穷困者实多自奴才抵任后凡有差委办拨闲款酌给川资不准藉差科派若蹈前辙立予严参近来旗员等尚知奉公守法较前已觉改观但每月仅得俸银数两该员生长斯地各有室家一身之用度尚属不敷数口之饥寒更难兼顾困穷所迫难保不见利忘义故态复萌现在吉省添设民官划疆分治廉俸办公均已奏准开支而旗员等除俸银外毫无别项津贴与民官进项大相悬殊以致办公竭蹶未免向隅第当库款支绌之时万难筹给公费惟查嘉庆咸丰年间经前将军富俊固庆等先后奏准双城堡自总管以下官兵拨给随缺地亩道光年间经前将军倭什讷奏准伯都讷自副都统以下官兵拨给随缺地亩其三姓地方奴才会同督办甯古塔等处事宜太仆寺卿吴大澂于光绪六年十月间奏请自该副都统以下官兵拨给随缺地亩业经仰蒙　圣鉴在案其余省城各旗员均未奏请拨给同一当差苦累而随缺地亩或有或无殊觉苦乐不均现在伊通等处奏明派员开放生荒上中之田人皆呈领下余近山硗薄之地恐难保租一时难以招佃若将此项地亩拨作随缺官田虽收成歉薄亦可略资办公除各城副都统等前经奴才奏准蒙　恩赏给津贴足敷应用及伯都讷双城堡三姓等处旗员已有随缺地亩均毋庸议拨外所有吉林十旗乌拉伊通额穆赫索罗甯古塔珲春阿勒楚喀拉林五常堡等处旗员拟请援照双城堡成案拨给协领随缺地亩每员八十晌佐领每员五十晌防御每员四十晌骁骑校每员三十晌笔帖式每员五十晌领催前锋每名二十晌合无仰恳　天恩俯念吉省旗员办公费绌准其一律拨给随缺地亩以示体恤而资养赡之处出自　圣主逾格鸿慈如蒙俞允请俟各处放荒事竣查明未垦地亩共余若干应如何分拨再当妥议章程奏明办理至额设甲兵应领钱粮照章折放本属无多而各项差徭向系摊派苦累情形尤属可悯若一律请给荒地兵数太多恐不敷拨容俟荒地放竣再由奴才设法矜恤以舒兵困
　　请厘剔八旗积弊疏光绪九年　　　
大理寺卿英煦
窃维八旗之设二百余年其始人心朴厚立法周详该管大臣亦皆实心任事不容丝毫弊端所以干隆嘉庆之时八旗兵丁夙称劲旅至今日而坏法乱纪其弊不可胜言谨就奴才见闻所及胪列四条为我　皇太后　皇上陈之
一混入旗籍宜清查也八旗年终编立户口册档原以杜虚开人口冒食钱粮之弊尚未虑及有民人混入者兹则八旗兵丁半属民人充数询以姓氏而不知即以清语而不晓推原其故皆由各旗民役编立户口册档将其子弟渐渐混入捏称某孀妇之子或某孀妇之孙其后遂报捐报考俨然以八旗世仆自居闻有其父尚为某民役其子即为某旗官兵若不澈底清查势必至无业游民冒充功勳之后将来或受　恩封或袭官爵流弊伊于胡底拟请该管大臣认真清查并责成八旗族长按月呈报有无混入情事倘所报不实官则严参兵则重惩并将混入之人咨部治罪庶旗籍自清矣
一侵扣俸饷宜稽核也自库款支绌俸饷减成官员兵丁已形拮据而俸饷房承办人等又复假库亏以为名层层剥削甚至俸银一分短少数两饷银一分短少数钱即有一二整顿旗务大臣逢支领俸饷之日进署回平而承办人等诡谲多端预行按应领数目实足平每另备一分以为回平地步迨至官员兵丁支领入手仍是亏短甚多该管大臣亦无从知其底蕴八旗官员兵丁几何而不困苦耶拟请该管大臣认真稽核遇有本旗支领饷俸之日亲身进署抽查并令参佐领等官监放倘有前项弊端即行参办则俸饷自然实领实发矣
一顶替挑缺宜惩办也八旗挑补兵缺向章领催以识字为上马甲以中箭为优非逾十六岁均不得入选乃近来应挑人等多因年岁不符以及文理不明弓马不熟之故遂觅他人顶替一经补缺即将应领库银作为酬谢之费参佐领等亦扶同隐匿瞻徇私情若不从严惩办恐相沿已久八旗兵丁无一成材岂不虚糜帑饷乎拟请该管大臣每遇挑补兵缺令参佐领出具并无顶替印结先行呈递仍亲身向本兵盘诘倘年岁三代与牌册不符即将顶替人等咨部治罪参佐领等官指名严参庶兵皆适用饷不虚糜矣
一私卖甲米宜禁止也八旗兵丁按季支领甲米原为养家口计乃近日赴仓参领等官先向该仓花户串通舞弊任令搀杂土块不堪食用米局商人亦得高下其手互相争买致使领米石各兵甘心售卖无可如何参领花户等遂从中渔利彼此均分俗呼之谓成事夫成事之弊八旗皆然右翼尤甚若不严行禁止恐　朝廷豢养兵丁之意转属有名无实拟请该管大臣亲身赴仓督饬参领等向该仓支领洁净之米分放各兵毋任私自变价倘有搀杂土块不堪食用等情即将该仓花户赴仓参领等从严参办似于兵食不为无益矣以上四条皆八旗积久之弊奴才平日确有见闻可否请　旨饬下都统认真厘剔妥议具奏
　　请　饬会同筹议疏　　　
黑龙江将军文绪
窃京城八旗人丁生齿日繁家计日窘诸臣屡有条奏曾经前任将军特普钦于招民开垦之初在所属濠河北呼兰河南留勘平坦荒场一段约可酌拨京旗人丁三百户嗣因附近居民渐有侵占复经调任绥远城将军丰绅奏请由该处旗营有力兵丁内先拨三百户代垦建房置具为数不资拟请俟地成熟京旗丁到再请领款安插每户拨地五十晌以三十五晌限七年后开齐交京旗管业倘时不到即令各该代垦之户升科以三十五晌归代垦地户管业至五年后以二十晌照章每晌交纳官租钱六百六十文其余十五晌作为代恳之户已产于光绪四年派员按照留圈内分安二十五屯编为厢白厢红正蓝镶蓝四旗每旗安设五屯每屯拨驻京旗十五户代垦十五户所有京旗与代垦旗丁共六百户均归北团林子委协管束等因奏明在案今前项留拨京旗人丁之地经代垦之户已经开齐明年即到交领年限其代垦之户地亩本年已届升科之期自应先期奏明核办查原议从减每户盖房穿井置备牛具银二百五十两有零以三百户计之当需六万一千五百余两其由京起身沿途资斧尚不在内查江省素鲜出产仅有租税两款为数无多全数抵充官兵俸饷每岁不敷尚须外省协拨寔系无款可筹地届征租之年又未便延缓奴才等再四筹思惟有请　旨饬下户部与八旗都统从长合议如能筹款酌拨旗丁前来领地安插应将银两先行发给以便购料建房置办一切再行详细据实陈奏以免临时贻误如事属窒碍难行亦即知照奴才等以便将前项酌留之地照章起租庶免有空地赋
　　续陈安插移拨旗丁并请加兵额疏　　　
文绪
窃奴才等前因呼兰代垦京旗地亩届限曾经奏请移拨嗣准户部咨称会同八旗都统议奏仅厢黄等四旗十户愿往行令建盖房屋置备牛具等项应需银二千余两由该将军筹款给发作正开销等因咨行前来当经委员会同北团林子委协领赶紧办理俟该京旗到时无误安插格外优待等因报明在案兹据呼兰副都统咨报原拨京旗十户内镶黄旗护军保兴一户二口据称在京未来外其余九户用车接替于十月初五日已来北团林子旗营距地所不远时值隆冬新盖房间寒冷经该委协领代为租房暂寓由官筹发价值俟明春天气和暖再移新屯等因奴才等体察该旗丁等均系寒苦初到地所一切购办无资自应宽为筹备使新到者相安续来者踊跃即于每户并筹给小米一石高粮米一石粳米五斗秫一千捆足供半年之用俟开春到屯后即令代垦之户将熟地三十五晌交其查收自行耕种不准出卖以基永业归入该处旗挡管辖第垦种之事究非该丁素尚必须日将月引使之渐习操作兼不废弓马骑射方为妥善若移屯后任由闲散自图安逸不求上进势必仍属困穷殊非仰副　圣慈矜恤旗仆之意奴才等再四思维该丁等既享耕牧之利而以时讲武归旗当差庶可奋其心志将来蕃衍之余尽成精锐以实边防现已咨覆该副都统转行委协领查明此项旗丁内有成丁子弟遇有该营甲缺即行挑补其在京曾充骁骑校护军年力尚壮堪以当差者迅速呈报拟即以该营相当缺出按照旗分挨次改补则生计益觉宽裕惟北团林子仅有兵缺二百分该处旗丁甚伙陞途本窄将来三百户到齐更觉丁多甲少若不因时制宜稍为增益势必壅滞拟请在该营加添甲兵一百名归公一体挑放庶期两有裨益第管辖既重职分须崇并拟将该处委协领改为三品协领原有厢白等四旗防御委佐领四员改为正任佐领原有骁骑校四员再加添佐领四员加添骁骑校四员分为八旗所有新添佐领四员骁骑校四员作为该处满蒙汉分缺应需俸饷为数无多即由地租项下动用毋庸另行筹款惟代垦成熟之地尚有一万零一百八十五晌该旗丁前来沿途既有地方供应仅不过一往之劳较之在京已得永远恒产叉有进身之路自必有乐愿续来者合无仰恳　天恩饬下户部与八旗都统再行妥议移拟若干户先行知照以便豫筹备办免致有误
皇朝经世文续编卷三十五
　户政十二农政上
　　务本论条法篇第一　　　
徐鼒
问曰何以重农桑曰法有六广开垦开西北水利讲树艺广教习设爵赏节烟酒何以贵谷帛曰法有五酌征收定支销立市法易关税核奸伪何以禁淫侈曰法有二辨尊卑抑奇巧
　　务本论条法篇第二　　　
徐鼒
鼒曰广开垦者何河以北多平原旷野惟沙碛之地五谷不生余皆沃壤也江以南多高山大川惟巉岩峭壁洪波巨浸人力莫施其山之阜麓旁阤江之洲湖之滨皆余利也上地种五谷中地种荚谷荞麦瓜菜芋蓣蔬菜桑柘木棉蓝草红花之属下地种榆柳杂树芦荻之属今宜下任地之令无主之地听贫民开垦为业五年而沟浍成阡陌开收获多者为上农上农有赏无籍者子孙占籍与考有罪降一等八年而沟浍成阡陌开收获多者为中农子孙占籍与考有罪论如律十年而沟浍不成阡陌不开收获不多者为下农下农有罚子孙土着三十年占籍与考有罪加一等上地种五榖者十年后均丈起科中地十五年后量收获高下起科下地永不起科
　　务本论条法篇第三　　　
徐鼒
鼒曰开西北水利者何今河以北田无沟渠旱涝无备产稻之地不及一二故京仓之米仰给东南水性逆而河患兴漕政繁而民力竭此西北水利不兴之故也夫禹贡等九州之田荆扬涂泥之土居八九等今为产谷之乡者水利也西北土厚壤美黍稷麦粱以及枣栗瓜果之属所产过于东南今诚能以河工岁修之款兴西北水利大开稻田则怡亲王已成之效具在也其或去水太远不宜稻田则浚畎浍池塘以溉旱种所收必倍西北之农功既大东南之民力亦苏盖今日之急务也或疑其事不效告之曰周官匠人沟洫之营草人土化之法稻人下地之稼所治者雍冀梁豫之地非吴越也
　　务本论条法篇第四　　　
徐鼒
鼒曰讲树艺者何周礼以土会辨五地之物生山林植物宜皂川泽植物宜膏邱陵植物宜核坟衍植物宜荚原隰植物宜丛以土宜辨十有二壤之物而知其种以教稼穑树艺遂人以土宜教甿稼穑草人以物地相宜而为之种司稼辨穜稑之种周知其名与所宜地以为法而县于邑闾夫天无物不生也地无物不养也得所宜则事半功倍而不劝自从矣失所宜则事倍功半而不柅自止矣今欲劝农桑而使民不乐为国胡赖焉古农家尹都尉汜胜之之书既百不存一齐民要术之九十二篇兆人本业记之八十事又不能家有其书于是知其义者不习其事习其事者不知其义始广种以薄收而莫获厥利遂舍本以趋末而去而之他此不讲树艺之故也缀辑古法刊示农民较今督抚之请刊性理精义　圣谕广训者孰为切近有用乎盖不以彼易此矣
　　务本论条法篇第五　　　
徐鼒
鼒曰广教习者何扬州涂泥之土古称田下下今江浙之收获倍他省苏松嘉湖之收获又倍他郡县者巧于农也苏松嘉湖柔脆之妇女不逮西北妇女作苦之什一而蚕桑之利甲天下者巧于蚕也今教民以古人农桑之书愚民懵然不知也故以古为师尤不若以人为师比年江浙大水贫民失业转徙四方宜厚其直募之分布各省以为教习稽其勤惰以为赏罚第其远近以相传授不过十年而海内享农桑之利矣闻近年良有司有施此法于一乡一邑而获效者推而广之在司牧者矣
　　务本论条法篇第六　　　
徐鼒
鼒曰设爵赏者何人情莫不好贵而恶贱好荣而恶辱民之秀而慧者既以能文章掇科第富商大贾又得捐银入官以异于齐民惟农民胼手胝足奉租税以食上而驱役不少假借拙者安之巧者厌之矣汉初力田者与孝弟同科唐有田正宋太宗诏诸道州府推择一人练土地之宜明种植之法补为农师盖犹古人劳农劝民意也今宜仿其法察民之力田倍获者第其高下设爵职给顶戴其力田而又能文章掇科第则别注册籍加等录用以示优异亦重本业而矫趋尚之一术也
　　务本论条法篇第七　　　
徐鼒
鼒曰节烟酒者何奇技淫巧之害农事锦绣纂组之害女红古今所同也鸦片鼻烟之耗银智愚共知也习见而不以为非者莫如烟酒长老言数十年前吸烟者十人而二三今则山陬海澨男女大小莫不吸烟十口之家终岁所费不赀且种烟必膏腴地则耗农桑之土种烟必厚粪则耗生谷之粪种烟必摘头捉虫采叶晒帘则害农桑之人工古人酒以成礼非此则谓之荒湎今则槽坊酤于市士庶酿于家荒郊旷野必有酒店歌哭笑骂无非醉人以所耗计之酿黄酒一石耗米七斗酿烧酒三四十筋膏粱大小麦均耗一石中人饮量黄酒三四筋烧酒不及一筋然已一人耗数人之食矣今欲骤禁之则势不行宜立法以节之咸丰元年以前民二十岁者吸烟不之罪未及二十岁者则罪之以年递算宽已往而禁将来如此则十年后吸烟者渐少矣庆贺燕会外士大夫之饮者罢其职庶民之饮者罚以谷帛歌哭笑骂很于街衢者严以刑如此则中才自好耽于酒者少矣此亦养民而寓教民之意也或谓其法已苛告之曰周以忠厚立国饮拘归者杀淡巴菰之始入中国吸者有刑皆成宪也
　　务本论条法篇第八　　　
徐鼒
鼒曰贵谷帛之法首在酌征收者何今国家取之于民者自州县额贮仓谷外惟漕粮四百四十九万一千二百三十五石有奇漕米六千二万七千九百六十五石有奇粮为正供米则给粮艘官丁行月等项之用民以谷纳其地丁耗羡漕项漕米而外又有漕项银者给官丁行月造船之用杂税关税盐课芦课茶课各款则征银五千四百四十五万七千五百九十五两有奇征银之数几十倍于征谷就使州县不浮收不勒折而穷乡僻壤商贾不通之处民肩负其谷以市银银已不得不贵谷已不得不贱矣非酌而改之则其势必穷边省近矿穴之区地瘠谷少得银不难照旧征收无烦改也至有漕各省产米之区纳米不难纳银则匮宜变而通之如关税盐课茶课皆取之商贾便于纳银之人则征银地丁耗羡漕项则酌征其谷杂税芦课各款租税如学租银当税银之类则酌征其钱或布帛法以银为准谷一石准银若干布帛一端准银若干钱一缗准银若干准物产之宜以定额准数岁之通以定价额必酌物之盈虚而闾阎便输将价不随市为升降而胥吏无侵冒则便民而不损于国之法也
　　务本论条法篇第九　　　
徐鼒
鼒曰酌征收继以定支销何今国家征银五千四百四十五万七千五百两有奇而内外支销已及四千七百七十九万六千四百六十两有奇改其所入而不计其所出无惑乎论者之笑其妄也今核计之内支销之一千四十二万三千三百八十两有奇大者盛京入旗之饷小者亦各衙门廉俸薪水之需京师既不产谷帛转输万不可改移此支银而不可改者也至外支销之三千七百三十七万三千八十两有奇如边省酌拨河工岁料新疆经费塘站驿站差兵盘费暨钱局之铜铅价薪水料价非银不可者计千二百万有奇其他大而文武养廉公费兵役俸饷漕项小而祭祀红白赏零星杂支之款某省某款可全支银某省某款可全支谷帛与钱某省某款可几分银几分谷帛几分钱核其物产察其舆情递其成数其始也谷帛可以代银之项十不过二三久之谷帛流通银币日绌因递减支销之银而酌改征收之谷帛法不骤易效可渐收实便于民而图事伊始民不及知也勿以骇俗自阻也实不便于民而任事太锐上不及知也勿以己见自用也以实心行实政是在司牧焉
　　务本论条法篇第十　　　
徐鼒
鼒曰定支销继以立市法何征收者下之供于上也支销者上之达于下也下之供于上上之达于下其谷帛可以令行之而民闲交易之不用则民不便民不便则并征收支销亦不可行今设市法宜以钱为准谷一石准钱若干布帛一端准钱若干银一两准钱若干价之贵贱升降听民定之而官不为之制仿古均输之法京师暨省城支销多款之地设一官肆京师则户部司员外省则藩司属吏择二人为正副司其会计民闲谷帛有滞而不销者官以市价籴之愿买者以市价粜之岁之十月册报所司以为支销之用三年中民闲谷帛流通而官帑不绌者优叙或以势凌民称不便者则降斥如此则谷帛可以流通而奸商无居奇之权矣或曰官握算而与民争利可乎曰官肆所出入谷帛与银而已百物之行于市者不与也
　　务本论条法篇第十一　　　
徐鼒
鼒曰立市法继以易关税何民间交易之乐于用银而不乐于用谷帛者银便取携而谷帛有舟车之费银无折耗而谷帛有关税之输今欲贱银而贵谷帛法宜易而置之税银而不税谷帛谷帛过关验无夹带私货则放行有盗劫则地方官追捕如例银过关则税如百货例一人持银百两者谓之旅费免税其二人同行持二百两十人同行持千两者视之一人持银过百两者则计银纳税关给路引有盗劫则执关引告官请追捕如例无路引论偷漏如例捕获银入官如此则谷帛有舟车之费而无关税之输银有关税之输而不能尽无舟车之费银有耗而谷帛无耗银之利屈而谷帛之利伸矣
　　务本论条法篇第十二　　　
徐鼒
鼒曰终之以核奸伪何酌征收定支销谷帛之行于上也立市法易关税谷帛之行于下也夫民间交易往来物有好丑则价有等差潮湿虫蛀之米脆丝短幅之布帛市不售也则奸伪不可行惟征收支销之闲其事不得不假之吏胥则奸伪所由起也今宜以法核之核米之法如今仓场验收之法实行焉可也核布帛之法某地某布某地某帛本色不加染称之得若干两以官尺量之得若干尺以为端定其轻重长短之程中程则验收否则换易有收不中程者则罪其所司及其支销也某项可布某项可帛某项某地布某地帛第其高下定其成数有搀杂及偷换者许受者告所司论罪礼曰布帛精粗不中数幅广狭不中量不粥于市师其法以核之可也
　　务本论条法篇第十三　　　
徐鼒
鼒曰禁淫侈之法首在辨尊卑何今自卿士大夫以下逮工商皂隶衣服玩好之无别岂特无以明等威哉亦非所以节省物力也杭之绸苏之绉江甯之缎口外狐鼠百兽之皮人人得而衣之而布帛之利夺矣布帛之利夺而蚕桑之人少矣翠石琼玉珊瑚玛瑙琥珀之器人人得而玩之而商贾之奸伪行矣商贾之奸伪行而力田之人又少矣今宜裁之以礼庶人无顶戴者夏葛冬棉妇人首饰用骨角不得衣皮饰银生监以上八品官员以下夏细葛冬羊皮妇人首饰用珐琅银器不得衣狐鼠皮饰金珠玉石七品以上三品以下官员夏纱罗冬皮妇人首饰用金珠玛瑙琥珀不得衣海龙水獭狐之白黑色者饰不得用翠石琼玉珊瑚大珠违者论如僭侈律私藏被盗者官弗为理如此则等威明而物力亦不太耗矣此亦教民而寓养民之法也
</div>
    <div class="pagination">
<a href="皇朝经世文续编-清-葛士浚_page41.html">上一页</a><span>...</span><a href="皇朝经世文续编-清-葛士浚_page37.html">37</a><a href="皇朝经世文续编-清-葛士浚_page38.html">38</a><a href="皇朝经世文续编-清-葛士浚_page39.html">39</a><a href="皇朝经世文续编-清-葛士浚_page40.html">40</a><a href="皇朝经世文续编-清-葛士浚_page41.html">41</a><span class="current-page">42</span><a href="皇朝经世文续编-清-葛士浚_page43.html">43</a><a href="皇朝经世文续编-清-葛士浚_page44.html">44</a><a href="皇朝经世文续编-清-葛士浚_page45.html">45</a><a href="皇朝经世文续编-清-葛士浚_page46.html">46</a><a href="皇朝经世文续编-清-葛士浚_page47.html">47</a><span>...</span><a href="皇朝经世文续编-清-葛士浚_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
