<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 170 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 170 页/共 219 页
  </h1>
  <div class="content">
   郑与侨

陈寿志三国。谓武侯将略非所长。后世诗人。遂有只合南阳作卧龙之说。余谓此非通论也。余尝过陇西。见武侯屯兵旧垒。及自蜀入祁山故道。叹长于将略者莫武侯若。按天水以南。有江自凤县两当而来。至略阳。折而入蜀。名曰嘉陵。水势奔腾。若高屋建瓴然。武侯由此江挽蜀粟以供军食。停舟略阳之口。结寨祁山。为进取之计。胜则直捣南安。东收省会。开关而临邺郡。有如探囊取物。老瞒成擒。根本已定。东吴芥子。直须一舟之旅。顺流而下。可以了当吴侬。此武侯量敌而进之。全局有如此者。设有不利。兵马登舟。提帆南下。瞬息千里。司马懿虽欲追奔逐北。万万难前。以此地原无舟楫。并非戎马之所得施其长也。此又武侯量敌而退之。全局有如此者。进退两有所据。所以师出必由祁山。盖王者之兵以正胜。诡道非所尚耳。讵意天不祚汉。典午奸猾。甘受巾帼之辱。令全蜀之众。欲进不能。不得不为左次之计。语云。天命去汉。孔明留之而不足。信然。岂战之罪哉。陈寿遽以不娴将略少之。谬也。余身经其地。详考形势。特着此说。以见成败论人。多爽其真。我故曰非通论也。

　　曲端论　
全祖望

宋史臣之为曲端立传也。求其一二卓荦可纪之功。寂寥无有。其累累者。跋扈逃遁之状而已。而犹以张魏公之杀之为非辜。且谓南宋不振之故。自杀端始。斯诚不解其何见。吾历考南宋以来纪载。而知端之为人。亦小有知兵料敌之长。而刚愎而不仁。忮刻而自用。尤不乐同列之有功名。并不顾国事之有急难。此其所以再起再蹶。而卒之杀其躯也。方宗留守之用为经略也。其时关陇六路。虽已邻于强寇。而所在义兵野。民心尚未忘宋。端任事以来。声称蔑如。而志在并军。性复怯战。娄室自龙门渡河。曲方遁矣。郑骧死矣。王溃矣。唐重死矣。同州再破再败矣。端无一旅之赴。而误张严于凤翔。使之舆尸。罪一。擅斩刘延亮。罪二。闻凤翔长安议恢复。欲挠其功。擅斩凤翔将刘彦希。罪三。又杀长安将张宗。罪四。王庶制置六路。端不受命。八公原之战。飞书止诸帅会兵。而逍遥化。罪五。以金人过河。散渭南义兵。罪六。席贡以师会王庶。端又阻之。罪七。廷安之急不救。王庶来奔。反夺其印符而谋杀之。罪八。使部将并王军。罪九。兼帅鄜州而不救。罪十。其间祇有清泥岭之一捷。而又出自吴玠之功。然则误关陇之事。至于四裂而不支者。端为祸首。而当时莫之能问也。迨魏公以中枢开府。倚其宿将。而朝中颇以前事为疑。于是以百口保之。遂有都统制之命。其所以湔洗之者至矣。然而李彦仙困陕州。则不救。吴玠战彭原。则不救。皆以幕府之檄促之。而端之迁延不至。听其或死或败者如昨也。臣节至此。可谓无复人心者。使以司马穰苴之法论之。专杀固诛。失律亦诛。慢令固诛。负恩亦诛。端之所堪平反者。果安在也。吾又闻筑坛拜端之日。魏公咨询方略。端言见兵八十万。须斩其半。方得其半之用。见周氏涉笔信斯言也。则虽杜邮之戮不足以蔽其辜也。然世之所以讼端冤者。则以富平之师。端言之而中也。斯在当时刘吴诸将。亦皆有斯谏。但魏公此役。亦别有苦心。是时行在失守。乘舆飘泊。镇江之胜。虽足使兀朮胆落。而淮上之军。留连未去。魏公惧其复有渡江之举。遂大出师。由同华鄜延以捣其虚。而兀朮果由六合西行。以援陕西。刘子羽王彦之谏也。魏公以为东南事急。不得不出于此。斯言也。执干戈以卫社稷之心。如将见之。川陕虽挫。而东南遂高枕而无事矣。中兴圣政记。以为魏公非不知五路兵将之情未通。非不知三年养力之期未满。而心忧属车之清尘。然则其蒿目犯手而为之者。固别自有为哉。至史家言魏公尝诈张端旗以惧敌。是尤诬妄之甚者。娄室以孤军恣行三辅。未尝一挫于端。则其旗固不足以张吾军而寒敌人之心。使果惧之富平之役。端本以转运在军。娄室不畏也。自是而后。三战于和尚原。一战于箭筈关。一战于仙人关。皆吴玠也。再战于金州。皆王彦也。一战于饶风关。则吴王之合军也。二将皆万人敌也。谁肯冒端名者哉。是特野史附会之谈。而续通鉴者无识。竟采入之。晋鄙之客。造谤信陵。固不足致诘也。且夫李光弼之朔方也。诛张用济。余玠之莅蜀也。诛王夔。古来丈人之严军律。未有不惩悍帅而可以期成事者。吾谓魏公下车即当暴端之罪。尸之三军。以示不用命之罚。顾乃计不出此。而犹欲收其桑榆之效。吾知其无能为也。及其诛也。以幕府治一部将。不能着其应有之谳。而于区区文字之间。诬其指斥。又坐以谋反之名。责以部下张中孚赵彬之叛。是则端所不受也。求其罪而不当。反令死者得以有辞。是则魏公之失也。圣政记曰。端死。颇为时所惜。然议者谓端不死。一日得志。逞其宿憾。摇足而秦蜀非朝廷之有。虽杀之可也。是有以诛端之心矣。嗟乎。魏公之精忠。足以贯日。而短于才。故累举而累蹶。其蒙谤于陕中也以曲端。其蒙谤于淮上也以刘光世。不知不杀曲端。陕中之军令不肃。不罢刘光世。淮上之军气不扬。虽有才十倍于魏公者无以成功。陕中之败以轻敌。淮上之败以失人。是才之短也。有明之人。疏于考古。袭宋史之唾余。而极诋魏公。甚至比曲端于岳飞。则真愚而妄者也。

　此篇论御将之失可为渊鉴故录之

　　史记通鉴兵事日知录　
顾炎武

秦楚之际。兵所出入之涂。曲折变化。唯太史公序之如指掌。以山川郡国不易明。故曰东曰西曰南曰北。一言之下。而形势了然。以关塞江河。为一方界限。故于项羽。则曰梁乃以八千人渡江而西。曰羽乃悉引兵渡河。曰羽将诸侯兵三十余万行略地至河南。曰羽渡淮。曰羽遂引东欲渡乌江。于高帝。则曰出成皋玉门北渡河。曰引兵渡河。复取成皋。盖自古史书兵事地形之详。未有过此者。太史公中。固有一天下大势。非后代书生之所能几也。

司马温公通鉴。承左氏而作。其中所载兵法甚详。凡亡国之臣盗贼之佐。苟有一策。亦具录之。朱子纲目。大半削去。似未达温公之意矣。

　　书平渝事略后　
黄中坚

余少与峻亭先生交。知其曾大父念阳公。当魏阉乱政日。吾郡以公忿杀缇骑。抚臣毛一鹭怒甚。疏请屠城。公为委曲周全。使合郡生灵。得免于祸。而公亦卒以正直不容于时。以是叹公之德为甚盛。而初未知公之优于将略也。甲午孟秋。其嗣孙一韩。出公所记平渝事实。属予校。而谋重梓焉。乃益叹曰。公之才真足以大有为于天下。而惜其时之不尽用也。公本儒者。军旅之事。非其所素习。乃受任于仓猝之际。而能勘定祸乱。所向有功。其忠义奋发。鞠躬尽瘁。固不待言。要非抚御合宜。有以深得将士之心。不能然也。今读公所记将士本末。盖上自同列。下及部曲。外而夷士。内而义民。苟有一日之劳。一端之善。莫不表而出之。其称物如权衡。而怜才如珠玉。噫。持此意以待士。其孰不思奋。宜乎骄者畏法。惰者效力。疑贰者输诚。而用命者益乐为之死也。然两将位均权敌。最易互生嫌隙。从来疆场之事。未有不由此败坏。故公于下东道尤推功扬善。极调剂之苦心焉。占云师克在和。传曰范宣子让。其下皆让。晋国以平。数世赖之。渝事之成功。非公之克让。实克致之哉。然观当日。事权不一。议论日纷。论功行赏之间。公盖有不能自行其志者。此书之作。所为惓惓也。呜呼。向使公秉国钧。必能赏罚信明。以鼓舞豪杰之心。天下事何不可为。又使其主一二封疆大狱。必能议功议能。为国家爱惜人才。岂忍深文周内。至自坏其长城哉。夫以公之才而不克竟其用。且使之侘傺以死。诗云。人之云亡。邦国殄瘁。呜呼。又岂独公之不幸也耶。

　
卷七十八兵政九地利上

　　读史方舆纪要序　
顾祖禹

客谓顾子曰。子所著方舆纪要一书。集百代之成言。考诸家之绪论。舟车所经。亦必览城郭。按山川。稽里道。问关津。以及商旅之子。征戍之夫。或与从容谈论。考核异同。子于是书。可谓好之勤。思之笃矣。后有起者。考求险要。辩分攻守。远而周知天下之故。近而都邑之间。非子之书。何适从焉。余曰否否。不然。古人有言。尺有所短。寸有所长。明于匠石之任者。或昧于雕镂之细。予也未尝泝江河。登恒岱。南穷岭海。北上燕冀。间有涉历。或拘于往返之程。或困于羁旅之次。不获放旷优游。博观广询。间尝按之图画。索之典籍。亦举一而废百耳。又或了了于中。而身至其地。反若瞶瞶焉。所见异辞。所闻异辞。所传闻又异辞者。不可胜数也。予之书其足据乎。且孙子有言。不知山林险阻沮泽之形者。不能行军。不用乡导者。不能得地利。夫论兵之妙。莫如孙子。而论地利之妙。亦莫如孙子。使信余之书而不取信于乡导。譬之掩耳而求闻。闭目而求见。所误必多矣。且夫地利亦何常之有。函关剑阁。天下之险也。秦人用函关。郄六国而有余。迨其末也。拒群盗而不足。诸葛武侯出剑阁。震秦陇。规三辅。刘禅有剑阁而成都不能保也。故金城汤池。不得其人以守之。曾不及培塿之邱。泛滥之水。得其人。即枯木朽株。皆可以为敌难。是故九折之阪。羊肠之径。不在邛崃之道。太行之山。无景之溪。千寻之壑。不在岷江之峡。洞庭之津。及肩之墙。有时百仞之城。不能过也。渐车之浍。有时天堑之险。不能及也。知求地利于崇山深谷。名城大都。而不知地利即在指掌之际。乌足与言地利哉。然则变化无穷者地利也。地利之微。图不能载。论不能详。而变化于神明不测之心。所谓可以意会。不可以言传者乎。故曰方圆奇偶。千秋不易也。伏羲以之画八卦。大禹以之演九畴。伍两卒旅。千秋不易也。武侯以之列八阵。李靖以之变六花。城郭山川。千秋不易也。起于西北者。可以并东南。而起于东南者。又未尝不可以并西北。故曰不变之体。而为至变之用。一定之形。而为无定之准。阴阳无常位。寒暑无常时。险易无常处。知此义者。而后可与论方舆。使铢铢而度之。寸寸而比之。所失必多矣。吾尝考蒙古之用兵。奇变恍惚。其所出之道。皆师心独往。所向无前。故其武略比往古为最高。彼岂尝求之于山海之图里道之志哉。然则求地利于吾书。无乃犹是刻舟之见乎。或曰审如子言。乡导之于地利重矣。然则子之书其可废乎。曰何可废也。孙子言不用乡导者。不能得地利。然不得吾书。亦不可以用乡导。夫南行之不可以北辕也。东泛之不可以西也。此易知也。西北多山。而未尝无沮洳之地。东南多水。而未尝无险仄之乡。此易知而不易知者也。且夫一指蔽前。则泰山不见。十步易辙。则日景不分。使其惘惘焉左陷大泽而不知。前入深谷而不悟。乃欲执途之人而求其为乡导。乡导其可恃乎哉。何也。乡导用之于临时者也。地利知之于平日者也。平日未尝于九州岛之形胜。四方之险易。一一辨其大纲。识其条贯。而欲取信于临时之乡导。安在不为敌所愚也。是故先知马陵之险。而后可以定入魏之谋。先知井陉之。而后可以决胜赵之计。不然。曹瞒之智犹惕息于阳平。武侯之明尚迟回于子午。乃谓求地利于临时。而不求地利于平日。岂通论哉。是故途有所必由。城有所必攻。此知之于平日者也。欲出此途而不径出此途者。乃善于出此途者也。欲攻此城而不即攻此城者。乃善于攻此城者也。此知之于平日。而不得不资于临时者也。

攻则攻敌之所不能守。守则守敌之所不能攻。辨要害之处。审缓急之机。奇正断于中。死生变于掌上。因地利之所在而为权衡焉。此固大将之任。而非可问之于乡导者也。凡吾所以用多用少。用分用合。用实用虚之处。既已灼然知之。而后博求之于乡导。从其可信。缺其可疑。以善吾地利之用。岂徒寄耳目于仆夫云尔哉。且吾书不独行军之一端也。天子内抚万国。外莅四夷。枝干强弱之分。边腹重轻之势。不可以不知也。宰相佐天子以经邦。凡边方利病之处。兵戎措置之宜。皆不可以不知也。百司庶府。为天子综理民物。财赋之所出。军国之所资。皆不可以不知也。监司守令。受天子民社之寄。则疆域之盘错。山泽之薮慝。与夫桑水泉之利。民情风俗之理。皆不可以不知也。四民行役往来。凡水陆之所经。险夷趋避之实。皆不可以不知也。世乱则由此而佐折冲。锄强暴。时平则以此而经邦国。理人民。皆将于吾书有取焉。然则孙子之说。固未当乎。曰非也。孙子之言。固以地利者行军之本。而乡导者。地利之助也。先知地利而后可以行军。以地利行军。而复取资于乡导。夫然后可以动无不胜。凡吾所以为此书者。亦重望夫世之先知之也。不先知之。而以惘然无所适从者。任天下之事。举宗庙社稷之重。一旦束手而畀之他人。此先君子所为愤痛呼号。扼腕以至于死也。予小子既已奉遗命。采旧闻。旁搜记载。规之正史。稍成一定之言。合为一十八部。分为百三十卷。藏之家塾。以俟来者。

　　设险　
刘淇

周礼夏官。掌固。掌修城郭沟池树渠之固。若造都邑。则治其固与其守法。凡国都之竟。有沟树之固。郊亦如之。民皆有职焉。若有山川则因之。又司险。掌九州岛之图。以周知其山林川泽之阻。而达其道路。设之五沟五涂。而树之林以为阻。皆有守禁而达其道路。国有故。刖藩塞阻路而止行者。以其属守之。唯有节者达之。此言国有山林川泽之险。则因之以为固。无其险则沟涂足以限戎马之足。林木足以当隐萆之用。险成于人。而不徒赖其地。故坎大象云。王公设险以守其国也。井田废而沟洫川浍之制地无余。连阡平畴。荡荡极望。故在今设险为难。然渠阜林木。未尝不可因其势而默成之。是则地有古今。而因地制用者无古今也。

　　春秋列国疆域表序　
顾栋高

昔武王大封列侯。各有分地。至春秋时。犹存百二十四国。税安礼为作春秋指掌图以明之。余谓是不可图也。若从其始封。则与春秋时之疆境不合。若从春秋当日。则二百四十年中。强兼弱削。月异而岁不同。当以何年为准而图之。即以周与晋楚论。晋之始封太原。百里之地耳。其后献公灭耿灭霍灭魏。拓地渐广。而最得便利者莫如伐虢之役。自渑池迄灵宝以东。崤函四百余里。尽虢略之地。晋之得以西向制秦。秦人抑首而不敢出者。以先得虢扼其咽喉也。至文公启南阳。奄有覃怀。后经营中原。迫逐戎狄。凡卫河以北。殷墟之境之没于狄。及邢之灭于卫。滑之灭于秦者。晋尽取之。于是东及朝歌。北尽邯郸。自河南之彰德卫辉。至直隶之大名广平顺德。悉为晋有。而谓晋犹昔日之晋乎。楚封丹阳。盖在今归州东南七里。至文王灭邓县申息。封畛于汝。此时已涉河南南汝之境。以后蚕食诸夏。鄾及唐叶。皆南阳府地也。江黄道柏蓼胡沈。皆汝宁府地也。最后城州来居巢锺离。则更侵入凤阳庐寿之境。而谓楚犹昔日之楚乎。至周之东都。郑氏诗谱云。封域在禹贡豫州太华外方之间。北得河阳渐冀州之南。畿内方六百里。逮后南阳入于晋。祭地入于郑。伊川入于陆浑。日朘月削。故襄王以前。犹能兴师伐郑伐翼。襄王以后。如病痿不能起。王畿已非复东迁之旧。况在小国乎。夫弱小之日就微灭。与大国之渐肆吞并。非一朝一夕之故也。故曰是不可图也。或曰周室封建。在德不在险。信乎。曰此为后王守成者言之也。武王既胜殷。有天下。大封功臣宗室。凡山川纠纷形势禁格之地。悉周懿亲及亲子弟。以镇抚不靖。翼戴王室。自三监监殷而外。封东虢于荥阳。据虎牢之险。西虢于宏农陕县。阻崤函之固。太公于齐。召公于燕。成王又封叔虞于晋。四面环峙。而王畿则东西长。南北短。短长相覆方千里。无事则都洛阳。宅土中以号令天下。有事则居关内。阻四塞以守。曷尝不据形胜。以临制天下哉。褒姒煽虐。祸由内作。播迁东周。而西虢实为东西都出入往来之地。周有西归之志。不得不问途于虢。故平之末年。即欲以虢公为卿士。迨乎惠王。郑虢卒定王室。当晋之图虢也。王曷不赫然震怒。命方伯以讨罪于晋。晋必不敢动。乃谈笑置之。虢入晋而晋日强。周日削矣。洎惠公之入。赂秦以虢略。秦若得之。则可东向以抗衡于晋。虽有文公。不能以图伯。而晋之诸臣固不与也。虽战韩见获。秦于此时。几可分晋之半。而卒征缮以辅孺子。闭关谢秦。泰知空名为质之无用。卒归惠公。吕却诸人。可为智勇绝人者矣。秦立文公以后。知文公枭雄。决不能觊觎桃林以东一步。乃偕晋师灭鄀。鄀近武关。穆公之意。以为不得于东。犹可经营商雒。图武关以为南出之门户。而亦终不能有。由是二百余年。秦屏伏西陲不敢出。以秦地形四塞。而函关武关之门户。俱为他人有也。至三晋瓜分秦得其地置关。函关入秦。而三晋之亡自此始矣。呜呼。晋自献公灭虢以后。固守桃林之塞。主伯天下者二百年。迨三晋之分而后失之。而周室东迁。不三世而虢已为晋有。捐国之利器以与人而不悟。岂非恃德不恃险之说。有以误之也哉。

　　春秋列国地形险要表序　
顾栋高

险要之为天下重也。从末世起也。群雄起而后有战争。战争用而后出奇制胜。设守要害。则险要尚焉。太平之世。天下为家。未尝有也。余读左氏。知春秋险要之地。莫多于秦晋吴楚郑卫。郑卫南北所争。而吴楚秦晋。壤地相错。为日交兵之国。桃林二殽茅津之为西北险也。以秦晋七十年之战争着也。汪氏曰秦晋七十年之兵争起于殽之战终于襄十四年十三国之师函谷一入秦。而六国之亡兆矣。锺离州来居巢之为东南险也。以吴楚七十年之战争着也。林氏曰锺离州来居巢三邑吴争七十年而后得此州来一入吴。而入郢之祸基矣。他如齐穆陵之为大岘。晋刘裕过之而喜形于色者。而地邻莒鲁。强晋东来。道所不经。故战伐罕书焉。晋南阳之即河阳。唐李光弼百战守之以固关辅者。而界连周郑。方辑和以拱卫。故兵争亦不及焉。轘辕伊阙。同一险也。伊阙以备子朝而着。而轘辕则无闻。虎牢敖仓。同一要也。虎牢以晋悼之城而着。而敖鄗则无闻。至晋楚悬隔千里。所争惟在郑宋。楚戍彭城。以塞晋之通吴。晋城虎牢。以防郑之服楚。春秋尤大书特书。少习武关。为秦豫咽喉之地。秦人灭鄀。盖欲南出以图武关。而卒不能有。及楚图北方。将通少习。而晋人震惧。岂非襄郧商雒之间。地形扼塞。与函谷俱称绝险哉。故险要有常所。初无定形。有千年不易之险要。有一时因敌为防之险要。往往在后世为要害。在春秋为散地者。此亦古今时势不同之故也。然考春秋时列国用兵。斗争不减后世。而其时禁防阔。凡一切关隘阨塞之处。多不遣兵设守。敌国之兵。平行往来。如入空虚之境。其见于左传者。班班可考。文十三年春。晋侯使詹嘉处瑕。以守桃林之塞。注云以备秦。桃林今潼关也。昭二十六年秋。晋知皪赵鞅帅师纳王。使女宽守阙塞。注云以备子朝。阙塞今伊阙也。二者天下之险。必待纷纭有事而后遣将设守。则其平日之漫无闲御可知矣。齐庄公之伐晋也。入孟门。登太行。封少水而还。而晋仅于其还也。使赵胜率东阳之师追之而已。而晋平日之备御无有也。吴阖闾之入楚也。舍舟淮汭。自豫章与楚夹汉。道由大队直辕冥阨。而司马戍第于既阵。始议塞城口以邀其归路。而楚平日之控扼无有也。是皆一夫守险。千人莫过。使当日有一旅之师百夫之长。当关旅拒。则齐必不能轻骑而入羊肠之隘。吴必不能疾驱而至汉水之滨也。以至文五年秦人入鄀。道由上雒。出武关。经历晋之阴地。是时秦晋已绝好。而鄀在南阳之析城。深入东南五百余里。秦出兵与楚争鄀。而晋人不之禁也。僖三十三年。秦人袭郑道。自华阴出函谷关。经历二崤。及周之轘辕伊阙。而后至河南之偃师。行嵚岩深谷中二千余里。商人弦高遇诸途而始觉。而周人晋人不之诘也。他若晋会十三国诸侯于柤。而柤为楚地。吴伐鲁。而子析故从武城道险。是盖列国皆然。主者无设险固圉之谋。敌人无长虑却顾之志。处兵争之世。而反若大道之行。外户不闭。历敌境如行几席。如适户庭。主人能则有秦穆之丧师。主人不能则为楚昭之失国。春秋之所以日寻于多事者以此也。易有之。重门击柝。以待暴客。又曰慢藏诲盗。夫土地人民国之宝藏。敌国外患国之大盗。偃然弛备而欲狡焉。启疆者不胠其箧其藏得乎。善为国者。慎其封境。险其守集。深维大易设险之谋。重懔周书慎固之训。庶乎奸宄戢志。而强邻寝谋矣。

　　周疆域论　
顾栋高

案东迁后。王畿疆域。尚有今河南怀庆二府之地。兼得汝州跨河南北。有虢国桃林之隘以呼吸西京。有申吕南阳之地以控扼南服。又名山大泽。不以封虎牢崤函。俱在王略。襟山带河。晋郑夹辅。光武创业之规模。不是过也。平桓庄惠。相继百年。号令不行。诸侯攘窃。王不能张皇六师。更复披析其地。以为赏功。酒泉赐虢。虎牢赐郑。至允姓之戎。入居伊川。异类逼处。莫可谁何。晋灭虢而镐京之消息中断。楚灭申而南国之窥伺方张。至温原苏忿生之田。与郑复以赐晋。则举大河以北。委而弃之。由是怀庆所属七县。原武属郑。济源修武孟县温县属晋。王所有者。河内武陟二县。及河南府之洛阳偃师巩县嵩登封新安宜阳孟津八县。汝州之伊阳鲁山。许州府之临颍县。与郑接壤而已。此东周形势削弱之本末也。

　　孟子游梁论　
郑与侨

昔夫子作春秋。凡强臣逼主则抑之。如堕三都之类是也。罃为斯之后。而子舆氏轻于一往。得毋与麟编剌谬乎。然圣贤雅志匡时。规其重者大者。区区形迹。非所论也。尼山老布衣。擅二百四十二年之权。其一笔一削。星日为昭者。无他。在摈秦与楚而已。故桓文之绩。津津道之。一匡九合。深与管仲之仁。宁仅侈齐晋之霸功哉。齐晋所膑者。秦与楚。尼父所深契者。正在其摈秦与楚也。此犹其笔削之迹也。至于尼溪之封。不闻力郄。临河而返。若有遗憾焉。以当日之能制秦楚者。惟东海一旅。与邯郸诸甲耳。夫子遨游二主间。非为齐赵谋也。欲借齐赵之强。以西封函谷。南怵方城。以图其重且大者。非苟焉而已也。时至战国。与春秋又少异。魏居两河之间。范睢所谓天下之枢也。斯时汉阳之众。虑秦人蹑其后。伏翼而不敢动。其骎骎有蚕食中国之志者。独此伯翳之裔。然秦欲得志于天下。势必先取两河。两河取。齐赵燕韩自保不暇。暇西指而为秦难哉。张仪者。秦之所依以连天下之衡者也。用秦之后。不出而相他国。独两出而相魏。其意何居。盖欲解纵而孤魏也。自应侯远交近攻之说行。魏遂折而入于秦。政之二十二年。首先灭之。自是二十四年灭楚。二十五年灭燕。二十六年灭齐。六王毕。四海一。睢之谋如烛照而数计。然后知子舆氏之适梁。盖欲存梁以制秦楚。制秦楚以安中国。是以他日又有可使制梃挞秦楚。坚甲利兵之言。安内攘外之心事。明明暴露于此。宁直为卑礼厚币。驱大梁之车哉。殆与尼父适齐适赵异而心同。故曰。先圣后圣其揆一也。一者何也。亦曰正朔相承之地。不使汧渭牧。洊食上国。规其重且大者。以绥我士女云尔。使梁之君奉国以从仁义之效着于两河。秦必不能东踰函谷以兼并赵齐。遂翦灭我诸姬。筑城填海。焚书坑儒。诸酷虐又安得慢焉肆志。以至于不可制。孔子之麟书炳炳。孟子自称仲尼之徒。所谓时异而心同也。尚论者毋轻訾吾泰山岩岩之子舆氏可也。

　　原势　
储大文

盗贼之祸始于秦。至汉而甚。至晋北魏而又甚。至隋而甚烈。唐至黄巢而又烈。至元明而祸甚烈。张角足以乱汉。王弥杜曾足以乱晋。葛荣邢杲足以乱魏。黄巢足以乱唐。杨安李全足以乱金。皆不能亡之。而秦隋元明。国遂破灭者何也。秦轻改周辙。隋不悟北魏之覆辙。而明又蹈元之辙也。上古之世。分而为九州岛。又分而为十二州。又合而为九州岛。中以封建万国。而方伯连帅统率之。后稍兼并。然大率因其定势。故强国得以立。至秦分为三十六郡。又益为四十郡。地裂兵削。陈胜吴广起。守尉监亡以御。虽关中兵四出。而不能救。汉分为十三刺史。东汉因之。虽罢郡国都试。而刺史权日崇。至晋亦裁益为十九刺史。九州岛之迹少复。地有常界。兵有常将。其习之也久。其附之也深。故张角虽起而不能亡东汉。王弥王如杜曾虽起而不能尽亡西晋。孙恩卢循虽起而不能亡东晋也。宋齐梁陈。州益分。地益小。兵益弱。元魏亦多析州郡。虽设行台。曾无补于势。故葛荣邢杲起。而国几亡。隋承齐周之后。幸列鹰扬府卫兵充伍。而州郡遂夷为一。又惩尉迟迥王谦之难。忘葛荣邢杲之祸。将举天下尽运之朝廷。罢魏周总管府。国势涣而镇将亡以摄。此张金称翟让朱粲辅公祏之所繇横行而无惮也。唐分十道。以河江淮关岭为界。探访使统之。折冲果毅兵虽寖废。而节度府兵日盛。自尹子奇田承嗣不能犯江淮。刘展袁晁裘甫庞勋兵越界辄。虽以黄巢之桀骜。秦宗权之凶残。流毒几天下。而卒为诸镇所覆。则地之不可无常界。而兵之不可无常将也。盖已了然矣。宋仿唐制。分诸路。金因之。故宋虽废藩镇。金封十一公。势亦已晚。而盗贼起而祸不甚烈。元有天下。恃攻取之易。不思中原定势。置行省江淛陕西。岭北别失八里。地既太远。其它亦旁通广辟。务为夸侈。举三代九州岛之迹。唐宋分道分路之制。而尽荡覆之。繇是山河失险。盗贼横决。以迄于明季。寖四百年而卒莫有知其本者。此贾谊李纲之识所以旷百世而尟遇也。易曰。王公设险以守其国。传曰。泰山之高百仞。而跛牂牧其上。明置布政司都司总兵巡按。又置巡抚抚治。又益以总督督师。虽官名殊元。而行省行台。阔略之势。终不能变。或视元较甚焉。合河南河北为一而河之险失。合江南江北为一而江之险失。合淛东淛西为一而淛江之险失。淮东淮西汉南汉北。州县错隶。而淮汉之险失。洞庭中渟湖广。鄱阳中渟江西。滇洱中渟云南。巢马洪泽天湖安山昭阳骆马射阳甓社丹阳石臼洮滆淀山泖临平夏盖鉴壶山黄蓬异龙湖荥泽云梦泽百花洲高梁山泊豆子恶溪珠池。中渟诸隶省。震湖相湖分隶两省。无以厘画之而险胥失。旅顺镇江隶山东。闲山陈钱官井。长年多迷所在。钦州舟走交趾东都。又失四峒。缅甸南直走大古剌。而海之险失。莽刺捏工川。昔号黄河九曲。今号小套。丰胜诸滩。殆类平地。又经天桥峡壶口山白司马阪。江经夔州上中下三马渡。汉经均州庙滩光化羊皮滩。淮经光蔡诸滩赵家步。无以扼之。而江河淮汉可永恃之险并失。汉中隶秦。归州隶楚。又合内江外江为一。而蜀之险失。郴隶湖南。赣隶江西。又合左江右江为一。而粤之险失。沅州偏桥分隶两省。郧阳南合隶四省。湖北隶蜀。川北隶黔。建昌毕节隶滇。陈曹沂胶隶淮扬。遵义迄隶四川。江浦六合讫隶应天。经略或至七镇总督总理。或至八省七省五省。又或总督以下并听节制。而金元行省之制又失。

潼武固杉捍玉垒米仓朱阳辘轳延水蒲津龙泉黄泽虹梯玉峡天井当子口九里木兰穆陵独松太平桥石门辰龙铁索桥关朝天黄沙轩辕千秋乌龙仙霞分水大庾五岭香炉关索岭分隶两省。齐北走沧景。鲁南走邳濠。曾无藩篱之限。潞涿津门河西务保魏浚滑介休安邑晋蒲宁夏同州多巴邺洛朱仙镇许南阳临清济宁夏镇曹县清江浦池河正阳桥扬真京口漕岸南壕南翔芜湖关湾子乌镇平望塘栖招宝清湖吴城景德镇樟树镇樊城沙市汉口湘潭锦市夏都夔关浦城南台厦门金门壕镜香山香市四会苍梧镇南关龙里大方织金金马龙尾关永昌宝井。曾无坚垒。讨来弱大通湟浩亹渭泾圁洛汾绛洞涡滹沱清浊漳桑干易滦潞卫三岔维胶济汶泗沁洛伊汝汳睢沭淝枞阳石梁吴淞娄荆苕霅新安富阳曹娥大浃江心寺章贡峡江澴涢澧清江沅西湘潇郴剑洭漓融白水涪渝金沙大度沬泸乌江索桥江中江潞江金沙江漾濞诸名渊。祁连贺兰陇坡华秦岭褒斜而芦芽五台太行大茂红缧白云岱副岳沂林虑王屋熊耳桐柏岷峨瓦屋剑阁海龙囤参衡九嶷幕阜嵯岈庐灊黟天目天台霍童九连峤岭罗浮句漏格孤鲁魁高贡诸名险。前后左右。水险与陆地同。山险与平原同。而直省之险胥失。以暨山溪阨塞。形格势禁。且胥视为腹里。弃为瓯脱。而天险并失。其余道府州县卫。割隶谬妄。轻重失次者。难以疏举。而改元总管府为府。隶县多寡。尤属偏畸。故流贼之起也。来无所堵。去无所侦。破一县则它县震。破一府则它府震。破一省则直省胥震。以迄于土崩鱼烂而不可救止。虽人谋不臧。抑繇地势互错。险与贼共之。有以启戎心而辟寇径也。昔晋令齐东其亩。而国佐曰。吾子戎车是利。南齐欲合两豫州。王俭谓方镇常居。军府素正。则寿阳虽声不先闻。不能断路。而先机有备。何承矩置塘滦。深不可航。浅不可骑。一衣带水。遂限戎马。古之人不敢弃其险。虽无险而殚计。以设之也如此。明人不知大势。自亡其险。及事势坏裂。乃始调土兵边兵狼兵苗兵。设经略督理。抚治人地。兵将不相附习。或欲分为四正六隅十道。又欲收势短节险之效以遏贼。保定凤泗九江设总督。天津登莱汉中设巡抚。卒不能繇其本而救之。故贼不强于张角黄巢。而国遂为秦隋元之续。悲夫悲夫。使河南北分为二道。而经画垣曲南卢氏北以扼之。则渑池不得渡汉中。兴安隶四川而守潭毒仙人关兴势饶风岭青泥岭以蹙之。则车箱峡不得出。英霍光蔡合为一道。而严兵驻白苟堆马头山板石畈三江口恨这关以环伺之。则贼不得避暑袤山。秋肆。重兵镇襄樊。而房金附汉中为一道。达开忠万越大昌大宁三十六隘。合归兴巫为一道。画江附大府以联络之。则襄阳不得夜袭。开县不得大奔。明之亡久矣。而其所以亡者。尚不了然于天下。吾未知贾谊李纲处此果何如也。

　　巴陵志兵防论　
阙名

自古谈兵有战器。有战地。有战人。然器不得地。虽有器不能战也。地不得人。虽有地不能守也。洞庭屡为贼薮。兵防甚备。其器之载于古存于今者。介之属若干。刃之属若干。火之属若干。然杨太以轮舟覆。吴逆以多炮亡。纪战绩者。器不与焉。是不徒恃有器也。岳之地三面阻水。一面当山。陆战则双路七里花板云溪凤皇金鹗新塘冷水相犄角。水战则熊湘鹿角城陵舵杆青草白塉鼓楼铜盘为羽翼。召募以为向导。汛塘以通机警。可战可固可伏可谍可蹑。知兵者所必踞也。昔子敬长图于邸阁。刘毅列阵于峥嵘。河东入援于青草。僧佑潜军于赤沙。德勋制胜于角子。忠武收功于君山。因便乘利。左萦而右拂之。是以骚除易易也。虽然。洞庭之险。古无兴国。昔刘仁赡取岳州。起居郎高远曰。我乘楚乱。取之甚易。观诸将之才。但恐守之甚难耳。是故战器不如战地。战地不如战人。得其人。则一边尽治。可以无枹鼓之警。不得其人。或以侵渔贾怨。或以苛刻积怒。或以优柔养乱。或以疏虞失机。其为弊可胜道哉。然则有器而不得其地。虽有器无益也。有地而不得其人。虽有地无益也。故得人为上。地次之。器次之。三者俱备。是为全胜。

　　慎防守　
郭起元

防守之法。在因时制宜。而不考于昔。无以知今也。前明因元人北归。屡谋兴复。永乐迁都北平。三面近塞。故明世边防最重。东起鸭绿。西抵嘉峪。绵亘万里。始设辽东宣府大同延绥四镇。继设宁夏甘肃蓟州三镇。是为九边。洪武初。自永平蓟州密云迤西二千余里。设戍守百二十九所。紫荆关芦花岭设千户所。鴈门关太和岭武朔诸山。设戍所七十有三。参用南北军。守古北口居庸关喜峰口松亭关。烽堠一百九十六处。每岁秋。诏诸王将校。勒兵巡边。置北平行都司于大宁。设营州五屯卫。及取元上都。设开平卫。兴和等千户所。筑东胜城于河州。设十六卫。自辽以西数千里。声势联络。永乐南下。以大宁地畀兀良哈。又以东胜孤远。迁卫而墟其地。自是辽东与宣大。声援阻绝。正统间。也先入塞。英宗遂有土木之陷。先是东胜守在河外。后因内迁失险。宏治间。火筛入居河套。数犯山陕。遂于平凉府开成县。置固原州。设制府。以总陕西三边军务。正德间。总制御史杨一清。请复守东胜。因河为固。东接大同。西属宁夏。使河套千里。沃壤归耕牧。陕右可以息肩。惜为刘瑾阻止。自后俺答诸部。出入内外。伤残百万。万历间。总督侍郎曾铣。力谋复套。条上方略。阁臣夏言主之。严嵩窥上意惮兵。且仇夏言。劾铣并言诛死。终明之世。北边不靖者。失策于河套之弃也。我　国家德威遐鬯。漠北尘清。昔时所谓极冲次冲者。今辽东建盛京。九边各置郡县。甘肃自为一省。无有边鄙之殊矣。而河套者。内外之重地。哈密者。尤河套之襟喉。所当加意抚绥者也。明代尤重江海。海道自广东乐会。接安南界五千里。抵闽二千里。抵浙又二千里。抵南直千八百里。抵山东千二百里。踰宝坻抵卢龙。迄辽东千三百余里。袤延一万三千三百余里。岛夷倭寇。出没其中。明初方国珍张士诚余众。多窜海岛。勾倭为患。因筑山东江南北浙东西沿海诸城列戍置卫。及指挥司千户所。洪武建文时。倭不能为患。患起嘉靖中。江浙寖剧。于是南直隶置吴淞刘河福山镇江圜山五总塞。浙江则置宁绍温台等千户所。而普陀大衢陈钱。山浙直分路之地。狼福两山。海洋交接之所。俱驻舟师防汛。福建亦置烽火门小珵澳南曰山浯屿铜山澳五总塞。广东则分东中西三路防御。山东则登青莱三府。蓟辽则大沽海口。山海关外。则广宁前中等所。各设水汛。以三四五月为大汛。九十月为小汛。分地巡徼。应期会哨。江防则上自九江广济黄梅。中包安徽池和太平。下及苏松通泰。凡盗贼贩私。悉严巡捕。盖明世遭倭甚毒。故制防最密。我　朝中外乂安。海邦皆世其子孙。享王贡贽。商贾舟航。万里通行。如在户闼。且水师整饬。楼橹相望。可为有备无患矣。而论海中之形势。则在台湾也。台地孤悬海中。土宜五谷。北可至辽东。南则抵漳泉。全台三千余里。入版图者几二千里。其余尚系生番杂居。情态叵测。扼鲲身鹿耳之险。控澎湖三十六屿之蔽。中国得之则为屏翰之卫。失之则为丛奸之薮。而有伏莽窃发之虞。是一府四县之城不可不筑。台中兵卒宜屯田以足食。渐次开荒辟土。以夷后患者也。至湖川黔滇。接近苗猺獞之界。与归化苗人所在。以及闽中之山棚。琼岛之黎。皆宜扼要控险。防之不可不严也。愚谓天下有事。重在战阵。天下无事。重在禁防。今为将者。日事操演弓矢火。而轻于墩汛。使老弱步卒守之。有风雨瞭望。沿途送檄之苦。而粮饷不及骑卒三之一。戍卒有家口者。无以谋生。每三五人守戍。必缺其一二。将弁知其归。而亦无能禁斥也。是在骑兵战兵分番轮戍不使独累步卒。庶几巡警周密。声势呼应。上下如同臂指。斯为巩固金瓯之道也夫。

　　皇舆图说会典
国家德威畅泝。文轨大同。幅员之盛。亘古未有。京师居天下之中。其南曰直隶。是为畿辅。其东曰盛京。盛京之北曰吉林。又北曰黑龙江。是为东三省。畿辅之南其省三。曰山东。曰山西。曰河南。山东省之南为两江。其省三。曰江南之江苏。曰江南之安徽。曰江西。两江之东南曰闽浙。其省二。曰福建。曰浙江。河南省之西南为湖广。其省二。曰湖北。曰湖南。山西省之西为陕甘。其省二。曰陕西。曰甘肃。陕西之南其省一。曰四川。江西与湖南省之南为两广。其省二。曰广东。曰广西。四川省之南为云贵。其省二。曰云南。曰贵州。甘肃省之西为青海。四川省之西为西藏。长城之外。盛京与直隶山西陕西省之北。为内蒙古。六盟四十九旗。及察哈尔八旗游放。踰瀚海而北。为外蒙古。喀尔喀四部八十六旗游牧。其西为科布多。其北为唐努乌梁海。甘肃省之北。为阿拉善额济纳二旗游牧。踰瀚海而西。为伊。大海。自鸭绿江口。西襟盛京南。京师直隶东南。又南襟山东之北而东。又南襟江南浙江之东。又南襟福建。东折而西襟其南。又西襟广东之南。接越南国境。大江。出四川之岷山。东行经湖北湖南江西安徽江苏入于海。其西源曰金沙江。出青海。东南行。经云南。折北至四川。会于江。汉水。出陕西之嶓冢山。东南行。至湖北。会于江。黄河。出青海之噶达素齐老山。东北行。经甘肃出长城。折东而南。环内蒙古鄂尔多斯旗。是为河套。入长城。经陕西东。山西西。复折而东。经河南。东出江苏。入于海。淮。出河南之桐山。东行经安徽江苏。会于河。济。出河南之王屋山。南行亦会于河。鸭绿江。出吉林。西南行。经盛京。入于海。西辽河。出直隶边外。东行。经吉林。会东辽河。折西南入边。经盛京。入于海。滦河。出直隶边外。南行入长城。入于海。混同江二源。曰松花江。曰嫩江。松花江。出吉林。北行出边。折东北。经伯都讷。会嫩江。又经拉林阿勒楚喀呼兰三姓。入于海。嫩江。出黑龙江所属墨尔根。南行。经布特哈齐齐哈尔。会于松花江。黑龙江。出喀尔喀车臣汗部。东行经尼布楚呼伦贝尔雅克萨。折东南。经乌鲁苏木丹黑龙江爱珲三姓。会于混同江。运河。在浙江江苏。引太湖踰江。引洪泽湖踰黄河。经山东直隶。引沂河汶河卫河漳河。会于淀。桑干河。出山西。东行。经直隶。折东南。经京师西。为永定河。亦会于淀。浙江。出安徽。东行经浙江。入于海。闽江。出福建。东行入于海。江三源。四江出云南。东行。经贵州广西广东。会北江东江入于海。色楞格河。扎布噶河。在喀尔喀游牧。大克穆河。在唐努乌梁海。额尔齐斯河。在科布多。伊犁河。里木河。在伊犁。金沙江之西。曰澜沧江。曰喀喇乌苏河。曰雅鲁藏布河。俱在西藏。极东。三姓所属。海中大洲。偏东三十一度二十分。极西。喀什噶尔葱岭之西。偏西四十七度。极北。唐努乌梁海托罗斯岭。北极高五十六度四十分。极南。广东琼州府之崖州。北极高十八度十三分。凡东西相距七十八度有奇。南北相距三十八度有奇。

　　长安地气　
赵翼

地气之盛衰。久则必变。唐开元天宝间。地气自西北转东北之大变局也。秦中自古为帝王州。周秦西汉递都之。苻秦姚秦。西魏后周。相间割据。隋文帝迁都于龙首山下。距故城仅二十余里。仍秦地也。自是混一天下。成大一统。唐因之。至开元天宝。而长安之盛极矣。盛极必衰。理固然也。是时地气将自西趋东北。故突生安史以兆其端。自后河朔三镇。名虽属唐。仅同化外縻。不复能臂指相使。盖东北之气将兴。西方之气已不能包举而收摄之也。东北之气。始兴而未盛。故虽不为西所制。尚不能制西。西之气渐衰而未竭。故虽不能制东北。尚不为东北所制。而无如气已日薄一日。帝居遂不能安。于是元宗避禄山。有成都之行。代宗避吐蕃。有陕州之行。德宗避泾师。有奉天梁洋之行。地之臲不安。知气之消耗渐散。迨僖宗走成都。走兴元。走凤翔。昭宗走莎城。走华州。又被于凤翔。被迁于洛。而长安自此夷为郡县矣。当长安夷为郡县之时。契丹安巴坚已起于辽。

此正地气自西趋东北之消息。特以气虽东北趋。而尚未尽结。故仅有幽蓟而不能统一中原。而气之东北趋者。则有洛阳汴梁为之迤逦潜引。如堪舆家所谓过峡者。至一二百年。而东北之气积而益固。于是金源遂有天下之半。元明遂有天下之全。至我　朝不惟有天下之全。且又扩西北塞外数万里。皆控制于东北。此王气全结于东北之明证也。而抑知转移关键乃在开元天宝时哉。今就唐书所载。开宝以后。长安景象。日渐衰耗之处。撮而之。可以验地气之变也。

唐人诗。所长安都会之繁盛。宫阙之壮丽。以及韦曲莺花曲江亭馆广运潭之奇宝异锦华清宫之香车宝马。至天宝而极矣。安禄山兵陷长安。宫殿未损。收京时。战于香积寺。贼将张通儒守长安。闻败即遁。未暇焚剽。惟太庙为贼所焚故肃宗入京作九庙神主告享于长乐殿都会之雄丽如故也。代宗时。吐蕃所燔。惟衢衖庐舍。而宫殿仍旧。朱泚之乱。李晟收京时。诸将请先拔外城。然后北清宫阙。晟曰。若收坊市。地隘人嚣。非计也。贼兵皆在苑中。自苑击之。贼走不暇。则宫阙保安。乃自光泰门入。泚果遁去。远方居人。至有越宿始知者。则并坊市亦无恙矣。故晟表有云。钟不惊。庙貌如故。地运尚有百余年。故不至一旦尽扫也。黄巢之乱。九衢三内。宫室尚宛然。自诸道勤王兵破贼后。入城争货相攻。纵火焚掠。市肆十去六七。大内惟含元殿独存。此外惟西内南内及光启宫而已。僖宗在蜀。诏京兆尹王徽修复。徽稍稍完聚。及奉表请帝还。其表有云。初议修崇。未全壮丽。则非复旧时景象可知也。及昭宗时。因王重荣李克用沙苑之战。田令孜帝出奔。焚坊市。并火宫城。仅存昭阳蓬莱二宫。还京后。坐席未暖。又因李茂贞之逼。奔华州。岐军入京。宫室廛闾。鞠为灰烬。自中和以来。王徽葺构之功。至是又扫地而尽。于是长安王气衰歇无余矣。见李晟王徽田令孜及黄巢等传

　　秦蜀荆楚形势议　
蒋伊

蜀江东下。黄河南注。天下大势。分为南北。而挈南北之轻重者。在川陕而已。陕西南通楚蜀。东连豫晋。其所以为形势之首者。以其足夺黄河之险也。四川北走秦凤。东下荆襄。其所以为阨塞之区者。以其足夺长江之险也。自古以来。守在秦者。战必在蜀。得蜀则南可下。守在蜀者。战必在秦。不得秦。则北不可定。然皆利于速战而不能持久。则岂非以馈运之故哉。全陕之势。咸阳三辅。而屏蔽实在陇右。今河陇未靖。长安未易守也。况汉中当蜀口。寇若一枝出秦陇。窥长安。而悉其锐以趋汉江。合西山之寇。以攻郧襄。此亦天下之深忧也。荆楚之势。一曰彝陵。王浚治楼船。下益州。破荆门彝道。是彝陵者。荆州之门户也。一曰襄阳。梁武起兵于此。以平石头。元兵下宋。先取襄樊。是襄邓者。全楚之首也。知有彝陵荆州。而不知为襄阳之备。非真知势者也。寇若以疑兵出岳州。而从汉江窥襄阳。则可以扼我之首。而北之门户塞矣。将荆州亦不能以自固。知敌之所攻。则知我之所守。明于守之要害。则可以知战之利钝。方其始也。汉中平阳之间利用守。长沙澧岳之间利用战。何则。蜀之馈饷难继。而长沙财赋甲天下。不虑转输也。主兵者反是。能无败乎。今则荆楚之势。进不得战。而秦蜀之势。且退不能守矣。此可为长叹息者也。在陕之所恃者。沿边之劲旅耳。而馈饷之途。无由自致。夫以数万之众。而欲责其枵腹荷戈。是不战而先自败也。至荆岳之间。则以不生不息之财。养不耕不战之兵。使寇得安意肆志。而养其全力。以出于秦。天下之势。方如敝庐。补其奥。又虑其隅。整其桷。又虞其栋。搘持之道。是所望于策矣。

　　陕甘资政录诸山总序　
戴祖启

陕西甘肃之山。远自岭于阗而东分为两支。其北支自肃州昆仑山。东踰嘉峪关。径肃州甘州。南为祁连山。东径永昌。南为雪山。又东径凉州。南为姑臧。南山亘数郡。延袤千余里。皆一山也。山脉起伏。东抵中卫之沙山。又东结为黑山。而迄于黄河。其脉未尽。复东出而为南北二支。其一支东北出为贺兰山。遥掖黄河北行。径灵州宁朔宁夏之西北抵平罗北三百里为黑山。陕甘之境尽矣。又北出径古定襄。迤东抵高阙。又东而为阴山。阴山以东。绵亘万里。极于辽海。天所以限中外也。其一支东南出为桥山。径庆阳之东。鄜州延安之西。南尽三水之分水岭。北尽葭州艾高坪。绵亘八九百里。东北抵河。陕甘之境尽矣。祁连从关外。自西而东。自古界划羌胡。甘凉河湟之阨塞也。贺兰自南而北。循河西出塞垣。其山后则诸夷出没之薮也。桥山自西南抵东北。起于西河之东。而竟于东河之西。此三山者。不见于禹贡。惟合为祁连北出之支山。而弱水出于穷石。穷石亦祁连之麓也。此陕甘北支诸山之大略也。其南支。自大积石而东至西倾。又东北至于鸟鼠。又东南至于朱圉。又东而为陇为汧为吴岳。汧陇。据秦宁凤汉之会。当陕甘两省之交。实南支之统会也。自是而东。亦分南北二支。其一支东北出踰凤翔。而为岐山。又东北为干州之梁山。又东至醴泉为九八。又东北至化为甘泉。又东北为嵯。又东为富平之荆山。其尾为朝。迄于河。此秦晋之要塞也。陕甘之境尽矣。溯河北上。又起而为韩城之梁山。为龙门与河东壶口雷首诸山。脉络通。形势相倚。此禹贡所谓导汧及岐。至于荆山。逾于河。又所谓既载壶口。治梁及岐者也。凡此诸山。皆在渭北。并渭东行。关中人统谓之北山。其一支东南出踰宝鸡。而为太白山。又东为终南秦岭。又东为骊山。其阳为蓝田山。又东为少华。又东为太华。其阳为雒南之熊耳。熊耳南出为商山。商山东为武关。太华之东为潼关。皆阨塞也。又东迄于河。陕甘之境尽矣。凡此诸山。皆在渭南。亦并渭东行。关中人统谓之南山。自西倾至太华。二千余里。东西相望。南北地道相准。禹贡所谓西倾朱圉鸟鼠。至于太华者也。荆山之脉。逾河而为雷首。华山之脉。亦逾河而为雷首。雷首者。又此南北两支之再会。其下则禹贡所谓底柱析城。至于王屋。太行恒山。至于碣石。入于海。古谓之天下之脊也。汧陇之支。又南出而为宁羌之嶓冢。循汉而东。为大巴山。此南支之别出者也。巴山之南。接四川之小巴山。陕甘之境尽矣。此陕甘南支诸山之大略也。由此观之。甘凉之山以百数。祁连为之宗。灵朔近塞之山以百数。贺兰为之宗。鄜延庆之间山以百数。桥山为之宗。岷洮之山以百数。西倾为之宗。秦凤之间山以百数。汧陇吴岳为之宗。凤邠之山以百数。岐梁为之宗。渭阳之山以百数。九八嶭为之宗。同华之山以百数。荆梁为之宗。关中之南其山以百数。太白终南为之宗。商洛之山以百数。太少二华为之宗。褒河之山以百数。嶓冢为之宗。汉滨之山以百数。大巴山为之宗。夫散而难稽者形也。远而可会者脉也。伏而不可见者山之脉也。显而可循者水之流也。今但主黄河渭汉三大川。自西河以西标祁连。贺兰以东标桥山。河之上流标西倾。其下流标荆梁龙门。渭之源漂鸟鼠。渭之上流标汧陇吴岳。渭之北标九八甘泉嵯哦。渭之南标太白终南少华太华。汉之源标嶓冢。汉之上流标大巴山。自余重峰迭岭。名不可纪。数不能终者。非此诸山之龙。即诸山之麓。否则其别支也。其脉虽不可尽考。各从其相近之郡县。而附录焉。观吾书者。纵横数千里之间。山河阨塞。碁布星置。亦可以了然如指诸掌矣。

　　论江南　
顾祖禹
  </div>
  <div class="pagination">
   <a href="皇朝经世文编_page169.html">
    上一页
   </a>
   <span>
    ...
   </span>
   <a href="皇朝经世文编_page165.html">
    165
   </a>
   <a href="皇朝经世文编_page166.html">
    166
   </a>
   <a href="皇朝经世文编_page167.html">
    167
   </a>
   <a href="皇朝经世文编_page168.html">
    168
   </a>
   <a href="皇朝经世文编_page169.html">
    169
   </a>
   <span class="current-page">
    170
   </span>
   <a href="皇朝经世文编_page171.html">
    171
   </a>
   <a href="皇朝经世文编_page172.html">
    172
   </a>
   <a href="皇朝经世文编_page173.html">
    173
   </a>
   <a href="皇朝经世文编_page174.html">
    174
   </a>
   <a href="皇朝经世文编_page175.html">
    175
   </a>
   <span>
    ...
   </span>
   <a href="皇朝经世文编_page171.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
