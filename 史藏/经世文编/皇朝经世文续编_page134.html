<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 134 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 134 页/共 192 页
  </h1>
  <div class="content">
   咸丰八年七月。国藩将有事于浙江。道出湖口。广东惠潮嘉道彭君雪琴。方庀局鸠工。建昭忠祠于石钟山。祀楚军水师之死事者。告余具疏上闻。八月。疏入报可。明年七月。国藩将有事于四川。再过湖口。则祠工已毕。祀营官萧节愍公捷三以下若干人。后楹祀勇丁若干人。其东为浣香别墅。前曰听涛眺雨之轩。后曰芸芍斋。斋后傅以小亭。曰且闲亭。亭下有小池。度梁而南。穿石洞东出。曰梅坞。迤西少陟山。曰镇江亭。其西绝高曰观音阁。阁外曰魁星楼。僧徒居之。又西曰坡仙楼。刻苏氏石钟山记其上。凭高望远。吐纳万景。一草一石。焕然增新矣。当楚军水师之初立也。造舟始于衡阳。大战始于湘潭。其后克岳州。下武昌。大破田家镇。今福建提督杨君厚庵与雪琴。暨诸君子。喋血于狂风巨浪之中。燔逆舟以万计。转战无前。可谓至顺。其后官军深入彭蠡之内。贼乘水涸。大塞湖口。遏我舟使不得出。于是水师有外江内湖之分。内者守江西。外者援湖北。騞然若割肝胆而判为楚越。终古不得合并。至咸丰七年九月。攻克湖口。两军复合。盖相持三年之久。死伤数千人之多。仅乃举之。方其战争之际。震肉飞。血瀑石壁。士饥将困。窘若拘囚。疑众侮。积泪涨江。以求夺此一关而不可得。何其苦也。及夫祠成之后。祼荐鼓钟。士女瞻拜。名花异卉。旖旎啾玱。江色湖光。呼吸万里。旷然若不复知兵革之未息者。又何乐也。时乎安乐。虽贤者不能作无事之颦蹙。时乎困苦。虽达者不能作违众之驩欣。人心之喜戚。夫岂不以境哉。吾因是而思夫豪杰用兵。或敝一生之力。掷千万人之性命。以争尺寸之土。不得。则郁郁以死者。宁皆忧斯民哉。亦将以境有所迫而势有所劫者然也。若夫喜戚一主于己。不迁于境。虽处富贵贫贱死生成败而不少移易。非君子人者。而能庶几乎。余昔久困彭蠡之内。盖几几不能自克。感彭君新构此祠。有登临览观之美。粗为发其凡焉。

　　金陵楚军水师昭忠祠记　　　
曾国藩

咸丰九年。今侍郎彭公玉麟建水师昭忠祠于湖口。既刻石叙述战事。又属余为之记。维时湖口以下。长江千里。皆贼地也。其明年。金陵官军溃败。苏浙沦陷。国藩奉　命总制两江。乃议设淮扬水师。一军。以黄君翼升统之。又二年。议设太湖水师一军。以李君朝斌统之。厥后两君者。皆沿江遵海以达于苏松常州诸内河。而上游吴楚之交惟彭公与总督杨公岳斌之师。罗列如故。咸丰十一年。克复安庆。同治元年。下芜湖金柱关及东西梁山。二年。克九洑洲。三年。遂克金陵。而苏州省会及所属郡县以次廓清。水师皆有力焉。余悯死事者之多。于是又奏建昭忠祠于金陵。以安将士之灵。盖自湖口而下。贼中无复大队船。与我角逐水上。然我众临敌授命者。往往不绝。若乃高城巨垒。干狙伏。陆军进攻。水师和之。一堞未攀。骈尸山积。或连朝环击。卒不能下。或创残满目。仅收一栅。甚者如九洑洲之役。攻剿三四日。淍耗二千人。唱凯于公庭。饮泣于私舍。又或支河小港。守要隘。贼以短兵鎗弹。迫我舟师。前者屡僵后者坚拒。终不得少移尺寸。又或仓卒赴援。内洋行师。如福山之役。轻舟颠簸于海涛飓风之中。须臾沈溺以数百计。此皆耳目昭著。其余邂逅捐躯。夷伤而不振者。不可胜数也。今东南大定。已逾五年。长江别立经制水师。将士新故更代。优游无事。欲问数年前战争之。已罕能言其状者。况更溯十载以前。若杨公之纵横江上。出入锋镝。以摧方张之寇。彭公之芒徒步。以赴江西之急。又孰能道其仿佛。安乐之时。不复好闻危苦之言。人情大抵然与。君子之存心也。不敢造次忘艰苦之境。九不敢狃于所习。自谓无虞礼俗政教。邦有常典。前贤犹因时适变。不相沿袭。况乎用兵之道。随地形贼势而变焉者也。岂有可泥之法不敝之制。今之水师。盖因粤贼之势。立一时之法。幸底于成耳。异日时易势殊。寇乱或兴。若必狃于前事。谓可平粤贼者。即可概平天下无穷之变。此非智者所敢任也。惟夫忠臣谋国百折不回。勇士赴敌视死如归。斯则常胜之理。万古不变耳。其它器械财用。选卒校技。凡可得而变革者。正赖后贤相时制宜。因应无方。弥缝前世之失。俾日新而月盛。又乌取夫颛已守常。姝姝焉自悦其故。终古而不化哉。今　朝廷开方略之馆。战功将着于信史。不复备述。麤述殉难者之惨。使来者怵然起敬。又因推论兵家之变化无常。用破吾党自是之见。庶久而知所儆畏云。

　
卷七十八　兵政四饷需

　　湘军志筹饷篇　
王闿运

冯唐有言。赵将李牧之居边也。军市之租。皆自用飨士。选车千三百乘。彀骑万三千。百金之士十万。古之用兵。其费至巨也。然以赵国区区。李牧偏郡。仰给市租。不闻匮乏。未有行军而乏兴。拥众而忧饟者也。明代则不然。平时征赋。半以养兵。四海之富。岁入裁二千余万。十年之通。余不过一年之入。郡县府库。例不存储。大农春秋二拨。或往往告匮。至于军兴。田谷不播获。关税无登。而振恤供给。费相踵。劝捐输。议假贷。欲以一二贵戚大臣之私财。赡天下之用。计拙情绌。始议加赋。吏威不行。漏卮不塞。俗儒迂生。纷咎其上。　　圣清鉴其敝。二百余载。坚持不加赋之义。兆民晓然。湛恩汪濊。利原沮闭。咸怀仁义。然值有兵革非常之灾。连年累岁之繇。倾帑不足以供费。则计臣束手矣。洪寇之兴。始由部筹饷。拨军者六百余万。其后困竭。则以空文指拨。久之空无可指。诸将帅亦知其无益。乃各自为计。其计有二。捐输厘金是也。二者皆起于战国秦汉之时。而捐输为最拙。又流弊滋大。害于风俗。胡林翼之言曰。今之言兵者喜团练。言饷者急捐输。及大钱钞票。乐其不费而取利也。上苟持一无本取利之心。则政事堕败。令甫下而民窥之矣。捐输之所行。必避富贵权势之家。曾国藩初治湘军。慨然欲抑豪强。摧并兼。令故总督陶澍家倡输万金。以率先乡人。澍子愬于巡抚。籍其田产文券送藩司。官士大哗。遂以得免。其后湖南布政使李榕。倡言米捐当先大户。是时曾国荃号有百顷田。于法当上户。榕不能问也。而京朝流言。卒以败榕。故凡捐输。徒以虐良善。肥不肖。行之愈久。愈不效。乃通计天下岁得。不出二十万金。　朝廷毅然知其害政。于是遂罢。然自咸丰元年以来。盛衰相参。所输银亦以千万数。捐输得官者。犹少于军功保荐十分之三。而其材智吏事。或愈于正途牧令太守。故夫以捐输为害政是也。或以为淆杂吏治。亦未必然也。刑部侍郎雷以諴治军扬州。用钱江谋。奏榷商税。关税正则。本千而取三十。搉之廛肆。则入千而取十。谓之厘金。言金取一厘也。厘金虽始于扬州。然无所得。曾国藩克武昌。下九江。乃令胡大任何玉棻孙谋于汉口行之。奸民诉之总督。下檄名捕大任等。大任者。礼部主事。故国藩亦移咨杨霈争之。霈不得已。委过藩司。未几武昌汉口复陷。而湖南厘局兴矣。郭嵩焘尤喜言厘金。始倡用士人。使其弟佐总局。而府县厘局。皆举贡生童。商民便之。院司虽或委员。总成列衔而已。其后官稍资以给食。又其后而陆增祥总省局。始委权官员。诸举贡生童。亦皆以保荐得官。彬彬乎衣冠簿书。有上下等威。而厘税益绌。布政使吴元炳涂宗瀛尽革浮费。镫油茶叶。各令自办。岁亦省千余金。然湖南厘税。初年岁百四十万。至曾祥元炳时。岁裁四十万。江西货饶地广。初倚以供军。而数当兵冲。不能远逾湖南。军实之所由充。始自湖北。开于上海。皆取给于厘税。所谓军市之租者耶。

湖北厘税。川盐为大。始承平时。淮引正课不逾三十万。犹日诉引滞。逋税岁积。寇据江南。盐运阻塞。川盐方舟并下。乃设局沙市。试榷其税。因资羡余以充官用。岁益银至百余万。时湖南亦食粤私。院司欲准湖北例笼之。不能效也。然亦岁榷银三四十万。咸丰七年。骆秉章用左宗棠议。首减湘潭浮折漕粮。定军需公费。先私取十五者。率改为公取一。藩司以下大讙。时湖南阻乱。事专于巡抚。秉章决行之。遂通改漕章。岁增银念余万。民乃得减赋数百万。武昌既复。林翼复效行之。及曾国藩在江西。亦效行之。湖北江西赋倍蓰湖南。故增银亦多。然民未甚得其惠。其后秉章督四川。设夫马局。津贴捐输。乃更为敝治。非独务本难也。逐末竞利。犹待人而兴。然以此益知军兴不乏财。而将士愈饶乐。争求从军。每破寇。所卤获金币珍货。不可胜计。复苏州时。主将所斥卖废锡器。至二十万斤。他率以万万数。能战之军未有待饷者也。湘军初起时。水师大将从南海新来。当设宴。议用钱二万。犹咨嗟以为巨费。其时江南粮台委员。自苏至宁。公馆八所。帷帐姬妾。不徙而具。徒以坐溃。而湘军起贫苦。同饥饿。转战五千里。饷皆自厘金给之。虽复频奏征饷四川广东。率为其督抚所持。所望十不偿一二。独刘蓉蒋益澧本起蜀桂监司。得总督协济。及其后蓉在陕西。蜀饷不复应。益澧入浙频胜。饷源自暀。至平捻时。京朝官至湘淮军中。各以私情馈遗。动醵万金。孔子曰。国不患贫寡。富哉言乎。观帅能否于筹饷知之矣。五口通商。中国岁入银七百万。加以货厘盐税。又率千万。而军籍官用度支省减藩库扣停者亦千万。故国富莫若今日。计者不综大端。徇胥吏之虚词。辄曰财支绌。用浩。利孔弗一。漏卮弗塞。无事而屯军。舍本而逐末。船无益之费。尽糜所入。未为知筹也。湘军于饷艰难。其后人人足于财。十万以上赀殆百数。当领未发之饷。辄公输县官。计银动数十万。念前兹过计拙谋。故述其略为筹饷篇。而其所取发奏咨之文。皆不论载。方厘金之兴也。虽津逻诃索。固不敢问达官朝使舟。然诸贵宦家人姻戚仆从。多被讥留。不能假公漏私。言事者辄以病商害民为词。交章请罢征。曾国藩初授江督。军饷无出。黄冕始建议。增湖南厘税十之三。号为东饷。专供曾军。议初上。骆秉章援蜀去。文格代为巡抚。雅不善曾胡。国藩恐己力不足令之。手书冕牍后曰。徒结怨于新抚。事定不行。而黄冕裕麟等业建议。即不待报。设局增税。会文格翟诰相继罢免。毛鸿宾为巡抚。恽世临继之。皆新进。倚国藩自重。而冕等所用榷税者。亦坚悍无所顾畏。或奸人聚众毁局殴主者。辄以船及营兵往助。复设之。牧令争佐捕治。商贾纳税恐后。竟以济师。同治二年。国藩征饷江西。九江关道蔡锦青分税课以应。乃报巡抚。沈葆桢大怒。谩词诋锦青。国藩不能堪。二人腾章相诋。俱自劾求罢。　朝廷为发上海税银三十万。供曾军以和解之。明年克江宁。首疏奏免湖南东饷。诸厘局亦频奉　　诏裁减。然论者不已。于后左宗棠治西师。有意加税仿东饷。巡抚置不应。其事亦罢。然各省厘税赡军。坐甲不用。税亦日绌。而相承莫罢。与初榷时意异矣。

　　叙疆臣建树之基　　　　　　　　
薛福成

国家承平二百余年。凡有大寇患。兴大兵役。必　特经略大臣及参赞大臣驰往督办。继乃有佩　钦差大臣关防。及号为会办帮办者。皆王公亲要之臣。勋绩久着。呼应素灵。吏部助之用人。户部为拨巨饷。萃天下全力以经营之。总督巡抚。不过承号令备策应而已。其去一督抚。犹拉枯朽也。故督抚皆奉命维谨。罔敢违异。道光季年。海疆事起。经略大臣才望稍不如前。权力亦稍减焉。已与各行省大吏有互为胜负之势。咸丰之世。粤寇势张。首相赛尚阿与总督徐广缙相继奉　　命督师剿贼。皆无远略。以偾厥事。自时厥后。或用尚书侍郎及将军提督为　钦差大臣。或用各行省督抚兼任兵事。而能有成功者。则在督抚为多。曾文正公以侍郎剿贼。不能大行其志。及总督两江而大功告成。以其有土地人民之柄。无所需于人也。是故督抚建树之基。在得一行省为之用。而其绩效所就之大小。尤视所凭之地以为准焉。大抵多事之秋。莫急于筹饷。饷源以地丁漕政盐政关税厘金为大宗。地丁有正额耗羡租粮三款。而租粮之中。有旗租地租屯租等名目。各行省事例不同。漕政有漕粮漕折漕项三款。漕项者。按粮额征银以备运粮经费者也。漕折者。由征粮之原额改为折色者也。盐政有课羡厘三款。关税有洋税常税两款。厘金有百货洋药两款。洋药厘税未并征以前。所收厘金。盖仅抵货厘之十一云。夫承平时。筹饷之权固在户部。疆事縻烂。关税而外。户部提拨之檄不常至。至亦坚不应。盖事机急迫。安危系之。斯时欲待户部济饷。势所不能。而疆臣竭蹶经营于艰难之中。则部臣亦不能以承平时文法掣之。故疆臣之负才略者。转得从容发舒。以成夷艰济变之功焉。江苏一省。丁漕盐税厘。五者俱赢。岁入白金一千万两以外。曾文正公用之。以削平大难。旋乾转坤。今伯相合肥李公亦用之。以招练淮军。四出征剿。曾公所用。在江扬淮徐通海者为多。以盐务为最饶。而地丁厘金辅之。李公所用在苏松常镇太者为多。以洋税厘金为最沃。而地丁漕政辅之。浙江一省。亦五者兼备。岁入可得江苏之半。左文襄公用之。以驱殄悍贼。肃清西陲。盖左公后虽去浙。而西征所藉。惟浙饷尤丰也。湖北一省。平时本仰他省协饷。自胡文忠公改漕章。通蜀盐。整榷务。是时汉口洋关虽尚未设。而丁漕盐厘四项。岁入已四百余万金。文忠用之。以养兵六万分援邻省。规画江淮。有匡维全局之勋。江西一省。以地丁漕折厘金为大宗。而浔关之税稍辅之。岁入与湖北相上下。曾文正公始用之。以搘持危局。进兵江南。沈文肃公葆桢继用之。以征军调将。克歼残孽。惟地非天下之中。故大势稍不如湖北焉。四川一省。地博物阜。赋额素轻。今于地丁之外加津贴。津贴之外加捐输。虽三倍旧额。尚仅得江南田赋之半。再以盐课税厘三项辅之。岁入不亚湖北江西。骆文忠公用之。以芟夷剧寇。兼顾滇黔陕甘诸省。丁文诚公宝桢复用之。以协济邻饷。筹奠边疆。盖自文诚改盐法。岁入又加百余万金矣。

湖南一省。合地丁漕折厘金三项。岁久约二百五六十万金。骆文忠公用之。以练兵选将。克复邻疆。旧时湖南本仰协饷。列在中省。乃其声绩远闻。犹出上省之右。则人皆习战贤才奋兴之效也。福建一省。地丁盐课厘金茶税等项。约逾三百四十万金。加以闽关洋税三百余万金。岁入尚在浙江之上。然关税由户部提拨。非大吏所能主持。地又滨海。养兵较多。终岁所征。以供地方留支之费。及水陆经制兵饷。尚觉孑孑不遑。故以左文襄公之雄略。未闻有以大用之。维船政经费。指拨关税。由文襄始。亦富强要图也。广东一省。综地丁盐课税厘四项。岁入几与浙江相埒。近又有沙田烟膏闱姓等捐章。皆成巨款。则所以筹饷之途更宽。曩昔大吏无卓绝之才识。往往袭蹈故常。或欲措施而权不属。未能奋树规模。近者南皮尚书张公之洞颇用之。以整理海防。而未竟厥绪。然固大有为之地也。此外如直隶陕西安徽广西四省。其力皆足以自顾。如有非常措注。则必赖他省之转输。直隶地丁旗租盐课税厘。岁入约三百五六十万金以外。以在畿内。支用稍繁。陕西安徽广西岁入约自一百六七十万至一百二三十万金不等。广西向无承拨京饷。十五六年前。藩库颇积存数十万金。今则稍稍竭矣。又如山东河南山西三省。财赋以地丁为大宗。而他项稍辅之。岁入各逾三百万金。山西以全力供京饷。事亦稍。山东自巡抚崇恩废弛吏治。州县皆侵亏钱粮。岁入几不及百万。今相国朝邑阎公为巡抚时。始大加整顿。丁文诚公复继之。渐复旧额。文诚遂用之。以剿捻寇。塞决河。声施烂焉。河南久未整顿。然历任巡抚。亦以其余力练成张曜宋庆两军。驰剿捻回诸寇有功。又如甘肃云南贵州三省。向赖他省之协助。云南岁入六十余万金。甘肃岁入三十余万金。贵州岁入二十余万金。皆断断不能自立。左文襄公岁征东南之饷八百余万金。用能蒇西征之绩。岑襄勤公毓英之平云南回寇。颇随地借资民力。亦兼仰他省协饷。若必尽用本省经制之款。则绌矣。夫天下事运之以才力。而成之以财力。若财力不裕。则才力虽宏。无所用之。余故略次各行省岁入大数。以知用之者之所以成功。俾后之有志者。得所考镜焉。抑闻今者台湾新设行省。既分闽关洋税三分之一。又得地丁盐课厘金以附益之。岁入可逾二百万金。刘中丞铭传尝用之。以抗强敌。近复购战舰。筑台。造铁路。创开风气。为天下先。他日必与福建广东并峙。为东南海疆屏障。苟经理得宜。非特形势之胜。即物力之饶。亦足以自奋也。而岂必以地之褊小为疑哉。

　　奏请饬催四川山西陕西协饷片　　　　
胡林翼

再武汉为东南枢纽。八省咽喉。而江西安徽河南尤为切近。自古用武之地。贼所力争。楚自军兴以来。武昌三陷。汉阳四陷。其大较也。此次大股皖贼。分道内犯。用意至狡。筹饷则苦于兵多。调兵则又苦于兵少。下游饷项。积欠五月有余。计百余万两。偶有接济。仅敷数日之粮。岌岌不支。势难终日。安庆桐城六安之贼。弥山遍野。而北岸之前敌可虑。瑞州临江吉安之贼。负嵎死守。而武昌之后路仍虚。兼以罗田蕲水蕲州黄梅广济麻城。路路可通。防不胜防。两岸大军。均驻浔皖之境。注意东征。并非为湖北设立防兵。贼之闲道内犯。实欲摇动东征之师。使我军饷道梗塞。回顾武汉。乃得逞其奸谋也。万一饷竭兵哗。江皖豫三省之贼。乘虚而入。大局不堪设想。就现在情形而论。厚集兵力。或可力遏凶锋。所患欠饷日久。军心涣散。水师马队。当思竭力保全。防兵守兵。更宜及时招募。鄂居天下之中。兵弱则四面受敌。兵强则四路均可策应。熟虑审思。鄂之安危关系东南数省。无如兵燹之余。加以饥馑。民气凋残。未敢操之过切。兼以贼踪紧逼。商民裹足。盐厘各项。催收不易。合无仰恳　　皇上天恩。俯念鄂中兵饷实在不敷。皖贼现又大至。都兴阿马队。杨载福水师。李续宾步军。实东南不可少之劲旅。请　饬下四川山西陕西督抚臣。于每省按月筹拨银五万两。务须如数如期委员解楚。以济饥军。以全大局。实深迫切感盼之至。

　　请部拨浙引用盐抵饷疏　　　　　　　
曾国藩

窃臣等一军。水陆万数千人。上游运道已断。饷项缺乏。久在　　圣明洞鉴之中。二月间。奏请福建浙江两省协济臣军。嗣闻浙省因徽州戒严。难济急需。闽省亦系积疲之区。难筹协款。惟奏请动拨江西四年漕折银两。稍纾眉急。特为日甚长。为数较巨。漕折一项。亦难久于供支。既处孤立之势。又有坐困之虞。欲捐则无可再捐。欲拨则无可指拨。中夜以思。良深焦灼。伏查　国家岁入之款。盐课为一大宗。自贼踞金陵。长江阻塞。淮南盐务。片引不行。场产堆积如山。而江西湖南。无盐可售。民忧淡食。淮南之盐。奸民偷送贼营。粤匪贱售于各口岸。大获其利。江西南路食粤私。北路食贼之私盐。湖广南路食粤私。西路食川私。东北亦食贼之私盐。以　国家富有之物产。不克设法营销。自食之而自利之。而反资以为贼之利诚可惜也。伏查近年各路军情。或以钞抵饷。或以米抵饷。或以大钱抵饷。无非通融办理。以济银两之不足。臣等一军。恳　恩饬下户部拨给浙盐三万引。用抵饷银。由臣招徕绅富。自备场价。自备运脚。自行运至江楚两省而销售之。以浙省之盐斤。行淮南之引地。浙省正杂钱粮。邀　　恩豁免。淮纲正杂钱粮。则虚纳而虚解。在户部不以为所拨者盐也。仍令臣军向盐务衙门虚报纳课。掣一凭批。即与拨银无异矣。在臣军不以为所领者盐也。仍令盐务衙门向臣粮台虚报解饷。掣一凭批。即与领银无异矣。伏查上年江西缺盐。经抚臣张芾陈启迈先后奏请借行浙盐四万引。是浙鹾可行于淮南引地。已有明证。本年二月浙江抚臣咨明江西巡抚。浙江各场。存廒盐斤尚多。商人顾源兴等。情愿认辨浙盐三万引。运赴江西营销等语。是浙场存盐之富。又有明证。合无仰恳　　天恩饬下户部准拨浙盐三万引。听臣设法自运自销于淮引口岸。以济军饷之不足。不胜企幸。如果运销畅旺。有裨军食。则可免邻省协济之艰。可减民间捐输之苦。臣当续行奏请。添引售销。如其营销不畅。流弊滋多。臣亦必奏明停止。臣为请拨饷银起见。非为变通盐法起见。倘其稍损于盐务。无益于军饷。臣权衡轻重。断不敢有片刻之回护。丝毫之迁就也。除运盐条目缕晰咨商户部外。所有请拨浙引以盐抵饷缘由。恭折具奏。伏乞　　皇上圣鉴。饬部迅速议覆施行。

　　拟设江西粮台及牙厘总局片咸丰十年　　　
曾国藩

再臣蒙　　恩署江督。与平时事势不同。江南旧治。既被久踞。皖南皖北。均属残破之区。目下苏常新失。地贼氛。几无下手之处。自应以两湖为筹兵之源。以江西为筹饷之源。查臣自咸丰三年至今。均系自设粮台。自办报销。以本无地方之责也。今拟札委江西藩司总办粮台。仍添委道府数员帮同办理。其自咸丰三年至十年五月。由臣分作三案造册报销。自臣接总督印务以后。即由江西藩司衙门报销。以专责成而免牵混。至江西岁入之款。除钱漕外。专恃牙厘税金。臣现咨商抚臣毓科。仿照湖南章程。牙厘另设一局。遴委道府大员专管。不归作藩司收款。复仿照湖北章程。督臣抚臣分办牙厘钱漕。各臻踊跃。仍互相通融。互相稽考。以期无误饷需。此后江西通省钱漕。应归抚臣经收。以发本省绿营及各防兵勇之饷。通省牙厘。归臣设局经收。以发出境征兵之饷。似此眉目分明。庶官吏各有职守。银钱出入。滴滴归源。杜绝影射浮冒诸弊。除酌派会办粮台及专司厘局各员俟与抚臣商定开单会奏外。所有现设江西粮台及牙厘总局各缘由。理合附片陈明。伏乞　　皇上圣鉴。

　　江西税厘仍归本省经收疏同治三年　
江西巡抚沈葆桢

奏为江右军务方殷。民力已竭。仰恳　　天恩酌定协皖银数。将茶税牙厘等款。仍归本省经收。以固军心而全民命事。窃臣查咸丰十年五月初三日。经督臣曾国藩片奏。蒙　　恩署江督。与平时事势不同。皖南北均属残破之区。苏常地贼氛。几无下手之处。请将江西通省牙厘。归臣设局经收。以发征饷等因。奉　旨允准在案。伏念督臣此举。原谓当日事势与平时不同。不得不变通办理。而揆诸今日事势。则又与咸丰十年不同。臣忝任封疆。安得不再筹变通以期尽利。谨为我　　皇上沥陈之。查咸丰十年。江西全省肃清。苏皖遍地皆贼。督臣征饷。自不能不专责江西。今则皖北阖境敉安。皖南仅有广德未复。江苏之苏松镇太氛祲全销。金陵常州。功成指日。上海殷富。冠绝东南。而江西水旱连年。横遭兵燹。苏浙败逆。死中求生。今春以来。入境殆将十万。忠侍堵辅各巨逆。咸思接踵而至。闽越无粮可掳。彼即窥楚粤。亦必借径广饶。胜则盘踞城池。败亦窜越山谷。前此老巢可恋。小挫即复东归。今则破釜沈舟。虽死绝无返顾。此贼势之不同者也。咸丰十年。督臣未离江境。征兵可兼防兵之用。本省勇数寥寥。取给钱漕。虽蒂欠已多。尚堪敷衍。今则督臣去江远甚。而督臣所部猛将精兵。又去督臣远甚。猝然闻警。虽欲卷甲疾趋。鞭长莫及。且前敌撤动。中贼牵制之计。全局皆翻。咸丰十一年。李秀成直入长驱。几于蹂躏通省。前车可鉴。能勿寒心。是以护抚臣李桓募继果营二千人。臣到任后。募韩字营五千余人。添募继果营一千余人。移调精捷营精毅营万有余人。各府募守勇五百人。犹觉顾此失彼。疲于奔命。然勇数则倍蓰于昔矣。夫苏浙肃清。逆铤走。固无一时尽歼之理。亦断不能使其绝无可窜之路。所望要地均有重兵。步步截杀。使无可掳胁。无可占据。日剿日减。以至于无。否则死灰复然。大局何堪设想。今春复饬未到任之赣南道王文瑞募湘勇四千。各府州县报募勇守城者。或千余人。或数百人。络绎不绝。将严其失守之罪。不得不予以可守之资。此兵数之不同者也。咸丰十年以前。江西连岁丰稔。苏浙路梗。长江未有通商之议。富商巨贾。咸出其涂。故团练不患无资。劝捐亦易集事。今则水旱屡告。农鲜藏。长江通商。海道畅行。大贾尽趋沪汉。团务捐务。动辄窒碍。民穷财尽。丁漕两款。征解不前。而京饷出其中。协饷出其中。兵饷勇饷均出其中。闻警以来。各郡县之募勇者。均请留用正款。靳之则城邑不保。何有丁漕。许之而库藏空虚。何从挹注。此民力之不同者也。夫以事势不同如此。但袖手坐视。不思变通。江省糜烂不堪。闽粤两楚亦将波及。纵苏浙肃清。东南大局其可问乎。　圣主痌瘝在抱。出师命将。备极焦劳。苏皖之民。咸出水火而登衽席。臣虽奉职无状。何敢坐视江右既登衽席之民。沦入水火乎。夫使能以江西之饷。全力供督臣之兵。以督臣之兵。全力顾江西之地。岂不甚善。而势各有所不能者。力各有所不逮也。

江西为督臣兼辖省分。臣何敢稍分畛域。然如湖南广西等省。皆总督兼辖省分。其不能协济者无论已。能协济者亦每月数万金而止。何者。各有应守之地。不敢自荒也。即牙厘茶税等事。亦归本省自办。何者。各有应尽之职。不敢自旷也。如谓将将不得其人。兵勇亦同虚设。理财不得其道。厘税适以病民。是则抚臣失职。督臣当劾而去之。不当遥为之谋。令其安坐伴食也。方今各营枕戈杀贼。悬釜待炊。薪桂米珠。深虞哗溃。合无仰恳　　天恩。俯念江右无以自存之苦。察臣万不得已之私。准将牙厘茶税等款。仍归江西本省经收支用。其督臣征饷。酌量江省力所能及者。　钦派每月协济数万金。俾征防两无贻误。如臣议窒碍难行。应请　　旨一面敕下部臣通盘筹划。准臣暂于江西牙厘茶税项下。分提其半。以济急需而搘危局。臣钦奉诫谕。勉以和衷。非敢复蹈前愆。自干罪戾。然事势至此。犹引避嫌怨。任其颠危。则上负　　朝廷。下负百姓。获咎滋重。理合由驿六百里恭折沥陈。伏乞　　圣鉴。

　　江西牙厘请照旧经收疏　
曾国藩

奏为江西牙厘。仍应归臣处经收。以竟金陵将蒇之功。恭折奏祈　　圣鉴事。窃臣接准江西抚臣沈葆桢咨称。以江西军务方殷。请将茶税牙厘归本省经收。于二月二十六日具奏。钞折咨会到臣。伏查臣军奏拨江西之饷。前后约有三项。臣初任江督。奉　　旨兼办皖南军务。其时江南六府糜烂。皖南仅存祁门一县。一片贼氛。无从下手。臣于是奏办江西厘金。以充东征诸军之饷。奏拨江西漕折五万。以充徽宁两防之饷。逮二年四月。因各军逃亡过多。又奏九江洋税三万。以清积欠。先后奉　　旨允准。沈葆桢到任后。于元年九月。奏明将漕折截留。不解臣营。二年六月。奏留洋税。专充江忠义席宝田之饷。并未解过臣营一次。此两项者。臣均未具疏覆奏。力与争辨。此次截留牙厘。不能不缕陈而力争者。实因微臣统军太多。月需额饷五十余万。前此江西厘金稍旺。合各处入款。约可发饷六成。今年则仅发四成。而江西抚臣所统各军之饷。均发至八成以上。臣军欠饷十六七个月不等。而江西各军。欠饷不及五月。即以民困而论。皖南及江宁各属。市人肉以相食。或数十里野无耕种。村无炊烟。江西亦尚不至此。请我　　皇上钦派大员察看东南数省。果江西之军民较苦乎。抑皖南金陵之军民较苦乎。假令沈葆桢奉使巡视皖吴一次。果行军于江西较难乎。抑行军于皖南金陵较难乎。知必有不辨而自明者。臣于三省。皆系辖境。非敢厚于皖吴。而薄于江西也。无论何人处臣之地。势不得不出于此也。今苏浙之省会已克。金陵之长围已合。论者辄谓大功指日可成。元恶指日可毙。以臣观之。洪酋与忠逆坚悍异常。屡掘地道。俱未得手。本无粮尽确耗。又城中新种麦禾。青黄弥望。臣之愚计。谆嘱曾国荃鲍超等。总须力扼窜路。不使逆酋挟大股冲出。贻患他方。至克复之迟速。尚难预计。往昔庚申之春。和春张国梁大军合围。功败垂成。彼时围师。比今日多二万人。饷项存营者尚数十万。徒以迟延未发。尚为军士借口。全局决裂。况今日饷需奇绌。朝不谋夕。安得不争江西之厘。以慰军士之心。此臣之隐衷。外人诧为过虑。惟冀　　皇上鉴亮者也。前代之制。一州岁入之款。置转运使主之。疆吏不得专擅。我　朝之制。一省岁入之款。报明听候部拨。疆吏亦不得专擅。自军兴以来。各省丁漕等款。纷纷奏留供本省军需。于是户部之权日轻。疆臣之权日重。然疆臣既得专筦利权。则督与抚事同一律。不得又有轻重主客之分。臣尝细绎会典事例。大抵吏事应由抚臣主政。兵事应由督臣主政。就江西饷项论之。丁漕应归沈葆桢主政。以其与吏事相附丽也。厘金应归臣处主政。以其与兵事相附丽也。厘金之起。始于咸丰三年。雷以諴倡办于扬州。专为发逆兵事而设。初非　国家经制之款。臣忝督两江。又绾兵符。凡江西土地所出之财。臣皆得奏明提用。即丁漕洋税三者。一一分提济用。亦不为过。何况厘金奏定之款。尤为分内应筹之饷。不得目为协饷。更不得称为隔省代谋。

如江西以臣为代谋之客。则何处是臣应筹饷之地。谓安徽应筹邪。则乔松年亦得执本省隔省之说以相拒。谓江南苏松各属应筹邪。则李鸿章兵数之多。亚于臣处。战事之殷。倍于上游。除议定月解四万外。势难再行提用。谓江北淮扬各属应筹邪。则里下河丛尔之区。臣与吴棠富明阿冯子材四人争剥竞取。其何能给。且畛域之说太明。则镇扬两防断不足以自存。而僧格林沁多隆阿等不兼封疆之帅。必有窒碍难行之日。臣窃以为不可。臣所最抱歉者。广东七成之厘金。湖南东征局之厘金。皆非臣分内应得之饷。用兵太久。乞邻救饥。私衷耿耿。如负重疚。然毛鸿宾恽世临不遽奏请停止者。知臣处入不敷出甚巨也。一俟军务稍定。臣即当奏明先还广东七成之厘。次罢湖南东征之饷。断不肯久假不归。蹈专利之陋习而不自觉。此心筹之熟矣。抑臣又闻。同僚交际之道。不外二端。曰分曰情。巡抚应归总督节制。见诸会典。载诸坐名　敕书。臣又曾奉　　特旨节制江西巡抚。臣以才力不逮。再三恳辞。　　特旨之节制。一时之异数。臣得而辞之。会典　　敕书之节制。数百年之成宪。臣不得而辞。沈葆桢亦不得而违。分也。军事危急之际。同寅患难相。有无相济。情也。沈葆桢于臣处军饷。论分论情。皆应和衷熟商。元年八九月间。臣军疾疫大作。死亡无算。而忠逆大举。援救金陵。危险万状。沈葆桢乃于是时截留漕折银四万。既不函商。又不咨商。实属不近人情。二年浔关洋税一案。臣奏拨三万两。奉　　旨允准。沈葆桢旋奏留专供江席二军之饷。钦奉　　寄谕以皖营军饷短绌。饬抚臣妥筹兼顾。如数分拨。逮关道蔡锦青分拨万五千两。解至臣营。沈葆桢乃大怒。严札申饬蔡锦青。并移咨诘问臣处。但有峻厉之词。绝无婉商之语。此次截留厘金。亦并未函商咨商一次。不知臣有何事开罪。而不肯一与商酌。以为事势紧急。无暇远商邪。则前年漕折。去年洋税。今年厘金。三事中岂无一事可以先商后奏者。殊不可解。人恒苦不自知。或臣明于责沈葆桢。而闇于自责。臣例可节制江西。或因此而生挟权之咎。臣曾保奏沈葆桢数次。或因此而生市德之咎。几微不慎。动成仇隙。然臣阅世已深。素以挟权市德为可羞。颇能虚心检点。即如漕折一案。臣曾函商一次。咨商一次。洋税一案。臣接抚臣峻词诘问之咨。曾经密函婉复。兹特钞呈　御览。以明臣不敢有挟权市德之意。自此二案外。臣之公牍私函。在江西者极多。其中如有挟权市德措词失当者。请　旨饬下沈葆桢多钞数件进呈。傥蒙　　皇上摘出指示。或有显过。臣固甘受谴罚。即有隐慝。臣亦必痛自惩艾。若臣返躬内省。则自觉对沈葆桢而无愧。即讯诸大廷质诸鬼神而无惭。而沈葆桢专尚客气。不顾情理。实有令人难堪者。臣亦不复能隐忍不言矣。臣处自闻截去江西厘金之信。各军人心皇皇。转相告语。大局实虞决裂。合无吁恳　　天恩。饬谕江西厘金仍全归臣处经收。以竟将蒇之功。俟金陵克复之日。立即请　　旨分成匀济。一面派拨重兵。回援江西。兼顾湖南。其金陵未克以前。除彭玉麟刘于浔孙昌国三军需饷五万有奇。循旧仍由江西厘金供支外。其江席两军万人。臣亦必于厘金项下竭力分拨。特不可遽改局面。动摇军心。致生功亏一篑之变。所有江西牙厘应归臣营缘由。恭折由驿驰奏。伏乞　　圣鉴。 

　　请派员督办粤厘疏同治元年　　　　　　
曾国藩

奏为遵　　旨议覆。并请　　钦派大员督办广东厘金。接济浙江安徽江苏三省军饷。恭折仰祈　　圣鉴事。窃臣维东南寇氛。蔓延日久。皖南池宁二府。十室九空。人争相食。皖北庐凤等处。白骨蔽野。田地荒芜。苏浙两省。蹂躏亦复相类。生民之涂炭深矣。　　圣主之忧劳极矣。为封疆将帅者。孰不思扫荡逋寇。一解倒悬。况臣膺兹艰巨。委任尤重。岂敢稍涉推诿。更分畛域。无如贼之占地太广。股数太多。臣之兵饷两绌。才智太短。受　　命两年。至今无一兵达于苏境。图皖年余。迄无一旅进攻宁国。分内之事。不克自效。清夜以思。愧悚汗下。至浙江军事。左宗棠苦战衢严。独任其难。臣不克分兵往助。赵景贤困守湖州。坚贞世。臣不克设法往援。徒有兼辖之名。并无统筹之实。前此钦奉正月二十三日　　谕旨。仍令臣节制四省。毋许再行固辞。本不敢哓哓渎奏。兹因御史朱潮奏请六七省兵事责成一人。臣既怀大名不祥之惧。弥触隐微抱疚之端。窃计苏杭安徽糜烂若此。以一人而办一省之贼。无论如何大才。如何竭力。但见其不足。不见其有余。况以臣之愚陋。承乏两江。时虞陨越。安能兼顾浙江。安能更及两湖福建。该御史朱潮所奏数省兵事责成一人之处。固无庸议。傥蒙　　圣主鉴臣愚悃。并收回节制四省之　　命。俾臣专力本职。稍释神魂之震惧。尤感　　圣慈之曲尽矣。至朱潮所称四川广东协饷。派大员一人督催馈运等语。其事难以尽行。其议实有可采。上年侍郎宋晋五省会剿一疏。亦系兵饷通筹。与朱潮大致相同。臣查四川内患未平。本省支绌。自难协济外省。即将来蜀贼荡平。尚宜先协云南之饷。不能遽及江浙之远。惟广东最称殷富。财力为东南之冠。其地势亦宜供江浙之饷。天下之大利。除丁漕正赋外。约有四宗。曰海关。曰盐场。曰富户劝捐。曰市镇抽厘。他省或据其一。或据其二三。惟广东兼四者而有之。粤盐一宗。行于江西湖南者。浸灌淮南之引地。占夺江苏之大利。即乐桂埠商孔广缙一户。七八年来拥赀百万。他商之殷实可知。官项之赢余亦可想见。而淮课因之全失。粤课并未稍增。厘金一宗。如佛山韶关肇庆等处。著名繁富。咸丰十年间。巡抚耆龄于韶关后设一新卡。未及一年。收税至五十余万。藩司周起滨议于肇庆府河设卡。每年亦得四十余万。此外巨镇大卡。不一而足。至于海关一宗。粤海税项。远出各口之上。捐输一宗。粤东富室。亦非各省所及。斯中外所共见共闻者。若使经画得宜。但于四宗之中得其一宗。可养数万之兵。剿江浙之贼。溯查庚申五月。臣奏请以江西之厘金。充臣营之军饷。两年以来。臣军赖此无饥溃之虞。似可援以为例。合无仰恳　　天恩。采纳朱潮之议。特派二三品卿一人。驰赴广东。驻札韶关。办理通省厘金。专济苏浙安徽三省饷项。乾隆年间。新疆用兵。曾派大学士黄廷桂驻札肃州。综理兵饷。此次江浙军务。较新疆尤为重大。即派六部卿贰。衔　命使粤。专督厘饷。亦不为过。

如蒙　俞允。臣当奏派贤员熟悉厘务者。随同星使前赴粤东设卡抽办。韶关距江西甚近。臣当与该使臣往返函商。务使筹兵筹饷。一气呵成。或绌或赢。随时斟酌。广东官绅有设立私卡者。使臣会同臣处奏参。州县有暗中阻挠者。亦即奏咨参撤。凡厘务所得之饷。先解浙江军营。左宗棠新任浙抚。无尺寸之完土。无涓滴之饷源。蒋益澧等到后。尤觉无米无炊。若以广东厘金济之。则前此奏准协浙月饷十万两。即在其中抵除。其次则解安徽军营。臣处如鲍超一军。欠饷八个半月。曾国荃一军。欠饷九个月。徽州各军。欠七个月有奇。急思早得粤饷。一清积欠。李续宜添募新营。亦当另筹接济。袁甲三久处穷困。亦应量为津贴。方足以驭强将而抚饥军。又其次则解江苏军营。闻上海出款太多。亏累甚巨。镇江扬州两台。亟须另筹协饷。其广东应解红单艇船之费。亦可于此中抵除。由臣咨商韶关使臣。察各军之缓急。定拨解之多寡。其运解之法。或由赣州送至江西转解。或由轮船搭至上海转解。均听韶关使臣察酌办理。其广东本省应用之项。与夫京款协款。该省除正赋外。尚有海关盐务捐输三大宗。尽足以资周转。不许挪移各卡厘金。以清界限。数载以来。部库空虚。从无京饷解军之事。今若　　特京卿督办粤厘。则与自京解出者无异。实惠及于士卒。利权操自　　朝廷。疆吏守其土地。不得私其货财。于　　谕旨挽救积弊之道。或亦不无小补。所有遵　　旨议覆缘由。谨缮折具奏。伏乞　　圣鉴训示。

　　覆陈筹虑兵饷大端疏同治四年　　　　　
李鸿章

臣自钦遵　　谕旨。函商曾国藩。原拟俟兵饷大端。筹有把握。再行缕晰覆陈。旋准曾国藩咨钞九月十九日覆陈折片。内称河洛现无可剿之贼。淮勇亦无可调之师。李鸿章若果入洛。岂肯撤东路布置已定之兵。挟以西行。坐视山东江苏之糜烂而不顾等语。似属切中事情。曾国藩因业经覆奏。未另与臣覆信。臣再四筹思。彼覆疏中已陈之言。皆臣所欲言而不敢遽言之隐。大局所关。臣未便稍有立异。但不知　　批旨如何定见。五中旁皇。瞻前顾后。仍有不能已于言者。综其大要。约有三端。一兵势难遽分也。我　朝从前武功。专恃兵力。此次军务。全资勇力。臣初至军营。习闻周天爵福济琦善向荣和春诸臣之议论。皆谓旗绿弁兵。驯谨而易调遣。各省勇丁。桀而少纪律。其不得已而用勇。就地召募。随时遣汰。尚无甚流弊。若远调数千里外。终必哗溃误事。咸丰初年。广西所募潮勇最多。向荣张国梁等带赴江南。沿途骚扰。卒至十年三月金陵之变。一溃而遂不可收拾矣。自曾国藩江忠源胡林翼李续宾等创练楚勇。不用一兵。深知绿营废弛已久。习气太深。万不足以杀敌致果。而以楚将练楚勇。恩信素孚。法制严密。又由湖南北转战江皖。一水可通。人地相宜。是以历久而能成功。然李续宾唐训方以楚勇剿淮北之捻。刘长佑以楚勇剿直隶之骑马贼。均未大着功效。则以离乡太远。南北异宜。勇性未能驯服。何能得其死力。曾国藩有鉴于斯。故于金陵克复。东南军事将竣。即将所部湘勇全行遣撤。但属臣暂留淮勇。以备中原剿捻。自系因地制宜。夫捻匪系皖豫东三省无赖纠合而成。其隶皖籍者。大都蒙亳颍宿人。皆在淮北。臣籍隶庐州。实在淮南。所部淮勇。则庐州六安安庆扬州人居多。皆滨江之处。于长江上下防剿最宜。军士战于其乡。亦较得力。其性情风气。与淮北回殊。同治元年。臣初由安庆赴沪。湘勇以去地太远。均不欲从。乃商之曾国藩。就臣乡里团练久战之士。选将束伍。逐渐添募。如程学启刘铭传潘鼎新周盛波等。始仅为营官带数百人耳。嗣因打仗可靠。各增募至数千人。今遂为淮勇最劲之兵。究之用于江淮南北。必可指挥如意。若逐渐调移山东河南边境。尚可勉强相从。若赴河洛山陕。并预备剿除京东马贼甘肃回匪之用。水土不习。诚恐迁地勿良。勇心涣散。　朝廷期望于臣。欲以西北军事相属。不过以臣在吴粗立战功。而臣亦惟赖所部将士踊跃用命。若今臣去。而平素惯用之健将劲兵。不得随行。臣复何能为役。曾国藩筹设徐州济宁周家口等处防军。皆臣部最出力者。臣若不调西行。则声势不能大振。若全调他往。则东皖无以自立。若另图添募马步。而随身先无亲信可恃之兵勇。必致败军偾事。而无裨于全局。此兵势不能遽分之实情也。

一饷源难专恃也。凡欲灭贼。必先治兵。欲强兵。必先足饷。欲筹饷。必先得人与地。臣自咸丰三年至八年。皆在皖北军中。窃见和春郑魁士之军。战阵颇勇。旋因饷缺而溃。袁甲三翁同书继之。更因饷绝而败。即十年江南大营之溃。十一年浙江之陷。皆由于粮饷断绝。官文胡林翼筹鄂饷以供东征。曾国藩进图江皖。以江西湖南广东厘金为饷源。左宗棠以浙饷办闽浙之贼。臣以苏沪入款办江浙之贼。皆能自我为政。转输不匮。幸而蒇事。从古至今言兵事。未有不先筹饷糈者也。　谕旨虑及皖豫发捻一日不除。盛京甘肃势难兼顾。诚以捻灭而后腾出饷需。非徒捻灭而后腾出兵力。有饷则到处兵勇皆可用。无饷则已成劲旅亦无用也。陶茂林雷正绾皆多隆阿部下百战骁将。昔何勇而今何怯。其一溃再溃之故。可想而知。曾国藩夏间。奉　　命剿捻。臣忝署江督。即以后路筹饷引为己任。以安其心。数月以来。分屯豫东苏皖千余里。湘淮兵勇四万余。粮运供支。源源协济。又兼筹苏松扬州留防各陆营。长江外海各水师。皖南北江西防剿遣撤各湘军之饷。虽以入抵出。不敷尚多。竭力匀拨。幸无贻误。臣若奉　　命西征。现在进图剿捻。后路分防各军之饷。尚无专责之人。即臣带兵远出。饷源当居于何处。筹饷当责成何人。亦未蒙　　圣明指示。若无确然可指之款。率众前行。必为雷正绾陶茂林之续。若非切实可靠之人。维持后路。亦无以安曾国藩与臣军各将士之心。臣尝默筹熟计。目今大患。在捻与回。自须先图灭捻。若以现饷养现兵。约计河南可养战士一万五千。山东可养战士二万。安徽可养战士一万。江苏可养战士六七万。湖北可养战士四五万。各省督抚。果皆熟谙韬略。认真筹饷练兵。使一兵得一兵之用。通力合作。勿存推诿争忌之心。则兵与饷可渐足。一二年间可奏效。若　　皇上专派大员。而各督抚谓事有专属。或拥兵观望。或玩视军需。或胜则争功。败则诿咎。遂使客兵出境。种种牵掣。亦难必其收功之迟速矣。臣若赴豫。欲图兜灭北捻。必须多练马队。以备冲突。广置车骡。以资转运。饷需甚巨。豫中蹂躏已久。力难供应。若专指苏饷。目下苏沪税厘分供前敌。淮军已虞饥溃。再添练马步。人数益多。道路益远。势必不支。臣一经离任。恐亦不能遥制。此饷源不能专恃之实情也。臣军久在江南剿贼。习见洋人火器之精利。由是尽弃中国习用之抬枪鸟枪。而变为洋枪队。现计出省及留防陆营五万余人。约有洋枪三四万杆。铜帽月需千余万颗。粗细洋火药月需十余万觔。均按月在上海香港各洋行先期采买。陆续供支。臣每亲自料理。又有开花队四营。一为潘鼎新带往济宁。一交刘秉璋镇守苏州。其副将罗荣光刘玉龙两营。为臣亲兵。现分守金陵城外之下关江东桥两处江口。缘洋人最重开花。

目下长江通商。番舶来往。奸人觊觎。侦知有此利器。可稍夺魄。洋重者千余觔。轻亦数百觔。其具之坚精。药弹之繁冗。臣讲求数年。稍窥秘要。他人多未及见。更未与知。臣既辛苦练成。若出省督师。必须酌量调往。藉壮声势。惟队所用器械子弹。尽仿洋式。所需铜铁木煤各项工料。均来自外国。故须就近设局制造。苏州先设有三局。嗣因丁日昌在沪购得机器铁厂一座。将丁日昌韩殿甲两局。移并上海铁厂。曾经　奏明。欲再移设金陵。为久远之计。臣若远赴他省。则局与铁厂。久必废弛。不但技艺不能渐精。且虑工费多有缺乏。而臣军接济。亦有断绝之时。此军火恐不能常常接济之实情也。臣所虑者祗此三端。傥蒙　　皇上天恩。俯悯愚忱。熟思审处。俾微臣带兵远出。日后无掣肘之患。臣得效命疆场。努力设谋。帮同曾国藩等。为　国家歼此残孽。虽万死有所不辞。

　　筹拨新疆暨庆阳粮台饷项疏　　　
骆秉章

窃臣于同治四年八月初七日。承准军机大臣字寄。七月二十日。奉　　上谕。前谕骆秉章将原拨新疆饷银二十一万两解交陕甘总督就近转交成禄联捷等应用此项饷银系该提督等出关剿贼急需之项骆秉章素顾大局谅必日饬司批解以济要需等因钦此。八月十一日又奉七月二十一日寄　　谕杨能格请饬四川于地丁项下或津贴项下每月指定径解庆阳粮台饷银五万两即着骆秉章督饬藩司竭力筹划酌定数目按月专解庆阳粮台以供支放不得以协甘饷银牵混统解等因钦此。窃惟西陲迭次告警。甘肃回逆未平。但使川省力能接济。臣曷敢不殚精筹划。伏查川省地丁岁征六十余万两。合之课税等项。每岁所入。本不敷每年例支之数。向须外省协济。军兴以来。自咸丰四年。始于地丁之外。加收津贴。每岁所入。亦仅五十余万两。迨至本省用兵。饷项更形支绌。复办厘金。仍不敷用。不得已而连年劝谕民间捐输。至再至三。民力已竭。现在腹地虽渐肃清。边防仍形吃紧。勇不能撤。饷即无可裁减。以致各营积欠甚巨。兼以拨军越剿黔匪。此后筹办滇事。兵饷仍恃川省接济。前派鹤龄带川兵一千五百余员名赴甘。每月饷需七千余两。亦由川省按月拨解。罗掘既空。库藏已毫无储蓄。征求无已。皆取资于民。深有竭泽而渔之虑。此川省款项竭蹶之情形也。以甘省军事而论。统帅既多。人人可以专折奏事。事权不一。各自成军。自行请饷。此营指拨者未解。彼营告急者复来。或请提厘金。或请定专款。或请每月按数拨解。不惟应接不暇。亦几无所适从。究之甘省既无总统大员。诸军漫无节制。进止机宜。无所禀承。偶有胜负。功过亦未能核实。赏罚难期必当。彼此既不相辖。祗能自顾一隅。未遑统筹全局。此师久所以无功也。历观往事。凡兵柄不归主帅。诸将各自为谋。未有能集事者。即如唐时九节度之师。不能制胜于相州。似此者史不绝书。可为鉴戒。况各营勇数太多。旋集旋溃。随散随招。如陶茂林雷正绾之溃勇。窜扰陕境。至烦兵力兜剿。其阑入川界者。亦纷至沓来。剿贼既难期得力。散蔓且贻累地方。以前之饷。概归虚糜。新集之众。又待支给。现在用兵暨办防各省。自筹项饷。已属力尽筋疲。即使勉强凑解协甘之饷。各营势难赡。窃虑终归哗溃。为今之计。亟宜先裁无用之游勇。以节冒滥之饷需。然后练精锐。并归统帅调度以专责成。所有饷项。胥由粮台总司支发。酌其缓急。以资饱腾。自能所向成功。回氛以次埽荡。甘省可冀底定。至回疆警报迭至。　朝廷固不能置之度外。然揆时度势。实有鞭长莫及者。

溯查道光六年。新疆南路四城之役。其时不但内地无事。各省库储充裕。即关外哈密乌鲁木齐等处。皆系完善之区。自兰州以至阿克苏。沿途节节设立粮台。由甘省各州县动碾仓麦。并采买民闲粮糈。购备驼只。转运出关。源源接济。用饷至二千余万两之多。目今安能筹此巨款。无论川省指拨之款。万难一时凑齐。兼以自川赴甘。沿途散勇抢掠。不免时有梗阻。即使克期如数解到。成禄联捷等由甘凉肃转战而前。计尚未出关。而军饷又已告匮矣。即或河西无阻。得以长驱出塞。再加以山西画拨之饷。亦祗此饷银数十万两。断不敷数千里行军之费。纵又续解之款。杯水车薪。于事无济。兼之甘省地糜烂。民间搜括已空。臣前接陜甘督臣杨岳斌亟称所部勇丁。甫入甘境。预派委员携银各处办粮。竟不得食。以数千之众。在甘省内地。且难谋宿饱。况关外情形。沙漠阻绝。有银无处购粮。虽有劲旅。亦难枵腹远征。是以征调之师。如鲍超蒋凝学等所部。一闻调赴新疆。中途辄即溃散。即现在甘省各营。亦难保不惮于出塞。潜怀观望。未肯速将甘省腹地肃清。藉此以为迁延地步。更虑关外请饷甚急。屡奉　　谕旨饬催。各省悉索无遗。内地有事。转致束手。则贻误更非浅鲜。是回疆不靖。虽敌忾同仇。必待各省肃清。始能筹出关巨饷。必待甘省肃清。然后可以办运军粮。此又事势所必然者也。此时各省凡经贼扰之区。防堵未松。似宜先顾内地。不可分其既竭之力。以致本省不能自支。即使稍为挹注。师未成行。饷已糜费。剜肉并不能医疮。于西陲兵事。实属无益。固不独四川力有未逮也。并伏读寄　　谕。有借俄兵助剿一节。臣虽未悉其详。窃为俄国为外夷之雄长。现今坐视各国强弱。其用心正不可测。若向其借助兵饷。不但于　国体有关。更不可不熟虑其后。　圣明自能远烛。固不待臣下喋喋渎陈。臣知识椎鲁。老病浸寻。何敢侈谈兵事。惟念深荷　　殊恩。涓埃未报。刍荛之献。冀效一得之愚。用敢冒昧缕陈于　　圣主之前。川省现已筹解甘饷二万两。因沿途游勇抢掠。尚须设法汇兑。遵照　　谕旨解交陕西藩库。又筹银二万两。设法解交陕甘督臣收存。以为西路用兵之费。此后惟有竭力勉筹。实难预拟定数。所有奉　　旨筹拨新疆暨庆阳粮台饷项缘由。恭折由驿覆奏。

　　料理西征事宜疏同治七年　　　　
左宗棠

窃七月十三日连镇营次。钦奉　　寄谕。昨据李鸿章驰奏查明逆首投水确情余匪净尽直东一律肃清请循例陛见等情当经谕令该大臣将在营兵勇移撤后再行来京陛见惟现在陕甘等省军务紧要急须左宗棠统带所部刘松山郭宝昌喜昌等军回剿左宗棠即饬令刘松山等军一面拔营由山西渡河入陕将鄜延绥榆等处回氛节节扫荡左宗棠着先行来京陛见陕省回氛纷扰股数繁多除刘松山等军外各营将弁如有忠勇奋发愿西往从征者并着李鸿章左宗棠英翰晓谕各营听候遴选归左宗棠节制郭宝昌伤病计已全愈如尚未能销假即着郭运昌带领该总兵旧部先行西进前据崇厚英翰所陈善后各条并着李鸿章左宗棠妥速议奏钦此。跪读之下。敬悉　　圣慈轸念西陲速期底定至意。比经恭录行知刘松山郭运昌喜昌钦遵办理。十八日据刘松山郭运昌等禀称。初十日刘松山派队一由东北一由正北。郭运昌全福率队由德平商河傍黄河出滨州利津一带搜捕。约均于海滨会齐。十六日盐山及小山一路队伍回宁津。十七日商河武定一路队伍回宁津。沿途积潦纵横。秫粟深茂。各处新成圩寨。钲鼓相闻。乡团引导搜。并无踪迹。其派出之顺营总兵杨世俊记名副都统全福由乐陵出海丰。亦可次第撤回。居民惊疑顿释。刘松山等由宁津拔回连镇东南。臣现编审降人。妥为钤束。催调天津存饷。散给各营。以作行粮。一俟稍有头绪。即分起西还。臣即先行入觐　　天颜。吁请　　训示。大约旬日以外。即可成行。惟保定河间一带。秋水甚涨。官道漫溢。马步难行。运河两岸决口未塞。车马时虞阻滞。拟辎重由运河雇舟运赴河南彰德。队伍由景州西行赴彰德。臣先由水路驶赴天津。赴都入　觐。将来即由保定南下至彰德。乃趋卫怀渡河西向。所以不复取道山西者。缘径道险仄。大队难行。而刘松山郭宝昌所部将士久从征役。纷纷乞假。过河后尚须从新整理。乃可入陕也。　谕旨除刘松山等军外各营将弁如有忠勇奋发愿西往从征者并着李鸿章左宗棠英翰晓谕各营听候遴选归左宗棠节制。臣维陕甘之事。筹饷难于筹兵。筹粮难于筹饷。筹转运尤难于筹粮。臣在陕时已曾约略陈明矣。从前胜保多隆阿入秦。杨岳斌度陇。皆务征调兵勇。为迅速驱除之计。卒至兵多饷绌。回患未平。而溃军叛卒之祸起。譬犹贫人无隔宿之粮。而张筵召客。强作豪举。有不嗤其谬者乎。论者谓两淮之人强悍健。用之秦陇。可以挫回逆之凶锋。销淮皖之隐患。于计诚为两得。臣又以为不然。江淮之民。尚气任侠。古昔已然。非生而嗜乱也。巨逆如张乐行苗沛霖。亦非果具枭雄之资。素蓄不轨之谋也。始奇其诈力而奖进之。继悟其愚弄而牢笼之。终恨其桀黠遂图举其类而尽殄之。譬犹痈疽初发。不用内托外消之方。其后乃为剜肉之计也。

淮皖诸军皆新立功。其将领皆富贵矣。若择其朴勇而稍明纪律者。分统之以资镇压。又择廉惠稍知方略之守令。拊循而化诲之。不出数年。积习当可一变。不此之务。乃思移淮皖之隐患于秦陇乎。隐患在畿郊。驱而远之可也。所谓移腹心之疾置诸股肱也。隐患在淮皖。如图驱之秦陇。是移股肱之疾于股肱。不可也。论者又谓淮皖以军入秦陇。必仍由淮皖给饷。臣乃过为之虑。无乃太愚。不知淮军之饷。千人每月约银六千左右。虽与楚军相等。然近时每年止发九个月之饷。计算每勇每月不过三两有奇。此狙公赋芋之说也。士卒之骄逸而难禁制。其弊由此。皖军则每勇每月不过二两四钱。粮食由官给领。亦不过三两有奇。豫军亦然。若至秦陇。则粮价昂贵。较之各省。奚啻倍蓰。若不筹津贴。固无以齐其力而服其心。若竟筹津贴。此项饷银。又将安出。臣于张曜宋庆程文炳归统时。曾请行首功之赏。计张曜宋庆两军。赏过银一万余两。程文炳一军赏过银三千余两。此暂时之计耳。若处粮价昂贵之地。历穷年累月之久。势何能支。迨日久无功。而或生他变。而罪臣不善拊循。不善驾驭。臣固无辞。然将如秦陇何哉。臣不得不早为之计也。现在各省将领营求入陕者多。未必即为忠勇奋发。无须招之使来。各省挑军入陕之举。必将有之。未必容臣挑选。臣拟俟回陕后。将陕甘饷事悉心考究。度可养勇若干。再择营哨各官。赴安徽河西开募。以符楚军旧例。此时诚未敢草率从事。致贻后悔。谨因　　圣明垂询而并陈之。伏乞　　圣鉴训示。

　　覆陈移设粮台事宜疏光绪元年　　　
左宗棠

窃臣承准军机大臣字寄。同治十三年十二月十四日。奉　　上谕。袁保恒奏择定西征粮台进驻巴里坤折据称乌里雅苏台科布多两处设立粮台均不相宜惟巴里坤为南北适中之地且紧接大军之后拟将粮台移设巴城等语粮台转运事宜关系甚重应否驻巴里坤之处着左宗棠袁保恒和衷商搉奏明办理移台之后其饷项一切仍由陕甘内地行走必须陕省后路粮台催提转解以资接济左宗棠务当督饬地方各官认真经理毋得稍分畛域致误事机袁保恒奏称粮台移设后须拨兵护运并请于旧部皖军中商调数营此时皖军能否调拨并左宗棠能否将应撤之营酌拨马步若干着该大臣酌度情形与袁保恒会商妥办张曜宋庆两军现在天山南路该军粮运即由左宗棠先为接济俟移台后应如何统筹兼顾并着左宗棠袁保恒商办毋误军食金顺已抵巴城即着赶紧部署迅速西进金顺到古后景廉即与该都统将进剿机宜妥为筹办以期迅扫逆氛将此由六百里各谕令知之钦此。此窃惟粮台之设。原以支应粮饷军需。俾前敌各军。得壹意驰驱。无须分心储峙。其必紧居大军之后者。势所当然。巴里坤距各军驻扎之古城济木萨等处。为程七百余里。车驼畅行无阻。台设巴里坤。照料易周。各军赴台领运。取携甚便。回乱以来。城垣完好如常。旧为北路商贾辐辏之所。百货萃集。市廛鳞次。今昔无殊。袁保恒称粮台宜移设巴城。是矣。惟巴城产粮无多。从前天时地利人和三厂屯田。日久荒废。从新经理。屯政暂无近功。经理如不得人。更滋虚耗。金顺上年在此采办军粮。民商分购。仅得七千余石。其明征也。臣原奏北路应兼收乌科一带新旧之粮者以此。袁保恒所陈移台巴里坤。先买古济之粮。次则仍由南路调运。臣思古城之粮。景廉已经订买。巴里坤之粮。金顺已经订买。其额尔庆额所买之粮。臣已发过价银。暂毋须由台支发。若订买古城济木萨之粮。运回巴里坤。无论古济之粮。未必尚敷订买。且亦无办法也。南路凉甘肃安西新订之粮十九万担。不为不多。因乏现银。收缴尚欠五万余担。除供张曜宋庆全军及金顺留安西肃州数营外。凉甘肃州所有防城护运兵勇马步各营。皆取给于此。算至见新时。纵有存余。必无多矣。若复加价订买。则已订之五万余担。更难收齐。且贫户无粮出粜者。买食维艰。青黄不接时。无从设措。上年于散给籽种外。郡县复广设粥厂。煮赈疗饥。洵非得已。价愈增。则富者之欲未厌。而贫者之苦愈甚。揆之事理。实不可行。且新粮订买已多。民间搜括殆。本属实在情形。袁保恒所奏以南路调运为末着。自有所见。古济之粮。既已采过。凉甘肃之粮。又难议增。然则台移巴里坤其必仍于北路广筹采运也。明矣。

乌里雅苏台科布多一带。粮多可采。袁保恒自当尽心筹之。近又广加谘访。知归化包头至射台大巴一带十数站。大巴至巴里坤十六站。中间产粮之处甚多。其地虽无台站。无一定地名。然旧时商旅之赴巴古乌鲁木齐者。每取道于此。以其有粮可购。有驼可雇。价均平减也。湖茶私贩。由此路至古城销售。经历任督臣奏明有案。近日臣队总兵邓增随金顺到巴里坤。禀称巴城商贾。络绎不绝。棉价布价粮价。与内地相近。皆言由乌科一带来者。即指此路。观其市价平减。知其路径之捷。价脚之省。景廉前与金顺书。称包头运粮。实亦不少。非虚语也。臣檄归绥道崇缮询访确实具报。一面委员携银二万两往归化包头试办采运。应否加银增采。容迟再议。惟袁保恒所奏移台巴城。虽以调运乌科之粮为言。以调运南路为末着。而注意仍在肃州。现在赶制大车。以购车骡三千头。骎骎西向。其势已成。事难中止。姑无论天山岭脊。石径荦确。向无辙。重载粮车。联帮衔接。较之单车空车。尚可参用人力。从容过险者。艰阻特甚。事必不行也。即照袁保恒所拟办法言之。车粮由肃运巴。艰阻所不辞。劳费所不惜。而肃运之粮。亦无颗粒可到巴城。按肃州安西越哈密二十四站。计程虽止二千二百余里。而道路长。又多戈壁。车驮驼只。均须就水草柴薪之便。憩息牧饮。不能按站而行。中间人畜疲乏。又须停住养息。即催趱迫促。断非三十余日不能到巴。计每骡一头。日须噉料八斤。一车一夫。口食日须两斤。兰州以西料豆缺产。喂养用青稞大麦粟谷等充之。畜食之料。即人食之粮也。车行三十余日。计一车运载之粮。至多不过六百斤。两骡喂养。即耗去五百数十斤。车夫口食亦须六七十斤。而车粮已罄。安有余粮达巴里坤乎。即达巴里坤。而车骡之喂养。车夫之口食。又将安出。此不谓之虚糜不得也。大抵西北转运。以驼只为宜。为其食少运重。又能过险也。驼行口内。食粮不过三斤。昼牧夜行。可省草束。且一夫管牵五驼。日需口食又省。若行口外。则食草不食料。如遇劳乏。但喂养一升。加盐少许。仍即复故。惟驼夫宜择其老实勤快。管夫之人。宜择其耐劳善于体恤者。虽不歇厂。亦少倒毙之患。故关内外诸军。均使驼而不使车。统领营官之能者。常留心照料。不尽委之厮养小卒也。袁保恒初议移台。臣即详告以宜驼不宜车。关内之用。驮骡可多。车骡宜少。天山无车路。关内之粮。难逾天山。及购驼不如雇驼。办官车不如用民车。已办之车。祗可酌改州县台车。以省喂养。而迄不见察。臣无如何。现在制造车辆已成。采买骒骡已到。而始筹及喂养维艰。意欲仍驻肃州。办理车运。并奏陈西路用兵。粮台均设肃州。而引岳锺琪曾用兵车粮车。黄廷桂分车驮北过天山为证。不知岳锺琪之用兵车。后此曾否停止。其过天山。或系令士卒下车推换。以资轻便。均无从详考。至粮车。则岳锺琪于后起运至玉门布囊吉时。咨止前进。而由巴里坤派余丁三千帮协转运。谓可省车驮之烦。并以节费。当时原有纪录。

黄廷桂于用兵回部时。以车骡驻哈密。一半赴北路巴里坤装粮运库车。一半径由哈密运南路吐鲁番。时当重熙累洽。物产丰盈。而岳锺琪由南路进兵巴里坤。始用粮车。继复停止。至派余丁三千转运。藉以省烦节费。其因天山非车路可知。黄廷桂用车骡。一半往北路装粮运库车。重载返时。不逾天山。其一半径由哈密运吐鲁番。则本是向天山西南行。便不近天山也。袁保恒预存想当然之见。求成必不行之事。竟至牵强往。傅会其说。臣实有所未喻也。窃维从前西路用兵。　　列圣之派大员赴肃州哈密办粮台转运前敌军食者。均以集协款调车驮驼只为事。至粮料草束一切承办之员。必视前敌军行所至。择路之捷费之省者。妥慎筹维。务得其当。道光六年。讨张格尔。官军由北路向南路之阿克苏。　　　宣宗特颁手谕十条。　　圣怀以肃州嘉峪关距阿克苏五千余里。哈密总设粮台。鞭长莫及。　　饬运乌鲁木齐所积屯粮赴阿克苏。并于伊犁采买。省内地转输大半。又以内地军械火药由南路吐鲁番至库车。途多戈壁。　　饬改由北路。逾冰岭转阿克苏。程途相等。细绎降　　谕旨。于师行南路时。犹以运北路之粮。省关内转输为宜。然则师行三路。不应由南路办运也明矣。臣愚谨就现在已成局势言之。袁保恒移台之先。必将乌科及各处粮路运路。周爰咨询。精心择度。以所购之驼。运北路之粮。以次达巴里坤。迨巴里坤收有成数。袁保恒径赴巴城设立粮台。一面仍运北路之粮。一面用驼南来装运南路肃局之粮。届时距秋获之期不远。采粮较易。可冀集事。较之驻肃转运巴里坤。重车不能过险。军饷无可缴纳。劳费过巨。终归无济者。大不侔也。其已办车骡。虚耗喂养。殊为可惜。拟以有骡无车者。分拨兰州东路。抵台车之用。或加拨凉甘安肃各处备台车添套。及补里车放忙之缺。容臣与袁保恒商定。再由袁保恒自行陈奏。至关外诸军需用军装军火。向系自行制购。入陕后。由西征粮台驻陕军需局发传牌到兰州。由督署发传牌饬沿途州县随时派台车民车运送。价由各军押运委员自发。相安已久。从无违误。查诸军军装军火。所习所用。各有攸宜。色目既殊。多寡之数缓急之需亦异。毋庸由粮台预为备办。其子药等项。臣已设局肃城。各统领遇有缺乏。均可随时借领。将来另款开报。为数无多。自无须添设款目。袁保恒原奏。粮台移设须拨兵护运。请于旧部商调数营。奉　　谕左宗棠能否将应撤之营酌拨马步若干着酌定情形与袁保恒会商妥办。窃维臣军自上年撤遣马步四十营后。又撤去奇捷等营马步勇夫约共千名。现仅存一百四十一营。须俟洋款借到再酌。其应撤之营。久役思归。是否愿赴关外。无从悬拟。

查巴里坤原有领队大臣及勇兵驻。臣近因镇标急须整理。奏委记名提督王凤鸣署理镇篆。已饬随带饷银六千两。先赴署任。切实挑汰募补。酌给月饷。冀可改观。台移同城。自可资其照料。粮台所应有者。护台兵勇夫役。为数不必过多。设台以后。前敌诸军饷需一切。均可赴粮台请领。毋须由台运解。毋须弁兵押护。哈密现有张曜全军驻。安西肃州甘州凉州兰州平凉以至陕西。节节驻有防营。原因巡缉游匪兼护运而设。袁保恒随时咨行护运。断无违误。毋庸调拨马步。致涉虚糜。移设粮台。原为接济前敌各军起见。粮台专司转运。不必参预军务。且现在台尚未移。筹粮筹运。茫无头绪。岂可预议增调马步各营。益重其累。臣拜折后。当即钞录折咨知袁保恒。如有不合。彼此无妨辩驳。以衷一是。俟议论悉合。意见均融。再当会衔具奏。所有移台转运事宜。及现在确实情形。谨一并详细陈明。伏乞　　圣鉴训示施行。

　　筹划新疆军务情形疏　
左宗棠

窃臣于四月初八日。承准军机大臣字寄。光绪元年三月二十八日。奉　　　上谕。本日已有旨令左宗棠以钦差大臣督办新疆军务金顺调补乌鲁木齐都统仍帮办军务景廉调补正白旗汉军都统回京供职景廉着俟金顺行抵古城后将各营兵勇粮饷移交金顺接管再行起程回京新疆军务孔殷必须速筹进兵节节扫荡金顺本有自带各营益以景廉所部兵力已不单薄着即督率各营亲临前敌相机进剿为收复乌鲁木齐之计所有进兵机宜随时会商左宗棠酌办袁保恒已令回京供职西征粮台已谕左宗棠责成陕西藩司经理应行奏催及咨行各省事件呈由陕西巡抚核办关外转运事宜即在哈密巴里坤各处设立粮饷分局由左宗棠派员经管袁保恒将经手事件逐一交代清楚后起程回京见在关外兵事饷事并转运事宜均归左宗棠督办兰州相距窵远鞭长莫及该大臣当统筹全局酌核办理关外军食务当源源运济以期士饱马腾毋令停军待哺宋庆一军该大臣已咨令回潼关本日亦谕知钱鼎铭商令该提督择要驻矣等因钦此。跪聆之下。悚惕实深。窃维新疆之事。从前因兵力饷事。未能兼顾。遂至叛回构变。强敌窥边。土宇人民。不可覆按。于此而欲力图恢复。挈二万里戎索之旧。还之职方。戢万千族殊俗之民。渐以声教。正值寰区甫靖。财力久殚。内患虽平。民劳未艾。其难诚有倍于拓疆之始者。微臣庸巧菲才。又值衰疾侵寻。志虑钝竭。何敢不自忖量。谬以自承。顾念臣子之义。厥重匪躬。疆场攸司。责无他诿。自从戎伊始。即矢尽瘁驰驱。岂头白临边。忽易初志。谨将所筹情形。为我　　皇上敬陈之。一曰广筹军粮也。师行北路。宜用北路之粮。不但节费。亦免耗粮。臣前疏已详之。南路肃局既有见粮。又车驮驼只购雇稍多。可以灌运。自宜严切督催。以广储峙。北局设于归化。分局设于包头。饬升用知府前署绥德直隶州知州陈瑞芝提督衔总兵萧兆元司之。雇民驼转运。计自三月至五月。据报陆续运过四十余万斤至巴里坤。每百斤牵合银八两内外。袁保恒前奏宁夏采运。臣饬署宁夏镇总兵记名提督谭拔萃宁夏府知府李宗宾接办。见据报已雇驼数百。先由察罕庙试行。如果此路通利。再为加办。察看漠北素产健驼。又便水草。惜久未开运。仓卒应募者少。又驼户每以拉差为苦。疑沮不前。臣见饬巴里坤镇镇迪道严行示禁。冀闻风踵至。运道畅行。庶饷馈可通。亦收节省之益。正办理间。适俄国游历官索思诺福斯齐等到兰。与之谈论近事。索思诺福斯齐自称俄国在山诺尔地方。粮产甚多。驼只亦健。距中国古城地方不远。如中国需用粮食。伊可代办。送至古城交收。由俄起运。须护运兵弁。均由在山诺尔派拨。其兵费一并摊入粮脚价内。每百斤需银七两五钱。如年丰粮多。驼脚不贵。则价尚可减也。比即与定议。书立合约。计年内可运古城粮二百万斤。明年夏可运足三百万斤。索思诺福斯齐已专兵八瓦劳伏前往告知其地巡抚。
  </div>
  <div class="pagination">
   <a href="皇朝经世文续编_page133.html">
    上一页
   </a>
   <span>
    ...
   </span>
   <a href="皇朝经世文续编_page129.html">
    129
   </a>
   <a href="皇朝经世文续编_page130.html">
    130
   </a>
   <a href="皇朝经世文续编_page131.html">
    131
   </a>
   <a href="皇朝经世文续编_page132.html">
    132
   </a>
   <a href="皇朝经世文续编_page133.html">
    133
   </a>
   <span class="current-page">
    134
   </span>
   <a href="皇朝经世文续编_page135.html">
    135
   </a>
   <a href="皇朝经世文续编_page136.html">
    136
   </a>
   <a href="皇朝经世文续编_page137.html">
    137
   </a>
   <a href="皇朝经世文续编_page138.html">
    138
   </a>
   <a href="皇朝经世文续编_page139.html">
    139
   </a>
   <span>
    ...
   </span>
   <a href="皇朝经世文续编_page135.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
