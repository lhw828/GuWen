<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 180 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 180 页/共 219 页</h1>
    <div class="content">
窃照浙省洋面。与江南福建连界。往来千里。朝夕可通。向惟远方贸易诸船。到口稽查。难容杂混。其余附近商民。扬帆出没。最易藏奸。小者割网偷鱼。大者劫财掠货。虽有防汛员弁巡哨。而在洋抢劫之案。窃发时闻。备查各处破案获犯。俱系沿海穷民。充当船户水手。各出微赀。伙同造驾。或越山樵采。或泊海收鲜。虽踪迹靡常。然总不出三省界连各口。定例凡造船只。将船户姓名籍贯。编烙艄板。出洋复给与照票。将舵工水手人等。详注姓名年貌。凡所过岛屿。有营汛驻札者。验明照票。方始放行。立法非不周密。然此特验其是否内民。并船内有无透漏粮食。夹带硝磺等类。祇究其所出。不究其所入。而于各船之货物资财有无来历。一切无从过问。因而采樵之徒。忽装异货。收鲜之辈。遽拥厚资。苟其所至之处。稍能核对。则伊等匪情立破。臣请嗣后除远省本有商船。仍照旧办理。无庸别查外。余凡附近出洋船只。于领照时。务将作何生业。切实填注。于到口上岸时。令稽查官弁。将其所载货物。逐一查验。凡照内所填不应有此货物者。即交官严加根究。即使来历有因。亦必详登档簿。各处倘有失事。即开失单。关传各口。其日期货物。与档簿相似者。自可立时获讯。即如收鲜一业。有张网下钓之分。钓船无网。专惯窃人之网。若于照票填明钓鱼字。则所有之网。定知窃取。他若鱼船而有细货。樵船而有鲜货。更属显而易见。近日平湖县破获浙省洋界行舟被劫一案。盗犯钱再等二十名。俱系浙江买柴之船。黄岩镇标游击黄天球破获江省洋界搁浅被抢一案。盗犯林炳等数十名。俱系闽省捕鱼之船。所得关东货物。并皆盈千累百。乏本穷徒。安得一朝有此。今若将出洋给照。填注于前。到口验货。核对于后。则海船踪迹。总在各口指数之间。于以着为定例。通饬恪遵。庶海洋劫抢之案渐可肃清矣。

　　上成佥事论昌化海防　
陶元

海上告警。属以讥察奸宄。不自揣量。辄有敷陈。想已奉达。顾昌化百事苟且。而英潮移汛。尤为失策。屡欲建议更置。而崖营命案纠缠。宽于法之凶。而严于执法之吏。坐此心冷。岂敢复议更置。今蒙大人垂情地方。故麤陈移汛之失。以备采择。昌化沿海皆礁。惟英潮一港。上至蛋场村。又上至城西之乌坭港。下至四更村。二三十里间。沙洲湾环。颇可挽泊。此要地也。向设英潮营汛百总一员。额兵二十七名。又有墩台一座。以备瞭望。此善策也。但其地空旷。无村落。水皆咸卤。故营兵以为不便。该营具详制府。以守护城池为名。移置乌坭港口。而其报部之册。仍名英潮。此从前移汛始末也。职查乌坭一港。虽系昌江入海之口。而港口浅狭。多暗礁。贼必不敢冒险深入。即入其地。而营在乌坭之滨。山谷之内。外不足以瞭望。内不足以守御。置兵于无用之所。而于英潮要地。反弃不守。此失策也。职尝相度形势。昌城之西有小神山。岭虽不甚高。而城中毫毕见。火所及。雉堞皆碎。往年曾从此处破城。此必争之地也。小神山之麓。即乌坭大江。海舟出没港口。岭上皆见。若置一营于岭上。与昌城互为犄角。多造单桅渔舟。分泊江中。及蛋场四更等处。贼若近港。先令渔舟前行诱探。后发陆兵邀截。此一奇也。英潮一营。仍移置于旧墩。贼舟近岸。营兵坚壁自守。渔舟从蛋场四更出口。竟烧贼船。前后击之。又一奇也。总之贼在外洋。未悉我之虚实。我凭高远望。视贼所向。随地设拒。此万全之策也。职怀此日久。而两年来罣误文法。又因崖营六款之详。为武臣构陷。今日身隐焉文。安敢复触凶威。议其失策。姑述其梗概。以备大人之采择。以俟后之能者而已。

　　筹办洋匪疏嘉庆九年　
两广总督倭什布

臣等伏查粤东十府三州。幅员辽阔。其中广惠潮肇高雷廉七府。俱系滨海之区。琼州孤悬海中。绝无依傍。海道自东至西。绵亘三千余里。东与闽省连疆。西与越南接壤。形势险要广远。甲于他省。自古迄今。无不以防海捕寇为要务。溯查乾隆五十四年以前。沿海穷渔贫蛋。什伍纠结。伺劫商盐船只。并无大伙联。敢与官兵抗拒之事。迨安南阮光平父子有国。惯以豢贼为能。招集内地亡命。给与火米粮器械船只。俾其至闽粤洋面。肆行劫掠。盗匪出有经年累月之粮。归有消赃窝顿之所。纠聚日多。声势遂甚。其自安南驾船而来也。一由白龙尾而入廉雷各洋面。缘白龙尾附近江坪。江坪其消赃之所也。一由顺化港而入琼州洋面。缘顺化港为安南富春门户。富春其国都也。此两路盗船驶入粤洋。非百号即数十号。其志总在直趋福建浙江。及其饱掠而归。仍由原船驶入江坪富春。沿途虽有剽掠。并不近岸登岸。各营水师。全用米艇配兵。东西邀击。岁有擒歼。船多则力敌。而沿海口岸村庄。亦赖以安堵。此数十年来安南豢贼。及官兵在大洋击贼之情形也。今自阮光缵失国之后。新藩阮福映晓知大义。驱逐奸匪。尚目之为旧阮。勾结窝者。已被芟夷。其余党则仍窜回内洋。复图纠结。出没为奸。该匪等远行已缺资粮。退归又无巢穴。因常在粤东洋面。游奕伺劫。而大帮水师兵船。常行在海缉捕。匪船站脚不住。又无从得食。于是分驾船只。各于所在港汊。潜驶登岸。劫掠村庄。官兵分则势单。合则顾此失彼。往往闻信追拏。匪船已扬帆而逸。此近日贼船猝聚猝散。不时登陆。官兵大艘在洋。难期得力之情形也。查筹海捕盗。原无一定之规。就目前盗情而论。以千百无藉之徒。久占沧波。米粮乏绝。又不能退入越南。除登岸劫掠之外。别无生计。查东省自东至西。沿海台一百座。额设兵丁止三千七百四十余名。而水师出海官兵。终年有数千名在船。既不便更番替换。又不能增戍添防。所有在洋在岸。缉捕防堵事宜。必须亟行变通。妥密规画。务为彼劳而我逸。勿任彼逸而我劳。方可绥靖疆隅。翦除凶丑。兹与藩司广厚臬司邱庭署惠潮嘉道吴俊等。互相商搉。复采访舆论。参酌折衷。胪举数条。敬为我　　皇上陈之。

　　上李提军书　
周镐

阁下督师出洋。往来闽浙之间。不遑返顾。逾二年矣。镐见贼势猖獗。附之者众。曾以用间之说干阁下。阁下是其说而不果行。迨凤山之变。贼罪愈重。阁下击之于鹿耳门。贼下数艘铤险而走。其势亦少衰矣。今阁下穷贼所向。至于粤东。可谓不遗余力。顾贼畏阁下如虎。望风辄遁。未能制其死命者。尾追而未得逆击故也。夫贼以海为家。漂泊靡定。阁下统数镇之师。侦其迹而驰逐之。贼南亦南。贼北亦北。曾无一旅遮其前者。此犹去网而追巨鱼。虽劳何益。况各镇在外。内地反虚。土盗乘机而起。转瞬蔓延。亦非计之得者。似宜急与变通。窃就三省而论。广东其前门也。福建其中权也。浙江其后户也。如以浙江一省而论。温州其前门也。黄岩其中权也。定海其后户也。镐以为宜仿常山蛇势。使三镇各守其地。搜捕土盗而绝偷漏。阁下与闽粤提帅为周身血。随贼所至。常贯通于三省之间。如贼自闽至浙。阁下穷追而下。则以温镇截其前。而阁下与福宁镇蹑其后。如贼越温而下。则以黄镇截其前。而阁下与温镇蹑其后。贼又越黄而下。则以定镇截其前。而阁下与黄镇蹑其后。贼之自浙而闽。自闽而粤也。亦如之。又申明军令。如境内土盗不除。及贼已抵境。而该镇不能堵截者。罪坐该镇。如该镇堵截于前。而提帅尾追不至者。罪坐提帅。信赏必罚而力行之。不过一年。贼必毙。而土盗亦不能作矣。镐以为急宜变通者此也。或谓贼自外洋越窜。瞭之不见奈何。镐则以为外洋捐之可也。贼之所利在于渔商。而其命则托于消赃济匪。渔商非遭风变。至外洋者百无一二。而消赃济匪之徒又不能离内地。是必穷之势也。

　　答秦观察问防海事宜　
曾镛

比岁以海盗窃发。卫所不能禽制。动烦大宪勤勤捕剿。案明自嘉靖患倭以来。始设总督巡抚兵备副使。及总兵参将游击各员。固以防海也。今海盗之患。虽不逮倭。然十百连艘。剽劫罔忌。则所藉于大宪协力会剿者。自不容不急。所当惩治卫所巡徼会哨之不力者。自不容不严。愚窃以为可以逐盗。未可以弭盗。善弭海盗者不弭之海。仍弭之岸而已矣。何也。海盗之患。与陆盗异。捕海盗之势。视陆盗难。陆盗盘踞险阻。狼顾虎跱。其患或至攻据州郡。抗拒王师。然其形势。固自有可捣之巢穴。可截之径涂。若夫海盗。语其患。不过为害商船耳。遇商船则进。遇哨船则退。遇哨船寡则聚。遇哨船众则散。并吾力以捕之。则顺风扬帆。海阔天空。而莫可踪迹。时或两相犄角。可追而薄。而洪流汹涌。忽之间。人船异势。虽有利器如佛郎机。不得用。以陆处之水师。与水居之凶狡。生熟之技固殊也。然则捕之固非易易。其可歼者。非适泊海渚。则或因混迹商船。间被缉获。而不然者。捕之于东。出自西。逐之已耳。若欲弭之。计固无出于岸者。敢麤条之。其要有四。一杜从盗之门。二绝养盗之本。三空窝赃之薮。四去召劫之资。何谓杜从盗之门。亦严保甲而已矣。今洋面之盗。非若元之国珍。为觊觎州郡起也。又非若明之海寇。为岛夷番舶人也。无非以闽广及各海滨失业无赖之徒。或托捕鱼。或称水手。或隐为耳目。在岸侦探。地方不察。遂至成聚党。旁午各出。是目前游民。处之无道。即新盗耳。立法烦琐。恐扰良民。今诚严饬地方。凡沿海坊乡。无论土著附籍。畸零单丁。按实具书名岁职业。甲编一册。里取互保。使相觉察。有心容隐则相及。凡甲内无家属者。不准入海。其有家属在岸。而为船户网师。与一切海道贩鬻者。则使所在里甲。互相纠保。其无家属而有雇为行船水手类者。即使所雇之家。身为之保。期于甲有定人。人有实事。一丁一口。不得私自出海。不至以无赖之徒。更遗之伙。如是。则从盗之门固可得而杜也。何谓绝养盗之本。亦严漏米而已矣。今盗伙之聚。非必筑室大澳屯耕而劫也。非真可不粒食饱鲜而劫也。无非以行险网利辈。漏米落海。盗于外洋不得劫。则或于内洋处所。混杂商船。藉相接济。而不肖卫所。又往往取利米船。曲纵之漏。故漏米非必遽有句通之弊。其实海盗得以聚食行劫者。病实坐此。闻本春温台各处。一严漏米。而盗遂不得食。舍命上。抢夺谷麦。居可知已。今诚严申海禁。无论邻近州县。非请之官。概不得从海通运。即商船哨船。亦必按程计口。受以限制。不至使陆地粮食。往之为漕。如是。则养盗之弊固可得而绝也。欲无窝赃莫若禁私市。盗所劫物。未有不就岸变易者也。货屯不出。良贾亦歇。赃积不脱。狡窃亦拙。商物盗物。固难骤别。往往有海口奸侩。心固知之。利其厚直。而盗得以旋劫旋脱。是赃薮也。明巡抚朱纨。捕得交通海盗者。常以便宜斩之。盗资以靖。其后纨以被劾夺官。海禁复弛。盗且旋炽。私市与交通。自小有间。然鼠壤不掘。窃啮不息。今诚于沿海市场。严立私市盗物之禁。凡水客货物。详设行规确议。有可为来历信据者。乃许交卸。夫盗之所劫。岂尽金钱。货不得直。劫而委之。虽盗不为也。欲无召劫。莫若节关税。国家海道之利。未便轻议捐也。禁海道。则方物之价必腾。然民用所需。除布帛菽粟外。远方珍奇。类堪从省。今以闽广海物之便。动烦海疆捕盗之需。其费或不相下。究之海客之所以冒险。固期便利。亦直以货非航海。则长途关口。未免较烦。故有两途就贾。本息无异。宁舍此由彼者。避关榷耳。今诚于海关直重物件。议行停截。而于各省关口。视向所由海道行者。裁节其税。无滋使役浮额征求。则商贾自然不甘冒险。乐就迂途。夫税节而捕费亦省。海禁而客货亦通。而洋面往来。不过鱼鲜木炭。盗虽贪。无可欲也。保甲行而盗不得伙。漏米严而盗不得食。私市禁而赃不得脱。关税节而劫无所得。于四者之外。或兼开招纳之路。招募乡勇可以捕盗。亦可以隐寓招纳。诚能实力奉行。不出期年。盗即多。可不捕而散也。故曰善弭海盗者。仍弭之岸可也。至于地方有司。能举失业游民驱就农工。予以生计。如龚遂之所以治渤海者。卖刀剑买牛犊。是又防海之一上上策也。

　　答温抚军延访海事书　
陈庚焕

大抵靖海之要。首在绝接济。贼船所需。水米火药与夫修船之篷索工料。必资之内地。所劫商货。亦必藉内地销售。夫人知之。米石接济之弊。近者台省建言。　严旨申饬。海口稽查。必大严密矣。然接济之弊。不尽在商船之透漏。窃闻贼船所在。必诱附近村落。负米运水。倍偿其值。愚民趋之若骛。汛地稍加禁止。贼徒辄蜂拥戕害。否即抢去汛台位。俾以失伏法。官弁噤不敢呵。亦势不能阻也。计惟有令大官兵。船修粮足。不畏风涛。不虞匮乏。侦探贼踪。尾追紧蹑。使彼不暇籴汲。奸民亦不敢公然与之为市。然后责成汛地。法禁可行。庶釜底游鱼。可立而毙。至于火药透漏。须于省郡库局。设法稽查。毋令稍有阑出。庶杜漏之源。次在于杜间谍。窃以贼之间谍。四布省郡。营汛之间。势必多有耳目。闻海滨人言。每见贼船籴汲纷纭。起椗扬帆。则一二日间。必有官船哨至。盖官之动息必知。得前为之备也。前学使恩公尝云。吾考棚开门。蔡牵已知题目。他可知矣。妄谓此等间谍。似可因而用之。或密察其人。阴擒讯而阴宥之。即资以诱贼。或于剿捕机密文书。实者虚之。虚者实之。声东击西。多方以疑误之。或因以设间。离其党与。机紧文字。皆须内缮。密封专差。潜递收发。皆勿令人知。吏胥左石。皆须防有漏泄之人。塘铺传递。皆须防有私拆之弊。自古皆然。盖非特今日也。次在于广延纳。海滨吏卒士民。耳目所习。于贼之所畏所忌。及其出没之踪迹。勾通之奸宄。类能言之。特以承平日久。人多畏法安分。莫敢出位而言。诚以不密害成。丛怨于寇。亦恐言有窒碍。开罪于官也。昔谭襄毅公与俞戚平倭。一时明经如郭建初。诸生如陈第辈。实与有力焉。侧闻宪台询营县。俾各条陈靖海之方。义无踰此矣。更望俾各营县。于所属吏士军民。加延访。令各罄所闻。为之汇送。于其既集。择知兵习海之人。收阅采录。以备裁择。使贼无遁形。官多耳目。神而明之。自无遗策矣。又其次在于联警备。长乐诸县。大姓父老绅士。多有自纠其族乡。毋得为盗者。似宜推之沿海村落。长官以礼劝谕。鼓舞其族绅。俾推择能者。自仿保甲乡约之意。互相觉察。互相团结。官勿扰之。平居无令容奸。有则守援相助。闻现在那制台行之粤东。官吏无所干预。士民便之。此清盗源固地方之急务也。又福建通志。载有闽海传烽歌。其法村落塘汛。各设四旗四。错综其数。凡十有六。某乡有警。则其乡声几。举几旗。邻近各如其数应之。顷刻传遍海壖。咸知贼舟所在。而官兵义勇。得以云集堵剿。似亦可酌行者。

　　议海口情形疏嘉庆四年　
福建巡抚汪志伊

伏思治天下之道。所极意抚摩者。民也。所并力驱除者。盗也。民为　国本。食为民天。夫民非生而盗者也。食不继则民流为盗。抚有方则盗化为民。以是知清盗之源尚不在禁海船也。弭盗之法亦不在添重兵也。臣谨据实在情形敬陈之。闽省负山环海。地狭人稠。延建邵汀四府。地据上游。山多田少。福兴宁泉漳五府。地当海滨。土瘠民贫。瘴泉尤甚。风俗素称犷悍。至台湾一府。虽孤悬海外。而禾稼一岁三熟。米粮充裕。除岁供内地兵粮谷六万余石。兵眷谷二万余石外。商贩源源内运。以济民食。而漳泉尤资接济。是一省之米粮。恒不敷一省之食用。溯自康熙二十三年。工部侍郎金世鉴奏准通海以后。沿海居民。富者为船主。为商人。贫者为舵工。为水手。或外省贸易。或内洋捕鱼。无不各资生计。嗣于五十六年。因有盗米出洋。偷卖船料诸弊。议准禁止。至雍正五年。复经督臣高其倬奏准开洋。殷商大贾。并往外番贸易。每船可养舵水百余人。并买载番米番货。运回出售。百余年来。商贩流通。颇资利赖。此闽省民食情形。及后先开洋之原委也。闽洋北接浙江。南连粤省。延袤二千余里。岛屿周。口岸丛错。设立水师三十一营。额设兵二万七千七百三十名。额设大小战船二百六十六只分列南北。为犄角之势。中以泉州之崇武为界。自崇武而南。派令南澳铜山金门暨提标后营各镇将巡缉。自崇武而北。派令海坛闽安烽火暨金门右营各镇将缉。往来梭织。声息相通。一遇匪船游奕。即互相知会。上下兜擒。声势颇为壮盛。嗣因船身笨重。捕盗不甚得力。经前署督臣觉罗长麟奏准。照商船式样。改造八十只。较为灵捷。又因舵工例用兵丁。常在本辖洋面巡防。未能熟悉隔辖港道沙线。经前督臣魁伦会同前抚臣费奏准。召募商船谙练舵工。驾轻就熟。奋勉追捕。计先后拏获洋盗二千五百三十三名。又拏获接水消赃并运卖火药人犯八十五名。又被拏穷蹙率伙授首者一千七百余名。此闽省水师营制及历年缉捕之情形也。至若洋匪。从前不过土盗出没。自乾隆五十八九年间。安南夷匪。敢窜入。互相勾结。土盗藉夷匪为声援。夷匪以土盗为爪牙。沿海肆劫。掳人勒赎。若非抢掠商船食米。及串通贪利之渔户行户。运米而出。易赃而回。并接济淡水。资送火药械等项。安能久洋面为匪。臣伏念开洋以来。原以藉贸易之盈余。补耕耘之不足。商与民交相赖。一经洋盗滋扰。商累而民亦累。诚如　　圣谕。必须洋面日渐肃清。而于商民仍无妨碍。方为尽善。今有议请禁货船以靖盗贼者。谓以海船载货物而出。载金钱而归。艳目熏心。启戎诲盗。甚至济米消赃。应行禁止。殊不知船户人家多。作何安置。即如闽海港澳共三百六十余处。每澳渔舡。自数十只至数百只不等。合计舵水不下数万人。其眷属丁口。又不下数十万人。沿海无地可耕。全赖捕鱼腌贩。以为仰事俯育之资。况商船更大。其舵水悉系雇用贫民。更不知其几千万亿众也。若一概令其舍舟登陆。谋生乏术。迫于饥寒。势必铤而走险。将恐海盗未靖。而陆盗转炽矣。且船只小者需费数十金至数百金。大者必需数千金。变价无人承售。拆毁更非政体。他如米豆盐茶棉花布帛暨一切对象。一省交通于数省。外番互通于内地者。何可胜数。一旦禁绝不通。所关亦非细故。正不特税课之短缺也。惟海船固不可禁。而查察不可不严。每澳设有诚实澳甲一名。每十户又设一甲长。查拿通盗及为匪之犯。知情不举者连坐。各汛口复有员弁。均于出入盘查。船户既不能夹带。行户亦无从透漏。立法已为周密。但恐日久玩生。惟有随时整顿。以绝盗资。是稽查洋弊即在于出海之船。正不必绝通海而始可言禁制也。

又有议请于海口添设重兵者。查海岸绵长。十里设汛。五瑞安塘。每汛约添兵十名。合计非万余人不可。　　皇上绥靖海疆。固不惜此经费。然必事归有济。方使帑不虚糜。今沿海既不可步步为营。而每汛添兵。不过十余名而止。顾此失彼。何当实用。查盗匪或遭风落海。或被拿跳海。常有凫水到崖。又或买米取水。行上岸者。历经各汛兵拿解严办在案。从未有盗登岸之事。沿海村庄。以海为田。人自为守。一有盗船临境。则岸民千百为。农具皆成兵器。是乡勇已倍于盗匪。亦大有助于官兵。且各汛设有防海大小炮位。以高临下。以逸待劳。一可当千军之勇。洋盗不敢近岸者以此。所有各口岸似无庸添设重兵。至水师长技。除驶船推舵转篷折戗扒桅泗水对施鎗往来攻击外。其制胜者。尤在夺上风。放火箭以烧篷。掷火弹以轰船。射舵工以穷驾驭。闽省弁兵。从前未免因生疏而怯栗。甚至晕船呕吐。数年来缉捕洋匪。拔弁于老渔。简兵于海户。配定舟师。频年在海。涉历风涛。获犯颇多。技艺日臻娴熟。是操练之效即收于缉捕之中。更不必舍缉捕而别筹操演也。臣复核盗匪情形。近数年颇有不同者。治土盗易。治夷盗难。土盗不过一二桀骜。掠商渔而乘其船。胁其人。渐成党羽。计一船之真盗无几。余皆被掳耳。被掳者未尝不恨盗。亦未尝不思归。以兵攻盗。兼可以盗攻盗。广开胁从之生路。重悬购盗之赏格。并将捕盗所获之赃。给与擒盗来献之人。以歆动盗伙。离间盗心。使相疑忌。自是土盗闻风。陆续投首。剿抚兼施。当无难清理。而夷盗则不然。夏初乘南风而来。秋末乘北风而返。并无投首之心。尤可恶者。船大而高。多而壮。匪特商船不敢抗衡。即官兵战船。形势限于仰攻。鎗窘于逆击。较治土盗稍觉其难。然盗之踪迹在洋。其食用未尝不需于陆。臣惟有力加整顿。严饬沿海地方官。认真绝行户之透漏。严饬各守口员弁。实力清渔船之夹带。务使盗赃无人代消。食米火药无人接济。以穷其术而困其力。仍一面选精锐之舟师。鼓勇敢之战士。相机掩击。以歼其魁而除其党。则洋面自可日渐肃清。而商民之生计。仍无妨碍矣。

　　上百制军筹办海匪书岭南集　
程含章

窃查粤东山陬海澨。蜑猺杂处。为从古盗贼充斥之地。自我　朝定鼎。痛加剿戮。山海巨盗。以次平定。百数十年来。休养生息。民物滋丰。诸番来朝。货贝云集。鱼盐蜃蛤之利。甲于天下。洵海上之乐土也。逮乾隆五十四五年后。盗贼复起。祸缘安南夷主黎氏衰微。阮光平父子篡立。兵革不息。国内空虚。招致亡命。崇其官爵。资以兵船。使其劫掠我商渔。以充兵饷。名曰采办。实为粤东海寇之始。其时太平日久。水师懈弛。各将官缉捕不力。商渔失业。从贼者多。地方官亦不能杜渐防微。而接济销赃诸弊。无地不然。洎乎光缵既亡。盗无主。争为雄长。遂蔓延而不可制。若今之乌石二总兵保东海八阿婆带诸贼。皆安南巨盗陈天保莫观辅等之头目也。嗣是以来。添造战船。命将出师。已二十年。劳费亦云久矣。而盗贼如毛。讫无成效。统计一岁之中。我之擒贼。极多不过千余名耳。而贼首沿海一招。从者如蚁。彼之船只不待打造也。皆得自商渔。彼之食货不待经营也。皆得自劫掠。海洋之路。熟若门庭。波涛之险。安如平地。我师转形怯懦矣。兵去则分据各港。无求不获。兵来则连帮抗拒。莫之敢撄。我师转形困瘁矣。又以海船全凭风力。风势不顺。虽隔数十里。犹之数千里。旬日半月。犹不能到也。是故海上之兵。无风不战。大风不战。大雨不战。逆风逆潮不战。阴云蒙雾不战。日晚夜黑不战。暴期将至。沙路不熟。贼众我寡。前无收泊之地。皆不战。及其战也。勇力无所施。全以大相轰击。船身簸荡。中者几何。幸而得胜。我顺风而逐。贼亦顺风而逃。一望平洋。非如陆地之可以伏兵获也。东西南北。惟其所之。非如江河之可以险阻扼也。必其船伤行迟。我师环而攻之。贼匪计穷。半已投海。然后获其一二船。而余船已然远矣。倘值日色西沈。贼从外洋逃遁。我师不敢冒险。势必收帆回港。故其殄灭最难。统计出师以来。各宪筹海之策。大约有三。其一曰剿。谓贼匪罪同叛逆。及今不除。后将愈炽。剿之诚是也。顾不操乎必胜之谋。与之以不败之具。官兵其肯用命乎。且何以免其借口也。其一曰抚。谓连年剿捕无功。劳师糜饷。伊于胡底。抚之诚是也。顾不俟贼匪穷而求我。而先诱以官职。招以金钱。彼谓官司犹有能乎。且何以怵奸宄而杜邪心也。其一曰守。谓贼之服食器用。何一不资诸内地。严断接济。则不击自败。守之诚是也。顾不备讲乎守之之道。濒海四千余里。可胜守乎。择地而守之。则顾此失彼。逐段而守之。则备多力分。兵家所忌。恐非万全之计也。之三策者。皆至当不易之理。而卒未能平贼。毋亦行之未尽其道乎。方今兵力疲劳之后。强弩之末。难穿鲁缟。又前年十二月。李提军殁于蔡牵。去年五月。林总兵殁于张保。覆军杀将。兵气不扬。亦已极矣。非大加一番振作。恐贼匪未易即平。况各宪未尝身历重洋。一切情形。仅得之传闻之说。章自效力四年。三次出洋。亲冒矢石。于风涛之壮厉危险。海道之难易远近。各股贼匪之大小强弱。与夫官兵之辛苦才否。虽未能备悉渊微。亦已麤知大略。兹逢虚怀若谷。询及刍荛。谨将见闻思虑所及。撮为筹办海匪事宜十有八条。以备采择焉。

一战船宜派本管之武弁监修也。查前宪吉公任内。修造船只。皆用出洋弁兵监修。工程尚属实在。嗣因有不肖弁兵。意存需索。匠人与之钱。则诸事顺手。否则件件挑剔。遂罢弁兵。专用文员修造。工竣之日。禀请验看。合式即令武弁接收。费用虽稍减于前。而工料实不如旧。船工最为深微。固与不固。非一时外观可得而尽。一出大洋。巨浪掀簸。真形毕现矣。章前因带领红单船百号出海。与舟师相从两月。见各将官座船。日夜戽水数百桶。筹驱老牛羸马。豺狼于崇山峻岭之中。庸有济乎。毋怪其沿海停泊而不得力也。夫船者。官兵之城郭房室车马也。船果坚实。以战则勇。以守则固。以追则速。以冲则坚。反是则凛凛焉。忧沈溺覆亡之不暇。安望获贼。忆在洋时。见林总兵座驾海安四号。一船坚致牢实。行走快捷。贼匪望而生畏。询之为蔡廷芳所监造。可知监工得人。一船可收数船之用。不宜因一二弁不肖。遂谓人人皆然也。应请将船只次第撤回。彻底兴修。即派该管弁兵监修。彼其身命所关。自不肯听匠人偷工减料。如有需索。指名揭参。至于料价。必稍增益。应由藩库发足。毋令承修之员赔累。而后工程可得而固。此为剿贼第一要务。不可不倍加意也。

一篷索椗舵桅木宜加料制备也。大海之中。浪之起也。船如升天。浪之落也。船如坠地。一物勿固。即有覆溺之忧。忆与舟师相从。东西洋面。凡三千余里。一遇大风。舟师即有折桅者。一船折桅。全军失色。虽贼船唾手可得。亦必舍而收港。又不可弃之以资贼也。必求木易之。三四日后。其工乃竣。而贼已从容遁矣。迨行三五日。追贼将及。桅坏复然。更行八九日。又莫不然。此所以出师两月。不获一贼也。应请于篷缆椗舵。加料修备。每船并多给篷席绳缆一副。以备不虞。灰麻钉油等物。事事宽为预备。其头大桅尤关紧要。即不能全用坚完大木。亦须帮镶结实。此皆官兵性命所系。不可以为细故而忽之也。

一战具宜逐件精良也。海洋之战。莫烈于。以大为贵。从前贼见官船。皆奔避不战。为少也。数年来。劫我台。虏我官船。及商夷船只。位已不可胜用矣。其大者至四五千觔。我师之。大者不过二三千觔。势不如贼。所幸兵丁施放。较贼精熟。惟须多备铁钉。参差束缚。大如口。令军士于近贼时。入施放。一发可伤数十人。比子为更烈。此外如藤牌鸟鎗长刀短刀竹鎗之类。均须备足。至过船拏贼。莫妙火攻。但我用火。贼船亦用火。必我之火倍烈于贼。倍速于贼。然后我先烧贼。而贼不能烧我。闻前浙江李提军火攻之法。另用小船。预贮硝磺柴草。临时发火。驶烧贼船。此古法也。惟是海上风涛迅厉。火船未必便能近贼。即近矣。贼以长竿撞拒。浪头一涌。火船贼船。各开数丈。断难得力。莫若仍照今法。用火喷筒为良。查贼船火。受药五六觔。喷筒大径四寸余。长八九尺。我师火受药不过二三觔。喷筒大不过径寸。长不过二三尺。何以胜贼。兵法云。知彼知己。百战百胜。又云。器械不利。以其卒予敌也。应请制造亦如贼式。筒之中。加辣椒川乌斑茅虫等末。毒烟所到。贼已昏倒。惟制造须密。勿使泄漏。更有火桶火斗二物。受药愈多。火焰愈烈。须令军士多为预备。于偪近贼船时。携上头桅。奋力遥掷。其抛掷火。亦须上桅。方能及远。三者之用。死生胜败决于须臾。必习练精熟。方能先发制人。但得二三件及贼。贼必纷纷投水。其船可得矣。

一口粮宜预发半年也。查向例水陆兵饷。皆预发三月。惟是海洋路远。往返动经一两月。前之领者方回。后之领者又将复去。徒滋跋涉。每于追捕吃紧之际。辄因粮饷不继。停泊以待。或因粮饷将到。远去恐其相左。观望徘徊。往往缓不济急。夫事几之会。间不容发。迟之一日。虽劳费经年。不足追其前效。嗣后应请一发半年。交该将官随时支给。俾得多备薪米。则心胆自壮。可以穷追绝远矣。

一战兵应请添配也。查向例捕盗米艇。大船配兵六十名。中船五十名。小船四十名。数原不少。惟是米艇长大。每船掌舵者须六七人。管头篷者须八九名。管大篷者须十余名。又每船位多者十七八位。少者十二三位。每位派兵三名。数恒不敷。其火喷筒藤牌鸟鎗等物。往往不能兼顾。倘遇贼匪穷而相搏。后船接应不及。兵丁慌乱。辄先跳水。从前覆辙。可为明鉴。而贼匪小船六七十人。中船八九十人。大船百二三十人。其盗首之船必百七八十人。每见我师追及盗船。见其鎗刀林立。辄逡巡而不敢过。欲过贼船。必先保护本船。过船人少。则不能杀贼。而反见杀于贼。过船人多。则本船空虚。贼匪乘虚而入。必致失事。故自用兵以来。获贼不为少矣。而著名盗首。从无一获。皆原于此。凡贼首之船。财货充积。兵丁宁不思获。无如众寡悬绝。故惮而不前也。夫擒贼必先擒王。得其王而余党可散。嗣后应请大船配兵百名。中船配兵八十五名。小船配兵七十名。人数既多。军心自壮。而后贼首可擒。至水师不敷配拨。应即招募谙练乡勇。令弁兵随事教导。亦可得力也。

一将弁须激劝鼓励也。古者用兵。必有不次之赏。以劝众心。亦必有不测之诛。以肃众志。自盗匪滋扰以来。各将弁涉历风涛。身经百战与数十战不等。皆水师熟练之人。特以在洋日久。劳不得息。又无重赏重罚以振动之。未免日形疲钝。应请多方磨厉。以发其锋。务得其誓效死力。有进无退而后已。出洋以后。令该将官与监军委员详记功罪。某日某人打仗奋勇。某人先近贼船。某人杀贼若干。获贼若干。或火攻得法。或拦截有力。或策应便捷。一一开报。大则立予超升。小则给予功牌。奖以嘉语。遇有升迁缺出。论功不论俸。而在营者不得与之较。如有畏葸不前者。亦即揭参治罪。庶得人人感奋。踊跃争先。至于带兵大员。尤宜优以礼貌。布以腹心。假以威权。而后可责以成效也。

一兵丁须振作轸恤也。自古用兵。在精不在多。是故敢死之兵。一可当百。疲弱之兵。百不当一。彼盗匪皆亡命之徒。一遇紧急。齐心舍死格。往往反败为功。我兵各顾性命。危急之际。辄弃其将官。跳水先逃。鲜有与将同死者。章以为非威不畏。非德不怀。查定例出洋兵丁。除应得名粮给与养家外。每名日给行粮银五分。恩至渥也。无如海洋僻远。薪米昂贵。一遇歉岁。再食或不能饱。冬则衣不蔽体。形同乞丐。自用兵以来。各兵有丁年出海。皓首不归者。长与风涛为邻。更无室家之乐。加以功罪朦胧。莫由自表。杀贼者无赏。退怯者无罚。受伤无医药之资。死亡无棺衾之费。虽阵亡例有　　恩恤。而文报驳诘。具领何年。无怪其靡靡不振也。应请明定章程。功多者立赏以官。其次或赏银牌。或赏银两。仍记其功。以观后效。疾病者给以药资。死亡者给与葬费。受伤者由主将与监军。验明轻重。分别给赏。阵亡者例得恤银。速为给发。如有临阵退缩者。立即斩首军前。庶军皆感畏。不战而气自倍。于平贼不难矣。

一战船宜添造雇备。分路出捕也。查现在米艇共百二十号。原不为少。无如盗首乌石二乌石大匪船。不下五六十号。郑一已死。其头目张保最为猖獗。匪船不下百余号。东海八阿婆带香山二匪船。各三四十号。金姑养已死。其头目老蓝带领其众。与总兵保大腹匪船。各一二十号。共计匪船不下三百余号。其余零星小匪。尚不在此数。我师未免单弱矣。且粤洋四千余里。船少则顾此失彼。剿捕仍不得力。应请酌量添造新旧米艇。须得百八十号。再雇募红单船四十号。分为四路。广州府属洋面一路。惠潮二府属洋面一路。高廉雷琼四府属。洋面辽阔。系属贼巢。应分二路。每路米艇四十号。红单船十号。余剩二十号。预备抽换修理之用。各路之兵即驾各路之船。则海道较熟。各营之官即带各营之兵。则约束较易。四路并作。分合缉捕。不论贼逃远洋近洋。紧紧追蹑。使其船不得燂。水不得取。薪米不得买备。而我以宿饱之师。更番迭战。不过数月。贼党必散。贼首可擒矣。

一战船须常加燂洗也。海水咸涩。船底易生蚝壳。其在民船。每月必燂洗油刷一次。贼船亦然。今师船止洗而不燂。或燂而不油。故行走每不若贼船之速。总因弁兵贫乏。无项可支。应请酌给燂费。俾得乘间燂油。其船身红黑颜色。亦须加染鲜明。旗帜亦要整肃。庶军容壮盛。而驾驶亦灵也。 

一监军应请选派也。粤东舟师。向无委员。前宪王公以将官缉捕不力。言多不实。始用佐杂为委员。亦未选派贤能。官卑望轻。不过具月报代书吏而已。应请于丞倅牧令等官内。选派贤能为监军。记功录过。以凭赏罚。并令密带银两。以备缓急赏恤之用。随时报查。取具将弁印领核销。如主将不职。亦许列款禀报。似于捕务较为有益。

一海岸防守盘查各事。应请责成巡道也。接济销赃。最为诡密。非长住海岸。不能得其情伪。督抚藩臬。政务殷繁。远在省城。耳目难及。知府事务亦多。惟巡道职任监司。于分则尊。于事则简。所有防守口岸盘查接济销赃诸事。应请责其提纲。会同镇将。督率所属文武。常住海口。实力奉行。一切食用夫马。另筹公费。毋累地方官。如果用得其人。则行间谍。买耳目。募死士。于风雨晦明之夜火焚贼船。诸事皆可与将官相机而动。又州县事尤冗杂。所管洋面。少者百余里。多者数百里。一人之耳目精神。势难处处周到。应由道派委佐贰杂职。分段经管。给与月费。协同地方官弁。小心防范。凡出海船只。逐一搜查。如于自备食用之外。多带柴米木料钉灰油麻蒲席绳缆等物。及夹带硝黄火药者。即行拏究。入口时。查明有无销买贼赃。仍分别勤惰。以为黜陟。于防守斯为得力。惟是口岸之接济易查。而荒村之接济难查。日间之接济可查。而夜间之接济不可查。因地制宜。雇募船只。联绅士耆老为耳目腹心。是则在地方官之能事者。

一保甲之法。宜实力奉行也。古法之良。莫良于保甲。地方官非不遵行。但无真精神贯注其中。则悬一门牌。造一户籍。究属于事无济。彼盗匪之米粮布帛硝磺篷索麻油鎗刀等物。何一不由奸民接济。保甲果行。夫宁有此。若辈贪食盗利。条告不足禁其奸。教化不足格其心。惟威之以刑。庶几知敛。迩来法网恢恢。匪惟同保不坐。即正犯亦多幸免。缘接济销赃之人必小有资财。一经到案。囚徒隶役之辈。或者阴授以旨。往往翻供释去。此办理接济之所以难也。应请饬令地方官。实力编查。一有犯者。诛其人。没其家。发配其孥。务使惩一儆百。毋稍姑息。至于荒凉寂寞之地。尤为盗贼窝巢。地方官之法令威权穷而莫用。则保甲之法又属空谈。非大加惩创而厘剔之。恐未易转移也。

一乡勇宜团练也。水师既大举出捕。则内地转觉空虚。恐盗匪饥穷。乘间入劫。应请于拨兵贴防之外。饬令地方官委员。督率绅士约保团练乡勇。频加点阅。器械俱要整齐。一有盗警。严密堵御。如有应设位之处。备价申请。果其堵御有方。盗匪自不能入。藩篱既固。则盘查接济销赃等事。亦易为力也。

一沿海船只宜一体编查也。接济销赃非船不行。议者谓禁止出洋。则盗风自息。其论自正。惟是粤东人多田少。半食鱼盐之利。行禁绝。则贫民无以为生。从贼益众。况其势亦有不能悉禁。要在地方官于所属商渔盐船。一体照例印烙编查。十船为甲。互相保结。给与印照。出入口岸塘汛。逐细查验。所有蜑艇渔船。夜间不许宿口外。至滨海乡村。小船出入。不由塘汛者。尤为接济销赃之具。盗匪所在。趋之若骛。应令地方官设法。择立殷实之人以为船总。责其访查。夜间总系一处。有不遵者。破没其船。通同作弊者。诛无赦。

一硝磺宜禁私卖也。接济之害。米粮之外。火药为最。闻盗匪火药。多系购买硝磺。自行制配。粤东濒海。湿热熏蒸。远年墙土。皆可煎熬成硝。而硫磺则不能处处皆产。防维较易。昔往惠潮嘉应一带。密查硝磺。曾于丰顺县雁洋径地方。会同揭阳令。及该地文武。查得磺坑一区。当经具禀。旋即封禁。又访得英德县磺厂。最为丰茂。官磺之外。多有私卖。亦即禀请移知南韶连道。严密查禁。数年来。盗匪购买颇难。诚恐日久防范稍疏。为祸不细。应请饬令地方官。加意查拏。一有私卖。立置重典。

一海上商盐船只。应请护送。禁止散行也。盗匪多劫一船。即我师多受一船之害。其财货可食数月。其船只可用数年。所不用者。大半勒取米粮布帛猪鸡硝磺等物。听人赎回。愚民罔顾法纪。潜购以往。地方官无从稽查也。现在惟红单船与盗为仇耳。其东西两路商渔盐船。闻其多向盗匪纳银打单。故得出入盗中。散行无忌。而接济销赃之弊。即寓其中。此害之大者也。应请饬令地方文武。实力查禁。毋听散行。总须汇齐数十号为一帮。就近申请师船。顺便护送。如有散行者。准沿途水陆官弁兵役。一体拏究。如此。则盗匪内无接济。外无劫掠。不击自败矣。

一沿海宜添设走役也。查浙闽海疆。盗贼到境。即报知前途。便于堵御。粤东递送公文。向由塘汛兵丁。二三百里之程。半月不到。至于盗贼去向。并无传单。不过汛兵密禀将官。外人不得而知。声息不通。水陆隔绝。何以图贼。应请饬令州县。即于沿海汛防添设走役。每处近者二名。远者三名。书手各一名。遇盗贼到境。探明船只多少。开单露布。传知前途。俾官弁兵役绅士乡民。均得预为防范。师船到处。亦即传报。并送一切公文。每日限行百里。紧事日夜限行二百里。逾限者重责。前途一体接传。不但水陆血脉贯通。盗踪了如指掌。即各帮水师亦互为声援。首尾联成一气。其工食纸笔等费。由地方官支给报销。事竣裁撤。

一贼党宜招抚也。古者治盗。剿抚兼施。前宪见水师不甚得力。盗贼不可胜诛。广开招抚之路。其事未尝不是。惟不先之以剿。而遽用抚。且以官职金钱为招。似我畏盗而非盗匪惧而求抚也。业奉　　谕旨禁止。各盗匪亦既闻知矣。若辈窜身海洋。杀掠劫夺。无所不为。其罪原不胜诛。但其中甘心为盗者固多。而被掳迫胁者亦复不少。谁无父母妻子之念。止以陷身匪徒。出则人争罗致。故惮而不敢还耳。书云。歼厥渠魁。胁从罔治。从古帝王。如天好生之德。虽虎豹豺狼。未始不网开一面。且揆之今日水师情形。亦断不能尽取盗贼而歼之。应请奏恳　　皇上。准于出师之日。于沿海地方。明张告示。除罪大恶极之一二贼不准投诚外。其余有不甘为盗者。急早投诚。准其免死回家。余财并准携带。有能杀贼投诚。及杀盗首投诚者。分别奖赏。倘仍执迷观望。拏获之日。骈首就戮。如此。则来归者众。贼党渐孤。盗首可击而取也。或谓恐其诈降贻祸。是则过虑。彼之船只械。既已缴收。骤欲作恶。势所不能。蛟龙失水。一夫可制。每见盗匪上岸行走。多不能速。人辄指而目之。此辈固无能为矣。况乌合之众。一散难以复聚乎。

以上各条。战守并用。剿抚兼施。而大要总在得人。一事得人则一事效。事事得人则事事效。书曰。非言之艰。行之维艰。章诚知此事之难。非一手一足之烈。顾畏其难而不为。恐异日之难。更甚于今日。至于添兵派船防守口岸。一切用度。为数甚巨。应请奏明办理。动正开销。其例无可销者。劝谕盐洋商人捐输成事。与其长费之无穷。毋宁一劳而永逸。亦顾力行何如耳。毋偏听而用舍之不公。毋怀疑而信任之不笃。行见策力。争赴功名。殄灭鲸鲵。慰安　　圣主。亦未尝无不可成之事也。

　　请建米艇状乾隆五十八年　
广东布政使吴俊

顷奉总督两广部堂宪扎。东省洋面一带。盗匪出没。掠劫频闻。此固由各营将备弁兵。巡缉不力所致。但欲善事者必先利器。各营现在缉拏盗匪。每因盗艘便捷。官船笨重。追缉不甚得力。不能不雇用民船。而民船又不能一呼即至。势须移行州县。辗转需时。比至雇有船只。而盗已遁去。以至盗风日炽。捕务日弛。殊于洋海大有关系。此时若遽议改造官船。不惟营规旧制。难以轻议更张。且议奏需时。亦不能迅济目前要务。合行饬议。即便会同布政盐运司。按照东省海洋营汛。悉心酌议等因。本司道等。伏查粤东际海依山。界连交址。洋面辽阔。甲于他省。东自南澳。西至琼崖。几二千数百里。其间水师营分。不啻布星罗。设立营舰大小一百数十号。分布巡防。从前海面宁谧。原足以资利用。近年以来。萑苻乘闲窃发。出没靡常。洋面商盐船只。报劫频仍。水师战船。祇可于本营洋面照防。不便越境追捕。以致本境转虑空虚。故一闻盗警。即需地方官雇备民船。而民船视捕盗为畏途。遂辄纷纷躲匿。是以雇觅甚艰。比至雇有船只。盗已遁去。洋海之不靖。商民之受累。均由于此。查历年捕盗。营中俱用东莞米艇。因其船身桅柁坚固灵捷。便于追驶之故。惟是近年民间打造甚少。省城河下。及东莞香山等处。不但雇觅艰难。即欲与民间平价购买。亦急切不可多得。本司道等公同筹议。此时粤东要务无过于捕盗。捕盗急需又无过于船只。与其常年雇觅。旷日糜费。苦累船户。不如一鼓作气。竟行筹款打造。则一劳可冀永逸。于捕务舆情实为两得。现在会同标下中军副将等。按照通省水师营分海道远近。拟造二千五百石大米艇四十七只。二千石中米艇二十六只。一千五百石小米艇二十只。分布于上下洋面。常年配兵巡缉。其造船经费。约需银十五万数千余两。拟由各府州属捐银五万五千两。盐运司暨盐务纲局捐银三万五千两。再于司道以下正印官养廉内酌扣银六万两。共银十五万两。足资办理。即有不敷。亦可随时筹办。但事贵期。工难停待。各处捐。一时未能缴齐。即各官养廉。亦需分年按季匀扣。应将各行垫费。先解臬司衙门。给发委员。刻日鸠工。购料设厂打造。统限兴工三月内全行报竣。此项船只。经本司道等博采舆论。访查时价。期于实工实料。平买平卖。不得锱铢抑勒。亦不得丝毫偷减。如有前项情弊。一经访查。即严揭请参。仍加倍罚出充公。以示惩儆。至造船九十余号。同时并举。所需工料既多。匠作复众。恐各行铺及工匠等。高价值。包揽居奇。俱足以阻挠公事。应请预颁宪示。剀切晓谕。俾知造船捕盗。无非捍卫商民。如果洋面敉宁。通省均沾乐利。兹当巨工肇始。理宜各怀踊跃。官则平价购募。行户工匠等亦平价售买。平价售雇。方于要工有裨。如此办理。则要工既不虞贻误。而各官力量亦得展舒矣。

　　论明职　
周镐

嘉庆三年十月。温州患海盗。各县咸集议时事。或曰盗至必上岸劫掠。宜徙滨海之民于城中。或曰盗之来也。恃奸民为之消赃接济。宜严禁渔船。毋许入海采捕。持论不一。观察王公以询镐。镐谓二说皆非也。彼滨海之民。各有田庐世业。徙将安往。且盗乘其徙而入踞之。是以地资盗。而引之近也。至于渔船。以采捕为命。若禁其入海。彼将何以资生。不出一月。非死即溃。故曰二说皆非也。以某论之。其惟明职乎。文有文职。武有武职。屏御寇盗。不使内扰百姓者。武官之职也。约束百姓。不使外通寇盗者。文官之职也。浙江沿海州郡。设立三镇水师。防备不为不密。然而海盗充斥。竟至勾结奸民。往来无忌者。文与武皆失职也。文官不以教养为心。而驱民入盗。武官不以缉捕为事。而豢盗殃民。弊非一日。方今寇已在门。若欲拔本塞源。缓不济事。莫若于内洋与外洋接界咽喉之地。择其至险至要。可以扼而守者。三镇各帅舟师据之。声势连络。首尾策应。捐外洋以听之。不必争逐。其渔商各船。许于内洋采捕。不得擅越。严饬各口弁兵。稽察奸细。敢有内地奸民。私挟禁物出口济匪者。许武官揭报。专治文官失察之罪。如敢纵盗逸入内洋。惊扰渔商者。许文官揭报。专治武官玩寇之罪。如此。则文武之职明。而盗且不攻自去。然后于从容无事之际。武官日训练其卒。而文官日教导其民。不出三年。而盗风息矣。观察曰。子之论太高。择其浅近易行者。镐对曰。某之论。似深而实浅。似远而实近。似难而实易也。自天子以至于庶人。莫不有职。职明而天下自治。是恒业不修。责在百姓。百姓失职。责在州县。州县失职。责在两司道府。两司道府失职。责在督抚。督抚失职。责在宰相。宰相失职。责在天子。是故天子择相。相择督抚。督抚择司道。司道择府。府择州县。州县择其民而劝惩之。俾各勉于为善而无为不善。则天下治矣。天子择相。不过数人。相择督抚。不过十数人。督抚择司道。不过数人。司道择府。府择州县。不过数人至十数人。其事简。其效速。何居乎而不可行也。或谓州县以一人治万民。其数繁矣。安得人人而理之。不知天地生人。莫不有耳目手足也。莫不有身家性命也。莫不有是非好恶也。因其耳目手足。教以勤俭。无不从也。因其身家性命。教以爱惜。无不愿也。因其是非好恶。示以善恶两途。使知为善者必赏。为恶者必罚。无不化也。因民之所利而利之。亦在因之而已。何忧不给哉。位有大小。而理无异同。各尽其职而已。否则文恬武嬉。粉饰耳目。一遇事变。则彼此推诿。虽以之御盗。犹且不可。何论治天下哉。

　　书禁海船军器疏后　
陶贞一

广东提督王文雄。疏请禁海船军器。以为海船被劫。未闻与贼相拒。所带鎗。反以资贼。请一概禁止。兵部奏请行文各省督抚提镇确议。愚按此说殊谬。昔先君子宦海南。当时已有此议。先君子献议于巡抚。略云。窃恐商船之火器可禁。而贼船之火器不能禁。是以商委贼也。巡抚高公承爵以为然。先君子之议。即吾邱寿王所谓擅贼威而夺民救者。此理显然易晓。而妄庸之徒。往往以为奇策。且今惟官兵遇贼。或不能相拒耳。若商船之拒贼。不遗余力矣。大抵商船与贼船。皆恃闽人。若商船闽人多。贼所甚畏。为其习水战。器械精利也。愚随先君子海外。曾登高望商贼鏖战移时。互有胜负。转战益远。不知所之。而沿海水师亦登桅望叹。不能驾一船相助也。欲清海贼。惟在召募闽人。习战攻。明赏罚。更番出哨。毋视为具文。此其要也。且今内地米粮。得潜运出口接济海贼。何有于鎗。而必取资于商船乎。海口之稽查。上下相蒙。关部之牌票。奸良莫辨。不此之禁。而禁商船军器。何其仇商而爱贼也。商船之鎗不可资贼。商船之财货反可资贼乎。其或名为商船。而与贼阴相通者。斯又禁所不能行也。封疆之臣。具此筹划。难乎其禁奸止暴矣。

　　上抚军论诬盗书　
秦瀛

阁下以海盗窃发。躬亲督捕。三月以来。盗匪尚未尽戢。官吏百姓。无不痛恨。思草薙而禽狝之。虽寝处其皮。食其肉。不足以纾官吏百姓之忿。乃营员畏葸无能。舍真盗于不捕。而妄指商船为盗。冀以塞责。则罪更浮于盗。计其情节。大概有二。一则盗匪劫掠商船。遇哨船先以商船委之。而盗船因即扬去。哨船获商船。辄以盗船报。一则哨船不敢近盗船。见商船辄横索赀财。商船不与。便指商船为盗船。夫不辨为商船。而误以盗船报。不可言也。明知为商船。因需索不获而指为盗船。并借以邀功。欲置之死。尤不忍言也。即如近日定海。拏获蔡长兴等十二人。瀛反复推鞫。实民非盗。盖某等皆闽人。以贩鱼为业。其自闽出口。有船照可凭。船中米石。买自大鱼山。非抢劫。其在洋。会遇盗劫去二人。转辗引避。始到定海。徒以停泊汊港。营员讹诈不遂。便指为盗。昨某等自定海械送来鄞。运闽米船之截镇海鄞县者。无虑八九百人。佥名环吁。代为号泣请命。某等亦极口称冤。是其为难民。已断然无疑。而营员始则纵盗殃民。继且诬良为盗。实堪发指。抑瀛窃有请者。比奉阁下之命。某等十二人。尚须械系送宪。伏候亲鞫。阁下明镜高悬。真伪无难立剖。惟恐某等到台。阁下先令有司鞫问。若辈有意刑求。傅会锻炼。桁杨刀锯之下。无求不得。或竟至某等诬服。则所关于人命者甚巨。夫难民既厄于盗。并厄于营员。而又厄于有司之刑求。彼难民皆赤子也。闽之难民。亦吾赤子也。以真盗而纵之则非法。以难民而诬之使罹于法则不仁。惟阁下广大造之德。立万物之命。百姓之仰阁下。不啻天地父母。如上年陈水一狱。狱词已具。卒荷平反。瀛知此十二人者。必能邀阁下之省释。而斤斤过虑。又复晓晓于阁下之前者。惟阁下能知之能鉴之而已。

　　瀛舟书记序研经室文集　
阮元
</div>
    <div class="pagination">
<a href="皇朝经世文编_page179.html">上一页</a><span>...</span><a href="皇朝经世文编_page175.html">175</a><a href="皇朝经世文编_page176.html">176</a><a href="皇朝经世文编_page177.html">177</a><a href="皇朝经世文编_page178.html">178</a><a href="皇朝经世文编_page179.html">179</a><span class="current-page">180</span><a href="皇朝经世文编_page181.html">181</a><a href="皇朝经世文编_page182.html">182</a><a href="皇朝经世文编_page183.html">183</a><a href="皇朝经世文编_page184.html">184</a><a href="皇朝经世文编_page185.html">185</a><span>...</span><a href="皇朝经世文编_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
