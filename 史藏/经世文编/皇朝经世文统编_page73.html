<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 73 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 73 页/共 287 页
  </h1>
  <div class="content">
   江苏漕赋出自水田水治则田资其利不治则田被其害仰荷　圣明洞鉴迭蒙　谕旨饬修近年以来水利农田颇收实效如十四年秋间之发蛟十五年夏间之亢旱幸赖吴淞刘河白茆等处挑浚宽深蓄泄得力故皆不致成灾此尤效之显著者是以官绅士庶倍知加意讲求臣于上年验收太仓之杨林河吴江之瓜泾港两处将刘河案内节省余银量为分拨仍令自行凑办外其余概由官民筹捐办理当经会同督臣陶澍奏蒙　谕旨允行在案自上年至今各属续挑河道除零星汊港不计外其在苏州府属则吴江县之瓜泾港王家汇姚家庄七里港前嘴大港新港各河统共工长一千五百六十七丈常熟昭丈二县之福山塘河下通海口工长四千九百八十八丈零其附近之竺塘泾景市桥河共工长三千四百丈并添建拦潮石闸一座又吴县之张家塘香山港王家桥河统共工长二千二百三十六丈其在松江府则上海县之蒲汇塘肇家滨两河共长八千五百七十五丈又李从泾新泾薛家三河共长四千八百六十一丈各河挑竣之后于接连黄浦之龙华日赤二港各留大坝一座以截浑潮又修复南门外石闸以时启闭并将该县城河一体疏通又川沙厅之白莲泾长吕家小腰四河与上海南汇并界共长六千五百二十四丈零又华亭县之亭林镇鹤泾汇大小运港共长三千余丈又娄县之古浦塘宫绍塘等河共长三千六百六十六丈又金山县先挑洙泾镇亘迎港周家埭邵家塘等河共长十五里续挑腰泾河千巷镇陆巷港镇归泾河老鸭泾朱泥泾各河共长四十五里又青浦县泖湖切滩与元和娄县并界共长二千九百六十五丈零其在太仓州属则太镇两境之杨林河共长四千九百四十七丈又州境之钱泾瑶塘又镇杨县境之朱泾南北漕石婆萧塘西南十八港六塘大凌门等河统共工长二万四千九百丈零又嘉定县先挑之华亭泾蒲华塘黄姑塘共长六千七百四十九丈续挑之南北双塘吉泾心泾川路泾横塘练祈塘等河连内外城濠共长九千四百六十九丈以上各工界连十五厅州县合计挑竣土方共一百六十六万七千四百余方兹已陆续具报挑竣臣于验收海塘工程之便凡可以经由处所俱经亲历该河量验口底宽深并将现存水势逐竿测量按标记其未能经由之处递委司府分往验收均据禀复宽深如式其中尤以上海之蒲汇塘等五河常昭之福山塘河川沙之白莲泾等四河太镇之杨林各河挑穵倍见深通水势极形畅顺臣舟舆所历亲见遍地禾棉皆已长发弥望青葱耰锄袯襫之民皞熙熙共冀岁登大有较前此数年景象迥乎不侔胥由　圣泽之渊涵下普斯民之乐利臣职司疆土感凛禀弥深除借款之瓜泾港杨林河应饬按例造册报销外其余捐办之工自应遵照历奉　谕旨免其造册至杨林河工长几及五千丈估至十七万余方前经酌借银八千两不敷尚多概系劝捐办应与瓜泾港不敷之项均准其核实开明此外各工多由地方官首先捐廉为之倡导绅庶人等或量力捐输或业食佃力均赖众擎易举遹观厥成所有大小各捐户已分饬查取确数由司核明按照定例分别详请　奏咨至倡捐劝导既在工出力之印委各员固系分所应尽惟工长而经费巨其中设法筹办若非殚心竭力累月经营亦恐未易集事如蒙　皇上天恩念其着有微劳　准予奖励臣当与督臣陶澍择其尤为出力者另行会折奏恳　恩施

　　盐城丰县二处借项修筑河堤疏
窃照淮安府属盐城县境内皮大河一道即皮岔河上承高邮宝应兴化泰州诸河荡之水下注天妃闸归新洋港入海为淮扬两属自西至东泄水归海要道因年久失浚河身淤高闲成平陆遇水则不能畅泄逢旱则灌溉无资又徐州府属丰县顺堤河一道上接山东单县交界起至沛县交界止向系宣泄条河两岸上下数百里民田之水归入昭阳湖济运又该河迤北有太行堤一道系保障顺堤河要工因嘉庆年间丰泛六堡黄水漫溢河身闲淤垫堤上渐形卑矮并多冲成缺口不能拦御每逢夏秋大雨时行河水涨发由太行堤各缺口横流北注漫淹堤北远近民田以致连遭灾歉历年以来节据各该县士民纷纷呈请借项挑筑屡经批饬从缓近来河淤堤缺较前更甚经藩司先后委员分诣各处逐一履勘复由道府覆勘委系必不可缓之工查[盐](盬)城县皮大河计长七千八十六丈按之高下一律配平河底共估挑土二十五万一千三百三十六方四分一厘每方连戽水工实需银一钱九分并工头工尾及两旁港汊分别酌估桩坝土坝查照海防厅漕规例价统共估银四万八千三百九十三两一钱三分八厘一毫丰县顺堤河挑土六万零三百一十一方干淤不一每方价银三钱及二钱七分二厘一钱六分不等合银一万二千二百六十八两八钱八分又太行堤一道估土十万二千二百七十方九分八厘每方价银一钱二分五厘合银一万二千七百八十三两八钱七分二厘五毫二共确估银二万五千五十二两七钱五分二厘五毫造册具结详由府道递减无浮该两县均系累歉之区民力实在拮据不能自行捐办循照成案借项挑筑分年摊征还款由江宁布政使杨簧详请具奏前来臣等伏查道光七年间御史钱仪吉条奏河湖漕运情形案内钦奉　谕旨饬委妥员将兴化[盐](盬)城等州县湖荡详细履勘应如何修筑疏通及早兴办总期一律深通方有裨益等因钦此当经前督臣蒋　　钦遵行司委勘即据府县印委各员以[盐](盬)城县皮大河淤垫勘估应挑维时或因春水方生或因坝水下注是以延未兴办其丰县顺堤河大行堤工程亦于道光九年经前督臣等会同徐河堤等工酌议动支闸河经费银两次第请办奏奉　谕旨允准嗣因闸河经费一不敷动拨是以暂缓今据先后勘明实系河淤堤缺频年被灾挑筑各工刻不可缓经督臣陶澍批准办理尚未具　奏现在水势已落自应乘时赶紧挑办以资蓄泄而卫田庐所有[盐](盬)城县土方夫工银四万八千三百九十三两一钱三分八厘一毫丰县土方夫工银二万五千五十二两七钱五分二厘五毫均已核实无浮合无仰恳　圣恩俯准于司库芦课杂税漕价等款银内照数借给责令各该县分别督董乘此农功事毕赶紧集夫挑筑工竣委员核实验收实于水利民生均有裨益至所借银两请从道光十七年起[盐](盬)城分作五年丰县分作六年各于受益民田摊征还款除饬取摊征估计各册另行详　题外谨会同江南河道总督臣麟庆合词恭折具奏

　　西北水利议　　　　　
许承宣

天下无无水之地亦无不可以溉田之水古者众建诸侯各食其地之所入其时称沃饶者率在西北不闻其仰食东南也鲁僖十三年乞籴于秦明年秦乞籴于又明年饥秦伯饩之粟天行远不过千里故告之于邻国即粟行五百里之意也夫西北之所以沃饶者以沟洫之制未坏也水之流盛于东南而其源皆在西北用其流者利害常兼用其源者有利而无害其或有害则不善用之之过也古井田之制夫间有遂十夫有沟百夫有洫千夫有浍万夫有川川者水之汇也万夫之所恃赖也旱则川之水可由浍以入于洫由洫以入于沟由沟以入于遂而田不病燥溢则遂之水可达于沟沟之水可达于洫洫之水可达于浍浍之水可达于川而田不病湿秦人尽坏其制后世莫能复间有言西北水利者而卒不行或行之未久辄罢无他狃于常行习见而不肯轻犯难成之事也水利不兴则地宝不登即有艺来牟黍稷诸旱谷而所入不足以应长吏之追呼于是有弃田不求直而无一人受者而欲募民[垦](恳)荒兴水利其谁应之哉然则虞集所云以百夫耕者为百夫长以千夫耕者为千夫长以万夫耕者为万夫长命以官给以禄我知其不可以劝民也集之议不行于当日丞相脱脱乃行于至正间则以工价农器牛种诸费悉取给于官其时钞法大行散之于下者复收之于上故给钞五百万锭内帑不亏而费用足明以来钞有散而无收则虽起脱脱于今日亦不能以虚名而邀实利也且吾欲兴水利以[垦](恳)莱田而润泉在其上陂池在其下民闲熟田错杂其闲夏秋霖潦大作则润泉之水奔溃四出其势无由达陂池以会于川而入于河故西北不独亢旸之足忧而亦泛溢之可虑自非于民闲熟田相其水势所趋令捐弃尺寸以行水水道不可得而通也然而或凿其右或掘其左或穿其腹或断其背坏本氓自有之疆甽成他家公用之水利自非厚偿其直其谁与我然则水利终不可兴乎曰不然国家广开事例所以佐军需也今陬澨次第底定将停诸事例以澄序官方矣何不即用见开之例与西北各省每县增设农田官此日之品级与他时陛转皆得比于县令而以其应捐纳之数募耕夫痔钱镈买犊储种并偿民之弃熟田为水道者五年复其租以代廪禄胥役之费又五年乃核其赋额以为殿最隶之于藩司而上之于计部额满乃得迁不称职者罢之将人人自奋于功名新田赖以垦而熟田亦得以享其利下可因田事以进身上可资本富以足国行之久而西北之粟米日增即东南之岁漕可渐减矣国家漕运岁费镪四百余万仅得米四百余万石比民间中岁之直已过之而民之加折增耗不与焉况乎河漕大臣下至闸务诸冗职经费以及每岁治河所需桩木麻柳薪刍等费尤不可胜计者哉又况东南稻之田所资以灌溉率江湖河淮下流之水一旦奔腾冲激时有漂土没稼之患未可常恃以实西北岂若治其上流开沟洫以行水筑堤岸以障水为梯田以受水浚陂池以潴水桔槔以遵其出入坝以时其启闭有全利而无小害也哉是则燕豫秦齐鲁皆可通行不必虞集之京东濒海也不必脱脱之河闲保定密云顺义也将见所在皆腴壤东南漕粟可尽改为减色民无兑粮之费不蠲赋而筋力以舒国家岁省四百余万之金不烦输将而天庾常满亦何惮而久不为也或曰汉孝武设搜粟都尉明帝置宜禾都尉三国时有典农中郎将是宜以武职领之如近日卫所屯营守备可矣余曰不然训农非亲民之官不可用三代时乡大夫遂大夫皆文臣也彼知有功得迁必自爱而勤于其职吾见古孝弟力田之科且由是可复而国家亦岂有名器滥用之失哉

　　京东水利议　　　　　
陈黄中

论治水于东南常利多而害少论治水于西北常利少而害多何者东南之水大为江河小而陂泽或以济轨输或以资灌溉有一水即得一水之用虽或有泛溢其为害常浅至西北之地旱则赤野千里潦则万倾洪流上游诸水迅驶而多泥横流溃决迁徙不常在畿辅为尤甚此岂水害独重于西北欤毋亦未明其害之要故祗见其害而未收其利也夫去畿辅水患无如卢沟滹沱二河其源远流长发源天池溢为桑干顺流东下千有余里会大同宣府保安雁门应门云中诸水穿山西入卢沟桥是为浑河亦名卢沟河东南至看舟口又分为二一由通州之高丽庄入白河一南注霸州合易水注直沽入海其上流在西山之阴水势速于山陕故流湍而无害其下流在西山之阳则地平土疏随时漫溢康熙三十七年以连岁水患　　　圣祖仁皇帝特命大臣前往相度自良乡至东安开渠筑堤束水归淀入海赐名永定此永定河名所自起也自开筑以来迄今四十余年岁糜帑金以十万计而夏秋之际淫潦间作决堤防稼者岁常不免顺天真定河间半为沮洳横积壅淤淀河俱被其害近者臣工建议以永定河下口壅淤应改移固安城南霸州城北以顺东趋之势由津水洼接东淀达西沽入海将西引河暂闭而引河两岸不设堤防任水漫溢则势散而不为害低田可收肥淤之利以为此实不治而治之上策然余窃以为犹有未尽也夫治水之利害与垦田相为表里自古及今未有听水泛滥而田不为所害者故水之为物非享其利即受其害设使水性就治则瘠土可化为膏腴不治则沃壤亦鞠为萑苇利害悬绝正未可以不治为上策也故窃以今日治北河之法有三其一浚下流以决其壅自三角淀以东广加浚导使沿流而下略无阻滞则冲决之害可息其一则借淀以刷其流浑河挟泥浊流故元史有小黄河之名如于雄新诸淀要害之处观度形势旁通曲引藉清水之力刷浊流之滞则东趋入海当亦畅流其一则广开支河以杀其势水趋一壑则河形隘而溢流旁引支河则水势分而力弱使于固安新城雄霸之间随地高下因势利导多开小河使涨水之来有所停蓄自无决荡田庐之患行此三者而永定之害可除害除则利可兴矣

夫直隶之水经流有三北为白河南则卫河合二河入海者为淀河淀之南则子牙北即永定京南则滹沱实为大泽绵千余里今则时决时淤不甚为害惟子牙为滹漳滏阳大陆诸水下流水浊泥多入淀每多壅滞至各淀自清苑以下文安以上今虽建闸设坝然钦堤渐圯玉带诸河之水往往侵囓堤址若苑家河之逼窄莽牛河之溢漫固安霸州诸邑并患之雄县赵北口实为西淀咽喉而潴龙河柴淀口每多溃决为行旅之患漕雹二河直逼新安虽筑护堤其势终可虑也今诚于筑堤设坝之外更于上游十五河疏浚沟渠引以灌田以杀水势下流复多开陂池以着横流淀之最下者留以潴水稍高者仿南人筑圩而田之募南人给以衣食农具使以一教十俟垦有成绩各给以世业二顷准作土著其北地之无力者假以牛种俟秋收后还官旱潦则免相度地势择其便宜则易水可以溉京畿滹水可以溉真定溏水可以溉定州滏水可以溉顺德漳水自邺而下西门豹史起常用之矣河间当下流之冲与江南泽国无异京东永平滦州扺沧州庆云地皆膏壤元虞集京东水利之议行则北起辽海南滨青齐皆良田也其它山下之泉地中之水所在而有诚使水无余利行之十年岁可得谷千万石而山东山西陕西亦皆可次第及之使西北之水利既成则东南之漕粟可减且使西北仓庾丰盈而东南七省之漕各留本省则水旱不足为害此万世之利也或谓向者营田水利未收其效种植之产南北异宜此则未明治水之要道也夫将有所取必先有所弃故欲兴水利于西北当先规度地势弃最下之田蠲其常税潴为陂泽而田间广开沟洫使贯注陂渠则潦有所蓄旱有所资第使每邑蠲去若干顷而其余所垦之地凶岁俱可无虞是一时所蠲之数甚少而久远之利无涯且畿甸水旱频闻蠲免动以数十万计是与其施蠲于被灾之后岁岁无穷曷若预免于兴利之先公私永赖至去水稍远之地其土性所宜植者自当听之于民则地力自无不尽是治水即以治田除害即能兴利正未可诿为水不必治而听其害之无底止也如必洼下之地利其肥淤寸寸而之水既无所归则漫溢旁流高原并受其害是得肥淤之利少而受泛滥之害多此势之必不行者至远水之区亦强令种稻此前者营田之所以无功岂可惩羹而吹赍因噎而废食哉而其要尤在得人而任之耳

　　敬陈水利救荒疏乾隆九年　　　　　
柴潮生

请转救荒之常策为经国之远图恳乞　　宸断立行事窃照河间天津二府自去岁亢旱荷蒙　　皇上截漕发帑多方赈恤俾小民不致失所加以入春以来　　宵旰焦劳过于桑林之祷自然甘霖大沛可望有秋然臣愚区区以为此谓至恩矣犹未可为本务也夫谋国如谋家不可以近忧既解遂置远虑于不图治国如治身不可以标病既痊遂置本根于不问古者东南未辟王畿侯国皆在西北王畿不过千里余递减至五七十里地可谓狭矣一夫受田百周制六尺为步百步为仅当今二十六有奇田可谓少矣而祭祀之粢盛宾旅之既廪君卿百官吏人之禄入赈贷之委积战阵之刍粮无不取给于此费可谓广矣而且三年耕有一年之食九年耕有三年之食夫古之天下赤今之天下今何无备之甚也则以田制既已尽废水利亦复不修平日则卤莽而薄收一有急则坐待赈恤为活计而已矣伏读本年三月　　　上谕养民之道在使之上顺天时下因地利殚其经营力作以赡其室家非沾沾于在上之补苴救恤遂长恃为资生之策也为民父母民事即家事尽心劝课随时区画俾地无遗利民无遗力则家有藏自可引养引恬俯仰不匮大哉　　王言真得足民之根本矣臣今不敢泛引请即以河间天津二府之事言之查二郡之地经流之大河三曰卫河曰滹沱河曰漳河其余河间府分水之支河十有一潴水之淀泊十有七蓄水之渠三天津府分水之支河十有三潴水之淀泊十有四受水之沽六是水道之至多莫如此二处故河间号为瀛海山东之水皆于此委输天津名曰直沽畿辅之流皆于是而奔汇向若河渠深广蓄泄有方即逢旱岁不能全收而灌溉之功亦可得半即不然而平日之蓄积亦可撑持数月以需大泽之至也何至抛田弃宅挈子携妻流连道路哉水利之废即此可知矣人方苦饥而与之谈水利是可谓之迂图然　　上方赈饥而即藉以兴水利不可谓非善策也今甘霖一日不足则赈费固不可已臣窃以为徒费之于赈恤不如大发帑金遴遣大臣将畿辅水利尽行经理既可接济赈民又可潜消旱潦且转贫乏之区为富饶一举两得似救时之急务筹国之远谟莫以易此臣请考之于古证之于今为　　皇上一一陈之

考直隶为禹贡冀州之域田称中中今土壤乃至瘠薄东南农民家有五十十口不饥此间虽拥数顷之地常虞不给虽其土燥人怠风气异宜亦不应悬殊至此汉张堪为渔阳太守于狐奴开稻田八千顷民有麦穗之歌狐奴今之昌平也北齐裴延为幽州刺史修古督亢陂溉田百万余为利十倍督亢即今之涿州也宋何承矩为河北制置使于雄郑霸州兴堰六百里灌田初年无功次年大熟承矩辇稻米入都示朝臣谤者乃息边民之食以充明汪应蛟为天津抚欲兴水田将吏皆不欲应蛟乃捐俸自开二千收四五石惟旱稻以立槁于是军民始信闽浙治田之法可行今东西二淀即承矩之溏泺天津十字围即应蛟水田之遗址垂之竹册非比荒唐又查　国朝李光地为抚请兴河间水田言豚州水占之地每售钱二百尚无欲者一开成水田亩易银十两上年直督高斌请开永定河灌田亦云查勘所至众情欣悦又臣闻石景山有庄头修姓家道殷实能自引浑河灌田比常农亩收数倍旱潦不致为灾又闻蠡县亦有富户自行凿井灌田每逢旱岁其利益饶又闻现任霸州知州朱一蜚于二三月间曾劝民开井二十余口今颇赖之证之近事复确有据则水利之可兴也矣今请　　特遣大臣赍帑金数十万两前往河间天津二府督同道府牧令分委佐贰杂职除运道所关及滹沱正流水性暴急慎勿轻动其余河渠淀泊凡有故迹可寻者皆重加疏浚而又于河渠淀泊之旁各开小河小河之旁各开大沟皆务深广度水力不及则止节次建立水门递相灌注旱则引水入沟以溉田潦则放闸归河以泄水其离水寥远之区每田一顷掘井一口十顷掘大塘一口亦足供用其中有侵及民田并古陂废堰为民业已久者皆计亩均匀拨还如此办法民情自无不踊跃乐从即将现在之赈民与外来递回之流民停其赈给按地分派令就工逐日给与工值酌济二三人口粮宁厚无减一人在役停其赈粮二口二人就役停其家赈粮四口其余口与一户皆不能执役者仍照例给赈其疏浚之处有可耕种者即借予工本分年征还更请另　　简大臣赍帑金分直隶各府一如河间天津二府办理虽所费繁多而实为畿辅无穷之利或曰北土高燥不宜种稻也土性沙水入即渗也挖掘民田易起怨声也且前朝徐贞明行之而立败怡贤亲王与大学士朱轼之经理亦垂成而坐废可为明鉴臣请又一一言之九土之种异宜未闻稻非冀州之产现今玉田丰润稻油油且令第为之兴水利耳固不必强之为水田也或疏或浚则用官资可稻可禾听从民便此不疑者一也土性沙是诚有之不过数处耳岂地皆沙乎且即使沙而多一行水之道比听其溢者尤愈于已乎不疑者二也若以沟渠为捐地尤非知农事者凡力田者务尽力而不贵多垦语曰务广者地荒诗曰无田甫田惟莠骄骄今使十之地损一亩之蓄水而九亩倍收与十亩之田皆薄入孰利损者又予拨还不疑者三也至于前人之屡行屡罢此亦有由徐贞明有干济之才所言亦百世之利其时御史王之栋参劾出于奄人勋戚之意其疏亦第言滹沱不可开耳未尝言水田不可行也但其募南人开垦即以地予之又许占藉左光斗之屯学亦然是夺北人之田而又塞其功名之路其致人言也宜矣至营田四局成绩俱在公论难诬当日力差员不无奉行未善所以贤王一没遂过而废之非深识长算者之所出也非常之原黎民所惧所贵持久乃可有功秦人开郑白之渠利及百世而当时至欲杀水工郑国汉河东太守番系引汾水灌田河渠数徙田者不能偿种至唐长孙恕复凿之亩收十石凡始事难成事易赓续以终之则是中道而弃之则非不疑者四也

至于水利既兴之后或招募农师造作水器与夫逐年作何经理俾永无湮塞之处应听在事大臣详加筹划虽国家经费有常然　　皇上视民如子凡有赈恤纵千万帑金亦无屯惜即如现在开通京师沟道已估费二十余万以视兴修一省水利轻重较然此举乃以阜财非以费财请又为　　皇上一一数之天灾国家代有荒政未有百全计口授粮仅救死而扶羸以工代赈亦挂一而漏百何如掷百万于水滨而立收国富民安之效纵有尧灾汤旱亦可挹彼注兹是谓无弊之赈恤连年米价　　圣怀屡尽停采买岂可久行捐监输仓亦非上策若小民收获素裕自然二有资臣访闻直隶士民皆云有水之田较无水之田相去不啻再倍是谓不竭之常平且近畿多八旗庄地直隶亦京兆股肱皆宜致之富饶始可居重驭轻汉武帝徙豪民于关中明成祖迁富家于帝里固非王政不失深谋若水利既兴自然军民两利是谓无形之帑藏且雨者水土之气所上腾而下泽也土气太甚则水气受制故明臣魏呈润徐光启皆以兴水利为致雨之术其言固未必确然东南半壁未尝接踵告旱而直隶近年以来闵雨者屡矣谓政事之缺失乃　　圣人罪己之怀诿气数之适然亦术士无稽之谈其实天人一理理数相因但使水土均调自然雨旸时若是谓有验之调燮且水性分之则利合之则害用之则利弃之则害周用有言人人皆治田之人即人人皆治水之人先臣张伯行亦主此论又陆陇其为灵寿令督民浚卫河其始颇有怨言谓开无水之河以病民既而水潦大至他邑苦者独灵寿有倡导岁竟有秋货殖者旱则资舟为国者备斯无患是为隐寓之河防抑臣更有进于此者今生齿日繁民食渐绌愚臣区区以为尽兴西北之水田尽辟东南之荒地则米价自然平减闾左立致丰盈但事体至大请先直隶为端俟行之有效另筹长策次第举行乐利万年之基庶其在此乞饬大臣详议举行畿内幸甚

　　覆黎河帅论北方水利书山右集　　　　　
程含章

自到山东之后检查旧卷无岁不报水灾在　国家则须议赈议蠲帑多耗费在百姓则耕而不获户鲜藏饥寒之余流为盗贼是正本清源之法必先除去水灾故多刊告示劝民疏通河道高筑堤防然百姓乐于观成难与图始非地方官平日善政得民窃恐观望徘徊鲜有实效今读来教谆谆以水稻相劝勉敢不拜嘉惟北省兴修水利以资灌溉则南漕可以量减之说私心尚有未尽然者敬为左右陈之天下之大利在农古今之大害在水能去其害而收其利则民食足而国亦富饶此君相所以贵裁成也昔者禹平水土尽力沟洫浚畎浍距川而天下大治殷人不知修水利乃至五迁以避河周人复修禹政十夫有沟百夫有洫千夫有浍万夫有川故能使上下公私交受其利可谓尽美尽善矣然三代以前所以不须转漕东南中土不虞乏食者非必尽沟洫之故缘其时天子与诸侯各君其国各子其民王朝事简设官无多而又寓兵子农不须粮饷故第收畿内之粟已足供王国之需今则中外一统天下之政取裁京师官职之众甲兵之多千倍于昔虽起禹汤文武于今亦不能不转东南之粟以供京师之食道固然也自阡陌开而沟洫之制遂坏二千年来不能复古岂惟人事亦若天时地利物性人心皆有断断难复之势何者北方水利始于虞文靖公至明徐氏贞明而大畅其旨而卒不能行然尚可诿之曰上无圣明之主下无贤达之臣故至此至我　朝　　　世宗宪皇帝以圣神文武之姿主[持](恃)于上又得怡贤亲王与高安朱文端公赞襄于下选用才俊为属大兴直隶水利分设四局经理三年用银至数百万两开田七千余顷可谓千载一时大有成效矣乃自怡贤亲王薨逝后曾不数年而荒废殆尽其故何哉且夫小民之趋利也如水之就下虽以严刑竣法防之犹不能禁也苟水利之有便于民何致弃成功而不悔乃旋作旋废毋亦天时地利土俗人情与夫牛种器具之实有未便者乎何则种稻必资雨泽东南山多春夏积阴故常多雨播种栽秧可以按节而作西北地皆平坦春夏少雨栽插难以及时苟过其时秧节已老不便一也稻常须得水养非如杂粮之止须土润便能发生也东南土性坚实随处可以开塘蓄水西北则沙土浮松水易渗漏即曰凿深丈余水亦不漏而一遇大雨四面之沙泥随下塘易淤浅愚民以常须挑浚为苦不便二也北方之不种稻已千数百年其民之心腹肾肠皆不愿食稻饭亦不愿种稻谷即用南人教之而非其心之所乐则学亦不精其收必不稔彼觉劳苦数倍于杂粮而收获反不如杂粮之多则精神易倦不便三也稻田之工作较多非如杂粮之可以卤莽而耕亦卤莽而获也每当耕耘收获之时家中之父子兄弟不敷工作必须添雇而四顾乡邻无一熟者即用南人往助焉能处处给足而南人侨寄于斯心先猜疑其无工作时则又无以存活不便四也水田必须牛耕非如陆地之可用驴马也北方水草不便蓄牛较难购买自南价值必贵且又不善饲养阴阳燥湿之间易致倒毙一家牛毙则人人忧虑父子怨咨妻孥愁叹反怪官司之苦以所难不便五也水田之农具多端与陆地异北方木铁之类购买较难匠作亦不熟习即起南匠往造而水火料物不能一一如南则迁地弗能为良且如水车一件乃家家必需之物但使分寸稍差即窒碍而不合用频频修整工匠难求迟误已多有悔心矣不便六也具此六不便虽使南人数百家往而耕之未能事事如心亦觉用力多而成功少则退然返矣然则西北本帝王沟洫之区而古今之情形不同水利之屡作屡废其在斯乎其在斯乎故居今日而欲于北方尽复沟洫以收灌溉之利是徒滋劳费无益于事且恐利未见而害已形惟疏通川泽以除民害则地无分南北时无论古今皆在所当行亦在师古者之得其意而不必泥其而已矣徐贞明所云西北之人方苦水害而不知水利水之在天壤本以利人非以害人也聚之则害散之则利弃之则害收之则利此则不刊之论水利且可缓图而水患则不可一日不去水患去而水利乃可徐议但灌溉之利亦止宜于水泉之乡恐不能如所云西北而皆可行也然徐公以竭忠尽知不得一试之余犹懃懃恳恳不忘君国以冀幸其言之可售而再疏以请者之或有其人也非存禹稷已溺已饥之心能若此乎今直隶之水患深矣孰是如徐公者为　　圣主一释忧劳耶迂腐之言是否有当惟阁下进而教之则幸甚

　　查勘畿南水利情形疏雍正三年　　　　　
朱轼

钦惟我　　皇上宵旰勤劳无刻不以民依为患兹因直隶偶被水涝轸恤穷民　　命臣等查勘情形兴修水利务祈一劳永逸所以为民生计者至矣尽矣臣等自出京至天津历河间保定顺天所属州县相度高下原委谘访地方耆老所有各处情形大略谨为　　皇上陈之

窃直隶之水总会于天津以达于海其经流有三自北来者为白河自南来者曰卫河而淀池之水贯乎二河之间是为淀河白卫为漕艘通达之要津额设夫役钱粮责成河官分岁修而统辖于河道及直隶总督迩年白河安澜无泛滥之患唯饬河员加谨防护可保无虞卫河发源河南辉县至山东临清州与汶河合流东下河身陡峻势如建瓴德棣沧景以下春多浅阻一遇伏秋暴涨不免冲溃泛溢查沧州之南有砖河青县之南有兴济河乃昔年分减卫水之故道今河形宛然闸石现存应请照旧疏通于往时建闸之处筑减水坝以泄卫河之涨又静海县之权家口溃堤数丈溜成沟直接宽河东趋白塘口入海亦应就现在河形逐开疏于决处筑坝减水均于运河有益白塘口入海之处旧有石闸二座砖河兴济二河之委应开直河一道归并白塘出口涝则开闸放水不唯可杀运河之涨而河东一带积涝亦藉消泄且海潮自闸内逆流遇天时亢旱则引流灌溉沟洫通而水利溥沧青静海天津数百里斥卤之地尽为膏腴之壤矣至沿河一带堤上大半低荡应饬修筑高厚仍令总督将玩忽河官参处以警将来此治卫河之大略也至东西二淀跨雄坝等十余州县广袤百余里畿内六十余河之水会于西淀经霸州之苑家口会同河合子牙永定二河之水按此系当日情形永定子牙皆不入今淀汇为东淀水之所潴蓄也数年以来各淀大半淤塞惟凭淀河数道通流一经暴涨不唯淀河旁溢为灾凡上流诸水之入淀者皆突奔漭泱无际总缘东淀逼窄不能容纳之故也故治直隶之水必自淀始凡古淀之尚能存水者均应疏浚深广并多闻引河使淀淀相通其已淤为田畴者四面开渠中穿沟洫河达于渠渠达于河于淀而以现在淀内之河身疏瀹通畅为众流之纲经纬条贯脉络交通泻而不竭蓄而不盈而后圩田种稻旱潦有备鱼蜃蛤萑蒲之生息日滋小民享淀池之利自必随时经理不烦官吏之督责而淀可常治矣

周淀旧有堤岸如修高厚无堤之处量度修筑其赵北苑家二口为东西二淀咽喉赵北口堤长七里现在板石桥共八座俱应升高加阔并于易阳桥之南添设木桥一座堤身加高五六尺桥空各浚深丈余每桥之下顺水开河直贯柴伙淀而东苑家口之北新开中亭河近复淤塞应疏浚深广其上流玉带河对岸为十望河旧道应自张清口开通由老堤头入中亭河会苏桥三岔河达于东淀庶咽喉无梗尾闾得舒可无冲溢之患矣子牙永定二河以淀为壑淀廓而后河有归亦必河治而后淀不壅此治二河之法所当熟计也子牙为滹漳下流清浊二漳发源山西至武安县交漳口会流经广平正定而滹沱滏阳大陆之水会焉唐人言漳水独自达海请以为渎可知天津归海之水以子牙为正流其余诸水皆附以达海夫以奔腾注海之势遮之以数百里纡迥曲折之堤河身淤垫高于平地两岸相距不过数丈旧时支港岔流一概堙塞欲其不冲不泛安可得乎考任邱旧志子牙下流有清河夹河月河皆分子牙之流同趋于淀今宜寻求故道开决分注以缓奔放之势永定河俗名浑河其源本不甚大所以迁徙无定者缘水浊泥多河底逐年淤高久之洪流壅滞必决向洼下之地其流既改故道遂堙今应于每年水退之后挖去淤泥俾现在之河形不致淤高庶保将来不复迁徙二河出口俱在东淀之西淀之淤塞实出于此臣等面奉　　谕令引浑河别由一道此　　圣谟远照经久无弊之至计也今应自柳岔口引浑河稍北遶王庆坨之东北入淀子牙河现由王家口分为二股今应障其西流约束归一两河各依南北岸分道东流仍于淀内筑堤使河自河而淀自淀河身务须深浚常使淀水高于河水仍设浅夫随时挑浚毋令淤塞两河淀内之堤至三角淀而止三角一淀为众淀之归宿容蓄广而委输疾但照旧开通逐年捞浚二河之浊流自不能为患而万派之朝宗可得安澜矣此廓清淀池调剂二河之大略也再各处堤防冲溃甚多应俟堤内水泄兴工修筑其高阳河之柴淀口河身南徙旧河淤塞断流应速挑浚复其故道新河之南界连任邱有古堤一道亦溃数以致任邱西北村庄尽被淹没鄚州一带通衢宛在水中现今任令详请开挑淀堤消泄亦应俟水退之后照旧修筑并垫高行路以便往来又新安之雹河自西折东遶县治之南入淀而徐河会入漕河复自刘家庄泛滥而下新安正当二河之冲每遇漂没之患应于三台村南开河一道引漕河之水会入雹河由县之正北入应家淀南岸筑堤以护县治凡县属之大小淀俱可以圩田种树尚须逐一查勘俟来春具奏

　　京东水利情形疏雍正四年　　　　　
朱轼

窃河道有经有纬而纬常多于经所以资节宣利挹注也臣等历看京东之水若白河若蓟若浭以及永平之滦河皆经流之最大者白河为漕运要津农田之蓄泄不与焉然河西旷野平原数十里内止有凤河一道自南苑流出涓涓一带蜓蜿而东至武清之堠上村断流而河身淤为平陆此外别无行水之沟亦无潴水之泽一有雨潦不但田庐弥漫即运河堤岸亦宛在水中查凉水河源自京城西南由南苑出宏仁桥至张家湾入运请于高各庄开河分流至堠上循凤河故道疏浚由大河头入仍于分流之处各建一闸以时启闭庶积潦归有且可沾溉田畴而于运道亦无碍也运河之东则香河其下为宝抵沿河堤岸坍颓屡为二邑之灾应及时修筑高厚并于牛牧屯以上斜筑长堤一道以障上流之东溢则香河宝坻无运河之患矣再通州烟郊以南之水皆汇于窝头分为二股一股南入运河一股东流经香河县之吴村汇于八家湾八七里屯达于宝坻查七里屯以上大半淤塞地皆沙卤难以开凿若将南流一股疏通深畅则窝头经流归于运河分入香河之吴村者无多稍加浚导则亦可免冲溢矣又夏店之箭杆河经香河东北入宝坻之沟头河漫流入淀应从沟头疏浚导流于宝坻县南会七里屯之水东入八门城达于大河庶水有攸归不致漫溢为害且潮水自八门逆流入河于农田亦有利焉宝坻之西北壤接蓟州运河自三台营会诸山之水东南至宝邑会白龙港又南经玉田丰润合浭水达于海河身深源远流长所谓弃之则害用之则利者也请先筑河堤务须高厚然后于下仓以南建石桥一座桥空下闸壅水而升之注于两岸以资灌溉多开沟浍自近而远纵横贯注用之不乏矣浭水又名还乡河源发迁安之泉庄喷薄涌悬壁而下既入平地则委折蛇行土人有三湾九曲之称自康熙四十二年运河头夺流而西至雍正元年始塞口挑引旧河然河道狭而堤堰卑东则淹丰润西则淹玉田二邑士民请展狭为广改曲为直其说近是然以建瓴之势奔放直泻处如刘钦庄王木匠庄各开直河一道其旧流亦无令壅塞俾得两处分泻堤堰之逼近河身者拓而广之更加高厚可无冲决之患至沿河一带建闸开渠数十里内无非沃壤土人动言浭水湍急为患不知败稼之洪涛即长稼之膏泽现在远河居民引流种菜千畦百陇在在皆然未见利于圃而独不利于农者也

玉田本属稻乡蓝泉河出蓝山西南流入蓟运夹河潴水为湖伏秋山水暴发河与湖平一望弥漫应将河身疏通深广束以堤防西北另开小河一道引山涧漫之水入河下流使湖无泛滥而河得安澜仍于曲河头建闸开沟引水遶东湖而南湖内外田地均沾灌溉仍于湖心最下之处圩为水柜以济泉水之不足其利可以万全又泉河发源小泉山东流会孟家泉暖泉达于蓟运河现在引流种稻所当搜涤泉源多方宣播以广水利者也丰润负山带水涌地成泉疏流导河随取而足志乘所谓润泽丰美邑之得名非虚臣等历勘所至如城东之天官寺牛皮山铁坎以及沿河沮洳之处或疏泉或引河可种稻田数百亩多至千余亩而止惟县南接连大泊一带平畴万顷土膏滋润内有王家河汊河龙堂湾泥河共四道皆混混源泉春夏不涸王家河汊河流入大泊龙堂湾泥河西入蓟运河而田畴不沾勺水之利为可惜应请涤其源疏其流坝以壅之堤以蓄之东北引陡河为大渠横贯四河中间多开沟洫度陌历阡洄宣布数十里内取之左右皆逢其源涝则田水达于沟沟达于渠渠会于河河入于大泊大泊广八里长方十余里若于东南穿河导入陡河以达于海而泊内可耕之田多矣陡河即馆水源自泺州之馆山东流遶县境而南旁河村庄曰上稻地下稻地南曰官渠昔年圩田种稻之处沟塍遗址尚有存者宣各庄以下至今稻田数百顷村农以此多至饶裕若推而广之沿河坚筑堤防多设坝闸以时蓄泄疆理一循旧迹不劳区画而两岸良田不可数计至板桥狼窝铺等处东连榛子镇一带流泉大入滦州境矣滦州为永平属邑永平之水滦河为大其源远所从来者高汹涌滂沛堆壅砂石既不可束以堤防亦难以资其灌溉然各属支流藉以汇归少涨溢之患而涓沥皆农田之资如滦州近城之别故河淤塞漫流数十年于兹若照旧疏通不唯城闉不受浸啮而西南负郭之田皆收浸润之利城南则有龙溪出五子山东大泉沸流至五官营伏入地中至阎家庄复见即清河之原也按此系迁安县之清河城西则有沂河经芹菜山南流折而东又转而西二河之间地势平衍土冈环之东南一望无际皆可播流而溉也西南则游观庄之靳家黄坨河引泉可田南则稻河吴家龙堂等处引河可田西北则自沙河驿之东榛子镇之西龙溪黄崖暖泉会于牛河按此系滦州之牛河经双桥而围山瀑水入之流清而驶地平而润沿岸一带建坝开沟无处非水耕火耨之地矣泺州之北为迁安城北徐流营涌出五泉合流入桃林河又三里桥涌泉流出滦河蚕姑庙泉河与滦河相接龙王庙之泉头流为三里河经十里桥而南夹河皆可田黄山之麓一泓湛然浮沫如珠西漾入石渠渠岸清泉喷涌即还乡河自出也自泉庄至新集五六里两岸地与水平播之可种稻田百余顷且可分还乡河上流之势滦河经府治之西青龙河会焉青龙河即卢水县以此得名境内冈峦起伏地高水深难以汲引唯县北之燕河营涌泉成河及营东五泉漫溢四出至张家庄一带皆可挹取为树蓺之利他如抚宁昌黎乐亭以及遵化三河等州县臣等未及历然按图考志大抵水泽之利居多伏念京东土壤膏腴甲于天下祗缘积俗怠玩苟且因循人有遗力地多遗利臣等查勘所至宣扬　　圣德明白晓谕一时民情踊跃欢声雷动今春融冻解臣等分遣力人员逐一确估兴工唯是工程浩大地方辽高下随宜容有变通之处抑或委员经理未合机宜圩田之多寡奏效之迟速统俟工完汇齐具奏

　　京西水利情形疏　　　　　
朱轼

查京西一带诸山实为太行之麓逶迤环拱遥卫神京水势因之尽朝宗而左骛故自西北山而下者皆东南汇于两淀自西南山而下者皆东北汇于大陆二泊两道分流毕由东淀达直沽入海则是今日所历诸河即去冬查勘畿南河淀淀之上流也下流治乃可以导上流之归亦必上流清乃可以分下流之势谨将勘过情形并开挖疏引措置水田事宜为我　　皇上敬陈之

卢沟以西诸水拒马其巨流也发源山西广昌之涞山东流至房山铁鍞崖分为二派一派东入涿州过新城西南一派南入涞水经定兴历杨村而东二派合流而为白沟河他若挟河琉璃河会于马头村为马头河茨尾河广阳水会于石羊村为牛河白玉塘西域寺甘池诸泉会于胡浪河皆入焉马头牛二河雨多则溢雨少则涸均难资其灌溉而牛一河又往往东决为固霸诸邑害冲溜既久宛成河槽特以下无所归以致泛滥田野应加疏浚导自高桥以下入淀不惟固霸百里之内涝水有所攸摄兼可减白沟之流免雄县淹没之患惟胡良所经地称膏腴沟渠圩岸宛若江南扩而广之房豚之间皆稻乡也涞水一派石亭赤土楼村稻最盛而房之张坊至骆家庄涿之高村及城之西北一路分渠引流具有条理又有王家庄茂林庄毛家屯等村沟渠现存改为旱田者约百余顷询之土人佥言水之入涞者七入房涿者三故不足用及访涞则又以水源微弱为辞此皆小民狃于因循不足深信此河下流为白沟水势甚盛而附流之茨尾等河常若涸竭则今日之滔滔南下者孰非拒马之余波乎未有下流盛而上流微者今应于房山铁锁崖分流之处深沟侧注以均其来白沟之上相地建闸以节其去不唯王家茂林等处之百余顷复为水田即河流所经之定兴新城等县亦沾浇灌之利矣

拒马之南为三易水曰濡曰武曰雹寰宇记所谓易水有三其源各出者也濡水出州北之穷独山西折而南流环城东注又南入定兴与涞州水合流源泉白杨虎眼梁村马跑诸泉及遒栏河皆入焉源泉旧有石坝乃前人壅水开渠之遗趾沿流建闸石基尚存故当时近水皆稻梁遶城皆河芰今皆荒废所应修复以广水利者也武水出武岭女思涧子庄溪潦水入焉流经定兴合濡水而归河阳渡雹水出石兽冈灌河入焉流经安肃合盬台陂而入安州之依城河三水俱挟源泉分流疏渠其势甚便锺家庄唐湖川盬台陂民皆蓺稻是在因地扩充务使水无遗利雹水之南曰徐水来自五回岭经满城至安肃而曹水会焉合一亩方顺龙泉诸水汇为依城河安州宛在水中其势甚危前奏引曹入雹引雹入淀顺而导之正所以分而减之也一亩泉出满城东南涌地喷珠澄泓盈溢余小泉以百数鸡距红花名最着土人溉稻可十余顷而水力已殚矣流经清苑城之南为清苑河方顺水即曲逆河祁水之下流也源出完县之伊祁山五云石血二泉流为放水河蒲水伏流复现为五郎河皆会焉流经清苑之东为石桥河九龙泉出庆都城东绕城而流东北入方顺水源盛而水饶疏而引之不可胜用也放水河之西有滱水发源山西之灵邱由倒马关入唐县为唐河横水自西北来会居民引以灌稻直达下素町畦相望经曲阳之镇里高门所溉尤多南入定州而白龙泉复来会之王耨张谦等村旁河皆圩岸也应推广以极水力所得稻田难以顷亩计矣又考完县旧志前明曾于唐之北洛开渠引入放水河二邑均赖其利今河趾现存当挖浚以复其旧而北洛之南原有腾桥一座以防山水之冲亦应访其制而多设之

唐河之南有沙河来自山西之繁峙至白坡头口入曲阳界合平阳河南流阜平当城胭脂二河行唐之郜河咸会焉其上流亦名派水经新乐历定州沿流多资灌溉宕城鸦窝产德北川南川皆其处也他如阜平之崔家庄行唐之龙冈甘泉河新乐之何家庄浴河俱有水田而泉渠颇多堙废行疏涤所获尤多沙河之南有滋河源自山西枚回山经灵寿为慈水七祖塞岔头锦绣大明川壅流皆可田入行唐之张茂村伏焉至无极南孟社而复出遶县治北旋经深泽之龙泉涸沃仁桥疏流成渠皆天然水利也三水颇称巨流毕会于祁州之三岔口下为潴龙河往往泛溢为害去岁决柴淀口浸及任邱者即此水也以上诸水会于白沟者七会于依城河者十有六会于三岔口者十有一而尽摄于西淀焉

自北而南之载在图经者二十有一唯滹沱最大发源山西繁峙之泰戏山由雁门入直隶之平山界治河绵曼嵩阳雷沟沕沕水等河皆入焉治河一名甘陶河源自山西平定州松岭流至平山初不与滹水相通自二水合流而滹沱之势遂猛屡奔溃为正定害元时分辟冶河自作一流滹沱水退十之三四已而冶河淤塞复入滹河岁有溃决之患皇庆中议复之而未果又按汉书地志冶水即太白渠也受绵曼水东南至下曲阳入于洨此冶之故道本与洨河合今应于入滹之处塞而断之循其故流加以挖浚引入洨河则滹沱之猛可减此前人已试之成功也

洨河发源获鹿之莲花营洚北村二泉其源颇有堙塞至滦城西南合北沙河而流始渐大浇溉可资但苦岸高难以升引应作坝以壅之俾水与岸平开沟二三尺纵横俱可通流涓滴皆为我用矣伏秋水涨则坝以泄之旱潦无虞万全之利也浚河下流自宁入泊旧有石闸三座遗迹尚在现今两岸居民尚戽水以浇畦麦其为水利之用亦可想见矣

洨河以南自赞皇来者有槐水午水自临城来者有泲水泥河泜河沙河自内邱来者有李阳河七里河小马河柳河或名在而已堙或源存而流已徙道途所经一一访求即土人亦不能言其故而指其处然石桥宛在断碣犹存或此等本非恒流前人开之为泄涝归泊之路今皆任民耕种以致山水暴下弥漫四海贪尺寸之利贻害无穷今已委员查勘酌量疏通令漫水有归田畴不受其害小柳河之东为圣水井亦名圣女河源出任县之栾村圣女祠下泉从地涌引流可田南为白马河源出内邱之鹊山经邢台居民建闸溉田壅之而不使下下流遂湮水涨之时则以为壑故北之圣女南之牛尾二河俱被其冲突为任邑害今应浚白马入泊之处严邢台闭闸之禁害去而利乃可兴矣牛尾河发源邢台之达活泉水盛岸高直达于任县泊作闸节宣利赖曷穷焉又南为百泉河源出邢台之风门山亦名七里河历南和之北豆村康家庄等处有闸十三座溉田数百顷而任县不沾一勺之润今应立法以均其利自下而上各以三日为期则沿流一带皆水田也但河身尚溢宜展而倍之百泉之南为野河源出邢台西山下经野河村入沙河沙河源出山西辽州之湡水流至沙河县南分为二支一流南和至任县为丰河一流永年北下泽至南河为干河抵任县合洺河入任县治沙河县之普润闸溉田四十余顷者是其利也洺河亦发源于辽州历河南之武安而入直隶永年县过泽南和下与沙河合近年常苦涸竭若引滏阳之水假沙洺之道两河之间俱可沾其余溉

滏阳河诸水之巨流也源出河南磁州之神山至邯郸南会诸沁二水流永年抵曲周过泽平乡任县隆平至宁贯大泊而出抵冀州与滹沱水合所经之处疏渠灌稻元臣郭守敬曾言可灌田三千顷而明臣高汝行朱泰等建惠民等八闸民以殷富近为磁州之民筑坝截流八闸已废其六今应均平水利照旧修复其措置磁州一节容臣另折具奏诸水入任县泊者十八宁泊者十二则此二泊过二十余河之委汇也查任县泊土人谓之南泊宁泊土人谓之北泊皆禹贡大陆泽故地也

南泊所受诸水旧注滏河自滹漳阗淤河高于泊所有出水五沟势成倒灌难以议开唯爪一河不足消全泊之涨此任民所以哓哓于穆家口之开塞也隆平地居二泊之间唯恐坐受其侵故力争而阻之及委员查勘穆家口河道原有通流特溢而浅耳今应略加疏浚为力无多其邢家湾及王甫堤旧桥卑坏不无梗塞亦应改建添设以畅其流而马家店以下所有之沣河古堤略为修补以防漫溢任民既不苦于漂沈即隆民何忧波及也

北泊周围百里地洼水深亦恃滏河为宣泄之路自滹沱南徙由贾家口灌入故道渐湮遂决洨口营上等村而东注但水口河身亦多浅隘今应大加展挖务俾宽深如此则南泊之水归穆家口而咽喉已通北泊之水入滏阳河而尾闾亦快积涝日消旧岸渐复四围涸出之地尚可以数计哉然后作小堤以绕之多开斗门疏渠种稻则沮洳之场无非乐土也

惟滹沱一河源远流长独行赴海为善决善淤迁徙靡常自古患之向入宁泊则泊淤而众流无所容纳自去年北徙决州头而东直趋东鹿奔轶四出至今尚未归槽田庐俱被冲压束邑官民请疏入泊之道以纾切己之忧然此道本非正流填淤已成平地旋加挖掘工费甚繁且大陆古泽众流委注之地亦不应听淤塞也今查有干河一道系滹水入滏旧路由木邱至焦罔河槽现存修治不难为力自张岔开挑六七里便可直接决河从此改流由焦罔而入滏水沛然而东宁泊既远淤塞之害即束鹿深州等处亦无冲溃之患矣　　畿南州县地方辽臣等未及历者已遣员悉心经理即当酌量缓急次第兴工以仰副我　　皇上爱养民生兴修水利之至意

　　邦畿水利事宜　　　　　
沈联芳

一青沧减河仍宜改闸也谨按捷地兴济两减河自怡贤亲王奏请建设五洞减水石闸各一座至乾隆二十六年　　　高宗纯皇帝幸山东舟经闸口见运河水底水宽裕恐闸墙有所壅蔽　　谕令改闸为坝并将龙骨海漫落低一尺有奇三十余年来畅流无阻仰维　　圣虑精详固宜永遵弗替惟是运河河底迩年日渐增淤坝口渐形低矮浑流所过如龙骨高则泥沙澄于下而不至旁流其淤减河也轻龙骨低则虽遇小汛而泥沙悉行灌注汛期一过淤积至于数尺故虽有岁修而淤多费少挑挖焉能尽净此减河之所以日就浅窄也筹议者总缘改坝之举出自　　圣裁未敢轻议更张但今昔情形迥乎不同倘蒙据实陈奏仰邀　　俞允因时制宜俾青沧减河两坝仍准改为闸座遇大汛则启放泄水水弱则闭板以济运岁修既可节费而减河不至濒淤实于河道生民均有裨益再查减河历年久远河身淤积殆满旧日河槽原宽八丈今仅存三四五丈不等河底较之堤外高有丈许今欲从堤内开挖用力难而需费大若导从堤外行水南行则筑南堤北行则筑北堤就一面现有之堤不过筑堤一面其需费较省于开挖旧河河槽既深行水倍畅可收分泄之实济惟以事关改作不敢妄议存其说以俟将来

一浊水不宜分流也治水之道合则猛分则弱惟浊水不宜分流而或者执禹疏九河之说以为辩论夫九河至近海之处正资去路之速虽多疏之而不为病若上游则异是窃见漳水在广平境内分流四出频见迁徙自归并馆陶合为一流遂安流顺轨滹沱有完固口铁灯竿之分支故其流不久而旋淤今仅存臧家桥一派衡武河献境内不闻淤塞下至大城张家庄以下分为正支二派今正流已淤而支流亦浅涩岂非明验乎虽然分流之说亦有不可偏废之处如子牙新河开自康熙四十一年　　　圣祖仁皇帝亲临查阅建有减水石坝间尝亲至其地相度形势坝门龙骨甚高惟盛涨可以过水并非分流以入新河也又天津红桥一带旧有子牙入运故道西有隔淀迭道东建木桥数座盛涨之时各桥均令泄水隔淀迭道工成诸桥下均宜开道此又下游不妨分流之谓也总之入海之处不嫌多途上游之流不宜分道是在治者之相其宜而用之耳

一河间不宜水田也直隶水田之兴自宋何承矩置斗门以引水灌田其后踵而行之者在元则有虞集托克托在明则有徐贞明汪应蛟张国彦顾养谦左光斗诸人我　国朝怡贤亲王奏请设立营田专官以经理其事凡畿疆可以兴利之处靡不浚流圩岸遍获丰饶独何以不及河间在昔汪应蛟云瀛海当众河下流视江南泽国不异若建闸通渠可得水田数万顷其说本于徐贞明贞明亦本于元虞集　国朝李相国光地亦曾上言河间宜兴水田未得请而止论者谓河间其壤坟而疏且多沙瘠圩田之法未可施用其说固当而要其水田之可营不可营不系乎是夫圩田筑堤皆烦人力农之惰者虽置之荆扬宜稻之乡沟洫不能以时修浚犹获石田安能多稔如果终岁勤动鼓舞力作何患不成沃土所虑今昔水道不同耳河闲旧为唐河下游又有滹沱支流经其地源流不绝可以引而灌故元明之闲主可兴水田之说迨明季　国初唐滹之流渐弱故虽有建议旋即中止今二河并皆改流不由河间河间既无恒流艺稻自非所宜即唐滹二河开挖深通亦只为西南一带沥水宣泄之道春水无源水田无籍非特土地有异宜实时候有异用也

一津静运河西岸宜设堤防也南运河两岸均有大堤独西岸自独流镇以北至天津郡城向止有商人捐筑小高不过三尺自乾隆初年天津张观察坦熊创不可筑堤之议良以运河遇盛涨正赖此无堤之岸听其泄入淀池免致漫溢耳桂林陈相国宏谋为监司时正接张观察之手谓是为运河天然滚水大坝因而仍之且为之说以宣示不可筑堤之故前哲经画之善识远虑周永堪师法独是当日之泄运入淀其时淀池深广是以停蓄翕受津城既无冲突之虑运河亦免泛溢之患是当日固必不可有堤也今淀池淤积殆满西来之水已难容纳水涨则东漫归运以故嘉庆六年淀水穿运而过静邑东堤亦被冲刷数处不惟不受淀池容蓄之利反受淀池横决之害自宜有以障之使淀自淀而运自运各不相入乃可保漕艘经行之道然亦必得添权家口减河庶运河方免涨溢且必得修复隔淀迭道庶淀水不能东漫此数处工程缺一不举不能有济也自独流镇至杨柳青四十里自杨柳青至天津三十五里皆当接筑大堤此亦今昔情形之不同处也

一疏天津七闸引河以泄海河盛涨也海河长亘一百二十里涘广涯深潮汐迎之则逆行而上即禹贡所谓逆河也南岸有迭道旧设七闸视水盈虚以时启闭原以泄南洼之水入海河归海今海河河底日渐高仰南洼地势反低即遇海河水弱之时洼水亦不能入河以故天津城南潴水恒满水光一寺宛在水中查七闸之下向俱有行水沟十余道今并淤积若寻其故道均加开浚以白塘口与咸水沽旧河为经流导之东行由中堂涯一带分泄海河盛涨是海河得此七闸三岔口自不至十分壅滞亦分减之法也惟七闸既开海河之南必得有堤挡御方不致于南轶波及青静也或以开沟之土培成两堤各束成河启放之时闸板不宜尽撤恐沟道窄狭不能容也开沟垒道即古人沟洫之制纵横相承浅深相受水涨则以疏泄为灌输水消则以挑浚为粪治立法本善无地不宜然亦视其土性之宜否前制府胡公劝民挑挖池塘开沟垒道又置造水车教民运用而其法卒不能行者何也畿辅土疏善崩开挖虽成一遇雨水旋即塌陷水车亦以岸高水深艰于转运惟开沟迭道大有益于行旅惜行之未久而胡公逝世地方有司遂无实力继行者夫开沟迭道非祇为迭道计也地之与河相近者水之赴壑自易其距河较远之区向非有沟涂之以传送之其停潴之处虽一隅亦能阻隔为患故为迭道而开沟而所开之沟亦必相度地势使沟水有所宣泄而后能收沟之益是开沟实水利中不可少之事今试以迭道工程计之最亟莫如安肃县南北献县单家桥南郑州迤北景州城北等处果能寻其去路引水导流俾脉络通行受其益者岂仅在商旅哉

一淀泊淤地不宜耕种也畿辅地方平衍河道纵横入海之处惟海河一门全赖大泽以容蓄众流传递归海计畿内大泽有六曰大陆泽曰宁晋泊曰西淀曰东淀曰塌河淀曰七里海皆能收束众流缓其奔突之势实水道之关键众流之纲领也川无泽不止泽无川不行二者相为表里讲求水利者当以此为先务矣迩者北泊为滹沱淤塞大半渐成平陆东淀受浑河子牙之淤水广而浅塌河淀七里海为民占种西淀中多淤田甚或报[垦](恳)升科地方有司受其所惑殊不知阻遏水道其咎綦重惟是积重难反围圩耕种之地未能悉行除去是不可不详查如有实在阻塞水道之处宜急为铲挖永行禁止乃为有益　直隶地方广阔河道纵横应修之处指不胜屈既不可枝枝节节治之致有上通下塞顾此失彼之病然同时并举工作浩繁经理亦虑难周自应分别缓急兴修谨将应修各工分列于后　急工　廓清东淀捞淤并芟刈苇根水草　添权家口减河以分入海之势　修复红桥以西隔淀迭道　开挖子牙正支二河并浚新河　疏子牙河故道并三支黑龙港　开胜芳中亭二河开河间唐洋二河　定州唐河疏归故道　塞冶河入滹沱之路以助滏　开清苑满城境隔淀隔内金线河　疏挖赵北口迤东清河口一带河道　修赵北口十二连桥并除西淀中圩田　修千里长堤并烹耳湾横堤广安横堤长城老堤贾口横堤　筑滏阳河东堤　文安县龙堂湾建闸　缓工　涿州巨马河　良霸牛河　雄县赵桥新立二村堤工　曹河并达省支流　瀑河并上游堤工　新安大淀旁二沟工　浚七里海塌河等淀淤积　潴龙河间段裁湾取直　疏通景阜一带宣泄沥水各河　大名境内漳河　蓟运河　还乡河　海河迭道并闸七座　天津台七座　按天津为畿南众水朝宗之所地势既低海潮复来荡激故前人起建七星以镇之内镇水者五镇火者一镇煞者一实为水口吉星有关通省风水非祗天津一郡水利既兴宜并修之故附载于末按所分缓急各工近日情形又复不同如浚七里海塌河淀不应入缓工此在随时斟酌矣

　　开治水田有益国计民生议　　　　　
林则徐

乾隆二年七月　谕自古致治以养民为本而养民之道必使兴利防患水旱无虞方能藏充裕缓急有资是以川泽陂塘沟渠堤岸凡有关于农事豫筹划于平时斯蓄泄得宜潦则有疏导之方旱则资灌溉之利非可委之天时丰歉之适然而以临时赈恤为可塞责朕御极以来宵旰忧勤惟小民之依是咨是询前后谕旨谆复再三但化导自在有司而督率则由大吏近日直省督抚惟甘肃巡抚德沛到任后即以兴水利裕仓储为请署陕西巡抚崔纪亦有劝民凿井灌田之奏尚能留心民食知本计之所当先其余能尽心于吏治官方命盗钱粮诸事者尚不乏人而于民生衣食本源未能切实讲求地方守令亦惟刑名钱粮自顾考成至以爱养百姓为心留意于稼穑桑麻如古循吏所为者盖不可得即如直隶今年夏初少雨则以熯旱为忧及连雨数日尚不甚大而永定河遂有涨溢之患决口至四十余处低洼之地多被水淹虽因山水骤发然水性就下其经行之地自有定所设豫为沟渠以泄之为塘堰以潴之自可以分杀水势不致汇为洪流冲突漫衍如此之甚是皆平日不能豫先筹划所致也各该督抚有司务体朕痌乃身之意刻刻以利赖民生为先图一切水旱事宜悉心讲究应行修举者即行修举或劝导百姓自为修理如工程重大应动用帑项者即行奏闻妥协办理兴利除害俾旱涝不侵仓箱有庆以副朕惠爱黎元至意

明史列传徐贞明着潞水客谈略曰西北之地旱则赤地千里潦则洪流万顷惟雨旸时若庶几乐岁无饥此可常恃哉水利兴而后旱潦有备利一中人治生必有常稔之田以国家之全盛独待哺于东南岂计之得哉水利兴则余粮栖亩河水横流民居多没皆仓庾之积利二东南转输其费数倍西北有一石之入则东南省数石之输利三西北无沟洫故修复水田则可分河流杀水患利四西北平旷游骑得以长驱若沟浍尽举则田野皆金汤利五游民轻去乡土易于为乱水利兴则业农者依田里而游民有所归利六招南人以耕西北之田则民均而田亦均利七西北罹重徭之苦田垦民聚则徭可减利八沿边诸镇有积贮输转不烦利九天下浮户依富家为佃客者何限募之为农而简之为兵屯政无不举矣利十

国朝沈梦兰五省沟洫图说沟洫之设旱涝有备利一淤泥肥田硗确悉成膏腴利二沟涂纵横戎马不能踰越足资阻固利三贸迁舟载通行车费省物价可平利四蝗蝻闲作沟深易于捕治利五西北耕田人力无所施用俗语所谓望天收沟洫既开缦田悉作甽田利六西北地广人稀岁入无多家无藏水利兴将饶沃无异东南利七东南民奢而勤西北民俭而惰以西北之俭师东南之勤民食自裕利八邪教之起由多游民百姓皆从事于陇亩风俗自靖利九东南转输一石费至数石故昔人谓西北有一石之收则东南省数石之费利十河流涨发时忧冲决五省开沟洫计可容涨流二万余千丈利十一涨流既有所容河堤抢筑岁费渐可裁省利十二军政莫善于屯田沟洫通利荒土悉可[垦](恳)种因此召募开屯不费饷而兵额充足利十三经画一定邱段分明民间无争占之端里胥无飞洒之弊利十四每地方二十里同沟共井相救相助联保甲兴社仓诸事便易利十五

徐越畿辅水利疏臣考之太仓每岁漕粮所入仅敷一岁所出之数现值江浙饥凶淮黄梗阻已有岁运不能足额抵通不能如期之虞万一天灾再告输挽难前赈贷莫继无论东南之凋瘵无策以拯即　京师数千百万官民军旗人等能无米而炊乎此时而始为区画亦已晚矣查漕粮原有常额每年尚可留余祗缘岁有一百六七十万涝粮之给遂至空仓而出若得因地制宜使八旗不致荒涝涝粮得以议省则每年有一百六七十万之存剩不三年即可有四五百万之积储虽遇天时凶灾河道阻塞而　国家有备无患非万年根本之重计乎冀州之域古称燕赵从来膏沃自给不尽仰食于东南特以人事未尽遂将自然之地利废置不讲以致水旱皆灾岁无常获若相其地势高卑因势利导大兴水田庶几人事修而地利登非但八旗屯丁车篝盈祝无藉仓拨而各府民田由此尽[垦](恳)即东南之民力可苏近畿之盗贼可息何也东南漕粮民间交兑及漕船岁修行月诸费以至抵通盘剥合公私计之大约石米到仓费银四五两不等而领出涝粮及运军余米在京卖价不过八九钱耳民力徒困而　国计何裨水利兴则米谷多将来可照改折解银在本京收买足额　朝廷之上岁可增改折银数百万两而办漕之民力不于此而苏乎至于西北米多价重生理各足既无旷土自无游民谁复迫饥寒而甘为盗贼此又不弭盗而盗自弭者也臣故曰积漕利　国富旗安民莫有过于大兴　畿辅水利者也

陆陇其论直隶兴除事宜书屡年以来　朝廷悯恤灾荒州县议蠲议赈所费钱粮不可胜数与其蠲赈于既荒之后何如讲求于未荒之前蠲赈之惠在一时水利之泽在万世宜通查所属州县水道何处宜疏通何处宜堤防约长若干工费若干汇成　畿辅水利一书进呈请以次分年举行以一时言之虽若不免于费以久远言之比之蠲赈所省必百倍或鼓舞官吏绅衿能开河道若干者作何优叙奖励此亦一策也
  </div>
  <div class="pagination">
   <a href="皇朝经世文统编_page72.html">
    上一页
   </a>
   <span>
    ...
   </span>
   <a href="皇朝经世文统编_page68.html">
    68
   </a>
   <a href="皇朝经世文统编_page69.html">
    69
   </a>
   <a href="皇朝经世文统编_page70.html">
    70
   </a>
   <a href="皇朝经世文统编_page71.html">
    71
   </a>
   <a href="皇朝经世文统编_page72.html">
    72
   </a>
   <span class="current-page">
    73
   </span>
   <a href="皇朝经世文统编_page74.html">
    74
   </a>
   <a href="皇朝经世文统编_page75.html">
    75
   </a>
   <a href="皇朝经世文统编_page76.html">
    76
   </a>
   <a href="皇朝经世文统编_page77.html">
    77
   </a>
   <a href="皇朝经世文统编_page78.html">
    78
   </a>
   <span>
    ...
   </span>
   <a href="皇朝经世文统编_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
