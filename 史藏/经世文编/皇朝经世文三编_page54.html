<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 54 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 54 页/共 67 页
  </h1>
  <div class="content">
   经筵讲官降一级留任刑尚部书臣松溎等谨　奏为遵　旨议奏事内阁钞出浙江道监察御史彭述奏武营扣饷缺额积弊已深请严定罪名一折光绪二十二年四月初一日奉　上谕御史彭述奏武营扣饷缺额积弊已深请严定罪名一折着刑部议奏钦此钞出到部据该御史原奏内称窃惟自强之计寔以讲求武备为先风闻各营扣饷缺额所在恒有云南江南安徽奉天广西等省经该将军督抚先将奏参在案或请革职永不用或请革职或请降调在该将军督抚体念时艰极力整顿固已破除情面其有原请降调奉　旨改为革职者　皇上权衡至当尤为钦佩莫名抑更有请者近来将领提镇居多无可再升遂绝上进之志缺分较少除授颇难虽官职已至一二品而未经除授彼若不以为荣即令除授有期而禄俸所入不如统领之多故有补缺多年并非得力统将而仍留带防营如卫汝贵者无非意在恋栈求满欲壑纵有发觉之日革职永不用亦若不自顾惜且一有警既短兵勇之饷又属短额之营驱之赴敌兵勇必怀怨望不愿竭力以卫其主即临时补足未经训练见敌必逃统将势孤将恐不能自保平日扣饷缺额罪止革职永不用犹恐坐拥厚资在忠勇廉洁之统将固明致身之意其贪黩而扣饷缺额者趋避极熟饱则思扬反以永不用为得计以致提镇以下与夫文职之为统将而不知自爱者亦复不免所以上年虽有云南奏参之案而江南安徽奉天等省继之今年广西又继之云南虽参曾兆梅等而张以仁继之江南虽参冯士元而沈茂胜等继之刘祖遗等又继之安徽虽参周云田而徐思忠等继之皆由惩治从宽不足儆一戒百当此时势万难之际外而强敌环视要狭甚多内而回匪未平偏灾时见　皇上宵衣旰食一息难安统将帅师徒饱私橐匪惟度支奇绌麋饷可惜设遇缓急尤为大局所关所有武营扣饷缺额等弊相应请　旨饬令刑部严定罪名嗣后如敢再犯按律惩治以肃军政而儆效尤等因奏奉　谕旨着臣部议奏臣等查律载管军官吏冒支军粮入己者计赃准窃盗论注云取之于军非取之于官也若军已逃散不行扣除而入己者以常人盗官粮论若承委放支而冒支者以监守自盗论又例载盗窃漕粮数至一百石以上者拟绞监候又监守盗仓库钱粮入己者在一千两以上者拟斩监候各等语是管军官吏冒支军粮及承委放支而冒支与军已逃散不行扣除而入己分别取之于官取之于军照例以常人盗监守盗计赃拟以斩绞监候律例各有治罪专条文职身为统将及武职将领有犯扣饷缺额等弊一经审寔即按照律例分别科断无虞轻重今据该御史彭述奏武营扣饷缺额罪止革职永不用惩治从宽不足儆一戒百请严定罪名以儆效尤等因查近年以来各路统带管带兵勇员弁扣饷缺额等弊试属不少该御史奏请严定罪名以因时势多艰此弊不除一旦有警驱之赴敌势必各怀怨望不肯竭力自系为大局攸关力加整顿起见惟定例管军官吏冒支军粮及承委放支而冒支与军已逃散不行扣除而入己分别取之于官取之于军照例以常人盗监守盗计赃拟以斩绞监候立法已属详尽全在各省督抚及各路统兵大员认真稽查有弊必究有犯必惩自足以儆贪婪而惩玩法若徒事瞻徇不肯切寔究办即冒充军粮各律例亦成虚设复行严立科条亦恐有名无实溯查此等案件自光绪十一年以来仅止已革台湾道刘璈一案系监司大员兼统营务因冒支公夫月饷虚开招勇船价经　钦派大臣审明计赃照监守盗仓库钱粮例拟斩监候在案此外并不多见即或偶尔参劾不以为拟请降调即以为革职永不用从无按照律例定拟之件诚有如该御史所奏者于军[荣] (营)殊有关系臣等公同酌议与其另立新章何如申明旧例相应请　旨饬下各省督抚及各路统兵大员嗣后遇有武营扣饷缺额等弊一经审士即行查照律例计赃分别治罪不得以革职留营及永不用等词含糊完结以除积弊而肃军政再此折于四月初三日钞出到部合并声明所有臣等议奏缘由谨恭折具　奏请　旨

　　中外各国刑律轻重宽严异同得失考　　　
李经邦

自有虞氏命皋陶为士师而五刑以定曰墨曰劓曰腓曰宫曰大辟五刑之外复有二曰流曰鞭此为中国定刑律之始后世商鞅韩非之徒出不知为治之道专尚刑名法术之学酷烈深刻残忍不仁元元罹其荼毒不可胜计式健严酷之吏承其余弊变本加厉而刑滋滥故中国死罪前代有车裂者有要斩者有夷三族者有夷九族者有鱼鳞剐者有剥皮揎草者　圣清以忠厚开基深仁厚泽敷于四海前代一切非法之刑革除净尽其所定刑律死罪则凌迟斩绞活罪惟军徒流笞杖而已泰西各国先时刑法亦尚残酷瀛寰志略云俄罗斯用刑最酷万国史记谓俄主宜万第四性严刻以峻法治下晚年益酷戳臣民数万群下畏而从之亦有离畔者经邦昔年游俄都比得堡之蜡人馆中见有一室塑其先世肉刑如舌刳腹劓鼻刖足及以鈲挶乳以铁皮寸许上排密锥内向而环其项铸生铁模其内锐锋如猬毛将人纳入而合之种种惨毒不忍逼视由此而推则英法等各国其前世要不能免此等酷刑今则除苛解娆不复如前[此] (次)之惨酷矣蒙尝考泰西各国今时所用之刑律死罪则有用洋鎗击毙者有缳首者总之[皆]全尸无割肢体分身首之惨死罪而外其所谓刑者惟监禁而已监禁之期有久有暂而罪之轻重即以是判轻者则以日计以月计重者则以年计有监禁一年以外者有十余年者皆罚作工虽各国未必一律而其大则同今欲知其轻重宽严异同得失必先举各国之刑律与我中国比较而后何国之刑轻何国之刑重何国之刑宽何国之刑严以及异同得失无不立见蒙作是考故自英而德而美而俄而日本各举数则以与中国刑律比伦并据管见所及者各考其轻重宽严异同得失条列于左以呈　钧览

英国刑律凡唆人殴执渎犯外邦出使驻札本国之大臣及随员仆役等人下常狱监禁九月罚作苦工又口讲笔书辱骂皇族人等罪同前私带炸药者监禁十四年偷漏税项者监禁三月殴伤人者监禁一月发假誓者每次监禁七年并罚苦工

考曰此英国刑律也与中国之刑律异按中国刑律云流外官及军民吏卒殴非本管三品以上官者杖八十徒二年伤者杖一百徒三三年折伤者杖一百流二千里五品上下者减等又凶恶之徒不知国家事务造悖谬言词投贴匿名揭贴者投贴之人绞立若造寻常谬妄言词无关国家事务者依律绞候至私带军火中律更有明条查光绪十三年刑部通行如有私贩私藏洋鎗者照私造鸟鎗例枷号两月杖一百每件加一等罪止杖一百流三千里见兵律又客商匿税不纳课者笞五十物货一半入官见户律若以手足殴人不成伤者笞二十成伤及以他物殴人不成伤者笞三十成伤者笞四十考中国刑律其殴官一则与英律大同小异监禁之罪与中国徒流相去不远彼则监禁九月而作苦工我则杖徒虽中国有无伤有伤折伤之别而罪止徒流英则不判伤否而概加以监禁是中律与英律无甚轻重宽严亦无其异同得失也至匿名揭帖之罪中律轻则绞候重则绞而英律亦止监禁九月夫中律之所以重其罪者因此等人大之辩言乱政摇惑人心小之亦足以伤人害命故其定罪也重而严以示民之不可犯英人未明其意仅监禁九月未免失之轻与宽过轻则犯者多不啻诱之入罪是中律重于英律而得者也若夫私携军火之罪中律则罪止杖流英律则监禁十四年是中轻而英重中宽而英严矣洋鎗炸药为祸甚烈苟重其罪则军民各相警戒不敢显蹈刑章今罪杖流似嫌轻纵此中律轻于英律而失者也虽然英律于私带炸药之罪虽觉甚重而办案时则未能一律遵守即如昔年美生私带炸药洋鎗来华被我查获审明供辞解回英国英廷谨拟以监禁九月如此办法与英律显相违背而英大臣竟毅然行之不顾人之议其后中国则不然凡罪人一经审定即不能移易非若英律之可以故为出入也是英律虽重而办者不能执法如山反不若中国之为得矣至殴伤人者中律罪止于笞英律亦仅监禁一月法虽异而意则同并无轻重宽严得失之可分由是以观中英刑律固有彼轻此重者亦有此宽彼严者其异同得失无不可考惟英律有发假誓者每次监禁七年之罪中国刑律中并无此条斯则英与中绝然有异而不同者也

德国刑律凡伤人缘由系用刀或他种军器或虽非军器而塙用凶器之险或系阴伺突发或系数人同犯或其举动有致命之危当科以轻罪狱监禁三年故意殴人者罪同上或罚锾至德银一千马克若因伤致命情凶残者科以重罪狱监禁十五年所有在场助殴者均监禁三年

考曰此德国刑律也与中国刑律亦不尽同按中律金刀伤人与鎗铳伤人者其罪显判轻重律载故杀人者斩监候例载因争擅将鸟鎗竹铳施放杀人者以故杀论伤人者发云贵两广烟瘴充军是火器杀人者科死罪伤人者科军罪德律云军器则鎗铳等物皆包括在内鎗铳伤人及故意殴伤人者仅止监禁三年则中律重而严德律轻而宽轻而宽则易犯重而严则知戒是中律德而德律失也殴伤人若仅成伤或折伤或成废者中律惟笞杖徒流而已与德律之监禁三年似觉中轻而德重中宽而德严虽判异同无大得失若殴杀人者中律则不问手足他物金刀并绞监候情凶残者人情寔否则缓德律则或监十年或五年惟中律绞监候系死罪德律之监禁乃生罪外似同而寔则异中律情凶残者决无生理较德律重而严德律不分凶残与否罪止监禁视中律轻且宽此则中德刑律异而不同之显然者至中律之共殴则有下手者原谋者之分查律载同谋共殴人因而致死者以致命伤为重下手者绞监候原谋者杖一百流三千里余人各杖一百德律则凶犯监禁十五年不问原谋余人凡在助殴者均监禁三年以中与德之刑律相较觉中国下手致死者绞德国则止监禁十五年是中重而德轻其异而不同也明甚中律于共殴必分原谋余人者以律贵诛心原谋者虽未杀人而其起衅皆由于是故特严其罚科以杖流余人既不下手致命又非原加谋以杖罪情法两得此中律之重轻得宜宽严得当德律则概以监禁三年是罪重者反失之宽罪轻者又失之严矣中律得而德律失不于此而益见乎

美国刑律凡军民及大小官员用鎗击毙总统者科以缳首之罪又俄国刑律凡凶横人犯或于初入监时不服管束者日饮以冷水三碗不给饮食俟其削瘦无力再行调治日本刑律凡殴临时起意杀人科以重罪役九年

考曰此美俄日三国之刑律也与中国皆大相悬殊美为民主之国其所称总统者即该国之君用鎗击毙总统是其叛逆已着查中国刑律载凡谋反及大逆但共谋者不分首从皆凌迟处死其祖父子孙及同姓之族异姓之亲凡男者年[十六](六十)已上皆斩此等不利于国不利于君之人其恶已极其罪至大法不容宽故不分造意为首随恶为从皆处以极刑且缘及所亲所密概予斩所以示民之不可犯此即刑期无刑之意乃美律于谋逆重犯罪止缳首且逆犯之祖父子孙亲族并无作何治罪明文其轻纵一至于斯故欧西各国用鎗轰击君主之事时有所闻推求其故皆由定律未严以启凶恶觊觎之心是美律之轻而宽与中律之重而严其孰得孰失不待智者知之矣至监犯凶横中律亦有专条例载凡犯死罪监候人犯在监复行凶致死人命者照前后所犯斩绞罪名从重拟以立而俄律凶横之犯日饮以冷水不给饮食俟其垂毙始加调治即中俄刑律以相较定罪则中重而俄轻立意则中宽而俄严何言之中国必俟其已犯罪之后始加以斩绞倘未犯以前则断不加重其罪俄则不待其已犯先饮以冷水使之不能犯然则以刑论似觉中律重而以意言岂非俄律严乎且日饮以冷水使之消削究失国家政刑之体不若中律之俟其罪已着而治之也此中律得而俄律失可知若殴临时起意杀人在中律则为故杀故杀者斩监候而日律仅监禁九年未免法轻情重凡若此者并与中国刑律异而不同也　以上诸条皆中外各国之刑律其轻重宽严异同得失有如此经邦既详考而备言之矣然以中外各国之刑律总而论之觉死罪则中国重于泰西活罪则泰西严于中国何以言之中律死罪虽止凌迟斩绞然凌迟则肢体割裂斩则身首异处皆极刑泰西则止有缳首鎗毙二刑此外并无死罪是欧西死罪轻于中国也若活罪中国有军流徒笞杖之别笞杖一经发落即如无事徒则或一年或二年或二年半至三年满徒而止流则不能复返或二千里或三千里军则足四千里极矣倘遇　恩赦仍得生旋其生旋也宗族戚党之自好者自不与为伍而他人未之知也未之知则彼虽犯事于前仍可晚于后开其自新之路犹足以自求口寔外洋则异是虽罪不过监禁而一经定谳即登明于新闻纸使国内外莫不周知[咸] (或)置之不齿之列由是言之[西] (而)国之活罪不且严于中国哉至于法国之刑律近人已翻译成书不难取之以与中律相比例蒙作是考故特置而不举耳

　　中西律例繁简考　　　
孙兆熊

刑法者所以佐教化之所不逮此中外所同也老聃有言黄帝始撄人而天下大骇于是斤锯制焉绳墨设焉而犹有不胜也甚至以圣知为桁杨之接槢仁义为桎梏之凿柄过矣夫治后世之天下固不能不用刑法刑法而至严峻则民反无所措手足是故刑法者不得已而用之可也抱朴子曰仁者养物之器刑者惩非之具我欲利之而彼欲害之加仁无悛非刑不止刑为仁佐于是可知也准南子曰至贵不费至刑不滥文子曰道狭任智德薄任刑其义晓然矣上古帝王无以法陷民者粤自蚩尤作论苗民效之作五虐之行商纣无道罪及于族焚炙刳剔炮烙酺醢罔恶不造商鞅入泰改行苛政始皇信李斯以暴虐为天下先降至汉唐酷吏之风大炽张汤杜钦周兴来俊臣之徒任意弄法制造非刑以逞淫威非曰水懦民易溺火烈民知畏即曰治乱用重典以自文其说此中国之宿弊也而泰西岂不如是乎且尝考风俗通云皋陶谟虞始造律萧何成九章关诸百王不易之道后汉张敏议云皋陶造法律原其本意皆欲禁民为非者也至汉高祖初入咸阳与父老约法三章除秦苛法后以三章之法不足以御奸遂令萧何摭秦制除参夷连坐之法增部主见知之条于李俚所造六篇益事律擅兴库三篇合为九章然律之之名昉于虞书度量衡爱法于律积黍以盈无锱铢之爽凡度之长短衡之轻重量之多寡莫不于此取正律以着法所以裁制情断定诸罪亦犹六律正度量衡也古者乐律曰律法律亦曰律其义一也律差累黍则声音即变故立法者取之言一定而不可移易也后世法网益密律不足以尽之问增条例夫例者不得已而佐律之穷者也律有一定依以继案无可异同也例则用比比则可重可轻事有近似者必察其所当附之罪则引而合之以成其狱即王制所谓察小大之比以成之者是也大者律法之大纲小者问刑之条目审矣大而无游移之弊察其小而察细微之别两者兼合庶足以定其罪案也夫拟罪全凭律例律者万世之法也例者一时之事也故律乃一代之典章例为因时之断制凡狱有律须照律行无律方照例行律例俱无则用比照法凡有比照须悬拟上请不得径行断是以读律者有八字十六字之分焉八字者曰以曰准曰皆曰各曰其曰及曰即曰若是也十六字者加减计通坐听依从并余递重但亦称同是也至于五刑之内论死罪则有立监候真犯杂犯之不同论笞杖流徒则有赎之不同论赎锾又有有力稍力收赎赎罪之不同皆毫厘千里者全在细心体认详加剖析毋得畸轻畸重为要至于例则朝例未刊暮例又下千条万端时有增减必时时查访方无违错亦维在为政者之善于读律也何则律文至细律义至深有一句一意者有一句数意者有一字一意者有一字数意者总是一片哀矜恻怛之心不欲轻致民于死之意也呜呼定律者何其详且慎也今人引律动曰律文如是苟如是是亦当矣而律文中小字不察也又曰条例如是苟如是是亦详矣而条例中虚字不察也甚而引断不塙者有之援引过刻者有之故去年陈御史懋侯有奏各省州县滥用非刑请饬严禁一折举各省非刑之积弊而痛陈之亦用以副　朝廷明慎用刑之至意耳古者慎德缓刑意惟主于明允而重期之以刑不留狱其有迟至四五年不结者困毙株连皆批驳不慎之所致也故上多尘牍因而下有民理则然耳从来盗贼人命重大事情院道不得不批府厅府厅不得不批州县者也府厅三四驳而后详之司道司道三四驳而后详之督抚者例也此例年不可破即层累而上旷日稽时亦非年余可了故监狱之中禁者不无拥挤终难见清狱之日矣乎批驳为害更有不可言者或事多犹豫则脱卸以俟后人情有异同则模棱以需定论或暮夜之金可入凭贿赂为展办之资情面之缘可假借驳审示公道之大或意主先入之言而不顾情理之当或欲翻穷凶之案而不参舆论之同甚至刻击为威假酷吏以泄其忿罗织为明授意旨以济其贪令无辜赤子饮恨吞声莫可控诉此批驳之为害可胜言哉

今维　 下督抚将原问刑官确查名姓严诘重究以戒溺职仍通行申饬以速清积案为急务凡各省重大狱情在外问刑衙门初详批县亲审次择属县之廉明者二三会审次府厅公审定例无复可议矣第每审招词一一通详府道司院令其各出意见细心查驳毋袭仰候详行旧例狱成全招达部如有瞻徇任意拖延时日者听科道摘参如是即有有力之家能得之有司断不能尽得之司道且府州县惟恐听断不明关其殿最自有其难其慎之思而各司道以理度情原情比律亦无凭月虑率行之理三招成而上之督抚凭以入告直期月事耳不独积案可少结民命可少苏其于苏理沈狱之道庶几得之如史记言匈奴狱久者不过十月一国之囚不过数人者皆因随到随办一无积案是未有转轘批驳之故耳宜宋邓肃以外国之速悉由文书之简为然也然则中国之迟非由文书之繁寔由批驳之繁也每见督抚之惕于功令者凡遇疑案大狱靡不详慎参勘层层者曾未见原问之轻也因部驳而加为重原问之重者因部驳而减为轻使一经部驳而进将游移于轻重之间亦何赖此承问各衙之谳法哉是多一番驳查徒增一番部覆而于本犯之轻重未尝加减也各省远近不等有限四五月者有限六七月者案内人犯众多往返拘提稍迟时日牵连拖累无辜置狱者有之及至题覆到部之日官更吏易案牍尘积殊非清理之道也请自今以后督抚之审谳既详部臣止核其有无舛错如果有故出故入徇私作弊者即指名参处引拟稍有未合具题改正停其驳查庶牍为之一清而人犯亦免拖累矣近今中外通商垂四十余年和好愈久交涉愈繁雀角鼠牙既不免因之而起西例两造争讼必延律师为之申办情由办至澈底澄清官始据理准情以断亦谓讦讼者未必皆明律例使官而遽裁判两造或有不肯降心相从故必令其理屈词穷然后爰书可定也我中国素无此例凡有人涉讼者目之为讼棍官必严禁之重惩之使之戢影潜不敢舞弄刀笔而后已顾一旦欲与西人互控则亦必延西律师代为申诉否则西人方援引例意清辨滔滔而我但默尔无言不能置喙官虽明察其能援笔而定谳词乎在身充律师者幼在塾中学习既长经国家考录给与文凭始准坐公堂为人剖辨其人必屏除私曲至正至公既由华人所礼延则必保护华人断不令西人长其气焰故迩来因贸易而致讦告者罔不以重金延至代诉缘由特是律师身价甚昂无力者万难币聘偶遇纷争之事能无左右为难乎愚以为我中国不乏颖秀之才现在通西文西语者既多宜令往西国律例学堂用心研究学之既久尽可从西人考试充作律师他日航海回华即可主持讼事而律例精通案情熟悉以辨驳不致受亏岂不一举而两得耶且今上官判事每每曲徇西人人或不遵则曰西例固如是也否则曰此为怀柔远人之道凡我黎庶不必与较短絜长今更有华人以作律师必凡事皆奉西律为依归可置我　大清律例而不用是难免有出主入奴之才而不知不必虑也如日本自明治维新而后事事效西人曾在帝国大学中设立文科使诸生研求律例一经考录可充作律师牓其门曰代言事务人人或倩其与西人互讦亦皆援照东西两国律例龂龂然争辨是非以故日人之控西人者不必延西律师伸诉但倩代言事务人到堂评论即不致受其欺凌若中国诚仿其法而行之务选聪子弟年逾舞象文理已通者送之出洋分往各律塾中肄习考录之后遄回土中仍令兼习　大清律例免为西例所束缚一味袒护西人且言语更可相通无须如西律师之必用舌人转达也当今急务其在斯乎其法宜由总署添立新章凡遇出洋大臣启行时慎选读律学生与翻译学生同往分[赴] (附)各处大书院内笃志研求每逢休沐之期则传入节辕课其所学之浅深如是既有所约束[钤] (铃)制可免放浪之虞否则留住署中延请律师为教授如遇其师经人延聘则挈学生而往听其声辨是非如习医然既已读书又令临诊有不学术日进声望交驰者未之有也

至于各国律例汗牛充栋我中国既设律师更宜翻译华文使人易于披阅俾不至权尽为律师所握使外人仍不能了澈于心矣尝按英法德各国之律皆本罗马而罗马古律极严凡谤人者死私刈田禾者死烧人物产者投诸火犯窃者鞭责后充奴婢奴婢犯窃加等投诸崖遇窃盗格杀弗论辱人者罚驴三十五匹折人齿者罚至三百匹尤奇者本夫不得擅杀奸夫惟奴仆奸主母则杀弗论逆伦之犯取鸡犬蛇各一同寘一囊而沈诸水蛊毒杀人者罪同嗣后旋改旋轻除大逆不孝师巫邪术奴仆作奸数等外概从宽恕当时罗马人入英遂用其法罗[马]人既去更用严刑钳肾剥肤挖肉劓鼻水溺火灼鎗毙石压种种凶残民不堪命西历一千七百五十年时法益苛而民益顽愍不畏死厥后议院有鉴于此遂尽改旧弊减省刑罚罚锾监禁作苦以外至重者不过缳首电[刑] (行)而已其折狱时虽可延律师申辨无威吓逼勒之虞无榜掠银铛之苦然其用刑比中国为尤惨也然西律亦间有与中律相合者如官吏受财伪造印信犯奸发冢赌博屏去人服食嫁娶违制钱债强盗窃盗得遗失物强抢夺殴恐吓取财诈[欺] (斯)取财诸条是也有相类者如积累罪名类二罪俱发以重[论] (谕)罪尝从贩鬻掠贾奴婢类掠人卖买人袒护唆讼控类教唆词讼故杀误杀谋杀类人命故杀谋杀戏杀令人服毒危人性命类造畜蛊毒杀人抛弃遗失各物类得遗失物白昼攻进人家取财类白昼抢夺入室图宿类夜无故入人家杀盗马牛畜产类盗马牛畜产巫卜欺诈类术士妄言祸福钱[币] (弊)诸条类私铸铜钱放火诸条类放火故烧人屋是也其似而非者又不胜枚举由是观之虽异同互见而原其意大都不甚悬殊其出入在西人袒护西人耳所以扞格者非法异也刑异也要之法生于义中律尚理西律原情尚理则恐失理故不免用刑然理可通饬情难弥纵故中律似严而寔宽西律似宽而寔严亦各行其是而已矣又如中西之例不同中国之重罪有斩而西无之中国之轻罪有杖笞而西无之中国之讼必跪而西人领事之署听讼不但不跪不但立言且有坐而言者矣西例于犯罪有罚作苦工者此中例所无也又西例于听讼有公堂费如钱债案按数定费每审有费案定则曲者缴费刊以为例与正项同(追)此中例所无也中国命案即误伤第从轻罪不能无罪乃西人于租界马车毙人竟习以为常不加罪焉是草菅人命也彼执西以为马车行中道行人走旁道人行中道虽毙不偿然既见人行将撞独不可将马急勒乎不勒则彼为误行此为故杀而毫不加罪殊不得平且马车伤官第送医院医伤而竟逍遥无事彼固执西例谓人不当行中道也夫例者可以此例彼者也西可以此行之中者即可以此行之西矣然则宜定一例倘日后中国人驰马车毙西人伤西官亦可不问不得又索偿多金又加滇事索偿巨万车路索偿巨万何以圆明园又仅偿数万叶明琛未偿一金也夫中国自与泰西立约通商以来滨海之区悉开口岸上自官商教士下自兵役匠工纷至沓来履几而传教则许入内地游览则给与护符无论微员商贾与有司接见悉礼若嘉宾无或慢简窃谓中国之待西人已如是其诚且敬矣虽有时变生意外衅起无端半由于教堂恃势欺人小民积忿既深思报复然一经诉查办维严则中国之于西人诚无所负也若西人能返己自思谦以持躬恕以接物中外一体开诚布公不存欺藐之心悉泯彼此之见我华人有不休戚相关忧患与共哉乃近日目见耳闻凡西人之到华每以言语不通律法不同尊己抑人任情蔑理藉端滋事恫喝要求以致交涉之案层见出而中国顾全大局戒开边衅遇事则官长过于迁就士民不敢抗衡西人习以为常愈无顾忌如轮船于河道港口驶行无忌恒与华船相撞小则船具毁坏大则人货俱沈被控到官仍复强词申辨或咎华人不知趋避或诬华船桅灯不明改重从轻茍且结案而华人之身家性命尽付东流负屈含冤无可控诉又如洋行所雇华人每月工金多寡固有定约给发亦有常期而往往借衅生端多方扣减少不称意即行殴逐甚至持鎗恐吓偶一失检酿成命案及事经官府又复委曲调停仅援误伤之条予以薄罚而尤惨酷者则莫如粤省奸匪与西人串通散布四方拐诱乡愚贩卖出洋永为奴仆闻古巴秘鲁亚湾拿等处岁中所陷华人以千万计其残忍刻薄既大伤天地之和其暗骗明欺复显背中西之约惜路隔重洋无人查办莫为发其覆而斥奸耳

至于贸易一途华人欠西人之账则必控官追索家产封填甚至扰及乡邻押其同族而西人若有折阅虽饶私蓄亦不过循例报穷将家具拍卖摊派而已且泰西于中国进口之货税从其重而洋货之进口税欲其轻又华人到其国贸易须照例纳按名报缴岁有常规而西人在中国经商并无此费试将中外接待情形两相比较直有天渊之隔岂徒厚薄之分是西人先自薄待乎华人又何怪华人之歧视西人也夫街道中禁马车驰骤河港中禁轮船飞驶无事则禁军器用人则禁扣工资而贩人出洋尤干例禁泰西诸国各有律法按籍可稽倘华人理直气壮援万国公法及各国律例反复争辨坚持不挠彼虽狡狯亦当无可措词惟查中西立约之时以中国法重西国法轻判然各异故议交涉之案如华人犯罪归华官以华法治之西人犯罪以归西官以西法治之顾有时中西互犯命案华人则必议抵偿并施抚无能免者至西人则从无论抵仅议罚锾若过持公论争执条约律例而西官反暗中护纵[遣] (遗)回国无从究诘非特轻法未加抑且无法以治此尤事之不平者故中国好言势者专事羁縻而于国计民生未暇兼顾虽不至于开衅然习于疲薾不知振作如患瘵疾妄用补剂而此身渐弱矣好言理者激于忠义专主攘外而于彼此情形未能统筹措置失宜每至决裂如患疡毒常施攻伐而元气日衰矣方今办理洋务虽不越理势二端然当权其轻重度其缓急如势足固不能以违理即势不及尤当折之以理彼有所请可许者则应之勿事因循不可许者则拒之更宜直捷倘依违莫决聚讼纷纭致西人引为口寔多方恫喝反复要求而结案或议罚赔或开商埠使后之办理者更靡所适从矣窃谓中国此时急须参仿办理倘有娴中例通西律其人品学问为中西所钦服者大吏得保奏于　朝给以崇衔优其俸禄派往总理衙门及南北洋大臣处差遣其律法参用中西与西官互商务臻妥善如犹以为不合即专用西法以治之以西法治西人使之无可规避以西法治华人罪亦同就于轻庶几一律持平无分畛域遇有交涉事务秉公审断按律施行每年终将各案如何起如何讯问定谳删繁就简勒为成书以备各国公览兼资华人考证则是非枉直开卷了然诡诈欺凌奸谋莫逞既不失讲信修睦之谊亦可见准情酌理之施海隅仓生并蒙其福然而不祇此也古今来良臣谋国必深悉天下之全势各国之人材敌情之险诈知己知彼乃能安内攘外远交近攻今中国时事日艰强邻日逼随则病国激则兴戎而敌势外情尚多未谙大小臣工意见又往往不同以致办理交涉事宜动多窒碍犹豫彷徨莫衷一是苟能尽西例而译之参中例而定之彼如执西例当以二者折之一则西例居何国即遵何国之例居中国即当遵中国之例一则西国以此例行之中国中国即可以此例行之西人即以其人之法还治其人之身庶足以关其口而夺其气如尾本美生二案何至不依西例尽逃法网哉然而徒法不能自行也所贵有人执其法然而有人执其法使当路为其恫喝中馁焉而掣其肘则任事者良不易惟既定其法终胜于无法而已如各国西例华人倘能尽译其条是不患无执法之人矣即以西法制西人则天下事尚可为也

　　查视秘鲁华工记　　　
吴剑华

　余昔随美日秘出使大臣郑公玉轩往南亚墨利加洲开办秘鲁使署事宜部署既觕定遂派员查视秘境各田寮华工所到之处接仔禀词辄数百纸据其所述苦情及寮主苛虐之状受者丧闻者酸鼻闻各工每日晨起以铁练锁牵就役饷食不过包一块香蕉二枚日晚牵归监以黑奴稍怠则鞭棒交下击死勿论夜则严闭一室用铁环桎其手于木榻边柱之上转侧皆难恐其逃也又有恶犬数十头闻有逃工则放犬四出嗅气寻觅十无一免觅得咬噬拖回用手鎗击死不回则终亦咋死或用火烧死或置于水牢之中炮烂而死有一寮主尤凶狠异常杀华工以千百计积其颅骨垒砌花台俨示京观之意噫何其酷也查毕回秘京利马曾请公使与秘廷再三辩论大声疾呼责其非礼秘廷亦深抱愧歉乃各寮主皆诸邦流寓仍各藉其本国之兵威以自固拥厚赀聚兵众俨类[分] (纷)藩割据政府空文诘责竟视若弁髦若用兵声罪致讨则秘京兵额止有三千夫何以济只得谨谢不敏余奋然请诸公使欲练华民团兵枪械由绅商捐备时值秘乱各国皆创练兵非独我国秘廷必见允也余愿为练总于礼拜日督操教之坐作进退开阖奇正但得精卒三千人足可自往讨其首罪即指筑华工头为京观者灭其地归之彼国而即按道理安插华民以流寓变为土著首罪既伏其辜别寮亦当畏慑改苛为宽否则借一成一旅之势即可蚕食各寮以为中国属土海外扶余非快事公使小心持重闻言惊讶谢不能余惟抚膺三叹息而出后虽告之总署责问秘廷亦终无如何于是华工之受苦者如故约计年来物故者已有十余万人再逾十稔秘境华工无类矣悲夫
 
　 
卷六十一　工政一制造

　　请造小轮船片　　　
彭玉麟

再昔之所谓海战者多系剿办中土水寇前明之倭患棘矣未闻用兵轮也彼族衽席风涛船坚炮利我舍海口可扼之险而角逐于茫茫巨浸中臣愚未敢信其确有把握前两江督臣沈保桢所以于铁甲船再三致意者其大指恐彼族以铁甲船横截海口则内外之气脉立断他船非铁甲之对不得不以势均力敌者拚与一冲兵家所谓救急之兵非谓有铁甲船而诸船可废也若用以争胜洋面则我少彼多不妨置破甑于不顾我不能为孤注之一掷孰嬴孰绌得失判然臣博访周谘讲求数四似宜多造十七八丈长之小兵轮以期利用闽局所造各船分拨各省外存者无多且尺寸亦未能恰好非通力合作不足以济急需此项船至少须有十号方可自成一军每号工料约须七八万金稍充其数有且万万足以集事其船重在头梢两炮亦酌配边炮以辅之由长江选派久经战阵之员为管带官再选通习洋语西学之学生以为帮办管驾募沿海各岛渔户为勇既可收熟习风水沙性之人材为将来推广之用又可免敌人招此渔户作奸细为害内地该船不争大洋冲突无事则时缉洋面有事时则防堵海口若敌船竟[冲] (不)入江则以之四面环攻跟追击或诱致浅处彼已如陷泥淖我则游泳自如尤为胜着臣与长江江南两提臣及狼山福山苏松三镇熟商至再询谋佥同不敢不将一得之见上乞　　宸裁如蒙　俞允应请　旨饬下两江两广督抚臣[福建将军督抚臣]及船政大臣分饬厂局赶造此项小兵轮十只以为江阴以下海防之用仍交江南提臣李朝斌合操以资熟手而壮军容是否有当谨缕陈伏乞　圣鉴采择施行

　　请筹费赶造小轮船片光绪七年七月十六日　　　
彭玉麟

再臣愚见凡炮台必须另有水陆二师互相辅助不成孤注始有把握如长江内各炮台有长江水师舢板臣已商定长江提督李成谋豫为派定若为前队若为后队若为接应临事即由李成谋会同各镇将分派到台相机相辅不致有误至敌或舍舟登[陆] (一)则非长江水师所能兼顾必有炮台后路游击之陆师方免偾事此最要着万不可不预为筹及至于吴淞炮台悬在海滨长江舢板战船势不能往助于洪涛巨浪之上此时虽有李朝斌所调操之江浙皖省各轮船臣愚以为无事时虚壮海上声威则有余有事时辅助炮台实用则难恃何也海疆无事各省轮船不难前来会操一日有警则各省自有门户俱需轮船保守方且应各本省差遣探报之不暇何能舍己从人悉来吴淞以保长江门户此情理所不能强即军令亦不能施故臣去冬奏请须自行修造十八丈小轮船十只专为防吴淞海口一军已蒙　恩准饬修造第虑经费不足难应急需尚祈我　皇上饬催南洋大臣筹费解闽局沪局赶造若能迅成操练精熟与沿江炮台相辅而行江海防务始敢言有把握夫事在人为随机应变彼以智来我当谋以愚法制之彼以巧攻我当谋以拙法御之因地制宜用物制轮人力未始不可胜天惟经费饷糈为第一紧要万不可不先为筹划臣前次奏明请　谕饬各省筹海防者节有用无益之费以济有益无费之用实事求是忧深虑远意在于此应再请　旨饬南洋大臣广筹军饷经费认真未雨绸缪以免仓皇临事幸甚臣年近七十心血亏尽病骨支离一弟无子今春病亡尚未入土臣孙孩提不能理事臣抚念时艰不敢以私废公稍耽安逸惟此时江海承平似不必臣复行择要驻惶惑人心致起谣传臣拜折后即循旧章上驶湘鄂俟江事竣仍恳　天恩赏准臣如往年定章回籍稍养病躯藉以卜葬臣弟设或有紧要事件当即星夜下驶扼要驻扎臣一息尚存报国之志不敢少懈滞延时刻致误事宜合并申明伏乞　圣鉴训示谨　奏

　　技艺　　　
郑观应

自大学亡格致一篇周礼阙冬官一职秦汉以后佛老盛行中国才智之人皆驰骛于清凈虚无之学其于工艺一事简陋因循习焉不讲也久矣夫制器尚象古圣王之所由利用而厚民也日省月试既称事劝百工之典并列九经乃后世概以工匠轻之以舆隶概之以片长薄技鄙数之若辈亦自等庸奴自安愚拙无一聪明秀之士肯降心而相从者无惑乎器用朽窳物业凋敝一见泰西之工艺而瞠目咋舌疑若鬼神也上年恭读　上谕国子监司业潘衍桐奏请特开艺学一科方汝绍奏请特开实学一科着大学士六部九卿会同总理各国事务衙门妥议具奏仰见　圣朝励精图治综贯中西与古圣王制作之精心隐相符合无如当轴诸公安常习故以艺学为末务遂使良法美意仍托空言而天下多能博学之人亦绝无自幼至长孜孜焉专精一艺以期用世而成名者工艺之非一朝一夕之故其所由来者渐矣夫泰西诸国富强之基根于工艺而工艺之学不能不赖于读书否则终身习之而莫能尽其巧不先通西法即格致诸学亦苦其深远而难穷所以入工艺书院肄业生徒皆须已通书算未通者不收何则欲精工作必先绘图则勾股三角弧之学不可不讲也精于此而后绘图测算成竹在胸及其成物不失累黍否则方隅不准难工英国伦敦设有工匠学堂以为工技之成弟子每不能及师不免每愈下故令学工艺者先读工程专书研究机器之理然后各就所业日新月异不独与师异曲同工且变化神明进而益上此工艺所由人巧极而天工错也苟专设艺学一科延聘名师广开艺院先选已通西文算法者学习读书学艺一科两而化亦一而神则小可开工商之源大可济国家之用夫工艺非细事也西人之神明规矩亦断非一蹴所可几也今各省各局机器师匠略晓机器测算等学彼此绝少匠心故廿余年来所造炮船枪弹皆式老价昂惟闻江南制造局采各枪之长新造一后膛枪名快利较毛瑟轻而且远不知其坚与速均能胜人否坚轻远准速须一一精细考方知孰优执劣况闻英国又新出利蔑佛枪较快利更远我国须宜悬不次之赏鼓励人材使其精益求精庶免有事之秋为他人挟制否则亦器劣价昂吃亏不可胜言英国访事人享利那门云日本皆用新式苗也理地枪其制造厂每日可出一百杆我国能如是乎查京都无工艺书院同文馆祗教外国语言文字算学各制造局洋匠纵有精通然贪恋厚赀未免居寄而靳巧至者未必巧巧者不能致能致之巧匠又或不肯传洋师之难得如此且华人之心力未必远逊西人也多有华人习学日久技艺日精而当道以其华人也而薄之薪水不优反为洋人招去教习无法考察无具奖劝无方一旦有事制迼无人则归咎于华人不可用岂华人果不可用哉是主者之过也是非专设艺院则人才无由作格致无由精而技艺优劣之间亦无由真知而灼见西国之技艺以[英] (兵)美为最精制造各物价值多于土产各物乾隆十三年即一千七百四十八年美国将士弗兰克令箸成格致书院二全部呈于国家欲设格致学堂教习国中子弟并开一公会每期聚集通人各抒所见相与讨论发明国家许其所请因而美国化学日有进境可与欧人并驾齐驱乾隆十八年英国特开艺术大会无论巨商小贾薄技片长苟有能出乎其类拔乎其萃者则会主给予文凭以为积学之券其有能造灵妙机器有利于人则当奏准朝廷奖其才艺此会一设各人乐从皆自出才力心思以博荣名于足各国起争相仿效无不有工艺之设若一新法呈有益于世者准者独享其利若干年英国更另筹巨专为艺术商人奖赏度支之用如心思灵巧能制新物或累于家贫未能竟业者并资以经费助其成功斯时有美人雷瑙耳慧质灵思胜人数倍于格致制造各事均能细研其理明道其法国人重其才公举为艺术会中总董远近奇特之士均来造访或议论终日或执贽门墙雷君不炫己长虚衷博访倘其才有可用者则潜记其名以俟他日网罗之用英人之厚待人材如此民风国运其有不隆然兴起者乎

近时美国百工居肆心思日辟智巧日精每岁所出新样之物多于英国其工艺列科十二别类分门吾粤邝容阶司马使美而旋述美技艺院二十余所每所约二百余人教习各十余人地基由朝廷给发建院经费或拨国帑或抽房捐年费由善士[输] (谕)助助如不敷用一学生收回修金百元二百元不等稍有盈积概免修金所收学生无论何国必文法算学均堪造者方能入选院中有工艺书无制造厂学成而后另进工厂阅历数年光绪二年美设百年大会见俄国艺学院新制机器甚精因师其法在艺院兼设制造厂俾得同时学习故学生俱能运巧思新器学将满期聘请有人艺院日多书物日备制造日广国势日强凡有新出奇巧之物绘图贴说进之当事其确有实用即详咨执政予以专利之权准给执照并将名姓图说刊入日报俾遐迩周知所以有美必彰无求不得殚精竭虑巧争奇莫能测其止境也美国发牌衙门发牌衙门西名拍吞即考各所呈新出机器技艺准给有权独造执照之处各国规[例] (列)亦大同小异查西报记一千八百四十六年至七十六年此三十年中各国出有若干新法工艺并比较何国多何国少以见民间之工艺盛衰如四十六年英国发出独造执照四百九十三种七十六年发出三千四百三十五种英地在北亚美利加喀讷四十六年发出三十八种七十六年发出一千二百五十二种奥国五十三年发出四百六十种七十六年发出一千二百九十四种比利士四十六年发出四百五十七种七十六年发出二千五百七十种法国四十六年发出二千七百五十七种七十六年发出五千七百三十四种意大利五十五年发出二百二十四种七十六年发出二百三十八种布鲁士四十六年发出五十五种七十六年发出四百七十六种美国四十六年发出六百九十种七十六年发出一万七千二百十六种俄国新法初兴发给无多不过百数十种惟年来各国技艺精益求精无不日新月盛所发执照已年多一年其进之多胜于土产顾各国准给独造执照之数不尽是其本国新出技艺有上等巧法不独本国给发即他国亦给令其独造发售也设总理一人考验机器及画师书吏各二十余人每一礼拜呈器物者不下七十余种酌收牌费足敷用公如此专门名家寔事求是制造所由日广工艺所以振兴耳夫周礼考工居六官之一虞书利用列三事之中华人心思素多灵敏自造新器古不乏人如江慎修先生制木牛耕田以木驴代步法虽不着闻取脬寔黄豆吹以气而缚其口豆浮中正可知木制牛驴必用机关纳气令满即能运动自如似亦通西法蒸气拨轮之理也先生又制留声筩其筩[以] (似)玻璃为有钥司启闭向筒发声闭之以钥传诸千里开筒侧耳宛如晤对一堂即西国留声筒之法也观此则知华人之聪明智慧寔过西人特在上者无以鼓舞之振兴之教习而奖劝之故甘让西人独步且上年所遣出洋学生肄业又未得其法如当时考取已通中外言语文字三十岁以内者赴外国大书院肄业各专一艺不过数年可以成材又省初学之资无虑其年少变性沾染西人风气何致中途而废制造各局尚用西人今日本所需西人之物无不自行制造其价较西来之货更廉又与西人时出新样较华人所制无不价廉而工美小民生计尽为所夺我　国亟宜筹广开艺院教育人材以格致为基以制造为用庶制造日精器物日备以之通商则四海之利权运之掌上也以之用兵则三军之器械取诸宫中也此　国富民强之左券也

　　纺织　　　
郑观应

黎召民方伯曰富强之道不外二端彼需于我者自行贩运我需于彼者自行制造诚哉是言也进口之货除烟土外以纱布为大宗向时每岁进口值银一二千万光绪十八年增至五千二百七千三万七千四百余两内印度英国棉纱值银二千二百三十余两万迩来更有增无减以致银钱外流华民失业洋布洋纱洋花边洋巾入中国而女红失业煤油洋烛洋电灯入中国而东南数省之柏树皆弃而不材洋铁洋针洋钉入中国而业冶者多无事投闲此其大者尚有小者不胜枚举所以然者外国用机制故工致而价廉且成功亦易中国用人工故工笨而价费且成功亦难华人生计皆为所夺矣如棉花一项产自沿海各区用以织布纺纱供本地服用外运往西北各省者络绎不绝自洋纱洋布进口华人贪其价廉质美相率购用而南省纱布之利半为所夺迄今通商大埠及内地市镇城乡衣大布者十之二三衣洋布者十之七八呜呼洋货销流日广土产运售日艰有心人能不惄然忧哉方今之时坐视土布失业固有所不可欲禁洋布不至亦有所不能于无可如何之中筹一暗收利权之策则莫如加洋布税设洋布厂西贡进口布税漂布每匹值洋三元半者须纳税一元三角是值百抽三十七矣扣布每匹值洋三元一角五者须纳税一元三角是值百抽四十矣今中国洋布税值百者仅抽其五甚有不及五者如扣布每匹止纳税四分洋布之宽三十因制长四十码者每匹仅纳税钱余或八户四分轻微尤甚此不啻授以利权畅其销路所由进口日众获利日丰也今若改章加税使价值渐贵运售渐艰则土布之销场渐旺失之东隅收之桑榆未为晚也况换约之限期以十年届期毅然行之必有成效然既杜洋布之来尤须自织洋布以与之抗[衡] (冲)通商大埠及内地各省皆宜设纺织局并购机织造以塞来源查纺织工作共分三层首曰轧花西国轧花向亦人力自英人怀德尼出始创机器而利便百倍于人工西人综计每亩棉花岁收六十六斤人工轧花每日可得凈棉三斤许必须历二十二日始轧成一亩之花自机器行则日半已足敏捷可知棉中杂寔又可提清松匀洁白华人皆喜用之次曰纺纱工分十二层曰打花去土曰弹花成片曰梳棉成带曰引棉成条曰初成松纱曰引长曰卷紧曰纺经纱曰制纬纱曰络纱成絖曰合絖成包曰提检废棉皆有机器纺成倍精倍速所亟宜仿行者也三曰织布工分六层曰络经曰浆缕曰织缕曰折布曰印花其机器有大有小不但程工捷速而织成布缕亦精细圆匀胜于人工倍蓰也论纱布之利各国莫不讲求尤以英为巨擘当西历一千八百六十八年棉花厂有二千四百七十处织机有四十万座纺纱挺子有三千二百万根以后逐年添设局厂日多纱布运往各邦以亿万计其棉花皆采自美国印度织成纱布运售于美印中华技艺既精心思尤巧所由独擅利权也年来日本机器织厂日增所织各种棉布运入中国销售者亦日见其伙今中国已于上海汉口设局纺织果办理得法以自种之花织自用之布工贱价廉无须运寔可收回利权惟华人用洋布者过多两局纺织不能敷用倘再推广设局及于内地各区除销本国外并可自派轮船运售于元山釜山仁川及南洋各岛则纱布之大利何难于泰西日本诸国抗衡哉

　　纺织三要　　　
殷之辂

粤自生民以来日用所需为物虽繁而最切要者布帛粟菽而已故民事自耕稼而外惟纺织为当务之急中外各国无不于此关心焉中国纺织布之器向亦称机但恃一人手足之力以运之未免迟钝且纱之粗细布之厚薄不能一律均匀在创始者亦本苦心孤诣而继作者乃竟不更求精遂使数千年之旧法一成而未之变此固小民之过于拘守抑亦上之人别具好尚未视工商未能鼓励其心有以致之者也自泰西汽机法创工艺振兴纺织之器遂益渐臻美备通商而后洋纱洋布之运销东方各国者日益盛中国销数尤多故欧美各国频年所增之厂动以千计所增之机动以万计挺子之多几不可以数计而纱布依然畅销于是民赖以富商赖以兴而国更赖以强虽其富强日兴不尽关乎纺织而纺织之利寔几居半焉虽其利不尽得之于中国而中国寔亦居半焉外国多一分之利即中国加一分之漏虽其漏不一端而纱与布其大宗也夫同一纱与布加以曲折运费尚能与中国本出之土布争衡则以其工省而价廉也工价之所以省且廉者则以汽机之器制神而用广也若以中法向用之手机与西法美备之汽机较短长是不啻跬步维艰而与飞行绝迹者相征逐岂仅瞠乎其后直将颠踬而蹶矣然则欲保利权非仿行西法振兴纺织不可中国诸当道固早有见及此者十余年前上海织布局已开其端虽因办理未得其法暂为中止而有志竟成复于三年前毅然重兴规模宏展办理亦渐得法二三年间所出之布已日得万余码自纺之纱亦日得七八千斤且布质合用人多预为订讲成效既睹推广何难于是汉阳布局亦仿而兴起已说者谓纱布一大宗之利中国当可于一二十年次第收回其余西法亦必见利思迁是诚中国亦大转机　国家商民与有幸焉乃不料上海布局灾生俄顷一炬成灰百余万赀本竟悉掷于虚牝在诸当道及[与] (诸)股诸君遭此祸变固抱痛切肤即旁观者亦孰不扼腕咨嗟太息而不能自已乎一局之成败所关犹小大局或因之而生疑阻则甚可惜矣然而有识者断不因噎而废食且不待瞻顾徘徊而复兴之举当必立见施行今果不旋踵而盛观察已承傅相之命由任奉调来沪专办布局先后事宜将见旧规重整或且较前扩充以中国之博大合上下之财力复此盛业宜可从容布置举重若轻至于如何筹办当局者自必悉心审度益致精详又何待草野献策为哉惟是务大者或遗其细规远者或略于迩从来办大事者所以贵集思广益也因承　明问谨抒管见条陈如左以备采择

一赀本宜先措垫也上海布局前此股东丧赀过巨其旧股既补出于前复丧失于后尤为创巨痛深在富厚而知体要者原不难如数再出而其中当亦有尽力上股专赖此蝇头以为恒产者则万难复措即另招新股而疑畏方生难期踊跃或且妄谓天意不欲西法流行中国故特降灾以警若再勉强从事是逆天也此等见解中国最多不独小民如是即大老亦所难免殊不知天不阻人之成而藉灾警以坚人之志或亦有之试观泰西一器之成甚艰苦往往竭几人心力费几许赀财经几多岁月千磨不退百折不回而后乃能克竟全功坐享大利今我仿其已成之法指顾间即可获利何等便宜虽此次灾警出自意外而寔亦意中所当刻刻防备之事苟因此而益坚其志益扩其规则人事尽而天心自顺先难后获乃为无愧岂可妄生疑阻馁惰志气乎惟此乃可与上智言彼小民习气不化难以语此是必上之人有以先之劳之除招股集资外无论公私闲有可拨借者尽先借垫购机造屋立即兴工俾局面焕然一新庶足以资观感释疑虑而股份自必源源而集将来局厂之兴方且如草木逢春日盛一日岂仅复旧观而已哉　二用人宜加慎选也凡设一局自总办以下各执事及工役人等动以千计固皆当寔事求是各称其职而其责重任巨厥惟总办总办得人则各执事自无溺职工役亦无犯规局务未有不蒸蒸日上者故慎选总办为开局第一义凡局皆然而织布局尤宜加慎以其为振兴工艺之初基扩充商务之根本将来收回利柄驯致富强国计民生胥赖乎此诚中国转剥为复一大关楗不仅系成败于区区一局已也为之总办者所贵能见其大而仍不遗其细又必公而不党中而无偏略官场之体统扩商务之宏规夫然后胜任愉快悦服众心如是而犹不兴者吾不信也然则总办得人则一局固无余事矣但总办之权不嫌太重欤曰总办之权不可不重而授总办以权之权则不可独专闻泰西集股之公司其总办必以股大者为之而局务除常行外凡章举措等事则总办不得自专必合众股东[公] (议)议而后定设其事可者半否者半或否多于可则置勿复论若可多于否乃即举行此虽西例亦实中国古法即谋于庶人三占从二之义慎之至也惟不宜因此而过侵总办之权致多纷掣至于必以股大为总办似觉太拘夫总办非才大心细且能任劳怨者不足以胜任彼出大股者或才具平常或有才而不愿劳心则又何必定执此例设使相强难免有误事机虚糜奉饷中国办公各局总办类选道府大员前布局虽亦以股大领之而其职则出于上游所专命有股者均不能置可否是亦不免千虑一失难昭公允[今] (令)拟参酌中西古今成法而稍变通之凡总办以下之各执事虽可由中等股东自当[或保荐所知之人当]之而日后升降黜陟则必归总办节制局中事务虽可许股东与闻或条陈所知利弊以便兴除而一切事权则必归总办操纵各股东均不得擅侵重其权即所以重其责也惟总办一席则当分其权于众股东公举则举公措则措庶免偏私而服众心即或以为官商合办之局总办当仍由官放亦必许众商互相纠察设不胜任可由众商陈请当道另选贤能如是则总办一席正矣总办正而各执事自无不正局务之兴可翘足而待也若夫约束工匠另有详细规条既有总办自不难随时审订兹不复赘

三厂房宜更精造也棉花工艺可分可合目下初设公局自宜合办即更以总名曰棉艺局一局之中约分三厂一去子厂二纺纱厂三织布厂每厂又分若干房如去子厂则有子花房收买子花堆储于内去子房排列去子机器工作之所净花房已去子之花装[存] (成)于内纺纱厂则有开松弹松抽带引长初二三次转紧及成经纱纬纱并约匡打包等十余工作每皆有机器皆须房间排列如纺织相连可省约匡打包二事若出纱多于织布此二事亦必少留地步织布厂则有绕纱作经浆纱织布折匹等五工作每皆有机器皆须房间排列余如汽机房锅炉房吹风房修理机器房账房客房总办及各执事住房则又各厂所公需或分或合而皆不可少者也凡设一局必先将各种房屋配合若干机器核算广长丈尺应需地面若干平方又必须工作之次第列为前后左右中间各有天井既便蓄水储煤又可随墙开窗便于通光通风之用此大也查厂式在泰西初亦无一定公法惟数十年来至于今日愈造愈精早有图说着为成书可以参观取法而其最要者略有数端一要便益设厂之地须近于江河则取水便而足用不竭近于出产则购料便而运费可省近于都市则销场便而货不停滞得此诸益厂乃可设若更近于铁路近于煤矿及易雇工匠之处则获益更多矣一要合利同一开厂而小厂每不如大厂合利之多诚以厂大则工可分任而事益专精费可广摊而成本轻减且能审其材料易于管理故厂愈大而利愈丰也一要防患泰西无论何等公司莫不勤防火患除立救火会备有各种机运水龙及灭火器具时加操演外造厂之初必预留隔火路四面多装水管通于各房偶有失慎不难立时扑灭况造屋材料各用铁质即使有人故意纵火亦难延烧若棉花虽易引火苟加意于此亦何患之有哉一要后步照前说[开] (合)厂固宜大不宜小然或资本一时难以遽集则不妨先从中等厂式办起惟厂基左右必须多备空地则将来增设机座可以添造厂房而前后工作层次仍不紊乱法至善也或有少购机器而愈造大厂以备后增者甚非计空房多则搁本重而无利可生空地多则搁本轻且可种植以生利其得失相悬远矣如地价太贵亦可兼造楼房安机作工亦简便至于后面而亦宜多留空地离厂约一二丈可造浴房及工匠住房而薄收其租其房亦必清洁俾免生病则不致旷工此皆有益而非空费也造厂理法虽繁大要不外乎此是在经始其事者变通尽善而已　四机器宜购新式也泰西自兴棉花工艺以来所有去子纺纱织布各种机器屡经变易已精矣而益求其精已灵矣而愈致其灵迄于今则新之又新仍无止境无非欲其出货速而且美则成本减而利自厚故能常操胜券我中国甫经开厂势必向泰西购办机器即使所购极新可以尽彼之长而往返重洋已不免多所縻费设误购旧式或非极新者则更难与争衡所幸中国棉价工价均较外洋便宜果能购得新式之机虽出重价亦且合算故购机一事必须慎简谙练老成真实可恃之人庶不致误至于三厂机座之多寡固宜相配然去子之机所出之净花可多于纺机所需之数一倍或半倍纺织所出之纱可多于织机所需之数一倍或半倍净花与纱均有别销若将来添设织机本厂之净花与纱亦可敷用不外购此亦当于造厂时预为酌定者若能更设漂染印花之厂购用新法机器或另办或归局办亦棉艺一贯之事且利较纺织尤厚所当一概仿行者也按各厂本以分办未善合办未免太繁难以周到然开办之始别无交互欲竟全功非合不可虽合以总其成仍当分以专其任若去子漂染两厂亦不必连于纺织因地制宜可也以上所订棉艺四宜虽不足以尽局务之详而局务之梗概已具特谨就一局之成而言之耳若夫中国大局攸关尤以棉艺为重试更推广论之庶　国家商民等均占利益其要领亦有三事焉谨将大意申次于左

一曰不禁仿效以溥公利侧闻前此上海布局开办之初有禁止仿效准其独行之说岂狃于泰西有保护创法者独行若干年之例而误会之耶夫泰西此例本为鼓励人才兼酬其创始之劳不闻因人之法而复禁仿效者况中国此举系欲收回洋利以拒敌洋纱洋布来源之盛非与本国人争利也设若误行此例是何异临大敌而反自缚其众将士之手足仅以一身当关拒守不亦傎乎且即以自家争利而言他业或防分夺纱布则无庸虑此以中国人民约四百兆计之每年应需纱布之数必须如前局增至千处所出之货庶可敷用试问千局岂一二十年所可增设即使果能增至千局而纱布亦不虑有余此固寻常商人所能计算者也何当道转昧于此遽行仿效之禁乎是或传闻之误未必有此事也为今之计不但不禁且必多方劝导使知振兴工艺之益而棉艺为尤足可恃则凡富有之家及小有赀本者皆可纠集股份广设棉艺局厂不复虑银钱闲搁无处生利矣中国工艺悉听小民自为故也恒守旧法无所进益有闲财者无非开典当钱庄及贩鬻百货而此各业又因趋之者众无大利益或且亏本故常虑有钱无生意可做今若先开西法棉艺一门使之耳闻目见灼知其中利益未有不奋然兴起者始虽用其劝导继则如水赴渊不独棉艺可必大兴各项工艺亦将继起也商既得利向业纺织之小民即可改为局厂之工匠出布既多价必从廉用布者亦得便宜是商与民均[沾] (专)利益也在　国家即可更订棉货税则并可计机征捐以资办公之费所谓办公者即下文学机器考究种植等事始虽不足久必多余其利益于国不更大而远乎是直上下交相益之事所以为公利也　二曰遣学造机以规久远夫仿人之法而不能探本穷源终不免受制于人则所谓仿行者仍皮毛耳乌能持久乎西法之本源机器而已机器之日新月异务极其精而已今中国棉艺初办势不得不出洋订购得能购得材美工良极新之机不受欺蒙则虽价昂费重尚属便宜原不必吝惜区区若竟因此以为永远可恃则将来终有失其所恃之一日非自立之道也设仅开办一二局不欲推广亦可不必深求不推广决不可与西商敌且器不能久而无坏除随时修理外必有添补更换之时亦非可永恃也设机器为天所独授于西人惟西人能造之华人断不能学则亦何必枉劳心力中国本多智巧之士聪明有特过诸洲者惟因好尚不同用心异遂致古法失传自西法入华华人颇有深思自得能自造机器者就鄙人目见耳闻固已指不胜屈无待缕陈也又设西人素矜独得之秘不肯传授外人则亦无可如何西人创法除保护独行期内不吝惜无论本国外国皆肯指示而此三者固皆非也然则资遣巧匠并已有心得之士出洋学造机器非甚难事惟当厚其赀斧俾可展布得以寔事求是庶不蹈前此遣派学徒有名无实之弊学成回华即可转相授受利赖无穷矣欲规久远者此事即当亟行为要　三曰讲求种植以扩货源考产棉最古之国首推印度因天时土质均属相宜中国棉种即自彼传来及今约四百年而宜棉之地则更多于印度若美国产棉之盛不过四五十年耳而棉种则反最佳丝纹极长故印度早已改用美种所出之花价昂一倍以亩计利亦倍于本种者缘英国设有卫棉公会为印度采选美种并新创马加第去子之机器及新法种棉之农器送与印度又将种棉得利之法印成多书以教印人专望印度多产上等棉花同于美国诚以英之本国近于寒带素不宜棉故经营地若斯之切也今中国初仿西法固无一事不落后尘所幸地博土饶差胜一筹苟能于种植一节加意讲求非他国所可与争况既兴纺织而棉花为纺织之源尤宜先筹良法传出花多而且美方为至计乃至今仍听小民拘守旧法未见有起而导之者岂以其利在于民故膜然置之与实则此事小半利民大半利商与国明者自知无庸剖赘所愿谋国是者早为筹及毋再观望斯诚善矣此事既不能责之于无力小民又不能使一局独筹故上之人责无旁贷也若论办法无事他求即以英之所以筹印度者而益加切焉斯可已取则不远折枝非难知必有采及刍荛者行将拭目俟之

　　纺织篇　　　
张骏声

纺织为富强之本其益甚大其利甚宏其裕饷源上足以有裨于国其扩生计下可以藏富于民所以天下五大洲瀛环百余国莫不研求讲习视为切要之图也查迩来洋纱洋布出货日盛进口日增花样则愈染愈新质缕则愈织愈细良由西人讲求纺织不遗余力运以精心遂致中国利权半为西人所夺当光绪元年棉布及棉纱棉线进口值二十零六万一千一百四十三两绒毛布进口值四百五十六万一千四百二十一两斜纹及各项杂布进口值十七万七千八百四十八两及光绪十七年棉布纱线进口增至五千三百二十九另零二百两绒毛布进口增至四百六十九万五千二百五十六两惟各项杂布光绪八年最盛计长二十八万六千八百八十五两及十七年减至十万一千二百另四两此其故何哉因上海汉口两局织成斜纹等布尔日见其多是以杂布进口日形其少也由此观之则知中国仿西法以纺织不但可以谋富足抑且可以杜漏今日汉局渐有起色汉局亦将恢复其章程固灿然大备矣然而统观中国全局尤须妥筹善法以期利天下功普苍生也且夫筹办之法有六曰推广生业曰保护利权曰慎重人才曰研求漂染曰培植根本曰扩充贸易请详其说如左何言乎推广生业也中国幅员之广古未有人民之众约四百兆有奇需用纱布之繁不可言喻乃除上海汉口外余无一省设局者纱局亦仅三四处而与与洋纱洋布争胜不亦难乎为今之计阴恢复上海布局并宜择通商各埠及产棉之区多设纱布等局以期愈推愈广查外洋之兴纺织皆招股份设立公司其法良而意美然而中国欲设公司集股亦颇不易何则自矿务公司连番耗折人皆视股分为畏途纺织较开矿为稳而人情难于图始乐于观成当开创之初或且虑其不成或更恐为中饱势不能踊跃乐从欲筹妥便之法莫如由官集创办以导其先并无庸招股俟办有成效众目昭彰然后定集股章程招商承办即将官提还再向别处设局兴办办有成效仍归商办如此轮流创导可兴无穷之大利而风气既开推行必广　国家商民有不利益均沾哉所谓推广生业也此也何言乎保护利权也泰西各国纱布进口皆随时抽以重税值百者或抽十或抽二十或抽三十甚至有抽四十者如西贡等处是也进口之税重其成本必昂销路必滞而本国之货乃可畅行保护利权固当如是乃中国抽收厘税竟反其道而行如进口之税棉花每百斤仅纳三钱五分棉纱每百斤仅纳七钱洋纱宽三十六英寸长七十二英尺者每疋仅纳七分五厘白色斜文等布宽三十四英寸长一百四十英尺者每十码仅纳二分色布宽二十四英寸长一百二十四英尺者每疋仅纳一钱五分各色毛布宽二十八英寸长九十英尺者每疋仅纳三分五厘花布白提布白点布宽三十六英寸长一百二十英尺者每疋仅纳一钱如是轻微则中国纱布势难畅行无阻此虽有条约在然立约之始并无不准更改明文宜俟换约之期酌量加重而于本国纱布略宜减轻即或不能减轻亦须照洋税一例既完正税后经过关卡一概免抽则不至为渊驱鱼矣所谓保护利权者此也

何言乎慎选人才也天下之事皆以得人为要图固不独纺织一端也然而纺织之废兴亦视人才之得否故用人宜慎焉查用人之道莫善于外洋外洋各项公司有司事有董事又由众董中推选一人以为首领凡局中公事悉听其指挥遇有变动情事则邀齐商董会议必俟询谋佥同方能照办又有司账人将出入之数按日稽查故总其事者虽大权在手而分毫不能作弊其立法可谓周矣今中国各项局务皆以官为总办[司账者又有总办]延聘祇有随声附和谁敢发伏摘奸故总办任非其人百弊即因之而起今欲妥筹纺织办法莫如仿公司章程总办不由公派而由众董公举总以熟悉商务可以胜任愉快者为度不必论其官阶大小也至于司事人等尤须严行甄陶浮躁者不用虚矫者不用吸鸦片者不用嗜嫖赌者不用不达时务者不用不悉商情者不用其有才识兼优者则宜厚之以礼与其养什百庸众不如收一二贤豪也此为振兴局务绝大关键所谓慎重人材者此也何言乎研求漂染也凡纱既成布其色涩而无光其面毛而不滑此其故由于纱中已加胶质机内不免油污是以漂染之功为要焉按西国漂布之法厥有数端一用机器烙炙丝毛以令光滑一烙炙时将布数疋连成一疋以使循环不已一镴锅置放石灰将布浆沸七时一用净水洗后浸于盐强水之酸水中一[浸] (净)于松香水令沸八时复洗之以水一用漂白水浸一时许再以水洗刷一用纳养炭养二水浸沸二时许再以水洗刷一浸过漂白粉水复用盐强水酸水浸之一于棚面抬上晒置三时再洗之以水一用轧轮轧干一用大锡桶进气加热令布烘过桶外以便全干此漂布要法也至于印染花色亦有数法或以颜料及濇料印于布面成花再蒸汽令变各色花式或先浸以颜料水再上药料令其花样一新或将盐强水置锡若干再和以颜料印染或用阻色料浆将白布先印成花再以颜料染之则有浆处仍为白色极为分明或将濇料先印于白布后以颜料水染之凡此诸法纺织家苟能研求则布质必精布色必美销路不期其增而自增矣所谓研求漂染者此也何言乎培植根本也纱何以纺非棉不能纺也布何以织非棉不能织也是棉花者纺织之根本也中国之棉洁白有余绵长不足仅可织[斜] (料)纹平纹等项粗布今欲妥筹办法多织细布棉布非培埴洋棉不为功培植之法宜择天时和暖之区相度机宜试行布种最要者种时当令成行行数以稀为贵美国种棉每科皆相距一尺五寸至二尺五尺不等故能多得脂膏多吸生气无堕落之病无歉薄之虞计其收成之数每英地一亩即中国六亩若山边瘠地能收棉一百磅平原肥地能收五百磅中国诚照此法多植洋棉则出棉日不但可供纺织之需并可以其有余贩运日本印度及英国各埠推广销售一则可以扩生计一则可以擅利权而中国富盛之基有不从此而立哉所谓培植根本者也何言乎扩充贸易也纺织纱布全赖流通之远销路之多方可恢之愈宏则持之愈久此其法当先疏通内地贸易凡通商各埠以及西北各省与夫城乡市镇皆当多设分肆或寄售于布庄尤能省费迨至纺织日盛并备轮船运往东南洋各埠如横滨长崎神户箱馆筑地釜山仁川西贡仰光滨角瓜亚新加坡小吕宋新金山檀香山皆为华人旅居之处销售自不难为力随后再逐渐推广运至外洋则获利之丰可操左券矣或谓外洋纱布充斥阛阓谁复购诸中国一旦运往势必折耗此说也吾不以为然信如其说则棉花亦外洋所有而何以取诸中国者仍络绎如梭也磁器亦西国所精而何以购于中华者仍循环不已也况乎大布夏布出口每年尚为数不少岂纺成细布织成细布反无人过问乎吾知其不然也所谓扩充贸易者此也以上数端皆筹办纺纱织布之要法也大抵天下事拘而守之则易扩而兴之则难然以知其易而遂安其易则成规自守故步徒封不但无益于民而亦无益于国知其难而不畏其难则竭力图维悉心整顿不但有利于国抑且有利于民此在有识者自能辨之也尤有说者大学言生财之道一则曰生之者众再则曰食之者寡三则曰为之者疾四则曰用之者舒吾愿司理纺织者三复斯言身体而力行之局务庶有豸乎

　　制造十所　　　
杨史彬

呜乎技艺不振非百日矣其愚鲁者既限以天资而不能标新领异其灵敏者或视为西法而不屑竭虑殚心殊不知技艺机器之功今虽莫精于泰西而渊源实创于中国不得概以西法轻之也昔者神农刳木为舟剡木为楫是造船之技中国实开其先斲木为耜揉木为耒是制器之艺中国肇其始黄帝造指南车以克尤则火车所由昉也武侯造木牛流马公输般削燕而飞则机器所由创也唐有刻漏之制用以报时此为钟表之鼻祖宋杨么当造一船机括轮轴毕具此为轮船之肇端然则技艺一道古之人所不废西人窃其余绪益事精求遂致青出于蓝而胜于蓝凝于水而寒于水近更讲求技艺日异月新其制造何以多多以此也其商务何以盛盛以此也其国何以富民何以养无非富以此养以此也奈何不达时务者犹以末技轻之哉并以西法薄之哉且西国所以奇巧日出器物日精而亦非一朝一夕之故设技院艺院有以妙其裁成也其院规制分十二门者为多每门亦类别分有条不紊如制造门则有攻木攻金攻皮之异营造门则有造房造桥造路之殊要皆延聘名师殷勤教导按季一小试年终则大考一次分别优劣厚给奖赏学至五六年则艺成聪明者类能独出心裁造成奇器此皆设院之功也今中国从未立技艺院栽培之法既未殷斯巧技之人不多觏然自设西学馆制造局而后风气为之大开以中国幅员之广岂犹[无]探新奇之理者乎以华人心智之精岂犹无造精巧之物者乎试观袁君祖礼之事则知中国固大有人在焉　袁君楚北人深精艺术曩尝上书于海军衙门并呈制敌器用图说当蒙收录拨令造水雷悬雷飞雷独雷阴阳雷指南仪水管雷皆系自出心裁并不同乎西法造成后即在南苑试莫不快利异常并闻有避炮火一法系从图书生得来惜其为小人所倾卒不获竟其功效然亦可见华人之灵巧实不逊于西人苟能振兴其事势必日有起色矣且夫振兴之法当握要以图而迂远难行者弗为也当惟本是务虚浮无实者宜除也然则其要安在其本安在曰精学技艺而已为今之计宜仿武备学堂之例设立技艺学堂一设于北洋之天津一设于南洋之上海有成效后再行逐渐推广由一县而至数县由一省而至数省开办之初延西国技艺名师专司教习凡聪子弟及有志之工匠一概准其入堂学习每月一试年终则举行大考择其尤者厚给花红以资鼓励振兴技艺培植人才不外乎是也然而培植之道杂则不能有功隘则必无成效是宜大加陶铸广为栽培务使无一技不精一艺不巧方可与西争衡也是故堂中宜分为十所以宏教育焉试请详言立所之法以备采择施行

一曰奇珍所宜购各国珍奇物件陈设所中举凡奇材异物东箭南金照乘之珠连城之璧及一切有用者下至于吉光片羽薄技微长无一不备并购各国商务技艺书籍译成华文存于所中此非炫耳目之观欲资人之揣摩增人之识见也每当功课余闲令生徒入此所中抚玩摩挲互相讨论审察物之优劣辨别器之精粗并由教习亲为指点俾得易于明晓其不在堂者无论士农工商如欲入所览观亦惟先期报名由监院带同玩索庶几技艺之道愈考愈精焉　一曰格致所首先学代数八线切锥曲线勾股等法所以立技艺之基也次则分别轴杆法重心法锤击摆动之理平速变速之理汽机运动之理汽机化分之理并考核各项阻力藉知建造之安稳如齿轮汽车轮轴起重之阻力金木各料之扯力压力受力汽机之马力热之化力力之何以能弯曲能任重与夫传声回声生电取电光学一切理法各就性之所近极力研求比及精通然后再择技艺一门专心学习行见奇才异能之士日见其多斯可不借材异域矣　一曰图画所制造机器必一门先绘图是图画者技艺之本也假如欲造一器具建一桥梁无图以导其先则不啻夜行无烛暗中摸索形式之方圆安能悉合尺寸之大小未必无差而欲矩折规旋得心应手不亦难乎顾画图之法当先画几何次画机器房屋山梁而其功又甚细举凡板移法轴旋法圆柱立锥旋羃曲羃展羃格羃交羃圆体立锥内容圆柱内容直曲界体等法当令学生精心习练学之有素然后欲造一器皆能先绘图形则不致差以毫厘缪以千里矣　一曰化炼所西国技艺书院皆视化炼之法为切要之图凡百工皆有关化炼者甚多如造棉花药铜帽药古鲁饬迷药磺强水硝强水盐强水取气以制轻绿阿马尼阿以制硝及糖酒等物皆非化炼不能精而其致力亦分浅深初学之功当化水以分轻养藉明微尘之质点而后蒸水滤水炼铜铁分金银骨炭用以点糖金类实有信质灯煤笔铅金钢钻何以为炭气轻气球何以能升其它一切技艺有关于化炼者悉当研求则物质之本源物体之精涩无不洞晓矣　一曰开采所专习采取五金及开石挖煤之法此工艺最要之端也学之法当分数类首为金[质] (银)如金银铜铁铅等类次为土质如水晶等三十四种次为烧质如硫磺等五种次为玉质如宝石金刚钻各项而一切采法勘法分优劣法尤宜辅以格致之功如辨别矿质必以强水吹筒此化学事也水土结成晶类之理石质之颜色气味必须考求此格物是也他如苗之衰旺何以能详采之浅深何以得法当令学者一一研究迨至学有把握则中国矿务俱可任用华人工价既廉办理尤易合法复何须雇用洋矿师哉　一曰制作所专习大小工艺木艺则先究弯木合木刨木锯木而造木模制木器等法毕贯焉金艺则先讲煅炼之法而淬五金铸钢模造铁轨等法渐及焉石艺则先习制砖合泥刻石而造砖制玻璃铸磁气瓦气等法悉究焉余若造绳缆制钟表印书画以及针钮摆式等物听凭学生择习一艺精益求精不得有泛骛之心不得存浅尝之见数年后凡各种日用之物皆能设局创办推广销售之路扩小民之生计即塞国家之漏也

一曰工程所工程所包者甚广上则可富国强兵铁路之工程是也下则可厚生利用营造之工程是也故泰西各国莫不重工程之法然而习工程之初又与制作互相表里如造石造瓦造灰造管造火泥造铁料木料等法皆所当求否则不明其奥窍不知其精粗一旦起建工程势必不能巩固也且工程之中以筑铁路为最要地之凹凸者务须填平先铺以石子架以木条后再以铁轨横其上其法极为细密当令学生首以此为务而营屋舍筑桥梁造水闸浚河港开井塘亦必一一毕贯则遇有兴作斯可参酌西法揆度时宜而并无烦洋人之指点矣　一曰机器所西人之于技艺虽一丝一忽之细无不赖机器之功所由物美价廉商务日旺也今欲推广机器使工人尽造其精莫如设机器所以课生徒先学造模之法如铸铜铁造螺轮等模悉关紧要机器则以小而翦铜搓铁大而织布纺纱以及打铁炉镕铜炉倒焰炉与凡制造所必需者皆购备若干种安置所中备学生随时揣摩并由掌教亲为提撕明其制作之功习其运动之法学有成效不特司机之职无须借异域之才兼可造成大小汽机运往各处销售将见利权独擅　国势日新何难驾泰西之上乎　一曰种植所种植亦技艺之一也西国莫不讲求故其新法日出如枯瘠之地转为肥饶高亢之田转为湿润近来更得用电新法凡各种植物设法施之以灵芽既易于生发苗更速于长成此诚大有益于农务也今诚设种植所专格农桑凡土性之荣枯地质之美恶何种稻宜施润下之区何种麦宜于亢燥之地如何壅田始不致苗而不秀如何培植始可以丰而多收水旱灾荒宜如何绸缪于事先并如何补救于事后桑则用何法培护萎落方可无虞蚕则用何法养烘疫病方能尽免凡此诸法苟格以精心究以实力则种植之道自兴焉　一曰测量所西国格物致用半由于测量之功如测风雨燥湿寒暑则有表测远近大小高低平斜则有镜然苟非习之有素安能用之得宜况制枪铸炮造船非明测量不能准安机器置灯塔为营造非晓测量不能行是测量之宜讲明矣而且定重心法量物热法光力力法量镜中原光点法量气之多寡法量水晶角度法量电之强弱法量电有阻力法量声迟速法量力轻重法皆测量之学也凡厂中之总监工俱应深明其法方能胜任愉快否则不知利弊讵能动协机宜故欲培植监工之才则测量之学为要焉　以上十所皆振兴技艺之学者也诚如是之分门别类运以精心则栽培既得其宜技艺日见其巧其有能心角造成精奇对象者果属有俾于　国计有利于民生更赏以荣耀头衔给以专利执照则风声所树遐迩狄听其有不争自濯磨以期争名争利者乎夫而后制造可以多夫而后商务无不盛矣

　　中国振兴制造论　　　
许象枢

形而上者谓之道形而下者谓之器上古之中国道与器并重故器用日备秦汉以后之中国重道而轻器故艺事不能加精皇古之世   飞篷而作帆观蛛丝而作网取火以钻燧克敌以弓矢其创制之精蒙不具论即以唐虞时考之弃作后稷精于植物学者也益作朕虞精于动物学者也皋陶作士精于律学者也后夔典乐精于声学者也垂作共工精于重学者也授时之羲和精于天算者也治水之伯禹精于地理而兼测量者也观州之篚以织文扬州之篚以织贝知纺织之利溥观荆州之贡金银铜梁州之贡铁银缕知开矿之利饶降及成周虽酰醢之细医卜之杂莫不设有专家周礼一书可考已后世圣贤如孔孟之徒知天下之器用已备也于是专务道德谓人人亲其亲长其长而天下平一切技艺之事不复详载六籍启天下奇技淫巧之风又经七国之乱嬴秦之火古人之遗言往训遂荡然无存其传万一于灰烬之余者惟周髀一经及墨子均经上下经说上下四篇而已此技艺之所以日失其传而不能与西人争衡也泰西风气之开较中国为后纪元前二千四百余年希腊有士曰大利司摩擦琥珀能引轻物知琥珀有气吸之曰琥珀气此为格致之鼻祖至于今日言天文者精夺羲和言制造者巧掩倕般轮船火车瞬息千里火炮水雷无坚不破医则剖腹断足较华佗而尤奇画则以镜摄影比虎头而更肖商务之盛冠于五大洲而莫之夺此岂泰西之士用心独密致力独专哉上之人有以导之然也泰西各国书院极多查德人花之安所著西国学校虽农政船政通商丹青乐律格物罔不设有书院技艺特其一耳分为十二门一课金类谓举矿中所产金类数十种详其冶炼之法二课陶炼谓制石灰制各石膏器制砖瓦制玻璃器三课石作谓取各种石坯治理各石雕刻各石及斲磨玉石四课营造谓污作木作油漆装裱五课配合归当之法课谓制钟镖并各小机轮制各种乐器制各种医具制各磨轮六课炼各种引火物谓以木制强酸制紫炭制巴麻油制松香煤烰制各气灯提硫磺制鎗口急造火药七课制元明粉朴硝白矾青矾各种颜料八课制造谓制各种绒丝线洋布绵花并纺法织法漂法染法配色法裁缝法各种衣钮法九课屠解谓论宰生物论剥脱硝草制革条皮履鞍垫制毛刷骨器脂烛胶料番咸十课纸作谓压印及一切活板桐板石板阴阳纹图像下至纸偶要具十一课粮科谓制各种酵造大麦箄叶葡萄汁酿果彀酸醋十二课论制糖法谓何者宜蔗浆何者宜萝卜每年春秋二季考课学者须留院三载方得与考三考而不见录则出之考取者由院给凭任职行事泰西各书院例皆如此不独技艺然也中国自咸同以来各省添设西学馆制造局不可谓不多不可谓不久而卒鲜精通技艺之人能自出心裁创造一物者非华人之心思才力不逮西人亦上之诱掖奖劝有所未至也

中国而欲设立技艺书院宜广其门至类举凡天算舆地化学光学声学电学医学气学水学火学重学植物学动物学胥在乎内而不囿乎花之安所述十二门至振兴之道亦在乎上之诱掖奖劝而已天下惟上智之人为能立志不摇自中材以下必利之所在方争趋之如使下习技艺而上不重焉是名诱之而实沮之也安见其能振兴哉故欲振兴之必竭力诱掖尽情奖劝而后可请言其法曰精选艺师学艺之不可无师也犹水之不可无源无源则水立涸犹木之不可无根无根则木立枯中国欲兴艺事宜令出使各国大臣延聘名望素优屡考上选之洋人来华教习又令经商外洋之华人选聪俊子弟入外国学校肄业年满则由该国家考校选列上等即令来华充各书院教习凡公侯大臣之子弟亦必入院肄业各习一艺以为之倡则人皆知西学之重而风气开矣曰开设艺科泰西风俗大而刑律军政小而测量图绘皆得考选入官是以讲求日精中国取士文则以经艺试帖武则以弓马刀石不娴此者虽有异能奇技无由进身士所以不肯用心于艺事也今宜特开一科习各国之语言识纵横之大势者入总理衙门当差备出洋大臣之选习律例者入刑部习武备者入兵部习营造者入工部习地学入户部习商务习制造即以用其所长派为中外各局总办余如习医学习植物动物等学虽不必特设多官亦宜赐冠带以尊荣之则天下之士皆歆羡爱乐无不用心于艺事矣曰厚赏艺士泰西重艺由来已久英人哈力逊以度时表泛大洋海能察经度英王酬以金钱二万欧玲能以盐水变淡水英议院爵绅以金钱二万畀之法人佛尔陀作大电池法王赐以金牌又金钱六万戴开创照相法法王赐以金钱每年一千二百以终其身此技艺所由精也中国宜仿照此法如能独创一器便民利国由国家拨大赉之并给以文凭俾独享其利或五年或十年或数十年近有立以化学法炼银朱呈请者合肥李相国给予凭据准他人不得就近仿造得之矣曰岁开艺会泰西各国之设博览会也非以是炫异矜奇夸多靡也藉以知各处之出产何如日本自仿效西法以来屡设赛会故出产渐精中国十八省所出之货十八省所制之器不为不多宜于京师开设一会评定其优劣优者立予奖赏劣者宜直抉其弊使再详求至无弊而后已则技艺精矣此振兴之法也诚如是则中国技艺不难驾泰西而上之安用借材异域哉

　　中国不能制造新奇之物有二弊　　　
陈翼为

自古帝王立政曷尝不重技艺之事哉三古以上官无清浊之分精而论道经邦粗而饬材辨器其位皆公卿也其人皆圣贤也岂有自诡清高薄技艺而不屑意乎书曰咨垂汝作共工是以技艺致卿士位也传曰昔虞阏父为周陶正先王赖其利器用也而封诸陈是以技艺受公侯之赏也孔子系易历叙古先帝王制器之功且曰备物制用立成器为天下用者莫大乎圣人上古之重技艺为何如哉管子理齐亦重百工之事其书曰今夫工相语以事相示以功相陈以巧相高以智事是以齐国富强历数百年为天下雄古者百工之事官主其事智能之士竭其才巧故器用愈备后世官既薄其事不以为意而天下之人皆以工为末技相率而不肯为其为之者皆椎鲁愚蠢之人也以椎鲁愚蠢之人安望其能创制器用以便吾民哉故三代之后不闻有新制之器间或有之亦鲜矣泰西诸国以技艺雄于一时日新月异而岁不同岂其民之智巧有过于我亦有教以督之有学以守之故能极其盛耳泰西技艺之学皆有学堂如中土书院之设以聚群士使相观摩以成其学也其书院之设有由官建者有由民建者有由教建者又分为二院童子之院专课浅近文字之学六岁以上者入之即古之小学也有成人之院分门别户十三岁以上者入之犹古之大学也成艺之期多者五六少者三年皆视所学之深浅以为之程大学所教者众各执一艺不能相兼如文学则有格致算学书史文字各院凡国家及民间之择师者于是乎取之吏治则有国政律例各院凡国家各部之员刑名之吏出使领事及律师稿房之职于是乎取之言语则有希腊罗马欧洲西洲言语文字各院凡随使翻绎之员于是乎取之武备则兵法营制及水师陆师枪炮营垒步队马队各院凡水陆将弁于是乎取之其它矿务则有矿学医生则有医学分人医兽医二学天文则有台地舆则有馆音乐则有府树艺则有圃分耕稼山林二学至于妇女亦有女红之所以及瞽聋喑哑手足不仁之人莫不各授以相宜之事教以可行之术必一国之人无不得其用而后可此泰西之良法而中国之所无也抑尝论之泰西所有之法皆古人之所常行特失其传而人不之知因目为西法耳按周官之制有学校以教其文有士师以明其刑有行人以致二国之命有象胥以通四夷之语有考工以饬器用有人以开矿务有医师兽医以治疾病有冯相氏保章氏以察天文有大司徒小司徒以讲地舆有太师少师以掌音乐有稻人虞衡以讲种树有典妇工以课女事有瞽蒙以处废疾凡泰西所有前古莫不备具诚本周官之意行泰西之法谁曰不宜通商以来识时务者皆以技艺为重于是京师有同文馆各省有制造局方言馆船政局以养人才又令学生出洋学习以资游历以广见闻才智之士始致力于技艺矣然尚不能自造一新奇之物者其弊有二试请言之一曰过分畛域各省之讲西学所费百数十万金方其始骎骎为之不可谓无效及其人去位后来者以功非己出不甚为意甚者省其经费裁其员数有并其局而撤之者为之数十年弃之一旦功败垂成良可惜也今宜于西学之事特设一官以统之当其任者必精通西学顾惜大体然得驾驭之方又宜久于其职以期实效一曰过事推迁出洋学生艺成回华则各省征召不可不谓不爱材然业于甲授以乙工于木者予以金能者无以见长不能[者易] (此乎)以藏拙所学非所用所用非所学八股之弊又流于洋务矣今宜严定其令守炮船者不参局务主机器者不预度支勿以一人兼二事勿以专职迁他途果有不测之功与以不测之赏则人得尽其振兴之道舍此二端别无良策此弊诚去推而广之器用利则封疆固出产多则商务兴制造盛则穷民亦得其利国利民胥在是矣
  </div>
  <div class="pagination">
   <a href="皇朝经世文三编_page53.html">
    上一页
   </a>
   <span>
    ...
   </span>
   <a href="皇朝经世文三编_page49.html">
    49
   </a>
   <a href="皇朝经世文三编_page50.html">
    50
   </a>
   <a href="皇朝经世文三编_page51.html">
    51
   </a>
   <a href="皇朝经世文三编_page52.html">
    52
   </a>
   <a href="皇朝经世文三编_page53.html">
    53
   </a>
   <span class="current-page">
    54
   </span>
   <a href="皇朝经世文三编_page55.html">
    55
   </a>
   <a href="皇朝经世文三编_page56.html">
    56
   </a>
   <a href="皇朝经世文三编_page57.html">
    57
   </a>
   <a href="皇朝经世文三编_page58.html">
    58
   </a>
   <a href="皇朝经世文三编_page59.html">
    59
   </a>
   <span>
    ...
   </span>
   <a href="皇朝经世文三编_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
