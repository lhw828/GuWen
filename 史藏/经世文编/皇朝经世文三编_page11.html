<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 11 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 11 页/共 67 页</h1>
    <div class="content">　　　学条十规　仿照天津育材馆成例
一每日上午八点钟到馆下午五点钟散馆不得迟来早去　一每日习汉文四点钟洋文四点钟午膳一点钟　一所有课程教习分班排定按序肄业毋得儳越　一师道宜尊请业请益皆当起坐见教习礼貌必恭毋得简傲　一肄业之时各宜专心壹志其互有质疑问难之处在所不禁惟不得谈闲笑语亲友亦不得来访交谈致荒馆政　一诸生每日功课毕后散学及每日放学之息游原所不禁惟切须自加防检毋得荡其心志致肄业不能专进　一读书行己二者交修诸生来学毋得矜奇立异以世俗浮伪之习为戒立心行事力趋笃实相期远大人贵自立毋[待](得) 烦言　一每月逢星房虚昴日放学一日夏月入伏日起放学二十日十二月十六日起至次年正月十五日止放学三十日此外概不得旷学　一洋文所需书籍笔墨纸张各件由馆中供给汉文所需书籍各件由诸生自备　一馆中预备各种书籍祗准在看阅毋得带出外

　　议覆开办　京师大学堂折　　　　　 
官书局

奏为遵筹京师建立学堂大概情形恳　恩拨款开办恭折覆陈仰祈　圣鉴事本年七月十三日准总理各国事务衙门咨开议覆刑部左侍郎李端棻奏请推广[学] 校以励人才折内京师建立大学堂一节系为扩充官书局起见请　饬下管理书局大臣察度情形妥筹办理等因奉　旨依议钦此钦遵咨行到局臣查本年正月总署原奏请立官书局本有建设学舍之说臣奉　命管理书局所奏开办章程亦拟设立学堂延请教习是学堂一议本总署原奏所已言亦即官书局分内应办之事刻开办书局时近半年各处咨取书籍译印报章草创规模粗有眉目惟苦于经费不足祇能略添仪器订购船机搜求有用之图书采摭各邦之邮电俾都人士耳目见闻稍加开拓而已若云作育人才储异日　国家之大用则非添筹经费分科立学不为功独是中国建立京师学堂为中国通商以来仅有之创举苟仅援前此官学义学之例师徒授受以经义帖括猎取科名亦复何裨大局即如总署同文馆各省广方言馆之式斤斤于文字语言充其量不过得数十翻译人才而止福建之船政学堂江南制造局学堂及南北洋水师武备各学堂皆囿于一材一艺即稍有成就多不明大体先厌华风故办理垂数十年欲求一缓急可恃之才而竟不可得者所以教之之道固有未尽也此中国旧设之学堂不能仿照办理也泰西各国近今数十载人才辈出国势骤兴学校于国中威力行于海外其都城所设之大学堂规模闳整经费充盈教习以数百计生徒以数万计其学有分四科者五科者六科者仍广立中学小学以次递升暗与中国论秀书升之古制相合遂以争雄竞长凌抗中朝荦荦才取之宫中而皆备非仅恃船坚利为也当兹事变日多需才孔亟以蓄艾卧薪之意为惩前毖后之方亟应参仿各国大学堂章程变通办理以切时用第各国分科立学规制井然而细绎其用心致力之端终觉道器分形略于体而详于用故虽励精图治日进富强而杂霸规为未能进于三代圣王之盛治者亦其学限之耳况外国学校经费充溢千狐集腋非一日所成骤欲一蹴而几安得有此财力此外国大学堂之法亦有不能全行仿办者也臣与在局诸臣悉心筹议深知此事定制之难创始之不易且中国堂堂大国立学京师尤四海观瞻之所系一或不慎则徒招讥议无补时艰反不如不办之为愈矣刻仍内外亟商周咨博访务求悉臻美善以期仰副　圣明谨先将现在筹办情形大概胪为六事缕析为我　皇上陈之

一曰宗旨宜先定也中国五千年来圣神相继政教昌明不能如日本之舍己芸人尽弃其学而学西法今中国京师立大学堂自应以中学为主西学为辅中学为体西学为用中学有未备者以西学补之中学有失传者以西学还之以中学包罗西学不能以西学凌驾中学此是立学宗旨日后分科设教及推广各省一切均应抱定此意千变万化语不离宗至办理章程有必应变通尽利者亦不能拘泥迹象局守成规致失因时制宜之妙二曰学堂宜造也书局初开为节省经费起见暂[赁](任) 民房一切已多不便今学堂将建则讲堂斋舍必须爽垲宜人仪器图书亦必庋藏合度泰西各国使署密迩闻中国立学校亦将相率来游若湫隘不堪适贻外人笑柄拟于京师适中之地择觅旷地或购民房建学堂以崇体制先建学堂一区容大学生百人四围分建小学堂四所每学容小学生三十人堂之四周仍多留隙地种树莳花以备日后扩充建设藏书楼博物院之用三曰学问宜分科也京外同文方言各西学所教亦有算学格致诸端徒以志趣太卑浅尝辄止历年既久成就甚稀不立专门终无心得也今拟分立十科一曰天学科算学附焉二曰地学科矿学附焉三曰道学科各教源流附焉四曰政学科西国政治及律例附焉五曰文学科各国语言文字附焉六曰武学科水师附焉七曰农学科种植水利附焉八曰工学科制造格致各学附焉九曰商学科轮舟铁路电报附焉十曰医学科地产植物各化学附焉总古今包中外该体用贯精粗理索于虚事征诸实立格以待奇杰分院以庋图书风会既开英才自出所谓含宏光大振天纲以赅之也虽草创规模未能开拓而目张纲举已为万国所无他日并包六合之机权舆于是矣四曰教习宜访求也大学堂内应延聘中西总教习各二人中国教习应取品行纯正学问渊深通达中外大势者虽不通西文可也外国教习须深通西学兼识华文方无扞格如实难其选则拟先聘一人修脯必丰礼敬必备中西教习一律从同此燕昭筑黄金台以待天下贤士之意也四小学堂每堂延中西教习各一人亦须学正品端足为师表者乃膺其选西师所教先以英法方言如能兼及德俄尤便翻译书籍应俟届时察酌办理五曰生徒宜慎选也大学堂学生年以二十五岁为度以中学西学一律赅通者为上等中学通而略西学者次之西文通而粗通中学者又次之仍分三班发给薪水头班月八金二班六金三班四金由同文方言各调取内外各衙门咨送及举贡生监曾学西文者自行取结投考惟中西各学均须切实考验第其优劣分别去留仍须性行温纯身家清白方能入选四小学之学生年以十五岁为度便于习学语言办时额数无多暂由汉满各官员子弟中报名投考亦须中文粗通识字稍多者方能入选不足再出示招考由乡邻具结确系读书世家乃准与考取入学自备薪水不出束修数年后中西各学俱通升入大学堂始给薪水以示鼓励六曰出身宜推广也学而不用养士何为用违其才不如不用中国素重科目不宽予以出身之路终不能鼓舞人才拟参酌中西特辟三途以资激励

一曰立科光绪甲申礼部议覆潘衍桐折请立算学一科以二十名取中一名然屡届人数不满额拟援此例立时务一科包算学在内乡会试由大学堂咨送与考中式名数定额宜宽应俟学堂规模大定之时请　旨办理一曰派差学生应试不中者由学堂考验仿西例奖给金牌文凭量其所长咨总署派往中国使馆充当翻译随员或分布南北洋海军陆军船政制造各局帮办一切以资阅历三曰分教泰西各国有所谓师范学堂者专学为师大学堂学生如不能应举为官者考验后仿泰西例奖给牌凭任为教习各省立学之始皆先向京师大学堂咨取充当则师资有自俯仰无忧京外各学堂亦可联为一气矣此六事者准今酌古原始要终实已兼包内外以后详细办法或应行推广一切未尽事宜容当博采详言随时奏明请　旨惟是开办之始筹款为先泰西各国学校岁需几与官俸兵饷相等有多至华银八千余万两者英京大学堂岁支九百万镑故尔规模闳整俊彦云兴中国总署同文岁费二十余万两天津医学堂岁费十万两各省同文方言各水师武备各堂岁费数十余万两不等大抵草率狭隘日久因循卒未闻成就一人足以上济国　家之急固缘办理之未善亦苦于经费之不敷耳今京师立大学堂款太多则筹措维艰款太少则开销不足思维再四昕夕旁皇伏念学堂一事屡经臣工条奏　明旨饬行良以时局多艰亡羊补牢非有人才不能自立今设学堂于辇毂之地耳目近接稽察易周臣等乃当慎选真才力求核实以上副　圣主寤寐求贤之至意内外诸臣受　恩深重以人事君之素志具有同心岂宜惜此区区致挠盛举应请　旨饬下户部飞饬南北洋大臣无论何款按月各拨银五千两解交户部作为京师学堂专款自奉　旨之日为始由臣饬派局员按月领取俾得从容布置刻期一载当可告成此款比之泰西固属泰山之毫末即较之各省学堂同文各亦尚系酌中之数得半之间而不敢斤斤于体制所存率请多拨者实以无征不信始维艰俟他日成效已彰人才渐出续行奏请添拨款项广置生徒以渐推行于各省庶循名责实慎始图终海宇倾风贤才辈出师师济济为　国干城内治外交永不借材于异地此则　皇上之洪福臣等之素心抑亦　宗庙社稷之神灵所默为呵护者已所有筹议学堂大概情形及请拨款开办缘由谨缮折上陈伏乞　皇上圣鉴训示谨　奏

　　学堂条议八则　　　　　
姚文栋

一东西洋各国都城皆有大学堂为人材总汇之所每年用费至二三十万之多盖以京师首善四方之所则效万国之所观瞻故规模不可不宏而教法不可不备　一西国教民养士之法最为近古自八岁以上无人不学自十室以外无地无学此所谓乡学也于其京城及都会之地添建大学堂此所谓国学也专设学部大臣以总理全国之学政故其人材奋起国势日强今中国一时未能设乡学先设大学堂于京师亦可树之风声　一美国学堂分古学今学两门此犹英国议政会之有旧党新党也说者谓旧党能保守成法使坚固不摇新党则博采新法以补益之途虽分而相为表里故能尽美尽善今欲考求西学必先考求中学务使学者融贯中西参合古今方能蔚成国器　一学生本有三等有小学生有中学生有大学生各有一定课程小学卒业入中学中学卒业入大学此西国通例也兹拟以年岁为序分作两班自十二岁至二十岁以内汉文洋文并教是为幼班二十岁内外汉文已通早已成名者专教洋文听其自用汉文功夫是为头班此两班概系学生名目按月给予膏火考课时并有奖赏其年在三十以外不能再习洋文而欲考求西学者准其每日来院在洋教习处问业不发膏火如能与洋教习共译有用之书启迪后学者酌给花红津贴由众公议　一学中诸生分科习业论文字语言则有英法俄德四国之殊论学术则有天算地舆格致公法各项之别凡此各学固不可不备于一国而断不能求备于一人故延订教习各须专门方有精诣毋得惜费兼摄致有因陋就简之讥　一藏书楼须有两处一藏中国图书一藏洋书洋图学天文者须有观星台习格化诸学者须有陈设器物之所为矿学者须聚各种矿质考求动物植物者须有草木园及禽兽院又须有玻璃房畜养水族以上均须布置方可为切实之学学中又须有看报处购聚中外各报以拓见闻又须有印书处凡有新着随时印出　一武学与文学须分两院俟文学办有成效再议接办武学　一派员总管学务凡司事丁役一切人等赏罚黜陟权归于一勿任旁人牵掣庶免丛脞之虑

　　上海强学会序　　　　　
张之洞

天下之变岌岌哉夫挽世变在人才成人才在学术讲学术在合累合什百之不如累合千万之其成就尤速转移尤巨也今者海内多故　天子惄焉闵忧特下　明诏搜求才识闳达及九能之人一艺之士而应　诏者寡固搜访之未逮欤得无专门之学风气未启有以致之耶故患贫而理财而专精农工商矿之学者无人患弱而练兵而专精水陆军及制造船之学者无人乃至外国政俗亦寡有深通其故者此所关非细故也顷士大夫创立强学会于京师以讲中国自强之学风雨杂沓朝士鳞萃尚虑未能布衍于海内于是江海散佚山林耆旧盍簪聚讲求如汉之汝南唐之东都宋之洛阳为士大夫所走集者今为上海乃天下之图书器物天下之通人学士相与讲焉尝考泰西所以富强之由皆由学会讲求之力传偁以文会友以友辅仁记偁敬业乐其以开风气而成人才以应　圣天子侧席之意而济中国之变殆由此耶其乐从诸君子游乎吾愿观其成焉

　　上海强学会章程
一本会专为中国自强而立以中国之弱由于学之不讲教之未修故政法不举今考鉴万国强盛弱衰之故以求中国自强之学总会立于上海以接京师次及于各直省　一今日学校颓废士无学术祗课利禄之业间考文史不周世用又士皆散处声气不通讲习无自既违敬业乐之义又失会友辅仁之旨西国每讲一种学术必有专会会中无书不备无器不储即僻居散处亦得购书阅报以广观摩故士有专业而才日以成国资其用而势日以盛今设此会聚天下之图书器物集天下之心思耳目略仿古者学校之规及各家专门之法以广见闻而开风气上以广先圣孔子之教下以成　国家有用之才最要者四事条列于下其局章附焉　一译印图书　道莫患于塞莫善于通互市者通商以济有无互译者通士以广学问尝考讲求西学之法以译书为第一义盖以中国人而讲西文不过通酬酢语言只能译书札尺牍其能读朝章国律者已少至各学专门之书各具深微之理即其字义各有专门不尽相通彼方人士不入此门者亦不识其字此固非游历洋差人所能解亦非同文方言译生所能知即有一二专门之士而以发天下之学者其为益甚欲令天下士人皆通西学莫若译成中文之书俾中国百万学人人人能解成才自众然后可给国家之用今西学堂知课语言文字而寡及译书惟　圣祖仁皇帝御纂数理精蕴润色西算嘉惠士林　高宗纯皇帝钦定四库提要凡自明以来所译西书并许箸录曾文正公开制局以译书为根得其本矣今此会先办译书首译各国各报以为日报取资次译章程条教律例条约公法日录招牌等书然后及地图暨各种学术之书随译随刊并登日报或分地或分类或编表分之为散报合之为宏编以资讲求而广闻见并设译学堂专任此事　一刊布报纸　陈文恭公劝士阅[邸](抵)报以知时务林文忠公常译澳门月报以觇敌情近来津沪各报取便[雅](推)俗语涉繁芜官译新闻纸外间未易购求今之刊报专录中国时务兼译外洋新闻凡于学术治术有关切要者巨细毕登会中事务附焉其邸钞全分各处各种中文报纸各处新事各人议论并存钞以广学识各局互相钞寄　一开大书藏　乾隆时　敕建文汇阁于扬州建文宗阁于镇江例准士子就读经乱散失遗书无多此会拟宏区宇广集图书近年西政西学日新不已实则中国圣经古子先发其端即历代史书百家著述多有与之闇合者但研求者寡其流渐湮今之聚书务使海内学者知中国自古有穷理之学而讲求实用之意亦未遽逊正不必惊望而无极更不宜画界以自封泰西通都大邑必有大藏书楼即中国图籍亦藏至多今合中国四库图书购钞一分而先搜其经世有用者西人政教及各种学术图书皆旁收购采以广考镜而备研求其各省书局之书皆存局代售　一开博物院　文字明其义有不能明者非图谱不显图谱明其体有不能明者非器物不显诗称关关雎鸠熟陆机之疏通冲远之说学者穷日详考其形色而不知雎鸠也置雎鸠于前则立识矣人之一体读素问考明堂及全体新论不知也外国有人身全体一见则立明矣康熙年间　钦定时宪书采用西法置南怀仁所造仪器于观象台其立算与中土迥异今步天测实非登台观器不能明又如轮船之大而且速枪之坚而且利制造机器之所出货皆捷而且多苟一寓目便知守旧蹈常断不能与之角力而争利西国博物院凡地球上天生之物人造之器备列于中苟一物利用必思考而成之不令弃掷苟一器适用必思则效旋且运化生新而利便又远过之合众人之心思以求实用合万国之器物以启心思乌得不富乌得不强今创设此院凡古今中外兵农工商各种新器如新式铁舰轮车水雷火器及各种电学化学光学重学天学地学物学医学诸图器各种矿质及动植种类皆为备购博览兼收以为益智集思之助

　　右四条皆本会开办各有详细章程别行刊布 

一会中于义所应为之事莫不竭力视集款多寡次第举行者又有数事立学堂以教人才创讲堂以传孔教派游历以查地舆矿务风俗设养贫院以收乞丐教工艺视何处筹款多者即在其地举行惟望我海内志士合力为之　一入会者将姓名爵里函知局中即送以章程收捐款后即编号会中遇事知照展转援引愈推愈广庶几自保其类不致令外国诮以散沙　一入会者不论名位学业但有志讲求概予延纳德业相劝过失相规患难相恤务推蓝田乡约之义庶自保其教　一中国非无专门积学之士苦于不相闻问无由观摩即己有学问无人能知且平素无相交之雅相遇生妒忮之心今此会使海内学士声气相通以期增长是入会之大益既无隔碍且合海内之士联结讲求庶自强有基　一入会诸君原为讲求学问圣门分科听性所近今为分别门类皆以孔子经学为本自中国史学历代制度各种词章各省政俗利獘万国史学万国公法万国律例万国政教理法古今万国语言文字天文地舆化重光声物理性理生物地质医药金石动植气力治术师范测量书画文字减笔农务牧畜商务机器制造营建轮船铁路电线电器制造矿学水陆军学以及一技一艺皆听人自认与众讲习如有新得之学新得之理告知本会以便登报将来设立学堂亦分门教士人才自盛　一入会诸君原为学问起见其有疑义可函询会中讲求当询通人详答其有经世文字新论新法可寄稿本局经通人评定或钞存备览或刊刻流通倘发中西未得之新理加酬奖赏标其姓名以收切磋之益　一外国学会咸乐布施有捐至百万者故学者甚盛各省善堂捐数亦多累千盈百况此举功德比善堂尤大今议凡来入会者皆须捐助最少以十两为限　一善堂捐助义举皆立即捐赀凡入此会概同斯例若逾月不交即将其会名扣除其五十两以上准分两次清交百两以上准分四次清交每次以两月为限　一凡捐助百两以上者每译印成书各送一部五十两以上者译印之书但收成本三十两以上者取译印之书减价一成自十两以上报纸皆改二成并刊名报上其有捐助千金者永准其送一人入学堂肄业由会中支给　一捐助之款写明姓名爵里交强学总局给收条仍到本局换票处换联票收执作为入会之据其各处捐助之款写明姓名爵里就近交电报局代收制给三联票收条电报局将三联票编号存案将第二联票寄本局换给入会联票交电报局付给收执为据本局将姓名爵里学业寄寓按照联票号数汇编存案联票皆有董事图章　一开办此会合海内之耆硕名士任之所有局事由开办诸人内公举四人为提调二人坐办二人会办公举谙练公正者八人为董事亦四人坐办四人会办创办定后分年举人轮管倘董友因事辞退提调董事集众公举择众而从既经举定不准以私见议改被议之人非有实在为难亦不准规避委卸其管事管书管器皆用会内通达之人由提调董事公酌保用董事拟多邀办赈诸君其理人数随时增议　一入会之友必求品行心术端正明白者方可延入局中应办之事会友随时献替留备采择到局之后倘别存意见或诞妄挟私及逞奇立异者恐于局务有碍即由提调董事诸友公议辞退如有不以局中为然者到局申明捐银照例充公去留均听其便　一局中访求博雅通才主译书撰报之事其人数随时增广皆由提调董事公同妥访邀请　一局内司赈须习知贸易书籍情形及刷印文字者充其选必须董友考查确实一秉至公又须有结实铺保方许招致倘涉营私舞獘一经查出原保之人照例责赔经手之董事会友凡预有保荐之力者亦须一律议罚　一局中用项概由值董核发如有巨款在数千百金以上者须各董友齐集公议方准开支收有成数择殷实商号存储立折支取如存数渐多亦可议生利息发票之期按几日为限由值董眼同经理　一开局提调董事均仗义创办不议薪资将来局款大盛须专请人办理始议薪水惟译书撰报管书管器司事教习游历司账酌量给予薪水　一译书刊报会友应分送及减成售买者俱持票到总局分局验票付给　一书局开办之始务求俭约以期持久择地赁屋茶点座落须清雅洁净董友集议之日不拘分际仪文从简凡博弈游戏征逐喧嚣概宜屏禁俾无坏局规嗣后办有成效人多款足再议扩充自行建造添设园舍　一局内用款分出入存三柱简明登记每月小结刊刻报章月朔由各董事齐集查阅务期核实无弊阅竟各于名下署押为记每年一大结汇刻征信录分送提调董事及捐款百两以上以昭信实　一先订简明章程以期迅速集办每事各有详细章程举办以后随时集议如有利獘应兴应革均由提调董友公议删增或每季一集每年一大议并核用款稽[勤惰详稽]论定再行刊刻布告

　　上海强学会后序　　　　　
康有为

号物之大者曰驼象骡马牛皆彭[亨](享) 庞巨倍于人体然而槛之絷之服之乘之甚且刲之炰之驼牛马俛首宛转悲啼痛苦受絷缚驾乘刲炰而呼号终莫救仇怨终莫雪者何哉为其弱也牛马无罪无辜服勤供役劳亦甚矣而不免宰割者何哉为其愚也书曰兼弱攻昧既弱既昧自召兼攻奈之何哉尝考三千年青史氏之册五大洲万国之志若刘石之破洛阳耶律氏之取石晋金斡离不之破汴虏搒掠有若犬羊断殊骨肉宛转道路托命异类寄生鼎俎当此之时其与象驼牛马之受絷维驾乘刲割岂有异哉岂有异哉彼马基顿之破波斯回教突厥之破罗马及近者泰西之分非洲虏掠凌暴异种殊族皆以愚弱被吞食者然则天道无知惟佑强者易首系干以自强不息洪范六极弱居极下盖强弱势也虽圣人亦有不能不奉天者欤然则惟有自强而已夫强者有二有力强有智强虎豹之猛而扼于人虎豹不能学问考论则愚人能学问考论则智是智胜也至于天地鬼物昆虫草木莫不考论则益智故贵学美人学会繁盛立国百年而著书立说多于希腊罗马三千年故兵仅二万而万国莫敢谁何此以智强也夫物单则弱兼则强至累重什百千万亿兆京垓之则益强荀子言物不能惟人能象马牛驼不能故人得制焉如使能则至微之蝗飞蔽天天下畏焉况莫大之象马而能乎故一人独学不如人共学人共学不如合什百亿兆人共学学则强则强累万亿兆人皆智人则强莫与京吾中国地合欧洲民众倍之可谓大魁巨矣而吞割于日本盖散而不愚而不学之过也今者思自保之在学之昔在京师既与诸君子开会以讲中国自强之学朝士集者百数然犹未足合天下之才海内耆贤通学捧手推襟欲推广京师之会择合之地而益宏厥规则沪上总南北之汇为士夫所走集乃中外之图书器艺南北之通人志士讲习其间而因推行于直省焉凡吾神明之冑衣冠之族思保其教思保其类以免为象驼牛马之受槛絷刲割岂无同心乎抑其甘沦异类耶其诸有乐于会友辅仁欤仁者何仁吾神明之冑先圣孔子教之非欤

　　上　中朝政府书　　　　　
西人 李佳白

仆异域菲材西洲下士早岁攻书长而游历半生未展乎下怀两次观光于　贵国方仆之初至也游乎邹鲁之乡登其堂而仰瞻圣容巍然在上既而幸叨眷佑获晤圣裔此所以临别之时得有锦联之赐也及入都见夫宫阙之大人物之盛不禁悚然起敬曰是诚文教之邦礼貌之区也乃未几而与贤士大夫游聆其言论丰采然后知圣门所谓四海之内皆兄弟之言为不虚也兹不具论第即近今时务言之夫以　贵国之有事兵戎也仆既不能运筹帷幄借箸而代画良谋复不能枕戈待旦命疆场以为知己者用何敢累牍连篇妄与人家国事哉然而士居是国既能与人以同乐而不能共人之忧则亦妄人而已又何士之足贵哉是以不揣冒昧聊抒管见为　贵国政府约略言之一曰养民有要二曰教民知本三曰和睦有序四曰武备亟讲五曰养民教民和睦武备诸大端各宜变通新法若犹循遥守辙依样葫芦非惟无以济时艰更无以观后效也曷言乎养民有要也讲农政尚工艺通商贾其大纲也农政者生命之所攸赖也国之讲农政犹人之纳饮食也人无饮食纵精力强壮谁能保其长生乎国无农政即林总纷纭将何所恃而不恐且近见各省贪种罂粟以其获利倍蓰而不知其有妨饮食为害甚烈若不及时禁止则日甚一日而国将不堪矣工艺者又理财之要务也国之尚工艺犹人之须四体也人无四体纵嘉有罗列其将奚以入口乎国无工艺即地利无穷亦何由兴而起之且近见各省多有游手好闲之民其自绝生路无怪流于比匪不可遏止是工艺为营生之具而国又赖以富强矣商贾者又有无之所以通也国之通商贾犹人之运血也人凝滞其血脉纵饮食充足亦将何以滋润乎国无商贾纵男有余粟女有余布亦谁起而以有易无也且尝见有坐拥厚赀不肯懋迁以致自私其利而不公之于人是则商贾之不可无也为尤急矣此养民有要之大概情形也曷言乎教民知本也畏天命正人心端学术其大纲也天命者人伦之所由始也不畏天命此媚奥媚后世之旁门左道所以不息也孔子曰获罪于天无所祷也又曰吾谁欺欺天乎故皇天无亲天命靡常汤文之所以兴也弗克若天弗克敬天桀纣之所以败亡也人心者治乱之所关也人心不正此贱妨贵少陵长远间亲新间旧小加大淫破义后世之六逆所以日甚也本实先拨枝叶庸有未害乎故孟子云我亦欲正人心息邪说拒诐行放淫辞以承三圣者凡以见圣帝明王勤勤恳恳垂为万世法守首在此也学术者国家强弱之所由判也不端学术此医卜星相技流百家后世之曲学所以乱真也孔子曰大学之道在明明德在新民凡以见学术之要有体有用己立立人己达达人真有裨于人己家国之实用夫岂徒寻章摘句专以文词擅长哉此教民知本之大概情形也曷言乎和睦有序也和上下睦邻封其大纲也上下者君民之所以一体也不和上下则君门万里佞臣因而乘隙舞獘上下其手不惟欺君罔上亦且害虐蒸民矣故古帝王华封有祝招谏有木敢谏有鼓以及下车有罪网开三面凡所以亲民临民者无非使之一体相关和衷共济上下相通也此唐虞三代后世莫之比隆也邻封者辅车相依取鉴于唇亡齿寒之义也邻封不睦则孤立独行无事不能得观摩之益有事不能收相济相助之效衅端既开贻误大局生民涂炭矣故乐天畏天孟子特着交邻之道凡所以朝聘会同送往迎来者无非使之讲信修好也此和睦有序之大概情形也曷言乎武备亟讲也夫武备者有备无患之谓也先王耀德不观兵仲尼之门虽三尺童子[羞](差) 称五霸孟子曰善战者服上刑此班师振旅诞敷文德古圣王偃武修文所以舞干羽于两阶也而今则非其时矣五大洲来往通商良莠不齐弱强互易而且各国交涉口岸异言异服往来行人络绎不绝一事偶失强邻起而借口则前此玉帛相见者今则变而为干戈相逼矣此进则战退则守武备之在今日有不得不讲者此武备亟讲之大概情形也曷言乎养民教民和睦武备诸要务各宜变通新法也　贵国　圣　圣相继久于政教植其基矣然天道十年而一变政教每与时势为转移虽当时圣君贤相励精图治广采新法然不能于旧日之积獘推之使去又安望新之所从出乎譬之疮痍外面虽敷生肌止痛之药而内焉不服托里透毒之剂则溃烂日深久之有不戕其生命者乎鄙俗之见妄骇听闻然一得之愚不能不为　贵国告冀垂明听兼质同朝慎勿视同具文以为老生常谈置之不论不议之列虽然是书也亦不过粗具纲领而已若蒙不弃试观刍荛假以时日退扫地将时势之可变可通者条分而缕晰之然后一一缮写呈上是否有当伏候钧裁
 
　 
卷二　学术二原学下

　　刚克论　　　　　 
林乐知

今天下之大势于东方亚细亚洲而外多注意于西方之欧罗巴洲欧洲之大势于持盈保泰之英国而外多发难于好大喜功之法兰西俄罗斯二国法俄之交合欧洲将骚然其不靖即天下岌岌乎其不安此英国所大患也肆拨呆达者英之大报曰盖事有必至理有固然遂乃各新疆趋之如骛农工商贾争占先筹国家将保护之必从而割据之一国初经营之诸国必交艳羡之是故欧洲疆之事即使犬牙相错鸡鸣狗吠之声相闻而不虞侵轶者一旦而外藩交构啧有烦言遂成万国交涉中最多最巨之事且不免牵连及于本境关系之重甚至不可思议吁其险者日报也与上下议院之爵臣绅士声应气求故报中一话一言大抵皆将见诸施行非空文垂世之比迩来法国各大日报恒多刻责英国且有联俄以图英之意法大报亦多本其政府之所持论始敢昌言无忌于是肆拨呆达报琼琚玉佩大放厥词用以沮法国之阴谋而挽欧洲之厄运此论一出盱衡时局者无不相顾动色中国素不甚究心于外事付之淡然漠然又岂知息息相通即隐隐相系哉因函译而告之且详为之曰中日和局既定亚欧与亚美利驾阿斐利加四大洲升平有象法兰西用兵于斐洲之马达嘉斯戛岛与日本之图连湾岛同一无关大局日斯巴尼亚发兵至美洲之古巴尚未宣战烽之影不接于目枪之声无震于耳诚足以上体天心下奠民生已然而地球之大人事之繁极万有之不齐此绌彼赢尔虞我诈吹绉一池春水不得谓为干卿底事者何国蔑有亦何日蔑有试以欧洲论昔日争地以战杀人如草今则全洲之境无论深山穷谷几无寸土之不辟鸿沟之界斠若画一断不能如无故互相吞噬顾地力祗有此数生齿则有所增如盛水然满而将溢今夫斐洲者多野番之盘踞未沾教化之益者也其荒蔓草弥望苍凉又百谷之所未经播种者也欧洲各国跨海而得之东西南北惟意所择惟便所从固以为予取子求不女瑕疵者也语详前年本报所作欧人剖取斐洲记而足以肇衅之故厥有二焉各国之分疆画界者不过各据地图于经线纬若干度及其山川之隔所越指为某某之所应得初未尝躬亲履勘而立一定不移之碑石也既而甲国先往开垦或因利乘便阑人一界乙国继往按图索骥自必责其蚕食之罪英之与法及德意志业已小试其端而洲北又有古名国曰埃及者英法二国向皆染指至今而大相诟病此关乎疆界者一也各国规度膏腴据为己有初未与土人有一语之婉商也各国之政令又有宽严之判丙国以宽服人丁国或失之严土著虽蠢若鹿豕亦岂一无知识当仁暴相悬之顷容有舍丁而就丙者丁国执简而争又将责丙以要结人心之罪此关乎户口者又一也要之各国共冀于荒洲成新国不啻围之驰马浅水之驶船恐后争先必有切齿怒目之一日欧洲之祸其殆始矣若夫亚洲者处于欧洲之东若突厥即土耳其 若波斯若印度若缅甸若越南若朝鲜若暹罗固皆非未教化之野人亦非未开垦之荒地也

中国处于辽东文物声明更驾乎日本之上彼突厥诸国已与斐洲有霄壤之殊而何论乎中国日本盛行新法欧人引为同调遂不与中国相提并论今中国又有民教案起纪事者竟与突厥之阿米尼亚案牵连得书可耻甚大焉特是东方之大局拟之于人如从少壮而至强艾自觉心满意足纵未露老迈龙钟之态已渐绝发荣滋长之机实则宝藏[未]尽兴货与财未尽殖地利未尽辟人之心思材力且未尽开而乃如四十五十而无闻焉今女画也欧人知其然也自顾一隅无可增庳培薄而自突厥以达震旦程工则有艺可角通商则有利可图觊觎之心与年俱进于是印度先折而入于英缅甸继之越南旋行而入于法暹罗继之波斯介于英俄之间不绝如缕突厥悬于英俄之手不竞亦亡朝鲜有隆冬不冻之海疆俄之馋涎垂于吻外日本定先发制俄之计欧洲各国亦有不许俄剪朝鲜尺地之言箕子故都未知鹿死谁手总之天下熙熙皆为利来天下攘攘皆为利往邻厚君薄烛之武以之惎秦怀远招携管敬仲于焉服郑善弈者共争先着博进者必有后言欧洲之祸尤于此亟至其祸之中于中国者固无印缅越暹之烈亦无朝鲜波突之危然英法俄三国鼎峙于满蒙藏卫滇越西域之边日本又崛起海东甚至扫海权而踞天险盖远溯周之玁狁近征周之乜先为患未若是之迫且众者矣幸而欧洲各国互相猜忌莫敢先发以树众矢之的日本慑于众怒之难犯亦未敢别肆要求惟是各国之环而相伺者虎视耽耽其欲逐逐涓涓不息将成江河各西报屡逞三国瓜分中土之妄词大有月晕而风础润[而]雨之先兆吾不暇顾欧洲之祸愿亟为策中国之安安中国之策何在曰惟在以塞之者通之而已今者商务通矣内地之塞者如故海道通矣陆路之塞者如故财货通矣矿产之塞者如故电通矣[邮](幻) 信之塞者如故言语通矣教化之塞者如故使命通矣情意之塞者如故是故我谓其通人嫌其塞我图其塞人冀其通通之而不从必有强迫以通之日塞之而不已必有代其塞之时夫持国犹舟也操舟随潮汐为低昂容与中流自有行乎其所不得不行止乎其所不得不止之乐假以桃花水涨依然系缆于桩忽焉风卷涛飞云垂海立樯倾楫摧之险实于同舟共济之人谁欤才任济川者忍使一国之生灵遽与波臣为伍哉而或者曰内地尽通商务矣陆路尽通铁轨矣矿产尽通宝货矣其若开门揖盗何邮信通矣其若明季裁驿卒之覆辙何教化通矣其若长异端之焰何情意通矣其若非我族类其心必异何不知我纵以通为害而运会之所旋转能塞之而终不通乎我塞之而人通之其权让诸人一通而遂永成不可塞之势孰若我自通之其权操诸我则一通而永通者如上商务云云也一通而遂可永塞者如西报瓜分之妄语也所谓以通之者塞之也而通商者以有易无以羡补不足通铁路者绮交脉注骨节玲珑合全国之民如家人父子朝夕可相见合他国之人如亲戚故旧休戚可相关通货宝者化朽腐为神奇供生人之利用即如子言以开门揖盗为虑子独忘慢藏悔盗之诫乎

且欧洲各国又迥非盗贼之比乎通邮信者与铁路相辅而行同一联民心以固国本之长策且铁路之作寄书邮不过通[衢](衍)大道异日者邮信以价廉而日多或更须于常额之外添设驿卒安有失业之忧通教化者取人之长补我之短西教以敬天爱民为本尊君亲上闲邪存诚且又格致之学之所自出[不]可与无父无君之杨墨同日语也通情意者同好共恶患难相赒即使人心不同如其面断不致如今日之合而谋我也凡若此者皆以通之者塞之之明训也诚如是也中西之好可永即欧亚之祸可纾故为中国计者仍不啻为欧洲计也至于谓法俄合而[欧]洲不靖天下不安者何也俄皇彼得初俄国僻陋在夷欧洲诸国之古史未有及其名者彼得皇即位亲诣欧洲诸大国熟察其政教博习其工艺归而教其臣民国势大与此谓西学兴人家国之明证事详泰西新史揽要日本之兴西学即步彼得之后尘也临终顾命有云朕欲举亚洲之全境俾尽臣服于俄华人曾闻此语否危乎殆哉抑未知日本共知此语否奈何自相残贼也今乃斋志以[殁](役)惟[愿]后嗣子孙终成朕志毋忽似此大志二百余年来其后皇果世世守之亦无人令能强忘之是亚洲之大祸酿于彼得皇之片言也法于三百年前流传古语有云去暴除苛任民自主欧洲之美名也惟法克践其实自宜法之独享其名而其名流播于斐洲北境如埃及国之类几尽归法之掌握自问实无所愧是欧洲争夺之大祸伏于法国昔年之数语也亦越于今之二国者遂永成各国喉间之骨鲠中国奈何屡堕俄之术中者咸丰庚申之役英法兵固将自退也俄乃妄自居功请黑龙江口及珲春海口直抵高丽界外约合中国三省地以为谢今年日本之役俄人自为计而阻割连东也又自以为功强以重金贷华而掘利权中国又奈何甘受法愚哉法助俄以抑日其志别有在也乃索暹罗界畔英让于华且约明毋得别让与他国之地以为谢徐小云侍郎竟许之华遂开最于英此皆令人愤不欲生者也呜呼而况德[奥](与)意三国合俄法二国益固结而猝不可解英与法为世仇与俄又有夙憾俄在印度之西北法居暹罗后又逼处印度之东英其能高枕无忧乎而法助俄以成东方大事之后华人尚欲法助俄以代华拒日也噫 俄人之志喜告成功传闻法冀俄于秋高气爽之时助法以逐埃及之英人一如法助俄以逐辽东之日人肆拨呆达报以法之强而弗友也综览天下之大势领会议院之深意拟以刚克之道行之

　　论中国于孔子旧法并未泥守　　　　　
管斯骏

尝览日报所载有谓尊崇孔子孔子圣之时者自宜因时制宜乃中土竟昧(中国)斯义[中国] 居今日而犹泥守孔子之板法国日孱弱是不啻孔子害之也案此言谓孔子圣之时者法当因时制宜固得之矣至云泥守孔子之板法窃谓孔子原无板法而今日或并取孔子之板法而遗忘之既无所守何泥之有彼云泥守板法犹未悉中国之情也何以谓中国于孔子之法未能尽守孔子之教也先小学后大学小学云何厥惟礼乐射御书数礼乐今犹近之若射御原系古之武备在今即属枪炮之类古男子桑弧蓬矢志在四方固以观德亦以示强假令今犹识射御之微意武备必修营伍不至颓靡矣今即手射御之板法精神必振文武不至分途政事无虞惰窳矣六书之学犹存说文而椎鲁之子不尽识字是同文之教亦未宏也假令妇孺知书则大义聿昭不至甘为汉奸矣西人格致悉本数学假令数学犹精则一切化学光学电学一览无余无一不精制造矣乃今于小学悉皆屏弃即躐等而言大学不知大学之格致即小学也此不尽守孔子法者一大学先修身而后齐家先齐家而后治国今有无本之经济是不尽守孔子法者二大学言平治曰絜矩曰慎德曰生财有大道曰以义为利假令今犹识生众食寡为疾用舒之道则轮船铁路织布纺纱矿务农务西北水利已兴于数十年前财用不至匮乏矣今犹识以义为利之说则捐纳一途已早停矣此不尽守孔子法者三中庸九经曰修身曰尊贤曰亲亲曰敬大臣曰体臣曰子庶民曰来百工曰柔远人曰怀诸侯我　朝深仁厚泽独在子庶民一语故庶民戴德无有心乎外国者若夫盛拜跪之繁文则大臣未必敬矣减内外之额俸则臣未必体矣黜西人格致之学则百工未必来矣至于远人不柔诸侯不怀犹其显焉者也此不尽守孔子法者四论语冉有适卫一章备言由庶而富由富而教今教民之法尚未尽失富民之法未必讲求民穷吏贪其不聚而不盗者几希此不尽守孔子法者五今之弊端尤以文官要钱武官怕死为最重西人谓中国文官有三手武官有四足试问孔子之门有此乎或问孔子之法欲概遵守将井田封建尽复古欤王安石以此偾事吾子审之曰孔子圣之时吾固韪其说矣务所不可行者知孔子必不行也且孔子作春秋拨乱世反之正三统循环明示后人以准则三统者忠质文也即夏商周之遗制也孔子时周制文弊故春秋法殷法殷之后三代又当法夏夫周田彻殷田助夏田贡今之田法即贡也何必改之王安石之新法不行为其扰民也非泥守之过也大抵孔子之法秦以后未能尽行所以变祸相寻无能及三代延祚之长至今日五洲互市而斯文遂以岌岌嗟乎三代而上名世挺生期以五百载三代而下圣人不作已旷二千年似此悠悠我不敢知曰吾道不少衰也又按儒教以孔子为至圣实有立道绥动之效外此则公仪为相鲁即削弱荀卿宰楚亦少建树叔孙通之进言也谓难与创始汉高祖之谩骂也常斥为儒宋崇理学莫救偏安明尚时文益多边患从来文学炳蔚之秋即国家寖弱之始岂真儒者无益于国哉抑后世小人儒太多君子儒太少故也唐铸万所著潜书譬昔之儒为古时上党之参今之儒为今日上党之参谓其种变也久矣伏愿同志力图振作一洗上党参之耻

　　华文西文利弊论　　　 
杨选青

嗟乎谈西学于今日亦可谓易矣亦可谓难矣何以易易于袭西学之貌也何以难难于造西学之精也溯自海禁宏开而后泰西博学之士各挟所学以显于中华于是华人知西学之上有以益国计下有以利民生莫不切意讲求孜孜不倦以故京师则有同文馆福建则有船政局上海则有方言馆天津则有武备学堂皆以西学为首务所以讲求西学者亦不可谓不切不可谓不殷矣然而数十年来无人升西学之堂入西学之室造西学之极探西学之微者何哉则以讲西学者徒用华文而不用西文之弊也何以言之西学之为理也微其为类也广必须旁稽博考始可以得其旨而会其归若第用翻译之华文则既翻译者尚得稍涉其篱籓未翻译者即不得深窥其奥窍如此而欲擅西学之妙入西学之微是犹缘木求鱼矣乎西学之文义与华文迥乎不同同一字也十人译之而十异百人译之而百异甚且一人译之而前与后异此与彼异西文同音者无两字而华文则同音者数十字西文有两字合音三字合音者而华文无此种字故以华文绎西语其不能吻合之处本已居多此所以用翻译之华文不能免差讹之弊也然则华人既讲求西学其不可不用西文也明矣譬之宫墙西学为室西文为门不得其门不能入其室也譬之事物西学为末西文为本不明其本不能知其末也是非用西文不能有利无弊也且夫西学不一即西学之宜用西文亦不一试类陈之以觇利弊之所在　一曰算学中国算学亦甚备如　御制数理精蕴及梅戴徐李项刘诸书推陈出新颇为精美然尚未及西学之详备此算学所以必以西学为归也夫泰西之算学甚精其自加减乘除开方以及代数微积曲线等法莫不推陈出新足资推测以既翻译者而论则言加减乘除开方者有如几何原本数本三角数理六本算法统宗四本算式集要二本数学理四本勾股六术一本开方表一本数根开方术一本言代数者有如代数术二十五卷对数表八线简表弦切对数表各一卷八线对数全表二卷代数难题解法四本言微积者有如代数积拾级数卷微积溯源八卷惟微积溯源胜于代微积拾级之溯源之前四卷为微分术后四卷为积分术其理最奥其义最深近来广方言馆诸公所新翻译之算学等书又有数种信如是则算书如此之多算法如此之备苟使讲求算学者心精力果维日孜孜即或第用华文亦奚不可不知第用华文而不用西文实不足以言无弊也何则西文既绎为华文词意每多扞格且文以译而变即理以辞而晦故往往有寻解不得处此用华文所以有疑难之弊也乎算学之理甚微道甚大非旁征曲引融会贯通无以出化而入神苟徒用华文则翻译华文之算书犹得而学之未经翻译之算学即不得而学之虽有聪明材力亦苦于无所用而欲其臻算学之极也难矣是故讲算学者必用西文始可有利无弊也

一曰格致学西学格致始于西腊之阿卢力士托德尔至英人卑尔根之书出其学始精逮达文施本思之说行其学益备总而言之则曰格致学分而言之则曰光学重学化学汽学声学电学近来华人之讲格致多用翻译之华文鲜有用西文者虽翻译之书亦多精美光学如英人田大里所辑之光学傅先生所译之量光力器图说伟烈亚力所译之分光求原重学如英人艾约瑟所著之重学美人丁韪良所著之重学入门傅先生所著之重学图说重学汇编化学如英人罗斯古所纂之化学启蒙美人嘉约翰所译之化学初阶英人蒲陆山所撰之化学分原英人韦而司所撰之化学鉴原汽学如丁韪良所译之汽机入门英人蒲而捺所撰之汽机必以英人白尔格所撰之汽机新制英人美以纳白劳那所合撰之汽机发轫声学如田大里所著之声学电学如英人奴搭所撰之电学丁韪良所著之电学入门田大里所著之电学纲目英人瑙挨德所著之电学源流类皆详悉无遗足资考证然西书之未译者犹多美备必用西文则可罗西学格致之书尽致之窗下朝以习之夕以玩之虽性情愚鲁亦不难进以探格致之原也是故讲格致者必用西文始可有利无弊也一曰地舆学西书云地学与算学相通其理昭然可以推测欲知全地之形者先明为行星之类欲知地面之方位者先明其天空之经纬至于水陆之形势气化之流行推以格致之事人民之情状物产之异同考诸纪载之书可知地舆之学广大精深非深造不足以有得也夫风涛沙及一切测地量地之法西书言之最详近亦有翻译数种如绘地法原测地绘图地学浅释地学指大江图说海道图说航海简法海面测绘地理全志地理问答等书类皆有益于世故广方言馆及各局生徒多有明地理者惟所用多系华文犹未免有浅尝之弊也姑举一端以见其即如行舟西人之为船主者风涛沙以及测度之法何一不熟悉于胸中华人虽有知地理者究未能洞明航海机宜故中国虽多轮船皆用西人为船主岂果中西人才之不相等哉诚以不能精于学耳如欲精于学非用西文不可西文者西学之基也既晓西文则凡西洋一切航海测地之法必不难博征曲证如有疑难处亦得与西士参稽自可由浅以及深由近以及远是故讲地舆者必用西文始可有利无弊也　一曰天文学中国自古以来本重天文独有专司其出身者曰天文生又复厚之以禄荣之以衔如钦天监之司晨博士挈壶灵郎主簿五官正监副监正等官皆是我　国家之视天文可谓重矣虽然钦天监之通天文固能推测无差矣而必参稽以西学乃克益臻神化此所以讲求西学天文者之日多也就西书之既译者而论如英人侯失勒所撰之谈天英人骆克优所撰之格致启蒙天文素称精细其余亦多可采者然而西国天文之学为格致之大端记测候则有簿置仪器则有台谈天之书屡经删补测算之法时着新奇岂此区区翻译之书所能尽其奥妙乎乎翻译之华文更不免混名之弊试举一事以概其余即如合信氏博物新编之名目不甚差忒而译书者可仍其旧乃译书之士以为定名几彼一人所主而前人所定者皆置于不论故有以博物新编内之淡气当为轻气之用若华人阅此二人著作则淡气轻气之义几难分辨矣各门教师称造化万物之主有译曰天主者有译曰真神者有译曰上帝者尚且混名如此其它可以类推苟徒翻译华文岂能免踌躇顾虑之劳乎如用西文既可穷深极远亦无混名难别之虞实较之徒用华文既无损而又获益也是故讲天文者必用西文始可有利无弊也　一曰武备学中华武备之书甚伙自孙子管子以下无虑数百家乃自华洋互市以来西人挟其鎗轮船以树雄海外于是华人知弧矢不足以制强敌争效西人武备之法十余年来所讲枪轮船不可以枚数讲求武备不可谓不殷矣虽然有枪而无精学演放之人则与无枪等有兵轮而无精学驾驭之人则与无兵轮等所以武备之学不可不讲也天津武备学堂一切皆学西法复延西师训练之近来颇着成效如能教生徒皆用西文复多购西学武备之书尽储之堂内日则习练诸法夜则博览书数年后罝兔之才有不遍天下者无是理也此惟用西文为有益耳若用华文则华文所译未备之书终为有限必不足以增见闻也是故讲武备者必用西文始可有利无弊也

一曰医学中西之医学本不相同中医惟尚乎王道西医每矜乎霸功究其所以存心济世则一也然华人之学西医者极少即或有之亦不过用翻译之华文如舒高第所译之西学总说以及合信氏之全体新论柯为良氏之全体阐微海得兰氏之儒门医学来拉氏海得兰氏合撰之医药大成德贞氏之体骨考略图嘉约翰氏之西药略释皮肤新编内科阐微裹札新法等书而已从未有用西文而观籍者此所以袭西学之而往往不得其真也如用西文则可聚西医之书深味而玩索之然后刀针之秘诀可以熟悉于胸中药饵之新奇可以运行于笔底不数年必举西学之所能者而尽能之亦可以遍晓华人使知西医之特着奇功实有所可取也是故讲西医者必用西文始可有利无弊也统此数端亦可知利弊之大略矣总而论之西文固宜用矣然因致力西文之故遂而致华文不通则亦失华人之本色计惟有俟华文通以后乃尽力于西文然后既翻译之西学可得而涉猎之未翻译之西学亦可得而深窥之有兼听并观之明无扞格不通之虑以此言西学而西学乃可日引而日深也此以下复就题意而引申之以见欲兴西学非设立教堂不可若夫利弊之所在则至此既明矣 且夫华人讲求西学亦有年矣在有识者见西学之不振知西学之可兴因欲明利弊之所在使天下共见共闻此其用情为独殷此其用心亦良苦矣而吾谓欲振兴西学不独在利弊也而尤在　国家有以宏培才之道莫良于德其自正学而外加工艺商贾船务武备农桑音乐起建制造各学无不设立教堂延明师以教之所由人材辈出国富而兵强也即如德属之拜晏国当光绪初年时其民籍仅四百九十余万而国内设课农教堂三十四所教徒二千一百四十四人课树艺教堂一所教徒四十人课莳花教室一所教徒三十人课兽医教堂一所教徒一百四十人课商贾教堂二十所教徒二千人课工艺教堂二十九所课制造教堂三所课绘画教堂二所课雕刻教堂一所课起建教堂一所课音乐教堂十一所课绘图教堂二百六十一所教徒九千九百三十三人又如德属之威而敦伯而克国当光绪初年时其民籍止一百八十余万而课化学重学机器等教堂十一所为之师者五百三十九年其徒五千一百四十八人课工艺等十一所为之师者二百八十六人其徒六千四百五十七人至于德国国中总计师长一千一百五十四人文教馆学生一千七百九十五人律法馆学生三千一百六十五人格致馆学生四千五百四十七人医学馆学生三千九百八十三人共一万三千九百九十人其余杂学如商贾工艺等项教馆尤不可以数计此其所以法良意美艺精业专人才之多直驾乎欧洲诸国之上也今中国虽不暇旁及工艺商贾等学而于西学之大者不妨多立学堂一若武备学堂之例如算学则立算学学堂格致则立格致学堂使学者各习一业精益求精不得有泛骛之心不得有兼营之念惟先设华文讲学堂凡十岁以内之幼徒欲学各项西学者先入总学堂中专肄一切华文等书俟华文通晓然后由总学堂考试考取后其欲学算学者则送往算学学堂欲学格致者则送往格致学堂先致力于西文后致力于西学其余各学亦如之然后不难由粗及精由细及巨十年后其有不人才蔚起西学大兴以争海外之雄以兴域中之利者吾不信也请以质之识时务之俊杰

　　宜习西文说　　　 
李提摩太

中国文词之富丽字画之精工远胜他国惟其富丽精工故习之也难士人十年窗下苦费钻研如能成就即学成之士偶或荒弃亦必强半遗忘学者务乘年富力强之日专意研求而于他事实无暇讲求矣至于洋文虽亦不易学究不若华文之久需时日大凡西人于各事务求简便之法即学问一道亦复如是考其成字之法有用二十五字母有用二十六字母连合成声其连合之法简而易明虽幼稚亦能学习写字从同每见心灵手敏者学习二三年即能运笔或竟青出于蓝其用字母合成之法可以审音而成新字故于格致化学等书多有裨益若绎作华文则字有舍其本意而借用他意者有仿西字口音而无意义者种种难解读者若不求明西学者为之索解势必无由探讨其义将来其字用法渐广或可不用西文以讲新学然讲新学者日益众而万物之理亦日益明若欲粗识皮毛似仅读华文亦已可矣如欲明其奥旨则非习西学不为功当局者洞悉其情故令水师武备等学堂一律习学洋文不特水师武备学生所宜习也凡欲知洋务及一切新学者均宜习之此非人所难能之事试思古人周游列国无不习学各处方言文字以免扞格即今观之旗人在京供职固操官话余如广东福建等省其方言与官话悬殊而数处之人亦以学官话为要务彼学官话不以为难从可见吾华人习学洋文如果教育有方断非难事也原洋文二字而言即欧洲诸国之文而论之英法德三国之文为诸国之冠学者果能于此三国文字精通其一而从事各种西学自可绰有余裕又查此一百年内英文用处日新月盛至今日而北美洲奥洲印度国及海外岛大半悉用英文英国商务之盛甲于天下商贾往来咸以英文为便人苟能操英语虽遍走寰宇自可于所到之处与士大夫晋接即谓英文为五洲之官话谁曰不宜至于德法二国之文自亦宜习以备翻译之选究不若英文之用广也开武备学堂以德文授人似未尽美不若仿水师电报等学堂授以英文庶几赳赳者均可与西人洽或观西书西报以考察西国兵法等事期与西国武员并驾齐驱岂不美乎虽然吾华人之从事英文者现不乏人惟卒业而成大器者究亦有限愿有志者务造其极勿半途而废国家谁能多设英文书馆以养人材谓非社稷苍生之福耶

　　西学略述序　　　 
曾纪泽

记曰辟如行远必自迩辟如登高必自卑老氏亦云合抱之木生于毫末九层之台起于絫土千里之行始于足下天下事业文章学问术艺未有不积小以高大由浅近而臻深远者泰西之学条别派分更仆难数学成而精至者大抵撼风霆而揭日月夺造化而疑鬼神方其授学伊始往往举孩提之童所能言能知匹夫愚妇所不屑道者笔之为塾钞编之为日课者彦师姆谆复道之不以粗浅为耻翻以躐进为戒其向学易而为学有次第此泰西学者之所以众多学而成名者亦因是而济济焉试举一二端明之论光色之学曰白者诸色皆备黑者诸色皆无诸色皆备则不复受色故以色着白纸常推而拒之显露于纸上诸色皆无则能受众色故以色着黑纸纳常而入之隐于纸中夫绘白纸而显露绘黑纸而隐晦此孩提之童所能言能知匹夫愚妇所不屑道者也然泰西学士由此理以证日质之所有辨虹霓之七色窥玻璃之三角定藻绘之彰施考影相之宜忌其学无穷极焉又论寒热之学曰五金传热毛羽不传热投铁杖一端于水火外之铁遽不可执焚兽皮将尽而未尽者仍可执此传热不传热之证也狐貉足以御寒非貉狐能生热也惟其不传热故能护藏人身本有之热夫投铁杖与兽皮于火可执不可之别此亦孩提之童所能言能知匹夫愚妇所不屑道者也然泰西学士由此理以考求太阳地心之热力与一切机器键辖火轮舟车蒸汽生力之大凡稽化学生之源察冷暖涨缩之理储水银铸钢鼓以制寒暑之表风雨之针五纬彗孛地球月轮藉摄力以环日地火震山空阳生飓循定轨以行灾推测之通乎神明其学亦无穷极焉所谓积小以高大由浅近而臻深远者非其效欤总税务司鹭赫君择泰西新出学塾有用之书十有六种属英国儒艾士先生约瑟译成华文书成问于予予尝忝使持节躬立欧洲每欲纂辑见闻编为一帙事务纷乘因循不果今阅此十六种探骊得珠剖璞呈玉遴择之当实获我心虽曰发蒙之书浅近易知究其所谓深远者第于精微条目益加详尽焉耳实未始出此书所纪范围之外举浅近而深远寓焉讵非涉海之帆烛暗之灯炬欤古称通天地人为儒又曰一物不知儒者之耻又岂易言发轫于此书就性天之所近更箸研耽之力其于专门之学殆庶几乎尔雅训诂之文急就奇觚之字贾董杨班于是乎兴吾人而有志于西学则虽以尔雅急就章视此编焉可也

　　西学　　　 
郑观应

今之命为清流自居正人者动以不谈洋务为高见有讲求西学者则斥之曰名教罪人士林败类噫今日之缅甸越南其高人亦岂少哉其贤者蹈海而沈湘不贤者腼颜而苟活耳沟渎之谅于天时人事何裨乎且今日之洋务犹时务也欲捄时弊自当对[症](证)以发药譬诸君父有危疾为忠臣孝子者将百计求医而学医乎抑痛诋医之不可恃不求不学誓以身殉而坐视其死亡乎然则西学之当讲不当讲亦可不烦言而解矣古曰通天地人之谓儒又曰一物不知儒者所耻今彼之所谓天学者以天文为纲而一切算法历法电学光学诸艺皆由天学以推至其极者也所谓地学者以地舆为纲而一切测量经纬种植车舟兵阵诸艺皆由地学以推至其极者也中国独京师有天文台讲求者甚少[查](意)西国无县不有天文台地理会讲求者甚多日本亦有天文台二十处地理会设已多年法国之地理会岁铸金牌数枚以镇各国测地之士英京伦敦旧有地理会纵论古今沿革探讨舆地源流入是会者尤多学问渊博之士近复开会聚议遣人分往各部探地者刻已陆续回英其赴亚非利加者共有一百五十人以栗味斯敦为首自西历一千八百七十八年十二月十四日由伦敦起程南往亚非利加其领袖者道卒有一弱冠少年起而代领相率前进至罢倍凹地方访寻金银各矿知前人传述不尽可信而所遇之处亦有前人所未至者均笔之于书泰西考核地理不惮缒幽凿险以资印证宜其精辟罕俦也亚墨利加洲之中境近闻新立一格致会其领袖者名夏而纳素精舆地之学足迹所涉跨欧洲其经费半由该处某富商捐助半由法国公加核给乃选人四出探察物产详别道里如其物能自取携者则挈以归否则画图贴说储诸夹袋亦足以资考订而勒之成书章程极为尽善我国亦当仿而行之以资多识所谓人学者以方言文字为纲而一切政教刑法食货制造商贾工技诸艺皆由人学以推至其极者也并有益于国计民生非奇技巧之谓也此外有剽窃皮毛好名嗜利则震惊他人之强盛而推崇过当但供谈剧亦实不能知其强盛之所以然此则无本之学也夫所贵乎通儒者博古通今审时度势不薄待他人亦不至震骇异族不务匿己长亦不敢回护己短而后能建非常之业为非常之人中外通商已数十载事机迭出肆应乏才不于今日急求忠智之士使之练达四国制造文字朝章政令风化将何以维大局制强邻乎且天下之事业文章学问术艺未有不积小以成高大浅近而臻深远者所谓合抱之木生于毫末九层之台起于垒土千里之行始于足下是也西人谓华人所学西法皆浅尝辄止有名无实总其事者不精其学未识师授优劣课艺高下往往为人蒙蔽所以学生所习每况愈下历日虽久仍不如人西报云日本幼孩已得教训与泰西不甚相悬其教习之法仿照英国北省章程男女皆分塾督教穷究诸学博考各国疆域甚详其房屋亦高大爽垲并令学徒通晓保养身体脏腑方法虽英之伦敦法之巴黎斯学校亦无以复加云

论泰西之学派别条分商政兵法造船制器以及农渔牧矿诸务实无一不精而皆导其源于汽学光学化学电学以操御水御火御风御电之权衡故能凿混沌之窍而夺造化之功方其授学伊始易知易能不以粗浅为羞反以躐等为戒迨年日长学日深层累而上渐沈浸于史记算法格致化学诸门此力学者之所以多而成名者亦弥众也今人自居学者而目不 诸子之书耳不闻列朝之史以为西法创自西人或诧为巧不可阶或斥为卑不足道噫异矣昔大挠定甲子神农造耒耜史皇文字轩辕制衣冠蚩尤作五兵汤作飞车挥作弓夷牟作矢当其创造之始亦何尝不惊人耳目各树神奇夫星气之占始于臾区[勾](一)股之学始于隶首地图之学始于髀盖九章之术始于周礼地[员]之说创自管子不仅此也浑天之制昉玑衡则测量有自来矣公输子削木人为御墨翟刻木鸢而飞武侯作木牛流马祖之之千里船不因风水施机自运宋杨么之楼船双轮激水行驶如飞则轮船有自来矣秋官象胥郑注译官则翻译有自来矣阳燧取明火于日方诸取明水于月则格物有自来矣一则化学古所载烁金腐水离木重同体合类异二体不合不类也化学之[出](造)于我也一则重学古所谓均发均悬轻重而发绝其不均也均其绝也莫绝此则重学之出我也一则光学古云临鉴立影二光夹一光足被下光故成影于上首被上光故成影于下近中所鉴大影亦大远中所鉴小影亦小此光学之出于我也一则气学亢仓子蜕地之谓水蜕水之谓气此气学之出于我也一则电学关尹子石击石生光雷电缘气以生亦可为之淮南子阴阳相薄为雷激扬为电磁石引针琥珀拾芥此电学之出于我也古神圣兴物以备民用曰形曰象曰数曰器曰物皆实征诸事非虚测其理也童子就学教以书数穷理精艺实基于此余见同乡幼童读数年非但不知地理算学应对礼节欲其作一文写一信亦不能竟有读书十余或数十年并不识权衡度量数目惟专攻八股而已且见读书之久者即背如驼盖缘终日伏案读书写字未教以舒筋活络养生之法亦无礼乐射御书算六艺之学故也自学者骛虚而避实遂以浮华无实之八股与小楷试帖之专工汩没性灵虚费时日率天下而入于无用之地而中学日见其荒西学遂莫窥其蕴矣不知我所固有者西人特踵而行之运以精心持以定力造诣精深渊乎莫测所谓礼失而求诸野者此其时也近人江慎修融贯中西测算兼能制造奇器尝制木牛以耕造木驴代步应声筩之制亦先生之谁谓中人巧思独逊西人哉以中国本有之学还之于中国是犹取之外纳之内尚鳃鳃焉谓西人之学中国所未有乃必归美于西人西人能读中国书者不将揶揄之乎且夫国于天地必有与立究其盛衰兴废固各有所以致此之由学校者人才所由出人才者国势所由强故泰西之强强于学非强于人也然则欲与之争强非徒在枪战舰也强在学中国之学而又学其所学也今之学其学者不过粗通文字语言为一己谋衣食彼自有其精微广大之处何尝稍涉藩篱故善学者必先明本末更明大本末而后可言西学分而言之如格致制造等学其本也各国最重格致之学英国格致会颇多获益甚大讲求格致新法者约十万人 语言文字其末也合而言之则中学其本也西学其末也主以中学辅以西学知其缓急审其变通操纵刚柔洞达政体教学之效其在兹乎

　或者曰如子之言其将废时文而以西学考试耶必以西学为足以培植人才是时文不足用也然何以数百年来科举之制未尝变易而人才辈出近时如林文忠胡文忠曾文正诸公皆以词科出身掌握兵权平定发捻回苗功烈垂诸竹帛声名播于寰区此数公者何尝从西学中一为考究耶今京师则有同文馆各省则有广方言馆水师武备学堂以西学培植人材可谓盛矣然卒未闻有杰出之士非常之才有裨于国计民生者出乎其间然则西学之效果何在欤余曰不然方今各国之人航海东来实创千古未有之局而一切交涉之事亦数百千年以来所未有之科条而犹拘守旧法蹈常习故其将何以御外侮固邦本哉且以西学与文时相较则时文重而西学轻也上之所重下必有甚焉者矣上之所轻下必有不屑为者矣若夫胡曾诸巨公皆少年登第抛弃八股敲门砖重研精于经济之学故能出身加民立功不朽是科第以斯人重非人材从八股出也是以时文不废则实学不兴西学不重则奇才不出必以重时者而移之于重西学俾人人知所趋向鼓舞而振兴之数年之后有不人才济济者吾不信也昔时发逆回苗皆乌合之众非比日本泰西训练节制之师使移胡曾诸公于今日亦必讲求西法乃足御外侮耳至如广方言馆同文馆虽罗致英才聘师教习要亦不过学言语文字若夫天文舆地算学化学直不过粗习皮毛而已他如水师武备学堂仅设于通商口岸为数无多且皆未能悉照西学认真学习不如科甲之重轻视武员良以上不重之故下亦不好世家子弟皆不屑就恒招募窭人子下及舆台贱役之子弟入充学生督理非人教习充数专精研习曾无一生何得有杰出之士成非常之才耶呜呼亚洲之事亟矣强邻窥伺祸患方萌安可拘守成法哉

　　西学提要总　　　 
梁启超

论者谓中国以农立国泰西以商立国非也欧洲每年民产进项共得三万一千二百二十兆两而农田所值居一万一千九百三十兆两商务所值仅一千一百二十兆两然则欧洲商务虽盛其利不过农政十分之一耳稼植之富美国为最每十方里所产可养人二百而化学家以为能尽地方每十方里所产可养人至一万六千较美国今日所产增十余倍而美国所产较欧洲尚增一倍有余然则今日欧洲农政直萌芽之萌芽耳中国农政又远在欧洲后如三十四与十二之例比西人谓设以欧洲寻常农学之法所产推之中国每县每年可增银七十五万推而至一省十八省当何如耶推而至十年百年又当何如耶中国去赤道近日热厚雨泽足同一法所获又可加丰于欧洲若推而极于尽地力之法又当何如耶故中国患不务农耳果能务农岂忧贫哉今之谭治国者多言强而寡言富即言富国者亦多言商而寡言农舍本而图末无惑乎日即于贫日即于弱也西人言农学者国家有农政院民家有农学会农家之言汗牛充栋中国悉无译本祇有农学新法一书不及三千言本不能自为一部今特立此门采格致汇编中与农学比附者益之以明此事为切要之举以俟后之君子续绎巨编俾裒然成帙焉
 
　 
卷三　学术三法语

　　法天　　　　　
陈 

天果无常乎其而春而夏而秋而冬固历万古而不异也天果有常乎何古今星纪之异中外气候之殊相去不可以倍蓰计大造若几不能以自主天之无常岁差之异也法果可变乎其三纲五常虽极千祀而难革也法果可不变乎何官家民主君主古今中西之异局也法之变国势驱之也天以阴阳五行化生万物游其宇者莫不随其寒暑风雨之节栩栩以生于于以死大造无私所以化成王者以兵刑礼乐驱天下牖民以德圈民以制以藐焉中处之身亲临万民之上天下喁然从风畏其神亦服其教也故三王不相袭礼五帝不相沿乐为治不同同归于道而已乃卫鞅王安石之徒起而议变法持之甚坚成之甚效而祸亦甚烈者何哉盖[变](背) 法以自营其私则背天理之公下情不通则上天不达乖君民一体之义昧天人一气之原任法而不顺理虽以赵武灵魏孝文之为君率仟佰卫鞅王安石之徒执法以号天下未有再纪而败者也迨法穷獘生祸乱既成乃归咎于变法夏商周以来其未造之所以失岂皆由于变法所致耶不知所以变与变之不得其道耳夫所贵乎王者操天下之利权调剂以弥其缺陷而已固无所私也故任地者霸得人者王法天者帝

　　释经　　　　　 
傅云龙

</div>
    <div class="pagination">
<a href="皇朝经世文三编_page10.html">上一页</a><span>...</span><a href="皇朝经世文三编_page6.html">6</a><a href="皇朝经世文三编_page7.html">7</a><a href="皇朝经世文三编_page8.html">8</a><a href="皇朝经世文三编_page9.html">9</a><a href="皇朝经世文三编_page10.html">10</a><span class="current-page">11</span><a href="皇朝经世文三编_page12.html">12</a><a href="皇朝经世文三编_page13.html">13</a><a href="皇朝经世文三编_page14.html">14</a><a href="皇朝经世文三编_page15.html">15</a><a href="皇朝经世文三编_page16.html">16</a><span>...</span><a href="皇朝经世文三编_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
