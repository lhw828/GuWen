<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 55 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 55 页/共 192 页
  </h1>
  <div class="content">
   问曰。何以重农桑。曰。法有六。广开垦。开西北水利。讲树艺。广教习。设爵赏。节酒。何以贵谷帛。曰。法有五。酌征收。定支销。立市法。易关税。核奸伪。何以禁淫侈。曰。法有二。辨尊卑。抑奇巧。

　　　条法篇第二

鼒曰。广开垦者何。河以北多平原旷野。惟沙碛之地。五谷不生。余皆沃壤也。江以南多高山大川。惟巉岩峭壁。洪波巨浸。人力莫施。其山之阜麓旁。江之洲。湖之滨。皆余利也。上地种五谷。中地种荚谷荞麦瓜菜芋蓣蔬菜桑柘木棉蓝草红花之属。下地种榆柳杂树芦荻之属。今宜下任地之令。无主之地听贫民开垦为业。五年而沟浍成阡陌开收获多者为上农。上农有赏。无籍者子孙占籍与考。有罪降一等。八年而沟浍成阡陌开收获多者为中农。子孙占籍与考。有罪论如律。十年而沟浍不成阡陌不开收获不多者为下农。下农有罚。子孙土著三十年占籍与考。有罚加一等。上地种五谷者。十年后均丈起科。中地十五年后量收获高下起科。下永不起科。

　　　条法篇第三

鼒曰。开西北水利者何。今河以北。田无沟渠。旱涝无备。产稻之地不及一二。故京仓之米。仰给东南。水性逆而河患兴。漕政繁而民力竭。此西北水利不兴之故也。夫禹贡等九州岛之田。荆扬涂泥之土居八九等。今为产谷之乡者。水利也。西北土厚壤美。黍稷麦梁。以及枣栗瓜果之属。所产过于东南。今诚能以河工岁修之款。兴西北水利。大开稻田。则怡贤亲王已成之效具在也。其或去水太远。不宜稻田。则浚畎浍池塘。以溉旱种。所收必倍。西北之农功既大。东南之民力亦苏。盖今日之急务也。或疑其事不效。告之曰。周官匠人沟洫之营。草人土化之法。稻人下地之稼。所治者。雍冀梁豫之地。非吴越也。

　　　条法篇第四

鼒曰。讲树艺者何。周礼以土会辨五地之物生。山林植物宜皁。川泽植物宜膏。邱陵植物宜核。坟衍植物宜荚。原隰植物宜丛。以土宜辨十有二壤之物。而知其种。以教稼穑树艺。遂人以土宜教甿稼穑。草人以物地相宜而为之种。司稼辨穜稑之种。周知其名。与所宜地。以为法而县于邑闾。夫天无物不生也。地无物不养也。得其宜则事半功倍。而不劝自从矣。失其宜则事倍功半。而不柅自止矣。今欲劝农桑而使民不乐为。国胡赖焉。古农家尹都尉泛胜之之书。既百不存一。齐民要术之九十二篇。兆人本业记之八十事。又不能家有其书。于是知其义者不习其事。习其事者不知其义。始广种以薄收。而莫获厥利。遂舍本以趋末。而去而之他。此不讲树艺之故也。缀辑古法。刊示农民。较今督抚之请刊性理精义。　　　圣谕广训者。孰为切近有用乎。盖不以彼易此矣。

　　　条法篇第五

鼒曰。广教习者何。扬州涂泥之土。古称田下下。今江浙之收获倍他省。苏松嘉湖之收获。又倍他郡县者。巧于农也。苏松嘉湖柔之妇女。不逮西北妇女作苦之什一。而蚕桑之利甲天下者。巧于蚕也。今教民以古人农桑之书。愚民懵然不知也。故以古为师。尤不若以人为师。比年江浙大水。贫民失业。转徙四方。宜厚其直募之。分布各省以为教习。稽其勤惰以为赏罚。第其远近以相传授。不过十年。而海内享农桑之利矣。闻近年良有司有施此法于一乡一邑而获效者。推而广之。在司牧者矣。

　　　条法篇第六

鼒曰。设爵赏者何。人情莫不好贵而恶贱。好荣而恶辱。民之秀而慧者。既能以文章掇科第。富商大贾。又得捐银入官以异于齐民。惟农民胼手胝足。奉租税以食上。而驱役不少假借。拙者安之。巧者厌之矣。汉初力田者与孝弟同科。唐有田正。宋太宗诏诸道州府推择一人。练土地之宜。明种植之法。补为农师。盖犹古人劳农劝民意也。今宜仿其法。察民之力田倍获者。第其高下。设爵职。给顶戴。其力田而又能文章掇科第。则别注册籍。加等录用。以示优异。亦重本业而矫趋尚之一术也。

　　　条法篇第七

鼒曰。节烟酒者何。奇技淫巧之害农事。锦绣纂组之害女红。古今所同也。鸦片鼻烟之耗银。智愚共知也。习见而不以为非者莫如烟酒。长老言数十年前。吸烟者十人而二三。今则山陬海澨。男女大小。莫不吸烟。十口之家。终岁所费不赀。且种烟必膏腴地。则耗农桑之土。种烟必厚粪。则耗生谷之粪。种烟必摘头捉虫采叶晒帘。则害农桑之人工。古人酒以成礼。非此则谓之荒湎。今则槽坊酤于市。士庶酿于家。荒郊旷野必有酒店。歌哭笑骂。无非醉人。以所耗计之。酿黄酒一石。耗米七斗。酿烧酒三四十觔。膏粱大小麦均耗一石。中人饮量。黄酒三四觔。烧酒不及一觔。然已一人耗数人之食矣。今虽骤禁之则势不可。宜立法以节之。咸丰元年以前。民二十岁者吸烟不之罪。未及二十岁者则罪之。以年递算。宽已往而禁将来。如此。则十年后。吸烟者渐少矣。庆贺燕会外。士大夫之饮者罢其职。庶民之饮者罚以谷帛。歌哭笑骂很于街衢者严以刑。如此。则中才自好。耽于酒者少矣。此亦养民而寓教民之意也。或谓其法已苛。告之曰。周以忠厚立国。饮拘归者杀。淡巴菰之始入中国。吸者有刑。皆成宪也。

　　　条法篇第八

鼒曰。贵谷帛之法。首在酌征收者何。今国家取之于民者。自州县额贮仓谷外。惟漕粮四百四十九万一千二百三十五石有奇。漕米六十二万七千九百六十五石有奇。粮为正供。米则给粮艘官丁行月等项之用。民以谷纳。其地丁耗羡漕项漕米而外。又有漕项银者。给官丁行月造船之用。杂税关税盐课芦课茶课各款。则征银五千四百四十五万七千五百九十五两有奇。征银之数。几十倍于征谷。就使州县不浮收。不勒折。而穷乡僻壤商贾不通之处。民肩负其谷以市银。银已不得不贵。谷已不得不贱矣。非酌而改之。则其势必穷。边省近矿穴之区。地瘠谷少。得银不难。照旧征收。无烦改也。至有漕各省。产米之区。纳米不难。纳银则匮。宜变而通之。如关税盐课茶课。皆取之商贾便于纳银之人。则征银地丁耗羡漕项。则酌征其谷。杂税芦税各款租税。如学租银当税银之类。则酌征其钱。或布帛。法以银为准。谷一石。准银若干。布帛一端。准银若干。钱一缗。准银若干。准物产之宜以定额。准数岁之通以定价。额必酌物之盈虚。而闾阎便输将。价不随市为升降。而吏胥无侵冒。则便民而不损于国之法也。

　　条法篇第九

鼒曰。酌征收继以定支销何。今国家征银五千四百四十五万七千五百两有奇。而内外支销。已及四千七百七十九万六千四百六十两有奇。改其所入。而不计其所出。无惑乎论者之笑其妄也。今核计之。内支销之一千四十二万三千三百八十两有奇。大者盛京八旗之饷。小者亦各衙门廉俸薪水之需。京师既不产谷帛。转输万不可改移。此支银而不可改者也。至外支销之三千七百三十七万三千八百两有奇。如边省酌拨河工岁料。新疆经费。塘站驿站差兵盘费。暨钱局之铜铅价。薪水料价。非银不可者。计千二百万有奇。其它大而文武养廉公费兵役俸饷漕项。小而祭祀红白赏零星杂支之款。某省某款可全支银。某省某款可全支谷帛与钱。某省某款可几分银几分谷帛几分钱。核其物产。察其舆情。递其成数。其始也。谷帛可以代银之项。十不过二三。久之谷帛流通。银币日绌。因递减支销之银。而酌改征收之谷帛。法不骤易。效可渐收。实便于民而图事伊始。民不及知也。勿以骇俗自阻也。实不便于民而任事太锐。上不及知也。勿以己见自用也。以实心行实政。是在司牧焉。

　　　条法篇第十

鼒曰。定支销继以立市法何。征收者。下之供于上也。支销者。上之达于下也。下之供于上。上之达于下。其谷帛可以令行之。而民间交易之不用。则民不便。民不便。则征收支销亦不可行。今设市法宜以钱为准。谷一石。准钱若干。布帛一端。准钱若干。银一两。准钱若干。价之贵贱升降。听民定之而官不为之制。仿古均输之法。京师暨省城支销多款之地。设一官肆。京师则户部司员。外省则藩司属吏。择二人为正副。司其会计。民间谷帛有滞而不销者。官以市价籴之。愿买者。以市价粜之。岁之十月。册报所司。以为支销之用。三年中。民间谷帛流通。而官帑不绌者。优叙。或以势凌民称不便者。则降斥。如此。则谷帛可以流通。而奸商无居奇之权矣。或曰。官握算而与民争利可乎。曰。官肆所出入。谷帛与银而已。百物之行于市者不与也。

　　　条法篇第十一

鼒曰。立市法继以易关税何。民间交易之乐于用银而不乐于用谷帛者。银便取携。而谷帛有舟车之费。银无折耗。而谷帛有关税之输。今欲贱银而贵谷帛。法宜易而置之。税银而不税谷帛。谷帛过关。验无夹带私货则放行。有盗劫。则地方官追捕如例。银过关。则税如百货例。一人持银百两者。谓之旅费。免税。其二人同行持二百两。十人同行持千两者。视之。一人持银过百两者。则计银纳税。关给路引。有盗劫。则执关引告官请追捕如例。无路引。论偷漏如例。捕获。银入官。如此。则谷帛有舟船之费。而无关税之输。银有关税之输。而不能尽无舟车之费。银有耗而谷帛无耗。银之利屈。而谷帛之利伸矣。

　　　条法篇第十二

鼒曰。终之以核奸伪何。酌征收。定支销。谷帛之行于上也。立市法。易关税。谷帛之行于下也。夫民间交易往来。物有好丑。则价有等差。潮湿虫蛀之米。丝短幅之布帛。市不售也。则奸伪不可行。惟征收支销之闲。其事不得不假之吏胥。则奸伪所由起也。今宜以法核之。核米之法。如今仓场验收之法。实行焉可也。核布帛之法。某地某布。某地某帛。本色不加染。称之得若干两以为尺。量之得若干尺以为端。定其轻重长短之程。中程则验收。否则换易。有收不中程者。则罪其所司。及其支销也。某项可布。某项可帛。某项某地某布某地帛。第其高下。定其成数。有搀杂及偷换者。许受者告所司论罪。礼曰。布帛精麤不中数。幅广狭不中量。不粥于市。师其法以核之可也。

　　　条法篇第十三

鼒曰。禁淫侈之法。首在辨尊卑何。今自卿士大夫。以下逮工商皂隶。衣服玩好之无别。岂特无以明等威哉。亦非所以节省物力也。杭之绸。苏之绉。江寍之缎。口外狐鼠百兽之皮。人人得而衣之。而布帛之利夺矣。布帛之利夺。而蚕桑之人少矣。翠石琼玉珊瑚玛瑙琥珀之器。人人得而玩之。而商贾之奸伪行矣。商贾之奸伪行。而力田之人又少矣。今宜裁之以礼。庶人无顶戴者。夏葛冬棉。妇人首饰用骨角。不得衣皮饰银。生监以上。八品官员以下。夏细葛。冬羊皮。妇人首饰用珐琅银器。不得衣狐鼠皮。饰金珠玉石。七品以上三品以下官员。夏纱罗。冬皮。妇人首饰用金珠玛瑙琥珀。不得衣海龙水獭狐之白黑色者。饰不得用翠石琼玉珊瑚大珠。违者论如僭侈律。私藏被盗者。官弗为理。如此。则等威明而物力亦不太耗矣。此亦教民而寓养民之法也。

　　　条法篇第十四

鼒曰。继之以抑奇巧何。夫厌取而喜新者。人情也。而好贵而恶贱者。亦人情也。洋布之易朽败。羽毛大呢之易蠹蚀。不逮吾中国布帛之坚久也。而人争衣之者。厌故而喜新也。黑色之耐污涴。不似朱绿之易败也。而人少衣之者。好贵而恶贱也。今虽禁苏杭之花绣。夷舶之洋货。其势既不可行。且行之而人人以为奇巧难得之物。或什伯其价以求售。是禁之而适以张之也。法在因民好恶之情而抑之。庶民以下至人役者。得衣洋布羽毛大呢之属。生监以上则罪之。匹妇以下至为人役者。得衣洋货花绣及一切艳冶之色。命妇以下则罪其夫。夫人之衣奇巧者。欲自炫也。今不足自炫其豪。而反以自炫其贱。非特士大夫羞之。即倡优隶卒。亦何乐以章身之具。为标识之旗哉。如此。则苏杭之花绣。夷舶之洋货。不禁而自不行。而吾中国布帛之物贵矣。蚕桑之利兴矣。无骤更法令之苦。而有潜移风俗之权。则条其法者之微意也。

　　军储篇一　　　　
魏源

无政事则财用不足。法无久不变。运无往不复。作军储篇。

魏源曰。有以除獘为兴利者。有以节用为兴利者。有以塞患为兴利者。有以开源为兴利者。何谓除獘之利。天下大政。利于国利于民者。必不利于中饱之人。天储所仰。莫如漕盐。行之二百岁。百窦千蠹。昼夜朘蚀。苟有人焉。曰江楚曷改小粮艘乎。江浙曷改行海运乎。则和者百。哗者亦百。哗者何人。曰在南则漕丁水手持之。在北则通仓胥吏持之矣。又有人焉。曰纲盐曷变行票盐乎。省改捆。省岸费。省私耗。省守候。省加派。省缓纳。曷为不行。则默者百。挠者万。挠者即默者之人。曰岸盐恐跌价则持之。岸吏恐裁费则持之。书吏捆工恐清獘则持之矣。何谓节用之利。普赐田租。普免逋负。自古旷荡之仁。可行于文景。不可行于宣元之世。昔者宋世常遇郊大赉大赦矣。三年一郊。赉辄百万。赦辄数万。其后至于不敢郊。苏轼所谓以不急之费。而被之以莫大之名。后世庆典普恩。与郊赉郊赦何异。生齿赜矣。机变滋矣。有恃十载普免而争先逋欠者。则利顽民而不利于良民。官免赋而佃不免租。则利于富民而不利于贫民。海寇攻城。不及乡里。而免四乡之赋。则利于安堵之民。而不利于被难之民。　国家正供。有岁入数千万之名。而常有逋欠千余万之实。异日国计愈匮。潦旱偏灾。何以蠲赈。则过厚于无事之民者。反无以备夫缓急望救之民。此用之宜议节者一。直省养兵。费天下正供之半。而兵伍不足正额三分之一。乾隆中叶。又以名粮改成实额。增六万之兵。即岁增百余万之饷。而缺伍益甚。冗糜益甚。夫养兵数十万。而不得一半之用。何如先复国初之旧额。再核目前之虚伍。或并三兵之费以养二兵。使一兵得一兵之用。或并二兵之费以募一兵。使一兵当十兵之用。此宜议节者二。何谓塞患之利。鸦片耗中国之精华。岁千亿计。此漏不塞。虽万物为金。阴阳为炭。不能供尾闾之壑。今不能禁外夷。何难禁内地。不能行重典。何不先行最轻之典。天下有重典而不为酷者。惩一儆百。辟以止辟是也。有最轻之典而人莫敢犯者。有耻且格是也。窃谓禁烟欲申大辟之法。宜先行刺面之法。刺面之法。载在大清律。以防窃盗之再犯。所谓耻辱之刑。又所以待怙终之刑也　。今下令曰。限期三月戒烟。不戒者黥之。则纨温饱之烟民。知令在必行。闻风革面矣。有不悛而被黥者。再予三月之限。不戒者诛。则黥者必悛。其不悛而怙终者。杀之无怨矣。十七省各出巡烟御史一人。不责以有犯必诛之事。专责以有犯必黥之事。既黥则人可按籍而稽。瘾可按期而验。傥有纨温饱之家。耻黥哀免者。许以金赎。视其职衔小大。为罚赎之轻重。仅免刺面而仍刺手。刺手逾限而不悛者诛。不得再赎。惟贩烟之犯则立诛。不在黥赎之例。其贩烟吸烟。必许告发。告不实者反坐。夫水师整饬。而外洋无庇贩之人。绣衣四出。黥面令行。而内地无尝试之犯。如是而烟不绝者。无是理也。守位曰人。聚人曰财。理财正辞。禁民为非曰义。是。则禁民为非实帝王理财之大。柄。令不行禁不止。所可蠹财者。寍惟鸦片。

何谓开源之利。食源莫如屯垦。货源莫如采金与更币。语金生粟死之训。重本抑未之谊。则食先于货。语今日缓本急标之法。则货又先于食。请先言其急者。人知中国之银。出漏于外洋。而不知自昔中国之银。大半来于外洋。外洋之用银币。亦先于中国。何者。宋明以前。银不为币。币惟黄金及铜。而汉书西域传。罽宾安息条支濒海诸国。皆以金银为钱。文为骑马。幕为面。或文为王面。幕为夫人面。幕者钱背唐西域记。龟兹国。贺罗国。迦毕试国。其货皆用金银钱。及小铜钱。印度兼用金银贝珠。是西域上古即用银币。先于中国数千年。其证一。通典。谓梁初惟京师及三吴荆湖江湘梁益用钱。其余州郡杂以谷帛交易。交广以金银为货币。韩愈及元稹奏状。皆言自岭以南用金银。自巴以外交易用盐布。宋仁宗景佑二年。诏诸路岁输缗钱。福建二广易以银。江东以布。是闽粤旧通番舶。故用银独早。其证二。文献通考。国家二路舶司。岁入固不少。然金银铜钱。海舶飞送。所失甚多。而铜钱之泄尤甚。法禁虽严。奸巧愈密。商人贪利。暮夜贸迁。黠吏受赇。纵释不问。民用日以雕敝。又曰。国家置市舶于浙于闽于广。海商往来。钱宝所由泄。是以自临安出关有禁。下江入海有禁。凡舶方发。官必点视。监送放洋。然商人多先期以小舟载钱离岸。官验止为虚文。乃许党类首告。以其钱货之半充赏。沿海州军。以铜钱入海舶者有罚。其番商往来。夹带铜钱五百文离岸五里者。依出界法。是宋代之禁铜钱下海。与今日之禁纹银出洋无异。盖昔时番舶载银。以易中国之铜钱。钱之出海者既众。则银之入中国者亦必众。故昔时不闻禁出洋之银。犹今不闻禁出洋之铜钱。事所本无。患正相反。其证三。职方外纪。言南墨利加州各国。多产金银。而孛露国金加西腊国所产。尤甲天下。其场有四坑。深皆二百丈。役夫常三万人。国王什税其一。每七日。约得课银三万两。百物俱贵。惟银至贱。贸易银钱五等。金钱四等。欧罗巴岁岁交易。所获金银甚多。而中国银矿开采。则唐以前。史书从无其事。唐宪宗二年。且诏言有银之山必有铜。铜有资于鼓铸。银无益于生人。其自五岭以来。见采银坑。并宜禁断。欲以闭银而广铜。洪武永乐中行钞。禁民间不得以金银为货交易。违者治罪。有告发者。就以其物给之。欲以轻银而重钞。通典载唐度支岁入之数。粟布钱帛而外。未尝有银。惟两广诸州土贡。每州贡银三十两。或二十两。以为贡。不为币。苏辙元佑会计录。及元史成宗纪。岁入之数。银但五六万两。洪武实录。岁入之数。银但二万四千余两。是则自明以前。重铜轻银如此。其采银贡银之少如此。而近数百年间。钱粮改银以后。白金充布天下。谓非闽粤番舶之来。何自得之。是则中国自古开场。采铜多而采银少。今则云贵之铜矿多竭。而银矿正旺。银之出于开采者十之三四。而来自番舶者十之六七。中国银矿已经开采者十之三四。其未开采者十之六七。天地之气。一息一消。一汐一潮。银来番舶数千年。今复为番舶收之而去。则中国宝气之秘在山川者数千年。亦必今日而当开。中国争用西洋之银钱。昂于内地之银值。则中国银币行之数百年。亦必因时而当变。故曰开源之利。

　　裕财策　　　　
杨象济

今天下困乏极矣。民日贫。俗日侈。此不测之忧也。观其故亦有由民之自耗者。我尝思目前救急之策。得十事焉。一禁酿酒。桐城方苞尝议易以文酒在书酒诰之文曰。饮。予其杀。非独虑其浮费。亦早止其淫佚。自周以至唐宋。酒政皆秉于官。国用即赖以出。无虑教人以酿矣。阳湖洪亮吉所著寿生篇曰。我少时。米一升当钱六七。二十年间。加至二十。今则虽遇岁稔。犹以三十钱为准。使禁其酿酒。则米必加多。且可以禁其淫佚。禁之之法。使每处酒政各隶于布政司。所岁酿限以数。每年赐大脯三日。略仿汉时遗意。其官亦不得无事饮酒。亦庶几米稍裕乎。二严禁。无为之物。莫过于。鸦片无论已。一日之内。所费不可胜计。明季尝禁之矣。一日绝之。岂有大苦。往时有议改地为稻田。以三年内租税无出而止。性恶毒。凡地改种者。新苗必死。须三年后土性乃复。亦可以知其为恶物而能害人者矣。若令新垦之田。俟种熟后起科。岂有难行者乎。三辨服色。今之衣饰。上下无别。虽士大夫家。亦不耻为优倡之艳丽。童奴仆吏。与士人无异。百姓之贫。职此之故。数年来新奇诡异之饰。皆父老所未闻。岂五行志所谓服妖者欤。后汉时。女子为啼眉堕马之妆。卒至董卓之乱。援古证今。可为深痛。四裁优倡。今辇毂之下。优俳不禁。冶容狐媚。所在皆然。人道不立。人禽不分。阴盛为灾。故近年大水凶荒之事。无岁不有。此风教之关也。五去塑像。古者国无淫祀。庙皆奉主。后世设人形。狞恶百变。藉以慑惑愚民。勒索资财。一庙之中。其衣冠器用。大者动万千金。小亦数百金。明太祖时。尝有诏去各处城隍塑像。事不奉行。日甚一日。至妖邪厉鬼。无不穷极土木。以为供养。淫祀无福。此王政所宜绝。六减庙社。古者祭不欲繁。今庙社连城跨陌。所占皆民居王土。今除祀典之外。一切改为民居。则事鬼之风。可以稍衰。盖以有用之土地。奉无知之木偶。知者所不为也。七纠赌博。赌博之禁。本在律令。今上自公卿。下至舆台奴仆优倡之贱。莫不好赌。惟无赖聚赌者。官或拘治。而官之赌者。百不一惩。身之不正。何以治人。古人有云。行法自贵近始。此类是也。八革斋醮。祸福之来。非祷禳所能免。宜定例士大夫不得营建施舍。无故兴作佛事。所在寺僧。不得聚众开戒。宋时戒牒。皆官主之。而赋其钱。违者以诱骗论。则可以息靡费而靖人心矣。九定昏丧之制。近世人心好奢。江浙为尤甚。昏嫁男女。至有破家弃产而不知者。送死亦然。张镫设彩。合乐酗酒。不如是以为薄于其亲。故为子孙者。有累数世丧而不能葬者。世道之圯。风俗之坏。鲜不由此。十省金银之费。妇人首饰。本有定制。一切不行。金之费。有用于漆。及裹饰银器。纸绢洒金。一经销毁。永不复还。近日当事亦曾议及。事竟延缓。若银自出洋者多。中国愈乏。三十年前。银每两钱千三四百而已。以余目击六七年间。骤贵至二千。今若严禁众商。凡交易以货相兑。不得辄用银钱。亦可以息内奸之句结矣。凡此事若琐。而不难施行。积之数年。天下必受其利。

　　医贫　　　　
汤鹏

浮邱子曰。医贫有道乎。曰。古者多常民。而农居其十之八九。今者多浮民。而农不过十之三四。是故农者不必食。食者不必农。使食者必农。则不农者必力农。不农者必力农。则业有所开。使农者必食。则不农者不贼农。不农者不贼农。则獘有所止。獘有所止。则民毋敢作为奇言异服。奸声乱色。居野处。不奉训典者。业有所开。则民毋敢坐仰天家豢养。子又生子。孙又生孙。不亲稼穑艰难者。无不奉训典之民。则朴气存。朴气存。则知勉。知勉。则物力丰。无不亲稼穑之民。则生理足。生理足。则自为养。自为养。则邦本厚。如是者国无贫。女子不绩则逸。逸则淫。淫则俗坏。女子不桑。则蚕不畜。蚕不畜。则茧不成。茧不成。则布帛不出。布帛不出。则仰他人丝絮而后衣之。仰他人丝絮而后衣之。则费倍而不可以常。是故君子树蚕桑毋以地。教纺绩毋以族。毋以地。则东南宜之。西北亦宜之。毋以族。则贫贱之妇宜之。富贵之妇亦宜之。使富贵之妇皆纺绩。则不劳而衣文绣者有惩。使西北皆蚕桑。则布帛不可胜用。而民享其利。如是者国无贫。井田不可骤复也。盍限民田乎。疆隅患其太广也。盍稽户口乎。稽户口则析多寡。析多寡则摠制节。摠制节则详生聚。限民田则均贫富。均贫富则抑兼并。抑兼并则鲜流亡。如是者国无贫。民命于天。有亨有困。谷产于地。有丰有耗。赋入于君。有艰有易。是故毋逞有余。毋忘不足。毋逞有余。则储之以待用。毋忘不足。则用之以补匮。储之以待用。则内毋瘠。用之以补匮。则外毋噪。内毋瘠。外毋噪。则水旱不能使菑。盗贼不能使困。水旱不能使菑。则人民利。盗贼不能使困。则宗佑定。人民利。宗佑定。则万年之计。非一岁之计。不终日之计。如是者国无贫。天下皆王土也。民皆赤子也。皆王土则肥硗略同。皆赤子则甘苦略同。是故赋无偏重。贡无偏轻。偏轻者毋加之。以明有恩也。偏重者毋仍之。以明有制也。是故拯其急。苏其困。必出于有恩。有恩必出于有制。有制必出于大公。大公必出于独断。能独断。则民倚杖。能大公。则民说服。民说服。则无倍畔。民倚杖。则无饥楛。如是者国无贫。古之征于民也粟。今之征于民也银。是故银势积重。粟势积轻。银势积重。则督征愈急。督征愈急。则民愈恐。民愈恐。则操银者耸其价以难民。耸其价以难民。则典妻鬻子然后已。粟势积轻。则赴征愈窘。赴征愈窘。则民愈怨。民愈怨。则粟不足以赡而田不足以守。粟不足以赡而田不足以守。则作奸犯科然后已。是故君子毋民所有。毋苛民所无。毋所获非所输。所需非所出。毋民所有。则粟不贱。毋苛民所无。则银不贵。毋所获非所输。所需非所出。则民不穷而赋不诎。如是者国无贫。常则毋违民时。荒则毋索民租。毋违民时。则民劳于耕。毋劳于役。毋索民租。则民困于岁。毋困于君。民困于岁。则君以其仁政补之。毋困于君。则民得以其余力自食焉。如是者国无贫。

财聚则民散。财散则民聚。民聚则天下之财皆其财。民散则天下之财非其财。是故府库之藏毋私。山海之利毋伐。毋伐山海之利。则大度足以致中和。大度足以致中和。则天与人同其消息。毋私府库之藏。则慈德足以夷患难。慈德足以夷患难。则君与民同其消息。君与民同其消息。则民皆信君之为我。天与人同其消息。则人必享天之禄于弗休。如是者国无贫。国必有费。费必有冗。冗必有积。积必有裁。积于岁则为定例。积于人则为活计。为定例。则裁之贵以其体要。为活计。则裁之贵以其次第。以次第则不乱。以体要则不倚。不乱不倚。则政必举而治必成。如是者国无贫。宫禁之用毋滥。官府之用毋滥。兵卫之用毋滥。边鄙之用毋滥。凶荒之用毋滥。仓卒非常之用毋滥。毋滥则用不伤财。用不伤财。则有流通。无耗废。无耗废则塞其毒。塞其毒则能久长。有流通则得其理。得其理则能广大。如是者国无贫。一器之值几何。毋倍其值。一役之需几何。毋浮其需。凡倍其值浮其需。则一增至十。十增至百。百增至千。千增至万。毋倍其值。浮其需。则万减至千。千减至百。百减至十。十减至一。去所增则欺伪屏。欺伪屏则絜白着。絜白着则官常清。留所减则积絫多。积絫多则度支给。度支给则国势强。如是者国无贫。宫阙毋崇。苑囿毋广。饮膳毋珍。服饰毋艳。宝玉毋奇。图画毋工。田猎毋骋。祭祀毋杂。如是则财有常入。用无旁出。去其旁出。则毋淫于心。守其常入。则毋削于势。毋淫于心。则动静威仪。可以服人。毋削于势。则安危不测。可以自立。如是者国无贫。钱铸于官。毋铸于私。货出于市。毋出于官。货出于市。则便。出于官。则不便。掌以絜己司市之官。则便。而掌以贪猾庸薉造作烦苛之官。则不便。取贪猾庸薉造作烦苛者。刀墨之。教敕之。则便。而天下利权所在。毋令读书明义者掌之。而使枵中无实者更迭掌之。则不便。钱铸于官则便。铸于私则不便。民不敢于私铸则便。而敢于私销。俾流通有用之钱。浸假而皆镕为笨重无用之器。则不便。取私铸私销一切禁格之则便。而官钱不能斟酌轻重。母子相权。以衡万物之平。则不便。去其不便则能止奸。循其便则能强本。能止奸则蠹蚀不入。能强本则丰硕不已。如是者国无贫。毋算商车。毋算缗钱。毋税入市。毋税间架。毋税农具。毋税青苗。毋税谷。毋税酒。毋税曲。毋税醋。毋税书籍纸札。毋税蔬果竹木柴薪。毋税金银珠玉铜铁沙矾。毋税食羊乳牛。毋税鱼鸭埠。毋收责。毋率贷。毋系囚入缣。毋买奴输估。是故税宜减而宜薄者。郅治之政也。税弥繁而弥厚者。叔季之政也。郅治之政不可忘。叔季之政不可袭。是故君子取民有常物。用物有元气。有常物。则民不厌于供。有元气。则物不穷于出。民不厌于供。则少取之而生多取焉。物不穷于出。则少用之而生多用焉。如是者国无贫。国家惟正之供。俄而百姓欠之矣。俄而吏胥蚀之矣。俄而州县侵之矣。君子罪州县毋罪吏胥。罪吏胥毋罪百姓。百姓不得已而欠。此大可闵念也。尔乃吏胥剥取百姓。而假州县以肆其威。州县剥取百姓。而马去胥吏以肆其毒。是岂可不为之惩艾矣乎。尔乃州县饱侵正供。而诿其咎于吏胥之作奸。吏胥饱蚀正供。而诿其咎于百姓之逋赋。是岂可不为之击断矣乎。

欲惩艾而击断之。则莫如令必遂。罪必诛。罪必诛。则州县恐。州县恐。则知洗心。知洗心。则毋敢侵。州县毋敢侵。则吏胥恐。吏胥恐。则知畏法。知畏法。则毋敢蚀。令必遂。则其计已侵已蚀者俾补之。其未及侵未及蚀者俾谨之。补其已侵已蚀。非封已也。持天下赋入之公也。谨其未及侵未及蚀。非苛物也。塞天下蠹入之私也。塞天下蠹入之私。则众匪销。众匪销。则偷盗止。持天下赋入之公。则众正举。众正举则输将实。如是者国无贫。凡兵久驻而匮于饷。莫如屯田。民太繁而啬于养。莫如垦田。凡屯田。则寓无事为农有事为兵之意。是故可使兵耕。毋募民使耕。垦田。则有成熟与不成熟之别。是故可使熟者起科。毋使不熟者起科。毋募民使耕。则宜计兵而授之田。则勤耕耨。勤耕耨则岁必登。岁必登则边无短粮。边无短粮则国无疲兵。毋使不熟者起科。则宜迁熟补荒而劝之垦。迁熟补荒而劝之垦。则芟赔累。芟赔累则业必成。业必成则野无旷土。无旷土则国无流民。如是者国无贫。古者有贡道而无漕运。今者有漕运而兼河海。方其载东南之粟。自海达于西北。则海运便。既而自河达于西北。则河运便而海运罢。积势之所趣也。西北之土虽广。而不以生粟。东南之粟虽富。而不能毋困于民。积獘之所及也。积势则不可以复返。积獘则犹可以为功。为功云何。曰。西北之土。可屯可垦也。可屯可垦则可以粟。可以粟则可以养。可以养则可以实西北。可以实西北。则可以宽东南之蜚挽。可以宽东南之蜚挽。则东南数百万石之粟。可以其半致之京师。以其半谨而藏之东南。以其半谨而藏之东南。则可以实东南。西北实则心膂足。心膂足则骨强。骨强则不可以拔。东南实则肢体足。肢体足则血色腴。血色腴则不可以槁。如是者国无贫。东南之地水苦盈。西北之地水苦竭。由沟洫不讲。而蓄泄不时也。由官吏不谋黎之生聚。而朝廷不课官吏之爱养也。课官吏之爱养。则使官毋壅听睹于堂。而熟于野。谋黎烝之生聚。则使民毋诿灾难于岁。而力于人。是故君子劳其民则思其济。长其地则思其宜。相其阴阳。画其高下。本其肥硗。料其通滞。东南毋患沟洫不广。患不顺水之性以杀其流。西北毋患沟洫不能。患守尺寸之地之陋。不疏通水道以滋其利。能杀其流。则水苦盈者有以泄。能滋其利。则水苦竭者有以蓄。水苦盈者有以泄。则田庐不犯风涛。田庐不犯风涛。则百姓宜其室家。百姓宜其室家。则覆帱比于坤干。覆帱比于坤干。则物无所不育。水苦竭者有以蓄。则豆麦不犯焦枯。豆麦不犯焦枯。则百姓长其子孙。百姓长其子孙。则慈爱比于父母。慈爱比于父母。则仁政莫之能御。如是者国无贫。天下最溢出者唯盐利。最设者唯盐吏。吏多则商累。商多则枭竞。枭多则民摇。君子如欲谨正盐筴。则盐吏当汰其十之八九。盐吏汰其十之八九。则第存司钱粮司户者若而人。司户者。计场以知。计法人知盐。计盐以鬻之商。毋问商之所之。毋问商之所之。则行地遫。行地遫则贱价于以厚偿。贱价于以厚偿。则枭失其柄。枭失其柄。则私化为官。私化为官。则岁入课额。盈亿累万而不可既矣。

司钱粮者。计场以致商。计商以致课。计课以上之公。毋侵课之所入。毋侵课之所入。则律已严。律已严。则浮费于以顿革。浮费于以顿革。则官得其柄。官得其柄。则利不生蠹。利不生蠹。则天家经费。左宜右有而不可穷矣。如是者国无贫。马去有罪之官。入不毛之地。地不足以生财。官不足以考事。地不足以生财。则地不得不槁落。地不得不槁落。则官不得不拘苦。官不足以考事。则官不得不罢。官不得不罢。则地不得不陵夷。是故君子毋骛于广。毋骛于众。毋骛于广。则不移中原之粟。养沙漠无际之民。毋骛于众。则不费巨万之俸。养闲旷不职之员。粟不移于沙漠。则民有余于粟。粟有余于君。俸不费于闲旷。则官有余于俸。俸有余于国。如是者国无贫。中外之防。不可以毋严也。取与之节。不可以毋介也。是故君子毋贪荒服之利而苟取之。毋损中华之利而苟与之。毋苟取。则能直其词以鉏不顺。毋苟与。则能大其坊以塞无厌。塞无厌。则无觊觎销。觊觎销。则名实理。名实理。则正大见。鉏不顺。则榛梗化。榛梗化。则民物宁。民物宁。则丰亨致。如是者国无贫。侠少言利利常竭。老成不言利利常存。计臣言利利常短。大臣不言利利常广。是故存利莫如有识。广利莫如有体。有识则无土脉伐金银以犯天忌。有体则毋鬻官爵削材实以积人愆。毋土脉伐金银。则贫不与乱争巇。毋犯天忌。则阴阳和而风雨时。毋鬻官爵削材实。则贱不与贵争涂。毋积人愆。则礼乐举而兵刑治。阴阳和风雨时。则百物理昌。礼乐举兵刑治。则万民命立。万民命立。则润泽丰美。百物理昌。则发生长嬴。如是者国无贫。四海为富。则毋作匹夫之计。礼义为重。则毋设货财于心。毋设货财于心。则政乃新。毋作匹夫之计。则术乃大。是故君子讽周礼。则思以礼制欲。讽大学。则思以义为利。以欲灭礼则肆。以礼制欲则敬。以利为利则凶。以义为利则吉。肆者肥于身以危于国也。敬者危于身以肥于国也。凶者逐于小以丧于巨也。吉者举于巨以全于小也。如是者国无贫。

　　袁胥台父子家书跋
冯桂芬

吾乡明袁胥台佥事裘。鲁望副使尊尼。父子皆以风节着。佥事不附张璁。副使不附高拱。先后一辙。今读其往复家书二通。布帛菽粟。纯乎寒素本色。旷世下可想见其人。末三语节欲省事是第一义。勤学修行次之。节用爱人又次之。尤足为传家格言。书中述米价甚贱。浙中米价七钱。江西四钱。湖广三钱。题跋诸公。咸以为异闻。余因是思市肆贸易薄物细故。实有关于国家食货盛衰升降之大者。载籍极博。而不能尽着为撼也。请就二三百年以来市价之可征者申论之。银价。大都视今十之四五。郡志载漕费六分。照时值每分八文。共折钱四十八文。又今乡民相沿以钱七百文为一两。七十文为一钱。银价之可征者如此。百物之价。大都视今十之一二三不等。明末同文算指　国初数理精蕴诸书。多有或问各条。所列之价。必于时价不远。检得夏布每尺银六七厘。棉布每尺银七八厘至一分。豆麦每升六七厘。羊每头银一钱八分。今丁祭编银。不敷现价十之五。以羊一头计之。今价一两有奇。约六倍。他物称是。或谓编银从苛。知不然也。兵一名日饷五分。明邵经邦读史笔记。载宏录刻费九百余金。计字三百四十万有奇。每百字为银二分七厘。为钱二十文。今刻字中价每字约一文半。范文正公治河。人日给米六升。又义庄规矩云。遇荒米贵至一贯以上。应给米一石者。止给钱一贯。实七百七十文。然则熟年米价不过四五文。所谓六升者。合钱三十文以内也。吾乡韩桂舲尚书家。顺治间旧籍。瓦木匠每工二十八文。小工减半。道光初年。每工八十四文。今匠每工二百二十文。苏州府志。载徐士林万年桥碑记。造费一万六百余金。以当时银价计之。合钱八千缗内外。同治九年。重修桥面。费万缗。匠言全工非十万缗不可。朱用纯毋欺录。载留客饭用酒一壶。钱一文。腐一簋。亦钱一文。鸡卵一簋。钱二文。凡用钱四文。百物之价之可征者如此。至米价。大都自一递增以至于十。宋范文正时每升四五文。至明则每石银二三钱。如明史周忱传。京师百官俸帖七八石。仅易银一两。忱请两税折纳金花银一两。当米四石。解京兑俸。民出甚少。而官俸常足。夫曰俸足。可见一两当四石之为宣德间时价也。又如袁斋跋中。所引正德二年州县文报。每石二钱。是也。俄而三四钱。如书中所称。及袁跋所引申文定家书。是也。文定与子用楙书吴中米价每石七钱。民不能堪。汝为御史。宜请朝廷赈济。以七钱为不能堪。则常价必当三四钱。惟是书在嘉靖时。申书当在万历时。或中间又尝自贵之贱。俄而五六七八钱。如算书所列不下十数处。皆是也。俄而一两以外。如郡志。载乾隆十五年。雅尔哈善疏称雍正二年。定镇江驻防兵粮。每石折银一两二钱。今米价渐增。购买拮据。是也。俄而二两内外。如乾隆五十五年。彭二林跋。所称四五倍以汔于今。皆是也。米价之可征者如此。大抵自宋以来千余年。以渐而变。而今更骤变。正不知伊于胡底。余因之重有慨矣。谷贱伤农。自古言之。百物中。惟米不宜过贱。往者苏松困于浮赋。雍正乾隆两次减银而不及米。论者每疑之。谓重赋在米不在银。怡亲王疏。乃言米尚能完。银多逋欠。不知其故。今按其时尚未减银。苏松田赋。每亩米约二斗。银约一钱五六分。以腴瘠通收亩租五六斗石银七八钱计之。正供之外。不能无余费。不已尽所入而犹不足乎。

干嘉之间。漕奖颇纾。非由银之稍减。实由米之递贵。大抵二两以上。今米价一两四五钱。视近年骤贱。农亦骤困。至于百物则无不宜贱者。而今则百物之贵。皆视　国初十倍上下。棉衣一袭。值银二两。已罄一亩所入。他物称是。米贱病农。物贵又不特病农也。且普及于四民。犹是八口。昔需百钱。今需数百钱。犹是百金。昔支一年。今支二三月。而民安得不贫。贫民日多。奸慝斯作。谓非物贵致之乎。又不特病民也。且上及于官。内外大小臣工。养廉俸糈。无改于旧。而宫室舆马衣服养朝夕之需。皆增数倍。而官安得不贫。于是官邪宠赂。流獘滋生。谓非物贵致之乎。又不特病官也。且上及于国家。贡赋有常经。而物值无定数。上方服御。官府造作。大工大役。以及意外之兵戈灾祲。凡百度支。动辄倍蓰。如　国初兵饷日五分。今之勇粮日二钱内外。　国初黄河大工。一次不逾百万。包慎伯为余言之甚详。而所箸中衢一勺。却不敢显言。其余治河书亦不叙干嘉间几增至千万。而国安得不贫。于是以节省养痈。以聚敛酿毒。进退无非秕政。谓非物贵致之乎。物贵之害。可胜道乎。夫两间物产。止有此数。值贱则不赢而赢。赢则取不尽用不竭。值贵则不绌而绌。绌则捉襟肘见纳屦踵决。理有固然者。然而贵征贱。贱征贵。莫之为而为。莫之致而致。尧舜之仁不能化。桀跖之横不能强。将何术以善其后。或者省事节用。恤商便民。警惰游。惩贪渔。为培植根本之务。庶几挽回万一乎。佥事十有二世孙宝璜。出是册属题。山中键户。积雨无聊。偶触所见。拉杂书此。用质之有心世道者。

　　赠汪孟慈序　　　　
姚莹

孟慈为户部郎官且十年。数建大计。以伉直闻。其言多深中事情。执政施行。天下未尝不称便也。中以忧归数年。益究心东南事。既服阕。将之京师。乞言于其友人姚莹。莹应之曰。子南人也。而官户部。地方之疾疢。　国计之盈虚。皆知之矣。奚事余言。然窃怪以今　　天子之明圣。宰相公卿与督抚大吏之贤。而中外议论。时有异同者。岂非上下之情。犹有未尽通。而吏民之隐痛。犹有未尽达者乎。　国家比岁以来。西逆授首。楚粤问顽苗盗贼。再勤师旅。灾荒弥于七省。度支固不能无绌矣。而海塘河工。岁修动辄数百万。不得已而有筹备之例。论者皆谓与其外筹。曷若求诸常赋。常赋之大者。则莫如地丁漕盐。以故征责稍急焉。三吴数歉。赈抚未已。而壬辰犹运全漕。复附运截漕米二十余万。癸巳秋灾。漕尚百十余万焉。两淮盐法敝坏之后。改弦更张。不及四年。而上入税课。年皆三百数十万两。带纳旧逋。又数十万。运库久罄。一旦积存至三百余万。此皆毕大吏之智能。极下吏之喘息。而竭闾阎之脂膏者也。三吴古称财赋之区。然八府四州。幅员不及千里。而上供恒倍数省。定制凡直省赋税银五千四百四十五万七千五百九十五两。而江苏两藩司地丁三百九十九万八百余两。漕项六十一万二千三百余两。两淮盐课杂费三百二十二万。又帑息七十余万。上海浒墅龙江扬州淮安关税一百一十四万六千九百余两。通九百六十七万有奇。盖六分而出其一。凡直省漕粮行月米五百一十一万九千二百石。而江苏漕粮米一百五十三万七千一百余石。行月米二十万二千二百八十余石。通一百七十三万九千三百八十余石。盖三分而出其一。其在丰岁。犹有病者。况疮痍未苏。物产久耗。其能堪乎。民力不足。负地丁者十犹一二。负漕米者十乃三四。中人之家。每称贷输将。州县催科乏术。上畏考成。皆借私责。移官钱。补苴集事。盖苏松常镇间。无不困之官。无不病之民矣。孟慈游历东南。其见今日大吏。尚有任权势以受苞苴者乎。州县之中尚有纵晏乐以自封殖者乎。匪特无之。在官则以征解不及为忧。罢官则以交代亏空是惧。官吏疾首痛心。闾阎呻吟憔悴。此孟慈之所目击也。若夫盐务则课出于商。商出于盐。今沿海场地。非潦则旱。卤产不旺。几于地爱其宝。此盐之绌也。徽西大商。昔日数百万之赀者。今无一人。百计招徕。小商仅足应课。又为积残滞引。侵占新纲。故完课不能如额。此商之绌也。然积引计之。则每岁所完课数。亦略相抵。若此者为之减根窝。节浮费。轻课则。顾资本。缉枭贩。堵邻私。便之之。惟恐不至。夫是以诸商资本虽微。犹能黾勉奏销。而不致亏关国帑也。今之言者于漕必取其全。而且责其速。地丁每届奏销。必以三年比较。而责其多。于盐课不问正杂。而惟责其岁输皆盈。此夙昔全盛之所难能。而以求诸凋瘵之后。岂谋国者有遗算乎。抑明于内而昧于外。但见上之需。不见下之困也。非有深知吏民之隐痛者。切陈于公卿宰相之前。事理何由上达。孟慈勉乎哉。以若所见。及若所闻。悉以达于卿贰。卿贰以达于宰相。宰相以达于　　天子。为东南官吏民商。休养数年。以舒其气。官民之气舒。而后财赋之本可固。　国用其有不足者乎。孟慈南人也而官户部。位可以言。言之必可听。以今　　天子之明圣。与夫宰相公卿之贤。苟闻此言也。中外议论。必有洞然深中者。而何异同之患哉。

　　复何竹芗同年论会计书　　　　　　　
魏源

承示所撰　　皇朝会计录。商订体例。具征留心国用。志虑远大。敻异乎俗吏之所为。窃谓考财赋之源流。不难于入数。而难于出数。天下赋税入数。自雍正以后。至今百余年。未尝加赋。未尝改法。总不过岁入四千万两之数。但披会典户部一门。立见纲领。即因银贵钱贱。有今昔民欠多寡。亦不甚悬绝。以历次捐输补之。有赢无绌。故入数不难稽。所难稽者。岁出之数而已。军需河工之费。乾隆亦未尝无。普免蠲免之诏。乾隆间更甚。开捐则乾隆六十年间止川运一次。不及嘉庆以来十之一。何以昔时浩浩出之而不穷。今则斤斤计之而左支右绌。世俗或归咎于新疆经费。岁出关外三百万。果如其言。则乾隆中叶。国用即应匮乏。何以库藏充盈。均在二十载荡平西域之后。至末年常贮七千余万乎。尝究其故。大抵不出河工宗禄兵饷三端。惟兵饷一门。乾隆四十年。曾增各粮及赏银共二百万。嘉庆十年仅裁汰四十万。此兵饷出入一大关键。至河工。则康熙以前。沿河州县拨派民夫。乾隆中始全发帑。而岁修亦不过百余万。至嘉庆中加价。南河遂至三百万。又加以东河二百万。此河费出入一大关键。宗禄则生齿日繁。岁增一岁。非八旗生计之比。盖旗兵马甲有定额。而宗禄无定额。多一口即多一粮。计自乾隆至今六十载。其繁衍不知几倍。此又国用一大关键。然三者中。惟兵饷可稽。至河费则户工二部所存档案。皆止嘉庆以来。其乾隆以前河费。曾托祁大司马询之司员。皆以为无案可稽。宗禄则询之宗人府丞刘宜斋。名谊亦委诸满员所掌。汉官不知其数。此二者皆不能考。又何从议国用之丰俭。财赋之消长乎。至救时务之书。宜易不宜繁难。而钱谷琐杂。尤使人厌惮。与其钞胪簿籍。无文行远。似不如约举大纲。作为数论之易览而有裨也。大雅以为何如。原书奉缴不宣。

　　上祁相国论军储事书道光二十九年　　　
汤修
  </div>
  <div class="pagination">
   <a href="皇朝经世文续编_page54.html">
    上一页
   </a>
   <span>
    ...
   </span>
   <a href="皇朝经世文续编_page50.html">
    50
   </a>
   <a href="皇朝经世文续编_page51.html">
    51
   </a>
   <a href="皇朝经世文续编_page52.html">
    52
   </a>
   <a href="皇朝经世文续编_page53.html">
    53
   </a>
   <a href="皇朝经世文续编_page54.html">
    54
   </a>
   <span class="current-page">
    55
   </span>
   <a href="皇朝经世文续编_page56.html">
    56
   </a>
   <a href="皇朝经世文续编_page57.html">
    57
   </a>
   <a href="皇朝经世文续编_page58.html">
    58
   </a>
   <a href="皇朝经世文续编_page59.html">
    59
   </a>
   <a href="皇朝经世文续编_page60.html">
    60
   </a>
   <span>
    ...
   </span>
   <a href="皇朝经世文续编_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
