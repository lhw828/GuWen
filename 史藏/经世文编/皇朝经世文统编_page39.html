<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 39 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 39 页/共 287 页</h1>
    <div class="content">
李世绩太宗之功臣也太宗没时谓太子若我死后世绩徘徊不去即行杀之吁何其忍耶太子若能待之以恩信莅之以矜庄则世绩亦何敢有异若不自修则世绩虽杀而甚于世绩者正多也太宗不知以此教之而当授位之日即教之诛杀是岂教子之道也哉呜呼大有背于义方之训焉

高宗立武氏为后诸臣诤谏不听而取于李绩之一言为李绩者正宜晓以大义谏以忠言乃不维不谏且助成之卒使唐室几倾虽武氏为之而实世绩成之也呜呼吾不知世绩何以见太宗于地下也

高宗之武后玄宗之贵妃肃宗之张后其受祸也如同一辙

肃宗封史思明为归义王悖理甚矣夫思明从安禄山反杀伤军民无数罪恶滔天诛之未足以偿其罪而反封之是何理耶且思明反贼也非敌将也反贼不诛则天下之可诛者谁乎乍反乍降不胜即以地来归胜则必欲翦灭天下以偿其愿若此之人虽奴隶犹欲诛之而肃宗以王封之吾恐后世反贼之不畏法者日多矣甚哉肃宗之悖理也

唐玄肃时宦官专权之祸与汉桓灵时同其酷烈

元载生时代宗信任之坚无出其右及既伏诛则又发其祖父墓斲棺弃尸毁及庙主是何行刑之不平也元载穷凶极恶代宗不知早诛之反纵其作为既诛之亦足矣何必及其祖宗哉夫元载之恶元载自为之代宗纵成之者也岂载祖宗教之如此而并罪之哉古圣王罪人妻孥不及祖宗乎甚矣代宗行刑之不平也

史称郭子仪穷奢极欲窃以为矫枉过正矣夫穷极奢欲小人得志时之所为也曾以子仪之贤而若是者乎史之意大抵欲言之过甚以愈显子仪之贤耳盖以穷奢极欲而人不非之则必平日之有恩德及人而足以取信于人故耳然穷奢极欲非可加于子仪者也吾故以为作史者之矫枉过正也

陈僊奇为国杀李希烈赏之是也吴少诚为希烈所宠故杀僊奇为希烈报仇则诛之可也而德宗亦赏之吾不知其所赏何名

宣宗遣使迎道士轩辕集至问长生可学乎集不以服药不死之说对而以王者屏欲崇德自受天福何处更求长生对亦可谓有道之方士矣

真宗时契丹大举入寇寇准劝帝亲征卒丧契丹倾国之师厥功甚伟论者皆谓微寇准则天下分为南北矣说固当也然余独以毕士安为功尤大也夫寇准之于真宗也常以刚愎疑之士安每为申辨然后释疑及准劝帝亲征同列惧欲退帝亦难之士安又坚为准请帝乃从之不然则河北诸军不见銮舆亲至势必瓦解若是则虏乘其后恐蒙尘之事又难免矣幸哉士安之一请也盖帝素信士安言之必从故得立定厥功克承天下当是之时无寇准则天下几亡无士安则准功不立准之功不能立即天下不能保也吾故以丧契丹之功推士安也

世称伊尹霍光曰伊霍余以为二人未可并称霍光恶得与伊尹比哉

岳飞忠孝信义筹略勇敢战无不取攻无不克使高宗能委心任用则宋之中兴不足道也乃当兵败刘豫之时上疏请进军恢复中原帝不许失机甚矣当是时也飞军累战皆捷士卒勇气百倍正可趁势乘机命韩世忠等诸将直捣黄龙以图恢复而乃优柔不许存一时偷安之心忘不共戴天之雠呜呼若高宗者真千古之罪人也

有献天书者太祖斩之宜矣历观前代诸帝信天书之说者无不取败亡之祸太祖独能于诬妄之事慨然斩之而无疑可谓明于事理者矣

　　读史丛论
终宋之世以和误事余以为不误于和而误于徒恃和而不修战守之具也故必势均力敌先立于不败之地可以战然后可以和秦桧汤思退之得以行其志者向非韩岳诸公血战于前虞允文力创于后则亦如靖康之祸而已明季诸人鉴于宋之已事于是以和为讳而所谓不和者亦惟口舌是逞庙堂高论而不求自强之策徒以红旗督战横挑边衅以为得计其时非无有见及此者即如熊廷弼袁崇焕辈明知万无可战之理而怵于台谏之起而攻卒不得一伸其志意而边事遂不可为矣宋之不可以和者系虏我父兄臣妾我母妻毁坏我宗庙陵寝此而可和则尚有何事不可为者明则理与势皆可以和且不得不和而动以宋为鉴执小节而误大事此谬之谬也故皆足以亡其国后之人又将鉴于明之讳和而偾事者矣夫一朝自有一朝之规模一时自有一时之机局而不可强同故同一四镇也宋以不用而败明则用之而反以速其亡胶柱鼓瑟不审时局而泥成法必败之势也江东人材周瑜优于才鲁肃优于识若吕蒙则才识俱无足称不过勇狠斗之士耳方之周鲁盖天渊矣乃孙权以得荆州之故宠异特过于二子此则权之私心耳观于陆逊论三子以借荆州为子敬之一短哉夫子敬兴吴之功以借荆州为第一盖尔时曹公挟天子以令诸侯地大丘众公瑾虽饶干略其能与之抗衡乎且情疑贰非藉豫州之威名则不足以镇人心赤壁之败实因老瞒志骄意满又水土地势俱犯兵家之忌故瑜得以获胜耳若使公瑾率江东之甲北向以争中原胜负之数不待智者而矣自昭烈据有荆州而后吴楚之势强鼎足之形成向非子敬倡为借地之举江东其能立国乎观于蜀亡而吴即随之而较然矣其时北方之战将谋臣不及于前其主又无魏武之雄才大而吴且不免青盖之辱也故魏武闻权以土地资备方书而落笔于地盖老瞒之识固高出孙刘远矣余故谓子敬此策胜于劝权逆战与荐瑜之举也公瑾必欲豢昭烈于吴中殆未审当日天下之大计故其后临终而荐肃以自代且言人之将死其言也未尝不服肃之识而深悔前此之失算此即武侯东和之隐衷也若阿蒙者乌足以知此而权之志意惟在觊觎荆州与昭烈之志在吞吴皆其贪小利而闇大局所以仅能立国于荒远而不能争中原尺寸之地以与魏武颉颃也江东无肃不早为魏所吞耶

晋太尉陆玩曰以我为三公知天下无人矣唐郑棨除相命下日叹曰歇后郑五作宰相时事可知矣二公虽无于时而自镜甚明尚知愧励古道可风矣士大夫萦情厚禄腼颜高位蔽贤妨能泄泄然且自鸣得意世风不古日趋卑靡不知伊于胡底有心人能不痛哭流涕也哉　刘彦和文心雕龙固盛传于世矣然在当时亦未为时流所称必待取定沈约而后得重深叹先达奖借之风固后生小子造化司命之功也知己之恩并于生我故赵用贤辈卖师以立名君子恶其立节之非真有同悖德不祥之事也栾布恸哭蔡邕流涕彼其感恩知己诚非得已岂不明知刀锯鼎镬之在前而故为尝试哉　礼戎容暨暨言容詻詻色容厉肃视容清明立容辨卑无头颈必中山立时行盛气颠实扬休玉色凡为将帅者遵而行之而不能克敌致果者未之前闻后世之丧师失律者反是故耳得其一皆可以为名将时事多艰正有志者卧薪尝之日愿长子丈人之书之绅也　刘台傅应桢吴中行赵用贤以门生而劾座师艾穆以同乡晚进而劾先达在当时皆得重名平心论之江陵虽不能虚衷引咎而诸人之沽名邀誉词气失平不得辞以讦为直之咎矣于是朋党之祸固结而不可解害中于人心而祸延夫邦国不至社稷邱墟生民涂炭不止应桢不讼言江陵以疏中隐比之王安石而犯江陵之怒于是刘台辈愤起而相攻矣中行以夺情事上疏后以副封白江陵岂君子爱人以德之道乎为中行者必先以书谏之不纳则抗疏论之庶几师生之谊尽而君臣之道得矣必亿逆其不纳又恐为所中伤而先发制人以绝其自新之路甚矣好名之累也宁人负我毋我负人君子忠厚之用心固如是焉尔

　　史学源流考
自黄帝有史官而后夏有太史终古商有太史向挚周则有大史小史内史外史分掌其事而诸侯之国亦置其官职司纪事凡国兴亡君臣得失政事废举人才衰盛莫不据事直书垂诸后世其作史之体有二曰纪传之体曰编年之体纪传之体则史记汉书后汉书三国志书宋书南齐书梁书陈书魏书北齐书周书隋书南史北史旧唐书新唐书旧五代史新五代史宋史辽史金史元史明史等是也编年之体则春秋通鉴是也史记凡十二本纪十表八书三十世家七十列传为汉太史令司马迁续其父谈之所述褚少孙补遗始于五帝迄于汉武注其书者惟裴骃司马贞张守节三家犹存班固作司马迁传谓其论是非颇谬于圣人论大道则先黄老而后六经序游侠则退处士而进奸雄述货殖则崇势利而羞贫贱此其所敝也蒙按迁为良史之才其次议论别具深识非凡人所能识也汉书为班固所撰妹昭续成之凡二十本纪八表十志七十烈传起元高祖终于孝平王莽之诛唐颜师古为之注其注条理精密实为独到然唐人多不用其说要其疏通证明究不愧班固功臣之目纂要谓班固作汉书自高至武尽窃乎迁其论国体则饰主阙而折忠臣世教则贵取容而贱直节记时务则谨词章而略事实范蔚宗讥之当矣愚按固之史才虽不及迁然其制作之工义例之精已为后世所难及矣后汉书凡本纪十列传八十为宋蔚宗所撰唐章怀太子注志三十乃司马彪续汉书矣文梁刘昭注其书皆斟酌尽为前史所不逮翟公巽谓其语近词冗事多互见不亦苛乎三国志为陈寿撰凡魏志三十卷蜀志十五卷吴志二十卷宋裴松之注所注引诸书且时下已意其中往往嗜奇爱博颇伤芜杂然网罗繁富凡六朝旧籍今所不传者尚一一见其崖略故考证之家每于此取材焉愚按陈寿史才不让班固惟其父坐髡怀怨诸葛致谓亮于将略非所长此则寿之私也书帝纪十志二十列传七十载记三十房乔等撰然陆机王羲之二人一仅工文一仅工书太宗至为制传赞故卷首题太宗御撰则全书宗旨大概可知诚所谓略实行而奖浮华忽正典而取小说者欤注其书者为唐何超审音辨义颇有发明宋书梁沈约撰凡纪十志三十列传六十以何承天书为本旁求徐爰之说颇为精详永明末其书既行河东裴子野更别为宋略二十卷约叹为不逮由是言宋史者上裴略而次沈书犬南齐书梁萧子显撰凡八纪十二志四十列传起自升平讫于永元曾南丰谓萧子显之文喜自驰骋其更改破析刻雕藻缋之变尤多而其文益下

困学纪闻谓子显为齐宗室仕于梁而作齐史虚美隐恶其能直笔乎戴氏明谓齐书天文但纪灾祥不着州郡户口祥瑞多载图谶其能逃子固之讥乎梁书唐姚思廉撰凡本纪六列传二十思廉凭其父察之旧稿加以新录乃成此书其持论多平允排整次第尤得汉相传之史法则异于取成众手编次佚伦者矣陈书亦姚思廉撰本纪六列传三十乃采谢炅顾野王等诸书综括为二史以卒父业惟其中记传年月间有抵牾不能不谓之疵累耳后魏书为北齐魏收撰凡纪十二志十列传九十二事详赡而条例未密且多讳不平世号秽史后为魏澹所驳正北史不取澹书而澹传存其例绝不掩其所短盖公论也北齐书唐李百药撰本纪八列传四十二盖承其父德林之业纂缉成书大致仿后汉书之体至其父笔萎芜节目丛脞固由于史才史学不及古人要亦时为之耳周书唐令狐德棻撰凡本纪八列传四十二刘知几讥其书曰文而不实雅而不信真甚寡客气尤繁不知文质因时记载从实周代既文章尔雅仿古制言载笔者势不能易彼妍辞改从俚语知几之说岂忠厚之论哉隋书唐魏征等撰记五列传五十五长孙无忌等撰志三十初诏颜师古孔颖达修述征总其事作者皆为唐初名臣故隋书最为简练且书成进御故文笔严凈虞世南在贞观时礼遇甚隆而其兄世基传内直书罪恶尤征史笔之严南北史均唐李延寿撰南史本纪十列传七十起于宋终于陈令狐德棻尝为改其乖失宋人称其删繁补阙为近代佳史其备宋齐梁陈之参校者仅有此书惟其采史为实录则又不可尽信矣

北史本纪十二列传八十八延寿于北史用力独深故事详密首尾典核离合编次亦深有别裁惟以姓为类分卷无法参错混淆殆难辨别殊为舛误旧唐书刘朐等撰帝纪二十列传一百五十一虽颇涉繁芜然事迹明白首尾赅赡颇有可观新唐书宋欧阳修宋祁等撰本纪表志修所定列传祁所定也大抵欲以事增文省永胜旧书遂致事多小说文多涩体旧五代史宋薛居正等撰其后欧阳修私撰五代史记七十五卷旧史全据各朝实录而不复参考事之真伪此欧史之所以作也新五代史本名新五代史记即欧阳修私撰之七十五卷也大致以春秋书法为宗褒贬谨严虽司马子长弗能及也惟事稍嫌宋史元括克托等撰本纪四十七志一百六十二表三十二列传世家二百五十五大致在于表章道学其余皆姑以备数故舛谬不能殚数辽史元托克托撰本纪三十志三十一表八列传四十六当时所据惟耶律俨陈大任二家之书见闻既隘又蒇功于一载之内无暇搜采潦草成编实多略金史元托克托撰凡纪十九志三十九表四列传七十三金代典制修明图籍亦备又有元好问刘祁诸人私相缉缀故是书有所依据较辽史为详赅元史明宋濂等撰其书仓猝而成最为草略盖由告竣期后一朝之典故仅六月而书成宜其舛谬滋甚也明史　国朝张廷玉撰本纪二十四志七十五表十三列传二百二十详略得宜褒贬尽可谓能上继麟经之法者矣若编年之体则孔子之春秋历二百四十年为万世不易之法其次则有通鉴宋司马光奉诏编集上起战国下终五代凡千三百六十二年元胡三省音注淹通贯穿为史家绝作朱子欲修纲目以掩之迄不能掩其书易纪传为编年上下数千百载兴亡治乱了然在目诚史家之纲领也要之作史有法论史有体处史之表取其抑扬之大义而不当取其更载之年月观史之书志当观其史历代则述历代之沿革史一代则着一代之可否观史之纪传当褒贬直笔是非公论而不必较其异同知此始可与言史矣
 
　 
卷四　文教部四　诸子

　　绳荀上　　　　　
汪缙

元黄剖判万物混形血气凝动嗜欲蠢蠢嗜欲欲遂不遂则争夺生人弱物强物害乃滋圣人出为之驱物卫民于是群然戴附之以为君师故君之立民立之也物害既除民又自相攻击为人道忧治之者非如治物之可以力捍势御械羁智络也圣人忧之因其天制之为礼以人道然后人道立所谓人道者何始也曰始于因因也者因其天是故因德贤小大制君臣礼因生生相禅制父子礼因男女胖合制夫妇礼因同腹昭苏制兄弟礼因异系相欢制朋友交接礼由五者又推通焉制之差等使其嗜欲不得乱以纪纲人道人道由斯乃不坏是故后之君天下者诚能察其始修礼以养人之欲天下相安于礼之中君臣同德父子一心夫妇相严兄弟耽乐朋友道终敬让之风行于海内则人道立人道立则天下清宁万物得所日进于治进于治者礼治之也不能察其始不能修礼以养人之欲天下相争于欲之中君臣离德父子异心夫妇相谪兄弟相犹朋友道不终乖戾之气积于宇内则人道穷人道穷则天下否塞万物失所日趋于乱趋于乱者欲乱之也然则已乱在养欲养欲在由礼由礼在修礼君天下之大法在是矣荀子曰人之所以为人君者以其有辨也辨莫大于分分莫大于礼礼莫大于圣王又曰无君以制臣无上以制下天下害生纵欲欲恶同物欲多而物寡寡则必争矣离居不相待则穷群而无分则争穷者患也争者祸也救患除祸则莫若明分使群矣此君所由立礼所由起君天下者不可不一察此言也且夫君天下者亿兆人中之一人焉也以一人养亿兆人之欲欲给养焉难矣虽然得其说而养之无难也夫能养亿兆人之欲也必其能先寡一己之欲者也能以礼养亿兆人之欲也必其能先以礼寡一己之欲者也人君不能以礼先寡其欲势足以盈纵之几不亏亿兆人之欲以满一己之欲也几不堤亿兆人之欲以流一己之欲也即亏即满即堤即流此亿兆人畏刑恶亦即静然安亏安满安堤安流未尝敢谁何而人君之志殚人君之威亦且大白矣然而亿兆人之安亏情不安亏也亿兆人之安堤情不安堤也亿兆人之安人君之满也非其情也亿兆人之安人君之流也非其情也积威之也亡何而亏者骤满堤者骤决满者骤倾流者骤阏智者不及谋勇者不及顾猋旋兽骇风举云摇而人君之欲虚矣秦是也后之人君而绳以无欲之说绳以以礼寡欲之说吾知其难也

苟用其亏亿兆人之欲之才用其堤亿兆人之欲之才以养亿兆人之欲岂庸主中主所得追其步骤乎而不胜其欲以及兹也且不胜其独欲以及兹也呜呼未有乐独欲而不厎于覆亡其欲者也是故太上养欲其次同欲其下独欲独欲者秦是也同欲者顺人之欲以遂己之欲者也三代之贤君汉唐之治主是也且天下之所欲者何也士之欲存乎名农之欲存乎粟工之欲存乎器械商之欲存乎货贿顺欲者敬士重农劝工通商使各得其欲士知爱重农多藏工役技能商乐通流于斯时也君则何忧欲之不遂哉臣荣者君必不辱也家富者国必不贫也肆良者库必不楛也市盈者府必不虚也君则何忧欲之不遂哉彼忧欲之不遂者必其侮士贱农堕工病商使天下咸失其欲者也与人同欲者则又何忧欲之不遂哉然则能同天下之欲与不能同天下之欲其效可矣虽然必有寡欲之主而后礼教明必有寡欲无欲之主而后养欲之治修养欲之治修而后伦理得天下肥是谓大顺尧舜禹汤文武是也

　　绳荀中
君天下者宅中而总四海之聚则治散则乱聚于一则治聚于二则乱聚散一二之分治乱由焉矣且天下之势至涣也聚之至难也散之至易也聚难聚聚易散何道之从其不在官人乎有分之者有统之者分之者有司也官人者因事分职相绝相通相辅相察是故患其侵也而相绝患其隔也而相通患其疏也而相辅患其奸也而相察因职任能宜专宜简宜责成宜宥小生月是故欲其竭情也宜专欲其裕才也宜简虑其怠于后也宜责成虑其怯于前也宜宥小生月职分则事举能分则职举职有大小不可稽能有高下不可猝知奠其大小隶其高下则必有统之者矣统之者宰相也官人者相诚得其人推其类拔之朝在朝者复推其类布天下书称百寮师师同寅协恭和衷唐虞之所以兴也相不得其人布私人于朝私人复推其类布于天下诗人究王春秋书尹氏周之所以衰也天下治乱之机其在此矣然则官人者君天下之要术择相者又官人之要术也荀子曰彼持国者不可以独也然则强国荣辱在于取相矣又曰人主者以官人为能者也论一相以兼率之使臣下百吏莫不宿道乡方而务是夫人主之识也又曰能当一人而天下取失当一人而社稷危不能当一人而能当千人百人者说无之有也呜呼此万世君天下者之大法也虽然吾患择相者之难也吾所谓难不于贤主于英主不于有事之时于无事之时宰相者天下之士之特也人主能屈节于天下之士然后能得天下之士之特而用之贤主以礼待士其能屈节于天下之士也明矣英主以驾御之术待士其不能屈节于天下之士也又明矣天下之士之特可招以礼不可招以驾御之术且英主当有事之时所驾御者必天下之雄骏也当无事之时驾御中材而已取宰相于雄骏取宰相于中材必有知其难易者取宰相于有事之时能否立取宰相于无事之时其能否有于数年后者有当时谓之能后世不谓之能当时不谓之能后世谓之能者此吾之所谓难也虽然不可以不择也荀子曰援夫千岁之信法以持之也安与夫千岁之信士为之也千岁之信士何表也荀子曰此夫以千岁之法自持者也以千岁之法自持者何表也荀子曰晓然独明于先王之所以得之所以失之知国之安危臧否若别黑白是其人者也其取之奈何荀子曰君者民之原也原清则流清原浊则流浊又曰官人守数君子养原信斯言也则取相者其不在于修身乎其不在于修身乎

　　绳荀下
论一世之得失亿万世备焉有立前观后者矣荀子之论秦也有举往镜来者矣贾子之论秦也秦以强兼天下二世而亡非强之强而不审于本末之也古之天下未有不得之强失之弱者强者百治以喜则怀以怒则威以令则行以禁则止以守则完以攻则破以礼乐则雍以政刑则肃弱者百乱以喜则狎以怒则离以令则梗以禁则匿以守则削以攻则疲以礼乐则饰以政刑则玩得失之数可矣然而强于本者植强于本者折强于本者开无尽之藏塞无隙之窦强于末者尽其藏矣隙其窦矣此本末之效也秦之强本邪末邪刑赏农战强之具也道德仁义强之本也刚决刻急强之末也强之具藏之深则愈完暴之急则速败刚决刻急所以暴之也道德仁义所以藏之也古者藏刑赏农战于道德道德威藏刑赏农战于仁义仁义张秦孝公商鞅知有强之具不知有藏以强立强势已易竭始皇李斯更从而暴之暴之不已而具竭竭之不已而具败矣其卒尽于胡亥赵高也宜也其始也以强立国以民力立强以刑立民力其继也以强竭强以民力竭民力以刑竭刑其卒也以强败强以民力败民力以刑败刑强之所由立者刑并民力于农战所由竭者刑并民力于恣睢所由败者刑并民力于昏虐立于孝公商鞅竭于始皇李斯败于胡亥赵高失其本也久矣此藏之不深之祸也荀子曰力术止义术行贾子曰仁义不施攻守之势异责其藏之不深耳曰义术曰仁义藏也所以完之也此论一代之得失也谓之亿万世系焉者

亿万世之大计有三一曰重天下之根本一曰开天下之壅塞一曰端天下之风尚根本重则天下不摇根本者言乎民也重之者勿伤民财聚其田庐林园器贿则有余财勿伤民力宽其心志耳目手足则有余力勿伤民气保其父子夫妇兄弟则有余气天下患不足不患有余有余者可以处无事可以支有事不足者无事则愁苦有事则畔散不可以处不可以支此天下之大计一也壅塞开则天下不决壅塞者言乎谄谀之臣也开之者勿自多其智以尽匹夫之虑尽匹夫之虑国乃利勿自坚其辟以诏百官之匿诏百官之匿谋乃拙勿恶逆而喜顺以来细人之佞来细人之佞乃断万民之命君民一体也一体流通者疾不作一国流通者病不伏此天下之大计一矣风尚端则天下不疑风尚者言乎师儒之道也端之者勿以势利消廉耻廉耻消民乃嚣勿以新进踰老成老成轻下乃争勿以小才易大德大德易后必失师儒者国之准绳规矩也无准绳何以不穷于为平为直无规矩何以不穷于为方为员无师儒何以不穷于为国此天下之大计一矣秦独麋烂其生民湛溺于谄谀放弃其师儒然则天下之根本已绝也壅塞积风尚颇而国亦亡矣呜呼此秦之失大计也古今得失之林视此矣上观百世下观百世凡暴主之失其理者千万端未有不由于轻民者也圣主之得其理者亦千万端未有不由于重民者也国之亡古有千万未有不由于民心之背上国之兴古亦有千万未有不由于民心之向上民心之向背乎上君心之轻重乎民为之也佞臣之事主失其理者千万端未有不由于阻上下之情忠臣之事主得其理者亦千万端未有不由于通上下之情阻上下之情者古有千万未有不由于谄曲通上下之情者古亦有千万未有不由质直民情之通阻臣之质直谄曲为之也历年而短失其理者千万端未有不由于苟一时之利不顾后世之害历年而永得其理者亦千万端未有不由于顾后世之害不苟一时之利苟一时之利不顾后世之害者古有千万未有不由于轻师儒顾后世之害不苟一时之利者古亦有千万未有不由于尊师儒历年之多寡师儒之隆替为之也古今得失之林具此矣呜呼论一秦而前乎秦后乎秦者之得失昭焉矣此亿万万世之计也

　　论中国学者将尚子书
庄子一书好为寓言八九其它诸子亦有语小者子书体例以涉笔诙谐罕譬成文为大要故经史而后以子书列次之因其为文虽近嬉戏而实能探性道之微读之足以养性灵广识见于朝经暮史之外偶然翻阅亦有关于学问之道凡拘格局讲音律之文尚不能驾乎其上是以四库先子而后集也然历代相沿备书中之一格而学者不暇及童时授经必书熟能为文章方与以史部之书既而杂学并举文词诗赋先生又选名作以授之如是一二十年而各成矣独子书则若不屑道焉因其文体近伪寓言多而实意少儒童执笔学文遽读此书恐其习偏锋尚别裁与应试文字不合耳而成名以后亦遂习而忘之往往禁用子书语间有好奇者引用一二而衡文者目所未见不以为不通即以为杜撰不以为生涩即以为离奇有不遭抹勒者鲜矣近来则更不遑习此盖学校之中取额加多兵燹之后人才愈少稍有文理即已取进而半通半塞者流甫弋微名即荒本务经史尚未全览遑问子书更有甚者则四书而外启悟集等书而已即经史且难举其目矣故近今学校中人有大半不知子书者即知之亦不过识其书目而已其中所言何事所举何物全觉茫然天生四民而有士国取人材而以书乃迁流到此几于无民而非士不书而能才呜呼世道之变也然余细思之吾生已晚所闻所见所交游学校中人为多大抵有其名耳欲如盛时大老者迄无一人顾世运已极必有挽回风尚相沿类多递嬗窃以为数十年之后子书之学当有大兴何也大学之道以格致为先务圣经一章即乡农之家黄毛小儿亦尝成诵于口然自读书以至成名而出仕而为政未有一通格致之学者千古不易之道乃坐废若此而不读大学未被中国圣贤之教之泰西人反能隐隐相合以格致为学之先务此不知天之若何牖启俾日读其书者忘之而未受此教者习之也识时务者方以格致之学推许西人而竭力效之独不思格致为圣教第一着而人人童而知之者耶试展大学首章阅之当亦哑然笑矣中国自有格致之学惟不尚已久故子书绝无所用子书者格致之全书也大则可以悟道小则可以观物历代通人深知圣教之先务心研虑躬亲体而自着一书者也特世皆不知故其书存而不尚耳世既不知格致即未见过大学不读过大学耳西人真不读大学而反尚此孜孜焉童而习之耄而好之殆圣教不明赖此以见端也天为之也今果崇尚西学则诸子之书将来必家置一编较之经史尤首先推重此气运之转如五德之分王乎余尝取而读之其寓言者如蜗角之国蚊睫之巢学者以为立言怪诞涉笔成趣无当正经学问试扪一虱而以显微镜窥之其大如牛何有于蜗角之国蚊睫之巢乎即此二端可见所言非诬也

盖六合之内空气凝聚大者不自知其大小者不自知其小细于蠛蠓之虫亦翼足全具大于鹏之鸟止飞鸣自适凡物之生者无不皆然第人身精血有限目力所及不能剖析秋毫但于小者见其蠕动跂行而已再小则并无所见而物之托体则不自觉其微焉当时著书者未尝有今日之利器试而后言而其理自在发论可以明之乃目为神怪之说而不之信盍证之于今日乎析为舆已预为轮车张本飞蓬知车寔先有气球大意推而至于极大极小之物皆有至理存焉西人倡之中人异之继而思所以效之而不知我中国之古人已先明言之而多少通儒及大经济大作为之君相竟不肯信而尚之玩而得之乃至于今日而犹谓格致是西学甚惜今日以前凡四库中之子部各书与家家所有人人所读之大学未尝付诸祖龙一炬也

　　释老论
自道释之说炽于中国使吾人民不蕃田畴不辟财用不足甲兵不坚土木无度而奇巧之技男女怨旷而淫辟之罪多其害比之百家数其倍矣然犹不足与之辨所不可论者陷溺人心之甚也天下有君子有中人有小人而道释之说皆有以中其欲报应祸福足以惑小人超升解化足以移中人清净寂灭足以疑君子小人曰吾罪恶贯盈饭僧可以免吾衅戾山积焚章可以禳不惟可免又可以致福不惟可禳又可以增算吾何恤于为恶何惮于事释老乎中人曰吾学释而成可以出入死生吾学道而成可以长生久视与其溷浊世处尘俗孰若自在而游乐国乎与其同朝菌友蟪蛄孰若蝉脱而登蓬瀛乎吾何为而不从释老也至于君子其识必异于人则又曰吾不取其教而取其道吾不观其外而观其内盖其说深入乎性命生死之际而周尽乎天地鬼神之理颇与吾周易合至于披析示人则又优于儒书吾学之可以直造其本源而不劳于积习此说一立而道释之害牢不可破矣呜呼自吾之教化不明为士者失其所学小人中人既不可以道理深责而报应祸福超升解化之说皆诞幻诡谲不待攻而自破至于君子则吾道之所赖以传天下所视以为法也乃惑于疑似之际反引而加诸圣人之上使斯民从之荡然而莫之返吁可悲矣性命生死之理知之审者不言而好言者不知者也圣人知之稔矣是以不必多言道释之家惴惴然不能忘怀故道者欲不死释者欲无生其寔皆未之知也易曰是故知幽明之故原始反终故知死生之说又曰精气为物游魂为变是故知鬼神之情状是理也圣人盖尽寓于易矣然不谆谆以告人者虑学者之不能无惑也子路之遇难也结缨而死其不惧若此非不足语道也问事鬼神子曰未能事人焉能事鬼敢问死曰未知生焉知死夫子之意曰事人所以事神知生所以知死不欲子路舍其常行而他求也曾子病命弟子启其手足使曾元起而易箦子张病召申详而语之曰君子曰终小人曰死其启手足言全而归之也易箦者欲正而毙也君子岂必寿其考终者形骸也小人岂必不寿其澌尽者精神也二子平日之言曷尝一语若道释云者而于死生之际大过人者乃如此其所得不离乎日用常行间也学者不求易论语之间而好观道释之书不以曾子子张为法而轻受愚夫之诳平时高谈则曰吾学道释有所悟矣及遇利害事不能毫厘比往往易其所守几不能自立于世乃曰吾学出世法求其所谓死而不亡者噫亦惑矣生死一理昼夜一道岂有不可于生前而可于死后者是诚可哀矣然亦无足怪也子夏曰虽小道必有可观者焉致远恐泥是以君子不为也道释之学皆剽儒书之余以文饰其说不可谓无可观也故尤足以惑人此道释之甚害而君子之所深恶也昔孟子比杨墨以禽兽为其似是而非其流獘必至于此今道释者为已则一毛不拔责人则摩顶放踵是兼杨墨而为之其为禽兽也大矣后之君子信吾说而守之率天下而归正道斯民其少瘳乎兽之食人其少止乎

　　昭墨篇
语曰一犬吠影百犬吠声诚哉是言也自孟子以无父无君距杨墨至痛诋为禽兽于是后世言异端者必首以杨墨为诟病而次及佛老试询以杨墨佛老之所以为异端则大言曰杨子为我是无君也墨子兼爱是无父也佛老二教宋儒斥为弥近理而大乱真试再询以耕田凿井帝力何有率天下人日汲汲于五母鸡二母彘而别无他事为何等气象则又大言曰是皇古无为之治也而不知此即杨子为我之旨询以天下一家中国一人老有所终壮有所用幼有所养为何等气象则又大言曰是上古大同之治也而不知此即墨子兼爱之旨至若老子之道德佛氏之内典采取一二语以指引世人鲜不点头会意若饮醍醐设曰此乃佛老教也则又鲜不瞿瞿然惊而疑信参半者太素生曰甚矣哉吠影吠声之积习乃至是乎夫犬之为物吠路人不吠家人然使不知为家人而家人之影适立其前则狺狺迎吠矣使他犬吠家人伊犬闻声而不知为家人则亦狺狺迎吠矣此亦犬之常态也于犬乎何尤最不可解者人耳俨然负昂藏七尺躯未能功人而乃功狗至不免吠影吠声之诮此墨子之横被口语负数千年乃大不平事而鄙人则不惮烦言芜词而必为之昭雪者也墨子书为篇七十一为卷十五残缺舛错至有不可读处余尝读亲士修身两篇觉固通达时变有道之语经上经下两篇则与六经训诂互相发明此外若尚贤尚同兼爱非攻节用节葬明鬼非命等篇言之有物文成一家要其旨归大扺不离乎兼爱者近是他若公输备城门等编固已开西人机器先声虽云绪余亦征博学后儒攻辟墨氏不过援异端为口语援兼爱节葬为话柄鄙人闲尝取儒墨相非之意权其轻重衡其得失较其利害辨其是非觉流獘之祸多而且烈者莫儒为甚何以言之儒者非墨曰墨氏兼爱节葬为无本之施为忍弃其亲讵知厚葬非古之说孔子亦曾言之后世经术不明伪儒孽派数典忘祖自私自利之见中于人心习为风俗以厚葬罗暴尸之惨载诸史籍纪诸志乘说部诸书不可屈指数而损人利己之为至酿成一离心离德之世界若中国近千年来君私其利权凡一代制度法宪皆为国家计不为天下黎民计箝制约束法网烦苛臣私其利权凡一代忠良愤发皆为君国计而不为天下黎民计傅会诗书严核法律用要朿縻天下之人心博一代忠良之誉君以此悬选举臣以此作报称士以此谈经济故三代以后天下几于暗无天日如长夜不明相与拘幽黑暗地狱中变乱相寻迄无宁日而所谓盛时者如汉之文帝唐之太宗宋之仁宗等时代不过如夜之有月仅于望日前后大放光明此外则如电光石火营焰星辉烛照片晌而已乌睹所谓太平世耶

揆厥由来则以不兼爱故弱其民如犬羊而民乃易为制愚其民如鹿豕而民乃不为非抑岂知凡有血气皆有争心范围稍懈伺隙而衅起君若臣虽欲长享富贵粉饰太平其可得乎然则由今以思兼爱宗旨何可厚非吾少读礼运至大同三世数语辄惊喜以为真圣人之道及阅陈澔集说则以为恐非儒者之言心辄不怿后遍读诸子之书又外废诸世曲证以泰西政教风俗乃哑然自失曰有是哉余向者见道不明乃至于此孰知兼爱之说不行于中已行于西久矣又闻泰西公理家谓鸦片流毒中国于理不合创为戒会以惠中国呜呼西人之不歧视中人如是何中人沈迷不悟若醉若狂有如是乎因是知兼爱之最为大公无我先儒辟之至以禽兽相丑诋其犹有蓬之心也夫是不可以不昭雪之爰作昭墨篇

　　述墨子为算法所出
近日算学之精西人推阐细微无出其右岂知中国墨子为算学之祖后人无为之推阐精妙耳余少时诣菊坡书院听陈兰甫先生讲书先生曾言曰南海邹特夫征君告余言墨子经上经下二篇有中西算法甚诧之发书共读为之抚掌因叹古人学艺之精使后世有传则西洋为辽东豕矣然墨子二篇文义隐奥非特夫悟过人精研算术岂易明此耶先生乃由特夫之说取数条释之并质之仪征阮相国以墨子补入畴人传余按先生所释不载于东塾集世人不得而睹兹就前在书院手录者登于此以待深明算学者取证经上云平同高也按此即海岛算经所谓两表齐高也又几何原本云两并行线内有两平行方形有两三角形若底等则形亦等其理亦赅于此又云同长以缶缶即正相尽也按几何原本有两直线一长一短求于长线减去短线之度其法以两线同辏圜心以短线为界作圜与长线相交即与短线等此即所谓以正相尽也云以正者圜与两直线相交皆成十字也又云中同长也说云心中自是往相若也按几何原本云圜界至中心作直线俱等又云厚有所大也说云厚惟无所大按几何原本云面者正有长有广面无薄厚言厚必先有面之长广故云有所大也其说云无所大者谓但言厚则无以见其长广也又云直参也按此即海岛算经所谓后表与前表参相直也又云圜一中同长也按几何原本云圜之中处为圜心一圜一心无二心故云一中也同长义见前又云方柱隅四讙也又云倍为二也说云二尺与尺但去一按以上二条皆易明又云端体之无序而最前者也说云端是无同也按端即西法所谓点也体之无序即西法所谓线也序为东序西序犹言两旁也几何原本云线有长无广是无两旁也又云线之界是点点是线之尽处是最前也又云直线止有两端两端之间上下更无一点是无同也又云有间中也间不及旁也说云有间谓夹之也间谓夹者也按几何原本云直相遇作角为直线角又云在多界之间为形皆是有间也线与界夹之也卢闲虚也说云卢虚也两木之间谓其无木者也按九章算术刘徽注云凡广从相乘谓之幕即此所谓卢也又海岛算经云以表高乘表间李纯风云前后表相去为表间即所谓两木之间无木者以上皆述兰甫先生之言也余尝谓中国经子诸书多为西洋政教学术技艺之祖乃中人于古书一概弃置不观偶见外国奇巧以为得未曾有此何异家有腴田而徒羡他人之种植乎噫是在不教不学耳

　　黜韩篇
或问曰周公孔子儒者之道尚已近世通人动谓儒教失传已久敢请其说并愿闻失传之始于何代也曰如尔之问与夫儒者之教以道德为基址以仁义为垣墉以礼法为藩篱游弋乎六艺之囿包举乎众说之郛肇于黄帝昌明于尧舜通变于三代若夫周孔非儒教之权舆乃儒教之归宿而孔子又折衷至当集群圣之大成冀以遗万世福斯民于无穷者也讵意孔子没而微言绝七十子没而大义乖呜呼尚何儒教之有哉至欲考厥失传之始于何代其在周秦之间孟荀而下韩非降生之年乎孟荀卫道心深创为性性恶之论思以矫世而厉俗然卫道虽猛乖道寔深至使天下后世茫昧而失所宗旨彼韩非子者为韩诸公子喜刑名法术之学与李斯师事荀卿著书五十五编十余万言尽有可采处顾非天资刻薄立论惨礉为后世君相尚权恃法任术蔑弃仁义剥椓道德之鼻祖试取其全书而读之若孤愤说难内储外储二柄八奸等编固已见其束缚尘网纷屯世味希冀用事不惜藉深文苛法思以惑乱主听济其私图此在中智以下之士咸能知之所最不可解者则为二卷之有度篇曰今夫轻爵禄易去亡以择其主臣不谓廉后又曰离俗隐居而以作非上臣不谓义呜呼非其丧心与何言之悖谬乃尔耶夫良禽择木而栖良臣择主而事就汤就桀伊尹是也轻爵禄易去亡乌得谓为不廉有道则见无道则隐巢许非尧夷齐非武离俗隐居以作非上乌得谓为不义窥非立言本意将必驱天下顽钝无之流供奔走于骄君暴相之前无敢出其范围于以君权尊国法隆驯至于牛马圣贤奴隶俊杰土艾材武之士俾其君自一世至万世为君而后快又非教君人曰积铁成积疑成心呜呼此复成何事耶夫君臣一体君为元首臣为股肱如非所言岂有为元首者疑其股肱之弗为我用必桎其肱梏其股而后安有是理乎自非之书不火于秦遗孽后世以迄今日殆二千年于兹矣

刑名家动借口申韩之术以为美谈夫申子卑卑其书早佚独韩非书尚存士子亦乐读之特罕有抉其獘者仆则以为刑名法术之学炽斯道德仁义之教乃日衰儒教失传端以韩子降生之年为断或又曰汉以后人君推崇孔子亦云至矣隆其谥复其家豆千秋馨香万世后儒从祀庙廷者代不乏人何子独以为失传于韩子降生时与太素生曰唯唯否否夫君之用臣不在爵禄在能行其言世之尊儒不在庙祀在能行其道所尊在孔子之道所行在韩子之言仆是以云然也今取一部二十四史从头至尾翻阅一过一代有一代制度法律大抵不外乎箝束四民刍狗万物以为准天下已成大一统士子固无从择主而事若乃值鼎革之际耆儒硕士有离俗隐居以作非上者小则蹈禁锢之网大则干斧钺之诛求如汉之管幼安隋之文中子宋之王深宁得以著书全节则仅有焉噫由斯以观后世骄君暴相尚权恃法任术蔑弃仁义剥椓道德行孔子之道乎抑行韩子之言乎乃猜忍狙诈习为风俗朝野上下咸以法律为割正之具初无有德意相涵濡者父子相虐兄弟相雠夫妻道乖朋友不相信惟日以势利倾轧为能事愿长厚里党咸笑之呜呼此儒教大行耶抑刑名法律之余孽耶嗟嗟覆巢毁卵则凤皇不游剖胎杀夭则骐驎不至刑名法术之学炽则道德仁义之教微世有以阐明儒教为任者仆敢一言断之曰请自黜韩始
 
卷五　文教部五　字学

　　字学说
隶书出而古文绝隶变行而古文亡保氏六书之教鄙以为小学而弃之矣不知小学即大学所从入之门不寻究象形指事会意形声假借转注之义何以识格致诚正修齐治平之理昌黎韩子有言曰为文宜识字又曰阿买不识字颇知书八分亦深慨夫取功名者但求文字之顺从工书翰者惟事点画之妍媚虽读破万卷擅名一时叩以字源仍是茫然耳然则三仓而后求所谓识字之宗者孰有过于五经无双之许叔重哉叔重悯隶变之愈趋而愈俗也于是序篆文合以古籀博采通人稽譔其说理类解谬误晓学者达神恉分别部居作说文解字三十篇使孔安国未易之璧书包未改之经文灿若日月之昭垂于天下万世吾尝谓解字有许书三苍可以废者此也晋吕忱继作字林补说文而益以古籀凿矣陈顾野王因说文作玉篇改篆文而益以今文其部既不无升降增损唐孙强修之而愈增俗字杂矣李阳冰定说文仍祖叔重而颇以私意诋訾许氏学者憾之南唐二徐出而反正之天下于是尊说文为许经而许氏功臣尤推小徐系传传世久远转写鲁鱼浅人复逞其私臆妄为增窜删改而说文之庐山真面目不复可见明梅氏仿之作字汇以笔画多少编次便学者之检寻而所引说文往往宫羽移换夹杂他家又多收俗字字其部居之舛错如兼字说文在秝部从又持二禾字汇作兼入八部兵字入八部注云说文从持斤典入八部注云说文从册在丌上今(皆)皆从八不知斤下一又从何字何义册下一又从何字何义蔑字说文在苜部作蔑从苜戌声字汇溷入艹部作蔑以及朝服朕等字说又从舟隶应作月者溷列月部与臼一各谷采采西之并合一部既已显悖说文亦且全失古人制字之义足部岑字注云岑牛马中所停之水是又误岑为涔岑字既列足部则亦类耳何所为所停之水此类不可更仆数缪戾既多误人正复不少后之鸿博名儒犹或沿袭其在未窥六书之蕴者哉　国朝吴白庵照取玉篇汗简梦英篆书周伯琦字原顾南原隶辨会而订之为说文字原考略以说文偏旁五百四十部为字原谓造字之始惟此五百四十余八千八百一十有三皆从此而孳生小学之士于此五百四十部证以玉篇汗简梦英伯奇南原之偏旁则于许氏全书可循途而入矣其所订玉篇云书字说文在聿部玉篇删画部列书部收画字索字文山川字部玉篇于山川部既收索字矣复另列索部收索率索各二字兆字说文在卜部本作兆卜古文兆省卜玉篇另列兆部收兆卜字喿字说文在品部玉篇另列喿部收喿包喿冘二字

说文云部云古人云玉篇云文各自为部文字说文从十从又作支小又从又持半竹隶误以支为小又别作丈以别之玉篇另列丈部古文箕其无别簸物之器即指物之词玉篇既列箕部复于丌部收其字者字说文在白　亦自字　部上从古文旅作米隶变作老与从老之字无别玉篇别于老部收者字篆书云自字臼字亦自字俱疾二切梦英白作蒲革切乃黑白之白也甾字侧持切梦英作方九切误字原云增删之部于说文多所抵牾此类语皆精当足正三书之中惟兆字一木尚沿改窜说文者广韵兆治小切引说文分也又曰兆卜灼龟岸也出文字指归古本说文卜部无兆卜兆字八部兆字即龟兆字今作八音兵列切非古也孙愐以前说文如有兆卜古文兆省卜字不当云出文字指归矣此说吾得之注说文氏玉裁以古本说文石经残刻及尔雅玉篇广韵释文注疏等书详为厘正逸者补羼者删分合求之古音及双声迭韵使训解之恉燎如指掌端若贯珠钱氏大昕谓凿破浑敦卢氏文弨谓自有说文以来未有于是书者非虚语也无如兵燹之经初印本不可得坊闲翻刻写样者不知大字注乃许书解字正文不得杂以今隶俗字今翻刻之本如王部凡大字注王也美王也等及珏部珏下二王相合为一珏无不作玉其尤缪者说文玉下云朽王也从王有点读若畜牧畜　许救切　盖朽王谓王有瑕玷故从王加点以象形今作朽王王为朽王朽玉又是何物部延　今之徙宇　之重文彳止下云徙或作彳止厂(火米)下云古文徙不知徙篆在于何处禽部龠下以龢众声龢今作和和唱和字也言部誃下周景王作雒阳誃台雒渭洛之洛訧下也今作罪罪网也非许书人字又部叡下又卑也从俗卑字殳部亥殳下亥殳巳巳巳读若巳与从己之改异音异义今作改又大刚也作卯说文无卯字部启下教也不愤不启及下彻之重文云古文彻等凡无不作文孝且作教矣念下云工也为作塞塞许书边塞字非填工字足部非月也下脱读若匪三字十部博下从十从尃专博品部嵒　音聂非山嵒字　下从品山相连脱山字小注如草木疏之陆玑时作陆玑郭景纯之名璞朴错出等亦复不胜枚举一二三卷已如此全书可知以段氏苦心厘订之书而坏于承袭缪之俗手脱误时形之粗心人非惟说文之真面目不可复见即本之真面目亦且不可复见而四书字之应依监本者偏又间作说文字记所见孟子垂涕泣而道之坊本有作人土涕泣以示己之知有说文者不知人土乃说文边陲字下垂字祗作人也因论本而类及之又深惧世之袭说文皮毛者见而悦之使此刻盛行而监本亦不可复见耳总之字样各有所从从监本者应依监本从说文者应依说文非但认得几字会写几字者所可率尔操觚侈谈样本也小学固可忽乎哉

　　古今字学源流考
隶书出而古文绝隶变行而古意亡而保氏六书之教世遂鄙为小学而弃之昔　韩文公言为文宜识字又曰阿买不识字颇知书八分亦深慨夫取功名者祗求文字之工能书翰者惟解点画之妍以求得志于有司取悦于当世而于象形指事会意谐声假借转注六义茫然不知其原则虽读破万卷擅一名时莫识字学之源流而反鄙为小学抑知小学即大学所从入之门夫安可不讲求考订耶按字学自秦焚先典即废古文而更用八体八体云者一曰大篆周宣王史籀所作也二曰小篆秦始皇时李斯赵高胡毋敬所作也而大小篆皆简册所用三曰刻符施于符传者也四曰摹印亦曰缪篆施于玺印者也五曰虫书为虫鸟之形施于幡信者也六曰署书即门题所用也七曰殳书铭于戈者也八曰隶书始皇时程邈所定六行公府也汉代因之王莽居摄时命甄丰刊定六体一曰古文二曰奇字三曰篆书四曰隶书五曰缪篆六曰虫书当代以教童学其时复有草书不著作者姓名两汉铭汨力杂以古文篆及八分为之然古文既绝讹日滋宣帝命诸儒修苍颉之法卒亦不能复古光武时马援上疏论文字之谬其言綦详时论韪之和帝朝命贾逵修理旧文而许慎复采篆文合以古博访通人考之于贾逵作说文解字三十篇至安帝十五年始奏上之时隶书行之已久习者益工加以行草八分纷然错出反以篆隶为奇怪不复经心矣六藉旧文传写成习多求便俗渐失本原如尔雅所载草木鱼鸟之名肆意增益尤无足观许氏说文遂因之不胫而驰时人谓解字有许书三苍可以废其见重于时如此晋吕忱继作字林补说文而益以古人以为凿陈顾野王因说文作玉篇改篆文而益以今文唐孙强修之而愈增俗字人以为杂李阳冰定说文仍祖许氏而间以私意訾诋学者憾之南唐二徐出而反正天下乃尊说文为许经而许氏功臣尤推小徐系传第传世久远转写易讹浅人复以私见妄为增删而说文之庐山真面目不复可见明梅氏仿作字汇以笔画多少编次使学者便于检寻而所引说文往往移宫换羽杂以他家又广收俗字伪字以求多于洪武正韵不无可议我朝　　仁庙时命儒臣编纂字典切音解义一本说文玉篇兼用广韵集韵韵会正韵等书其余字书中有一音一义之可采者自经史百子及汉晋唐宋元明以来诗人文士所述无不旁罗博证而古今形体之辨方言声气之殊无不开卷了然班列部分无一义之不详无一音之不备使天下咸仰同文之盛治而学者得以知文字之源流美矣盛矣

宣庙时又命儒臣增修之更昭美备至　国书本于蒙古蒙古书出于华严梵夹夫有所授之非武断臆说者比特自古在昔罕有笔之于书者故前人无从传习耳　国朝天命六年命巴客什达海加　国书圈点布在方策至今遵用五十二字母为三合反切之法而西国二十六字母与十二摄之迦结始钩歌终者亦大同小异即字体亦有古今大小真草篆隶之别大抵中国古音可兼通自婆罗门反切之学流传宇内始有等韵切韵而　国书及西字则皆以反切定音义即所谓等韵切韵之学也等韵之学梵语所谓悉昙迦佉至劣爇是也切韵之学梵语所谓毘佉罗冈康至貜荦是也玉篇用二十四字母多所兼并正字通乃欲尽改音和则于通广局狭之理未得其奥矣辽人制契丹大小字而金人则初无文字太祖命完颜希尹制女直字依仿汉人楷字用契丹字制度为之熙宗时又制女直小字而以希尹所制者为女直大字今失传矣日本文字有用汉文者有用日文者日文即其本国文字也然亦不外减写切韵之两端而高文典册仍用中国文字为多至高丽越南暹罗等国则悉用中国文字其本国文字不见经传等诸自桧焉可也愚谓字学至今变易极多多而极而反于一智创巧述范围不过识大识小师师相传后圣有作未之能改矣

　　字学切韵异同考
易经系辞曰上古结绳而治后世圣人易之以书契百官以治万民以察周官外史掌达书名于四方保氏养国子教以六书而考文则列于三重以文字为万事百物之统纪而足以助行政教也古文篆隶以迄虫书鸟篆蚪蝌史籀随世递变秦焚古籍而后三代文字阙而不详汉许叔重考古证今更宗贾逵之学而为说文后世奉为圭臬然重义而于音故世谓汉儒识文字而不识字母又谓江左之儒识四声而不识九音九音之传肇自西域以三十六字为母纵则为四声横则为九音而天下之声总于是矣伏读　仁庙御制康熙字典中等韵一册有分九音法有分十二摄韵首法有分四声法而等语切韵诸法悉载其中等韵者梵语所谓悉昙乃一切文字之母迦佉至劣爇是也切韵者梵语所谓毘佉罗乃一切文字之根本冈康至貜荦是也断韵分音谓之切音声相和谓之等能析诸字名派所谓论韵母之横辨九音之清浊呼开合之正副分四声之平仄故名字母切韵大抵切字之法如箭射标切二字以上字为标下字为箭上字即俗所谓双声下字即俗所谓迭韵也而以上平下平为平韵以上去入为仄韵更于平仄四声中分别牙音舌音舌上音重唇音轻唇音邪齿音正齿音半舌半齿音喉音此之谓九音而关合正副之诀备焉以四声九音十二摄纵横经纬细分开合正副切字调音则虽五方声音各有清浊高下之不同亦可探索而得矣上之辨古今形体次之辨方言声气字典一书所由较梁之玉篇唐之广韵宋之集韵金之五音集韵元之韵会明之洪武正韵以迄流通当世衣被后学传而未甚显之数十百家皆过之无不及诚出于寻常万万者也然切韵之学几于五大洲如　国书则以五十二字母行三合翻切之法尤重者为十二乌珠即与汉音相对之阿额伊鄂乌鄂及傲欧优克赫额等十二字是也分音按母变化无穷大抵以五十二母分十二乌珠正与汉音之反切相等而西国则以二十六字母行反切之法尤重者为五音即华语所谓爱以哀哑尤胡五字是也无此五字不能调音其它复有五韵即华语所谓安英昂鸿恩五字亦切音之不可少者此外又有短韵五音即华语所谓押孛爱孛乙孛拗孛曷孛五字是也切韵者以二十六字为母而调以长五音短五音及五韵于是有顺切者有倒切者有两字切三字切四字切五字切六七字切者亦分喉舌唇齿鼻及轻重上下内外等音而百千万亿之音尽乎此百千万亿之字尽乎此矣

日本高文典册悉遵用中国文字亦如高丽暹罗安南琉球等国之用中国文字者然至其本国文字则以五十字为母五字为一行分为十行其一即华音所谓加溪可级确其二即华音所谓洒西所卷索其三即华音所谓打地多的度余七行第一字为揩他那哈麻拉瓦其下四字皆可照音类推然其中有变音者有不变音者有已变而可再变者此非按图索之不能详尽只可约举大概以例其余矣然如华音之三十六字母所谓冈该干歌等十二字及张冈康光等三十六字要皆绘图始明即　国书之五十二字母十二韵母西字之二十六字母及长短五音五韵日本之五十字母及有变音无变音等字均须详绘图说始可类推非寥寥数言所能详尽兹特陈切韵之要以见五大洲各国字体虽殊而所用反切之法则大同小异学者果按母求音就音切韵参互考订神而明之则虽五大洲各国方言声气各有不同要不妨审音辨母谐声等韵玩索而得之因述其略如此

　　中西字学问答
或曰昔人云用夏变夷未闻变于夷者不图今日之变于夷也予曰中国而不与泰西通商则已中国而欲与泰西通商非变法自强不可正虑其不急变不变又何患乎变客曰子所言者殆即邮政开矿铁路数大端亦知西文将畅行于中国乎予曰子何所见而云然也客曰近来通商各埠以及内地或设中西书塾或称育材馆或号储才院鲜不以识西字为急务岂非西国文字一变而将与中国文字通行不悖乎予曰客喜言西国字亦能知其梗概否客曰欧洲通用腊丁文字即古罗马国字也但其字音言语亦复不同所用字母虽仅二十有六而天下万事万物皆赖此以书之其字相并而成变化无尽用之之法以字调音定音成言积言成句或两三字而调一音或五六音而成一言间有并之七八字以及十余字者字分正草二体而正草之中又有大小之分其变态不让中国之正草隶篆也予曰客误矣中西书塾之设所以通方言明字义也不通方言无以达与国之情不明字义无以识翻绎之误子乃谓西字可中国并谓西字之正草足与中国之正草隶篆相颉颃亦知中国字学之变化正有不可以一言尽者客请闻其说言次适有轩渠而入者则友人毕君修方也毕君为阳湖名下士博通籍书法尤出入晋唐游迹所经求书者几有纸贵洛阳之喻近以旅居沪北时相过从予以客语告并请竟其说毕君曰仆不敏从事于六法有年中国有二十三体厘为五十六种见于韦续序言者兹不赘及若史作大篆兼作籀文而文已稍变李斯增损大篆异同文变而为小篆王次仲作八分变乎古形者也程邈造隶书字皆真正变乎八分者也史游急就章变而为解散隶体刘德升造行书复变而与正书相间流行迨张伯英草书出用以资赴急之需而其变遂极凡此诸家书苑菁萃一书载之极详论之极当客亦取而读之乎客又曰西人习字虽亦有优劣之分要不若中国之片纸只字珍若球图窃谓时事维艰尚武功而不尚文德三寸毛锥即使绝迹飞行亦复何裨于用毕君曰是不然右军之言曰纸者阵也笔者刀鞘也墨者兵甲也水砚者城池也本领者将军也心意者副将也结构者谋策也出入者号令也屈折者杀戮也学书须凝神研虑预想字形大小筋相连亦犹临阵者必先审地势何处可以藏锋何处可以整队何处可以横冲一气呵成庶首尾可以策应昔锺元常之临池也每作一波常三过折每作一点常隐锋而为之每作一横画如列阵之排云每作一戈如百钧之弩发每作一努如危锋之坠石屈折如钢钩每作一放纵似惊蛇之透水如龙之蜿蜒语云笔阵同于兵阵斯言真不谬也虽然兵无常阵字无常体灵变要恃乎一心中国字学之变化如此中国固未尝不变者惜迩来变通成法仍小变而非大变貌变而非真变外变而非内变斯固不得不为谋国者一筹其所以变之之道也

　　沈氏音书序
国恶乎强民智斯国强矣民恶乎智尽天下人而读书识字而斯民智矣德美二国其民百人中识字者殆九十六七人欧西诸国称是日本百人中识字者亦八十余人中国以文明号于五洲而百人中识字者不及二十余人虽学校未昌亦何遽悬绝如是乎吾乡黄君公度之言曰语言与文字离则通文者少语言与文字合则通文者多中国文字多有一字而兼数音则审音也难有一音而具数字则择字也难有一字而数十撇画则识字也又难日本国志三十三呜呼华民识字之希毋亦以此乎或曰天下之事理二一曰质二曰文文者美观而不适用质者适用而不美观中国文字畸于形宜于通人博士笺注词章文家言也外国文字畸于声宜于妇人孺子日用饮食质家言也二端对待不能相非不能相胜天之道也抑今之文字沿自数十年以前未尝一变篆文楷草写法小异不得谓文字之变而今之语言则自数十年以来不啻万百千变而不可以数计以多变者与不变者相遇此文言相离之所由起也古者妇女谣咏编为诗章士大夫问答着为词令后人皆以为极文字之美而不知皆当时之语言也乌在其相离也孔子在楚翻十二经见庄子徐无鬼篇诗春秋论语孝经齐儒鲁儒各以其音读之亦如英法俄德各以其土音翻切西经又乌在其相离也后之人弃今言不屑用一宗于古故文章尔雅训词深厚为五洲之冠然颛门之士或乃穷老尽气不能通小学而山海僻壤百室之族知书者往往而绝也是以中国文字能达于上不能逮于下文言相离之为害起于秦汉以后去古愈远久离愈远学文愈难非自古而即然也西人既有希腊拉丁之字可以稽古以待上才复有英法德各国方音可以通今以逮下学使徒用希腊古字而不济以今之方音则西人文言之相离必与吾同而识字读书者之多亦未必有以加于中国也稽古今之所由变识离合之所由兴审中外之异知强弱之原于是通人志士汲汲焉以谐声增文为世界一大事吾所闻者有刘继庄氏有龚自珍氏颇有所述造然世无传焉吾师南海刘长素先生以小儿初学语之声为天下所同取其十六音以为[母](毋)自发凡例属其女公子编篡之余未获闻也而朋辈之中湘乡曾君重伯钱塘汪君穰卿皆有志于是业咸未成去岁从万国公报中获见门卢戆章所自述凡数千言又从达县吴君铁樵见蔡毅若之快字凡四十六母二十六韵一母一韵相属成字声分方向画别粗细西国报馆用以记听议院之言者即此物也
</div>
    <div class="pagination">
<a href="皇朝经世文统编_page38.html">上一页</a><span>...</span><a href="皇朝经世文统编_page34.html">34</a><a href="皇朝经世文统编_page35.html">35</a><a href="皇朝经世文统编_page36.html">36</a><a href="皇朝经世文统编_page37.html">37</a><a href="皇朝经世文统编_page38.html">38</a><span class="current-page">39</span><a href="皇朝经世文统编_page40.html">40</a><a href="皇朝经世文统编_page41.html">41</a><a href="皇朝经世文统编_page42.html">42</a><a href="皇朝经世文统编_page43.html">43</a><a href="皇朝经世文统编_page44.html">44</a><span>...</span><a href="皇朝经世文统编_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
