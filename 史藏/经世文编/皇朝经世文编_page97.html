<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 97 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 97 页/共 219 页
  </h1>
  <div class="content">
   吾言不合则去。非悻悻也。人之才质。各有所偏。宾之于主。贵相其偏而补之。审于韦弦水火之用。始尽佐治之任。不合云者。必公事实有不便。不可全以意气矜张。主人事方未善。分当范之于善。不能就范。则引身而退。是谓不合则去。若吾说虽正。而主人别有善念。此则必须辗转筹划。以成其美。方于百姓有益。断不宜坚持不合之义。恝为舍去。即谚所云公门中好修行矣。须成主人之美

人知宾主初交不易。而不知交久更难。到馆之始。情谊未甚浃洽。尽我本分。即可告无媿。若相处多年。交既投契。则议论必有裨益。事事必谋万全。任劳分谤。俱义所应得。引嫌避怨。便失朋友之道。特不可恃主人倚重。挟势以济其私耳。处久交更难

交至忘形。方为密契。独吾辈之于主人。宾主形迹断不可略。幕客之得尽其言以行其志。全在主人敬以致信。一言一动。须主人有不敢简慢之意。忘形则易狎。狎则玩心生。而言有不听者矣。余与光山刘君仙圃甚浃。仙圃令平湖时。欲联齿之欢。余曰俟去馆日如何。同事者多笑之。予不顾也。故余赠别诗。有形略存宾主分。情怀雅逼弟兄真之句。纪实云。宾主不可忘形

署中银钱出入。其任甚重。其事甚琐。不惟刑名幕友。不可越俎。即钱谷职司会计。亦止主簿籍之成。筦赢绌之数而已。出入经手。非其分也。既经手银钱。势不得不计较节啬。其后必为怨府。况权之所归。将有伺颜色逢意旨者。而公事多碍。人品因之易坏。且出入簿记。一时难以交卸。虽有不合。亦不能去。如之何其自立耶。不宜经手银钱

入幕以宾为名。主人礼貌盛衰。即敬肆所别。大段仪文。何可不讲。若诚意无渝。则小节亦须从略。饮馔之类。当视主人之自奉何如。果其自奉素丰。而俭以待我。是谓不诚。若待我虽俭。而已丰于彼之自奉。即为加礼。更不宜琐琐求全。向客胡观察文伯处。因言肉败。责逐庖丁。常以为悔。故后来历幕。从不以口腹责人。至主人所用仆从。大率不知大体。万不可稍假词色。或启干求之渐。若小小过失。量为包容。亦远怨之一端也。勿求全小节

鬻文为活。非快意事。固不可有寒乞相。使主人菲薄。而本来面目。却须时时自念。食饶粱肉。念家有应赡之妻孥。自不忍从粱肉外更计肥甘。赉及优伶。念家有待济之戚友。自不暇向优伶中妄博欢笑。且客中节一钱之费。则家中赢一钱之资。家食无亏。行装可卸。又何必以衰年心力。长为他人肩忧患哉。勿忘本计

前言就馆宜慎。犹为处馆言之。实则人品成败所关尤巨。寻常友朋。鲜能经年聚处。惟幕友之与主人朝夕相习。性情气质最易染移。所主非人。往往违离其本。曩余初入幕时。懵无知识。在外舅署二年。未甚预官事也。迨至常州主海阳胡公。举目生疏。始凛凛自励。公官太守。而自奉俭约。过于寒士。无声色嗜好。无游谈诳语。日未出。先仆从起。坐书室。治文书。夜必二更余。方入内室。风雨寒暑无间。每办一事。必彻始终。反复辨难以求其是。尝言心之职思。愈用愈出。思字之义。以心为田。田中横竖二画。四面俱到。缺一面不可。故其于事之过去现在未来。无不周计也。余司书记。而公善余持论。遇刑名钱谷大事。必招共识。颇多刍荛之采。余是以乐为知己用。既敬公正直廉勤。又以公之生。年月同先君子。仅后先君子一日。益严事之。公亦雅器重余。有国士之目。礼貌视他友加等。故他友皆苦公琐细。不乐久居。余独相依六载。觉立身制事之道。师资不少。其后择主。与公异辙者辄不就。孔子曰。居是邦也。事其大夫之贤者。岂可苟焉已哉。择主人获益

余安贫自守。固禀母训。不敢陨越。然玉我于成。实有自焉。而人未之知也。往岁庚辰二月。余馆长洲。有某髯者。蛊余以利。谓非此不足济贫。且诡玷前辈知名诸君以相歆动。并导余纳赂之术。余笑而不答。髯意余诺也。如其术来。严斥之。增赂以复。余甚恐。拟批提主讼人。髯来谒大诧。余谢曰。主人意也。遂绝之。至七月。余归应乡试。代庖者误为所惑。比余九月至馆。甫三日而事败。奉桂林中丞访究。二人仓皇窜逸。于是余私自幸。益竦然于法之不可试。利之不可近。贞初志以迄今。未尝见弃于大人先生。数十年来得力。全在怀刑二字也。玉成有自

　　访延贤友学治臆说　
汪辉祖

有司之职。礼士勤民。迎来送往。谒上官。接寮属。日有应理公事。簿书凌杂。虽能者亦须借佽幕友。况省例不同。俗尚各别。惟习其土著知之。故到省先宜谘访贤友。聘请入幕。同寅推荐。不宜滥许。上官情势。有必不可却者。宁如数赠修。隆以宾礼。勿轻信妄任。驯致误事。

嗟乎。幕道难言矣。往余年二十二三。初习幕学。其时司刑名钱谷者。俨然以宾师自处。自晓至暮。常据几案治文书。无博奕之娱。无应酬之费。遇公事援引律义。反复辨论。间遇上官驳饬。亦能自申其说。为之主者。敬事惟命。礼貌衰。论议忤。辄辞去。偶有一二不自重之人。焉指目而讪笑之。未有唯阿从事者。至余年三十七八时犹然。已而稍稍委蛇。又数年以守正为迂阔矣。江河日下。砥柱为难。甚至苞苴关说。狼狈党援。端方之操。什无二三。初入仕途。往往坐受其误而不自知。于此欲得贤友。宜向老成同官。虚心延访。庶几遇之。

幕宾之名。曰刑名。曰钱谷。曰征比。曰挂号。曰书启。其大较也。刑名钱谷。动系考成。尽人而知其当重矣。抑知赋繁之地。漏催捺阁。及大头小尾诸弊。实皆征比核之。而词讼案牍。刑钱多不上紧。全在号友稽查催办。至书启庸拙疏怠。亦足贻笑招尤。无一可以易视。惜小费者。率计较于岁修之多寡。第其人不自爱重。往往随缘曲就。若心地光明。才学谙练之士。岁修外别无染指。非饩廪足称。必不久安其席。与其省费误公而贻悔。何如隆礼厚币而获助。

人之气质。大概不同。毗于阳者刚。不免伉直忤物。毗于阴者柔。类多和易近人。然非平日究心律例。断不能高自持议。较之随波逐流。胸无定见者。遇事终可倚赖。择友自辅。当无取其软美也。

幕宾固不可不重。一切公事。究宜身亲习练。不可专倚于人。己不解事则宾之贤否无由识别。付托断难尽效。且受理词讼。登答上官。仓猝自有机宜。非幕宾所能赞襄。不能了然于心。何能了然于口。依样葫芦。底蕴一露。势必为上所易。为下所玩。欲尽其职难矣。

　　佐治药言　
汪辉祖

士人不得以身出治。而佐人为治。势非得已。然岁修所入。实分官俸。亦在官之禄也。食人之食。而谋之不忠。天岂有以福之。且官与幕客。非尽乡里之戚。非有亲故之欢。厚廪而宾礼之。什伯于乡里亲故。谓职守之所系。倚为左右手也。而视其主人之休戚。漠然无所与于其心。纵无天谴。其免人谪乎。故佐治以尽心为本。尽心

尽心云者。非徇主人之意而左右之也。凡居官者。其至亲骨肉。未必尽明事理。而傔仆胥吏。类皆颐指气使。无论利害所关。若辈不能进言。即有效忠者或能言之。而人微言轻。必不能动其倾听。甚且逢彼之怒。谴责随之。惟幕友居宾师之分。其事之委折。既了然于心。复礼与相抗。可以剀切陈词。能辨论明确。自有导源回澜之力。故必尽心之所欲言。而后为能尽其心。尽言

嗟乎。尽言难矣哉。公事公言。其可以理争者。言犹易尽。彼方欲济其私。而吾持之以公。鲜有不龃龉者。故委蛇从事之人。动曰匠作主人模。或且从而利导之。曰箭在弦上。不得不发耳。嗟乎。是何言哉。颠而不持。焉用彼相。利虽人所易贪。害亦人所同惧。果能据理斟情。反复于事之当然及所以然之故。抉利害而强诤之。未有不悚然悟者。且宾之与主。非有势分之临也。合则。吾固无负于人。不合则去。吾自无疚于己。如争之以去就。而彼终不悟。是诚不可与为善者也。吾又何所爱焉。故欲尽言。非易退不可。不合则去

或曰。寒士以砚为田。朝得一主人焉。以言而去。暮得一主人焉。又以言而去。将安所得为之主人者。呜呼。是又见小者之论也。幕客因人为事。无功业可见。言行则道行。惟以主人之贤否为贤否。主人不贤。则受治者无不受累。夫官之禄。民之脂膏。而幕之修。出于官禄。吾恋一馆。而坐视官之虐民。忍乎不忍。且当世固不乏贤吏矣。诚能卓然自立。声望日着。不善者之所恶。正善者之所好也。故恋栈者或穷途偃蹇。而守正者终到处钦孚。得失有数

必行其言者。弊或流于自是。则又不可。宾主之义。全以公事为重。智者千虑。必有一失。愚者千虑。必有一得。况幕之智非必定贤于官也。特官为利害所拘。不免摇于当局。幕则论理而不论势。可以不惑耳。然隔壁听声或不如当场辨色。亦有官胜于幕者。惟是之从。原于声价无损。意在坚持闲亦偾事。故士之伸于知己。尤不可以不虚心。虚心

信而后谏。惟友亦然。欲主人之必用吾言。必先使主人之不疑吾行。为主人忠谋。大要顾名而不计利。而他人之效于主人者。率惟利是视。不得遂其所欲。往往易为媒。其势既孤。其间易生。稍不自检。毁谤从之。故欲行吾志者。不可不立品。立品

幕客以力自食。名为佣书。日夕区画。皆吏胥之事。而官声之美恶系焉。民生之利害资焉。非与官民俱有宿缘。必不可久。居此席者自视不可过高。高则气质用事。亦不可过卑。卑则休戚无关。素立

谚云。官断十条路。幕之制事亦如之。操三寸管。臆揣官事。得失半焉。所争者。公私之别而已。公则无心之过终为舆论所宽。私则循例之狱亦为天谴所及。故立心不可不正。立心要正

正心之学。先在洁守。守之不慎。心乃以偏。吾辈从事于幕者。类皆章句之儒。为童子师。岁修不过数十金。幕修所入。或数倍焉。未有不给于用者。且官有应酬之费。而幕无需索之人。犹待他求。夫何为者。昔有为余说项者日。此君操守可信。余闻之怫然。客曰。是知君语也。夫何尤。余应之曰。今有为淑女执柯。而称其不淫可乎。客大笑而去。自处宜洁

古也有志。俭以养廉。吾辈游幕之士。家果素封。必不忍去父母离妻子。寄人篱下。卖文之钱。事畜资焉。或乃强效豪华。任情挥霍。炫裘马。美行。已失寒士本色。甚且嬖优童。狎娼妓。一燕之费。赏亦数金。分其余赀。以供家用。嗷嗷待哺。置若罔闻。当其得意之时。业为识者所鄙。或一朝失馆。典质不足。继以称贷。负累既重。受恩渐多。得馆之后。情牵势绊。欲洁其守。终难自主。习与性成。身败名裂。故吾辈丧检。非尽本怀。欲葆吾真。先宜崇俭。俭用

身之不俭。断不能范家。家之不俭。必至于累身。寒士课徒者。数月之修。少止数金。多亦不过十数金。家之人目击其艰。是以节啬相佐。游幕之士。月修或至数十金。积数月寄归。则为数较多。家人以其得之易也。其初不甚爱惜。其后或至浪费。得馆仅足以济。失馆必至于亏。谚所谓搁笔穷也。故必使家之人皆知来处不易。而后可以相率于俭。彼不自爱者。其来更易。故其耗更速。非惟人事。有天道矣。范家

衙门必有六房书吏。刑名掌在刑书。钱谷掌在户书。非无谙习之人。而惟幕友是倚者。幕友之为道。所以佐官而检吏也。谚云。清官难逃猾吏。官统吏。而吏各以其精力。相与乘官之隙。官之为事甚繁。势不能一一而察之。唯幕友则各有专司。可以察吏之弊。吏无禄入。其有相循陋习。资以为生者。原不必过为搜剔。若舞弊累人之事。断不可不杜其源。总之幕之与吏。择术悬殊。吏乐百姓之扰。而后得藉以为利。幕乐百姓之和。而后能安于无事。无端而吏献一策。事若有益于民。其说往往甚正。不为彻底熟筹。轻听率行。百姓必受累无已。故约束书吏。是幕友第一要事。检点书吏

谚云。衙门六房开。有理无钱莫进来。非谓官之必贪。吏之必墨也。一词准理。差役到家。则有馔赠之资。探信入城。则有舟车之费。及示审有期。而讼师词证。以及关切之亲朋。相率而前。无不取给于具呈之人。或审期更换。则费将重出。其它差房陋规。名目不一。有官法之所不能禁者。索诈之赃。又无论已。余尝谓作幕者。于斩绞流徒重罪。无不加意检点。其累人造孽。多在词讼。如乡民有田十亩。夫耕妇织。可给数口。一讼之累。费钱三千文。便须假子钱以济。不二年必至鬻田。鬻一亩则少一亩之入。辗转借售。不七八年而无以为生。其贫在七八年之后。而致贫之故。实在准词之初。故事非急切。宜批示开导。不宜传讯差提。人非紧要。宜随时省释。不宜信手牵连。被告多人。何妨摘唤。干证分列。自可摘芟。少唤一人。即少累一人。堂上一点朱。民间千点血。下笔时多费一刻之心。涉讼者已受无穷之惠。故幕中之存心以省事为上。省事

听讼是主人之事。非幕友所能专主。而权事理之缓急。计道里之远近。催差集审。则幕友之责也。示审之期。最须斟酌。宜量主人之才具。使之宽然有余。而不至畏难自沮。既示有审期。两造已集。断不宜临时更改。万一届期别有他事。他事一了。即完此事。所以逾期之故。亦可晓然使人共知。若无故更改。则两造守候一日。多一日费用。荡财旷事。民怨必腾。与其准而不审。无若郑重于准理之时。与其示而改期。无若郑重于示期之始。故便民之事。莫如听讼速结。词讼速结

词讼之应审者。什无四五。其里邻口角骨肉参商细故。不过一时竞气。冒昧启讼。否则有不肖之人。从中播弄。果能审理平情。明切譬晓。其人类能悔悟。皆可随时消释。间有准理后。亲邻调处。吁请息销者。两造既归辑睦。官府当予矜全。可息便息。亦宁人之道。断不可执持成见。必使终讼。伤闾党之和。以饱差房之欲。息讼

求生者千古法家要诀。法在必死。国有常刑。原非幕友所敢曲纵。其介可轻可重之间者。所争止在词组。而出入甚关重大。此处非设身处地诚求不可。诚求反复。必有一线生机。可以藉手。余治刑名佐吏凡二十六年。入于死者六人而已。仁和则莫氏之因奸而谋杀亲夫者。钱塘则郑氏之谋杀一家非死罪二人者。起意及同谋加功二人。平湖犯窃而故杀其妻者。有毛氏一人。窃盗临时行强而拒杀事主者。有唐氏一人。其它无入情实者。皆于初报时。与主人再三审慎。是以秋审之后。俱得邀　　恩缓减。是知生固未尝不可求也。求生

狱贵初情。县中初报。最关紧要。驳诘之繁。累官累民。皆初报不慎之故。初报以简明为上。情节之无与罪名者。人证之无关出入者。皆宜详审节删。多一情节。则多一疑窦。多一人证。则多一拖累。何可不慎。办案之法。不唯入罪宜慎。即出罪亦甚不易。其人应抵而故为出之。则死者含冤。余每欲出人罪。必反复案情。设令死者相质。有词以对。始下笔办详。否则不敢草草动笔。故二十余年来。可质鬼神者。此心如一日也。慎初报

命案出入全在情形。情者起之由。形者争殴之状。由曲直。秋审时之为情实。为缓决。为可矜。区以别焉。争殴时所持之具。与所伤之处。可以定有心无心之分。有心者为故杀。必干情实。无心者为杀。可归缓决。且殴状不明。则狱情易混。此是出入最要关键。审办时。必须令仵作与凶手。照供比试。所详供。宛然有争殴之状。凿凿在目。方无游移干驳之患。命案察情形

赃真则盗确。窃贼亦然。正盗正窃。罪无可宽。所当慎者。在指牵之人与买寄赃物之家耳。指牵之人。固须质审。其并无实据者。亦可摘释。至不知情而买寄赃物。律本无罪。但不得不据供查吊。向尝不差捕役。止令地保传谕。檄内注明。有则交保。不须投案。无则呈剖。不许带审。亦从无匿赃不缴。自干差提者。此亦保全善类之一法。一经差提。不惟多费。且窃盗拖累。几为乡里之所不齿。以无辜之良民。与盗贼庭质。非贤吏之所忍也。盗案慎株累

吏治以安良为本。而安良莫要于去暴。里有地棍。比户为之不宁。讹借不遂。则造端讦告。其尤甚者。莫如首赌首娼。事本无凭。可以将宿嫌之家。一网打尽无论冤未即雪。即至审诬。而破家荡产相随属矣。惟专处原告。不提被告。则善良始有赖焉。惟是若辈倚胥吏为牙爪。胥吏依若辈为腹心。非贤主人相信有素。上水之船。未易以百丈牵矣。严治地棍

幕客佐吏。全在明习律例。律之为书。各条具有精蕴。仁至义尽。解悟不易。非就其同异之处。融会贯通。鲜不失之毫厘。去之千里。夫幕客之用律。犹秀才之用四子书也。四子书解误。其害止于考列下等。律文解误。其害乃至延及生灵。昔有友人办因奸拐逃之案。意在开脱奸夫。谓是奸妇在逃改嫁。并非因奸而拐。后以妇人背夫自嫁。罪干缳首。驳诘平反。大费周折。是宽奸夫之遣。而几入奸妇于死。所谓知其一不知其二也。故神明律意者在能避律。而不仅在引律。如能引律而已。则悬律一条。以比附人罪。一刑胥足矣。何藉幕为。读律

学古入官。非可责之幕友也。然幕友佐官为治。实与主人有议论参互之任。遇疑难大事。有必须引经以断者。非读书不可。向在秀水时。有陶氏某。以长房独子。出继叔父。生五子。而长子故绝。例得以次子之子为后。其三子谋以[己](已)子后其伯兄。因乘父故。伪托遗命。令仲子归嗣本生。袒次房者。谓以孙祢祖。礼难归继。袒三房者。谓本生有子而无后。于情不顺。归继之说。未为不可。荐绅先生纷如聚讼。上台檄下县议。余亦无能执中。长夜求索。忽记礼经殇与无后者祔食于祖之文。爰佐令君持议。谓祢祖之论。必不可行。陶某既出继叔后。断难以子归继本宗。本宗有子而绝。情有难安。请以其主祔食伊父。听陶某子孙奉祀。大为上台所赏。后在乌程。有冯氏子。因本宗无可序继。自抚姑孙为后。及其卒也。同姓不宗之冯氏。出而争继。太守允焉。余佐令君持议。据宋儒陈氏北溪字系。义重同宗。同姓不宗。即与异姓无殊之说。绝其争端。向非通典籍。几何不坐困耶。每见幕中公暇。往往饮酒围棋。闲谈送日。或以稗官小说。消遣自娱。究之无益身心。无关世务。何若屏除一切。读有用之书。以之制事。所裨岂浅鲜哉。读书

提人不可不慎。固已。事涉妇女。尤宜详审。非万不得已。断断不宜轻传对簿。妇人犯罪则坐男夫。具词则用抱告。律意何等谨严。何等矜恤。幽娴之女。全其颜面。即以保其贞操。而悍之妇。存其廉耻。亦可杜其泼横。吾师孙先生尔周。言令吴桥时。所延刑名幕客叶某者。才士也。一夕方饮酒。偃仆于地。涎沫横流。气不绝如缕。历二时而苏。请还居外寓。询其故。曰。吾八年前馆山东馆陶。有士人告恶少子调其妇者。当核稿时。欲属居停专惩恶少子。不必提妇对质。友人谢某云。此妇当有姿色。盍寓目也。余以法合到官。遂唤之。已而妇投缳死。恶少子亦坐法死。今恶少子控于冥府。谓妇不死。则渠无死法。而妇之死。实由内幕之传唤。馆陶城隍神关提质理。予谓妇被恶少子所调。法合到官。且唤妇之说。起于谢某。神谓妇被调之后。夫已告官。原无意于死。及官传质审。始忿激捐生。而传质之意。在窥其色。非理其冤。念虽起于谢某。笔实主于叶某。谢已摄至。叶不容宽。余必不免矣。遂为之移寓于外。越夕而陨。夫以法所应传之妇。起念不端。尚不能幸逃阴谴。况法之可以不传者乎。妇女不可轻唤

余族居乡僻。每见地总领差勾摄应审犯证。势如狼虎。虽在衿士。不敢与抗。遇懦弱良民。需索尤甚。拂其意则厉声呵诟。或自毁官票。以拒捕禀究。人皆见而畏之。无敢公然与之相触。夫凶盗重犯。自问必死。拒捕之事。闲或有之。若户婚田债细故。两造平民。必无敢毁票以拒者。拒捕之禀。半由索诈而起。然一以拒捕传质。即至审虚。民不堪命矣。余在幕中遇此等事。直将毁票存销。改差承行。止就原案办理。其果否拒捕。属主人密加确访。而改差票内。不及拒捕之说。以免串诈。然其事每访辄虚。故差禀拒捕。断断不可偏听。差禀言宜察

亲民之吏。理当与民一体。况吾辈佐吏为治。身亦民乎。尝见幕友位置过高。居然以官体自处。齿鲜衣轻。渐不知民间疾苦。一事到手。不免任意高下。甚或持论未必全是。而强词夺理。主人亦且曲意从之。恐其中作孽不少。余在幕中。襄理案牍。无论事之大小。必静坐片刻。为犯事者设身置想。并为其父母骨肉通盘筹划。始而怒。继而平。久乃觉其可矜。然后与主人商量。细心推鞫。从不轻予夹。而真情自出。故成招之案。鲜有翻异。故佐治所忌。莫大乎心躁气浮。及拘泥成见。须为犯者着想

成案如程墨然。存其体裁而已。必援以为准。刻舟求剑。鲜有当者。同一贼盗。而纠伙为盗。事态多殊。同一殴。而起下手。情形别。推此以例。其它无不皆然。人情万变。总无合辙之事。小有参差。即大费斟审。求生之道在此。失入之故亦在此。不此之精辨。而以成案是援。小则翻供。大则误拟。不可不慎也。勿轻引成案

恃才之官。喜以私人为耳目。访察公事。彼所倚任之人。或摇于利。或蔽于识。未必俱可深信。官之听信。原不可恃。全在幕友持正不挠。不为所夺。若官以私人为先入。幕复以深言为确据。鲜不偾事。官之治事。妙在置身事外。故能虚心听断。一以先入之言为主。则成见在。动多挂碍矣。故访案慎勿轻办。访案宜慎

办理幕务。最要在勤。一事入公门。伺候者不啻数辈。多延一刻。即多累一刻。如乡人入城探事。午前得了。便可回家。迟之午后。必须在城觅寓。不惟费钱。且废一日之事。小民以力为养。废其一日之事。即缺其一日之养。其羁管监禁者。更不堪矣。如之何勿念。况事到即办。则头绪清楚。稽查较易。一日积一事。两日便积两事。积之愈多。理之愈难。势不能不草率塞责。讼师猾吏。百弊丛生。其流毒有不可胜言者。譬舟行市河之中。来者自来。往者自往。本无壅塞之患。一舟滞。则十百舟相继而阻。而河路有挤至终日者矣。故能勤则佐剧亦暇。暇自心清。不勤则佐简亦忙。忙先神乱。勤事

官能予人以信。人自帖服。吾辈佐官。须先要之于信。凡批发呈状。示审词讼。其日期早晚。俱有定准。则人可依期伺候。无废时失业之虑。期之速者必致舆人之诵。即克日稍缓。亦可不生怨讟。第欲官能守信。必先幕不失信。官苟失信。幕可力争。幕自失信。官或乐从。官之公事甚繁。偶尔偷安。便踰期刻。全在幕友随时劝勉。至于幕友不能克期。而官且援为口实。则官之不信。咎半在幕也。示民以信

条教号令。是道齐中一事。告示原不可少。然必其事实有关系。须得指出利弊。与众共喻。或劝或戒。非托空言。方为有益。若书吏视为故纸。士民目为常谈。抄录旧稿。率意涂饰者。尽可不必。非惟省事。亦可积福。每见贴示之处。墙下多有阳沟。及安设粪缸溺桶之类。风吹雨打。示纸堕落秽中。亵字造孽。所损正不细耳。勿轻出告示

广交游。通声气。世人所谓觅馆之法。然大不可恃。得一知己。可以不憾。同心之友。何能易得。往往所交太滥。费多力匮。致有不能自立之势。又不若硁硁自守者。转得自全。且善善恶恶。直道在人。苟律己无媿。即素不相识之人。亦未尝不交相推重也。至于寒士。声名所系。原不能不藉在上位者。齿牙奖借。然彼有相赏之实。自能说项。如攀援依附。事终无补。且上位即甚虚怀下士。而公务殷繁。势不能悬榻倒屣。司阍者多不能仰体主人之意。怀剌投谒。徒为若辈轻薄。甚无谓也。总之彼须用我。自能求我。我若求彼。转归无用。故吾道以自立为主。勿攀援

州县幕友其名有五。曰刑名曰钱谷曰书记曰挂号日征比。剧者需才至十余人。简者或以二三人兼之。其事各有所司。而刑名钱谷实总其要。官之考成倚之。民之身家属之。居是席者。直须以官事为己事。无分畛域。知无不言。言无不尽而后可。宅门以内。职分两项。而宅门以外。官止一人。谚云一人之谋不敌两人之智。如以事非切己。坐视其失。而不置一词。或以己所专司。不容人更参一解。皆非敬公之义也。特舍己从人。其权在我。而以局外之人。效千虑之得。则或宜委婉。或宜径直。须视当局者之性情而善用之。否则贤智先人。转易激成乖剌耳。办事勿分畛域

幕之为学。读律尚已。其运用之妙。尤在善体人情。各处风俗。往往不同。必须虚心体问。就其俗尚所宜。随时调剂。然后傅以律令。则上下相协。官声得着。幕望自隆。若一味我行我法。或且怨集谤生。古云。利不百不兴。弊不百不除。真阅历语。不可不念也。须体俗情

余向在胡公幕中。初读律书。惴惴焉不能习幕是虑。友人骆君炳文。端方谙练。独严事之。尝语余曰。以子之才之识。为人佐治。所谓儒学医菜作虀者。非不能之。患正恐太能耳。余请其故。曰。衙门中事。可结便结。情节之无大关系者。不必深求。往往恃其明察。一丝不肯放过。则枝节横生。累人无已。是谓已甚。圣贤之所戒也。余心识之不敢忘。数十年来。觉受此语之益甚多。戒已甚
  </div>
  <div class="pagination">
   <a href="皇朝经世文编_page96.html">
    上一页
   </a>
   <span>
    ...
   </span>
   <a href="皇朝经世文编_page92.html">
    92
   </a>
   <a href="皇朝经世文编_page93.html">
    93
   </a>
   <a href="皇朝经世文编_page94.html">
    94
   </a>
   <a href="皇朝经世文编_page95.html">
    95
   </a>
   <a href="皇朝经世文编_page96.html">
    96
   </a>
   <span class="current-page">
    97
   </span>
   <a href="皇朝经世文编_page98.html">
    98
   </a>
   <a href="皇朝经世文编_page99.html">
    99
   </a>
   <a href="皇朝经世文编_page100.html">
    100
   </a>
   <a href="皇朝经世文编_page101.html">
    101
   </a>
   <a href="皇朝经世文编_page102.html">
    102
   </a>
   <span>
    ...
   </span>
   <a href="皇朝经世文编_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
