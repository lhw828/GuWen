<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 28 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 28 页/共 101 页</h1>
    <div class="content">
七曰名物书西人有书一种此土译者命之为字典其最备者至数十巨册以二十六字母编次古今万国名物皆具焉故既通文法者据此编以读一切书罔有窒矣中土历古未有是书扬氏方言意盖近之今宜用其意尽取天下之事物悉行编定以助学者翻检之用如云君天下者三皇谓之皇五帝谓之帝三代谓之王秦后迄今谓之皇帝皆谓之君亦谓之后亦谓之辟亦谓之上蒙古谓之汗或谓之贝勒回部谓之沙俄谓之沙突厥谓之苏鲁丹日本谓之天皇西藏谓之赞普欧洲诸国谓之木那克亦谓之爱伯劳亦谓之塞佛伦亦谓之尔路漏亦谓之金亦谓之伯理玺天德云云其余一切并同斯例大抵官制地理两事最为繁博其余各门殆易易耳学者既通文法明大义茍得此书则可以尽读书无不能解者其所译定西人名称即可为他日国语解之用翻译西书名号参差宜仿辽金元三史国语解之例整齐画一公定译名他日续译者毋许擅易虽非徒蒙拾之助而学童得此其成学更事半功倍也以上诸书朋辈中多言其不容缓者南海康先生草定凡例命启超等编之已五年矣玩忽时日杀青无期顺德何君穗田义士也顷集义开幼学书局于澳门联合同志共襄斯举拟先成识字文法歌诀问答四种今岁夏间即当脱稿由澳门广时务报馆印行其名物一书亦已开编矣

西文西语之当习今之谈洋务者莫不言之矣虽然有欲学焉而为通事为买办以谋衣食者有欲学焉而通古今中外穷理极物强国保教者受学之始不可不自审也今沿江沿海各省其标名中西学馆英文书塾以教授者多至不可胜数彼其用意大抵若前之说而已其由后之说者则乎未始有门也昧者以为是西学将兴吾谓若辈之所为于亡中学则有余至西学之能兴与否则非吾之所敢言也吾闻西国学士非通拉丁文者不得与试盖拉丁文者英法俄德诸文之所从出彼中绩学之士其著书发论篇中每带拉丁文法如中国之能文者多用先秦汉魏语若未经从事者读之多不解焉　圣祖仁皇帝每日召西人入内授拉体诺文二小时拉体诺即拉丁也今之学者每于学英法文将成之时始习拉丁然闻之由英法以上追拉丁则学之甚难由拉丁以下通英法则学之甚易故学童授学之始以先习拉丁为善云又尝见西人习华文之书大抵皆日用应酬口头常语其究心训诂义理者绝少故西人之旅中土者多能操华言至其能读书者希焉能以华文缀文著书者益希焉虽由华文之繁难亦由彼之学者不得其书也今之教授西文者其蔽亦坐是故造就通事买办则有余培养人才则不足有志于是者宜学彼中学人之所学毋学此间市井洋佣之所学先其文言后其俚语则庶几矣记曰十年出就外傅学书计六艺之目礼乐射御书数是知古人于数计一学与书并重无人不学无人不能后世俗儒鄙为小道不复厝意挽近有颛此以名家者则又推为绝学皆陋之甚也今宜令学童自八岁以上即授之以心算渐及笔算之加减乘除通分小数比例开方等及几何之浅理令演之极熟稍长以后以次授代数微积稍深之法事半功倍年未弱冠可以以畴人鸣于时矣

尝见西人幼学之书分功课为一百分而由家中教授者居七十二分由同学熏习者居九分由师长传授者不过十九分耳儿童幼时母亲于父日用饮食歌唱嬉戏随机指点因势利导何在非学何事非教孟母迁室教子俎豆其前事矣故美国婴儿学塾近年教习皆改用妇人以其闲静细密且能与儿童亲也中国妇学不讲为人母者半不识字安能教人始基之坏实已坐此今此事既未克骤改至其就学之后一切教法亦宜稍变无俾尔许人才皆汨没于学究之手记曰八岁入小学又曰十岁出就外傅今将八岁以上十二岁以下审中人之资所能从事者拟为一功课表世之爱子弟者或有取焉行此功课数年则能读经史格致等书其功课别详他篇

　每日八下钟上学师徒合诵赞扬孔教歌一遍然后肄业

　八下钟受歌诀书日尽一课每课二百字每课以诵二十遍为率

　九下钟受问答书日尽一课凡问答书皆歌诀书之注疏问答书之第一课即解歌诀书之第一课余同不必成诵师为解其义明日按所问而使学童答之答竟则授以下课

　十下钟刚日受算学柔日受图学

　　凡受算学先习笔算一年以后渐及代数每日由师命二题令学童布算

　　凡受图学先习简明总图渐及各国省县分图以纸摹印写之日约尽一县印毕由师随举所已习者令学童指其所在之经纬度

　十一下钟受文法师以俚语述意令学童以文言达之每日五句渐加至五十句

　十二下钟散学

　一下钟复集习体操依幼学操身之法或一月或两月尽一课由师指授操毕听其玩耍不禁

　二下钟受西文依西人教学童之书日尽一课

　三下钟受书法中文西文各半下钟每日各二十字渐加至各百字

　四下钟受说部书指新编者言师为解说不限多少其学童欲涉猎他种书者亦听

　五下钟散学师徒合诵爱国歌一遍然后各归

　每十日一休沐至日师徒晨集堂中祀孔子毕合诵赞扬圣教歌一遍各散归

凡孔子生卒日及　万寿日各休沐五日

记曰少成若性谓其耳目未杂习气未入质地莹洁受教易易也故曲礼少仪弟子职等篇谨其洒扫应对导以忠信笃敬大抵熏陶其德性之事十居八九焉朱子曰小学是做人的样子陆子曰虽不识一字亦须还我堂堂地做个人人而无教则做人之道尚不自知虽谓之非人可矣今之学童其生长罗绮丛中者每听其骄侈淫佚日与燕朋狎客相逐而莫之禁其三家村子则又听其跳野顽劣蛮俗褴缕而莫之教学舍如溷片青学童如丐儿及其稍长也则授之以高头讲章翰苑楷格语之曰如是则可以攫青紫如是则可以搂黄白学者自幼至壮舍侥幸苟且诞诈污贱之外更无所闻则以为是固宜然矣善夫吾友严又陵之言曰八股之害锢智慧坏心术滋游手当其做秀才之日务使之习为剿窃诡随之事致令羞恶是非之心旦莫梏亡消磨岁月于无用之地堕坏志节于冥昧之中长人虚骄昏人神智呜呼几何其不率四万万之人以尽入于无耻也吾闻泰西诸国虽皇子之贵亦入兵船充水手循循率教事其师如长官以视吾之骄侈淫佚者何如矣又闻诸国虽孤儿罪童亦设校以教之无不衣服整洁礼仪彬洽其视吾之蛮俗顽劣者何如矣又闻美国学童跬步必肃言笑不苟询其故则曰他日吾将为总统长国家恐有失德声名败裂为众所摈也美国[例](列)凡经人告讼者不得举总统其视吾之哦讲章摹楷格以侥幸于富贵武断于乡曲者又何如矣

古人有言曰人不昏宦情欲失半此至言也记曰男子三十而娶又曰三十曰壮有室今西俗亦然弱冠以后父母则不之养使其自谋衣食足资俯畜然后敢及昏事盖人生十五至三十力强年富正受学之时苟以此十余年之功殚以向学其高才可以通彻今古经营四方其中人以下亦能治生干禄无忧饥寒矣今也不然口尚乳臭即怀昏蚤作夜思寤寐反侧虽或展卷复厝心年十七八居然有室日夕缠绵歌泣疲精敝魂于笫之侧未及三年儿女成行家累日重于是忽焉捐弃其畴昔之所欲学者而持筹握算作家人语矣是故早昏之大害有三纵欲溺志一也伐性夭年二也重累废学三也举国人才其潜销暗蚀于此间者何可胜道积重难返习焉莫怪非细故矣传曰君子爱人以德小人爱人以姑息为人父母者宜何择焉

今之为教也欲其子弟之长而为士者与欲其子弟之长而为农为工为商为兵者则其教之之法大异此最可笑之事也彼其为士者舍八股试帖律赋白折之外无所谓学也其不习八股试帖律赋白折者则亦不能目之为士也以故教之之法画然两途今夫为士者而不教之明庶物达世情故逢掖累亿动如木偶其坐此跻显位致厚实者千人中不过一二人其小得志荣于乡里者不过十人其青一衿[差](羞)足自养者亦不过数十人自余九百无以自给欲农则不能举耜欲商则不能握算即不转沟壑亦无人趣矣为农为工为商为兵者而不教之以识大义通文法则愚者若海绒悍者若野兕算百十之数艰于演微积闻孔孟之名诧若说鬼狐名非野蛮其实不能以寸矣故善为教者必使举国之人无贵贱无不学学焉者自十二岁以下其教法无不同入学之始教以识字慧者及八岁钝者及十岁中西有用之字皆识矣苏州彭君新三拟创教识字法为方格书字于其上字之下注西字其旁加圈识字有一义者识一圈有数义者识数圈师为授其音解其义令学童按圈覆述之中文既识则及西文洵简易之法也然后按前者所列之功课表而以授之慧者及十二岁钝者及十五岁则一切学问大纲节目有所闻矣自此以往其有欲习专门者可更入中学大学揅精数载以求大成其欲改就他业者亦既饫道义濡文教大之必不为作奸犯科之事小之亦能为仰事俯畜之谋于此而犹有为盗贼为奸细者乎无有也犹有为游手为饿莩者乎无有也衣食足礼义兴以此导民何民不智以此保国何国不强孟子不云乎逸居而无教则近于禽兽今夫举一国之子弟而委诸蠢陋野悍迂谬猥贱之学究之手欲不谓之无教焉不可得也夫以数千年文明之中国人民之众甲大地而不免近于禽兽其谁之耻欤顾亭林曰天下兴亡匹夫之贱与有责焉已耳人人以为吾无责也其亡忽焉也人人以为吾有责也其兴浡然也今与天下论变法唇焦舌敝闻者必曰此肉食者之事吾虽有志焉而莫能逮也若夫吾有子弟吾自诲之肉食曰可不能助我肉食曰否不能阻我转圜之间天下改观夫孰为无责而孰为有责矣乎康诰曰作新民国者民之积也未有其民不新而其国能立者彼法国日本维新之治其本原所自昭昭然矣谁曰维彼哲人告之话言慎德之行其惟愚人覆谓我谮人各有心是则可为痛哭流涕者也

　　童蒙艺塾说　　　　　　　　　　　　　　　　　　
韩文举

*原书页装订错误，今据《知新报》册二十三补入内文。

责人以制八万墩之舟百五十墩之炮二十五万金之镜而人必色色然惊规规然失曰我何能为哉此西人事耳语以算学则不精语以光学则不晓语以重学则不解奚暇与论制器哉非西人智而中人愚非西人巧而中人拙也创之有始教之有道习之有素目之手之心之肉之又何异乎守而不获其要袭而仅掇其皮如此者谓为拙工通其法而不悟其微循其旧而不识其新如此者谓为中工今日辟一法明日辟一法不知其为物不知其为我也如此者谓为巧工擦琥珀而知为电气验落而知为吸力观蒸气而知制轮舟览地圆而知为动绕察钟摇而知地力大小信地动而知行星相类石存虫而知物类始生地藏巨骨而知人形渐缩穴有宫室而知为余古国地有煤层而知为昔时材木目入夜而不见知为假藉外光耳虽聋而可闻知为专赖脑气物能触动而知脑筋之灵视恒不足而知光气之差悟回复之理而知回声回光穷阴阳之故而知雌雄草木声光有浪而知空气之荡流人物衰殭而知养气之剥蚀物可涨缩而知冷热之度物可互均而知轻重之衡质可分合而知化学之原植化为动而知变易之理检大鸟大兽之骨而知种类无存根荄胎兆之始而知形早备何为而深何为而浅何为而大何为而小何为而微何为而显何为而精何为而粗未形已形循环相成我得其道奚而不明虚虚子问于实实子曰人皆形其形色其色物其物吾与子游于无形无色无物可乎实实子曰吾有显微镜子乌能遁之虚虚子曰蜻蛉千睛子能镜之菜有千虫子能镜之气中微物子能镜之若吾游于无朕出入无端视之不见听之不闻微之又微深之又深神之又神冥冥默默芒芒芴芴子又乌能窥哉乌能窥哉实实子曰然则显微镜可废乎虚虚子曰镜于无形通于阴阳游于一气者能之镜于有形者此西人所长非余所言也镜于水族镜于地族镜于星族今西人尚未也奚暇与之言无形实实子曰吾既被西人泄其秘窥其奥无所逃矣声之虚也而传之影之虚也而脱之骨之藏也而照之子何为而不自度乎虚虚子曰子之术浅矣子之技小矣奚而不穷哉我之言非子所闻也实实子曰子言诞矣谬矣侈然自大矣为问子处亚洲大国既久称为二万里之地四万万人之众能制一新器乎虚虚子曰闻其声知为何物知为何色者西人有乎形影相关之理西人能知乎子何区区以西人为言哉实实子曰吾不与子言其深请言其浅西人教幼童也课有定程学有本末立为时刻以舒之绘为图说以悦之制为器艺以玩之甘而不苦徐而不疾自童子已然何论其壮也愚尚可成何论其智也若斤斤诵读苦而无功沾沾帖括成而无用尚能骋其技哉虚虚子曰子无慑夫西人吾有一法使一切器艺缩之短之制为小物作为玩具鬻之于市肆庋之于博物院罗之于学塾损其值贱其物目有所见耳有所闻使心与物合物与心化作为童艺报以广其识见着为童艺书以浚其心思绘为童艺图以悦其耳目制为童艺器以定其规仿将其物分之合之颠之倒之久而悟其法久而洞其微始则一童习此器焉使其专也继则二童习此器焉竞其智也继则三童习此器焉鼓其勇也继而为十童继而为百童继而为千童继而为亿兆童今日与此童习焉明日与彼童习焉如有十童自一至十相与终始上才与中才习使教之上才与中才习使进之中才与下才习使近之之伍之错之综之久而不知其道有是理哉实实子曰既无机器何言制造曰子拘矣购之自人仿之自我始而旧卒而新久而神奚不可乎奚不可乎苟循斯道以训童子速则三年五年迟则八年十年尚无小艺创为新式者谁其信乎庄子曰其作始也简其将毕也巨又曰麤而不可不陈者法也不观欧西乎有童蒙艺塾乎吾将规之矩之实实子曰子所言欧西绪余也虚虚子曰子未明夫道乎不有作之奚有述之通夫道者艺与道为一焉痀偻掇蜩梓庆为鐻大马捶钩其类是乎

　　治始于乡说　　　　　　　　　　　　　　　　　　
韩文举

治心无学为振荡为污郁为陨丧治身无学为轶荡为夭孽为颠灭治家无学为构责为离贰为凌越治乡亦犹是也乡者家之积也国者乡之积也积水成河积土成山积木成林河自水始山自土始林自木始国自乡始家塾党庠术序由乡衍之党正闾帅里长由乡选之礼有乡饮酒礼有乡射礼有乡先生乡大夫管子有乡长乡师郑人有乡校王制有乡士日本乡塾五万二千余所德国学费乡孩仅缴一辨尼自古迄今自中至外舍乡莫由焉钩于乡而材能可知也部于乡而善恶可知也按于乡而德行可知也稽于乡而艺术可知也是故观天下者观国观国者观乡汉之三老啬夫非三代遗法乎自隋设进士而视乡为赘疣目乡为丸矣自是家与里离里与乡离乡与国离人不修于家家不修于里里不修于乡乡不修于国士曰游士工曰游工农曰游农商曰游商何为游士无才行乡不责之工无技能乡不责之商无筹算乡不责之农无常产乡不责之泛乎无所依浮乎无所泊而乡与国遂为胡越矣然则如何而国与乡缀属也管子曰乡树之师以遂其学士有乡师农有乡师工有乡师商有乡师学士者为乡士学农者为乡农学工者为乡工学商者为乡商名曰士乡名曰农乡名曰工乡名曰商乡非迁徙其人以为乡也士农工商各有所习久之寝渐成俗遂以是名耳且工必学于士而后贵于乡农必学于士而后贵于乡商必学于士而后贵于乡工而士商而士农而士行无由掩才无由匿自有乡士鄙朴之乡文而明自有乡农菹秽之乡沃而衍自有乡工苦恶之乡坚而美自有乡商寥寂之乡繁而溢谈道术论政事工格致者士之乡也相寒暑化肥瘠勤播植者农之乡也制器用辨工苦衡轻重者工之乡也核多寡计贵贱贸有无者商之乡也如是编为士户编为农户编为工户编为商凡一里树师者几何人十里树师者几人千里树师者几何人万里树师者几何人士而繁道不患不流农而繁田不患不治工而繁艺不患不良商而繁货不患不输是故士与士言道农与农言物工与工言巧商与商言计师无量徒无量新理无量新法无量新艺无量士不假才农不假粟工不假器商不假物虽有百异教无由夺之虽有百异物无由搀之虽有百异货无由耗之何患夫士不解道百里无士师农不善祖百里无农师工不制器百里无工师商不善贾百里无商师师之教十成八九为上举十成五六为次十成二三为下都一乡之师而考之都十乡之师而考之都百乡之师而考之都千乡之师而考之都万乡之师而考之都亿兆乡之师而考之甲于一乡者为一乡师甲于十乡者为十乡师甲于百乡者为百乡师甲于千乡者为千乡师甲于万乡者为万乡师甲于亿兆乡者为亿兆乡师监其情伪第其优劣士无伪行农无伪功工无伪物商无伪货如是一乡之内善恶知焉勤惰知焉智愚知焉士农工商无所隶者罚之黜之羞之戒之士析新理者赏农创新法者赏工制新式者赏商演新计者赏赏罚操之大士师操之大农师大工师大商师如何而可为大士师为大农师为大工师为大商师经与史掌故律例中外兼通者公选以为士师电学化学热学种植贯彻者举以为农师艺学重学算学兼综者举为工师各口岸兴杀各货物输滞条以源流者举以为商师土无旷土民无游民其始设法奚若曰设士学院以教之设农学院以教之设工学院以教之设商学院以教之学成则造各乡教焉逮其乡人学成则又教其乡人焉如是而百人千人万人亿兆人无量数人递相传习国安得而不富强哉经费从何出曰集赀如善堂如义学此民间创办也若国家举行自有条理奚待言哉或曰此事恐徒托空言行多窒塞曰籍民为兵泰西亦可行之安有隶民于士农工商而不得乎故曰治家莫如治身治身莫若治心治天下莫如治国治国莫如治乡

　　推广中西义学说　　　　　　　　　　　　　　　　
韩文举

天予以目目而不能视天戮之天予以耳耳而不能听天戮之天予以舌舌而不能言天戮之盲可使识字聋可使听说哑可使解意是人也非天也婴而育何为也幼而慈何为也孤而恤何为也病而药何为也养之有道也使人如介虫吾不欲也使人如毛虫吾不欲也使人如虫吾不欲也象能耕牛能服马能舞犬能歌猴能戏虎豹能阵熊罴能战鸽能传书教之也氐异言翟异俗胡越异礼吴楚异服教之也泰西不与中国同声不与同教不与同习不与同文教之也中国多能八股多能训诂多能词章非生而然也西人多能格致多能制器多能电学多能光学多能化学多能热学多能动物学多能植物学为工为商为农为士皆远踰中国亿万也非生而然也犹嫫母西施驽马骐骥也使周公商高管墨亢仓公输王尔诞于今日岂能唾西人为无用哉今者书籍无藏箝其思也翻书无局蔀其目也新闻乏馆囿其识也讲学无会塞其智也议院不设靳其权也缚之于科举奔之于官宦趋之于酬酢地广二万里人众四万万虽有同文馆广方言馆水师学堂武备学堂格致书院而寥寥历历几若晨星其为泰西丑诋无怪也又况束于势力人分数等奴仆居一蛋民居一役隶居一苗民居一乞丐居一农居一商居一工居一终身役役不尊于乡里不选于朝廷未尝诗书沐教化者十居其九乎不以识字为能不以无学为耻不以不才为不肖营营衣食自成自败自生自灭国家不一问官长不一谋乎谓为黑奴谓为冰人谓为红皮土番谓为莪特狄虽似过之而原其无学无以异也我将援之而入泰西乎不忍也我将援之而入学塾乎不能也我诚困矣辞无所骋矣策无所施矣然则计已穷乎曰不穷不穷将奚若曰义学创善堂者谓之天牧树义学者谓之天教通天人改制度立义理圣人也覃于亿万世暨于南北极远而诸星迩而诸地圣人也不及圣人才不及圣人德偲偲以教人为意身无以董之而进人以自表者圣人之徒也创义学者是也神农师悉诸黄帝师大挠颛顼师伯彝父啻喾师伯招尧师许由禹师子州父人而无师犹狐狸无穴鸟无巢犬无家也而义塾者师之类也今之义学仅能识字课时文而已非有殊技也鳞有甲禽有羽兽有毛非有大过也易之变之通之达之非中西义塾不可然西人学塾动以千万计其出于国者不知凡几也其出于民者又不知凡几也今不能踵西人之全辙惟举西人之已效者变通而仿行之其例云何曰有五一曰合醵义学荟萃众赀非众不举二曰会捐义学由义学首会假其余润存孳息以资灌溉三曰息捐义学名为捐若许实则祗拨年息举行较易四曰传习义学若三年学成或六年学成留其在院教习无须束脯自能绵远五曰两利义学其人捐兴设若学有成立或往别处教习十括二三以为酬馈凡此皆民间为之而官不与也师乎师乎人才莘莘以此为冠弁乎众将援以为首乎广之光之绵之延之亿兆生灵其有赖夫

　　乡学篇　　　　　　　　　　　　　　　　　　　　
孙学修

古之教者二十五家而有塾五百家而有庠万二千五百家而有序耰锄已藏祈乐已入里胥长分为之师中年考校课其殿最三年大比则汇其贤能贡于国学朝廷厘为经制岁一行之无或敢废故均是人也役之则为民官之则为吏教之则为士文学盛于上才智生于下三古之隆皆由是也后世制为郡国学党庠术序听民自处先王牖民之典盖廑有存焉矣汉书平帝纪元始三年立学官乡曰庠聚曰序置孝经师一人然是时政由王氏徒拟周官无裨[实](官)际泰西建国君民教学为先国无论大小民无分男女地无论城乡有烟户三十家例设小学堂一国家更严不入塾之科条议罚之条列国通例以英德奥为最严设文学部之专官文学部犹我国国子监祭酒其权礼部虽以甚小之国启蒙之塾往往二三千所箸录之徒三四十万人公家之拨帑学徒之修脯力不能者免绅富之输将综而计之不下数十百万或数百千万而不稍惜此外瞽聋疯瘖孤子罪童无人不有学礼拜夜会无时不有学呜呼何其盛也又闻西人入塾期率六岁至八岁出塾期率十三至十六中数每人尚多学八年贫甚者计其半日在家以助父母而已例期既满教者遴其俊秀升于大书院国家需才此焉皆备其不愿仕者亦任其肄习专门择途自处夫以八年向学之人无论出而为兵农为工商以与一丁勿识数行未读者相遇孰智孰愚孰强孰弱盖斠然矣我不敢知曰今中国郡县非尽无书院也乡村非无私塾也然浏揽四千三百万方里内之书院有几四百万万人中之能肄业于书院者有几私家之力能延师并能得善导之师者有几而穷陬僻澨蠢如鹿豕姓名不能书条教不能读者吾反见其如林如鲫也夫我黄种四千年来素以文物甲它族今核十岁以上识字之数百分中不足十分较诸欧美差六十至八十分读书写字算学勤敏之学僮竟不能比数岂昔文明而今愚犷邪抑导之无其人也孔子曰其有所誉必有必试远鉴殷周近鉴泰西已试之效者也乃者　京师内外推见隐微亦以推广学校为自强第一义视彼龈龈于海舰铁轨者何如矣然所议者国学也郡学也议乡学者何寥寥也夫郡国学为育才也而其原则在于乡学乡学盛而郡国学盛矣此之不讲坐使彼之所谓教堂得广设义塾施其异教于吾民吾民之无依者争昵就之习与性成将以龙荒易桑梓十诫为六经呜呼父母流水之归螟蛉类我之祝则不患弃材而尤患弃民

　　论女学　　　　　　　　　　　　　　　　　　　　
梁启超

孟子曰逸居而无教则近于禽兽痛哉斯言乎执一人而目之曰禽兽未有不色然怒者然信如子舆氏之言也则今日之近于禽兽者何其多也海内之大员其首方其足之种盖四万万其名之为农为工为商为兵终身未尝读书者殆一万九千万有奇其名之为官为士号称读书而实未尝读书者殆数百万其员其首而纤其足不官不士不农不工不商不兵而自古汔今未尝一读书者凡二万万不惟是彼之官焉士焉农焉工焉商焉而近于禽兽者犹或以禽兽为耻也此之不官不士不农不工不商不兵而近于禽兽者岂直不耻天下之人以为是固宜然耳呜呼岂不痛哉岂不痛哉梁启超曰居今日之中国而与人言妇学闻者必曰天下之事其更急于是者不知凡几百举未兴而汲汲论此非知本之言也然吾推极天下积弱之本则必自妇人不学始请备陈其义以告天下

一义曰公理家之言曰凡一国之人必当使之人人各有职业各能自养则国大治其不能如是者则以无业之民之多寡为强弱比例差何以故无业之人必待养于有业之人不养之则无业者殆养之则有业者殆斯义也西人译者谓之生利分利即吾大学生之者众食之者寡之义南皮先生曰食训蚀谓耗蚀也筦子曰一夫不耕或受之饥一女不织或受之寒此非空言也盖合一国之人民物产而以决疑数术盈虚消息之其所得之率实如此也中国即以男子而论分利之人将及生利之半余近着说中详言其故自公理家视之已不可为国矣况女子二万万全属分利而无一生利者惟其不能自养而待养于他人也故男子以犬马奴隶畜之于是妇人极苦惟妇人待养而男子不能不养之也故终岁勤动之所入不足以赡其妻孥于是男子亦极苦以予所见上而官中而士下而农工商兵无论为何等人则无时不皇然愀然若重忧贫者其受冻饿转死沟壑者更不知凡几也其实以比例浅理论之苟人人以一身所作之业为一身衣食计必无可以贫之理今中国之无人不忧贫也则以一人须养数人也所以酿成此一人养数人之世界者其根原非一端而妇人无业实为最初之起点虽然等是人也何以或有业或无业盖凡天下任取一业则必有此业中所以然之理及其所当行之事非经学问不能达也故即以男子而论大率明达事理之人谋业甚易反是者谋业较难然则学也者业之母也妇人之无业也非天理宜然也其始据乱之世专尚力争彼男子之所欲有事者固非妇人之所能也于是以妇人为不足轻重而不复教之既不教矣其无从执业有固然也积之既久渐忘其本来则以为是固当生而不事事而嗷然待哺于人者也是以男子贵而妇人贱妇人逸而男子劳逸而贱非人情所乐也贵而劳亦非人情所乐也则何如均其贵贱亦均其劳逸之为得也论公理则如此考事势则如彼故曰国何以强民富斯国强矣民何以富使人人足以自养而不必以一人养数人斯民富矣夫使一国之内而执业之人骤增一倍则其国所出土产作物亦必骤增一倍凡所增之数皆昔日弃地之货也取弃地之货而藏之民间其事甚顺而其益甚宏若此者舍学末由也

二义曰人有恒言曰妇人无才即是德此躗言也世之瞀儒执此言也务欲令天下女子不识一字不读一书然后为贤淑之正宗此实祸天下之道也古之号称才女者则批风抹月拈花弄草能为伤春惜别之语成诗词集数卷斯为至矣若此等事本不能目之为学其为男子苟无他所学而专欲以此鸣者则亦可指为浮浪之子靡论妇人也吾之所谓学者内之以拓其心胸外之以助其生计一举而获数善未见其于妇德之能为害也如曰无才即是德云尔则夫乡僻妇妪不识一字者不啻千百亿万未尝闻坐此之故而贤淑有加而惟闻取帚之谇反唇之稽视宦学家之妇人殆益甚焉则又何也凡人之鄙吝也忿争也必其所见极小目光心力尽日营营于此极小之圈限中以生此蔽也使其人而知有万古有五洲与夫生人所以相处之道万国所以弱强之理则其心也方忧天下悯众生之不暇而必无余力以计较于家人妇子之事也今夫妇人之所以多蔽于彼者则以其于天地间之事物一无所闻而竭其终身之精神以争强弱讲交涉于筐箧之间故其丑习不学而皆能不约而尽同也是以海内之大为人数万万为户数千万求其家庭内外相处熙睦形言语终身无间然者万不得一焉而其发端罔不起于姑嫜姒娣之间愤时者至谓妇人为尽可杀夫妇人岂性恶耶块然未经教化之躯壳若干具而键之于一室欲其能相处焉不可得也彼妇人之累男子也其不能自养而仰人之给其求也是犹累其形骸也若夫家庭之间终日不安入室则愀静居斯叹此其损人灵魂短人志气有非可以常率推者故虽有豪杰倜傥之士苟终日引而置之笫筐箧之侧更历数岁则必志量局琐才气消磨若是乎妇人之果为鸩而不可近也夫与其饮鸩而甘之则盍于疗鸩之术少留意矣

三义曰西人分教学童之事为百课而由母教者居七十焉孩提之童母亲于父其性情嗜好惟妇人能因势而利导之以故母善教者其子之成立也易不善者其子之成立也难颜氏家训曰教儿婴孩就传以前性质志量皆已定少成若性长则因之比实言教言学一切之始基也苟为人母者通于学本达于教法则孩童十岁以前于一切学问之浅理与夫立志立身之道皆可以粗有所知矣今中国小学未兴出就外傅以后其所以为教者亦既猥陋灭裂无所取材若其髫龀嬉戏之时习安房闼之中不离阿保之手耳目之间所日与为缘者舍笫筐箧至猥极琐之事概乎无所闻见其上焉者歆之以得科第保禄利诲之以嗣产业长子孙斯为至矣故其长也心中目中以为天下之事更无有大于此者万方亿室同病相怜冥冥之中遂以酿成今日营私趋利苟且无耻固陋蛮野之天下而莫知所自始岂惟莫知所自始而已且恬然不以为怪故试取西人幼塾乳臭之子与吾此间庞壮硕老之士大夫相挈其志趣学识必有非吾此间此辈之所能望者岂其种之特异哉无亦少而习焉者之不得其道也故治天下之大本二曰正人心广人才而二者之本必自蒙养始蒙养之本必自母教始母教之本必自妇学始故妇学实天下存亡强弱之大原也

四义曰胎教之道大戴礼论衡详哉言之后世此义不讲盖久今之西人则龂龂留意焉西国公理家考物种人种递嬗递进之理以为凡有官之物人禽虫介草木为有官之物金石水土为无官之物一体之中有其死者焉有其不死者焉如一草木根荄支干果实花叶其死者也而常有不死者离母而附于其子延延相续不断是曰传种惟人亦然虽然两种化合之间有浸淫而变者可以使其种日进于善由猩猴而进为人也由野番贱族而进为文明贵种也其作始甚微而将毕至巨也故西人言种族之学者以胎教为第一义其思所以自进其种者不一而足而各国之以强兵为意者亦令国中妇人一律习体操以为必如是然后所生之子肤革充盈筋力强壮也此亦女学堂中一大义也今之前识之士忧天下者则有三大事曰保国曰保种曰保教国乌乎保必使其国强而后能保也种乌乎保必使其种进而后能保也进诈而为忠进私而为公进涣而为进愚而为智进野而为文此其道也教男子居其半教妇人居其半而男子之半其导原亦出于妇人故妇学为保种之权舆也今与人言此义鲜不谓以耕捄饥掘井消渴迂远而无当也而不知此盖古先哲王与泰西通儒所讲之极熟推之至尽而汲汲焉以为要图者也胎教篇曰易曰正其本万事理失之毫厘差以千里故君子慎始谨为子孙昏妻嫁女必择世世有行义者如是则其子孙慈孝不敢淫暴党无不善三族辅之故凤皇生而有仁义之意虎狼生而有贪戾之心两者不等各以其母其言　深切着明又曰胎教之道书之玉版藏之金匮置之宗庙以为后世戒盖古人之重之如此必非无故也侯官严君又陵译天演论云无官者不死以其未尝有生也而有官者一体之中有其死者焉有其不死者焉而不死者又非精灵魂魄之谓也可死者甲不死者乙判然两物如草木之根荄支干等甲之事也而乙则离母附子代可微变而不可以死或可分其少分以死而不可以尽死此动植所莫不然者也是故一人之身常有物焉乃祖父之所有而托生于其身盖自得生受形以来递嬗迤降以至于今此胎教所以然之公理严君与余书又云生学公例言一人之生其心思材力形体气习前则本数十百代祖父母之形神阅历积委而成后则依乎见闻师友与所遭之时与地而化其论极精欲言保种者非措意于此二义不可欲措意于前一义则胎教为之根原欲措意于后一义则胎教尤为根原之根原此学数十年后必大明于天下今日则鲜不以为迂远无用矣

西人格致之家之言曰言算学格致等虚理妇人恒不如男子由此等虚理而诸实事以成为医家制造等专门之业则男子恒不如妇人然则男女之于学各有所长非有轩轾论者或疑数千年来男子之成绝学立大功者方策不绝而妇人无闻焉若是乎虽兴妇学其所成亦仅矣抑吾又闻生学家之言公理矣凡贪生负气之物倒生者最愚横生者次愚若夫躯体峙立首函清阳者其聪明必不甚相远所以生差别者在智慧之开与不开耳若干嘉间汉学彬彬于江浙而吾粤靡一人焉咸同以后口马郑手说文如鲫矣非粤民愚于干嘉而智于咸同也日本明治以前民智僾塞工艺窳劣翻然维新遂有今日非日人拙于曩而巧于今也其脑筋伏而未动其灵髓塞而未通从而导之机捩一拨万线俱动矣彼妇人之数千年莫或以学名也未有以导之也妇人苟从事于学有过于男子者二事一曰少酬应之繁二曰免考试之难其居静其心细故往往有男子所不能穷之理而妇人穷之男子所不能创之法而妇人创之西史所载若摩哈默德之母以伯南之女侯失勒约翰之姑其学业成就视男子未或让而吾中国之女子游学异国成学而归者若吾向者所闻康爱德氏石美玉氏虽西域耆宿犹歆誉之然则妇人岂生而不能学耶夫以二万万戴天履地首函清阳之人类而必夷而弃之谓与倒生横生之物相等欲不谓为不仁不可得也

善夫诸教之言平等也南海先生有孔教平等义不平等乌乎起起于尚力平等乌乎起起于尚仁等是人也命之曰民则为君者从而臣妾之命之曰女则为男者从而奴隶之臣妾奴隶之不已而又必封其耳目缚其手足冻其脑筋塞其学问之涂绝其治生之路使之不能不俯首帖耳于此强有力者之手久而久之安于臣妾安于奴隶习为固然而不自知于其中有人焉稍稍自疑于为臣妾为奴隶之不当者反起而哗之以故数千年来之男子无或以妇学为治天下所当有事而数千年之妇人益无有奋然自张其军以提倡其同类者也非不才也压力使然也

今语人曰欲强国必由学校人多信之语人欲强国必由女学人多疑之其受受蔽之原尚有在焉今日之攘臂奋舌以谭强国震惊于西人而思效其长者则惟是船舰之雄也枪之利也铁路之速也矿务之盛也若此者皆非妇人所能有事也故谋国者曰教妇人非所急也而不知西人之强在此其所以强者不在此农业也工作也医学也商理也格致也律例也教授也谓教授之法男子所共能抑妇人所共能也其学焉而可以成为有用之材一也今夫言治国而必推本于学校岂不以人才者国之所与立哉岂不以中国自有之才必待教而始成哉夫必谓彼二万万为人才而谓此二万万为非人才此何说也

西方全盛之国莫美若东方新兴之国莫日本若男女平权之论大倡于美而渐行于日本日本之女学约分十三科一修身二教育言教授及蒙养之法三国语谓日本文四汉文五历史兼外国史六地理七数学八理科谓格致九家事十习字十一图画十二音乐十三体操其与男学相出入者不过数事而已此数事者大率与兵政相关亦尚力之世所当有事者也彼西人之立国犹未能至太平世也太平之世天下远近大小若一无国界无种界故无兵事无兵器无兵制国中所宜讲者惟农商医律格致制造等事国人无男无女皆可各执一业以自养而无或能或不能之别故女学与男学必相合今之美国殆将近之矣是故女学最盛者其国最强不战而屈人之兵美是也女学次盛者其国次盛英法德日本是也女学衰母教失无业众智民少国之所存者幸矣印度波斯土耳其是也

若是夫中国之宜兴妇学如此其急也虽然今日之中国乌足以言妇学学也者匪直晨夕伏案对卷伊吾而已师友讲习以开其智中外游历以增其才数者相辅然后学乃成今中国之妇女深居闺阁足不出户终身未尝见一通人履一都会独学无友孤陋寡闻以此从事于批风抹月拈花弄草之学犹未见其可况于讲求实学以期致用虽有异质吾犹知其难矣不宁惟是彼方毁人肢体溃人血肉一以人为废疾一以人为刑僇以快其一己耳目之玩好而安知有学而安能使人从事于学是故缠足一日不变则女学一日不立嗟夫　国家定鼎之始下　令薙发率土底定顺治末叶悬禁缠足而奉行未久积习依然　一王之力不改盲之心强男之头不如弱女之足遂留此谬种孳乳流行历数百年日盛一日内违　圣明之制外遗异族之笑显罹楚毒之苦阴贻种族之伤呜呼岂苍苍者天故厄我四万万生灵而留此孽业以为之窒欤抑亦治天下者未或厝意于是也

　　记江西康女士　　　　　　　　　　　　　　　　　
梁启超

中国女学之废久矣海内之女二万万求其解文义娴雕虫能为花草风月之言者则已如凤毛如麟角若稍读古书能著述若近今之梁端氏王照圆氏其人者则普天率土几绝也今夫彼二子之所能者则乌得为问学矣乎而其寥绝也若此记曰人不学不知道二万万不知道之人则乌可以为国矣梁启超持此论以忧天下邹凌翰曰请言康女士女士名爱德江西九江人幼而丧父母伶仃无以自养昊格矩者美国学士有宦籍者之女公子也游历东方过九江见之爱其慧怜其穷挈而西行时女子纔九龄耳既至美入小学中学遂通数国语言文字天文地志算法声光化电绘画织作音乐诸学靡所不窥靡所不习最后乃入墨尔斯根省之大学以发念救众生疾苦因缘故于是专门医学以名其家尝中岁有课月有试试而裒然为举首者数数矣西例校中学生卒业将出学则其校之教习若他教之教习与其地之有司若他国旅其地之客官等而集于校而授成学者以执据其得此者荣幸视中国之及第或复过之墨尔斯根者美国之大都会也大学中之学生以千计殊域异种负笈而来者盖十余国焉某岁月日将出学官师集校中学生领执据而旅进退者以百计次及女士则昂然翛然服中国之服矩步拾级冉冉趋而上实与湖北之石女士俱石者黄梅人与康同学相伯仲者也西人本侮中国甚谓与土番若于是二子者进结束翘然异于众所领执据又为头等彼中所最重也彼校教习若他校之教习其地之有司若他国之有司睹此异禀则皆肃然而起违位而鞠躬焉以为礼门内门外十余国之学徒以千计观者如堵墙则皆拍手赞叹六种震动既毕事总教习昌言于众曰无谓支那人不足言彼支那人之所能殆非我所能也若此女士者与吾美之女作比例愧无地矣女士之适美也实母昊格矩至是既卒学复从其母归于中国盖行年仅二十有五云邹君友昊格矩因心识女士女士无他志念惟以中国之积弱引为深耻自发大心为二万万人请命思提挈而转圜之梁启超曰海内丈夫亦二万万其有志于是者盖亦希矣矧为女子梁启超又曰吾虽未识康女士度其才力智慧必无以悬绝于常人使其不丧父母不伶仃无以自养不遇昊格矩不适美国不入墨尔斯根大学则至今必蚩蚩然块块然戢戢然与常女无以异乌知有学乌知有天下呜呼海内二万万之女子皆此类矣

　　拟设翻译书院议　　　　　　　　　　　　　　　　
马建忠

窃谓今日之中国其见欺于外人也甚矣道光季年以来彼与我所立约税则则以向欺东方诸国者转而欺我于是其公使傲于京师以陵我政府其领事强梁于口岸以抗我官长其大小商贾盘踞于租界以剥我工商其诸色教士散布于腹地以惑我子民夫彼之所以悍然不顾敢于为此者欺我不知其情伪不知其虚实也然而其情伪虚实非不予我以可知也外洋各国其政令之张弛国势之强弱民情之顺逆与其上下一心相维相系有以成风俗而御外侮者率皆以本国语言文字不惮繁琐而笔之于书彼国人人得而知之并无一毫隐匿于其间中国士大夫其泥古守旧者无论已而一二在位有志之士又苦于言语不达文字不通不能遍览其书遂不能遍知其风尚欲其不受欺也得乎虽然前车之覆后车之鉴也然则欲使吾士夫之在位者尽知其情实尽通其壅蔽因而参观互证尽得其刚柔操纵之所以然则绎书一事非当今之急务与语云知己知彼百战百胜战胜于疆场则然战胜于庙堂亦何独不然泰西各国自有明通市以来其教士已将中国之经传纲鉴译以辣丁法英文字康熙间于巴黎斯设一汉文书馆近则各国都会不惜重赀皆设有汉文馆有能将汉文古今书籍下至稗官小说译成其本国语言者则厚廪之其使臣至中国署中皆以重金另聘汉文教习学习汉文不尽通其底蕴不止各国之求知汉文也如此而于译书一事其重且久也又如此近今上海制造局福州船政局与京师译署虽设有同文书馆罗致学生以读诸国语言文字第始事之意止求通好不专译书即有译成数种或仅为一事一艺之用未有将其政令治教之本原条贯译为成书使人人得以观其会通者其律例公法之类间有摘译成文辞艰于原书之面目尽失本来或挂一漏万割裂腹重未足资为考订之助夫译之为事难矣译之将奈何其平日冥心考必先将所译者与所以译者两国之文字深嗜笃好字栉句比以考彼此文字孳生之源同异之故所有相当之实义委曲推究务审其声音之高下析其字句之繁简尽其文体之变态及其义理精深奥折之所由然夫如是则一书到手经营反复确知其意旨之所在而又摹写其神情仿佛其语气然后心悟神解振笔而书译成之文适如其所译而止而曾无毫发出入于其间夫而后能使阅者所得之益与观原文无异是则为善译也已今之译者大抵于外国之语言或稍涉其藩篱而其文字之微辞奥旨与夫各国之所谓古文词者率茫然而未识其名称或仅通外国文字语言而汉文则麤陋鄙俚未窥门径使之从事译书阅者展卷未终俗恶之气触人欲呕又或转请西人之稍通华语者为之口述而旁听者乃为仿佛摹写其词中所欲达之意其未能达者则又参以己意而武断其间盖通洋文者不达汉文通汉文者又不达洋文亦何怪夫所译之书皆驳杂迂讹为天下识者所鄙夷而讪笑也夫中国于应译之书既未全译所译一二种又皆驳杂迂讹而欲求一精通洋语洋文兼善华文而造其堂奥足当译书之任者横览中西同心盖寡则译书之不容少缓而译书之才之不得不及时造就也不待言矣余生也晚外患方兴内讧洊至东南沦陷考试无由于汉文之外乃肆意于辣丁文字上及希腊并英法语言盖辣丁乃欧洲语言文字之祖不知辣丁文字犹汉文之昧于小学而字义未能尽通故英法通儒日课辣丁古文词转译为本国之文者此也少长又复旁涉万国史事舆图政教历算度数与夫水光声电以及昆虫草木金石之学如是者五六年进读彼所谓性理格致之书又一二年而后于彼国一切书籍庶几贯穿融洽怡然理顺涣然冰释遂与汉文无异前者郭侍郎出使随往英法暇时因举曩所习者在法国考院与考其文字格致两科而幸获焉又进与考律师之选政治之选出使之选亦皆获焉曾拟将诸国政教之源流律例之同异以及教养之道制用之经古今沿革之凡货财敛散之故译为一书而为事拘牵志未得遂近复为世诟忌摈斥家居幸有暇日得以重理旧业今也倭氛不靖而外御无策盖无人不追悔于海禁初开之后士大夫中能有一二人深知外洋之情实而早为之变计者当不至有今日也余也蒿目时艰窃谓中国急宜创设翻译书院爰不惜笔墨既缕陈译书之难易得失于左复将书院条目与书院课程胪陈于右倘士大夫有志世道者见而心许采择而行之则中国幸甚

一翻译书院之设专以造就译才为主诸生之入院者拟选分两班一选已晓英文或法文年近二十而姿质在中人以上者十余名入院校其所造英法文之浅深酌量补读而日译新事数篇以为工课加读汉文如唐宋诸家之文而上及周秦汉诸子日课论说务求其辞之达而理之举如是者一年即可从事翻译而行文可免壅滞艰之弊

</div>
    <div class="pagination">
<a href="皇朝经世文新编_page27.html">上一页</a><span>...</span><a href="皇朝经世文新编_page23.html">23</a><a href="皇朝经世文新编_page24.html">24</a><a href="皇朝经世文新编_page25.html">25</a><a href="皇朝经世文新编_page26.html">26</a><a href="皇朝经世文新编_page27.html">27</a><span class="current-page">28</span><a href="皇朝经世文新编_page29.html">29</a><a href="皇朝经世文新编_page30.html">30</a><a href="皇朝经世文新编_page31.html">31</a><a href="皇朝经世文新编_page32.html">32</a><a href="皇朝经世文新编_page33.html">33</a><span>...</span><a href="皇朝经世文新编_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
