<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 42 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 42 页/共 192 页
  </h1>
  <div class="content">
   年前专二力奉上一函．又邮寄一函．计先后可到．崔正甫除夕过潕．询问贼情．言楚北大胜．武昌危而复安．然乎否乎．张石卿先生．公诚英勇．极力振饬．楚中数十年积獘．当可复见天日．但办事总以积渐而成。若得二三年内不即升调。则勋业必集。闻中丞勤劳特甚。亦须节省精力。又闻先生终日劳神案牍．竟无片刻之暇．窃谓宜再延一精晓例案之刑名幕友．专管咨题文案．而先生专管例外之奏折．及例案外之文批．则精力有余。智慧更大。谋画更镇定而有余。刑名法律．秦汉已然．即萧曹名将相．亦以文无害见长．绛侯将百万兵．而不能为狱吏牍背．自古如此．何况今日．大抵天下乱则法密。密则必乱天下。治则法疏。疏则必治。此不刊之至论。而无如胥吏之天下。势不可骤挽回也。惟在司事者神明于规矩之中耳。目今办事．必须知今知古。知今者．可与言萧曹之规随。知古者．可与言房杜之谋断。先生可谋可断．而法律太繁．则恐精力或有不及．大清律易遵而例难尽悉。刑律易悉而吏部处分例难尽悉。此不过专为书吏生财耳。于实政无丝毫之益。然疆吏殚竭血诚。以办地方之事。而部吏得以持其短长。岂不令英雄气短乎。林翼所处．祗有一府耳．其办事也．终日手不停披．口不绝音．然精神志趣．专注于纸片之外．其必须形之公牍者．详司达部．付之幕友．一人之精力几何。若于文牍过劳。则精神已疲于小事琐事。转不能办其远者大者矣。敬质高明以为何如。楚北情形．究属如何．乞明示。

林翼捕盗一月有余．各属报获已逾百人．而逋者尚多．拟再亲往督缉．总局审局仍设于潕中．黎平二年．搰搰然用力良苦．其地士民醇谨．不刁不诈不淫矣．实为黔中诸郡之冠．但嫌稍弱耳．一年以来．训练武事．颇改旧习．到黔七年．四握郡符．黎平颇尽力．安顺次之．镇远只四月．斯下矣．思南八月最逸．又最有余．无甚新政．德慧术知。视其操心如何耳。黎平本楚地．　国朝改入黔版．何忠诚公明谥文烈封中湘王故茔．从湘潭改葬来黔．至今樵牧不禁．无人看守．林翼捐赀修理．复置田产．惜才力薄劣．不能歌咏其美耳。前此寄函．以用人练兵四字．奉质高明．用人在旌别淑慝。树之风声。不必多为参劾。而风气自可转移。练兵则必须挑选。定额本多。只须简取十分之二。练成劲旅。则有事时可以制胜。无事时可以震慑奸萌。林翼之学力至薄。才力至小．固知无补于盛业．然不能已于言者．其心诚耳。

　　复严渭春方伯书　　
胡林翼

奉手教．意义精深．座有超凡越俗之佳客陈太史作梅．见之大悦．谓游天下．惟鄂中吏治得六分．弟思之不过三四分耳。俗吏无清刚之气。无远大之志。除郄幕友家丁书差为心腹手足。即国策所谓亡国之人与役处也。危矣哉。丹初兄天下正人．未得行其志耳．辅翼一年．翩然翱翔．可为一代人物．顺则于清端陈恪勤也．变则孙高阳卢宜兴也．弟与兄明多于诚．弟痛自湔涤．痛自收敛．十年以来．悔罪竭诚．而精力疲敝．德未成而力先瘁．然此志则无可自弛之日。公之精神聪明．欲为一代伟人．较弟之质地更高．才气亦十倍于不肖．近人不能望其肩背．公须引道德之儒尊养座中。以作吾师。则道德之气涵濡深粹。所谓与师处与友处之义也。

　　致冯价人太守礼藩书　　　　　　　　　
胡林翼

林翼幼游江汉．见小艇民船．光泽可鉴．不过自惜其物耳。见铜船粮船．庞然特大．而黯澹不光．散朽败．事经官手。刻朘者十余人。百余人。心以为官物。则必归于朽败而后止。吁．凡官物官财官人官派．无不如此．令人目欲裂而发皆冲．然则处今之世。将放流乎官而后为治乎。是又不可以做百姓之心做官。以治私事之心治官事。亦庶乎其小瘳乎。吾愿与同志共勉之。

　　覆陈舫仙书　　
曾国藩

京师物议．与枢密消息．随时变迁．每有上下交推．众望所归者．转瞬为人所唾弃。亦有疑众谤．浮议沸腾者．转瞬又风平浪静。惟卓然自立之士．历常变显晦而终不改其度。阁下此次进京．时日无几．而　天眷物论。似均优许。望阁下弗引之以自喜。将来设有訾议吹求。　恩眷少替。望阁下弗因之以自沮。蚤夜孜孜。专求自立之道。私事则行己与读书二者进。公事则吏治与防务二者兼营。以勤为本。而以诚字辅之。勤则虽柔必强。虽愚必明。诚则金石可穿。鬼神可格。鄙陋之讥。若倾黄河以涤凝污。岂待辨哉。晋省情形．闻动用款项．虽数百千金．亦须具奏咨部．犹是承平时之轨辙。黄河自潼关以东．至垣曲．皆北岸晋而南岸豫．再东则南北两岸皆属豫境．造船防河．似须处处与河南商办．不知果能联络一气否．造船之木料．尚易购求否．位须敝处协解否．至为系念．便中尚望详示．

　　上韩中丞书　　
姚莹

阁下以为闽中官病民疲．苛纵交失．大哉．仁人君子之言也。语曰．躬自厚而薄责于人．今于阁下见之。夫海内承平久矣．百姓仰戴　　圣仁．乐利且二百年．富庶极则淫泆萌．奢侈盛则物力耗．不待水旱兵役．闾阎已自蹙其生．况闽当山海之穷．台湾自入版图．乱民数起．乾隆末岁．朱蔡二逆．骚扰濒海郡县者二十余年．海寇甫平．台湾漳泉二郡械之风又炽．用兵之大者．岁耗度支巨万未已．而民间日事仇杀．守令岁时用兵．习为常事．此诚官民交困之秋也。官愈困则民愈穷。民之穷可得而讼之。官之困莫得而言之。今日罢职．明日即以缺损官钱被责．烂额焦头．纷纷乞请于上官者．无非调剂．此尚暇与言治法哉。伏见闽中最急者．莫若漳泉郡县．俗敝事殷．处分繁重．禄入不足以养廉．稍知自好者．皆畏避之．有如陷阱．强而投之。则以为上不爱我。而暴弃之心萌矣。夫岭以南．古蛮夷地也．性与人殊．唐宋时．多以迁谪之人为之．治法苟简．由来已久．虽有贤者．莫能其风俗．王道所先莫如礼。而此独尚争。天地大道莫如生。而此不畏死。足之所趋．心之所向．惟利是图．利在．则子不有其父。妻不有其夫．此朱子阳明所无可如何者。然朱子阳明之世。此地皆得便宜行事。犹有可为。今　国家功令至严。天下画一。政教未行。身已罹咎。奸民益得挟持以欺长官。此智勇所以两绌也。阁下忠亮之节．治久咸孚．其所张弛．固已披却道窾．乃忧念之深．引为己责．而深恤其下。莹故曰仁人之言也。

　
卷二十　吏政三官制

　　因时论六官制　　　　　　　　　　
吴铤

予尝考古今官制。有专职而误分者。有兼治而误合者。有新置而其名不经者。有因故而其实已亡者。颇乖违不合于理。皆不汉若。汉制之善。在于官简而事省。任专而民近。官简则不。事省则不烦。任专则功罪皆着其实而无旁贷。民近则上下皆知其隐而无遁情。后世所以不如汉者。其端有七焉。汉有乡亭官。曰三老。曰啬夫。曰游徼。皆近民。故得通其情于上。后世乡亭官苦官侵辱。皆避免。于是设坊长地保。与官绝远而治日衰。一也。汉制。丞治钱谷。簿治文书。尉治狱。皆亲民事。助守令为治。明初犹然。其后皆废为闲曹。而守令以一身不能周知利病。故置宾僚以自辅。二也。汉制。察守令治民。惟刺史位下大夫二千石而已。后世置督抚司道于守令上。而守令惧掣肘不能尽其治。三也。汉制。以乡举里选为官。士大夫得为乡守令。故其情易知。后世铨选。近者数百里。远者至万里。与民绝隔。无由知其利病。逮其久而知之。则又将迁去矣。四也。汉制。文书稀简。守令上奏。辄报闻。天子受其成而已。近世法渐烦。轻重上下。皆奉功令惟谨。故事如猬毛不可理。五也。汉制。守令擅生杀。其权重。故民皆悚惧而不敢逞。近世行台省权不敌汉守令。守令权不敌汉户贼曹。故民易为奸。六也。汉时禄皆授田。故官吏皆自爱。不敢为非。近世俸禄薄。不足自供。故官吏多舞文贪墨难考究。七也。此汉制之所以善也。诚能举而复之。则内外相维。轻重相准。核实而无缪滥之獘。器使而息奔竞之风。斯七者之獘去。而百司具举。庶绩咸理矣。

　　通论唐宋官人之法　　　　　　　　　
孙鼎臣

古者士入大学。格物诚意正心修身齐家。而国与天下之理皆备焉。庠序学校。其养之有礼。其教之有法。然及其升于司徒司马。犹必论定而后官。位定而后禄。如此其慎也。后世古制废矣。然取之不精。用之必审。重于其始进。而不限其将来。磨以岁月。穷以事变。犹可以塞侥幸而作人才。此吾于唐宋有取焉。而深咎明制之失也。官人之由贡举。三朝之所同也。迟速之序。内外之任。则有异矣。唐制。秀才高第。正八品上。京官则协律郎署令。外官则中州录事参军事军镇兵曹仓曹参军事之属。明经高第。从八品下。京官则三省主事考功主书评事。外官则京县尉上中县丞之属。进士明法甲第。从九品上。京官则宏文馆校书郎正字。外官则诸府州录事上县尉中县主簿之属。乙第。从九品下。京官则崇文馆校书郎。外官则京县录事中下县尉之属。唐人由科目入仕。品秩不过如此。宋制。进士明经。入望州判司。次畿县簿尉。九经。入紧州判司望县簿尉。诸科明法。入上州判司紧县簿尉。判司簿尉初任循一资。入知令录。次任二考以上。入正令录。知令录循一资。入初等职官。正令录入两使职官。初等职官两资。入支掌防团判官。三资。节察判官。故苏子瞻言选人改京官。常须十年以上。荐更险阻。析计毫厘。其与唐计不甚相远也。明制不然。进士高者入翰林。次主事中行评博。又其次为知县。而簿尉之职。以待流外。即举人常调。亦皆自知县始。则其迟速与唐宋悬绝矣。其内外迁转之制。唐世凡官不历州县。不拟台省。侍郎阙。择尝任刺史者。郎官阙。择常任县令者。韩退之河南府同官记。卢迈郑余庆诸人。皆以主簿参军。入为御史郎中。官至尚书宰相。是也。宋人仕宦。以台阁禁从为荣。而非积资累劳不能至。干道二年。诏非两任县令。不得除监察御史。非曾任监司守行。不得为郎官。初等职官除大理寺丞。两使职官除著作佐郎。支掌团防判官除太子中允。节察判官除太常寺丞。皆六考。其外之大藩列郡。又以朝臣出牧。招讨宣抚诸使。则二府大臣。经略安抚。则直秘阁以上。河南应天知府事。则郎中以上。诸府。则朝官及刺史以上。出入常均。中外迭用。此二代之制之善也。明通籍之始。京外截然。后日之通塞由此。惟科道考选。有科目出身之推官知县。而科目又重进士而轻举贡。举贡知推与进士同考。大抵仅四之一。起州县入为公卿者绝少。此其变唐宋之制而失之者也。自贡举兴而学校为利禄之途。古之养士之政坏矣。然唐宋入仕有渐。而中外历考犹未失论定后官之意。明尽弃其制。用科目太骤。视州县太轻。中叶以后。士横而不制。民困而不恤。朋党与盗贼交哄。故唐之亡以藩镇。宋之亡以夷狄。而明之亡也以搢绅。

　　汰员议　　
冯桂芬

周礼设官分职。郑注谓各有所职而百事举。有是官始能举是事。无是官即不能举是事。而后是官不可废。不然者皆员也。　国家多一员。不特多一糜廪禄之人。即多一朘民膏之人。甚且多一偾国是之人。亦何苦而设此累民累国之一位哉。今之员多矣。不于小于大。不于闲于要。不于一二于十百。试备言之。一漕运衙门。夫南漕三百余万石耳。彼富商大贾。挟数百万之资。致数千里之远。踰山涉渊。艰难险阻。有数倍于运道者。曾不假尺寸之势。什伍之卫。而不患不达。矧煌煌然　天庾正供耶。脱无漕督以下各官。经过之地。有郡县。有营泛。有河员。莫非王臣。将袖手而听其不达耶。　朝廷之力。乃不富商大贾若耶。天下有非常大事。而于理不可通者。此类是也。今制。漕督以少司马领行台开府。握兵符。控制七行省。岂不巍然大官哉。夷考其职。不知何所为也。考漕营始于明隆庆间。漕抚方廉为备倭患而设。厥后因而不删。久乃忘其所自始。漕督所辖卫弁三百。标兵二千。暖衣饱食。安坐无事。将约束水手耶。万艘绵延千百里。鞭长不及。将儆备不虞耶。不足以当胠箧探囊之盗。矧其大者。复有旗丁一项。然则糜费　国帑。需索漕船之外。无余事矣。是为一最大官。至粮道一官。于公事无丝毫之益。岁一临仓。责州县陋规。取盈而去。州县倚为护符。弹压生监。恫喝平民。以为陋规之酬。所谓公事者。助旗丁勒索州县。助州县鱼肉小民而已。今河运不可复。漕督粮道更无所用。此外又有督粮同知。管运通判主簿之类。皆坐食漕规。不与漕务。此漕督以下一切官弁兵丁之必宜全裁者也。一河务衙门。两河岁修五百万。实用不过十之一二耳。其余皆河督以至兵夫。瓜剖而豆分之。闻驯谨河员。常以十之三办工。贪冒者递减。甚有非抢险不使一钱者。夫既不办工。自以并归地方为便。至河兵之制。创自　国朝。初设时。其人皆谙习水性。持土石与波涛争胜。合龙下埽。不失尺寸。故办工不调民夫。今皆不然。是河兵亦毫无所用。此河督以下一切官弁兵丁之必宜全裁者也。一各关监督。体统与督抚埒。糜费繁多。故视道府兼管之关。征收倍绌。织造公事更简。故谚谓之吃饭官。至各口监督。税课更少。能如另议概撤各关大善。即不能。尽可归督抚委员兼理康熙六年以王熙言。裁关差。归并地方官。此监督织造之必宜全裁者也。一盐务衙门。盐铁置使。由来已久。运使固不可省。若盐政领之督抚已足。至运同运副提举等官。或有或无。毫无深义。大使似州县非州县。亦两歧。惟各场辽阔。不可无官。可移吏目巡检驻札。兼理盐事。但存运同或运副一人。为运使之属。驱策奔走可矣。此盐务中同副等官之必宜量裁者也。一督抚司道。考郡县之始。守令而已。令准古大小侯。守准古方伯连帅。其官重矣。后世始设监临官。守权渐轻。至有道。有司。有督抚。而守令等于舆台。非重亲民官之道也。

督抚始于明。不常置。后乃为专官。总督多至十二人。巡抚多至二十九人。　国朝多并省。而例亦不一。督抚或并设。或偏设。并设者不必治。偏设者不必不治。是督抚可省其一。大省督兼抚。如直隶等省。小省抚兼督。如山西等省。如使各直省以布政司为主。又设按察司掌刑名按劾之事。而刑名不过视成例。按劾久无其实。可并之布政。又各道本布按之副。兵巡盐粮。各分一职。无非赘疣。折中之法。酌以三四府设一员。兼两司各道之事。而上其成于督抚。至郡县皆以各设一副为限制。此督抚司道以下各员之必宜量裁者也。一京官。六卿九列。后先奔走。备员品而壮观瞻。　　帝者上仪。固不能概从简陋。且从古已然。宜仍旧贯。惟东宫不设．安用宫属。詹事府可归翰林院。以副名实。科道为耳目之官。宜多不宜少。然今制八十人之中。仗马寒蝉居大半。何取乎具臣。不如减额之半。而许科甲出身之中书以上。及外任司道言事。殆不啻八十人之效也。有可采耶。固拾遗补阙之攸资。无可采耶。亦询事考言之一法。其余闲曹。亦减其半。内务府糜帑更多。必应大减。康熙二年。裁苑马寺。三十七年。裁上林苑。编检在二十名外者。部曹五年内不能补阙者。概令回籍充山长。一以广教化。一以示体恤。为两得之术。此京官之必宜量裁者也。一内外武职。王公将军都统之外。提督十三人。总兵六十二人。亦大官太多。又如准部回部新疆各官亦太多。率多养尊处优。恶劳好逸。能糜帑不能杀贼。宜无论大小皆减其半。此内外武职之必宜量裁者也。恭考会典。内外文武官。共二万七千余员。其编检庶吉士侍卫以及准部回部官无定员者不与焉。我　朝设官。于古不为多。而大官之多。为汉以来所未有。　国家鼎盛之时。物力丰盈。雍容揖让。无形之獘人所不觉。今则自微而着。有不能不大加芟薙者。而节费固其小焉者也。

　　今冠合古制考　　　
宗稷辰

观武梁画像。祝诵氏神农氏之冠。皆前后锐。状如彯缨。考祝诵即祝融。与神农并为火德。其冠之锐。与缨之彯。皆火象也。百家皆言五行之德相代嬗。乃皇古既有祝融。复有神农。其以火德相继。至火盛而土浸生。于是耒耜始作。小司马以木运归女娲。亦与伏羲并为木德。意或可更二代而一易与。抑或重而易。或单而易。循生无端。随气运之久暂为变迁。非可以成算测与。若夫五帝冕平而下覆。更无由以强征世德。迨夏后氏治洪水。莫不谓以水德王。然其冠画象则上锐下卑。汉志曰。前高后卑。如覆杯形。礼家谓即皮弁。岂欲象穹体之浑。众流之四垂。而为之乎。按夏后氏之冠。正类今夏日之冠。而赤帝炎帝之冠。则类今冬日之冠。伏惟　昭代龙兴。盛德在木。木之所生为火。木之得生在水。斟酌而兼用之。仰见　钦定服色之初。具有精意。不求沿袭于前代。而实过法乎皇初。良非寻常浅见所能识也。

　　翎顶补服考　　
陆心源

　　翎顶考

翎顶我　朝定制也。而不知前明已为之兆。敬案会典。贝子。固伦额驸。戴三眼孔雀翎。镇国公。辅国公。和硕额驸。双眼孔雀翎。此爵翎也。其职任之戴翎者。领侍卫内大臣。侍卫。銮仪卫。满洲銮仪使。冠军使。云麾使。治仪正。整仪卫。前锋营。护军营。火器营。圆明园护军营。健锐营官。十五善射。善骑射。善射鹄人。宗室觉罗献爵官。护卫。将军。提督。陵寝总管。提督衔之巡抚。派往西北两路换班大臣。五品以上花翎。六品以下蓝翎。去任则除。品官若军功。若射布帊。得赏花蓝翎者。非降革越品则不除。品官功高者。亦得特赏双眼孔雀翎。此　本朝翎支之制也。又会典。亲王。郡王。贝勒。贝子。顶用红宝石。固伦额驸。和硕额驸。不入八分镇国公。辅国公。民公侯伯子。镇国将军。郡主额驸。文武一品。朝顶用红宝石。吉服冠顶用素珊瑚。辅国将军。郡君额驸。文武二品官。顶用镂花珊瑚。奉国将军。郡君额驸。文武三品官。顶用蓝宝石。奉恩将军。县君额驸。文武四品官。顶用青金石。文武五品官。顶用水晶。六品。顶用车渠。七品及进士。用素金。八品及举贡。用镂花阴文金顶。九品及未入流。用镂花阳文金顶。监生生员。用素银顶。此　本朝冠顶之制也。窃考明史舆服志。正德十一年。设东西两厅官。都督江彬等。承日红笠之上。缀以靛染天翎。以为贵饰。贵者飘三英。次者两英。兵部尚书王琼得赐一英。冠以下教场。自谓殊遇。案靛染天翎。即今之蓝翎。此乃翎支之肇端。又舆服志。文武官常服。洪武六年定。凡职官一品二品。帽顶帽珠用珠玉。三品至五品。帽顶用金。帽珠除玉外。随所用。六品至九品。帽顶用银。帽珠用玛瑙水晶香木。此即顶珠之肇端。敬案会典事例。顶翎之制始于崇德元年。我　朝创制显庸。原非袭前明之旧。而天与人归。明人已先为之兆矣。

　　补服考

补服。明制也。　本朝因之。而微有更定。考明史舆服志。文武官常服。洪武二十四年定。公侯驸马伯。服绣麒麟白泽。文官。一品仙鹤。二品锦鸡。三品孔雀。四品云雁。五品白鹇。六品鹭鸶。七品鸂涑鸟。八品黄鹂。九品鹌鹑。杂职练鹊。风宪官獬豸。武官。一品二品狮子。三四品虎豹。五品熊罴。六七品彪。八品犀牛。九品海马。恭读　　大清会典事例。顺治九年题准。亲王补服。用五爪团龙文四。郡王同。贝勒贝子固伦额驸。用四爪团龙文二。镇国公辅国公。用四爪方蟒。公侯伯或用麒麟。或用方蟒。文官。一品仙鹤。二品锦鸡。三品孔雀。四品云雁。五品白鹇。六品鹭鸶。七品鸂涑鸟。八品鹌鹑。九品练雀。武官。一二品狮子。三品虎。四品豹。五品熊。六七品彪。八品犀牛。九品海马。都察院按察使官。不论官级。皆用獬豸。康熙元年题准。公侯伯用四爪方蟒。武一品麒麟。三年题准。武三品用豹。四品用虎。雍正六年议覆。都察院都事经历笔帖式按察使经历等官。均用本身品级。不得用獬豸。又案　　皇朝礼器图式。亲王补服。前后正龙。两肩行龙。郡王前后皆行龙。贝勒四爪正蟒。贝子固伦额驸四爪行蟒。镇国辅国公和硕额驸四爪正蟒方补。愚案汉以前臣朝祭之服。皆以九章七章五章为别。其常服。大抵以裳之元素黄杂为别。唐宋祭服仍古制。朝服概用绛纱。而以佩绶为别。其常服之别。三品以上紫。五品以上朱。七品以上绿。九品以上青。明制朝祭之服。参酌唐宋旧制。常服以绣补为别。则自太祖始也。但明人施之于袍。我　朝用之于。为小异耳。

　　关内侯答问　　　
龚巩祚

汉有大善之制一。为万世法。关内侯是矣。汉既用秦之郡县。又兼慕周之封建。侯王之国。与守令之郡县。相错处乎禹之九州岛。是以大乱繁兴。封建似文家法。郡县似质家法。天不两立。天不两废。何废何立。天必有所趋。天之废封建而趋一统也昭昭矣。然且相持相低昂徘徊二千余年而后毅然定。何所定。至我　朝而后大定。关内侯者何。汉之虚爵也。虚爵如何。其人揖让乎汉天子之朝。其汤沐邑之入。稍稍厚乎汉朝公卿。无社稷之祭。无兵权。无自辟官属。虽有百主父偃贾谊错之谋无所用。汉待功臣尽如此。无韩彭矣。待宗室尽如此。无吴楚七国矣。后世待将帅如此。无唐方镇矣。待宗室如此。无明燕王及宸濠矣。莫善乎若唐宋之待宰辅文臣也。位之以王公侯伯开国子。冠之以姬周大国之名号。食邑数千户。而不生杀其户。留其人于京师。而无尺土以嬗其子孙。有怨者乎。无有。子孙且无怨者。及身之受保全大矣。龚巩祚曰。唐宋待宰辅。法汉关内侯法也。惜乎其犹多鲁卫莱莒荆申之名之扰扰也。我　　　圣祖仁皇帝既平吴耿大逆。虽元功亲王。毕留京师。大制大势皆定。宗室自亲王以下。至于奉恩将军。凡九等。皆拨予之以直隶及关东之田。以抵古之汤沐邑。以汉制准之。则关内侯也。功臣自一等公以下。至于恩骑尉。凡二十六等。二十六等之人。皆予俸。无官受世职单俸。有官受双俸。其世数。一等公袭二十六次。以是为差。以汉制准之。亦皆关内侯也。且夫自我　朝以前。三千年未有定制。自周已然。周之制。文武成康之支子母弟封。昭穆以降之支子母弟不封。然则宣王之世。郑伯何以又出封。夫支孽尽封则国祚愈长。久愈窒碍难行。寰海不能容支孽。支孽不尽封则守府之支子母弟怨。故支孽尽封必速亡。不尽封则子颓。子带之伦伺肘腋以怨。非上策也。如皆获虚爵如汉关内侯。则皆受恩皆受制。我　朝之制。除开国功王袭王爵罔替外。世世嗣服之主。皆封子弟为王。为贝勒。则皆降等以袭。以世次为差。以世次为差。至四品闲散而止。则不受田矣。是恩与制皆善。　国家万年。京师数数营造王府贝勒府耳。无所窒碍。超越二千载。最平允易行者也。问功臣一等公以下之俸。足以抵古之食邑户者乎。答不如也。如有上言于　朝。增二十六等之俸。此易施行者也。问王以下之田。与其大制。愿知一二。曰。皆善矣。巩祚官宗人府知之。亲王蓝甲六十副外。白甲一百七十副。护军领催三十分。共钱粮二百分。郡王蓝甲五十副外。白甲百二十副。护军领催三十分。共钱粮百五十分。贝勒蓝甲四十副外。白甲八十副。护军领催二十分。共钱粮百分。贝子蓝甲三十副外。白甲六十四副。护军领催十六分。共钱粮八十分。亲王无故出京师六十里。与百官同。亲王以下。贝子以上。其户下五旗包衣之人。见王。如家奴见家长之礼。包衣人之女。许亲王等拣选为媵妾。雍正元年议准。包衣人应试入仕。得以籍自通于朝。

　　前因时论五翰林　　　　　　　　　
吴铤

唐时翰林院者。待诏之所也。自文辞经术之士。下至卜医技术之流。皆直别院以备晏见。而学士得参谏议。礼尤宠渥。明时置翰林院。始皆以文辞进。而他途皆不与焉。后诏朝廷官非翰林出身。不得入内阁。而翰林遂为清要之职。翰林以文学备顾问。得从容奏议。与天子相讲论。盖与古拾遗补阙之职无异也。古者天子燕处深宫。必与贤臣君子处。优游讲论。得窥见古贤修己治人之精蕴。措诸政事。无所遗缺。翰林之设。盖为此与。故学士掌内廷诏书。得与天下机密之事。而经筵所讲。皆切于天下国家之用。上之人明以奏议之任予翰林。而为翰林者。亦得以拾遗补阙之任自矢。出入侍从。以文章为经国之用。非徒诗赋词章为也。后世机密之事。别有所寄。翰林学士不得而与。经筵所讲。又不过推求文义。终无益于天下国家之大。而翰林遂为闲官。翰林本有拾遗补阙之职。其任视御史为尤重。御史之职。不过争一时之是非。至翰林以道为进退。讲求古先王大义。与时政参得失。所裨益非仅一时已也。后世谏官。惟御史耳。翰林独一无所事。徒出入院中。以诗赋词章之学自为。而上之所以课翰林者。亦不过以诗赋词章为进退。其于天下国家之事。茫然若未知之也。故政治之得失。生民之利病。翰林皆不敢有所言。其有所言者。朝廷皆得以越职惩之。其于设官之意果何居乎。苟能复拾遗补阙之职。而使翰林得其职。则几矣。

　此与臣职一篇相类特自上言之则所重在官制故分隶焉

　　书翰林院号书本尚书册后道光二十七年　　
周悦让

进士出身改翰林院庶吉士后。两教习筮日于院上任。诸庶吉士各执五经或四子书一册。以次进两教习前。两教习各以丹笔画日卷首。如童蒙初入小学时事。名曰号书。故事然也。事毕。两教习皆起就车。诸庶吉士亦各自院布路而罢。自是厥后。教习有课。无复以兹册为问。而诸士亦不复以此为请益也。呜呼。学非所用。用非所学。学者之通患也。若知其已学而复渎告之。与知其弗用而姑慭置之。此于立法不知何说也。虽然。学有外于五经四子者乎。今之学者。有果能读五经四子者乎。夫以学所莫外。而读之如未尝读。教者所深虑也。然则此举也。亦谓多士勿以读书之事可以此日终。实当自此日始耳。其意则诚是矣。某固亦未尝能读书者。而此册则其院本也。爰书于后。用以自勖。

　　前因时论六封驳　　　　　　　　　
吴铤

汉时封驳之任。未有专职。然时见于史。唐时始置给事中。驳正违失。其任尤重。五代浸废。至宋太宗始复之。明时亦仍其制。夫封驳之任。遏邪心于未行。持正道于将坏。凡诏书有不便。皆得封还驳正。使天下不知吾君之过。而君亦得以曲全其过。且天子无复有失言之咎。而小臣亦得自伸其言。义至深也。自唐以后。诏书经门下省以达于给事。明时诏书必下六科。谓之科参。虽部臣不能夺其议。故给事中之职。实与翰林御史同为言事之官。然翰林御史无专职。而给事中则争诏书之得失。其义一也。唐李藩为给事中。诏书有不可。即于黄纸后批之。此其事。较之封还诏书。殆有甚焉。然宪宗因以为相。后世则有以此得罪者矣。夫诏书出于朝廷。而天下之利病系焉。行之于既下之后。使天下受其害。与遏之于未行之先。使天下成其美。其为忠与佞。不待烛照数计而决也。故必重给事中之任。然后天子不敢不自慎其言。而当国政纷纭之日。亦有所维持以至于不坏。所系岂浅鲜哉。不然。诏书之下。未必尽便。使无以驳正之。则天下必有阴受其病者矣。司马池言门下虽有封驳之名。而诏书一切自中书以下。非所以防过举也。宋时封驳之任犹重。然诏书有不下于给事中者。此所以不得其职也。为人君者。苟思司马池之言。而不以李藩之批敕为嫌。则国家庶可得而理与。

　　通论唐以来谏职　　
孙鼎臣

古无谏官。师箴目(火夕)赋蒙诵。工执艺事以谏。庶人传语。人人皆谏者也。自谏有专官。而世变已降。然考其设官之制。亦可知其时言路之广狭焉。唐制。御史台大夫一人。中丞三人。侍御史六人。殿中侍御史九人。监察御史十五人。开元中选用京畿县尉。又置御史里行。侍御史里行使。殿中里行使。监察里行使。无员数。而门下省设给事中四人。掌侍左右。分判省事。驳正诏敕及百司奏钞。预六品以下奏拟。又设左右散骑常侍各二人。规讽过失。侍从顾问。左右谏议大夫各四人。左右补阙左右拾遗各六人。左居门下省。右居中书省。凡台省之任言责者凡七十余人。宋制。设御史大夫。御史中丞。左右散骑常侍。给事中。谏议。侍御史。左右司谏。殿中侍御史。左右正言。监察御史。其官卑而入殿中监察者为里行。宋史志职官不载员数。然治平四年。诏举台官。多以资浅不应格。乃诏三丞以上知县为里行。熙宁皿二年。又诏御史阙。委中丞奏举。毋拘官职。高下兼权。亦足见求才纳谏之盛心矣。明制。给事中。御史。谓之科道。都给事中二人。左右给事中各一人。吏科给事中四人。户科八人。礼科六人。兵科十人。刑科八人。工科四人。南京六科给事中六人。掌黄册给事中一人。凡章奏出入。咸必由之。有违失抵牾更易紊乱者。得封驳。朝政之得失。百官之贤佞。许联署以闻。都察院左右都御史左右副都御史左右佥都御史各一人。职专纠劾百司。辨明冤枉。提督各道都察院之设。品级与六部同。其权特重。分其属为十三道。设监察御史。浙江江西河南山东道各十人。福建广东广西四川贵州道各七人。陕西湖广山西道各八人。云南道十一人。南京右都御史右副都御史右佥都御史各一人。浙江江西河南山东山西陕西四川云南贵州九道御史各二人。福建湖广广东广西四道各三人。惟所见闻。皆得纠察。凡两京给事四十七人。御史一百三十二人。视前代员数最多。盖唐宋之制员少而官多。明制官少而员多。所以广耳目而防壅蔽则一也。然太祖之法。无论臣民。皆听言事。至于永乐洪熙宣德之间。风流弥盛。孔友谅以双流知县上六事。洛阳知县姚泓。乐昌知县徐善惠。怀柔知县邵原亨。湘阴知县宋纶。皆上书陈利病。然此犹令长也。安邑训导白威请税粮折输钞帛。郫县训导王敏言盗贼纵横。灌县阴阳学训术严亨请筑都江四十四堰。孟渎河闸官裴让疏请疏河。而吴江县丞李升。如皋县丞刘选。化县丞吴整。万全县丞何福全。定襄主簿李郁。河间主簿陈聚。和州吏目张良兴。寍晋典史王珪。所上封事。诏皆允行。然此犹小吏也。王延广以博白县吏请郁林岁运改输廉州。张真以甘州卫卒。蒋文霆以开平卫卒陈言。赐衣钞。沈连以茂州卫卒请弛棉布出境之禁。唐顺以沈阳卒请开卫河。张显以辽东三万卫军士。范济以兴州戍卒。皆有论建。至如嘉定民周程请疏吴淞。秦州民张源请巩昌临洮民粮改输兰州。阜城民李彬请遣还罪谪为民之孤贫老疾者。栾城老人骆得请以钞布代秋粮。则采纳之广。下逮于荷戈之士编户之甿矣。景帝惩王振之蒙蔽。许吏民上书言事。则有候选知县黎近。云南吏目胡仲伦。麻阳教谕张泰。监生徐鉴郭佑。昌平诸生马孝祖。南京锦衣卫军华敏。留守左卫小旗徐靖。工部办事吏徐镇。山西都司令史贾斌。兰州民聊让。山阴民韩昌。应诏陈言。济济称盛。以世宗之褊。而璁萼既罢。犹能降诏责言官不言。盖其祖宗家法。有以庇赖其子孙。几几乎比隆三代。虽唐宋有不逮也。卜年三百。措社稷于盘石之安。渊源其不出于此也乎。

　　起居注官考　　
许宗衡

咸丰三年。余由翰林院庶吉士改官中书。八年三月。稍迁起居注主事。或曰。亦史官职也。余曰。非也。尝考起居注。即周官左右史。汉武帝有禁中起居。后汉马皇后撰明帝起居注。汉之起居。为宫中女史之任。王莽时置柱下五史。自魏至晋。起居注则著作掌之。其后起居皆近侍之臣。历代有其职。无其官。后魏有起居令史。又别置修起居注二人。以他官领之。北齐曰起居省。后周有外史。即起居之职。又有著作二人。掌缀国录。则起居注著作之任。自此而分。隋初以吏部散官。又校书正字有叙述之才者掌其职。以纳言统之。炀帝乃置起居官。于是于内史省置起居舍人二员。唐贞观二年。移于门下。置起居郎。显庆中。复于中书省置起居舍人。与起居郎分掌左右。龙朔三年。改为左右史。神龙初复旧。每皇帝御殿。则对立。左郎右舍人。有命则临轩俯听。退而书之。以为起居注。其时居是官者。若令狐德棻萧钧褚遂良上官仪。并以贤直有声。宋沿唐制。屡有变更。初以起居郎隶门下。舍人隶中书。号小两省。皆为虚名。而典职者自号修起居注。多以馆阁官兼掌。化五年。张佖上书请复左右史之职。为起居注。凡宣猷客省进贡辞谢游幸赐赉。五日一报。四方官吏风俗善恶。十日一报。其它吏部除拜。兵部除授。土贡旌表。刑部法令沿革。礼部奏贺祥瑞诸事。皆岁终而报。不专司皇帝言动矣。元丰中。王存乞复起居郎舍人之职。使得尽闻天子德音。退而书之。然宋时起居注。每月进御。至欧阳修乃乞更不进。复仁宗之旧。盖人主不当观史也。降及有明。讲官记注起居。日轮一员。今起居注册载讲官日轮二员其编纂诸司章奏。则别选讲读史官六员。遇常朝御门。轮记编纂官四员侍班。郊祀耕耤视学大阅亦如之。　本朝参用明制。康熙十年秋八月。初设起居注馆于太和门西廊。满记注官四员。汉记注官八员。俱以日讲官兼摄。满洲汉军主事各一员。汉主事二员。满文笔帖式满汉文笔帖式汉军笔帖式各四员。凡　御门。升殿。视祝版。经筵。殿试读卷。上元岁除。外藩朝贺　赐宴。皆侍班。　　　坛。　　　庙。谒　　　陵。亲耤。视学。大阅。迎劳。凯旋。巡幸。搜狩。扈从记注。册籍书明日月。及侍直官姓名。月凡满汉文各一册。至次年以月排纂。凡记注官　本朝有起居注及起居注官皆虚名。以翰林兼之。侍班所记。一一备载卷末。汇为总册。册中用翰林院印钤缝。藏以铁匦。余到官见惟木匦。封识。岁十二月题明。记注官会同内阁学士。藏之内阁大库。此旧制也。二十年。增汉记注八员。三十八年。减存满洲汉军及汉主事各一员。余如故。主事专司满汉文册。正本既送内阁。副本藏起居注衙门。五十六年以后。裁省记注官。惟令翰林五员于　　皇上理事时轮侍班行。雍正元年夏四月。仍复旧制。乾隆元年。增设满洲讲官二员。今悉仍之。惟主事则满洲二员。汉一员。不拘汉军矣。岁成满汉文各十二册。春始行文各衙门咨取前一年　　谕旨。汇送起居注衙门。由供事书汉文。满文则笔帖式分书之。谓之外记注。　内廷巡幸诸端。则由内管事太监。请交起居注衙门汇录。谓之内记注。满汉讲官。皆统于大学士及尚书兼翰林院掌院者。

凡满汉各册本既成。以副本送掌院及讲官轮阅。其册之前序。岁以讲官一人著录。必用骈语。分隶一岁之事。年终进呈。别有后跋。亦讲官为之。不进呈也。岁十二月。册文送内阁时。大学士尚书兼掌院者与讲官至阁验收。无内阁学士矣。主事但典守副本。并督笔帖式供事写录之勤怠。与胥吏无殊。余到官时。衙门所存记注副本。自道光三十年至咸丰六年止。询诸同官。　　　成皇帝记注副本。存实录馆者。凡二十九年。送回者祇一年。自来实录馆所取之书。往往不发还。亦有迸之　国史馆者。　即讲官亦非剧职也。其与古人左右史记言动之义。仅存其貌。以视历代固不尽同。尤不若唐制之善。太宗时。褚遂良为起居郎。上谓之曰。卿知起居注。所书可得闻乎。对曰。史官书人君言动。备记善恶。庶几人君不敢为非。未闻自取而观之也。上曰。朕有不善。卿亦记之耶。对曰。臣职当载笔。不敢不记。黄门侍郎刘洎曰。借使遂良不记。天下亦皆记之。洎之言可云善矣。然亦当时官非虚设。又得遂良居之。故政贵崇实。官宜得人也。元宗开元五年。令史官随宰相入侍臣对仗奏事。亦沿太宗贞观之令。其制中书门下及三品官入奏事。必使谏官史官随之。有失则匡正。善恶必记。诸司皆正衙奏事。御史弹百官。服豸冠。对仗读弹文。故大臣不得专君。而小臣不得为谗慝。及许敬宗李义府用事。制浸废。宋璟欲复之。请自今非的须秘密者。皆令对仗奏事。史官自依故事。宋神宗亦言人臣奏对。有颇僻谗慝者。若左右有史官书之。则无所肆其奸。又尝读侯朝宗壮悔堂集司成公家传。崇祯二年。公职记注。温体仁揣天子意。自为书讼言臣朋党。得召对。体仁钩挑诟谇。数睨望颜色。伏叩头。为侧媚曲谨状。天子大悦。趋立以为相。公跪墀下。纤悉疏其丑。而出扬言于朝。体仁病之。数曲恳公。愿稍得改易。公固不。谓人曰。体仁奸过李林甫。而伪强介若卢杞。果执政。天下且乱。吾所以扬言者。冀天子神明一闻而感悟耳。体仁闻。恐遂言之。出公于南京。司成名恪。是时为庶子。然则明之记注官跪墀下。与宋之记注官立于座后。盖相似也。诚使终古如此。则史无不记之事。臣无私谒之言。可以警戒人君。消沮奸党。然而势不能也。余备员且二载。既无益于此官。又惜今制之不古若也。暇乃稽其原始。遂备书之。以俟后之居此官者。有所考焉。或犹以为史官职也。是舍其文轩而窃敝舆。舍其锦绣而窃裋褐也。非余之所敢冒居矣。

　　内务府向不干政片　　　　　　　　　
鲍源深

再我　朝设立内务府。但以司　内廷服饰器用营造等件。向不与闻　朝政。近阅邸钞。屡有　召见内务府大臣字样。且与军机　御前各大臣。同受　　大行皇帝顾命。似于旧制未协。窃维内务府各官名。与阁部院寺各官名。向分搢绅载列。原所以示区别。虽总管者多系阁部院大臣。而阁部院乃其专官。总管内务府。不过所兼差使。应请嗣后如系议论内务府之事。必须全班　　召见者。仍旧办理。傥关系　朝政。须分别　　召见者。则明指为　　召见某某。不必系以内务府大臣字样。庶与旧制相符。而干预之萌胥泯矣。臣愚昧之见。是否有当。谨附片具陈。伏乞　　圣鉴训示。
  </div>
  <div class="pagination">
   <a href="皇朝经世文续编_page41.html">
    上一页
   </a>
   <span>
    ...
   </span>
   <a href="皇朝经世文续编_page37.html">
    37
   </a>
   <a href="皇朝经世文续编_page38.html">
    38
   </a>
   <a href="皇朝经世文续编_page39.html">
    39
   </a>
   <a href="皇朝经世文续编_page40.html">
    40
   </a>
   <a href="皇朝经世文续编_page41.html">
    41
   </a>
   <span class="current-page">
    42
   </span>
   <a href="皇朝经世文续编_page43.html">
    43
   </a>
   <a href="皇朝经世文续编_page44.html">
    44
   </a>
   <a href="皇朝经世文续编_page45.html">
    45
   </a>
   <a href="皇朝经世文续编_page46.html">
    46
   </a>
   <a href="皇朝经世文续编_page47.html">
    47
   </a>
   <span>
    ...
   </span>
   <a href="皇朝经世文续编_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
