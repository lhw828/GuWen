<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 244 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 244 页/共 287 页
  </h1>
  <div class="content">
   一此事既办宜速设机器书院不能自用机器雇人代作仍受制于人不能全收利权拟开局即立一书院凡有股分之人均选聪颖子弟送入书院公请教师教训各样机器数年之后自造机器不惟洋布全收其利其它有利之事既可渐次推行而人材一经历练自必瑰杰辈出矣

一此次集股不拘籍贯此事为保全中国利权起见非专为陕人谋也陕中商民旧多外省之人今一律入股即应送子弟入院学习倘学习精通即由本局出具保结送　宪司面试其有成者咨送总理衙门以备任使

一此集股不拘官民中国之弊全在官民相隔故诸事受制于外洋不独利权也而利权尤甚外国合一国之君民谋利中国则听民自为之外人之力中国之势散中国所以贫弱于外洋也此次集股欲联官绅商为一气即当不问官绅商皆准入股获利均分则官绅商之气常通诸事皆可办矣其仕宦省分不准开设市肆之旧例拟请　奏闻此次集股为民保利非与民争利不在例禁之内且官为民倡也如乱后初行淮盐官商同办方始倡行可拟以为例其有彭刚直公之为人办成得利后尽以其股本归公者听

一初集股分不可无归宿之处拟即以味经刊书处为总汇之所凡有欲入股者均自书明姓名字号居址籍贯即写一册俟有二三十股即可选人前往湖北有五六十股及湖北信回即可开拓厂基造房屋购机器归即安置织布矣造房屋即选人监工而以工所为总汇刊书处之总汇即撤

一此次创办集股及集股已成推举值年无论绅商不给薪水其常住局中办事及往湖北者则须薪水

一此事系创办凡有官绅商能晰机器利弊用法价值及织布法程利弊均可来味经面商或路远以相示局开后如有弊端入股之人均可至局相告即非入股之人亦可以相告此事为保我中国利权凡我中国之人宜人人竭其才智为之某等才智短浅不敢自以为是不乐闻人言也

一此局既成织布精而价廉必能畅销获利将来去路既广再为扩充厂屋增添机器第本地之人既知机器之利或别开一局以制利源殊非同力合作之本意此风不可开中国之势本散藉此之若又纷纷私设机器则又散而不何能力敌外洋宜以私设机器机房悬为厉禁方能收回利权

一既能以机器织布其染法印花亦宜渐次讲求以及洋紬洋绉羽毛洋绒毕吉羽绫呢等类均宜推广制造以上各物以羊毛为大用本省土产所出购办尤易获利必丰总之此局为开风气之端凡西艺之长足以利国利民者均须以次渐及方不负今日立局本心

一机器织布局创始于上海近年以来沿海长江一带相继仿行集股创设计已成及将成者共十五处以本年各局核计之大约统有纺纱车三十六万架织布机器约三千轴轧花机器更难悉数而日增月盛者且方兴未艾也使非大有利益谁复縻数十百万金之费为儿戏哉查海关二十年结账洋布之入口者不及一千四百万匹视十六年一千七百四十万匹十七年之一千八百六十万匹减少甚巨此亦可观其大凡矣

一湖北机局所织之布种类甚多有幅宽一尺五寸者其用与广布等今拟开办时多分种数视何等销售畅旺则以全力注之庶免积滞之弊

一此次集股随发股分票一张有愿入股者自书籍贯银数于票内持至泾阳味经刊书处登入底本账内迨收银时另发执照存本人处以后即以另发之票为收取利息之据其愿入数股数十股者或书一票或书数票数十票者各从其便其力不能入一股者或入半股或一二分亦准集入止书一票缴银获利均照分数折算

一此次集股创设织厂无不获利之理即或日久利微或别出事端均不准致累股主派认亏折所用官项亦均由厂归还与民股无异则入股者知有利无害踊跃从事此次之股既易集他日推广煤铁皮毛人皆信服亦易为力矣

　　论纺织为致富之本计
富国裕民之道非一端所能尽而致力之处则有本末之分焉既得乎务本之计而后以其余力渐推渐广则末务亦不难次第从事如良医之治病必先培其元气元气充足则外憾无自而乘癣疥之疾自然不足为患如神禹之治水顺以自然行所无事自能收浚浍距川之效致富之术亦由是耳有一事也为我所固有之利此所谓本务也苟任其玩忽因循变通日甚则我固有之利终不免为他人所夺非所以富国而裕民也必也发愤为雄励精图治以葆我固有之利而后再事扩充举凡一事一物非我所固有者亦不妨取他人之成法而仿效之变通之夫是以利无不兴而国与民且胥受其益此则由本以及末之说也中国自古迄今素重耕织错之言曰一夫不获或受之饥一妇不织或受之寒而历来圣君贤相亦无不以课耕劝织为事此诚千古不易之理即如棉花一项产自南省用以纺纱织布除供本地人服用外运往北地者捆载以去几几乎衣被苍生擅其利者亦有年矣顾自洋布洋纱贩运东来华人喜其价廉相率购用而南省织布纺纱之利不免渐为所夺若不及早整顿必且有江河日下之势查外国纺纱织布皆用机器故能费省而工速擅此利者首推英国所用棉花大扺往美国印度贩运而来国中局厂林立当一千八百六十八年棉花厂有二千四百七十处织机有四十万座纺纱挺子有三千二百万根以后逐年添设厥数更多运往各国纱布两项之价以亿万计本国自用者尚不在内自印度美国运至英国水大半为英国船所得纺纱织布之工费亦为英国人所得开厂之利为银主所得运至别国之水大半亦为英国所得国家另得棉花各项之税金钱千数百万两按英国运各国之货每百分内四十分为棉花之货二十分为杂货可以想见其生意之巨说者谓英国贸易曾有数次经极大风浪而卒能转危为安者大半恃棉花之力印度美国等处土产棉花而其利顾为英国所独擅者则以英国讲求工艺考究机器故能月异日新享无穷之美利也中国本产棉花因不用机器纺织故获利未厚近年洋纱洋布来华者日众则我固有之利且拱手而让诸他人若欲挽既倒之狂澜予民生以乐利则惟有仿彼成法扩我新规集商股以厚资本购机器以利纺织苟能实心实力持之以久尚不难葆我之利夺彼之权沪上已设织布局所出新布价值既廉购者亦渐众惜他处尚无仿而行之者昨读闽浙总督卞颂臣制军折片而不禁色然以喜也浙省濒临大海土地硗确于种棉织布之法素未讲求全赖江浙布商贩运至闽岁耗金钱百万生机安得不蹙近由绅士筹商于省会创立织布局集股分购织具招织徒量给火食闽省素无棉花则购洋纱以供织试办两年城乡多仿照办理出布尔日多以近来官局所出布营销未畅请暂免税厘民局所出布运往各处请照六折微收观于此见卞制军之因时制宜推广尽善深合于务本之道也夫棉花一项为物虽粗然衣被之利为民生之所不可少果能大兴工艺出纱日多出布尔日多不特可运往本国各省以供民用且可愈推愈广运往外洋各国以扩利源长袖善舞多财善贾陶朱猗顿何难再见于今日此非设立公司购置机器不为功闽省所出者系土布仅购中国织机未购外洋机器规制尚未扩充然苟行之以久亦可转瘠弱为富饶且乌知他日者不更多设分司广购机器以与外洋争利哉日望之矣

　　中国宜增设织布局以兴大利说
自来中国之言大利归诸农外国之言大利归诸工非中外互为偏重也时势使然耳通商互易之局未开外国之言利工未必大于农通商互市之局既开中国之言利农亦未必大于工何也商途之货物多藉工成之市面之奇嬴多藉工致之利出乎工知中国大工不可假人工孰为大知中国不容自弃织造夫然欲兴中国大利织布局不能少设矣天下消之广五行器物艺精俱可倍工赀固不特织布为然而布则中国消之最大宗也以大宗之消若购布于洋人即大利为外洋夺去若发织于中国此工赀仍中国收回孰绌孰优有识者俱能辨析乃自开互市通商之局华人购棉织布糊口难资洋人载布来华从心获利其故何居实以中外重工之风气不齐洋人之布织于局华人之布织于家织于家者用人工织于局者用机器恃机器则工速价贬而艺精用人工则艺拙工多而价重艺精故洋人之布可以悦华人价重故中国之布不能贩外国且不特不能贩外国并不能悦本国之华人工欲善而利器先之谓何何为互市通商就织造一门已觉利洋人不利中国也夫中国三百六十兆民数繁庶占五大洲十之三年中服用所需少而论之每人购布一洋元亦耗二万万零六千万两中国倘能改弦易辙不夸机杼成家而仿集资设局购置机器以代弹代纺代织之多任务工速艺精用遏来途洋布织于中国售于中国则服用之费虽耗于吾民服用之赀仍归于吾民洋布来途所历税课盘川不知几许倘中外货同价等未必远宾能夺近主是则中国多一织局即中国多一利薮也明矣年来中国疆吏枢臣都知中国利权可凭织造是以织布局首设上海而福州继之湖北又继之第念中国民数如是其多而织局仅见于鄂沪闽垣三局寥寥出布恐不能资一省服用而欲中国不购布于外洋不溢利于外洋得乎考西报于同治七年英国纺织局已有二百七十处后此增设无论矣日本步武泰西而后织局亦设三十余间将来增设更不知凡几矣之二国者民数不繁于中国而织布局如是其多岂其本国能尽其消路哉亦藉互市通商利在愈设而愈盛耳中国曾能踵闽沪鄂三局而加增中国之织局增即中国之漏减中国之漏即中国之大利兴大工不可假人即中国养三百六十兆民数之先赀也嗟呼东西洋织局虽多皆向美国购棉织就尚能远贾别邦藉工以求利路而中国木棉盛于江南江北中国广花阜于湖北湖南织布就地取材其利更溥奈何不以中国固有之地利藉工以图大利哉因织布利推而至于百工居肆凡可以工速价廉能敌外国之制造者俱宜设厂设局使民究一求工利以免为游手闲民则中国重工以兴利与重农等矣以上所云采诸广报其词虽有未达之处而其意之所虑者远识之所见者高诚非留心时事者不辨窃意各国风气之开有开于天地者有开于人者天不爱地道不爱所开于天地者也而非有人焉制工作薪兴利防弊虽天地亦无如之何然而天地欲产有用之物必兼产用物之人俾有用之物不至弃诸无用之乡此其权自人操之而其运仍由天地创之中国如甘肃等远省皆已有织布织呢等局行见渐推渐广不难二十二行省而兴大利焉岂不美哉

　　论机器织布事
有友人问余曰中国兴办机器织布创议已数年于兹矣前者骎骎乎已有将成之势而卒未克成于是又改弦更张从新整顿今日则股分已集布置已到西人已请而房屋犹未动工工程尚未创始即其股分之票原价每股百两今不过涨至一百十五两其无乃犹有所疑阻乎余曰不然大凡举大事者不可以草率从事中国人虽多因循苟且之习而且近来风气日开殊大异乎曩日集股紏分视为故常凡西人之股分皆竞愿投附岂有中国自创公司而反不愿附股者哉或者以西人信我素着创设公司必无欺罔之弊故华人乐为附股若华人自创则人反有所疑阻恐贻后日之悔故裹足不前者有之矣是以难于集事然机器织布一节则创议已久人亦信之现在股分早经满额所云股分票价涨至一百十五两者盖此项股分虽原价一百两仅收五十两以五十两之原价至涨一百十五两则合之一百两之数已增至二百三十两较之招商局之原价百两照数收足今增至二百四五十两开平煤矿原价百两照数收足今增至二百二三十两者殆亦不相上下何得谓其所涨无几耶西人业经聘来机器大样亦已运到其房屋之所以尚未建造者此正当事者慎重之意恐房屋大小尺寸或有未尽合宜之处故必待机图寄到准其高低长短阔狭而后鸠工庀材照式建造庶几机器一到即可装入局中即可开工古云闭户造车出门合辙倘或不照机器之大小以造房屋一有不合用之处则徒费无益夫是以迟迟耳说者谓中国机器织布则大有害于女工业抱布者恐不无怨咨之处机器之用愈广不但女工无所觅食即且不啻教人以游惰是亦虑之过者也用机器或致女工是诚有之然所成者不过洋布而服大布之衣者仍不得不藉手于女工也且机器之用初亦不分男女如中国妇女能知机器之用仿而效之则是纺织之工必益加捷出布必益加多又得余工以为妇女职所应为之事吾知民家将愈见殷富又何害焉且中国之取法于泰西者固不特织布一端而已特织布则尤属利源之在握者耳制造枪炮轮船所省者公中之财耳于民间无与也海外洋布之贩入内地者华人莫不争购之西人获利而去财源即流入外洋今若在中国织成则中国之财仍留于中国各处开矿其利固属无穷其股分亦日增月盛然地中自然之利虽曰取之无禁用之不竭然千百年后必有开尽之时若木棉之种于地者岁有所出年有所收断无告罄之时而煤铁等物或有民间无需乎此者而衣被之资则无地无人不能或缺其用尤为广阔则其利必更丰厚此其故不待烛照数计而后知也故先时股分不能遽集尚且有人焉创议兴办但苦力有未逮故中止耳今则股分既已集成股分票又复增长直与招商开平之股分最高者无异则织布局之兴旺亦有无难于卜者矣子乃犹以为疑乎抑更有进者中国举事每每患于迁延其有血气用事者则又坏于卤莽今该局既能奋然有为不以因循苟且自隳志气而又小心慎重必期有利无弊而后已则当事者之识智力已可概见以是为华人创吾知踵其后者必且识并壮事易举而功易成于中国有厚望焉子顾尚有不足于彼耶友人遂瞿然而起废然而返曰子之见卓矣远矣鄙人不敏不敢复言天下事矣

　　书机器缫丝妨利论后
近来中国学习西法譬如轮船火车之利若使内地悉皆仿用行旅固其便捷而操舟赶车之人必至失业大半其它如电线之传递信息果能四通八达则千里之遥瞬息可以晤语原足为商旅之利益而无如各处数设之信局与传递公文之驿站自此大为色虽电线止能传语简而不详且不能带文函信局驿站仍难偏废然有紧要信息以电传通之则局站之设已为后图官商未必深恃即其出息当去十之三四究不能无所妨也至于织布磨粉造纸裁衣无一不需乎人力一铺之开张一家之生计所赖乎千辛万苦者正不知其凡几若改用机器则需人不止减半而成物可加数倍出之既易用之有余积久而数者之利不难尽为所夺以故为根本之计者尚不欲西法之通行也今之言西法者谓为中国之罪人未尝不可顾目前时势乃古今一大变局未可以成见论之试思通商以来凡中国所本无之事不知顿增几项即如轮船驶行江海各口二十年前本未尝有其船中所用之人水手火工亦不可纪数洋商在此造器修船与夫各省制造诸局所用工匠何止千万人津口通商南北往来取道不过五七日清江以北轮蹄几不得见其失业者必多然前数年秦直豫之民仍以旱灾而受困未尝由于失业也可知世运攸关兴废相乘此失其利而彼增其益何尝不在中国若仅仅为一人一方计以为昔是而今否则拘墟见小之论矣窃谓中国与外洋通商操事权者但当熟计审处勿使内地之利源因此而竭则其余宜仿行者仿行之宜改革者改革之不妨变通以尽其利散人所见其亦止为嘉湖产丝之处言之而未即全局以观其大耳嘉湖既产蚕丝嘉湖之民谋食亦于蚕丝此固正理然缫丝之业亦无非数月间事两府之人春夏勤于蚕织夏秋仍习于农工吴都之俗所谓国税再熟之稻乡贡入蚕之棉者其利最厚惟俗尚繁华勤而不俭一岁所入鲜有嬴余较之西北沙漠之处海滨斥卤之区或割麦于夏或薙草于秋有田一顷岁收不值一钱者其苦乐何止倍蓗若享奉俭约常留有余以补不足则区区缫丝之工资流出者究属有限而蚕毕之时正当农忙之日两府所属之地自粤匪扰乱以来犹有荒芜不治外省客民结而至倘本地之人以此有余之力垦彼无主之田非不足以抵缫丝之业且缫丝者仅以工资为利今卖茧而缫于上海丝之值仍在嘉湖也即以所雇妇女言之亦可知虽有机器犹赖惯于育蚕之人为之经理则此佣雇之资与内地缫丝之工价相准亦不见其大绌也夫今日中国商人置机器于上海吾谓正以中国之利仍还之中国人耳假令西商权其利之轻重尽买茧以出洋则缫丝之工资皆为洋人所趁其利之被夺者视今日又当何如何所见之不远甚耶至其论中言前年西商欲在申地用机器织布道宪闻知恐妨民利禁止不许此言尤为无稽织布之局至今日而甫成者非中国官禁然也曩以西商出面且附股之人观望不前久而未耳今之由中国绅商举办不以西商入股者即是此意诚以洋布之妨利在通行洋布而土布滞销之故若不设局自造民间所需仍为外洋运来之布何尝因而不造而改用土布乎然则自造之议乃欲留民间购用洋布之钱于中国也何妨利之有哉丝之为物质轻价重育蚕之家但植数株桑或有钱买饲非若买田自种必抛巨本如家家育蚕不必为人缫丝何赖乎工资也近年缫丝渐疲推其故以外洋产丝年多一年成色且较中国为高水关税成本又轻西商之贩中国丝者每有折阅故存闭盘抑价之意窃谓嘉湖之人若肯加倍育蚕所出之丝又皆精洁光亮庶几多而且美其利不为外洋所夺詹詹焉以买丝自缫为妨民之利微之微矣至谓贩茧不纳厘金成丝本在上海取巧偷漏大碍捐章此则平心之论一经道破或者主捐务之人亟思设法以遏其流则未始非刍言之献云尔

　　论中国宜广设织布厂以收利权
昔元相耶律楚材尝有言曰兴一利不若除一害生一事不如减一事有识者反复斯语咸称其精于世务通达详明故能简要得骨本若斯然以鄙意观之此二语虽得简要之旨终不免拘墟自守暴弃自甘而于富民裕国之道则犹未尝三致思焉何则斯人之情性大扺好逸乐而苦勤劳喜省事而畏多事殊不知古帝王创制显庸事无巨细凡有益于国有利于民者罔不竭心尽力一再图维以享其成诚以天下有利可图之事既不能绝无而仅有亦不能彼少而此多苟沾沾焉谨守跬步谓二三已足而不思所以推广之者恐苦乐既出于不均生计反因此而日蹙矣尚何望利益之广收哉即以我中国今日而论商务一宗孜孜讲求日事振兴如沪上华盛华新等布厂及湖北官局所织之布要皆已有成效而接踵而起者尚乏其人良以此等厂局倘非广出股份集以巨断不措置而裕如而中国民人又不能各以信义相孚即欲集股兴办而已谣喙丛生互相倾轧以致事多中止业败垂成虽欲推广各处而亦有所不能矣然自西人通商以来其商务中之最为获利者除鸦片而外厥惟洋布查近年间各省所销洋布每岁不下数千万两而中国之标布则销路日见其滞小民之生计亦于此而日见其穷使有人而兴一议也谓可斥绝其来以复标布之旧吾恐时至今日其势必有所不能则欲杜此漏以收利权计惟有各省广开厂局自织自销既足移外洋之利益又可隐维小民之生计所虑者经理不得其人虽有良法美意转以此增弊窦而贻口实耳闲尝阅织布局章程矣其所言中国机器织布有足胜于外洋者约而计之其利有三缘中国棉花厂本甚轻不及外洋十分之六一利也中国贫民较多就近雇用每人每日仅给工价二三百文已多接踵而来二利也以中国所织之布即销于中国民人之用水更可减省三利也诚能推广以行之十年之后当有更上一层者且各省流民无业实繁有徒每因无所事事致成匪类为贼为盗亦不过因衣食不足欲觅无从不得不以身试法以图彰其身而餬其口岂真乐此不疲哉苟各省创立厂局一二处此辈具有天良或者翻然变计投充工役为我所用祗须驾驭得法彼自不敢生心妄作化莠为良于民间不无裨益其利不更昭然若揭哉特设厂之事必先由官教端而后选殷实巨商经办官习气一概芟除凡事务求实在毫无虚假利权之获犹不能计日以待者未之有也所望创其事者联官商为一气合终始为一辙毋事弥缝毋存私计则发数千年未有之利挽数千万外溢之财上可以裕国用下可以足民生利权之大莫过于此矣而近日纱厂迭开有日增月盛之势将来各厂开工后所出之纱自必取之不竭用之不尽以各纱厂所出之纱应各布厂织布之用更可利益同收我中国不欲富强则已苟欲富强则必自推广布厂始推之以机器织绸厥利惟均盖织绸更可通行于外洋而获外洋之厚利也牖下书生不禁拭目俟之 

　　采炼钢铁纺纱织布议
从来治国者欲求自强必先求自富目前中国之天下西北则宜加意于农务东南则宜留心于商务而商务之中尤莫利于铁与棉花盖以是利者为民生日用之需而销路最广者也尝考铁受太阳之气而生一百五十年而成慈石二百年孕而成铁今取慈石碎之内有片铁是也管子云上有赭下有铁此中国验铁矿之古法明李珍时云铁皆取矿土炒成秦淮楚湖南闽广诸山中皆产铁是汉阳之地古时已多铁矿矣汉桓宽尝作盐铁论六十篇谓中国之货财煮盐而外厥惟开铁矿为最利则铁矿之利亦不自今日始也西国之铁古亦有之如藏论云宾铁出波斯即是近日海禁既开知[泰](秦)西诸国皆以铁为自然之利因而渐至于富强考泰西铁之至美者为洋铁西埃呼为北埃仁译即铁每块方正计重百斤西国山矿产铁甚饶且精其价殊廉镕铸铁筋极为便易故西人之枪炮铁器甲于天下中国初造洋炮轮船等物皆购用洋铁数十年来其利遂不至为外洋所夺中国之铁矿向以粤东为胜其中有荒山铁新旧黑铁其惟惠州之产尤佳江北如徐州之地铁矿亦美惜未能广行开采故不见其利近年湖广督宪因地制宜极为振作欲为国家推广铁利故特于汉阳设立铁政局兼设铁厂精造炉模器具以为铸铁之用更验得大冶矿苗颇形厚旺可知铁为中国本有之利固不必拘以粤东为美也但开采之时皆系矿产初将矿石提凈者为生铁多次镕炼者为熟铁坚而多钢者为钢而火候尤为紧要若云销路则必视乎铁价之低昂与铁质之薄厚而转运尤贵讲求官商督办更宜措置得宜乃能积久而无弊今特僭拟数策以献一在矿师匠工必求其精熟夫泰西矿师大都精于矿学但所验矿苗亦有初言厚旺至开采而其说不验者皆所聘之未得其人也近来华人亦有善验矿苗者但必屡试屡验可聘为局中矿师现今当轴者不欲多用西人是亦良法但由验而开开而运运而炼其事必专责于矿师方可实事求是矿中工匠虽不能皆求熟手而必选考精细者以管束之或为什长或为百长镕铸之工亦可暂用西人而必以华人为副手且宜时加省试以定其优劣若开采之机器则以矿坑之深浅平斜为准及用火药推起石片诸工熟炼者自能知之此得人之一端也一在筹措资必通盘计筭夫商务以本为要本不足则事必废于半途现国家库支绌苟开矿一切皆由官办则殊形棘手若于他处移挪则又必先提利息而所获无多窃拟效西人立公司之法集千百之资以开大利使富商大贾其势皆合而为一亦若目前设立洋行之法或一年或数年通盘筹筭每股当分利若干以昭公允否则于开采之初有大商愿出本助采者给以文凭准其转运或于既采之后出银买票办运官铁亦如盐务之有官引者法亦极善至若局中所用之费务求省节每日于薪水之外勤者必加赏赉局中使用之人尤不可滥充至虚縻庸粟此裕本之一端也

一在枪炮机器必改用华铁中国制造轮船洋炮之初率皆用洋铁近日工艺既精各处船政局机器局皆参用洋铁惟上海机器局认真办理现已专用华铁造器亦颇坚固今欲广其销路当由各督抚饬令各局制造铁甲船以及枪炮刀矛诸般军器并机器等物凡由华人经造者必皆改用华铁或由官厂购取或用护照至出矿处运贩皆不准参和洋即民间之器用及开行之户皆不准私运洋以期划一则销路之畅自不期然而然矣又何至利为外夺哉此清源之一端也一在通商口岸必设立厂中国自洋铁畅行而本之销遂阻因洋之价廉也夫泰西之铁运入中国其路亦匪近矣而乃广于华何哉矿厚之故也今中国既广开矿苟精于铸炼何至价昂于洋所虑者仅于产之处设立厂而各处之需用者必至是处购办则之价虽廉而购者不觉其廉即不免仍用洋矣法宜于各省城及通商大邑皆设立官厂由大商领凭开张与各处商人始能联络使华铁之价不得贵于洋贸易往来务昭平允则华之销路未有不畅者也此推广之一端也一在委办人员不可司出纳夫官厂之中既以大商承办而又不可无委员以昭约束法宜每厂设立委员一名酌定廉俸由官厂司账人给予凡银钱出入委员亦概不过问而大宪于厂中之赢绌亦不责成于所委之员惟令其督理运行以商确公务则商人自不虞掣肘但所办之商人如有不公正处准委员详大宪而商人之于委员亦然则夤缘之私可以绝至官厂商人亦必由大宪简放兼取别厂商人连环保结始无失误设有银钱遗漏皆必勒令照赔若赢绌之处虽专有责成苟或因运费多耗以及销稀少所致则惟令缴呈清单亦无庸追赔而官商之情可以联络矣此除弊之一端也当轴者苟采下士之刍荛而损益于临机之际则利既兴自不至于外夺而官商之办亦不难久远矣至若织纺之事当以讲求棉花为要西国自通商以来除鸦片为入口大宗外即以洋布为极广考泰西织布之法多用机器则一人管一机较人为速而布亦宽后来机器愈求愈精甚至以一人管数机且用力轻而成功速诚为便极之法而洋布之获利每年遂嬴至数千万两近来中国有鉴于日本维新之政事事皆儗照仿西法现已开设机器纺织诸局以冀与西人争洋布之利但华人所织洋布洋纱多运自西人是纺纱之利已先为西人所夺而洋布之获利即属无多若亦用机器纺洋纱则又以华棉不能用为憾设使向西人购办洋棉则与购洋纱又不甚相远是仍不免假权于西人也洋纱之利不能图则洋布之利终不能旺是非于中国广种洋棉不可考中国古仅有木棉名古贝宋末时南番入贡中国始有草棉名古终即今之华棉也李延寿南史云高昌国以草实为茧中丝为细纑名曰白迭取以为帛甚软白沈怀远南越志云桂州出古终藤结实如鹅毳考高昌即今高丽南越即越南或云即今之江南是华棉之产实出于东南近中华之地而洋棉则又为一种实泰西之所产也

考洋棉之纱较华棉为细软而白但不若华之黏故通商之初西人讲求华棉颇为有用曾开洋庄收买华棉以少许和入洋棉则所纺之纱尤觉细软而不易断奈中国商人于棉花内搀和棉种以图射利而西人远得取华棉之种广行种植近日运入中国之洋纱实亦有华棉在内但不能专用华棉耳即如美利坚国向未收取华棉而所出之花旗布脆而易裂单用洋棉故也但中国仅用华棉以纺洋纱则终不如洋纱之细故刻下欲广纱利又当以收种洋棉为要非谓华棉之尽无用也蒙亦窃拟四端以冀千虑之或有一得焉一宜于纺局习造洋纱中国纺纱之利古时本专责之女红降至晚近除农妇纺织之外缙绅家鲜有谈及者故民间之衣食皆赖有纺工以为之助近时自洋布畅行而中国纺纱之利又为西人所夺因华纱之不及洋纱也尝考中国所纺之纱亦有梗心木梗心二种梗心者其纱细而紧织以为布则谓之细布又谓之绸机布木梗心者其纱粗而松织以为布则谓之土布又谓之粗布纱虽异而棉则一纺工之精粗不同也西人用机器纺纱其纱较中国梗心之纱尤为细软女工用之可以代线虽由洋绵与华棉之别而其纺法究远过于中国欲推广纱利则非购造西国机器习造洋纺不可但当创始之际不妨姑购洋棉以先究其纺法待中国既植洋棉则其利可愈推而愈广矣一宜于各省广设织局夫洋布之销现已及于中国凡有城市中服洋布者十之八服华布者十之二苟不广行开局习织洋布则中国之漏将伊于胡底近日洋布陡长西商工作稍逊机器不至于停息此何故哉皆由中国之未能广织洋布而销路则日畅也虽现在通商口岸习织洋布稍分其利而机器仅数百架安足以济事法宜于各府州县皆设立织洋布之局聘请旧局织工一二人招本地幼童入局习学不数年自能推广以夺洋布之利此事需本无多由小至大自可获利且洋布之织局既多则洋纱之求售亦易相因者不又适以相济哉一宜使华商习植洋棉夫西人既取华棉之种植之外洋中国亦可取洋棉之种植之中土今儗令华人之为商于西园者习种洋棉或助西人播种以观收采诸法然后推行于中国则事由渐进西人亦不得而议其后或由出使大臣择华人之在西域者饬令习种洋棉广收其种以载入中国否则于通商之处直行向洋人购办稍出重资切不可吝惜西人虽顾大局而未有不爱财者西人出售洋棉之种亦不关彼国禁令又何不可惟欲熟谙其种收之法则非华商之在外洋者不可此其要也一宜于棉花讲求弹法夫华棉与洋棉之种虽异而亦由于弹法之不同就华棉而论弹法有二种有立弹者有坐弹者立弹之棉较坐弹为细而坚虽所殊无几而以之纺纱则大有分别洋棉之弹西人皆用机器故所弹之棉比华棉为软而白用之纺纱最易于细紧闻西人初购华棉时亦用机器弹之较中国所弹之棉益善甚矣弹之不可不讲也今既欲广纱利务宜先讲弹棉机器以华棉洋棉二种弹出比验然后再以二棉搀和由少至多一一纺成细纱以观其光滑细软与否自知织成布疋与何等洋布相似其中奥妙惟在熟炼之工神而明之耳以上四条皆纺织之要务由是而进求之未有不能利民生裕国计者也要之天地生材本无穷尽中华地大物博远过于泰西诸邦苟因民之利而利之岂仅铁与棉而已哉倘由利之兴推而至于金矿银矿铜锡煤炭诸矿皆由官督商办以昭久远则何一非生财之道至若洋布之外又有洋绸洋羽绸洋绵绸亦皆以洋棉为大宗有加以羽者有加以野蚕丝及茧者而花样之翻新几至不可枚举中国苟仿而行之又何一非利国利民之一策哉

　　论中国织布纺纱局宜体大宪设局之初心
中国地大物博人民之众地球各国指为首屈服食之俭远胜欧墨所恃以为生者男女惟耕耘纺织男子挥汗于当午妇人篝火于中宵终年作苦所获甚微然藉以食用则罔虞缺乏数千百年于兹矣自与泰西互市珍物巧制连樯而至始则洋布继而洋纱查进口之纱西历一千八百八十五年止二万九千四百至一千八百九十四年竟增至五十四万一千九百而东洋之纱尚不在内多销洋纱一分则少纺本纱一分女工之害夫人知之矣数年前各大宪查海关入口税册以纱布税为大知金钱之流出外洋者为不少于是股设纺纱织布局于上海之杨树浦以挽利权之外溢者计税局出布一疋则进口可少一疋沪局出纱一包则进口可少一包未始非识时之俊杰然中国自设织布纺纱局以来进口之数不见少而益以多而女工之困日以甚者则以沪局经理之人止自图其利而不于大局之所系而熟计之是以所出纱布不足夺进口纱布利而益以夺女工利而中国各厘卡不能维持沪局而益以便进口纱也仆固曰自有外洋纱布而女工尚足以餬口自有沪局纱布而中国女工反无以为生于生民之休戚关系甚重敢为各当道详陈之大抵外洋之纱其线细织为布其织薄外洋之布宜于中国凉时而不宜中国之寒时宜于适目而不宜耐久故自外洋纱布入而崇明海门之纱布金沙通州之大布王店硖川之石门米花店大西布苏松之标扣布江阴之放长布常州之芝布宜兴之宜布汉口之庄布昆山之刘塘常熟之白茆及各路所出之布皆不胜屈地殊其名者销虽而尚可支持外洋纱之进口大抵二十号十六号十二号三者为多然十二号过粗而不适于用二十号纱过细而不适于用惟十六号粗细适宜故销独广然较女工之所纺则十六号犹形为细其织为布犹形为薄是以女工仍可以不废中国纺纱局纱乃于十二号十六号之中创为十四号每包十四把重计绍筏八斤而微弱每把九两与女工所纺轻重相若其为布也与女工所织亦相若其纱每包售洋二元而不足以每包百二十六两计之每两不过钱十七文而中国子花每斤需钱七十文左右以轧弹纺合计之一妇自晨达宵不过出纱三四两除去花本至勤不过三十文左右于是女工可以废矣夫女工犹是也仍纺纱则何以为生如以纺纱工织布则布多而难售势必至织亦无以为生仆故曰不能夺外洋利止以夺女工利也然沪局之纱不纺十六号而纺十四号者则亦有故查外洋纱每件计四十包每包十六把重绍筏八斤而微强把重八两外洋纱织布较沪局纱多十五分之一如十四号织十四疋十六号可织十五疋十四号织十四尺十六号可织十五尺而其价相若沪局之纱本轻工省而利厚人以甚似女工之所纺而廉于女工也故贩之独便该局以所出不敷销路也故亦无幡然之变计而较之外洋纱既少水脚复少进口之税而获利如此其厚何乐不为此固经理诸人所自鸣得意者也仆故曰止自图其利而不顾大局殊负大宪设局之初心也然民虽不能纺犹可以织自沪局以四号织布而织者复受其害查织局之布仿洋布之长而同本布之厚薄长约十丈零四五尺约三尺四寸十四号织之每纱一包约布七丈五尺织布局每疋约洋三元六角则七丈七尺计洋二元七角若以人工织之浆经以及上机成疋至速须十日十一日而毕除去纱本余不过七八角而此项布均系男工自食饭而所获如是何能糊口人织易稀不若机器之密人织每表密而里稀不若机器之一律虽与同价亦难出售幸织局创始未久销路未畅自山海关以东向销崇海沙布为数甚多崇海市面视布价长与落为盛衰自织局兴而关东均运沪局布而沙布尔日以滞致该处市面疲玩无起色假令日渐推广销及大江南北则金沙通州及各土大布复将受其害倘再改弦易辙织各处之狭布则闾阎生计一网尽矣有志之士尤不能不大声而疾呼者也则织布各局与纺纱局同为弊民而不但不能夺外洋之利者也然沪局纱布虽利取运而遇关卡则甚不便关卡向例洋布每疋捐钱二百四十文洋纱每件捐钱三千六百文其数太巨而外洋纱入内但须易子口洋单逢卡打戳验放而已

沪局纱布均须投捐除沪局布内地运者尚少外以杨树浦首创纱局论日出纱二十件计六千四百斤六销长江各埠四销内地以日八计之每年计二千八百八十件五成捐之每关卡一应收纱捐钱五千一百八十四千然数年于兹本未有向关卡投捐者其始也以洋单冒充外洋纱其继也专务偷漏或装煤铁船底或匿地货底或贿司事丁捐虽免而贩运者咸惴惴焉如沪局布而入内地其弊亦必如之今沪上纱又添数局矣出货多销路必滞不如贩外洋纱之直捷了当也然则纺纱织布局不可设乎曰奚而不可也何为而可仍体大宪设局初意纺纱十六号以十六号织布以夺外洋利而已十六号纱利虽薄于十四号然销路不虞其滞杨树浦首创之局每年所出纱不过二万一千数百今虽添设数局然出纱要不过十余万而中国销路则且五十余万虽更增十纺纱局尚不妨事布局以十六号织洋布利亦相等中国人口不下四百兆则妇女应二百兆通国合计藉纱织者十之一计二十兆今二十兆妇女虞冻馁矣若之何不猛省也然沪局经理人必不愿也是在大宪相与熟商之而厉禁之庶几乎沪局出纱一包而进口者少一包沪局出布一疋而进口者少一疋乎庶几金钱不致外溢乎庶几妇女尚足糊口乎何啻二十兆妇女而衣之食之乎然进口纱布少海关之税必绌贩运沪局纱布之不便关卡恐人仍便于贩运外洋纱是在大宪有以维持之查各局日出纱布若干照进口例取税而给以洋单每件一纸听其外运内地通饬内地各关口一律打戳验放如是行之关税可平添无数而外洋之来者渐稀矣各大宪而能采于刍荛也又愿湖北之局亦援此例

　　论纱厂宜就地招工
机器纺织之利益至今日已彰明较着矣始创于外洋继行于中土初仿于上海一隅近推广于通商各口局厂林立日益增多而犹以纱局为最推原其故由于织布之利滞而纺纱之利捷也早年虹口织布局被焚以后当轴易人办理复有某观察等从而设局专事纺纱无非为挽回利权之计曾不数年湖北一省踵事增行苏杭两埠通商取法上海更宏规巨制日异月新如淮阴将兵多多益善富庶之象固可拭目以俟之也不知者且谓凡事宜持盈保泰中国得此各厂已足振兴商务如贪多务得非惟盛衰无常且恐乡民之利尽为所攘夺也是说也诚不识商务者之一大据也本报前曾论及印度地方每年所出之纱不知凡几其所设之局厂亦不知凡几其纱且远销于欧墨等洲以故获利无筭竟与该土所产之鸦片烟茶叶同为出口之大宗日本一国地方所设纺纱之厂亦在百数以外然其所出之纱竟敷本国之用仍不足供他国之取求虽然犹非广土众民价廉工省比也以中国土地之茂腴人民之庶出产之茂工价之微纵百千万厂从事其间既不为难亦不为过不惟通商口岸可以设厂水陆要隘而亦设焉不惟通都大邑可以设厂穷乡僻壤而亦设焉驯至一乡有若干厂一县有若干厂一府有若干厂一省有若干厂合二十余省计之应有若干厂天下之厂养天下之人尚何虑有废时失业之民哉因民之利而利之更何攘夺之有惟是设局易用人难由用人而次及招工则尤难用人不当大坏厂规非扣工资即庇工作甚至虐待童工秽乱女工诸事时有所闻众望不孚丛怨斯集一旦有事故起为难者有之相率罢工者有之必累及厂东出百般安抚而后已见诸各日报纸不一而足可指可名夫纱厂各工视经事人之诚伪为去就者也若人而出纳无私也挥之未必即去若人而行止有亏也招之未必即来试即近报所载一事观之当亦知翻然变计之为得矣报谓本埠裕源纱厂有洪华浦其人者在厂办事有年平时待男女亦体恤亦厚道日前以事赴苏在苏纶纺织纱厂工作诸人认识洪某者实繁有徒有愿随洪仍回上海裕源纱厂者约数十人之多均求洪挈回后经该局司事人知觉不肯放行致生口角遂告知经理人祝某祝知不可强留听其自去该工人等始各欣然束装来沪仍赴裕源工作按此一事洪固深得人心祝亦不稍拂人意谓为解事则诚解事矣然为该厂计使此大熟手一朝引去即不能收通力合作之效而为辞工人计谅非有意去此适彼亦非为苏厂章程苛于沪沪厂工价优于苏推是心也大约习惯上海有家室于兹出外一时不如在家千日故去之不俟终日欤然则招工之法将若之何而后可计惟就地取材无男无女一律招用土著先择精明勤慎者十数辈资遣外埠老厂学习艺成之日招之归里于拓地建厂之附近使之分授其乡人开厂之日一呼而众工应初不必远道罗致来去无常致多临事掣肘之虑一厂如是厂厂如是纺务则扩充日盛人工则生聚日多亦奚事舍近远图为哉当鉴于苏纶厂工而益信焉

　　拟办川省机器纺织事略
方今中国通商维时局者必以讲求洋务收拾利权为第一要义顾余见当世之办洋务者矣曰某矿宜开也可以裕度支某省铁路宜筑也可以便商旅与饷运军行信口悬河捭阖其说一时闻者信从未遑揣其究竟而集事其明效大验尚须征诸异日目前所费已属不赀此智者所不取也夫以数万亿公私帑项虚涉于杳渺不可究诘之端倪孰与筹日用之常经而实事求是于确有后效之利益哉自来利用之道不外开衣食之大源而节其流今日者洋布盛行每年英法美印诸国之销售于中土各海口者不知几千万亿但就上海一隅英伦一国进口之布计之则十年前每年约来六百六十万数千匹者至前壬辰岁已递增至七百六十八万四千匹矣年多一年伊何底极且其所出花布更有日异月新之象中国人喜其五彩缤纷光华炫目每乐用之又有所谓罗绒者有所谓羽纱羽毛羽绉羽茧者名不一名样不一样要皆棉纱所成即可总名之曰棉布观布疋一项销如此之广则其它洋布之畅销也可知观吴淞一口交易如此之多则其余各口岸之易银以去也更可知而谓中国此时可不思所以挽回之哉夷考木棉一物本名古贝草又名吉贝伊古所无尔时之布祗用葛自时流入中国渐推渐广木棉之用遂三倍于葛麻以葛麻祗宜于夏而棉布则春秋冬三季皆宜也是故帛布并为民生所衣被帛贵而布贱则用布者多杜布与洋布均为市廛所懋迁杜布贵而洋布贱则用洋布者尤多洋布之成由于机器杜布之成由于人力人力所成者纱绵粗细不匀质重色低成本恰重机器所成者条理绵密质地柔腻光润熨贴货好而本甚轻华人用者日多洋人贩者日至销路广则来路益旺势有相因莫可遏止而银钱之流入外洋者遂不可闻问矣有心人惄焉忧之于是购办机器仿照西法设局织布以冀取无尽而用不竭藉给民用而塞漏上海于始湖北起于继今蜀中将鼎峙而三此固人心所乐观厥成而尤为才识之士所闻风兴起者也余不敏不能有所献陈惟闻善则喜之余一若拳拳于心即不能不津津于口者岂以蠡见餂高深哉抑妄自比于愚者之得欲以撮土附泰山耳尝闻成远大之事业者其初不诩诩于远大而惟期切中于人心迨习见习闻之日久入人心者已深而后因民所利就始基而扩充之从之者如流水之就下斯时众擎易举即什倍于曩时之数不难咄嗟立办若机缄乍辟之际势未大顺情未大明遽欲大启鸿模一朝成不世之烈窃恐上与下相观望一人独任其艰将有不胜其烦劳者纵曰先之难者后必有获而凭空肇造丕基之难为力何如日后继长增高之易为功乎大凡骏泽之旁敷于天下后世也必受之以渐渐则深入而不疑必贞之以恒恒则历久而无弊如上海织布局资本百万盘盘大观非一手足之烈也其所来由也远矣惜毁于火世咸憾之盛观察奉委查办力筹规复业蒙李傅相照议批行可见此事之获益实为洋务中确有把握之端试揆事理之所宜酌人情所称便觉机器纺织一事自为当务之急权利可获两全苟大力者毅然申达各大部请行奏办或指请何项库或借商力助支以兴此项工程目前只须小试其技但筹银二十万两即可施行以川省财力之雄此数当可措之裕如似无需为登高之呼以免事多周折何也招商集股等事海滨诸省优为之川楚洋务初兴风气原未大开故不如就地设法小小结构之为愈也虽然所谓小者非欲其简实防其侈靡耳彼沪局设时事属权舆诸多茫昧不无受亏虚縻之处若鄂省则鉴于前事已得参酌损益之宜至于今则阅久而更事者多凡其中一切奥窔机括昔所未闻者今已洞悉无遗他处之踵行者可收驾轻就热之效且有事半功倍之征但得沪局五分之一之用即可得沪局三分之一之效一切度理建厂采料估工俱照三分之一行之二十万之数自可游刃有余惟政之举也系乎人存工之善也资乎利器器莫利于机器机器购自外洋非熟谙西事精通算学重学之人不办必慎选其人始可副任或即与沪局通力合作会委能事者数人承购此种机器亦属事之便且宜者至人存政举之说则不外任使惟贤才左之右之惟其人而已微特经营伊始凡核费若干数起例若干条招工若干辈既在在攸赖乎人材即规模大定工作已兴之时其货物之精粗出纳之赢缩匠役之勤惰稽察之密虽均不能悬拟合而言之要皆在用人之得失得人则理失人则紊事机所关有断然者不观齐田文之已事乎食客三千而可与计大事成义举者惟冯暖一人以是知人才之难得易失而用人才者尤贵精其识也夫天下惟有识者为能用人亦惟有识者为能为有用之人而见用于能用之人特用有大小才大则用之而大效才小则用小而效亦小仆薄质材读少心得涉世少见闻即有所知亦属半解何敢言时事然天下之识一也历观古今有用之材不皆天生奇特其得成一艺之名者半由于能自立树半由于摩厉以成未必材非骐骥即不足以任驰驱而并不能邀伯乐之一盼也用是不揣浅陋敢将管窥所及陈一二以当荛献

　　论印度棉纱
迩来印度木棉日见其盛轧纺成纱以销售于中国者亦日见其多考木绵之进中国迄今约六百余年方其初得棉子栽种木棉开花结棉襞之为絮绩之为纱织之以织绸之机辗转成布亦不易矣嗣后得有纺织良法且不能种桑种麻之地皆能改种木棉而又中国天气地气与木棉无所畏忌南方北方一例可种因之布价甚贱减于绫罗绸绫等或数倍或十数倍民之无力衣帛者皆可衣布此木棉之大利也然而诸西国运售于中国之棉布价值尤贱人亦喜购而衣之至于印度则又以棉纱运入中国销售求利近二十年矣英本国之人共于印度孟迈设立司用机器抽纺棉纱印度贫民局中做工者众佣值不至昂贵且于中国相隔不远贩运灵便中国户口日益浩繁贫瘠尤甚居民咸欲购贱价之物而衣之印度棉纱纱质颇粗若织为布坚厚耐久而纱价较贱是以购之者亦众广东潮州进口运至江西界者不少近日长江中九江口运至南安府界者亦多惟上海因其纱质过粗不宜于织布从无过而问者而山东台直诸口又以为合用由此观之产佳布之处如上海等地不销此纱自处素用粗布则此纱自可广销兼之中国冬时民居暗黑阴雨难能作他工则转而织布有现购之纱可图省力故购印纱者益众此印纱之所由获利也至中国织布出于女工用男者绝少女子十四五岁时即学织布其织也一女子足以了之不似织绸必须提花非二人不可用二女或不能齐心非二男不可今销印纱日多可以证其纺纱之勤而喜织矣若其进口之数前年广东等进口四海口共三十四万三千斤价银五百万两广东进口纱多运至云南云南有苗人喜于织布闻有运至江西北口则长城等处如山东直奉天各行省销进口纱十五万一千五百斤约银三百万两长江左右销受较少合计中国购买此纱共一千二百万两西国运入中国任中人自织布疋即中西通商相助之一证也合他物核计广东廉州口印纱居其六他货居其四广州口鸦片烟居一印纱居二潮州口亦烟一印纱二他货居其下南方别口则米一烟二印纱四西国购中丝织绸中国购印纱织布事正相类也印度现筹禁鸦片正望有物以补其缺庶不致大受亏损今棉纱得利其亦可以补缺之乎语有之云四海之内皆为兄弟我有余利可分于彼彼有余利可分于我我有土产合于彼之所用可售之于彼彼之土产合于我之所用可售之于我庶几乎无失兄弟之谊而合于己立立人己达达人之志也夫

　　论印度自设机器织造厂
印度织造厂始为英人自创于印度现在则多土人自行其事者其所用本银于此举殆不下千万两余而其所织各种粗布合所费则较廉于英国所运来者有十分之三矣查英国每年运卖各国于印度者本虽不详知其数然与运来中国者相较已有倍余想在五千万银之数也故英国曼撤土大城各商今见印度人有自夺此业未免大为论及也向来印度每年多运棉花至英国英国乃以其花所织成之布运回印度且于布入国日输完税项每百两至七两半因以知用机器之能胜于人工者多矣又英国所用机器工银更倍于印度乎特印度尚有两端之不利煤价较贵机器仍须英国办来价亦不廉然此两事之外印度人既可免花去布来各费则其自行织成亦必有利矣吾先揣此事再逾十余年后而印人必少赖英国之布也今此事于中国亦尚非无维系中国上海一口每年运进英国各布每年亦不下一千五百万银之数若能效印人之法而自织未始非为中国新开好利薮也查中国近日所有棉花运往英国者不少以知中国棉花价更廉于英国一可竟与英国争来此利其利有四一可免棉花运往英国之费一可免布运来中国之费一中国工价倍廉于英国一可免进出之各税有此四利则中国何不能敌英国较之印度似亦惟有煤与机器两物之费然此事统行计算其所损益大约益多损少矣煤一物现在中国近拟挖以后将见中国煤与英国同廉也夫英于贸易一道所以能夺前列于世界者盖广用机器以造物而机器一举实与煤铁两物相赖今见中国大宪留心于开矿则更知此举所关系之大也刻下印度虽艰于得煤而土人犹能以机器所织之布运卖中国之南省中国地藏有煤铁两物无数岂有不能自供于自需乎或曰广买机器须多用银中国何堪此巨费曰前者英人以印人缺本不能自置乃印人一见利所在而四方所多银实出意料之外又据西报所述近日有英人欲设一公司其所需本银四分之三欲取诸西人其余一分乃取之土人卒之因英人不肯多拨银两相议不就故土人自行另为设成也或又曰华人不谙于机器之法曰印人近其事西人无不赞称其司器之妙然则印度当能集银两运用机器岂中国反不能乎吾未之信也中国遇事往往惮于始故虽明知有利之事常置之不论不议之列不愿举行也岂不深可惜哉

　

卷九十三　考工部七　电报

　　电报考证
电之为用大矣哉电报之为体广矣哉昔西人仅用以传音信浸假而用以镀五金浸假而用以施水雷浸假而用以放巨炮浸假而用以树灯塔近竟有用以御飞车驭机器且欲以电气通犁上以代牛马之犁田者其为用愈广其为效愈神初尚借天空电气以为用所谓愈出愈奇精益求精矣其它姑不具论第思电报所以通音信也故名千里信又名法通线又名电报可通于千万里之遥惟需千万里之铜丝铁线以为电路耳电路之速迅如疾雷虽路有远近无或后先迟早之可分第于极远之路则分传遥接以次递传未免稍延时候然虽迢迢万里即日可得回音有于一杪内由铁线行二万洋里者有于一杪内由铜丝行二十八万洋里者其迅速类如此迩来中西各国无不有之西国中各城各镇亦无不有之四通八达分经布纬无论远近随时可至其为用也或遇盗逃通饬各方可以迅速缉获或海口骤发扬风即驰报各口以便先期豫防或以军令传远方速而且秘苟或城邑被困邮传神速随时救护不至失援故西军中以电报传音即由轮车载兵而来虽至荒远朝发夕至保国安民之道其益实非浅鲜或以上谕邸报传播远方即处边隅如居辇谷恩必周于下逮事不壅于上闻民生国计之经在在均沾实益他如官署之要务商市之行情旅客之家书邻国之近事无不瞬传万里事悉平时其为体也能吸铁能发热能放光能震人能蓄瓶能感动指南针能吸驱轻物能化物变色因而藉以为用先辈探赜索隐考究而得之者历有年所始能明体达用探奇析微若此而又非一人一时所能遽悉也初造时苦不甚精一千七百七十四年闲法国里氏以电能吸驱灯草因以为用阅十四年而碑丹氏以电蓄于瓶亦以为用又七年普国来兹以电能发光遂亦以为用继复有角氏者以电能发热可煨红白金细丝因以之烧纸成点成画以为用至一千八百有九年德意志人索马凌以电能化水因用以变化字母又十一年法国安氏以电能感动指南针亦藉为用荷人底喜尔以电能震人又借为用阅十六年而美国礼贤氏以二电相联其力加倍因使运锤击钟其明年英国惠子敦复以磁铁运针指字美国穆尔氏亦以磁铁画直编字意国嘎色利以电能变色亦创造电报于远处描画写字而电报之体备而电报之用全然或因通信过迟或因穷于变化或因靡费材料不能达远即如来兹以电发光而为电报实以锡屑黏玻片而作字母计字母二十五块数目字样十块各以电线通之电过某线即显某字虽在暗室其字亦感电光而显然可见惟用铜丝三十五条则事费用繁殊不易为矣索马凌以电化水藉以见字所用电线亦多安氏用至六十条底喜尔以电震人此处以十指分按十线彼处便觉微震以数定字集字通言然亦须电线十条惠敦子继起所造电报不过用五条德意志高斯改为二条一往一来较为简便嗣有石氏出则祗用一条立法日精用物日省直捷了当通行至今精于化学者流尝以铁造磁铁吸力极大因推原其法以电迩行搥针铁笔则多字皆由此化出且以电造磁铁自能吸起放下随意指挥故电报之妙用悉由一呼一吸而生亦犹蒸气机之运行由于一涨一缩至此而电之体用尽亦至此而电报之能事毕泰西之国遂相率讲求效法斗靡夸多而传檄致书自军国大事官吏文报以至友朋启事商贾报章无不取资于电报诚所谓大用大效小用小效者西人以开矿务造轮舟筑铁路置电报诸事导中国之效为而极言其益窃谓电报之益易见共知而无所用其诡术所费廉而所益大故津郡先仿行之因为电报考证以备采择以俟扩充云

　　电报利病考
电报之速由于电气西人以电气为绝学中国人亦莫不以电气一说为独辟宇宙未有之奇矣而抑知电气之见于六经者则地载神气神气风霆风霆流形庶物露生是电气之明征也其见于内典者则楞严经云坚觉宝成明摇风出风金相摩故有火光为变化性亦电气之旁证也安得诧为宇宙未有之奇前人所未道者哉电气流行之速有非可言语形容者故电报之速率非可以道里计然窃谓电报之设宜于报军情传秘事通急务而不便于贸易贸易至今日凋敝已甚而凋敝之由则电线也为之何实电之速率能使千万里之外物货高下瞬息周知以为至精至巧蔑以加矣不知电线诚极神速要皆在有形之地不能在无形之地也在已着之时不能在未着之时也善为贾者知贱之征贵贵之征贱故陆则资舟水则资车夏则资皮冬则资葛乘除消息微乎其微智者见于兆之未萌勇者赴于机之未动人心之灵捷于电线者何至倍蓰故首至者获利必厚迟至者次之后至者又次之虽厚薄不同而皆得盈余以肥己有无缓急之闲天事居其半人事居其半耳今电报则不然既贵而言贵人人皆知其贵则贵已久矣既贱而言贱人人皆知其贱则贱已久矣闻贵而争趋则贵且转而为贱闻贱而争避则贱且转而为贵昔白圭致富妙在人弃我取人取我弃今弃则同弃取则同取尚有何利之可得乎彼以为电线之设极人巧而夺天工不知有此则天愈有权而人愈无权矣何也电线但能达其已然之数耳非能强物之不齐而使之齐也叩其所以然之故电线不能知也人一听命于电报则智者无所用其谋勇者无所用其力矣或曰诚如子言电报不大可杜诈伪乎余曰此诈伪之所以日滋也夫货有良楛数有多寡时有缓急物之情也有电报以漏其消息则良也而故楛之寡也而故多之急也而故缓之彼此相持必至舌敢且有预为伪报以惑听闻者见诸西报不一而足安能杜诈伪耶或曰然则电报果不可用乎曰可独用而众不用暂用而常不用公用而私不用夫使独有电线以探刺物之低昂人则茫然无我则了然皆知此诚居利之至妙者至于暂用则以此物久缺相需甚殷不得已发一电报以招之来旬日间物即大集此亦必有大受其益者又或恶商权太重有时[垄](龙)断居奇操纵在商人而百姓日用大受其挟制则官为发一电报以达其滞势分则权自夺货多则价自平此又宜于公用者然皆利在民而非利在商也故人或借电报以抑商商奈何恃电报以自病耶如以余言为不然试即未有电报与既有电报时较其利害得失索然甚明史记贪贾三之廉贾五之言欲利者不求尽利也余故发其覆而正告之曰贸易之凋敝则电线实为之诚以天地之藏日出不穷奈何逞人力以凿之使智者不能用其谋勇者不能用其力而反使诈伪之日滋耶

　　论创立电报
电报之行于泰西各国也三十余年亦从前未有之奇也其论曰上自　国家下迄军民皆资其用而岁获其利亦颇不资亦既行于中国之香港上海门各口岸并屡请我　　国家则而效之以为必有获益之处而我　国家之未肯遽从其请者祇以　　祖宗未有之制度不敢率意创行又以事苟无益不免启劳民伤财之悔事即有利亦启招与民争利之讥踌躇满志者数载于兹矣台湾地方曾小试其端天津地方亦议踵其后今则札委道员朱静山自津来南将于苏沪往来之地方自苏州而上越长江达王营直抵京师之大道创立电线以通文报之往来此举也是千百年来仅见之举噫嘻何其健也尝考古来传信之法初于山阜之上烧柴起使人见知警后因阴雨有乃立一塔即所谓烽火是也烽火之法外又有令人在高处两手执旗望其每手将旗一压一举各分为何字两手并压并举共分为何字又加以某颜色旗为何字计所举数为何字俱用远镜一照可知夜则用起火以代之以某色光为何字某色光连为何字计所连数为何字又法用一高杆由房顶矗出约露十四五尺首横平板两头各安活木每一动为一号所动可得七号如拉其首向里为一号使平及末向外各为一号正立及末向里各为一号两头加算再拉横板一高一低两边又成四号如此积算共得一百九十六号有余字若两处相隔远甚则中间必须加设几处总使远镜可及为宜在彼时犹称法为捷便然两处相距若在四百里之远则中间须设一百二十处之多揆计时刻需十三分功夫此法虽巧终嫌未尽善也乎白昼时刻不长仅六点钟功夫或遇阴雨见亦不清若有损伤修费殊巨既有电气之法则诸制皆无足观焉是以泰西各国互相营造不遗余力同治九年时由法国至美国做成电线长约一万里地及同治十二年由英国至美国做成电线长约七千里地后又做成电线海底极长由英国至印度由印度至新加坡由新加坡至香港为止再由香港至[厦](门)门由门至上海中国之地共三千里有余由上海至日本则一千五百里地由日本至高丽迤至俄国地方共二千四百里地通共地球上所有海底电线共约长有十万里地光景其挂起电线法国约六万里地长英国约六万里有余俄国约七万二千里有余英国约二十二万三千八百里地东洋日本有心仿效于都城通各处所属地方纵横约计已有三千余里地长现在仍复方兴未艾也今我中土首创是举即有四千余里地长将来扩而充之推而远之不必数年定可棋布星罗四通八达发号施令也则顷刻可以周知用兵筹饷也则瞬息可以征调便于商者难居奇货远听不啻近观便于民者遇有偏灾下情立可上达至于寻常亟札之往还远客家书之珍重虽隔千里如在一室以视古人之雁足传书鱼腹寄柬鸽能带信犬可传音浮沈不足凭迟速不可必其间相去未可以道里计矣吾不识朱观察者为何如人闻其籍江苏向居海上精通西学屡试前茅不数年间由官学生洊濯今职今奉　宪檄筹办此事智珠在握成算在胸定能副此委任克成创举名闻中外绩着华洋吾故乐书其事而更乐观厥成焉

　　论中国自行管理电线事宜
近来中国与欧亚等国通商而于西国规例亦渐能通解即就日本印度两处而言凡各国公司电线皆至海客而止假如日本则海中电线仅至长崎长崎以内则由日人主政印度亦照此例线至海口为度若口岸之内悉由印人主政其余各国虽未能周知博访然由此絜彼想亦事同一律前以中国未设电线之故丹国乃创为大北公司由吴淞通至上海以便分布此不得谓丹国之不合中国无主持此事之人且亦不知此例则亦何怪他人之代为谋也现今华人渐习西法深知此事之大有裨益于是先由津沽达沪业经成功日久通行无滞益知此事之利便今年复加推广将行于江浙闵粤诸省近已在上海开工而且奏功愈推愈速刻下南浔支线业经告竣大约四月中旬可以传音值此丝市将临南浔为数处关要之所此线先成则可藉此以通丝市信息即此可见中国电报局之持原握要大有经纬而于上海之旱线则亦援他国成例归于华人主持现已将大北公司将原设之线买定该公司虽已经理多年卒不得不准情酌理任凭华人之意向此举实为情理之正者已但有不可不更为踌躇者第一在用人之必慎其选此后外洋各国传来电信至海口而止其分送上海各处谅皆归诸华人则此处实为总汇之所必得谙练才干之人方克胜任而愉快电传无西人乃罔不悦服设或以少不更事之人与夫颟预误事之辈司其事权以致贻误消息坐失机宜则必贻笑于西人见讥于国是则最关紧要当轴者所宜慎之又慎者也夫中国应操之权中国自操之外人何敢置喙若欲自操其权而所用非人反致予人以口实则又可耻之甚矣不观书信馆之事乎外国规例各国邮政皆本国自操其权无论何国邮传悉由各该国自行主持分送他国之人不得而与焉此正与口岸内地之电线同一规例也中国向无书信馆之设故法国英国美国日本国皆各于上海总汇码头之区设立书信馆以主持邮政数年之前华人有知其故者亦欲创设邮政开设华阳书信馆乃一则经费不多一则章程未善一则用人不多且未能悉当遂至极美之举不旋踵而废之良可惜也夫邮政之权本当操之中国中国倘能奋然振兴亦仿外洋邮政章程检选精办之人郑重将事思周虑密自始至终毫无懈弛则凡各国书信之来上海者必当照例由华人书信馆为之分送上海西人之欲寄信于外洋亦必由华人为之汇寄如此则外国书信馆可废一如吴淞上海至海口至门之旱线不得不归之华人不但利权可以归华人而中国名器且因是而为之一振乃以不善办理之故以至举而复废此真有识者所大为扼惜者也今者电报之创行在中国尚为日无多而居然一鼓作气奋发有为将大北公司行之数年之旱线一旦据理以争购之归己此诚中国之大快事而拟订章程任用人材倘或少不留意以致如华洋书信馆之贻笑于外人不亦深为可惜乎时有友人曰子之虑固善矣周矣然而今昔情形不同彼此事功各异正无烦为此过虑也书信馆之设大宪虽曰核准然视之也轻故办理者亦不自郑重以至于贻笑即今废弃犹不甚顾惜焉若电报一事则官视之綦重去年高麑一役得以克日奏功皆由电报灵捷运筹决胜因之敏妙其成效已有可见者视之既重则用人任事自必一切慎重又何虑始终之不能如一而贻诮于旁人哉余曰诚如子言则于中国大局实为有光而子得称料事之神余亦甘受过虑之诮然则此论也付诸妄言妄听之列焉可矣

　　电线当有以辅其不逮论
电线传报创自泰西中国向来所未曾见近来则由津达沪而后渐推渐广江浙闽越皆将云布木杆星罗铁线由是以使消递息速且百倍于置邮识者由恨由京至津二百余里之间独未置线以为缺陷当此军报紧急之际由津达都极速亦须尽一日之奔驰殊觉深费周折故目下当道诸公力请于朝决计置线以通消息此路一通则居中驭外尤为利便二百余里之地既呼吸可通则由是以分布于江浙闽粤无不捷于影响固不仅商贾中之传递信息而已焉顾军报之传递固以电线为最灵但电线仅能传递军报而已至于调遣兵将则仍不能从速也假如某处有警信则早已由电传来当轴者亟调某处之兵以御之其信亦由电传去而兵之到则不得不须时日于是闻警之处转觉人心惶惶前时发逆之乱两湖安徽已遭蹂躏而浙江尚寂然无知安然如故倘在今日则早有电音正不知惶骇作何形状矣故无电音则怜燕雀之处堂有电报则苦风鹤之交警苟但恃电线而不思所以辅其不逮则仍不足恃也所以辅电报之不足者安在曰在铁路而已铁路之创中国惟上海至吴淞西商曾经小试其速较轮船尤甚厥后中国之当道者疑于有害向西人购回拆而去之此事最为可惜本馆已屡言及之现在则开平煤矿启其端尚未有显然开办如电线之四通八达者此则甚可惜之情也夫铁路之说前者刘省三爵帅曾以入告奉　命交南北洋大臣会议妥筹北洋大臣李傅相覆陈折中备言其便利之处推勘尽致南洋大臣亦深言其利而惟患经费浩大一时恐难举行以是因循未果而电线之举办则已毅然决然目下江浙闽粤电报通行津京亦将联属内外交报亦既瞬息可通即去年高丽之役中国军务从古未有若此之速者因而克建大功其端皆由于电报通行得信快备故得以早为预备以底于成第高丽一水相隔轮舟直达兵行迅速若安南之路则法人既以船巡行海面意在截击华船中国而欲助安南当舍舟而从陆陆行不若舟行之逸而且截是固非铁路不为功中国海军视法国为逊而陆军则远胜于法安南道路狭窄多箐深林密之处亦宜于陆战而不宜于水战倘有铁路则载华兵以赴安南较法国之水师尤为迅速吾知铁路一成而法人且将闻而丧胆矣何则法人之所以欲图安南以中国之未必于抗故也若津筑铁路以济军士则法人知中国志在必战或将有所严惮一也法人虽或防中国之助安南以抗法而明欺中国之兵不长于海战故以兵舰徐行而欲截华船若筑铁路以济师则非法人之所能御二也军务以速为妙所谓疾雷不及掩耳也若既有铁路则千里程途朝发夕到兵无滞机士有锐志三也知何处有警即发兵至何处不必处处设防则兵费可以从省四也铁路四达则策应亦可四面周到无顾此失彼之患五也师行所至粮食接济极为迅速可省无数运载夫役之劳费六也电信朝来应兵夕至而仍不患奔命之疲俾兵士有以自养其全力七也安南此时尚不免于犹豫者以中国鞭长莫及故也若既成铁路则知中国人有可恃而不必复以强暴为畏心既定而力亦必固将专意于拒法以自固其边圉八也即中国不自用兵但令安南并力拒法而中国之所以济接安南军火粮食皆得从速安南一意拒法更无他虑九也有此九利而奈何不亟举行乎说者又谓铁路之建费实不赀悉难筹措然既有铁路则假如防兵须用一二十万以分防各处者今可专顾一处但得数万足矣军行必须四五十日行粮必应多备者今则四五日可至则所费又省矣即以所省之数兴办铁路约核计所短有限现在集股一举华人亦既盛行倘亦仿招商局之法行之吾知众商亦必有踊跃乐从者然则此事之举办当正在此时矣至于铁路之利便有不仅在军政者前刘爵帅及李傅相皆已论之极详故不赘

　　津沪电报办有成效请招商接办推广疏
窃臣于光绪六年八月奏请由天津陆路循运河至镇江上海设立陆路电报筹垫办俟办成后择公正商董招股集赀接办并设电报学堂教习生徒自行经理是年八月十四日奉　上谕现在筹办防务南北洋必须消息灵通以期无误事机该大臣请于陆路由天津至镇江达上海安置电线系为因时制宜起见即着妥为筹办并江苏山东各督抚饬令地方官一体照料保护勿任损坏余着照所议办理可也钦此仰见　朝廷主持要政裨益军谋之至意钦服莫名当经督饬前津海关道郑藻如候补道盛宣怀刘含芳等妥议章程与丹国大北电报公司商立合同代为购料雇人查勘设线道路以资熟手指导自七年五月初兴工至十月底工竣中外消息瞬息可通仍照奏案招集商股自八年三月初归商接办由官督查臣仍筹贴每年沿途弁兵巡费一万一千两以示体恤五年后如电资有余再行截止夏间朝鲜内变急调南北水陆各军实赖电报灵捷其赴机之速为从来所未有即总理衙门与臣密商出洋各使臣及南省要务莫不旋至立应成效已灼然筹商臣与总理衙门往返函商惟有劝集华商先行接办由沪至粤沿海各口陆线以保中国自主之权京外筹商军国要事调兵催饷亦得一气灵通于洋务防务实有裨益而商民之转输贸易者亦藉电报速达利益更广因饬津沪电报局委员盛宣怀等集众商妥集会议据盛宣怀会同各员董等联衔驰禀拟请自苏州浙江福建通商各海口以达广东与现在粤商所办陆线相接计六千里将照津沪陆线成本工费核算约须银四十余万两而沿途分设局栈筹办实属不易惟欲收我中主自主之权利必当竭力筹维劝集巨资次第开办以酬报效之忱公议章程十条呈请察核并请援案奏明请　旨下苏浙闽粤各督抚转行经过地方官一体照料保护等情前来臣查核所议章程尚属周妥谨照抄恭呈　御览当此中外交涉之际必须激厉众商策力共图其成虽浙闽粤各省道里较远民情不一而同治十三年沈葆桢奏请在闽境兴办电速达军报业蒙　　旨准因循未就署两广督臣曾国荃现饬粤商兴造陆线业有成局可知风气渐开南中官民皆知电报为有益军国商旅之事自津达沪二千数百里陆成后沿途毫无扰累各省必有风闻拟请　饬下江苏浙江福建广东各督抚臣转饬经过各地方官妥为劝谕随事照料保护勿使稍有阻挠损坏以期事在必成有裨大局

　　太平洋电线论
文明大启四海一家地球五大洲将合而为一直如万派朝宗非人力所能阻止顺天者昌逆天者亡观国家得失盛衰之故良足发人深省其有终于不振者非偶然也

回顾四十余年前我邦独立东海之滨以锁国为正论举国人民其醉生梦死于孤岛中者数百年矣当安政年间始采欧美之文物学其技艺制造与夫造就人材之法尔来日就月将大有可观其得超出于亚洲而灿然发扬光辉于东洋者未尝不由于袪旧习而扩新知以博大昌明为国是也国是在此则当世之关系并以后宇内之大势良不可不讲求既介于诸强国之间舍是即无以谋富强之术也然我邦地处极东于欧美文明之地去之甚远如大海浮沤虽未尝不随海水俱动奈甚细乎故今日者宜使日本接近于欧美文明之地密迩于握地球形势之要冲而直当宇内之利害耳请详陈其大如下

自千八百至九百年学问大进物产骤增并将古来未曾有之地现于坤舆之上茫茫五大洲绪为寸土东西万余里化为比呜呼自非有一大怪物孰能至此乎夫蒸汽及电气二者固宇宙之怪力也假使地球为活物则电似为其脑气筋而汽车及轮船如循环血液之血脉也血脉于人身固不可少而不知脑气筋之尤不可少支体之所以活动而灵敏者全恃脑气筋之作用则大地之能联为一体讵不由于电线与今全球地线之长几踰亿万里然未可谓之完备则以太平洋海底未见有电线即如地球之脑气筋有所欠缺也

太平洋之在球面分隔亚美两洲为二渺茫五千余英里东有美洲千五百七十五万方里土地育一亿二千万人民西有亚细亚大陆千七百万方里土地育八亿万人民于南则有大西洋洲其地方四百二十三万二千里其人口四千万太平洋实横贯生闲夫以三大陆有此人口又有无限之利源而无有联络之电线岂非一大缺事乎间尝思古往今来世运之消长昔时最擅荣华者莫如地中海滨诸岛沿至今日寒烟衰草无复从前景象即大西洋岸全盛之运亦将渐倾而富强之气运且将移于滨太平洋诸国是则乘朕兆已萌之候为有开必先之举太平洋底电线其可缓乎能密接三大陆而缩小五千有余里之洋海使为沼池者全赖此海底之电线也将来因此而蒙其利益者非独一人一家又非独一国一洲也实有关全球之利害也唯其利害所系关乎全球则其事业亦复千古无两旷世无俦足以历不磨传之永久矣

中日交战遂使日本之文明表显于全球之上至是天下始知日本之进步非昔日可比且许其与诸强国为平等可不谓有志竟成也乎古来在日本人所经营之事其有闻于当世者极鲜不问其为兵事与外交也虽成见固尔亦实由地势使然无由施其极大之经纶故若等大经纶亦不存于人之胸臆间也中日之事东海之波澜渐其所潆洄已远及欧洲之中原然西人之意苟非汹涌于两洋之间犹未视为大波涛也是故不论外交与商务不作一有关全球之事业未足称当代知名之人天下莫强之国也为日本国民者可不大放眼界作控制全球之想亟于太平洋电线加之意乎将来二十周内西人以耶苏纪年每百年为一周今一千八百九十六年为十九周再逾数年即二十周也空前绝后之文明将大兴于太平洋滨其基础全在此也吁嗟天下何处得此现成之事业哉天殆欲佑启我国人民故特留此事业使大伸其权力于世上也苟坐误事几不知奋发吾恐易世而后又使彼白色种人得成其名也

现时美国上议院咸以此事为当行下议院之允此议者亦多闻美政府之议拟每年拨十六万余元于一千八百九十九年一月一日先布置香港至布哇即檀香山之电线至次年七月乃由布哇接至日本云加拿大政府现亦盛行此议是皆欲于将来二十周内掌握太平洋之权利也是则该线之设于军事外务商务有至大之关系决不可使我国之民袖手傍观视为无关紧要也

四海波静宇内无事则已苟一朝有事于争战及交际则所最不可少者惟电音矣电音者能通万里之消息于瞬息能报四方之意向于顷刻藉汽车之便过大陆北美犹须七日夜若乘轮船过太平洋更须半月惟有电音则转瞬千里交涉之机宜军务之筹议往来便捷矣
  </div>
  <div class="pagination">
   <a href="皇朝经世文统编_page243.html">
    上一页
   </a>
   <span>
    ...
   </span>
   <a href="皇朝经世文统编_page239.html">
    239
   </a>
   <a href="皇朝经世文统编_page240.html">
    240
   </a>
   <a href="皇朝经世文统编_page241.html">
    241
   </a>
   <a href="皇朝经世文统编_page242.html">
    242
   </a>
   <a href="皇朝经世文统编_page243.html">
    243
   </a>
   <span class="current-page">
    244
   </span>
   <a href="皇朝经世文统编_page245.html">
    245
   </a>
   <a href="皇朝经世文统编_page246.html">
    246
   </a>
   <a href="皇朝经世文统编_page247.html">
    247
   </a>
   <a href="皇朝经世文统编_page248.html">
    248
   </a>
   <a href="皇朝经世文统编_page249.html">
    249
   </a>
   <span>
    ...
   </span>
   <a href="皇朝经世文统编_page245.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
