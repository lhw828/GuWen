<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 213 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 213 页/共 287 页
  </h1>
  <div class="content">
   水雷述
水雷为西国向来所无一千八百五十四年即咸丰四年时英人有事于保得克海俄人用之以防海口然亦不甚得力九年法人侵奥属之威捏斯地奥亦用之然法人未至其处雷之得力与否尚无由知十一年及同治三年美国南北部交战轰坏敌船则赖此雷之力然第用以饬海防未闻其用以助海战也近则愈造愈精名不齐式不一而用亦不同有所谓水雷者即上之用以防海岸也以铁为中实火药二百五十磅沈诸水底虽深至四十托亦可举放前后分为三行每行相距五百尺每雷相距一百尺敌船触其机立即轰炸有以雷破雷者用棉花火药百磅寔于雷中用电气送至该处使雷与雷碰一雷震裂雷及之顷刻之间尽归无用矣有所谓轮船水雷者以美国水师提督坡特耳所造为最良其船连杆长一百七十二尺二十七尺半入水十一尺压力七百吨船身以铁为之中用铁板分舱一舱失事则他舱不能入水船头及左右各安管以备插杆船头杆长三十二尺斜插入水杆末即系水雷左右杆长各十八尺用法仝前敌船触杆雷即从水底轰出现闻俄国在多那河所用者则以钢为船身船面安设钢罩如鱼之有脊然虽波浪大作弹子如雨皆无所伤船主在铁罩内挖开两孔以便瞭望系雷铁杆向用活管每触敌船自能缩进不致震坏本船囱设于船旁使柁工前后均易照料每点钟行十八海里船尾多设一杆亦系水雷倘不用船头之雷则将船身斜行使船尾之雷与敌船碰亦能伤损且不必转柁随即驶回较用船头之雷为更便也有所谓水雷者即英人威得黑得所造形如榄核长十四尺或十九尺不等径十四寸至十六寸以钢为中分三节首节实棉花药三百六十磅中节安设机器自能游行水中两旁有翼如鱼之翅浮沉升降皆翼主之机器马力约四十匹雷重三十五磅其空气收紧每方寸中得压力一千磅未收之前压力止得十五磅以行程迟速而论在三百磅以内者每点钟速率二十五海里一千磅者不过十七海里敌船遇之无不失事虽船底近加铁网以防之仍无济也有所谓电气舢板水雷者即仿轮船水雷而略更其制以电气主柁其总处或在大船或在岸上乘敌船交战时炮迷目或黑夜之际即用该船前往轰之惟系雷之杆须过二十尺过短则伤本船船头立一铁板以为屏幛此等水雷船出敌人防不胜防来时多在黑夜万难瞭望虽船外包铁网或用舢板绕船巡缉均未能善防惟有一英人名阿姆斯者拟用光弹施放水面以防之其光弹浮而不沈白光四照可耐半时之久倘遇黑夜止须如法施放则满海白光照耀如昼水雷船必不敢近即使驶来则开炮击之亦非同暗中摸索而莫知所向也水雷之体用大略如此

　　水雷说
凡天下濒海诸国如欲阻截敌船进口之法莫亟于设立水雷又莫善于设立水雷迩来西国类费多金试验水雷之效不一而足即如上年英国费银二十万去年费用更多且不独试之于空际竟用极厚铁甲板另造一船以轰验其实力故美国前年在英国出银二十四万两购买水雷及各机器备防该国海口至法德俄瑞及南亚美利加各小国数年内亦费银多矣外国之赖以先声夺人者大抵罔惜经费务求寔效是以有备无患耳查外国创用水雷系在乾隆年间彼时英美两国构兵美国先用水雷图灭英国兵船其时造法未精尚难发而皆中二十年后有英人名富尔滕者出求试水雷之造法至嘉庆年间在法国布伦海口用浮汆之水雷伤损法国兵船一只于是英国以重资得买其制作之秘术犹未经用得水雷大用时乃在咸丰年间英法两国与俄罗斯打仗俄人以水雷伏于炮台周围藉作地雷之用两国之兵被伤甚众虽自嘉庆时已知水雷为有用之物要其实在合用使于同治年间北美国与南美国之接战时也缘南美国海口甚多而无兵船北美国兵船极多而南边所造炮船不足于用乃深谋抵御之策穷极思通因有意想出众人造出精巧水雷潜伏海口遂打坏北边兵船其力有大较于炮台之大炮数倍者其各口派有六十余人专司安置水雷兼管机器而设其法首先置备水雷以及机器再派干人探测水之浅深能料敌船从何而进复画图对核即在所料之处安排水雷嗣后凡北船驶至南口发无不中即大铁甲船亦被轰坏何论木船此南北两美国之水电其利害有足据者即如南美国京城名立其们因其地滨海口安置电气水雷派人看守十三个月之久无一北船来过一日忽来多船其看守水雷者窥之即让探水小船入口拟伺大船尾进再为准轰其后大船上之水师提督亦恐小船遇险升号旗麾令小船回转意在察探有无水雷彼看守者知大船已识破机关不敢进口即俟小船回至水雷处陡发一水雷轰之小船上之火炉机器悉被炸开船成虀粉计一百二十七人中获免者仅三人而已口外大船迅即避去立其们京城得保无恙寔以此耳可见一个数百银子水雷轰开数十万银之兵船且使无数大兵船畏不敢近是不独水雷之轰坏具有明即敌船之闻风者亦皆不战而自退岂非大获裨益哉虽有勇猛船主惊知某处伏有水雷无不风声鹤唳去之惟恐不速矣今夫胆壮之人凡遇危险而有形可识者尚或冒险而行倘其机难测者每多却步之意如往年普法两国交仗良可证已尔时法国兵船多而且坚兵弁又勇胆兼全而无一船敢进普国海口者亦以其安伏水雷也由此观之法国兵船虽多亦奚以为故能于海口想定先机用玲珑机器加以应变急智之人密计设伏水雷则该处海口直可固于金汤又何虑夫大铁甲船与极大之炮乎

外国所用水雷原有几种一名撞电气水雷此种水雷触之则发系铁板所造内有火药棉花用电气引子旋放置于船所进口之处以电线与岸上流电箱紧接其流电箱之处有两人专放水雷必无虚发假如本国等船或被敌所追急须进口则岸上经管水雷之人又能将电气摘断不令通入水雷虽被船碰亦可不发以诱敌船迨其逼近水雷仍将电气连续一经枨触无不立发若以此水雷安置远岸非但可拒敌兵登岸即敌船所开之炮亦远莫能攻盖水雷之妙于炮台者职此故耳夫炮台遇天气阴霾以及昏夜之时或难料敌船驶入若水雷一触敌船无不立发此诚百不失一之妙诀也一名电气水雷此种水雷只可从岸上施放内用火药自五百磅至二千磅安置水底或半沉水中自十二尺至二十尺不等比敌到时岸上人即用电线将水雷轰开然须在岸上预备两处以守看敌船来与某处水雷相近一在口门并水雷对面之处一在水雷旁边对面之处各置远镜即千里镜于电气测架上一为直看一为斜看直看处有放水雷流电箱用电线与水雷连合且此直看远镜到彼斜看远镜处有陆路电线连络为通报船来之信假如直看者见某船进近某水雷然不能必其果到与否故当用电报通知斜看之人设或果如所云即用电报回传直看者立将钥匙放下水雷轰而船即破坏矣或谓此法未必得心应手目力无差讵知两远镜之架仔细造成毫厘不谬大凡安设此种水雷最宜水道狭隘若海口船只出入水道宽又须两边宽处用旧船装石沉下或插木桩宽而为窄然后安置电气水雷且旧船沈处更可安置撞火水雷并在对面两岸筑起炮台以防大船上之舢板挨进若能用以上两种水雷其异样利害有非寻常水雷所可概论者一则此等水雷其好坏须每日试验但试验之法须按水雷颗数设立试台每七个水雷设台一座台上另有各件极灵巧机器能水雷是否坏漏稳便以及火药干湿电线疵类并各机器有无窒碍统就岸上检点无须在水雷处试也一则此等水雷全凭电气施用是以收放均无险患设欲放时先将水雷安置妥当然后以电线与流电箱连合欲收则先将流电箱及电气解开然后再起水雷似此或放或收电气不续自然火不能发故无危险之患倘用在海边各处必须设立电报俾看管者一气相通知敌船在某处而后各处可以准备惟电报之浅埋地下不可漏风于敌人水雷内尤须小心用好引子西国国家所用引子大概是白金丝因引子内有白金丝故名清疏而不轇轕亦无险处若用此引子必用司尔挖唐流电箱一试即轰或未放入水雷时或已放入水雷内犹有法试好歹不致炸开损人流电箱与水雷所用传电气之电须用上等外面包好置于海口慎防石砂损坏至岸上亦须暗藏绝无形迹可窥而后应敌无也三即撞火水雷其制亦非一式从前美国乱时曾广用之但只可设在船只出入水道之两边中必伏以电气水雷若各处如法备用敌船固易于中害然本国船亦不可触矣是以设时起时稍不经心反受其害试即普法证之普国亦尝用此水雷特现造之电气水雷其时尚未兴行故用者屡有虞然其间利害相参如美国打仗时赖此轰坏大船数只是也内有极好一种名省者水雷浮水面下十尺或十二尺下系铁锚直注水底上有两盖一呆一活水雷底有机关引子与上活盖连以铁链船碰活盖落下则铁链拽住引子火水雷之腹而立轰矣此引子如大炮之拉火惟设伏时活有法扣住不致移撞伤人其火药自五十磅至一百磅又有不用引子撞火水雷轰同黄强水与白药粉其法以有底铁筒下半段周围小圆眼内纳铅管一根上有四五磅重铅球一个铅管内有细玻璃管管中贮黄强水铅管下有铜帽内藏白药粉将铁筒置于水雷内火药当中船碰水雷铝管虽不动而铅管上之球重则自曲里面玻璃管趁势破碎强水自然流注下面铜帽内强水一遇药粉火即发起迸入水雷实时轰裂另有铜帽碰机水雷内用铜帽并法条机子等件船碰机子捺下擦铜帽内发火轰开此种水雷前南北美国战时所用大抵埋木桩于水底上置水雷沈下水面八尺虽仍有各样水雷可用因现在竞尚电气余不足观矣

以上所论水雷都堪卫护海口但能守而不能攻犹未足兼擅其奇于是造水雷者特辟新机又得能攻之法焉而其式有五一外帖黑特鱼水雷板所包状如鱼火药装于前半引子安在头上后半有小机器运动尾之小暗轮此机器用气不用火其用气也于将放水雷之时压气于火药机器中空处每方寸约受气二百磅然后放在水面下数尺不疾不徐因里面之气易完纵行极远不过六百码且其造费太多而又二十颗中仅一二所以不大用也二意利克生攻打水雷去年美国创造全用钢板身长八尺六寸高三十寸宽二十寸腹内不装火药用乃特罗格利色连药在前小机器在后梢外有两暗轮轮长五尺宽三尺二寸两暗轮同轴一向左转一向右转俾水雷平浮水下不致翻滚且两旁有翅浮在水面下自七尺至十二尺前身下有舵运动前行其机器处有铜管仗气以动而其气之蓄也以铜管与极长之印度胶管相通再用取气机器送气入管气满于中机器动而水雷自行遇船碰开后可将印度胶管抽回此法不拘就船就岸可用水雷在水面之下望者莫能显见所以十二尺长铁杆于水雷当中如船桅式上顶小球球与水平球前缘与海水一色混敌人难分别球后色白惟看守人知之至水雷内机器揩油之法即机器旁凿两小洞借水当油又恐机器锈坏故轮岫用铜靠轴之架用硬木在水亦可耐久似此水雷凡有取气机器无论在船在岸皆可施放缘其气一时不能泄尽故可致远且有柁绾住颇堪任意所至则其碰船也必矣三哈维海水雷祗可在船上施放见船来时牵绳放水引与船并一碰即轰四浮水雷用于潮流之处如敌船泊口将水雷放在水面下十尺至十二尺顺流浮帖船边随碰随轰或用两水雷以绳结连随水势流至船头绳一受絓则水雷必两歧相夹无不碰轰内用火药自五十磅至一百磅不等此便易省费之法也五即水雷船是也用小火船内有无声机器一点钟能驶船五十里船头有三十尺长木杆斜插入水杆头系以水雷在水面下八尺或十尺小火船上有流电箱以电自箱引至水雷一碰敌船管水雷者即发电气立时轰开船梢以钢板造屋保护在船之人此法夜间可用昔美国用轰敌船曾两次然此小火船究难保无虞也水雷轰处浪激如山船小力单势必翻没同治二年以前所用如是现在英法美德俄各国造作大异于前纵水激而船不受没矣今试即炮与水雷较一炮发而未中易于再装且炮可多备似乎迭放不穷若水雷一击之后不能再举故安置必求其极藏施放必求其极准不然则敌船前进一步而水雷之无损于彼者转可有益于彼矣是以水雷须安置两三排方为足用如第一排不及中未必第二排仍不中也又水雷之处既可用电传报抑且夜间须养气石灰针之号灯俾巡哨小船暗藏船内探望敌船来路及敌船驶至某水雷处即将此灯反照以光射报岸上可照三十余里之远内有暗记了如指掌更有最为紧要之事凡所设水雷及所绘图式宜万分机密勿令人知倘水雷局人泄机于外或将图式示人须严查重究万一敌船闯进口子则退兵时必先将所设水雷尽数毁坏毋资敌人以自贻害此用水雷之大略也国家之欲用水雷洵防海口之要图亦御寇之良法也诚能居安思危先事预防择才识兼优者以经理其事先须熟视各口之情形勘水道之浅深狭与水底之沙石淤泥于是度其船只必由之处溯其潮流分合之原复炮之落子远近风之顺逆大小均当相时而应虑密思精始能奏其实效若视为不急之务因循自误一旦敌氛四起欲求计出万全恐仓猝以图噬脐莫及虽有治法而无治人亦仍归于无用而已

　　吗地呢枪说略
秘薄地吗地尼鎗为美国卜米敦士都尔公司制造此鎗经与欧洲各国所造后门入药诸种鎗不遗余力者一一比较而特为灵便无不嘉许故军中取用者又不少是此鎗之特胜于别鎗亦可概见其枪后门启闭机关既极简便而又极坚固积年展转考究而始得此军中全备善用之器形式既坚实且又雅丽凡兵士所不便者缘有各物凸出此鎗无之故于兵士远行或施用时均可称为利便装放时除管门塞子启闭必须运动机关外其余枪管与枪上各物概不移动即塞子机关亦甚简便于枪身之坚固毫无窒故此枪虽系后门之枪究与前膛入药各枪同为结实入药时运动塞子只在后门空处且撬柄尽头离枪床甚近塞子一块亦甚结实早以备放枪时使无万一之虞是屡次尽法试放而曾经明者所用塞子原备入药弹时向枪管后口作斜下形塞子上面有槽与枪管口配对此法更为利便装枪时药弹与槽子随手自流入管口内细看自然合度此枪所用大机弦即所谓呵爱弦较平常所用枪弦更好各兵士之用此鎗者无不称奖斯弦之美他枪之弦一断则枪已成废呵爱弦万一断坏其枪仍可施放兵士几不觉其已断也至此枪施放之准固已称奇于一时管内之螺蛳纹系用狠里创制新法计共螺蛳纹七个形式殊常每二十寸一周装药施放诸事及各举动甚为简便直须以右手大拇指将撬柄用力按下然后装入心弹又将撬柄收回则塞子自举既回旧处而枪即可开放开枪后复将撬柄按下则心弹壳自行落出因用曲撬一具撬柄一落则弹壳自出若欲收去心弹空壳以备新装药弹应将撬柄平平放下则弹壳出管后安在塞子槽内用手就便取出若论开鎗之速则此枪又称为最快凡单管枪无出其右者若非塞子安居其位则枪不能开放以致鎗有自燃之患其害不可胜言矣或谓英国所用吗地尼枪常有放时退后之病惟卜米敦士都尔公司已改心弹之样则此病可免至此枪之见重于各国者因土耳其新向本公司定造六十万杆即此可知凡各国取用者无不奖其坚固简便准正便用今特托上海泰来洋行在中国专理发卖事务及代卖厄蕃士连环枪除上海泰来自办外各埠皆转托泰来经手人即可承办矣

　　[美](英)国格林考
西国军械纯用火攻而火器之精又必各运巧思以期出奇争胜近来中外各国购置炮械除德国克虏伯炮外则推美国之格林炮为首屈一指矣按格林炮联络十管其形如笙机轴环生发弹如雨以之拒敌追敌无不操必胜之券兹将西报所登格林炮说略二十六条译录于左　一炮形如环脱子神速　一器机关纽简明易晓　一炮管环置各有机关不相连属启闭自由　一炮机坚固设有损坏可立时补换炮仍不须移动　一炮管与机器同转　一炮管之两端俱通相距有空能散消热气令炮管稳固　一炮管分开以防热涨不致湾曲　一管端既通设有窒修整极易祇须通条一洗立可洁净　一炮弹机关置在管之后段段合无泄气之虞　一炮子脱时系环转而出无后坐之患且能致远　一炮不后坐凡守桥守渡雾大黑夜应以此等炮为最　一炮能左右推移有螺丝游表炮架或用不尔那未尔或用顷恩　一较定后左右推移均属一律计可游移平线十二度架仍不须移动　一较炮时不动游表脱子相连不断能专中一处不得偏倚　一用小炮较胜手枪架立既定无动移之患则兵无怯敌之心自然百发百中　一炮凡四等至大者重六百七十二磅计中国五百零四斤中号者五百六十磅计四百二十斤小者重三百三十六磅计二百五十二斤极小者一百二十五磅计九十三斤十二两至大及中等炮每一门用七人管理至小者两人管理较之寻常用人为尤少　一牵挽炮位既与寻常之炮用人马为尤少至于铅子亦较少于寻常而中敌则过之　一炮弹较寻常所造不同搬运至为稳妥炮子底用实心极厚厚计百分寸之十五分每一能用五十至一百次不畏潮湿不致失事至大者较寻常大炮子为轻若随带舂药器机接仗时即可将用过之装药复用尤为灵便　一装子之法极捷极便不须洗炮不须铜帽不须炮机不须准头只须白铁桶装子安于炮门之上摇动铁机则自然脱出　一炮子脱出铜有机即自行由旁退出　一大炮用长形较通用之炮为有准　一大炮用寔心子散子开花子均可　一炮子落地较寻常炮子抛起次数尤多　一装子桶按照炮之大小一律能用　一炮后用铁包固不畏尘封水渍　一至大之炮可取中二千至三千步远并能折开用螺丝螺马行过山涉水俱极轻便临用祇须数分时即可成应用至试炮较炮之法闻格林炮制成后一千八百六十年即同治二年法国闻之即令管理大炮事务官慕尔登致书格林询以五事其略曰一炮试放后能致远几何里能有准否二炮之坚固以何为凭三炮子重若干用火药若干俾能算及远几何四炮既设归官经办自应请有凭据望即抄示一份五设或我国须试用此炮系何章程希复我致书之日乃一千八百六十三年十一月二十日格林复以如须试炮必得先行购买一百门因此法国未准所议遂罢其后一千八百六十七年格林带炮至法国试惟时法国亦已仿造盖格林早有图说刊出各国皆知故法国能照式仿造也法炮之名曰漫梯聂遂将格林与漫梯聂炮试较虽自知法炮不及格林然仍用自制之炮说者云若法国早办此炮当不致有前次之失矣

　　百立寿炮说略
国何以言强兵强之也兵何以言强兵精器利以强之也兵精则贵乎训练之得宜器利则贵乎制造之得法迩来亚欧两洲诸大国所以缮战守之具者首惟火攻而火攻又首推巨炮如德之克鹿卜博乐威而英之奄斯荡瓦瓦司法之庇僧桑笠化等炮固已擅名中外矣然造炮精而用弹或有未精制弹精而炮架或有未精则犹未足以尽制造之能事也美人百立寿就前武员鲁德满所制生铁炮推广而增益之别出新法制之于南波士顿厂举凡造炮造弹造炮架无不别开生面精益求精诚足驾于诸炮之上者盖于斯道熟思而详考者也兹就其图说及造法详译于后以备缮修武备者采择而用之先为记其缘起并论炮体及炮架造法以供众览　按此炮系美国百立寿新式八寸内径来福炮由南波士顿铁厂制造外用十寸径光膛生铁管内镶熟铁联络而成其生铁管照美廷经选前武员鲁德满成法铸造其法于炮管铸成后用冷水机器抽之欲管内铁水先受冷气则内质光凝而炮体益坚也其法最良举国皆以为上品百立寿既效其法复镶熟铁管于内而内膛又钻用来复线则尤精益求精惟于生熟铁两管联合处留有极细夹缝以备放炮时熟铁管经火而涨使之联合无痕也放炮愈多则涨力愈大而联合愈紧炮管愈坚牢矣然恐无以涨力也又于生铁管之后穿一小眼以备觇其眼径约百分寸之二查此炮体质极坚击力极大他炮无与为比而炮架又另出新法架中设一活机以节炮之退力其上架活机状如钳其下架则备一钳路尤胜于他架之用数挤板及油轴惟于放炮时将钳关紧便无退后震动诸弊历经美廷试咸称最善故于防守攻战间悉用之今以所来八寸径百立寿炮并架如法试即可信而有征矣至此炮应用毕喇弹子其弹有用生铁制者有用钢制者弹底皆用铜托缘放炮时铜托经火而涨与膛内来复线合循出而不漏火推送而愈有力弹身所加之则参酌各成法择最精者而成曾经美廷试给以拍颠　拍颠译言文凭也　即英国试验者亦称最善而本厂尤以为无出其右今以所来弹子十二根如法试便知又炮架中所用大小器皿悉有所号凡加于架之右者悉用R字为记加于架之左者悉用L字为记零件上加一点者即配于架上有一点之处加多点者即照数配于多点之处其定向之各小轮轮齿上加一点者即配于相对轮字两点之中如式配合自能适用安放时务须将炮放平前后不宜或有高低其上架设有度表度中之针须立指向上极高二十度为则极低八度为则每度分十五分其表设于手轮之后定向时将手轮转动能使炮管高低自如亦可使定向者易测度表也上下架之中心设有夹板二块在钳之前如上架退后必先由夹板推钳而动故将夹板中大铁螺丝用钢扳手关钮极紧则架为钳及夹板所滞其退力矣下架之上四周有铁边而上架之下前后各四曲铁左右列如四然而与下架之铁边相合盖制之使难歪动也今所用炮架曲铁均列于上因附轮船带寄虑其负重而易断耳若装架时仍须将曲铁反装向下始合也上架之前有小铜轮二所以便推拉者放炮时务将两小轮抽起随以铁炼所悬之梢子塞轮眼上其上架之底即合于下架之边因轴心用椭圆式使轮与边两不相遇以减其退力也下架之后略高于前者三度故炮虽欲退后而仍可制之使前此炮架之大略也凡施放此炮时先将上架推出务使贴于下架前边并留心将架前铁门关紧又将下架之前二轮照前法推起使架贴地以免推动盖下架前二轮本为定向时便于左右移动耳下架之后适当钳路之末有一抵力垫以象皮为之而饰以螺丝放炮时须将螺丝关纽恰合不宜过宽过紧此为第一要着盖宽则钳路易于退后而伤下架前面横档紧则又伤抵力垫也至上架进前时钳路之首约露四分寸之三以至一寸半为的其它如洗炮装药进弹一切事宜皆与光膛炮同惟装药进弹则必须推送至膛末再用门针将药裹插破然后定向取准头关紧架心之钳关钳时尚宜迭关迭开务以恰合为度至钳前夹板四角上之小螺丝必须随时留心毋使螺丝宽松易于事也

各事料理妥当即以自来火插入门眼中施放所有定向取准亦与施放他炮同惟在三英里以内则用炮中之秒头若在三英里以外则炮口上加一秒头务使表尺秒头循一直线毋偏毋侧始能取准放炮后即开架心之钳上架自能往前然或前进过急则仍须略为关合以缓其力此又操炮时所宜知者也至炮架图所载原以备放炮时可以按图而索图中架心之钳路上下二夹板即拖拉上架进退所用惟别炮之钳路则前薄后厚所以滞上架之退力而此炮则不然必须将活机关纽恰合不可过宽过紧如前所言恐骤然跳动震坏架上各物也下架前面横档穿有一孔以透钳路钳路之末接有圆牵连抵力垫如上架退后其垫即能激使向前至图中上架前铁板所穿一孔有钢扳手一具则为用力旋纽夹板螺丝之用也其随架零件有轮四副轮轴二只开合钳一副下架中心后轴并抵力垫一副抵力垫托一只踏板所用六块关炮耳铁闩二只架前大铁闩一枝架前闩圈一件接绳耳二只高低铜臂二只铜炮耳二只并梢子铜轮二只并闩定向手轮一副内计闩一只小轮二只套二只手轮一只度表一只尺表二枝起杆五枝洗杆一枝进药弹杆一支门针一支踏板二块其不厌精详也如此且该炮为军中利器屡经试该厂非仅能制此炮等即如德之博乐威而及克鹿卜等厂之后膛炮均能制造而究以此炮为巨擘且其价亦极廉犹记三年前曾于笋的曲地方试先放七百次即已登入西报其后复放六十一次炮体均无疵类次年适当口费里地口费城开赛百年大会亦曾以此炮赛诸会中人多称之另有一九寸径炮其外体大小与此炮同亦于三年前试曾放五百次用药裹三十五磅至四十五磅并用各式弹子均合准绳复有一八寸径炮亦于试时曾放五百次用药裹三十五磅用弹子一百六十五磅至一百八十五磅不等施放后炮体绝无弊病亦不发涨其形如新制者然大约放此炮时用三十五磅药裹一百七十五磅又十分磅之七弹子每秒时其弹行始率一千四百十一尺膛内药力每方寸得三万一千三百磅缘曾放过弹子五百十三颗故能详悉如此美国定章每成一炮必须详细测现又造有十寸径及十二寸径之炮其妙处大略相仿盖生管悉照鲁德满所用抽冷水机器铸造成法而复加以压力使质格外坚凝又加熟铁来福管以备放炮时药力所至生铁之力收向内熟之力涨于外两相合即两相助万不至有炸裂之虞非如乌力士之外用熟管内用钢管放炮时药力所至钢力则自发自收而熟则发而不收两不相辅以致夹缝日大于前放至三百五十晌难保其不炸裂矣查美国军中所用百立寿炮有放至五百次外者有放至八百六十次外者皆无弊病造法之精良可知昔曾于放炮后量内膛因火涨至最大者不过千分寸之二百九十五其坚利亦可想见矣

　　论舂坎炮足以制胜
戈君策略大意谓中国海防不必有所变更旧制仍用中国器械与向日操防之法而已足以制胜亮哉斯言窃叹今之筹海防者方亟亟焉以购置铁甲船制造巨炮为务正未能统全局以观之也今就置炮一事论之自北洋天津至东面各海口凡若干里自江淮入海处至南洋闽粤诸口又凡若干程而东海高丽左右可以登岸假道由陆路以达东三省者又不知多少口岸高丽自守臣自安微弱从无中国代其管理之事则今日中国而有俄患既不能发兵以驻高丽而守其门户以绝俄人假道之患而高丽又无此兵力可以沿海设防自卫以卫中国则俄人由高丽海口上岸以直逼陪都谁能御之然犹曰高丽也则黑龙江若中国版图矣俄人自保珲春犹将驻重兵于此苟不惟保珲春而进图奉吉岂不益增其兵力哉然则此一带皆险要地也其应驻兵之处不知若何广远宜置几许门巨炮而后可以守御乎山海关牛庄天津为北洋要口烟台为山东洋面大口而辽东海峡以至登州全府东北南三面敌船所能湾泊者节节皆是也上海寍波台温厦门福建广州此东南要口而其余南北大江淮黄河支分入海之处浙中滨海州县闽粤岛屿错列之区敌船亦能深入又节节皆是也若仅于各大口坚筑炮台购置巨炮至多不过十数处而有巨炮之处其余船炮亦皆布置左右诚有不能窥伺之势而敌或自小口入则炮台既不能移其余船炮亦不敷调用将若之何海口既小平日敌船初未窥测水之深浅与有礁石与否然敌岂用极大战舰而无小船载兵以往乎假令以小船游扰各口乘虚登岸掳掠而去阅时又来不且令海滨之民皆不聊生乎而小船游扰之处必有大船泊于海面以为护持之具我知小口被扰由顿兵之处发兵往击适为其大船所阻而十九败覆矣譬如天津有重兵敌不之薄而于老黄河母猪河马颊口伺虚以入则大沽新城炮台之炮能御之否上海有重兵敌不之窥而于奉贤金山各口海门有福山重兵敌不之乘而于盐城东台各岸则吴淞崇明之炮能击之否其它浙闽广凡有要口之处左右相去千里数百里之间或兵船可以近岸或山岛错列港分歧随在各有小船可以载而登岸者无虑百十处炮既不能周顾船又不敷驻守而汉奸枭匪盗党渔船在在皆有设使接济不能断封禁不能严虽要口依然完固而腹地已被伤残故购巨炮以守要口其价重而其用反微不若多购稍次者以分守小口其价廉而其效转显也戈君所云舂坎炮者即落地开花是也此炮之用不在初放时之轰燃而在着物后之炸裂多置此炮于沿海无论敌往何处但见敌即放弹落敌船自能轰击即使所放不皆获中而十炮之内苟有一弹着于敌船敌已大受挫损不敢复攻故有此炮而兵亦不必多也巨炮固为雄壮然敌知之而犹可避于无炮之处此炮则无口不有敌向此日而来遥虑弹子之落船而又苦于无从避就是处处设此炮不啻处处有巨炮也价廉功倍即此可见矣且开花炮之用不独海口即江河亦宜施放不幸敌入已深犹可于内江内河扼要之地开放此炮以毁敌船其愈于巨炮之专制海面而内地不能用者岂浅鲜哉近来究心军械者谓西法愈出愈精以我中驷当彼上驷究非制胜之策然神而明之存乎其人必谓中国行军之法不能制胜谁其信之而用开花炮一法犹为取法乎上仅得其中之道也哉

　　葛鲁孙厂新创硬铸铁炮台说或作　葛鲁孙厂新创炮台说
今天下之精于武备者当以德意志为首列固人所共知者也而卒无由知其详盖德人以近年来泰西诸国炮位尽皆改大较昔时有加至十数倍者方今之世欲制捍御炮弹之具而仍恃寻常之钢恐难济事必须创造尽善尽美之炮台方足以当炮弹之轰击此德国之素志也于是在国内卜皋地方设一大铸厂名葛鲁孙创制硬铸铁炮台厂在本国为最大之厂厂内工匠有二千余名之多其创造之炮台物料坚美异寻常其硬铸较钢更硬而且坚系用新法所制虽为巨弹所中亦无痕迹尚何有击损之虞乎自时厥后炮弹倘更加重则炮台甲亦可加厚以抵之然则此等硬铸铁炮台诚为御敌之神机使扼要之处俱有之则皆可高枕无忧洵为身任社稷者所当急为筹及也或曰炮台价昂深恐所费不赀殊不知一置此等炮台即历数百年而亦可用且以本银计算究属节省此炮台内架炮十尊犹胜于中国炮台内之炮五十尊以一百二十磅炮值计之则其余四十尊之值与炮台之值相仿兼之用人用弹尚可从省今中国炮台多属废制即使庋以良炮不啻以重器置于寇前葛鲁孙厂所制之炮台前左右及其顶均盖以万难击破之铁甲则敌人无技可施炮固可以保全而奔命之师徒又可安心从事而无惧至所谓台顶亦用甲寔为要如炮台之无者诚为旧式有造之顶可以拒自上击下之开花弹若无之炮台敌人攻以炸弹则台上之兵势必舍炮而溃散矣查葛鲁孙炮台有二种一为寻常炮台一为旋转炮台今将各式附列于后以资采择其寻常炮台式样曰此炮台高约十尺深约二十尺铁厚十二至十五寸计台阔一尺重约八墩一台共安炮九尊每尊占炮台计十九尺半炮台面共计长一百七十五尺半又两尽头凸面围墙计七尺半统计长一百八十三尺计重一千四百六十四墩可以分列多段每段重约二十至三十墩但分段不可过多恐不能抵炮弹之力也其旋转炮台式样曰此炮台高立如圆楼形能旋转一座可用九寸径炮两尊架以汽机之力可四面旋转轰击高计十五尺周围计一百三十尺重计五百七十七墩半此炮台可置于寻常炮台之后或左或右均可盖用四面旋转之法则四方皆可施放今德国各要隘皆设此寻常暨旋转两种之炮台矣又寻常炮台若用于极紧要之处架炮六尊可也至于旋转炮台每处可用二三座若中国吴淞口大沽口等处有旋转炮台则一座亦已足用矣

　　试葛鲁孙厂硬铁说
德国葛鲁孙厂既上书于　刘钦使极言硬铸之适于用矣兹又查葛鲁孙厂于同治末年与德国国家立约于威塞尔河口造硬铸之炮台其炮台尚未设立先将近炮门之铁甲一段安于该厂试炮之处请德国兵部尚书暨督办武备院之大臣十余员会同其坚固与否当用内径二十八桑的迈当钢炮按二十八桑的迈当等于十一寸内装四百六十六磅重之硬铁弹并用放炮之药裹七十五磅以击所安之铁甲一段何以欲用此等之炮因其炮洞穿甲为最利也即今德国都城试炮之处均经试毕竟能洞穿几许厚之甲当查十二寸厚之板及在后面之木厚三寸者暨在木后一寸厚之皮并后面之木柱此炮皆得以洞穿之又所试硬铸之甲其炮手乃武备院之大臣带来以免本厂自用炮手防有朦混等弊再炮弹所击之甲专为不甚坚固之处而击之俾见于此处既难击损即在他处之坚固者尤难损伤也故所击者乃在炮门边八寸之处第一次所放之弹惟将甲稍为磨光而未能透入后于第二次所放者其弹仍中于第一次所中之处亦将甲稍磨光而已厥后第三次所放之炮其弹中之处复如第一次惟稍有开裂而无关紧要仍不失其坚固是可知此硬铸板之极为坚固也当试验时炮距所击之甲既不甚远若当交战时其敌船未有能若斯之近者又交战时三次之弹俱中一处是古及今当无是事者兹德国海边有如此坚固之炮台岂敌船所能损坏乎至若英俄二国用熟以造护海岸之炮台虽厚至四五尺者损之亦甚易易惟葛鲁孙厂用硬铸所造之炮台损之则甚难也再者此等硬铸非惟用之以造海岸及陆路炮台之甲今葛鲁孙厂更欲以之装造甲船云

　　克鹿卜炮说略
西士告予曰俄土两国称兵军报不绝于道然自启后土军利于陆战而不利于水俄军利于水战而不利于陆故陆陆战则土军胜水战则俄军胜旁观者纷纷议论莫可折衷子亦知其故欤予曰俄军劳师远出悬军深入道路不熟形势不谙屯军固难转饷不易故陆战屡败于土至水师则船坚炮利兵精粮足海上驰骋易地皆然故水战屡胜于土耳西士曰非也寔俄国军械未精耳土耳其城上及炮台所庋之巨炮陆路接仗之小炮均由德国爱生镇克鹿卜炮厂办来全用后膛钢炮猛迅坚利能命中而及远俄军陆路均用铜诸炮不足攻敌故陆战必胜土军战船非不坚固而仅用英国大炮祗可载兵往来不克御敌俄国兵船则全庋克鹿卜钢炮犀利无前故水战必败职是故也近阅西报知俄军于迭次失利后力求败之故乃恍然于炮械之未精不胜悔恨随遣使驰赴德国爱生镇克鹿卜炮厂定造新式陆路小炮七百尊订俟六阅月而工成然而晚矣在前丹马法兰西奥斯地里诸国与德军交战恒为德军所败盖德军统用克鹿卜炮故连获胜捷如此远近各国无不欣羡争相购办天下驰名今土耳其又藉克鹿卜炮而大获胜捷亦可见克鹿卜炮之工精而料佳矣按克鹿卜炮厂设于德属爱生镇驰名已久理大物博取精用宏前曾将该厂大情形详译录报兹复据西士见告如此可谓信而有征矣窃查钢产以德国为最美而炼钢以克鹿卜厂为最精其水陆军皆宜之十八磅弹二十四磅弹四十磅弹八十磅弹百二磅弹二百磅弹四百六百一千磅弹等大炮久经各国选购坚致迅猛命中及远为炮械中极品惟识者以其炮身长炮体重足以敌而不便于运动故用以防守炮台要隘及水师战舰上而陆战则又取其新制之十二磅弹小钢炮为最炮体轻而炮车灵故陆行易于运动炮管小而子路准故施放易于命中炮质坚而造工精细故长用易于经久炮身长而力能逼子故放弹易于及远即所用弹子亦出新制用双层体外裹四铜干净简便永无损炮之虞而炸片极多用人较少命中及远异寻恒又有新制气球小炮较枪体略长略巨仍用后膛来复线及开花小弹放平则能击敌人向上则能击气球故有气球小炮之称体轻质坚命中及远与十二磅弹小钢炮不相上下陆战中第一利器也今各国争相采购出奇争胜斗靡夸多而克鹿卜一厂则较英之奄士荡美之格林法之马鲁师等名目尤为脍炙人口因就所知附录梗概亦可见盛名之副自有定评也后之采择购办者当三致意焉而不河汉是言斯为得之

　　试摇炮说略
英国前以新式摇炮两种一名霍气吉斯一名拿胜弗尔忒盖均称得力而拿炮更为灵捷且以其能御水雷船故水师中多购此炮随时试兹据西报称此种炮试法有三一用二号水雷船式之靶盖以坚木条为之者而罩以篷布一用钢铁为靶试炮力强弱一用木屏以准头及迟速若何其试水雷船式之靶先置一千码至一千五百码远用两炮对击弹子或过或不及或中或不中后移炮稍近则中者较多惟炮力甚弱靶伤甚微说者谓恐不能破水雷船然靶上横铁俱皆击断且有曲湾处则炮力亦不能谓之弱矣事后总炮子中靶者竟得十分之七其钢板之靶则用拿胜弗尔忒及霍气吉斯两炮并试试得霍炮穿力较猛于拿炮盖霍炮所用弹子每重十六七两拿炮所用弹子每重七八两之故即炮之管亦大于拿炮者半寸又曾制水雷船首至机器房为止之式作炮靶用霍炮炮子穿过船旁半分厚钢皮又穿过半分以内之钢皮四层并穿水锅板半寸厚拿炮炮子之力仅能到靶不能洞穿及试迟速之力则拿炮于三十二秒时可放百子霍炮则须五分十七杪之久是考其速力又于拿炮首屈一指矣此次试各炮系英兵船爱格失伦忒从事据船主声称两种摇炮均佳竟难评定甲乙惟霍炮力虽足而不灵拿炮灵速而多准欲破水雷船自以拿炮居先云照译之以告缮修军械讲求武备者

　　护炮新法述略
西历十一月中旬各国大员在德意志之普国孛来代腊地方聚会闻德国有爱生镇厂主名克虏伯者思巧技精声闻久着各国诸员来会寔应克虏伯之请也其时在议诸国为普鲁斯俄罗斯奥斯马加意大利孛腊席伦比利时英国瑞典西班牙葡萄牙丹马阿成太安日本荷兰等员会同在彼盖试一新式大炮也内有数国特遣二三专员前往该地察阅聚会者共有五十五员可谓大观查此炮制造甚非轻易前经克虏伯曾请泰西武弁酌论善法设措殊难曾计其如何开放始毋须更番对准及如何卫护使炮置于炮台可保炮位并炮手不致被敌击伤等事公同思索果属疑难今克虏伯悉心参究筹出万全之策别运奇才创成玅器其法以板造成小屋计厚五十桑的迈当按每一桑的迈当合中国营造尺三寸六四屋中安置炮位并炮手站立之地屋顶及两旁围墙均用坭土堆若炮台然其旁开一小门留人出入墙前面开动一穴将炮口纳入穴中外设活动钢闸板一块挡住墙穴门用机器随时抽曳自能上下自如炮放即开子出即闭屋顶开小洞数处以便宣泄火药烟气更用圆球一枚大于炮口安炮口上球穿一洞与炮口通连将球并纳墙穴外以坚固器相合使无滑脱之患球在穴内仍可旋转炮亦随球运动虽放时倒退亦不得脱因炮发后炮必后退为力甚大故镶合器务宜坚固若言保护炮位炮身已臻妥善别无余策矣孛来代腊四面皆山既造屋置炮其中创造之人偕施放熟手者均在屋内惟阅视各员于屋外分列数处迭次对靶直击耳目为之一新计炮口径十五桑的迈当靶子见方不过五桑的迈当离墙五百四十迈当按每一迈当合中国丈量尺约三尺六寸四至炮车器具固是灵巧炮身起落尤为便捷器良法美诚堪见信然犹未敢确信屋之坚牢能否与否保护乃更设一法试另用十五桑的迈当炮一尊安放对面譬之遇敌离墙只三百二十迈当比靶较近又用十二桑的迈当炮一尊离墙二百五十迈当较前炮更近并向屋攻击计放六弹屋毫不摇动诸员始放入屋惟炸弹击中爆裂之际屋微有震动迨后闸板适被击坏转瞬亦已更换于是在外两炮迭击屋在内一炮径击靶子当互相轰击时见闸门开闭迅速异常又当接次试击时入屋中之官员已有二十位彼此议论咸谓炮弹所击如锤两相搥敲可知间隔不远洋鎗且中一千迈当之远而巨炮只隔三百五十迈当乎次日复细审墙中弹处深不过十四桑的迈当而墙之厚本有五十桑的迈当以敌炮之近弹力之大击入不及一半则墙坚厚不待言矣厥后闸板忽下内炮正欲开放外炮疾发数弹偶中墙穴将炮口之球打毁而屋内炮手并无损伤亦无零子散飞入诸员属目莫不赞叹悦服益知克虏伯心灵手敏炮屋非祗宜于炮台凡陆地无不可用造屋则以板积而成每屋所用板计重八吨若建屋相近处有路运行材料更觉易易在德属士脱勒士伯克蔑刺波逊康呢士伯克四处炮台最大为保守东方边界起见想必首先购办今德国各制造局亦欲广采板预备陆路筑屋矣尤可证者前土国将军有名奥斯门者起造土城御敌数旬而成功速料坚德人因益信土城之有用推原其故德国专有学习武备之人不惮研求愈形精妙护炮之法洵无比伦矣

　　厄蕃士连环鎗说略
西国军械全用火攻斗靡夸多出奇争胜故水雷枪炮等件愈出愈精大抵不外乎坚致迅猛者近是或照旧式而工料益求精到或翻新式而器用更觉精良每有所闻辄复登报亦既不胜屈指矣今复有西商以美国新出厄蕃士连环枪见示并以其用法详告于余因就所陈拉杂记之以备选购西国军械者采择其说略曰近来新出之厄蕃士连环枪系美国新创之样鎗根内储心弹三十四枚均用中火药弹仅二十杪时候即可次第放尽即使逐次装弹而开枪仍极迅速定可无虞更无别式连环枪可出其右其储弹处所逐弹分别另储不相连累以故稳当之至至储弹之法先将各心弹由枪根板小口进入祗将撬柄揿下直至尽头每一次即装一心弹推入隔储之所如是连连运动装满乃止倘欲仅装一弹则将撬柄揿下至与枪管落然后用手装心弹直入管内用者又将撬柄揿下直至尽头则心空壳自出复将撬柄收回则有药之弹自能依次而上以备第二次开枪然则此枪之擅长在于储弹之便及连放之速可知矣其有未尽事宜分列于后　一枪上可以移动各物计仅七件皆极其坚固　一储弹之处既满而枪之加重仍如在枪身之中无偏欹也兼可御放枪后退之力及各弹渐次开放仍不觉枪有先后重轻不齐之病　一别枪所储药弹咸系互相毗连不能逐弹隔断故易犯自燃之病若此枪则断无此弊　一枪内若用有螺蛳机弦易于生锈断坏以以致枪不能用此枪不用螺蛳弦故断无此病　一有论连环兵器者恐其有偶尔自燃之虞故取用者恒少但所虑各弊病此枪均无尽可放心购用矣

　　论后膛炮
读西三月十二日英议院所论后膛炮一篇未见綦详即相国塞西尔所论亦非明鉴因不得不亟为剖晰而缕陈之以分优绌而免淆溷余所制后膛钢炮之法今已通行天下泰西各国无不深信且广储焉何哉以能适用也一国之适用尚曰偶然相值今各国皆以为适用其炮之优绌可知今英国独用前膛寔未得造后膛精奥之法不得不姑用之而犹强作解辞以为前膛等于后膛此则哄小儿之言将谁欺乎夫前膛果能与后膛相等则各国何不竟购前膛而必欲购后膛而用之且前膛之价廉于后膛又不待辨而知之者至以普法称兵时为言则更不足论夫普法之战也初用四五尊用不得其法故稍有微言似不合意乃深求何以不适于用之故一旦恍然大悟其后得心应手卒收功于后但用后不无稍损特须修整已耳所云初用四五尊不适于用者皆系旧式炮也其气圈以铜为之且系双股方门铜性最柔经火即软双股方门合缝处稍欠紧凑故气自后泄出以是不合于用然究未曾炸裂今德国塞克塞尼所储之炮均已改造半圆单门绝无泄气之患而德廷犹谓炮位虽臻妥善其中小件似欠便捷余复悉心究将小件改造今式再请德廷试乃蒙许可随又购办若干此皆人所共闻非余之自衒也塞西尔又言余之炮屡有炸裂计余自造后膛钢炮以来已历三十一年售出大小水陆各式炮共一万七千尊查曾经损伤者仅十八尊凡九百八十一尊内始裂一尊而裂处大抵皆因双股方门而已何以知之火猛则铜软铜软则方门必有罅隙气促则其力四达泄之不及故有损伤自改造半圆单门后则绝不闻有损伤者矣又闻有英员某云余之炮每放弹后必用浮皂水洗过方能再放此尤不经之谈夫每炮必洗之故寔缘土国火药不佳于炮无涉即如沙菩里乃司及乌力治两处均已试余之钢炮尽知底蕴使英员以是言告之两处当必闭目摇头曰吾不信也余近来复行试施放至五十余次并未用肥皂水洗擦乃该员又云施放时每子须延五棉尼之久则更无稽在前比利时国试放余炮连装炮较准等事每十二棉尼可放二十五弹每次必中一千二百三十迈当远之炮靶大抵两公欲称美前膛炮无词以赞之不得不抑余炮以扬前膛之美耳呜呼其见何小哉且前有奥国军将亦言后膛炮不堪御敌乃奥廷反广储后膛意大利国某相亦曾请购前膛而意廷反购余之钢炮四百尊是两国朝廷真能深信后膛炮之有益戎行恃以无患故信之购之而不疑乃英国大臣常海者谓数月前见法国某轮船炮手施放后膛炮失于检点致遭轰晕等语夫炮手自误何可归咎于炮及细查斯炮则又非余所造者窃思自军兴以来受前膛炮之害者不知凡几彼不自咎而独咎吾炮岂即古人所谓爱之欲其生恶之欲其死耶余所造巨炮一尊约值英银一万五千磅曾假英国试盖余所立炮厂甲于各国用度极繁非若各国之献技者一艺甫成即献诸朝廷请其巨任由制造以所获之息偿焉今余则自备资本不能与诸厂相提而论假如试得寔必须购余器械则非英银二万磅不可何也余自造炮以来历有年所凡一物成必再三推究屡经试惟恐稍有舛错故炮位必求精良器具必使灵捷料质必选坚固炼冶必至纯熟然后可以出售若英廷试之称善以后必照式制造余又安得而止之故必欲其来购若干始能代办此言早达于英国矣然余赋性愚直深疾巧言若揭人之短以衒己技之长损人之名以求己物之售此则小人浅见诚非丈夫所为大抵物之低昂技之巧拙公道在人识者自判乌容喁喁强辩哉余再以确有可据众所共知之一事为诸君述之以作明证如一千八百七十七年八月二十五日在荷兰试炮位以英国九寸径前膛炮一尊及余之十七桑的迈当即六寸半径后膛炮一尊两相比放火药俱用一式轰击板余之小炮出弹敏捷而有准击无不中彼则未能如此灵活此前膛之逊于后膛可知荷国已将此事刊成书籍想各国无不知之矣因见　贵馆于各国论事一节巨细必察褒贬无私故缕述前情敢乞登诸篇幅以公众阅幸甚幸甚

　　新制炮房说
前者英俄意奥葡萄牙西班牙德意志等国派员聚于遏生地方试克虏伯新铸钢炮演毕复赴克虏伯炮厂观其制造器具而驰报于本国随闻遏生地方克虏伯炮厂以新造滨寿炮于伯勒得拉演炮之处试演先期照请各国派员观演于是俄奥意英法巴西比利时瑞典挪威西班牙葡萄牙丹马日本荷兰等国各派员聚会于彼有一国派遣数员者计五十五员其时以炮之可虑者有二端一开炮一次炮即移动必须较准一炮兵无遮身之物每为敌炮所伤而滨寿炮能免此二端可谓曲尽匠心矣其新造甲炮房前锐后阔甲厚有半迈当一尺五寸所以保护炮兵者外有土堆聚于左右前有圆洞为炮门门外有钢活罨可旋转启闭开其后路其上有门如囱令上升炮旁有铁链牵于甲不令昂亦不令俯开放时炮昂而伸出炮门外炮即后退练亦可松而不令移向随在伯勒得拉山谷口试演克虏伯熟手多人早经备具一切令聚观各员择地观演炮门对径十五桑的迈当按每一桑的迈当约二分有奇其所击之炮约五迈当十五尺略动机器则炮能俯仰距靶有五百四十迈当之远按每一迈当约三十九寸三分当将各式弹试放炮不为动复以他炮二尊分置于炮房之前约距三百二十迈当左右夹击炮房又用大炮距二百五十迈当连用巨弹开放六次查验甲炮房被击之处一无损伤聚观各员由是壮至炮房内再令试演炮房内诸员祗觉弹击甲略动如大锤相击作声状复有一炮弹正中钢活罨钢即粉碎及换熟活罨受击则略凹而不穿再由左右开炮轰击铁炮房而炮房之炮同时打靶活罨速启速开弹如丸掷各不相值与临敌时无异而房竟无破损是则炮击铁房祗离三百五十迈当而房不穿若果临阵敌炮必不至若是之近炮兵愈可无虑矣前敌之兵离敌一千迈当则来复枪足以及之乎次日又照式试演演毕各国官员详房情形其受最重之尖弹钻进十四桑的迈当然尚有五十桑的迈当之厚故无害也末用十五桑的迈当对径之炮对炮房开放正击入活罨处打断炮门练余无破损似此屡试屡人心大快众以为保护炮兵今又新得一法比之博物赛会而更出一奇矣以此炮为守炮台之用其妙无与伦比者若在平旷处交仗则铁甲炮房有八千奇罗迈当之重殊非易于运动惟在路运送则可所喜汽车轮船无国无之亦不足虑也德国今于四大镇大炮台中置此甲炮房以为保疆之用其在法国交界者曰斯得拉斯伯克曰蔑刺其在俄国交界者曰波逊又邻近波兰界者曰克你斯倍而克虏伯炮厂亦制备炮房甲以便他国购求由是观之今日武备之最要者枪以来福为贵炮又以滨寿为贵矣

　　读炮纪略辨误
一论前后膛炮中载有哇伦托夫及嘉把理二公始意后膛之利而造数尊迨至道光二十七年德国因而效之即目前克鹿卜与瓦瓦司后膛之法其真诀寔从此得来乃其后论克鹿卜炮中有谓克鹿卜不敢自信因勉效瓦瓦司几分之法何前后之不符乃尔即此一端已见其自相矛盾矣一论前后膛炮中载有请观布法交战时其不至于败北者几希矣云云此言不知是何见解布国用兵之法人所共知法国人自云此番败北寔因布国钢炮犀利之功也一谓克鹿卜炮曾经俄国试放不适于用遂停购焉余历查各西字日报俱称俄国曾定购陆路炮一千五百尊时正在广储之际何有停购之言又谓瓦瓦司之炮则由英法两国之单考而知之查同治十二年即一千八百七十三年法国试炮书内有瓦瓦司之前膛炮寔不及乌力治故未给与单一谓法国近来计采用咈司钢且必效瓦瓦司之法而西报中祗有近来专尚笠沸后膛未闻有效瓦瓦司之说夫且必二字乃将必未必之词其为握管者之悬揣无疑一谓克鹿卜炮时有炸裂因其炮体乃整钢之故而瓦瓦司欲不蹈此辙所以不用整钢而用小块之钢迭造再用油淬之法其寔欲用整钢苦于未得其法不得不作强解夫钢之为物也必久炼而后成其间渣滓镕化已净古云百练钢化为绕指柔又何疵瘰之留哉今瓦瓦司用小块钢迭造之法是钢质已先受煤气出炉后再去渣滓煤气其钢质必软故又用油淬之法使其转硬然钢之原性已失本真虽硬而必脆无疑以之造小圈薄管则可若以之造大器恐未能保无患焉至克鹿卜之用整钢也先以小罐将钢镕化然后并为整段其秘诀在炼钢之罐必使钢无毫渣滓之留且能坚而不脆此所以较胜于他厂也且近阅新报载有译论后膛炮一说云克鹿卜炮售出一万七千尊裂者仅十八尊耳此则可作明证也一谓克鹿卜仿照瓦瓦司之法近用单闩查克鹿卜改单闩后曾请英廷试给有凭单考其时在同治元年即西历一千八百六十二年彼时瓦瓦司尚未制造后膛也而论中所载之尺寸远近轻重等与近年各国试之书均大相悬殊夫公生明偏则闇二语为千古不易之论此纪之着难以言公然此君用意余固不得而知又安能臆揣其必如余之猜测否耶
 
　 
卷七十七　经武部八　兵法

　　案兵家　　　　　
汪缙

兵分权谋形势阴阳伎巧四家综其要旨有三一曰养民气一曰定军志一曰审敌情三要由二本一曰本之刑名以立法一曰本之阴符以圆机所谓养民气者民兵之实也民气战之实也民有六不可用民匮不可用民劳不可用民怨不可用民淫不可用民懦不可用民骇不可用六不可用由五生怨生于劳劳生于匮匮生于好战骇生于懦懦生于淫淫生于忘战好战伤耕忘战失教兵志曰国虽大好战必亡天下虽安忘战必危谓此也于民之匮者实之劳者节之怨者平之淫者堤之懦者作之骇者驯之其道存乎一聚一固聚兵于农固兵于教兵之聚民气聚之也民气之聚粟聚之也粟之聚农聚之也兵之固民气固之也民气之固信固之也信之固教固之也一聚一固生二战农以粟战教以信战以粟战者强以信战者霸兵志曰昔之图国家必先教百姓而亲万民此养民气之谓也所谓定军志者有四表三里金鼓以一其耳旗帜以一其目击刺以一其手趋骤以一其足是谓四表别贤否以一其人兼威爱以一其下严号令以一其心是谓三里表治而里乱者必生三隙贤否倒列上无以统下下无以仰上则生不理之隙威爱偏胜任威者离任爱者玩则生不和之隙号令时更赏不均于厮役罚不加于亲贵违制幸成而赏依指失利而罚则生不用命之隙军开一隙必为敌所乘故善用兵者弥三隙别贤否如天之不可为地地之不可为天兼威爱如春之不可无秋秋之不可无春严号令如夜之不可欺以昼昼之不可欺以夜是谓大定由是坚以必死之心完以不挫之气断以不疑之指是谓独胜兵志曰三军之众为一死贼莫当其前莫随其后而能独出独入焉独出独入霸王之器也此定军志之谓也所谓审敌情者以强审强以弱审弱非审之善者也善者不审于形强形弱审于理强理弱道有五卜以君卜以臣卜以民卜以政治卜以风俗卜其君好直而恶佞其臣进贤而让能其民先公而后私其政治画一而不烦其风俗尚义而重廉耻虽在弱形不可攻也不可攻者卜之于理强也其君苦直而甘佞其臣嫉贤而能其民背公而环私其政治纷扰而多漏其风俗嗜利而寡廉耻虽在强形可攻也可攻者卜之于理弱也兵志曰胜于易胜谓此也兵交而欲知其将之贤愚在乎触之而动触之而不动触之动为愚将将愚者见利则动轻敌则动法当以二诱取之见利者饵而诱之可取也轻敌者怯而诱之可取也触之不动为贤将将贤者智周则不动法周则不动法当以二济持之两智相交智不胜智济之以法以持其疏因智之一失也而攻之两法相交法不胜法济之以智以持其变因法之偶疏也而攻之兵志曰攻谋谓此也兵交而欲知其军之虚实在形人而我无形形人之虚实攻瑕勿攻坚兵志曰攻坚则瑕者坚攻瑕则坚者瑕是也深之至于无形藏奇于正藏正于奇以奇为正以正为奇兵志曰凡战者以正合以奇胜战胜不过奇正奇正之变不可胜穷也奇正相生如环之无端察虚实明坚瑕善奇正此兵之三也兵志曰知己知彼百战百胜养民气定军志知己之谓也审敌情知彼之谓也夫是之谓三要三要由二本何也将兵之道宽严无定用必严为之体故兵家与刑名家相丽也动静无常形必静为之君故兵家与阴符家相资也刑名不必兼兵兵家未有不兼刑名者阴符不必为兵兵家未有不为阴符者故曰三要出二本因四家之长而利导之将具是矣任将之道奈何在一事权将曰民可用矣则用将曰民不可用勿用将曰军可动矣则动将曰军不可动勿动将曰敌可乘矣则乘将曰敌不可乘勿乘如是则法不挠机不窒然而能任将者必先能择将能择将者必先能择相此三能者将将之微权不可不察也将将将兵之尽此乎虽然于孙吴则既优入其域矣以孟荀言之则未也何言之曰本计不存焉则孙吴者是内国之斧斤也厉其外其内亡可翘足而待

　　受任　　　　　
唐甄

能成大功者必不败功能成大名者必不败名且毋审其智能毋论其权用出身必有所主行道必有所由立于不败之地行于不穷之道乃可以恣我之为也功名之道无幸无不幸智者必成不成必非智智者必不败败必非智是何也两合则成两违则败见可成则就之见不可成则避之成败去就谨于所择者功名之门也朽木不可雕也粪土之墙不可画也善雕者必于楸檀善画者必于垩素有工于此取彼腐材墨质率然而运斤率然而施采及其无成人皆曰非其技之不良所遇之非材也智者必笑曰是尚不能辨材别质即其技可知矣贫贱者人之常处也璞玉不出于玉无伤有拙工者剖而琢之不能名器玉乃伤矣苟无其遇宁伏于户牖食于贱业保其妻孥不慕荣贵所以守璞也万金之贾行于道涂必挟善射者为之卫盗至则引弓待之不轻发也发必洞必穿必贯颅一发不中则刃镞已加其体矣天下之大非特万金之富也万人之敌非特一盗之智也豪杰之身非特一矢之用也是何轻于委身者之不如发矢也是故君予有不受任者五不遇其时不受不得其主不受用违其才不受任属不专不受权臣持之嬖幸市之不受君子非不勇于受任也其重若此者恐其堕功毁名辱国残命也士当巷居隐见惟已人不得致也出而干主任之犹轻言之犹浅去留亦惟已人不得泥也若夫入室而谋处幄而议食以其食衣以其衣属之以心腹倾之以密机当是之时国安与安国危与危国亡与亡义不可去矣唐子之治长子也有讼夺其妻者曰糜虫许嫁我矣夺妻者曰糜虫昨日嫁我矣问糜虫以谁愿也不愿夺妻者唐子曰汝休矣朝夺而夕讼焉犹可也主义之既厚犹女子之既宿也道不行而欲去之是糜虫之悔也诗曰靡不有初鲜克有终能慎于初则有终矣君子之始得君也观其聪明观其用舍观其诚伪观其度量观其将相之臣观其左右之人皆可矣试之言论既合矣博之以仁义既合矣进之以奇谋直之不恕也深之不疑也专之不参也夫然后可以效死而不去是以谏受言悟才达智顺功名可成福禄可长也汪子着申甫之传曰申甫居嵩山之中学古兵法长于用车愍帝使之将既无车又无战士驱市人以当强敌以是败死非其不善用兵也唐子曰申甫善用车请以车喻有车于此圆其轴方其毂茅其缠牵躄其骖服善御者将笑而去之抑鞭毙牛马而强驱之乎以此事知申甫之无能为也昔者唐子问于陈盟曰先生熟明事敢问明之亡也亦有人乎曰有孙傅庭者虽古之良将不能过也其在关中休兵不动曰卒未练未可用也朝使数趣之不得已引兵而出一战大败贼遂入关惜哉孙子不败明其未亡乎唐子曰先生之言失于此也善用兵者生卒亦胜不善用兵练卒亦败善用兵者怯者亦死不善用兵者勇者亦走且孙子之所将未必皆市人也大敌卒至亦可以未练谢乎凡用兵之道危伏于安安伏于危死伏于生生伏于死惟达变者能见其微而用其巧是姑勿论论孙子之所处若果不可出将在军君命有所不受宁伏剑而死必不辱身宁伏剑而死必不辱名宁伏剑而死必不辱军宁伏剑而死必不辱君古之白起是也奈何驱千万人之肉委于虎狼之口而身受败军之辱以此事知孙子之无能为矣

　　兵法百言上　　　　　
揭暄

　　　智篇
先　兵有先天有先机有先手有先声师之所动能使敌谋沮者先声也居人己之所并争而辄蚤一筹者先手也不倚薄击决利而能预算必胜者先机也于无争止争以不战弭战当未然而寖消之者先天也先为最先天之用尤最能用先者能道全经矣

机　势之维系为机事之转变为机物之要害为机时之凑合为机有目前为机转盼即非机者有乘之则为机失之即无机者谋之宜深藏之宜密定于识利于决

势　善兵者务度势处乎一隅而天下摇摇莫有定居者制其上也以少邀众而坚锐沮避莫敢与争者扼其重也破一营而众营皆解克一处而诸处悉靡者撤其恃也阵不俟交合马未及鞭弭望旌旗而踉跄奔北者摧其气也能相地势能立军势善之以技战无不利

识　听金鼓观行阵而识才以北诱以利饵而识情撼而惊之扰而拂之而识度察于事也念之所起我悉觉之计之所贻我悉洞之智而能掩巧而能伏我悉灼之灼于意也若夫意所未起而预拟尽变先心敌心以知敌敌后我意而意我则谋而必投也观容者彰知微见察隐也观意者视无形听无声也观至无意并形声而俱无以此善识岂云凡诣

测　两将初遇必有所试两将相持必有所测测于敌者避实而击疏测于敌之测我者示短以致长测蹈于虚反为敌诡必一测而两备之虞乎不虞全术也胜道也李光弼短于野战故陈兵于野料史思明知其短而必袭因降二将测敌测我也刘裕伐蜀曰先从内水此当出外水敌料其奇必出内水今以内水为诱竟出外水一测而两备也

争　战者争事也兵争交将争谋将将争机夫人而知之不争力而争心不争人而争己夫人而知之不争事而争道不争功而争无功无功之功乃为至功不争之争乃为善争

读　论事古不如今事多则法数时移则理迁故善读千古兵言者不宜知拘妄言知谬未备识缺幻杳索实浮张必斥成套务脱忌而或行戒而或出审疏致密繇偏达全反出见奇化执为圆人泥法而我铸法人法法而我着法善兵者神明其法霍去病不学古法张以己意行军岳武穆运用之妙存乎一心此皆神明其法也赵括徒读房管车败执一穷寇勿追之说而令蔓延岂非泥古为之与

造　勘性命以通兵元探古史以核兵迹穷象数以彻兵微涉时务以达兵政考器具以策兵物静则设无形事而作谋出则探素所怀而经天下

巧　事有不可以径成者必以巧行师乎制敌一短破敌百长因我一长救我百短是谓因制之巧示弱使忽交纳使慢习处使安屡尝使玩时出使耗虚惊使防挑骂使怒是谓愚侮之巧弃胜就败弃瑕蹈坚以钝取利以退得前是谓曲入之巧强者使之张生者寘诸亡胜而弗有靡而不当是谓反出之巧

谋　兵无谋不战谋当底于善事各有善机也时各载善局也随事因时谋及其善而止古画三策上为善有用其中而善者有出其下而善者有两从之而善者并有处败而得善者智不备于一人谋必参诸士善为事极谋附于善为谋极深事深谋无难而易浅事浅谋无过而失也薛公策黥布司马懿策公孙渊于谨策萧绎均皆三策而俱出下以败不能谋也公孙五楼策慕容超李密策杨元感知上中为胜而又出下以败能谋不能用也张珰策拒奴ˉ统策入蜀从中取胜能谋而能用也韦孝宽策齐不檄上中而处下坐胜能谋而不必用也唐高取隋留诸将围河东自引兵西两谋而两用也成祖三策吴杰诱之出下文成三策宸濠迫之出下又奇谋而奇用也知此可以言谋

计　计有可制愚不可制智有可制智不可制愚一以计为计一以不计为计也惟计之用智愚并制假智者而愚即以愚施愚者而智即以智投每过乎敌所见反乎敌所疑则计蔑不成矣故计必因人而设

生　善计者因敌而生因己而生因古而生因书而生因天时地利事物而生对法而生反勘而生陡设者无也象情者有也皆生也

变　事幻于不定亦幻于有定以常行者而变之复以常变者而变之变乃无穷可行则再再即变以其拟变而不变也不可行则变变即再以其识变而复变也如万云一气千波一浪是此也非此也

累　我可以此制人即思人可以此制我而设一防我可以此防人之制人即可以此防我之制而思一破人之防我破彼防彼破我防而又设一破彼之破彼既能破复设一破乎其所破之破所破之破既破而又能固我所破以塞彼破而申我破究不为其所破递法以生踵事而进深乎深乎

转　守者一足敌攻之十此恒论也能行转法则其势倍反我以十攻一苟能转之则彼仍其一而我十其十是以百而击一我以十攻十苟能转之则我仍其十而彼缩其九是以十而击一我以一攻十苟能转之则敌止当一而我可敌十是以一而击一故善用兵者能变主客之形移多寡之数翻劳逸之机迁利害之势授顺逆之状反骄厉之情转乎形并转乎心以艰者危者予人易者善者全身转之至者也

活　活有数端可以久可以暂者活于时也可以进可以退者活于地也可以往可以来则活于路可以磔音剔碍机者可以转则活于机兵必活而后动计必活而后行虽然活中务严严处寻活无留接是为孤军无后着是云穷策韩信背水阵得生者全在帜活着若马谡则一味置之死地如火投水安有生理噫不可谓孙子之书不误人
  </div>
  <div class="pagination">
   <a href="皇朝经世文统编_page212.html">
    上一页
   </a>
   <span>
    ...
   </span>
   <a href="皇朝经世文统编_page208.html">
    208
   </a>
   <a href="皇朝经世文统编_page209.html">
    209
   </a>
   <a href="皇朝经世文统编_page210.html">
    210
   </a>
   <a href="皇朝经世文统编_page211.html">
    211
   </a>
   <a href="皇朝经世文统编_page212.html">
    212
   </a>
   <span class="current-page">
    213
   </span>
   <a href="皇朝经世文统编_page214.html">
    214
   </a>
   <a href="皇朝经世文统编_page215.html">
    215
   </a>
   <a href="皇朝经世文统编_page216.html">
    216
   </a>
   <a href="皇朝经世文统编_page217.html">
    217
   </a>
   <a href="皇朝经世文统编_page218.html">
    218
   </a>
   <span>
    ...
   </span>
   <a href="皇朝经世文统编_page214.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
