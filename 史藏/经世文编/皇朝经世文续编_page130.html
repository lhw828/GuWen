<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 130 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 130 页/共 192 页
  </h1>
  <div class="content">
   窃承准部咨。据御史蒋达奏改兵制。请令计户出丁。按户出钱。但守乡闾。不相征调。又山西巡抚恒春奏请裁兵节饷。富者出财。贫者出力各折。当此各省用兵。饷需支绌。征调频仍。亟宜变通章程。妥筹办理。相应请　　旨饬下各督抚详议具奏。奉　　旨依议钦此。钦遵移咨到闽。臣伏查兵农之分。由来已久。我　朝民惟完赋。兵以卫民。即有差派。亦皆给值。闽地负山面海。外控台湾澎湖。兵制甲于他省。而地多斥卤。俗悍民贫。械之风。几成锢习。台湾又闽粤杂处。气类尤分。必藉客兵以资镇压。他若巡洋守卡。水陆交严。往返动逾千里。今以犷悍之众。授以戈矛。既恐助其骄横。又复限以方隅。不听远调。则拨戍巡防。更属无从措置。是有藉丁之名而无实兵之用。兼之丁粮归并以来。任田始有钱粮。力作从无徭役。兹复以抽丁之古法。歆以免役之空言。不独民易阻疑。抑恐粮多抗欠。况兵额既改。营制自裁。而所抽之丁若隶州县。则牧令尽掌兵权。仍设营官。则将弁兼理民事。尤于大局相妨。至于富出财而贫出力。必寇患逼处。民有戒心。行之一时。未尝无效。然人情懈于已安。民力难以持久。安可编为定额。遂欲议以裁兵。不如仍遵旧制。以免纷更。愚昧之见。是否有当。伏乞　　皇上圣鉴训示。

　　请整顿额兵疏同治元年　
江西巡抚沈葆桢

奏为遵　　旨筹议守御事宜。请先整顿额兵以固根本。恭折具陈。仰祈　　圣鉴事。窃臣承准议政王军机大臣字寄。同治元年五月初十日。奉　　上谕。御史华祝三奏江西福建情形吃重亟宜训练土兵以资战守一折沈葆桢在江有年熟悉地方情事该省何县乡兵最为得力其绅士中有谋勇兼备者即着该抚实力访求激励而鼓舞之令其招集勇敢乡民数千人统归该抚训练俾成劲旅以备缓急所需饷项并着曾国藩妥筹酌拨等因钦此。伏查江省频年被扰。向藉楚军之力为之驱除。凡精锐营头。多在前敌紧要之地。一经掣动。必费许多斡旋。灾黎望救情殷。每以后予为憾。臣自入江境。接见官绅。咸以留本地之财。养本地之勇。卫本地之民为请。该御史所奏。可谓询谋佥同。其法有三善。闻警即发。不烦远调。一也。兵民有桑梓之谊。不致十分骚扰。二也。土著之人。事平易于遣散。三也。然有四难。一曰筹饷难。养勇八千。口粮夫价马干薪水军械铅药之费。岁计六七十万。江省民力竭矣。兵燹之后。灾疫间作。方拊循之不暇。岂容于丁漕厘税之外。再事诛求。皖浙诸军。以江省为饷源。解款愆期。各营皆欠至六七个月不等。若再划协济之数。以募新集之兵。万一前途稍有参差。匪惟大局不堪设想。即江省面面受敌。此七八千人者。岂足以自固籓篱。强分畛域。坐失事机。非计也。二曰择将难。为万人之将。必其才识器量。超出万人之上。人不易知。以一技之长。一言之合。授以重任。鲜不偾事。古今名将。皆由偏裨洊跻统帅。盖经事多则才智愈出。成效着则威望日隆。所统之人信之而不疑。而后万众一心。如撼山之不可动。今著名将领。当前敌者。既不便改置闲散之地。而绅士之公正者。多以未临大敌。不敢自信。其少年喜事抵掌谈兵者。又多不足信。江省前此非无土著之勇。旋招旋散。迄用无成。其明验也。三曰选募难。乡兵在乡。休戚与共。故令不必严而心一。赏不必重而力齐。声势联络。动辄数万。所恃在众。山川形势。生长其间。所恃在熟。若调之他往。其殷实之家。既不愿轻弃本业。其朴野之性。亦不能遽就范围。绅士以乡里等夷。威令有格不得行之势。虽曾经小胜。以之独当一面。猝临大敌。胜败之数。未可知也。四曰训练难。练技练勇。可教之平时。练胆练心。必试之实境。凡新募之卒。必参入老营。随同打仗。方能渐成劲旅。盖勇怯无形。惟于生死呼吸之场。如锥处囊中。其末立见。勇敢之士。有起家卒伍。不数年而跻提镇者。相与观感。思自奋。其怯懦者。知非偷安之地。不待裁汰而无敢自容。若于腹地设一大营。虚縻岁月。其急欲自见所长者。倦而思去。而甘于坐食者。祗以排队应操为常例。乘堙守垛。尚能勉强从事。望其摧锋陷阵。难矣。常见得力营头。移置闲散之地。一二年。即废弛不可收拾。况未经大敌者耶。臣愚以为谋江省自立之策。莫如先练额兵。议者咸谓兵不可用。以目前而论。兵之与勇。强弱悬殊。然兵不可用。又不可裁。则　国家养兵。义将奚取。

夫兵不可用。非兵之过也。其月饷不及勇粮四分之一。其升途有终身求拔一外委而不可得者。名利俱穷。无怪稍有所长者。皆辞兵就勇。司兵柄者。置之不论不议之列。而滥厕行伍者。亦甘为人下而不辞。诚能鼓舞而奋兴之。人同此心。岂有不可振作之理。江省地处腹中。额兵较他省独少。然通省计之。亦万二千有奇。臣拟严汰老弱。增补精锐。分作两班。一班调省及两镇操演。一班留本营汛弹压。半年一换。除在本营汛者。照旧领饷外。其调赴操演者。酌加练费。以资津贴。较募勇之费。不及其半。练熟之后。责成两总兵轮流带赴皖浙助战。俾智勇出众者。得以及时自效。万一江省有警。自拔而归。则士卒皆曾经战阵。不致畏缩不前。臣窃以为有五便焉。所费少而所成就者多。一便也。尺籍伍符。按户可稽。将备千把。本有常职。节节相生。钤束较易。二便也。营汛可恃。土匪不敢生心。稍有萌芽。立即扑灭。销患未然。三便也。一人学战。教成十人。临时虑兵力太单。责成每兵募一精健余丁。给以勇粮。其事易集。此项余丁。有兵缺可补。无烦遣散。四便也。行伍精强。将来军务肃清。散勇有所惮而不敢滋扰。永杜后患。五便也。惟近来贼数动逾十万。遇有大股。非本省兵力所及。仍不能无藉督臣之援。臣才识之短。时势之难。均不敢讳饰。祗求脚踏实地。尽心力为之。以仰副　　皇上轸念东南之至意。

　　覆陈派粮养勇窒碍难行疏同治元年　
严树森

窃臣于同治元年五月二十九日。接准部咨。钦奉　　上谕。蒋琦龄奏请饬筹军食等语所称招募本县良民为勇令大县养勇四五百人小县二三百人于正供外按粮酌派养勇经费即由本县官统领以本处绅耆掌管粮饷督抚道府递为统帅令郡县互相援应等语所陈办法有无窒碍是否可以一律通行着各直省督抚各就该地方情形斟酌利弊悉心妥议具奏钦此。臣详核原奏。用意甚善。盖仿明臣王守仁选练民兵之法耳。然臣窃谓此法行之于古。将以御暴。行之于今。将以为暴。谨就湖北一省所不便者十事。敬为　　　皇太后　　皇上缕陈之。军兴以来。民多失业。刻下渐安耕凿。一闻本县募勇。游惰之民。闻风响应。名曰良民。实皆败类。不便一也。良民各重身家。饔飧稍能自给。决不肯食勇粮。若强之充勇。必致按户抽丁。仍蹈团练故习。不便二也。足兵必先足食。每勇一名。月支饷银少亦须三两。即以二三百人论。每月须银九百两。总计小县。岁须银万余两。军火器械不与焉。如施南之来凤等县。额赋岁止数十金。正供以外。断难筹此巨款。不便三也。鄂省迭遭沦陷。州县之被蹂躏者十之八九。疮痍未复。正供尚难踊跃。若明示以按粮派费。小民无知。疑为加赋。势必哗然。不便四也。立法之始。按亩派费。小民非不勉从。然偶值偏灾。正供或有蠲缓之期。勇粮按月支领。无从邀免。供亿不给。反致扰累。不便五也。按亩派费。既有限制。万一费或未齐。勇已待食。绅耆无从垫发。势必移借官钱。而贪诈之吏。藉此亏挪正赋。甚或别立名目。掊克民财。不便六也。近年贼踪所至。多系大股。或数万人。或数千人。以数百之勇。当万千之贼。众寡不敌。时势较然。不便七也。自来举行一政。必课其殿最。始能观成。州县为亲民之官。簿书钱榖。已觉不遑。一旦责以练勇。其老滑之吏。虚应故事。纸上空谈。其新进喜事者。必将荒废吏治。专以称戈比千为报最之具。不便八也。各县之勇。纵即精练。止堪保卫本处。使其抛弃室家。轻去田里。越境援应。为邻捍患。令必不行。不便九也。师行粮从。本自一事。今以粮饷责之绅耆。兵权责之牧令。在公正官绅。固能相助为理。设有劣绅污吏。朋比为奸。饷入私囊。兵存空籍。缓急仍无足恃。迨事后觉察。而绅耆委过于牧令。牧令受制于绅耆。聚众戕官。由此而起。是养勇不啻养寇。如安徽寿州之苗沛霖。河南汝州之李瞻。洛阳之李书声等。拔扈鸱张。皆其明证。不便十也。臣以湖北一省计之。窒碍若此。他省虽不敢知。然欲派粮以养勇。终恐利少而害多。伏思州县之治。不在养勇。诚使牧令洁己奉公。爱民如子。平时有以固结其心。闻警必能敌忾。一州之民皆足为勇。安在此数百人哉。至折冲御侮。端赖将帅得人。军营积弊。最患虚冒。募勇百名。实止数十。加以游手无赖。混其间。未经训练。遽使之战。不待交绥。已虞溃散矣。应请　　皇上责成督抚。慎选牧令。俾守土皆贤。地方不至生事。然后留意将材。委以重任。督率营哨。拣选勇丁。实力训练。何处有警。即往迎剿。庶运掉灵活。所向有功。并将团练名目。立予裁撤。免至流毒无穷。天下幸甚。合将派粮养勇各情。湖北省碍难举行缘由。谨缮折由驿覆陈。伏乞　　圣鉴训示。

　　覆陈改勇为兵不便情形疏　　　　　　
李宗羲

窃臣承准军机大臣字寄。同治十二年十一月二十四日。奉　　上谕。岑毓英奏遵　旨覆奏侍郎徐桐所陈安危大计请将吏治营伍国用力图整饬据称整顿吏治必先停捐欲停捐必先足用欲足用必先易勇为兵按楚勇章程各省如裁勇十万每岁所省饷银即足抵补京外捐项等语所陈不为无见着各省督抚按照该抚所议各情悉心酌度次第经理务使实有成效毋得徒托空言并将拟办情形先行详细具奏原片均着抄给阅看等因钦此。仰见　　皇上博访周谘实事求是之至意。窃惟整饬吏治。必先停捐。诚为至当不易之论。上年福建抚臣王凯泰奏请停捐。经部核议。暂照定章办理。在部臣亦深知京外支绌各情。原有不得已之苦衷。但捐例一日不停。即流品一日不清。假官场为利薮。势将无所不至。自非亟思变计。恐得不偿失。吏治更有不堪问者矣。至改勇为兵一节。查滇省兵额。久未募补。勇丁全系乡民。或者因地制宜。尚易措置。至各省情形。则回不相同。溯自东南肃清后。议者咸谓改勇为兵。则兵丁皆已熟娴战守。勇丁不致游荡无归。似属两全之道。不知兵与勇判然两途。其情各不相属。其势断难强同。兵则向系土著。勇则招自他省。此主客之不同也。兵则分设塘汛。数极畸零。勇则合驻营盘。气皆团结。此聚散之不同也。兵则马兵领饷。至多祗有二两。勇则散勇领饷。至少亦在三两以外。此厚薄之不同也。兵则常有护饷押犯缉捕等差。不能时时操演。勇则专习枪刀矛藤牌各件。必须日日练习。此勤惰之不同也。以上各节。种种不便。若欲改勇为兵。即使勉强从事。恐收效甚难。而流弊更多。臣尝谓养兵养勇。各有利弊。大率承平之世利用兵。艰难之时利用勇。自粤匪倡乱。捻回继起。各省改兵募勇。已成积重难返之势。今日改勇为兵。恐有缓急难恃之虞。此各营勇丁碍难改为额兵之实在情形也。至于裁撤之说。各省军务虽已底定。而关外之军事方殷。粤西之边患已着。隐忧甚大。伏莽尚多。现在存留之勇。均系久从征戍之人。器械齐备。技艺纯熟。成此规模。实非易易。一旦遽议遣撤。不特欠饷甚多。无从筹此巨款。且将来设有不虞。再行招募。必非旦夕所能集事。就江苏一省而论。除直隶督臣李鸿章留防淮勇外。祗有合字六营。星字凤字各二营。及抚标新练之营。人数本不甚多。查同治十年。前督臣曾国藩覆陈筹议折内。拟于沿海沿江各省。精练陆勇十二万。用意至为深远。惟以兵饷两难。未能创办。是未定之局。既不能竭力扩充。已成之局。似不宜轻言遣散。臣愚以为时事相值。即多费亦不能辞。风会所趋。虽贤智恐难骤挽。目今各省勇丁。祗宜减而不宜撤。或就防勇最多省分。酌减一二成以节縻费。其余应俟海疆无事内地大定后。再行从容裁撤。熟筹安插之方。现在仍应加意训练。不使日久生懈。虚縻帑项。其绿营未足之兵额。不必遽行募足。以冀稍节饷需。管见所及。是否有当。理合恭折覆陈。伏乞　　皇上圣鉴训示。

　　筹拟减兵加饷就饷练兵疏同治五年　
闽浙总督左宗棠

窃自兵民分而不可复合。于是历代养兵之费。最为繁巨。未有百年养之。不收一日之用者也。　国朝绿营兵丁。虽较前代为少。然亦六十万有奇。此次军兴。东南各省。惟广西金陵。曾有调用制兵之事。余皆招募勇丁以资战守。用兵十余年。转战十数省。而绿营绝少调发。始以勇丁助兵。继以勇丁代兵。始以将弁领兵。继且以文臣代将。此兵事之穷也。各省召募日繁。制兵各额未减。筹饷者既须筹战士之饷。又须饷不战之兵。饷无可筹。不得不节缩额饷应之。于是额饷积欠至数百万。待其呼号迫切。又不得不稍为点缀以服其心。然按营点缀。每兵给银数钱。每月即需耗银数万两。在兵月得数钱之饷。不能半饱。在官月费此数万之银。已成虚掷。此饷事之穷也。夫五方风俗各殊。民生其间。强弱亦异。故就各省而论。有可为兵者。有不可为兵者。然亦未可概论也。吴越秀良。而淮徐颍亳寿春台处金华之民。则称劲健。关陇边塞之兵。素称劲健。而自捻回猖獗。当事又议调南军。即以福建言之。负山面海。民情犷悍难驯。宜其可以为兵矣。然臣自入闽徂粤以来。肃清疆土。扫除剧寇。所用者仍祗此旧部楚军。未尝藉闽兵之力。而负嵎之土匪。伺路之盗贼。尚须留楚军剿捕。不敢辄用闽兵。崇安建阳告警时。臣所部尚留兴化。比延平请兵。臣调标兵三百赴之。三日始克成行。一月撤归。则患病者竟有百人。询其故。曰水土不服也。可笑如此。谓闽兵之不可为兵欤。何以械则强。为匪盗则强。一隶伍符。便怯弱至此。夫有兵不练。与无兵同。练之不勤。与不练同。今日之制兵。陆则不知击刺。不能乘骑。水则不习驾驶。不熟械。将领惟习趋跄应。对办名册。听差使。其练之也。演阵图。习架式。所教皆是花法。如演戏作剧。何裨实用。省标尚有大操小操之名。届时弁兵呼名应点。合队列阵。弓箭藤牌。鸟枪枪。次第行走。既毕散归。不复相识。此外各标营。则久不操练。并所习花法所演阵式而亦忘之矣。水师战船失修。朽腐殆尽。将领巡洋会哨。但有文报而无其事。遇需巡缉。辄雇民船代之。弁兵无船。无从练习。名为水师。实则就岸居住。一登海船。则晕呕不堪。站立不稳。遑云熟习沙线。惯历风涛。设遇有事。奚望其有万一之幸乎。是则练兵为救时之急务矣。兵之应练。将弁知之。即兵丁亦自知之。彼见勇丁之积功得官。未尝不欣羡也。知己之胆怯技拙。未尝不内愧也。将领之有志者。见兵不可用。亦未尝不思练兵以有为也。督抚提镇。亦未尝不思练兵以稍宽咎责也。而势固有所不能。营制马兵月饷银二两。马干一两。战兵月饷一两五钱。守兵月饷一两。米三斗。间用折价。近库款告匮。因有给银欠米者。有半银半票者。除省标八营外。各标协营水陆官兵。银米牵算。每月仅获半饷。而福建地方狭瘠。谷米豆麦棉麻杂粮之收。不足供本地食用。物价本昂。素仰海船转运接济。

近自番舶纷来。专海洋之利。沿海船商歇业。物价更形翔贵。米一斗。需钱七八百。中价亦五百文。布一尺。宽者需钱六七十。窄者亦三四十文。他物称是。从前银贵钱贱。兵饷易钱尚多。近则银价日低。物价日贵。兵情艰迫异常。计每兵所得月饷。不足供一人十日之食。余二十日。则悬釜待炊。衣履无出。其奉父母养妻子者。更无论矣。于是少壮者不愿入伍。而入伍者。多老羸疲弱穷无所归之人。其市井之人。多挂名册籍。以小贸佣工为本业。而以余暇应差操。至下府民人之藉当兵支门户者。抗官府。窝匪盗。名当兵而从不与差操者。其志并不在饷。固不具论也。夫以额饷之薄如此。又从而减折之。不能胆兵之身家。并不能养兵之口体。不听其别营生理。必不可得。兵既别营生理。不能按日演操。散居市廛。不能一呼即集。训练有所不能施。禁令有所不能及。心志因之而纷。精力因之而懈。技艺因之而生。汰革则无精壮应募。激劝则无骁锐可拔。如是谓兵之杂怯弱。不可为兵。兵不任受。如是谓将之疏慵颓废。不可为将。将亦不任受也。是则加饷又为练兵之急务矣。福建通省每岁经出之费。一百七十余万两。罄经入之款抵放。尚短二十余万两。频年兵事繁兴。协饷不到。入款积欠相因。实难敷衍。此时因练兵而加饷。饷从何出。臣按方今各省绿营通病。祗因饷薄不能练兵。而饷之薄亦实由于兵之多耳。与其欠饷。曷若减兵。与其欠饷而仍养此无用之兵。曷若练兵而益节此可惜之饷。即以闽浙言之。闽之兵额六万二千。浙之兵额三万七千二百。合计已近十万。岂不为多。如果一兵得一兵之用。制贼自有余力。何以巨贼入境。所至成墟。不但不能收一战之功。并不能为一日之守也。然则　国家每岁所耗之饷。不重可惜乎。假令事前两省有素练之兵五万。以之援邻。以之保境。岂不绰然。何至远恃客军。多縻巨饷。惟其兵多。故饷不能厚。惟其饷薄。故兵不能精。此固前效之可睹者。臣维兵之应亟汰者四。老弱疲乏之兵。吸食洋烟之兵。虚名占伍之兵。塘汛零星之兵。此皆无所用。亦不用练者。外此各标协营听差传号书识各名色不预操练之兵。实为军政之蠹。须酌量裁减以实行伍。约计应汰之兵。至少不下四成余。兵既减少。则员弁亦可酌量裁并。所裁之廉俸薪干。亦可留养练兵。大概挑留可练之兵五百有余。即以裁兵四成有余之饷加给之。饷米并计。守兵每月可得银三两。战兵每月可得银三两数钱。日用足敷。无须别营生业。自可聚居勤练。而免散漫荒嬉之弊。塘汛零星之兵。有名无实。甚或窝留娼赌。扰害地方。若并归总汛。聚居勤练。分段轮派巡缉。声势较完。访察易。较之三五错杂。无人管束训练者自别。

是减兵云者。祗减无用不可练之兵。于兵制实无损。加饷云者。即扣此项裁兵之银。于饷事亦无所加也。臣自广东凯旋。饬省标八营。挑练兵丁。为撤勇计。操兵每日加饷银六分。挑兵三千名。分三起。以次赴臣署箭道学习长矛洋枪无壳枪。署陆路提督罗大春挑练泉州标兵一千二百名。各协营转相效法。陆路渐有起色。水师各营。咨行提臣李成谋护海坛镇黄联开筹商办理。亦有端绪。大约水师以洋面为汛地。以樯帆为营阵。以械为技艺。弁丁必分两班。更换上船。出洋巡缉。熟知海岙形势。习用械。乃期得力。其减兵加饷。与陆兵同。现因船工停修。陆续赴粤东购造拖会式船。必俟船齐。乃可定弁兵数目也。浙江郡县克复时。臣即饬逃溃兵丁。不准收伍。曾经奏明在案。此时议复常制。祗须少募新兵。较闽之裁减旧兵。翻为省事。臣咨浙江抚臣并檄藩司杨昌浚专主其事。与提臣黄少春熟商定议。以期画一。如蒙　　允行。臣谨当与闽浙抚臣提臣细商一切事宜。妥为筹议。庶几兵精饷实。一挽绿营积弊。无负　国家养兵卫民之意。谨据实缕陈。伏乞　　圣鉴训示。

　　筹议直隶练军事宜疏同治八年　
直隶总督曾国藩

窃臣于去年十月初六日。在江南接奉　寄谕。直隶营务久经废弛前经总理各国事务衙门会同户部兵部议定选练六军诚以根本重地当为自强之谋迨捻匪北窜直隶官兵打仗仍不得力虽云训练未精然国家岁縻巨万帑金养此无用之兵实堪痛恨此时贼匪既平亟应将前定练军章程从新整顿曾国藩久谙戎事应如何因时通变之处着于到任后详慎妥筹悉心经理务期化弱为强一洗从前积弊以卫畿疆傥因直境甫就敉平毗连东豫一带应督拨营队以资弹压一并由该督斟酌奏明办理曾国藩未到以前官文务饬各员弁照常训练不得稍有懈弛神机营原折均着抄给阅看等因钦此。迨臣腊正两月。展觐　　天颜。仰蒙　　圣训周详。亦以直隶练军为要务。臣于二月抵任。检阅六军案卷。见内外臣工章奏。于直隶不宜屯留客勇一节。言之详矣。当此全境敉平。若留大枝勇队。驻于近畿。穷年累月。剿无可剿。防无可防。不特于居民难期和洽。即于事势亦同赘疣。是以诸臣之议。多主练兵而不主养勇。惟养勇虽非长策。而东南募勇多年。其中亦尽有良法美意。为此间练军所当参用者。臣请略言数端。一曰文法宜。勇丁帕首短衣。朴诚耐苦。但讲实际。不事虚文。营规祗有数条。此外别无文告。管辖只论差使。不甚计较官阶。而挖濠筑垒。刻日而告成。运米搬柴。崇朝而集事。兵则编籍入伍。伺应差使。讲求仪节。即有一种在官人役气象。及其出征。则行路须用官车。扎营须用民夫。油滑偷惰。积习使然。而前此所定练军规条。至一百五十余条之多。虽士大夫不能骤通而全记。文法太烦。官气太重。此当参用勇营之意者也。一曰事权宜专。一营之权。全付营官。统领不为遥制。一军之权。全付统领。大帅不为遥制。统领或欲招军买马。储粮制械。黜陟将弁。防剿进止。大帅有求必应。从不掣肘。近年江楚大将。为统领时。即能大展其才。纵横如意。皆由事权归一之故。今直隶六军统领。迭次更换。所部营哨文武各官。皆总督派拨前往。下有翼长分其任。上有总督揽其全。统领并无进退人才综管饷项之权。一旦驱之赴敌。下岂肯用命。加以总理衙门户部兵部。层层钤制。虽良将亦瞻前顾后。莫敢放胆任事。又焉能尽其所长。此亦当参用勇营之意者也。一曰情意宜洽。勇营之制。营官由统领挑选。哨弁由营官挑选。什长由哨营挑选。勇丁由什长挑选。譬之木焉。统领如根。由根而生干生枝生叶。皆一气所贯通。是以勇粮虽出自公款。而勇丁感营官挑选之意。皆若受其私惠。平日既有恩谊相孚。临阵自能患难相顾。今练军之兵。离其本营本汛。调入新哨新队。其挑取多由本营主政。新练之营官。不能操去取之权。而又别无优待亲兵奖拔健卒之柄。上下隔阂。情意全不相联。缓急岂可深恃。此。虽欲参用勇营之意而势有所不能者也。

又闻各营练兵。皆有冒名顶替之弊。防不胜防。盖兵丁之常态。口分不足以自给。每兼以小贸营生。手艺营生。以补事畜之资。此各省所同也。直隶六军。以此处之兵。调至他处训练。其练饷二两四钱。在练营支领。其底饷一两五钱。仍在本营支领。兵丁不愿离乡。往往正身仍留本处。特于练营左近雇人顶替。应点应操。少分练军所加之饷。给与受雇冒名之人。一遇有事调使远征。受雇者又不肯行。别又转雇乞丐穷民代往。兵止一名。人已三变。练兵十人。替者过半。尚安望其得力耶。臣两月以来。博采众论。参以愚见。就目前练军之规模。即使力加整顿。亦难遽化弱为强。将欲倚为干城。备御强寇。殊无把握。今当讲求变通之方。自须先杜顶替之弊。拟令嗣后一兵挑入练军。即将本营额缺裁去。练军增一兵。底营即减一兵。无论底饷练饷。均归一处支放。或因事斥革。即由练营募补。底营不得干预。冀所练者。皆为正身。或可少变积习。此外尚有须酌改者。如马队不应杂于步队各哨之内。应另立马队营。使临敌不至溷乱。一队不应增至二十五人。应仍为十人一队。使士卒易知易从。若此之类。臣本拟定一明章程。重整练军。练足万人。以仰副　朝廷殷勤训饬之意。乃近者节逾夏至。亢旱如故。二麦业已歉收。秋禾多未播种。深恐岁饥民困。藩库入款太减。不能不长虑却顾。暂缓兴办。查直隶司库。本属入不敷出。同治六七两年收数尤少。而欠发各款。除京协各饷及文职应领之款。共欠一百五十余万外。专就本省武营言之。欠发绿营及旗防俸薪养廉三十二万余两。欠发兵饷二百七十余万两。欠发米折及公费银十三万余两。近来武营俸饷。本仅支五折七折八折不等。既折之后。又欠发三百余万。是以各将士纷纷诉苦。衣食无资。办公无费。即令六军选练极精。而各底营存余之兵。已废弛不可救药矣。通盘筹算。本省可指之银。断不能拨济练军之饷。若于现存四千人之外。增练六千或八千人。仍须由部另拨的饷二万两。按月解直。乃可应手久办。徐图功效。其未挑入练者。各底营存余之兵。亦须略为料理。未可听其困穷败坏。臣拟略仿浙江减兵增饷之法。不必太减兵额。但将老弱者汰而不补。病故者阙而不补。即以所折之饷项。量发历年之欠款。俾各营微有公费。添制器械旗帜之属。庶足壮观赡而作士气。数年之后。或将五折七折八折者。全数赏发。兵丁之入练军者。所得固优。即留底营者。亦足自赡。营务或可渐有起色。而畿辅练兵之议。亦不至屡作屡辍。事同儿戏。至腾出裁兵所省之饷。弥补练军之所增之饷。多寡尚难预定。要亦少有裨益。是否有当。请　　旨饬下原议各衙门核议施行。

　　再议练军事宜疏　　　　　　　
曾国藩

窃臣接准部咨。会奏直隶练军事宜一折。令臣迅即筹定明章程。奏报定议等因。咨行到臣。臣窃为用兵之道。随地形贼势而变焉者也。初无一定之规。可泥之法。或古人着绩之事。后人效之而无功。或今日致胜之方。异日狃之而反败。惟知陈之不可狃。独见之不可恃。随处择善而从。庶可常行无弊。即就扎营一事言之。湘勇初出。亦屡为粤匪所破。既而高其垒。深其濠。先图自固之道。旋即用此以制敌。厥后淮勇诸军继起。亦皆以高垒深沟为自立之本。善扎营者。即称劲旅。直至移师北来。改剿捻匪。每日计行路之远近。分各营之优劣。会无筑垒挖濠之暇。而营垒之或坚或否。于胜败全不相涉。即询及陕甘剿回。贵州平苗。亦不以筑垒挖濠为先务。至天津捍御外洋。虽坚壁亦不足恃。即此一端。已知陈之不可狃。兵势之变化无常矣。然安营支帐。埋锅造饭。一则不扰闾阎。一则自固壁垒。斯乃古来之常法。非勇营之新章。终未可弃而不讲也。臣愚以为直隶练军。宜添学扎营之法。每月拔营一次。行二三百里为率。令兵丁修垒浚濠。躬亲畚筑。以习劳勚。不坐差车。以惯行走。至运米搬柴。则勇丁不过偶尔为之。如今年近事。老湘营之勇。由绥德州运米至花马池。铭军之勇。由济宁州运米至张秋是也。论平日之常例。则采薪等事。每勇百人。照章有长夫三十六名。兵丁百人。旧例亦有夫役三十名。有报销四十名者。臣意练军既拔营行动。即须添募长夫。百兵给三十名。虽所费较巨。似亦不可省之项。有长夫任樵汲负重之事。则兵丁可不任搬运之劳。既以稍示体恤。又以见筑垒挑濠等事。必须躬亲。宽于此者。正欲其严于彼。至部臣所议兵丁宜讲衣冠礼节。臣意老营操演。尽可整冠束带。以习仪文。拔营行走。仍宜帕首短衣。以归便。凡此一张一弛。择善而从者也。臣前折所谓重统领之权者。盖因平日之事权不一。则临阵之指麾不灵。臣在南中。尝见有藩臬衙门募勇多营。平日之领饷拔缺请奖等事。皆由衙门主政。至临阵之际。则另派武员统领。率之打仗。致指麾不克如意。即巡抚及大帅所部多营。平日无一定之统领。临时酌拨数营。派一将统之赴敌。终不能得士卒之死力。而江楚诸省幸获成功者。大抵皆在得力统领。其权素重。临阵往来指挥号令进退之人。即系平日发饷挑缺主持赏罚之人。士卒之耳目有专属。心志无疑贰。是以所向有功。臣所谓事权宜专。本意如此。然亦会逢其适。幸遇塔齐布罗泽南李续宾杨岳斌多隆阿鲍超刘铭传刘松山诸人。或隶臣部。或隶他部。皆假重权而树伟绩。苟非其人。权亦未可概施。部臣所议得良将则日起有功。遇不肖则流弊不可胜言。洵为允当之论。良将者。可幸遇而不可强求者也。嗣后直隶练军统领。臣当悉心察看。遇上选则破格优待。尽其所长。遇中材则随处防维。无使越分。庶几两全之道耳。

部臣复议及兵将相习。可收一气贯通之效。又言转弱为强。不必借才于异地等语。臣窃意就兵言之。以土著为主。以保状为凭。断无令外省客勇充补之理。而客勇亦无愿补远省额兵之志。就官言之。则武职自一命以上。直至提镇。皆准服官各省。况畿辅万方辐辏。尤志士愿效驰驱之地。是各路将弁有出色者。皆可酌调来直。不得以借才论。直隶练军。询诸众论。不外二法。一曰就本管之镇将。练本管之弁兵。一曰调南人之战将。练北人之新兵而已。访闻前此六军。用本管镇将为统领者。其情易通。而苦于阖营无振作之气。用南人战将为统领者。其气稍盛。而苦于上下无联络之情。将欲救二者之弊。气之不振。本管官或不胜统率之任。当察其懈弛择人而换之。情之不联。南将或不知士卒之艰。当令其久处积诚以感之。臣今拟于前留四千人外。先添三千人。稍复旧观。一于古北口暂添十人。该提督傅振邦老于戎行。安详勤慎。一于正定镇暂练千人。该总兵谭胜达勇敢素着。志气方新。二处皆以本管官统之者也。一于保定暂添千人。令前琼州镇彭楚汉以南将统之。与中军冷庆所辖千人。姑分两起。俟察验实在得力。而后合并一军。此因论兵将相孚。而拟目前添练之绌计也。部臣又令筹定明章程。再行按月给饷。查明直隶未经遣撤之勇。饬令回籍。妥为安插。臣查直隶勇丁。上年经署督臣官文奏留十二营。臣今年撤去余承恩三营。其后夏麦秋禾。迭遭亢旱。常有匪徒窃发。因恐散勇穷无所归。聚而滋事。是以迁延未及续撤。俟秋末安靖。再当遣撤数营。即以裁勇之银。添作练军之费。至淮勇铭军。乃臣所奏为拱卫京畿之师。其大队扎于张秋。分数营驻扎保定。数营驻扎临清。目下不拟裁撤。另行附片覆奏。练军规模。臣拟仍以四军为断。二军驻京以北。二军驻京以南。每军三千人。统将功效尤著者。或添至四千五千人。其余常行章程。已详具于部臣及前督臣刘长佑所议条款中。臣昨议练饷底饷一并支领。马队不溷步队之中。一棚祇以十人为率。亦经部议允准。此外如顶名冒替。是前此之积弊。未知将来能否革除。参用南将。是前此所已行。未知此后能否融洽。此次所议添募长夫。每月拔营。亦未知有无窒碍。斯三者。一有未妥。则全局皆须变更。臣不敢遽定章程。恐不久仍须更换也。可否请　　旨一面交各衙门核议。臣一面先行试办。其饷需暂用江南协款。俟定议后。再由户部拨发。俟试行果有头绪。然后刊刻明章程。俾各军一律遵守。所有再议练军事宜。恭折覆陈。伏乞　　圣鉴训示。

　练军营制。全仿湘军章程。文正当日。尚有酌定营制一疏。以上卷已录湘军志一篇。足资考证。不复条举备载。江苏酌改营制。大略相同。公牍繁复。均从阙置。

　　酌改江苏营制裁兵增饷疏同治八年　
江苏巡抚丁日昌

奏为苏省抚标。酌量裁兵增饷。谨将试办情形。恭折仰祈　　圣鉴事。窃查苏州省城。为东南重地。自李鸿章克复后。其留防之军。先系侍讲学士刘秉璋所部各营。继为江南提督李朝斌所部陆营。均经陆续调征遣撤。省城空虚可虑。捻匪肃清后。散勇纷纷回籍。尤虞乘间窃发。臣去年九月在江宁时。曾与督臣曾国藩面商。拟于苏州添练勇丁三营以固根本。曾国藩亦以为然。督臣马新贻到任后。尤殷殷以整饬武备为属。惟省垣空虚。固须募勇巡防。但募勇数营。每月连口粮军火帐棚等项。即须银一万数千两。此时江苏专供直隶陕甘淮军之饷。支绌万分。无从筹此巨款。因查苏省巡抚所属标兵原额。本有一千六百余人。尚未招补足额。从前绿营积习。总系老弱充数。且分防各汛。队伍零星。无非收取烟馆赌场钱文。藉资养赡。平日不知枪为何物。临时不知战阵为何事。故以之御侮则不足。以之扰民则有余。督臣马新贻与臣熟商。与其募勇成营。目前糜饷已多。将来遣散亦滋流弊。不如酌裁标兵之老弱。补以散勇之精锐。在散勇既免滋事。在标兵亦可精强。惟绿营口粮太薄。兵燹后食物昂贵。已无以赡其身家。即难冀其用命。臣现将抚标中军城守原额兵丁一千六百余人。改为一千人。酌增薪水口粮。分为左右两营。每营兵丁五百人。内计正兵亲兵等四百五十五人。余丁四十五人。于营中搭盖房屋居住。不令零星分防。致有缺额短数。仍以额设参将为营官。统计两营薪水口粮。较之绿营原额。每月不过加增饷银千余两。较之另募勇丁数营。则省费甚巨。臣于署旁箭道隙地。辟为操场。督同两司。轮流阅。计该兵每日操演洋枪二次。长矛一次。仍于暇时演习开花洋火箭等项杂技。令其习苦耐劳。无事常如有事。然后有事不致仓皇失措。现将两营旧额之兵。逐渐裁革。所募新兵。均系军营惯战之勇。口粮每月榜示营门。不令丝毫克扣。该兵亦遂恪守纪律。两月以来。步伐枪法。均尚整齐。臣又派员在营宣讲　　　圣谕。并将古来名将事迹。编为百将传。早晚由委员委婉讲劝。明以作其忠义之忱。阴以消其桀骜之气。冀养一兵得一兵之用。合将试办营制事宜。另缮清单两件。并操演图说三卷。恭呈　　御览。又前护抚臣刘郇膏所募勇丁三百余人。名为亲兵营。本因兵燹后城中荒废。旷地太多。专派该勇夜间分段巡查。尚属勤谨。口粮按照楚军章程。由牙厘局给发。今亦将该勇口粮每月每人核减一两。使归一律。仍令认真操演。以资得力。伏查同治元年九月间。总理衙门王大臣请饬沿海练兵大臣悉心训练一折。奉　　谕旨准行钦遵在案。原折所称中国教演洋枪队伍。练兵必先练将。练将必须与士卒同甘苦。不致克扣钱粮等语。实为兵家扼要之谈。尤为边疆不可缓之计。从前苏州省城。额兵虽少。尚有提标一万二千余人。可以兼顾。

今则提标额兵。尚未招足十之二三。而又远驻松江一带。兼之游勇会匪。未绝根株。省城带海襟江。今昔情形。迥不相同。似未可稍示虚弱。将来自应由他标添调二三营。驻扎省城内外。勤加训练。以冀弭患无形。总以合通省计之。目前加增之饷。不浮于从前额设之饷为度。督臣马新贻正拟整顿全省绿营。自能通盘筹划核办。所有抚标营制目前因地制宜暂时变通试办缘由。谨会同两江总督马新贻恭折陈明。是否有当。伏乞　　　圣鉴训示。

再目下发捻虽已荡平。中原亦渐安谧。惟关陇之回匪未靖。滇黔之余孽犹存。加以洋人梯航日广。势难闭关使绝。自来中外交涉。不恃理而恃力。我力强于彼。则理以有力而伸。我力弱于彼。则理以无力而诎。然则为今日计。舍安民察吏。无以为自强之体。舍富国强兵。无以为自强之用。匪独事所当然。抑亦势难再缓也。我　　　皇太后　　皇上孜孜求治。屡饬边疆督抚修备练兵。仰见　　圣主安不忘危之至意。惟查绿营额兵。口粮太少。分汛太多。若有征调。势不能一呼即集矣。而各汛抽凑之兵。兵与将素不相习。岂能望如臂之使指。故分汛不裁。则营兵万难精练。譬如炽炭千斤。聚热一炉。则其势炎炎。人不敢近。若分而十处百处。火非不烈。其势挫矣。此无他。聚则气盛。散则气衰。理固然也。而或者疑汛兵概行裁撤。则无以制穷乡僻壤之盗窃。不知险要已有重兵。遐迩皆当詟服。即如从前墩铺防兵。未尝不设。何以盗窃之风。未闻尽绝。盖其分汛零星。力不足以御强暴。而势反足以扰闾阎。由此观之。则分汛之得失利害。固灼灼然可矣。臣愚以为今日之兵。必散者能合之使聚。然后弱者能练之使强。承平之世。比户可封。人安耕凿。其时可以例兵制懦民。故兵不宜于聚。聚则有跋扈挟制之弊。多事之秋。积匪萌伏于内。强敌环伺于外。其时断难以假兵御真寇。故兵不宜于散。散则有疲苶难振之忧。夫权衡视物为轻重。利弊因势为转移。犹之驾一叶之舟于清流断港之中。则倘徉自得。及驶至重洋巨浸。虽有篙师舵工。亦颠播而不能自持。然则练兵之必当因时制宜。固非独一省为然。且自发捻滋扰以来。多系勇丁立功。未闻绿营着绩。是无事既须薄饷养兵。有事又须以厚饷募勇。当其养兵。既难恃缓急。及至募勇。又大费经营。将来欲裁勇。必至流弊多端。欲留勇。必至饷需不继。若不预先筹划。为患胡可胜言。臣前年有并三兵之饷以养一兵。并二弁之饷以养一弁之议。曾国藩李鸿章马新贻皆以臣言为不谬。即以目前情形言之。边省兵额。约有五六万人。腹地省分。亦有二三万人。就原额之饷。挑经战之勇。补绿营之额。选忠勇廉明之将官。以五百人为一营。于要隘处所。或合练十余营。或分练五六营。大约每省有精兵二十营。即有警急。亦何至乞援他省。

而或者又疑绿营经制之兵。易以精悍久战之卒。恐致变生意外。不知兵随将转。口粮不克扣。则兵无恐心。赏罚不偏苛。则兵皆效命。故必先选将。而后所练之兵不滋扰。先并营。而后所加之饷不虚糜。其护饷解犯守库守监分汛诸例差。似可一概责成州县派拨民壮。如系冲繁之处。或酌给差兵百数十名。发归州县调遣。如有穿窬小窃。皆惟牧令是问。其饷项仍于绿营原额中拨给除算。大概战兵与差兵汛兵。总当截然分为两途。庶州县手有斧柯。可免宵小之窃发。营兵专心防剿。可免外侮之侵陵。数年之后。营伍定可一律改观。外人知力之不相让。则恫喝之术不行。土匪知势之不相敌。则顽梗之心自化。其弭祸于无形者。岂有艾哉。溯自同治三年金陵克复之后。中外臣工建议。即有撤勇丁以补额兵之说。一转移间。两有裨益。早经奉　　旨通行酌办在案。至楚军以五百人为营一。其制参用古法。而加变通。成效大着。是以数年以来。各省仿照办理。已非一处。曾国藩于上年亦将刊本营制奏明有案。此二层为臣今日试办章程所本。非敢轻改旧章。又曾国藩奏办江苏外海内河水师章程一案。当时即已议及裁并陆营一节。诚以水陆相辅而行。势不能不相因而改。亦非臣一人之臆见也。大抵备豫莫亟于练兵。练兵莫要于整饬营制。果能兵归实济。饷不虚糜。则自强之道。舍此莫由。但枝叶固须茂盛。根本尤须固强。京师为首善重地。利器精兵更宜数倍外省。庶平时无外重内轻之患。日久无尾大不掉之虞。臣明知庸闇之识。无补涓涘。而倾向之忱。有同葵藿。区区愚见所及。谨附片密陈。伏乞　　圣鉴训示。

　谨将抚标城守两营酌改旧制事宜开单恭呈　　御览

一募勇成营。较免拘文牵义。然额设之兵。虽无用而仍须给饷。而新募又须口粮。苏省每月供各省协饷及水师口粮银三四十万两。实无余力可以另行募勇。查抚标城守两营。原额月饷银三千二百八十两。今裁减六百余人。改为两营。兵一千人。每月共支饷银四千三百余两。加以廉干等项。较之额设之饷。每月多银一千余两。惟抚标兵额本少。若就本标之额。并饷养兵。则省垣重地。兵数过形单薄。将来似应由他标移拨兵数。挹彼注兹。总以合之通省原额之饷。不使过浮为度。至向来绿营官弁。廉俸甚薄。而兵丁之缺额。饷干之克扣。其所入固有十倍于廉俸者。现在已责成营官。实事求是。即应优给办公之资。庶免暗中克扣。如仍有复蹈旧习。即分别从严参办。仍每日早晚。由臣委员点名二次。以免缺额虚占之弊。臣亦不时亲自抽查。

一营官练兵苟能得力。则所辖汛防何至失事。兹汛兵已行酌裁。营兵业已精练。拟随时抽调一二哨。轮赴所辖各汛巡查。自无宵小窃发之虞。将来俟部复到日。应否将汛防差兵责成州县之处。或将汛官处分宽免。而不宽免营官处分。再当会商督臣议办。

一设兵原以卫民。总先以不骚扰百姓为第一义。现饬弁勇无事无签不准出营。如有扰民情事。就地正法。其每日操演时候。即有事亦不准给签出营。如有临操不到。分别惩责。

一两营口粮。定期于每月二十三日给发。每兵领银若干。按名榜示营门。如营哨官有丝毫克扣。分别参办。

一遇征调他处防剿。再照楚军营制。加给薪水公费。口粮长夫。

一绿营甫改章程。纪律多未谙练。今拟选派久经战阵熟悉营务之记名提督。督率两营操演。又每营派一久经战阵打仗奋勇之副参游一员为帮办。以上二层不作经制。

一两营现在薪水口粮。每月仍由藩库按照绿营原额饷数支发。其比从前额饷加增银一千余两之款。未准部覆之前。暂由牙厘局解司支发。俟议准作为定章后。再全由司库于地丁正耗项下分别支发。至牙厘局向章。每月有津贴两营弁兵巡防卡费油烛加增薪粮一款。每月约银一千余两。自试办新章后。即行停止。以资节省。

一官弁兵勇未经战阵。虽操演娴熟。而胆识不壮。临事终不得力。现在所募新兵。均系剿捻剿发久战之勇。籍隶远省者。恐其无可稽核。故于就近籍贯。认真挑选。取具连环切结。并行知该兵原籍地方官。庶将来有所钤制。仍限定该兵入营后。必须十年为期。方准乞退。俾免习熟技艺。逗留他处。酿成隐患其犯事责革者。递回原籍管束。至营官如不得力。或日久生懈。再当会商督臣参撤另补。如认真练有成效者。随时奏请奖励。其额设千总把总外委额外等官。有曾经随营打仗熟谙纪律者。挑为哨官哨长。不堪造就者。随时撤革。另行挑补。或照长江水师章程。以军营立功之员。大衔借补小缺。其额浮于事之官。听候部覆。另行会商办理。

一逢三八五十日。宣讲　　圣谕及百将传。如营哨官及各兵等不齐集恭听。分别惩责。

一现将演习洋枪步武阵式。分合进退变化错综之法。绘图注说。计一哨操演图说一卷。一营操演图说一卷。一军操演图说一卷。敬谨装订成册。恭呈　　御览。

　　覆请酌改营制准照原议试办疏　　　　
丁日昌

奏为减兵增饷案内。奉部准驳各款。先行据实登复。恳　恩准照原议。作为试办暂章。恭折仰祈　圣鉴事。窃准部咨。会议苏省抚标酌量减兵增饷试办情形分拟条款具奏一折。奉　　旨依议钦此。刷单行文前来。当经分别咨行遵照在案。伏查部臣原奏。声明酌改营制。系为因时制宜。实事求是起见。自应暂准试办等语。足见于疆事利弊。实已洞悉无遗。祗因营员薪水兵丁口粮。较之原额每月须加增银一千余两。行令仍照该标各营额定饷需。分别妥议散放章程。报部核办等因。在部臣恪遵成例。自是慎重度支。即臣历年筹济军需。亦深识经费艰难。何敢不力求撙节。第以从前抚标原额太单。合计兵数。祗有一千六百余人。当时沧海波恬。腹地无事。提臣标兵又有一万数千名。棋布星罗。足资镇抚。自兵燹后。外人集上海。疆臣交涉边事。繁于他省数倍。而且沿江沿海之地。会匪游勇。芽蘗未消。提标额兵。又未招足十之二三。今昔情形。判然不同。是以前抚臣李鸿章升任后。尚留刘秉璋淮勇十数营驻防苏省。前督臣曾国藩又饬提臣李朝斌兼练陆勇驻防。盖皆以苏省为海防重地。未可过示空虚。近来各营勇丁。均已陆续调撤。仅恃此抚标两陆营。本已嫌单。臣方与督臣熟商。一俟外省协饷稍松。尚须添募数营。藉资训练。今若专就抚标之旧额。并饷练兵。统计尚不能养足千人。未免过于寡弱。苏省为饷源重地。每月协拨外省养兵之数十万金。今本省练兵。每月仅增费一千余金。似亦未致无裨实济。臣尝独居深念。以为今日欲图自强。不外爱民练兵二事。欲练兵。必自整顿绿营化散为整化多为精始。欲化散为整化多为精。必自选将才优俸饷责其实效而宽其虚文始。诚使各省皆裁分汛之兵。合为重镇。每镇各练精兵三千人。一省约设数镇。得精兵万余人。使兵识将指。将知兵意。如身之使臂。臂之使指。则亦何战之不克。何敌之不摧哉。中原军务虽已肃清。而外则海氛难就范围。内则散勇易生枝节。虎尾春冰。隐忧方大。与其有事而始筹备御。仓猝易至张皇。曷若无事而预为绸缪。从容可免偾事。故臣以为裁兵并饷之议。不徒发其端倪。尤贵责其实效。至营哨等官。欲其不克扣兵饷。不私役兵丁。则薪俸不能不稍从优厚。亦势所必然。臣标两营。自今春整顿后。操演洋枪阵法。及开花炮火箭诸技艺。俱各娴熟。搜捕盗匪。颇为得力。臣亦间日亲往阅看。口粮则按名点给。榜示营门。营官等不得丝毫有所染指。现在整练甫有成效。未便因饷数稍溢于原额。再议裁减更张。况就抚标两营而论。虽此旧额稍增。统苏省全局而言。犹比旧时减少。权衡多寡。仍在本省各标中酌盈剂虚。总以合全省计之。饷数无过原额为度。

惟部议谓当试办之初。傥有酌不宜。及窒碍难行之处。仍应随时奏明办理。诚为思患预防。不致别滋流弊起见。臣与督臣往复函商。就目前时势计之。苏省标兵。祗宜加增。不宜裁减。祗宜变通振作。不宜仍旧因循。除移调裁撤官弁等款容与督臣会商妥协另行具奏外。合无仰恳　　天恩。俯念海疆重地。省会空虚。现议整顿抚标两营。兵饷虽稍溢于本标原额。实不溢于通省饷需。准令暂时试办。即就照定之数开销。据实造报。仍俟数年后提镇各标复额。沿海安靖如常。再行察看情形。随时奏明办理。其目前加增饷数。以及将来添营训练。应如何就通省标兵裒多益寡。因地制宜。俾符原额之处。并请　敕下督臣通盘筹划。会议核办。庶于营务不致因循。部议亦无抵牾。所有新练抚标兵饷。请仍照原议。作为试办章程缘由。谨会同两江督臣马新贻恭折具奏。伏乞　　圣鉴训示。

　同治八年十月初三日奉

上谕丁日昌奏新练抚标兵饷请仍照原议作为试办章程一折苏省减兵增饷内抚标两营营员薪水兵丁口粮较原额每月加银一千余两经该部议复仍照该标各营额定饷需散放兹据该抚奏称抚标两营整练甫有成效未便因饷数稍溢原额再议裁减营哨等官薪俸不能稍从优厚等语自系实在情形所有抚标两营兵饷即着准其于原额外每月加银一千余两作为试办章程该抚务当慎选将材认真训练以期兵归实用饷不虚糜其目前加增饷数及将来添营训练应如何就通省标兵裒多益寡因地制宜俾符原额之数并着马新贻会同丁日昌通筹大局妥为办理将此各谕令知之钦此。

　苏省酌改营制。当时议论哗然。经公专折奏陈。旋奉部覆准行。惟驳加增额饷一节。公复具疏力请。获蒙　　特旨允准。仰见　　圣明洞悉边情。疆吏苟能认真振作。虽变法难行之事。无不上荷　　恩施。惟望后人再接再厉。庶免良法美意。日久又成具文。录此俾阅者得悉此案原委。又以见胸无定见。切不可轻易遽言变法也。林达泉附识。

　　挑选额兵立营酌加津贴疏同治八年　
两江总督马新贻

窃惟军兴十余年。湘淮各勇。建立大功。绿营官兵。几同虚设。自东南肃清。议者每谓改勇为兵。则兵既熟娴战陈。勇亦不致游荡无归。诚为两全之道。然勇粮浮于额兵之饷。又皆系隔省之人。一旦强之为兵。饷不如前。必多觖望。人非土著。断难久安。此改勇为兵之说。名为确当不易。实则窒碍难行也。勇丁既不可留。仍惟有操练额兵之一法。而向来额兵之不可用。亦有两端。一则差使太多。而分汛皆畸零之数。一则口粮太少。而应募皆老弱之人。于此而但求整顿。不思变通。犹强跛者以疾驰。责弱者以负重。虽有峻法。必不能行。臣前在浙抚任内。酌定减兵增饷章程。经部核议准行。前督臣曾国藩奏改江苏水师折内。曾议及酌裁陆兵。抚臣丁日昌整顿抚标二营。亦有裁兵增饷之议。与臣会衔具奏。尚未接奉部复。窃谓目前要务。练兵非增饷不可。增饷非减兵不可。而欲力求实效。则尤以练兵为先。臣通盘筹划。拟于额定之兵。酌挑精壮。再于额定之饷。酌加津贴。或者合练数营。可资得力。惟法必得人而始善。事必历试而始验。臣未敢悉更旧制。亦未敢遽请定章。谨将现在试办练兵章程。为　　　皇太后　　皇上分晰陈之。查定例。江苏通省水陆兵额。除新设淮扬镇标等营。尚未定案。及水师另案办理外。陆路原额兵一万八千三百七十余名。现除缺额未补。实存兵一万二千七百二十余名。各营人数不齐。多者至千余人。少者或不足百人。大抵以汛地之广狭。分兵丁之多寡。立法之始。但以分防为重。不以合操为主。久之而合操固无其事。分防亦徒有其名。然于各标兵中精心挑选。如果改散为整。即可转弱为强。臣于督标中左二营城守左右二营。共挑出一千人。立为新兵左右二营。浦口瓜洲奇兵三营内。共挑出五百人。立为新兵中营。又于瓜洲奇兵扬州泰州四营内共挑出五百人。立为新兵前营。以上共二千人。分四营。均于江宁省城择地驻扎。其在省外者。惟徐州镇标向称精劲。另饬该镇道于各营中挑出一千人。立为徐防新兵左右二营。与省城四营一律训练。至各营挑剩之兵。仍留各该处为分防之用。此调营操练之情形也。兵丁口粮一项。定例马兵月支二两。战兵月支一两五钱。守兵月支一两。米则月各三斗。不分等差。江宁所属各营。以司库支绌。概发八成。现在调营操演。既欲严申纪律。必须优给口粮。若照例定之饷。即使一律加足。仍不足以资鼓励。臣酌定新章。营官月给办公银一百两。其由候补人员派充。并无廉俸可领者。另行酌加薪水。帮带官每日津贴钱八百文。哨官每日津贴钱五百文。什长亲兵正兵以及余丁长夫等项。每人每日津贴钱自一百八十文起至八十文止。通计一营。除月支例饷外。每月需用津贴钱一千七百六十二千有奇。此项钱文及营官公费薪水银两。均于军需总局筹款拨给。并不作为定额正饷。俟行之稍久。再行核议具奏。此酌添津贴之情形也。

以上二节。就本有之兵挑选精壮。则人不必外募。就本有之饷。酌加津贴。则费不致多糜。其训练之法。参用湘淮各军营制。每日操演两次。专习洋鎗长矛。暇时并令试演开花洋火箭。以为制胜之具。臣察看情形。因地制宜。江宁城池太大。地处要冲。当军务底定之时。为思患豫防之计。不可无重兵驻扎以壮声威。湘军悉数裁撤。仅存星字两营。淮军之未撤者。亦均分防他处。目前江宁城内。仅练新兵四营。尚嫌单薄。通省绿营现存之兵。虽较原额尚少三分之一。仍可整顿挑选。此后拟再就省外各营。续行酌调。即照现定新章推广办理。综计减兵增饷练兵三事。相辅而行。宜分次第。刻先就增饷之法。为练兵之举。俟练有成效。再将减兵一事。核实办理。或一省统减几成。或按营分别酌减。权地方之重轻。定兵额之多寡。即以减剩之饷。加给存留之名。总不使新增之饷浮于旧制之额。核明确数。再奏请定案。至安徽江西二省营伍。亦系臣分内之事。此时先从江苏试办。将来自当逐渐推行。与各抚臣和衷商办。仰副　　圣朝整军经武之至意。所有酌调额兵添给津贴立营操演缘由。理合恭折具陈。伏乞　　圣鉴训示。

　　查阅江苏营伍事竣疏同治十年　
两江总督曾国藩
  </div>
  <div class="pagination">
   <a href="皇朝经世文续编_page129.html">
    上一页
   </a>
   <span>
    ...
   </span>
   <a href="皇朝经世文续编_page125.html">
    125
   </a>
   <a href="皇朝经世文续编_page126.html">
    126
   </a>
   <a href="皇朝经世文续编_page127.html">
    127
   </a>
   <a href="皇朝经世文续编_page128.html">
    128
   </a>
   <a href="皇朝经世文续编_page129.html">
    129
   </a>
   <span class="current-page">
    130
   </span>
   <a href="皇朝经世文续编_page131.html">
    131
   </a>
   <a href="皇朝经世文续编_page132.html">
    132
   </a>
   <a href="皇朝经世文续编_page133.html">
    133
   </a>
   <a href="皇朝经世文续编_page134.html">
    134
   </a>
   <a href="皇朝经世文续编_page135.html">
    135
   </a>
   <span>
    ...
   </span>
   <a href="皇朝经世文续编_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
