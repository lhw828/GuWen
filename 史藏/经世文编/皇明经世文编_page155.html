<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 155 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 155 页/共 172 页</h1>
    <div class="content">　　酌议改迁边堡疏
　　○狡酋紏众屡犯疏【火酋】
　　此系该道呈详
　　议照火酋自四月寇钞遭衂之后、怀雠逞忿、构煽铁雷本摆沙计等酋、蛾伏鸱张、必欲得气、盖自涉秋、狂锋愈炽、节次移会该镇、严督各路防秋主客兵将、枕戈擐甲以待、而大将则率官军左右防援间、丑虏果聚众徂伺定边境外、乘间谋犯、于时降夷预报该营副将、先发哨丁、次督战士、既获马驼、又斩虏首、已破犬羊之胆、足宣貔虎之威矣、而各酋恨未也、又伏兵于镇虏塞外、夜分入边、窃我牲畜、而大将适自西来、命众邀截、奋勇血战、虽有损伤军马、亦有斩获虏级、似足相当、而各酋未巳也、复窥怀远之瑕、宵驰零骑探路、葢欲出我不意、攻我无备、而不虞又被降夷之预报也、通丁出哨。贼为我赚。斩获虽止二级。而虏骑未敢南下矣。而火酋犹未巳也。辄复紏众万骑入犯安边、又令千余窥讧波罗、比欲犄角死敌、横肆蹂躏之谋、讵知我兵闻烽肆集、堵剿败北、各营报胜于西、大将奏揵于东、虽两地斩级不及、而射打死伤颇众、亦足以纾华气、而夺戎心矣、而沙酋犹未巳也、先是虎翼于西、巳失其利、后复豕突于东、欲逞其豪、乃入而既遇该营设伏堵回、出而又遭大将率兵截杀、虽斩获四十余级、未尽歼之、而鱼骇鸟惊之状、不可言矣、夫秋高马肥。夷狄之时也。今幸内备出于万全、外夷遭夫五创、此固天夺其魄、寔亦将士协谋所致、即今诸酋叩关悔罪乞哀求欵、不啻作歹者摇首、抑且向化者坚心、此或秋防中从来罕见之景象也、所有获功将士、与夫失事官员、相应分别叙议等因、呈详到臣该臣会同总督陕西三边军务兵部尚书徐三畏、看得火落赤挟赏被抢之后。局面一变。全套惊疑。狐兔兴悲。犬羊成党。在东路则有沙计赛林等酋。以索赏未遂。怀忿思逞。在中路则有摆言太本拜等酋。借口明安之死。蓄谋图报。庄秃赖明爱二酋。屡因火酋借兵。阴实同谋。阳为观望。卜失兔者套中大酋也其余火酋等皆其别部卜失兔虽有内难蓄谋亦深。而火落赤。则东西勾引。不遗余力。全套蠢动。侦探甚明。臣等思惟、本镇边长一千二百余里。若三路并犯。贼众我寡。诚难为御。于是牌行东路布政使陈性学等、设法先谕庄明二酋。使之安心听抚。缀其部落于东。在中路则臣因切尽歹成之投禀。借之传谕卜酋。及全套诸虏。缀其部落于中。三酋无动。我得专力西防。入秋以来。虏犯安边。犯镇靖。犯怀远。犯波罗。俱有斩获。稍挫狂锋。摆酋屡犯保宁。降夷先泄其谋。臣等得设伏邀击、斩首四十四颗、先巳具　题外、至八月初旬、火酋入犯声息愈彰、降夷供吐情形益确、督臣徐三畏、亲率大兵驻札花马池、就近督援、先申号令、严饬诸将、加谨堤备、臣与镇道等官、多方调度、八月初十日、火酋果拥万骑、从旧安边隤墙而入、撒马分抢、虏众分抢其势已散可以乘便击之矣人各趋利。势不相顾。各村原伏夷丁突出奋斩、首挫其锋、九营之兵、闻警云集、各有斩获、原伏山顶火炮震响连天、贼见大骇、以为草木皆兵也、于是收兵回营、我兵环而攻之、通昼达旦、大炮击死甚多、贼势穷促、次早由别路遁北、夫火酋经营半年之久。聚众万骑之多。其初意岂真欲入仅数十里。退速于一日哉。葢由我兵人人自奋。大挫狂锋。未厌豺狼之欲。仓皇狼狈而归。岂偶然哉。人畜虽不无损伤。臣等再三查访、所报委无欺隐、失事未为大甚也、然火酋西犯之时。沙计寔与同行。既不得志于西。必将肆毒于东。于是九月十三日、果拥二千余骑入犯高家堡地方、该堡参将刘泗出兵邀堵、烽传至镇、时近日中、该镇提兵邀于边外、击其惰归、斩首四十二颗、获功虽非大捷、亦足以明我兵之难犯、而挫黠虏之雄心矣、
　　○及时议修内政治实政事疏【御虏】
　　臣惟人臣之谋国、譬如医者之摄生、善摄生者。无论人之病。与不病皆以调护元气为主。善谋国者。无论虏之服与不服。皆以振作神气为先。凡臣力所可为者、皆与道将等官参酌施行、且一切驭虏机宜庙谟指授已详、惟是欲练兵而赏罚攸关。欲足饷而拘挛难破。欲用人而才无足使欲修边而费无所资。皆非臣力所可为者。今套酋被抢之后、虽已相继乞欵、夷情叵测、戒备宜严、御虏之具、有不可一日缓者、臣谨列欵上　请、乞　勑该部查议覆　请、行臣等遵行、庶战守有资、而边疆有攸赖矣、
　　计开
　　一曰明节制以肃军政、臣闻之、秦之锐士、不足以当桓文之节制、又曰有制之兵、无能之将、不可败也、无制之兵、有能之将、不可胜也、节制之有无。所关于胜败之数亦大矣。榆林武卒。素称雄于诸镇。然冲锋破敌。大抵皆恃夷丁。夷丁在正兵。一营不过四五百人。其余左右标营各将。每将不过二三十人。其余皆汉军也。夷丁利于野战。汉军出入。虽有部伍至临敌亦皆野战。彼此不相联属。臣以为极危之兵也。曾以节制之法。为总兵官杜松言之。松悟臣意。对曰。如此练成是一块铁矣。近日名将。惟原任总兵戚继光深知此法。臣等就中裁酌。　请从镇守总兵官而下。预为部署如总兵则谓之一镇。此即束伍之法言之明□可□所领正兵一营可三千人。分为六司。每司五百人。左右二营有参游。每营可二千人。分为四司。标兵一营。有参将可一千人。分为二司。每司各五百人。司有千总。每总有五哨。哨有哨长。有协哨一人。每哨为二队。队有队长。每队有五什。什有什长。凡临阵战守之事。在一镇则责成总兵。左右标三营则责成参游。一司则责成千总。一哨则责成哨长。一队则责成队长。一什则责成什长。若总兵与左右标兵同时出征。则左右标营参将当与总兵协力。而其所部千总哨长队长什长军卒。各与主将同心。但有观望退缩。皆得以军法论罪。傥蹶一总兵。则以所部下参游。蹶一参游。则以所部下千总。蹶一千总。则以所部下哨长。蹶一哨长。则以所部下队长。蹶一队长。则以所部下什长。蹶一什长。则以所部下军士。皆斩不宥是论责成则自上而下凡为主将者不得不率其群。论失事则自小而大凡为之偏裨士卒者。不得不护其主。合千万人为一心。并千万人与同力。此所谓节制之兵。故虽主之以无能之将。亦无可败之理。至于师出有名。敌乃可服。虏虽夷狄。亦知是非。若夫不由臣令、私擅出边、掩取首级、致生衅端、或获功之后、贸易功级、冐滥升荫、皆军政之蠹也、臣请得以白简从事、伏乞　圣裁
　　二曰革流弊以裕军寔、臣□　国家帑藏空虗、至今日而极、延镇每年京运主客年例可四十三万有奇。该镇主客年例之数如此亦不为过多傥不节缩减省、臣等岂不欲毕智竭虑、为　国家惜一分之费、以纾一时之急哉、顾其势有所不可者、该镇每年军马之数。不日减也。各军马每年防虏之役。不日弛也。于中军逃马倒。四路各营。不能尽无。然求以此空月之数。积至几万十几万。此事理之所无也。或者相沿先年、流传至今、与民屯见在应征之数、及还官应追未完之数、总而计之、前饷司一时报部、或至十有七万、然本官偶一为之则可、以此为法、将来则非所以为训矣、何以明其然也、前积既有十七万每年京运减、则边储当有余粮、去年夏季、东路军马缺饷、饷司郎中孙敦化束手无策、不得巳将抚赏库银借支三万有余、始济一时之急、向无此银、则军哗于内、虏逼于外、延镇之事去矣、此可不为殷鉴哉、但前人既以多报为能则后之少报者为不能前人既以多报得羙迁后人将以少报得下考利钝淹速之间。不肖者得以借口。多寡相形之际。贤者不免累心。于是军马额数应补。而前官未补者。后既以为应裁。始有为限年之说者矣。粮料及时应给。若欲积余饷银以致缺额不补是唐人杜元颕辈之所以失河北者也但当核核实补之数不得虚冐耳而军马续补者。饷单不免久稽。始有为限月之说者矣。夫万历十九年、阅视少卿王世扬题　准军马经制、未尝有每年逓减之文、而军马既已顶补在营、岂可枵数月之腹、以为不如此、则积余不能多也、夫军马日减。是穴浸弱之渐也。饷不时给。是脱巾之因也。见小利而忘远忧。奚可哉。夫大司农率属。自有正道。未必以附余为考课。士君子进身自有正路。不当以承望为快捷方式。前饷臣郑璧因延镇兵马、调赴宁夏讨贼、积有未支军饷、伪报掠为巳功、骤升京秩、卒为阅视御史于永清发露其事、竟因革职、则亦何益之有、今饷司孙敦化、刻意清刷、未必有此、而前人之流弊、大为后人之累、不可不逆闭其途也、谓宜以后军马额数。应补者即为查补不必限年饷单已呈臣院查发。应给者即宜速给。不必限月。惟军逃马倒。各营将官隐匿不报者。臣得设法查核、不许冐滥以匮军需、斯为法之平也、伏乞　圣裁、
　　三曰简有司以振吏治、臣惟四海之休戚、系守令之贤否、而县令于民最亲。所系尤重。然腹里有司。止于恤民、艰边方有司兼之防虏患腹里有司之不肖。止于误生民。边方有司之不肖。至于误边计。其责任之重且艰。虽慎选以任之。未必能有济。欲御虏不入须边备修举欲边备修举须地方充实欲地方充实非有司精干廉洁不可柰何以日暮涂远之人当之乎今臣所属延庆二府各州县有司、非年老岁贡、即升任教官求以乙榜举人选任、巳不可多得、况进士乎、臣非为贡举教职。尽皆不贤鼓舞作兴。尽无可用。但其人日暮途穷。苦无上进之志。民贫地瘠。多怀觖望之心。是以振作无能。吏治日废。取办军需。百求而百不应。谘诹民瘼。十问而十不知。近日大计、二郡有司、几为一空、则其在地方可知也、询求其故、咸为边方苦寒、人不乐就、每遇缺出、应选各官、多方规避、或托之乡亲、或托之僚友、宛转关说、不曰家有老亲、难以远出、则曰禀受虚弱、不耐风寒、至再至三至四至五、必求得请而后巳、间有以甲科选授者。不三数月。又以善地改调矣。夫　朝廷为地择官。柰何为官择地。策名委质。不竭力以图报。而晏安是怀。秉鉴持衡。不执法以用人。而狥情是务。其如地方何。臣抵镇时、见土地荒芜、民运逋负、欲旌别贤能而鼓舞之、除清涧县知县陈王道、吴堡县知县杜邦泰、二臣以外、无足以当臣意者矣、甞记隆庆时、广东州邑故多盗贼、原任大学士高拱条议、多选甲科、广其荐额、加意振作、至今遂为文物之邦、今延庆为　国家藩篱之地、藩篱固则堂奥安、乃反不择人而任之、使政事日就废坠、民俗日就刁悍、生计日就凋残、钱粮日就逋负、一镇军饷、尽仰给于　内帑、一文不可节缩、一日不可迟缓、无乃非计乎、谓宜当此大计群吏之后、亟为更置、补以甲科之英、与拣选人材之俊、布列州县、仍乞天语丁宁、以后边方有司、但系贤能、稍广荐额、以示鼓舞之权、但有不肖、臣等实时紏劾、毋得久留、溺职、以累地方、则百寮思奋、而吏治日蒸蒸矣、伏乞　圣裁
　　四曰清班价以裕修守、臣惟设险守　国、修防为先延庆边长一千二百余里。合四路之兵。不过五万有余。先年调集陕西西安四卫官军四千三百员名、潼关卫官军三千二百六十五员名、山西蒲州守御千户所官军六百五十五员名、河南南阳卫官军二千七百八十二员名、颍上守御千所官军六百二十三员名、直隶宁山卫官军一千四员名、每年轮班赴镇与各营堡官军相兼战守、尚不足以遏虏骑之冲突万历三年、原任总督石茂华等、题　准西安潼关蒲州各卫所官军离边稍近、仍宜留戍、以助修守、宁山南阳颍上三卫所官军离边稍远、赴调不免愆期、　请照嘉靖四十三年抚臣胡志夔题议事例、每名岁扣粮银五两四钱、差官类解本镇、以资修守工费万历七年、河南抚臣褚鈇虽曾议减、万历十九年、前任延绥抚臣贾仁元题　准、仍复旧数、历年征解无异、其银系各军月粮内扣除、卫所官不为侵欺。都司官不准卖放。则放粮之时。照数扣解。亦何难之有。柰何法久弊生。政疏人玩。南阳颍上二卫所。历年拖欠。至四万一千有余。宁山卫历年拖欠。至一万四千有余此岂皆军丁之逋负。其为卫所官之侵欺。都司官之懈弛明矣。夫西安等卫军丁、每年赴边修工、艰苦备尝、榆林镇雇募军丁、代为修边、饥寒切骨、宁山南阳颍上军丁、饱食安坐、既免远戍之劳、蹴鞠嬉游、永无丧元之惨、每丁特减口粮之半、以业戍守之军、谁曰不可、且久奉明旨、而历年拖欠、坐视武弁侵冐、以至稽悞边工、岂原　题之意乎、臣到镇之初、即查边垣修废之实、据榆林道副使刘余泽呈报、中路沙壅边墙、在常乐保宁波罗等堡、每墩中空沙壅、或四五十丈、或八九十丈、深厚或至三二丈者、或一二丈者、每堡墩台、或七十座、或三四十座、风刚沙壅、不为扒除、则内外平漫、虏骑闯入、防御为难、稍欲扒除、则工费浩繁、钱粮不给、难以轻议、据靖边道参政王爱呈详到臣、议于瓦楂梁修建一堡、宁塞安边等堡、砖包城垣、动费数千余金、库藏空虚、束手无措、然皆不可巳之役也、非取资班价则无堪动钱粮、臣已咨行河南抚臣沈季文、山西抚臣李景元、催取班价、已经转行卫所官、力为催督、至今未见解到、则都司卫所掌印官侵欺怠玩之罪不可掩也。合无容臣等每年预将各卫所应纳班价。咨行该省抚臣。转行催督。而各卫所历年拖欠数多。屡催不应者。容臣等会同该省抚臣。将当年掌印都司卫所官。指名参劾。或革其管事。或罚其俸粮。以示惩创。是亦振作之一机也。伏乞圣裁、
　　○夷酋示罚请开市赏疏【复市赏】
　　此该道呈详
　　为照中国之驭夷狄。当其情形未定。顺则用抚。逆则用剿。所以示不测之恩威也。万世之经也。及其和款巳成。因款修战。以战维款。所以预在我之操纵也。一时之权也。自去夏火酋披猖于西。而摆酋煽其氛于中。沙酋助其虐于东。羽书烽火。三路旁午。此其势几不可向迩矣。所恃厉兵秣马、擐甲枕戈、日夜周防、远近响应、而火酋大遭挫衂、悔祸服辜、于是藉手黄妇母子、竭蹶而乞哀军门、本道祗奉督抚明文、监同诸将、示之以威德、感之以信义、顺者则驻牧画地、部落给牌。常为外藩。逆者则听其作歹。即行出捣。汉过不先。多方讲折。而火酋駾喙。九九者抚赏箭数也详在□□王司马所著书中如有侵犯议罚亦照此数先以九九之罚进矣。而沙酋亦因黄妇母子寻盟。然不自引咎。尚讲人命索加赏。而强辞。无如正理。亦摇尾而进罚九九矣。又既而摆酋亦因黄妇母子求款。然不即输诚。尚讲父雠索三事。而旧怨夺于新威。亦俛首而进罚九九矣。夫桀骜如三酋者。皆素难化诲怀服之豪而摆酋自十九年。其父明安死后。又无日而忘　中国也。一旦折角革心。解辫入笠。岂其兵力不足哉。寔缘分其顺逆之地则毳帐皆在目中而其势孤立无助分其顺逆之人。则恶党皆在化外。而其情穷迫无归。此所以顺者。歃血争先。逆者扣关恐后也。虽狼子野心。异日难料。而此一时也。结一套受款之全局。保三路无数之生灵。人安于枕。农安于铚。将以暇豫而精其兵。士以简练而养其锐。葢有五利不止者。至于各酋所乞赏额。其三十年者。虽经前抚院郑汝璧　题给。缘火酋作歹。未经给与。今应照例补给、以后遵　旨恭顺一年、方准一年、等因到臣、案查先准督臣徐三畏、咨为北虏悔祸、叩关求款事、及据黄酋妇切尽比妓、并舍打太切尽歹成等、各差夷使代替火沙等酋、恳禀乞款等情、俱经备行该道、督同将领等官、相机抚处、从长计议及驳批覆详去后、今据前因、该臣会同总督陕西三边军务尚书徐三畏、看得河套之虏与河东之虏不同河东之虏统于一。故约誓一定历三十年而不变。然且有五路之警。河套之虏。部分四十二枝。各相雄长。彼此涣无统摄。卜失兔虽为套主。然徒寄空名于上。实无统驭之才。四十二枝之中。西路火落赤最狡最黠故其挟要最无厌。而铁雷把兔等。则其羽翼为奸者也。中路摆言太。痛父明安之死。抱恨必报挟要　中国立庙葢寺。金首银身。铸像予祀。仍给伊父生时之赏。方肯就款。自十九年至今。无岁不犯。无岁不挟。无岁不讲。而卒不肯入我皋牢。葢通套诸虏与之同雠。而本拜等则其同要相济者也。东路沙计。妄争监市职名。挟索虎皮蟒衣。且恣其桀骜之性。恃其兄弟之多。无岁不犯。无岁不挟。从来不受羁靮而妙忽儿七台吉等。则其朋谋狂逞者也。东路庄秃赖最强最黠。合套诸夷蠢动。大率以庄酋为谋主。本酋智足以指使主酋主酋者即卜失兔也。刀足以雄视一套。诸酋入犯。必先指授方略。阴助兵马。或阳顺。而好言款我。或观望而阴矢见厚利。常与卜失兔争强。与火落赤摆言太沙计等主谋入犯者也。套虏议款以来。乍款乍叛倐顺倐逆。乞无宁岁。则职此之由。臣去岁七月入镇之时、火酋因四月间被抢之愤、勾虏报复、全套蠢动、远近汹汹、秦晋边民、讹言相惊、以为必无延庆矣、臣思三路边长一千二百余里。秋高马肥。假使同时入犯。则防御为难。于是因庄秃赖之投禀于臣、臣谕以　皇上威德、使之安心听抚、毋得助兵火酋、自取亡、牌行神木道左布政陈性学等随宜抚处、五日一市。以释其疑。示以恩信。以结其心。虽不能使其回心但能不助火酋则我所备者寡矣则庄酋回心听抚。寝其助兵西行矣。中路监市官切尽歹成投禀于臣。臣谕以　皇上威德。借之传播中路诸酋。使之安心听抚。毋得助兵火酋。自取亡。本酋回禀于臣。倾心向慕。宣谕诸酋。不复助兵西行矣。惟摆酋报父之雠。难以化诲怀服。七月终旬。以三千骑入犯。我兵挫之于保宁。而摆酋始破胆矣。火酋八月初旬。以万骑入犯。我兵挫之于安边。而火酋始落魄矣。九月中旬。沙酋以二千骑入犯。我兵挫之于常乐。而沙酋始愓息矣。当时督臣徐三畏。亲率大兵临边调度、遐申虎豹之威、而三酋每犯辄衂、折馘丧元、大褫犬羊之魄、于是黄妇始率火酋叩关乞怜。钻刀说誓。乞求续款。督臣姑许悔过、咨行于臣、听臣讲处、臣思前此诸夷乞款。非不卑词乞哀也。非不钻刀设誓也。而口血未干。旋复背盟。岂可以信义结哉。葢必有机缄密持。以阴制其死命。又必有恩威迭用。以默折其雄心于是与镇道恊谋。制驭诸酋道在分之而巳套虏众号十万。分为四十二枝。每枝多者不过二三千骑。少则一二千骑而巳。彼分为四十二我专为一以专敌分必胜之策也前此各夷求款。此东彼西。各部未必皆来。来亦未必同时。于是责成套主卜酋。紏集众夷听款。涂司马于市赏一事处置极为得宜实录亦载此而卜酋威令不行。狡酋反得以后至挟我。抚夷官急于成款。或密许增赏。或阴行交质。而讲折之。时恐款事不成。则语多因循。苟且笼络。不知夷欲无厌。每见必挟。有许必责。将反姑与之说不可施也。是以款后多有要挟。要挟不遂。必至败盟。则弊所从来矣。今夷使见臣。臣面与之约。有信牌以分别顺逆审界限以识别地方顺者先来。先给号牌。则临边驻牧无恐。逆者不来。不给号牌。则大兵剿杀无遗。于是千二百里之长边分为四十二之画壤而冬深马瘦。雪厚草枯。正　中国得志之时。后至者惟惧我兵之出捣其巢也。于是铁雷把兔等本火酋之党也。投禀于臣。先求效顺。而火酋之势孤。始虽挟归降夷。不认罚服。今托黄妇以九九进矣。炒忽儿七台吉。本沙计之党也。投禀于臣。细分堡分。不敢助逆。而沙酋之势孤。始虽要挟监市求索蟒衣虎皮。今托舍打太等以九九进矣。本拜本把什力等。本摆言太之党也。密禀于臣。自分地界。愿先输款。而摆言太之势孤。始虽要求立庙葢寺。索要金银。今托卜言等以九九进矣。庄秃赖亦见诸夷效顺。寝其雄心。数差夷使投禀于臣。叙其永矢恭顺之意。不复再至各酋为逆矣。各部之虏。自求保全其信地。彼此不暇通谋。夷使之来。臣密问其情形。输款皆出真意。数十年反复之虏。至今始成全局矣。即夷使要求额外之赏、未必尽无、臣授意中军官王木芮抚夷官李荣、多方讲折、斩丁截铁、毫不因循、行牌三路将官、经制之外、毫无增益、可谓有定体矣臣等案查万历三十年二月内、准兵部咨、为套虏悔祸乞盟、真心内附、恳乞　圣明早定大计、许款以奠封疆事、该督抚会题本部复议延宁二镇、应与市赏马价、俱应力持定额、仍遵　明旨、一年恭顺、方准一年市赏、如其阳顺阴逆、查系某部落某酋是寔。即将某酋市赏停革。如或春顺秋逆。即春抚秋剿。今年顺。明年逆。即今年抚明年剿。等因题奉　圣旨、备咨前来遵依外、今查各酋所讨市赏万历三十年者、虽经前抚臣郑汝璧会疏　题明应给之数、祗缘火酋作歹停革未与今应照例补给、其三十一年以后、系恭顺年分者、亦应挨次给赏、今日套虏虽已续款、臣等亦岂能必其终守盟约、而无再犯之时乎、葢其生齿渐繁、或要求于常额之外、而坚守经制、或拂其贪欲之心、则生心作歹、未可知也、又如生成狡桀、所志不在财物之微、而节外生枝要挟出于常情之表、则恃狡狂逞未可知也、所恃　庙谟宏远、分别顺逆、可抚则抚、无事而汉遇不先、可剿则剿、有事而应不彼后、但以血战为功。不以启衅为罪。毋以款为必可恃。毋以战为必邀功。申缩由臣等之相机。事权无群言之掣肘。则将士愈加効力。群虏益增畏怀。保固疆圉之道。不出于是矣。
　　○议筑紧要台城疏【建筑城台】
　　据神木带管榆林兵备道左布政使陈性学呈称、先蒙臣宪牌、照得红山市口每年虏款受赏、应于款塞台叩头谢　恩、而寻盟虽新、当为久远之虑、今塞台安置　龙亭卑隘不足示观、倘虏夷寒盟。无从察其虚实、及台下原有土城一座。低薄不堪。凡遇互市之期。或屯聚兵马以备不虞。或蓄积货物以给赏赉。内不可不多建空房。以严界限。外不可不砖包城垣。以固守御。是以本院思患预防、周咨舆论、或谓应加修筑增高、为此仰道即便查议前项台城、应加修筑、底阔周围各若干、顶阔高厚各若干、应建楼房及台下堂房各几间、并周围城垣俱用砖包、合用军夫匠作若干、木植砖石料物各若干、应动何项官银、作何备办、应委何官督工、几时兴工、几时可完、逐一从长估计、议处停妥、以凭覆酌具　题、行据城堡同知陈大务、查得各项工程、计期不等、自三十五年四月兴工大约六七个月可完、复议相同、造册呈详到臣、该臣会同总督陕西三边军务兵部尚书徐三畏、议照本镇设在极边。横当虏冲。中路各堡。地多漫衍。无险可恃。非壁垒高坚。何以杜窥伺之萌。沿边城堡。风沙日积渐成坦途。欲即扒除则历年沙壅或深至二三丈者有之三四丈者有之且黄沙弥望。各边墙自不同风沙日积不便扒除则延镇边墙所苦也旋扒旋壅数日之人功不能当一夜之风力而一墙之外。虏骑充斥。使瞭望不远。戒备不严。一旦跃马长驱。如入无人之境。岂可不为之寒心哉。查得红山市口。自万历二十九年始创设、边内距镇城仅十里、原有土筑款塞台城、乃夷虏领赏谢　恩之所、其形胜矢见模、固已畧具、惟是台基卑矮。城垣低薄。不堪保障。每当互市之期。套虏拥众临边。万部环覩。如我抚赏之财货。官民之贸易。或随时交接。或预先蓄贮。各该经事员役。典守所在。有终日而不返者。昼则散处塞下。夜则露宿荒郊。非直一时风雨不蔽。而重货慢藏。万一猾虏觇我虗寔。别生戎心。则内外利害。关系匪细。如先年方互市而酋首明安因挟赏突然犯顺。可不为殷鉴哉。至于屯聚兵马。周防市口。须于台城安营得所。方资虎豹在山之势。为今之计、询谋佥同、咸谓临边宜台以资瞭望。必须高明壮丽河山在望。庶可远察虏情。台下宜城以资屯聚。必须宽大坚固。堂构周匝。庶可近防虏变。且矢见模严整。计虑周详。内壮　国威。外耸虏目。其于保固疆圉。计安久远。或莫善于此者。既经该道议呈前来、相应题　请、伏乞敕下兵部复议施行、
　　○边塩壅滞疏【边塩】
　　该本道看得延镇兵马云屯、赖召买塩引接济军需、岁有常额、往时召集山西商人、乐认淮浙二塩、输粮于各堡仓、给引前去江南投司领塩发卖塩法疏通边商获利、二百年来、未闻壅滞、乃至于今、商人党守仓等、苦称边塩不通、引积无用、家家亏本、恳词求退本道再三晓慰、则皆泣愬山西之大贾皆去、土著之资本几何、原买旧引、堆积不行、财本已竭、今泒新引、力不能承、死徙无门、细询其故、葢缘江南塩吏塩官失政、城社之徒。依附为奸。巧立名色。恣肆渔猎。弊窦多端。如边塩每引每包重至五百五十斤例也。而彼塩每引每包重至二千五百斤。人情孰不欲利。孰肯舍多而就少乎。是彼得利四倍。而边塩利少。无人承买。坐困一也。边塩堆积三四年方得发卖。亦例也。而彼塩朝中暮鬻。无容堆积。人情孰不急于趋利。谁肯舍速而就缓乎。是彼获利快捷方式。而边塩迟滞。无人承买。坐困二也。塩志开载商塩必挨单顺序。候塩院委官盘掣。而后发卖。彼塩不登单目。任意中发。既免守候之艰。又无掣盘之费。人皆乐趋。所以边塩壅滞。引不得售。坐困三也。且彼塩发卖。执有小票。联艚贩运。江浙吴楚之间。何处不到。夫行塩之地有方。食塩之人有限。彼之余塩。既已盛行。虽有边塩。寻无买主。坐困四也。先年塩法通行。私塩盛行边商无利又守候不得支掣则必减价以售引于内商而止帚矣故袁世振为两淮疏理时先以库银应边商使之朝引至而夕得价不至守候而减价售于内商也或边商安于故土。不乐远涉。则有南商来边收买塩引引亦无壅今小票便而得利广。谁肯驱驰数千里遐荒之路。而贸引乎。近年以来。塞上无南商之迹矣。边商迫于官刑。纳粟中引。无人承买。赍至江南。秣守累月。盘纒罄尽。虽减价而不得售。坐困五也。边方淮塩。每引官价五钱、并在彼加纳余价共七钱五分。今江南价银。止得四钱四分。是亏折本银三钱一分。边方浙塩。每引官价银三钱五分。今江南价银。止得一钱六分。是亏折本银一钱九分。然皆强而后售。共计淮浙二十二万六千余引。亏短价银五万七千余两。四五年间。不能周转还乡。坐困六也。如此六蠹。率由私塩偏行。小票通而官引滞。所以山西之商。忿折资本。尽归原籍。土著之商。力穷难支。迯亡过半。止余见在数家、号呼告退、新塩引目、节行催泒、并无一人承认、三路塩粮、所藉以佐军储者、尽化乌有、司饷者日夜皇皇、束手无策边事至此深可寒心、呈乞早为题　请、疏通塩法、庶士无枵腹之虞、而商免向隅之泣、等因到臣、该臣看得河套十万黠虏。朝夕睥睨。伺我之隙。边长一千二百余里。摆以五万余军。分陴固守。荷戈待战。昼夜戒严。未得顷刻休也。所以奋不顾身。为　国家御虏者。恃有此月饷耳。月饷之所以充足者。恃有此塩商耳。今南方塩法阻滞。商塩不行。塩引不售。塩商不愿赴边纳粮中引。则军饷无所从出。三军枵腹荷戈。何以责之竭力御虏。意外之虞。臣等有不忍言者矣。今边商迯者十去其八。见在数人。又复思迯。臣等惟　皇上聪明神圣于　国家大计、明如指掌、倘知塩法之坏、至于挠边计。祸封疆、赫然振奋、及时整理、不待臣等辞之毕矣乞　敕下户部从长酌议、熟数利害、覆　请施行
　　○酌议改迁边堡疏【改建边堡】
　　此系该道看议呈详之文
　　看得三山堡乃北路要冲之地、使其城垣完固亦何乐于重迁、但旧城原系山削、兼之年久、雨水冲崩、日就坍塌、虽屡勤修筑、随复随毁、月无虗日、是以居住军民、惮畏营苦、弃地潜逃、城堡日渐空虗、屯田每多荒芜、　国储有亏、边防何赖、及查吴堡屯虽稍在西偏、然地方平坦、堪筑城堡。且三面天险。足为保障。一便也。路通四镇商贾络绎不绝财货流通。二便也。两川逼近城下。俱系甜水。可资民用。三便也。南距饶阳七十里。北至定边八十里。道里相等。应付适均。四便也。今据陈栢等告要改建一节。相应呈请、合无具　题将三山堡、改建于吴堡屯地方、合用军夫匠作口粮工价犒赏塩菜并木植料物等项、通共该米一千二百二十九石一斗、料九石、草三百束、于该堡仓关领银四百七十四两六钱六分、于靖边库修边银内动支、自三十九年春融兴工、当年报完、其仓厫照另文议允、木席银四十四两三钱七分、米二石三斗三升五合、候城完并修等因册由通详到臣、该臣议照设险守　国、全藉城池、去危即安、贵因时变、三山堡设在延之西北、极当虏冲、旧城倚山铲削、年久数被水冲、旋修旋塌、徒劳罔功、且室庐渐倾、人多别徙、堡治决裂、危急可虞、今议改建堡城、于吴堡屯地方、天险足恃、往来道里适中、商货可通、应付亦便、舆情既恊、保障有资、相应题　请、乞　敕兵部、复议施行
　　皇明经世文编卷四百四十七终
　　●皇明经世文编卷之四百四十八
　　华亭陈子龙卧子　徐孚远闇公　宋征璧尚木　何刚悫人
　　钱尔进及甫参阅
　　涂司马抚延疏草二（疏）
　　涂宗浚
　　◆疏
　　奏报阅视条陈十事疏
　　修复边垣扒除积沙疏
　　狡虏大举屡犯疏
　　○奏报阅视条陈十事疏【御虏事宜】
　　该臣会同总督陕西三边军务兵部尚书徐三畏、看得部覆阅视按臣余懋衡、条议十事、皆系御虏安边之切务、足食足兵之良策、奉有　明旨、巳行各道着实举行、今奉　圣谕仰见　皇上加意边防、极其恳切臣等身任封疆、敢不督率所属文武各官、悉心遵奉仰祈称　上意旨、兹据各道会呈到臣、相应列款回　奏、伏乞　敕下该部、行臣等遵奉施行、
　　一积钱粮、该户部覆阅视按臣余懋衡条议、谓延镇上次主兵银一十二万六千有奇、今实在仅八万九千有奇、目击时艰、推原于民屯之逋负也、塩商之消乏也、京运之愆期也、议责州县卫所、分限比征、逐年清楚、责将领饷厅、搜剔虚耗、严究弊窦等因、除盐法一事、另欵议覆、京运照常给发外、为照边储钱粮。催征无法。则逋负愈多。稽查不严。则奸弊丛积。阅臣于出入二途。加意振饬、深于边计有裨、相应依拟、合行延镇督抚按臣、照依前欵、务实举行、有凭奸胥而滋混冐。扶积识以恣侵渔者责在入有以虚数耗军储。以虚糜开弊孔者责在出总听抚按不时参处、庶积弊可厘、而军储攸赖矣、
　　前件、据榆林神木靖边分廵河西四道会呈、该臣等看得本镇主兵、岁额以本色计民屯粮九万二千四百二十石六斗八升、料四万二千八百三十九石五斗二升、淮浙盐一十五万六千四百八十二引、该价银六万七千六百二十五两五钱、岁照时估定派、大约纳粮三万七千八百七十石零、料一万三千五百二十五石零、以折色计民运银二十一万五千九百六两四钱三分、年例银四十一万三千四百八十九两八钱七分、内除盐课赃罚等项扣抵外、余俱京发、以此岁额之数、通融本折、岁支本镇官军、仅仅相当、上次年例解发以时、主兵银一时支放未尽、故当阅盘之时、尚有二十二万六千在库、近岁屡年灾沴、盐引不售、京运愆期故当阅盘之时、主兵挨月应支、未尽银数、止有八万九千、遇支即放、故视上次为少也、及查原行一积钱粮、如防秋士马、照旧分布、毋轻离局、年例银户部仍处给、防毕有羡另贮、故谓之积、今内帑空虚、当年京运、尚不时给、镇兵嗷嗷待哺、安有□余、积之来年、惟是民屯钱粮、积逋甚多、官攒收贮侵那、弊亦不少、又盐政阻坏、盐商逃散、盐粮又复减缩、边饷诚为可忧、今户部覆称京运、照常给发、盐法另欵议覆、则民屯逋负、臣等严行有司催督、务期全完、官攒收贮积弊、臣等多方访察、查革殆尽、如再有仍袭旧弊、虚耗边储者、臣等不时参处、理合　奏报、
　　一开屯田、该户部覆阅视按臣余懋衡条议　国初列屯开土、铸器给牛、不论军民、永不科役、九边膏沃、士马饱腾、至便利也、矧延镇沙漠之场、越数千里而遥。飞挽为艰。开垦宜急今屯地业称开垦。渐成膏膄矣。乃沿边夹道延袤千二百余里。地非不毛。竟弃置闲旷。诚为可惜。今按臣亲悉其故。备称劝相不勤。科索未禁、催征太苛、二难一畏、深切屯政之弊、相应依拟申饬、合行延镇督抚镇道等官、申严条约、凡近堡五里内地、抛荒未久者、设法招徕、听军民人等、任便开垦量减旧额征粮、其远堡五里外地、抛荒年久者、听民耕种、面给印帖、勒石各堡、永免起科、如有将领等官、仍前任情朘剥、既役军力以垦田、又夺军田以营私、坐收膏膄之利者、抚按访实从重参处、庶地无遗利、人有固志、且耕且守、而安攘之効、可立致矣、
　　前件、据各道会呈、该臣等看得本镇三路、如榆林卫官军屯田五千七百七十四分、计地三万七千九百六十余顷、绥德卫官军屯田五千七百分、除荒计地六千六百九十八顷、延安卫官军屯田三千五百三顷八十三亩、每年额征粮不过二万六千有奇料不过二万六千有奇草不过三万八千有奇数止此矣至于沿边各营堡。相去空地。乃在界石之北大边马路之南。谓之夹道。万历元年。筑边以来。曾议开垦。然必因边报之缓急以为耕种之进止。且沙碛之场不患无地。而患无人。或旱干不时。胡马蹂躏。报开什一。称荒什九。守边军丁。坐食月饷不肯出力耕田。腹里居民。安土重迁未必赴边播种。然肥饶之地。间亦有之。各卫余丁亦可招集惟多方抚字堡官之科索有禁。豪强之侵夺有禁。私债之索扰有禁。俾地为乐土。则开垦渐多。理合奏报。
　　一定经制。该户部覆阅视按臣余懋衡条议谓该镇兵马钱粮较之万历十九年间、每岁多用银三万四千一百八十余两积渐十五年、已浮往额。及今不节。安知所终、因备陈官军仓库之弊、议令各营堡军丁顶补名粮、悉解该道查验将领不得私收、该道不得滥准、若关领必繇该道文移往复必多关领月粮马料、无论本折、俱造册赴道挂号、转发监收厅、通行该仓库照数支领应关会饷司、及应呈详抚院者、各关会呈详、仍责成廵抚考季终转行该道、将各营堡军马、或操练或查点一次、不可委人、该道务敦俭约、省驺芝、禁跟役需索、以清本源即该道与监收厅冗役悉行裁革、军亡马倒、截日住支、军收马补、按日关给、至于民屯盐粮银易上纳本色、该道按季通查、有弊必革、毋得徒凭册报等因、为照延镇兵马钱粮、十九年题定经制、俱有定额、今阅臣题称该镇钱粮溢额、思欲节缩及建议剔除诸弊、加意清查、中间立法周详、深有裨于边储、相应依拟、盖疆场事宜、总之在抚臣、分理在司道、而申饬尤系于　明旨、合行延镇抚臣转行司道、悉照所议、申严法令、永杜滥觞庶极边之军需有赖矣、
　　前件、据各道会呈该臣等看得本镇军马、自万历十九年阅视题　准额数、官军五万三千二百五十四员名、马骡三万二千一百三十三匹头、岁用料粮二十万七千一百六十七石、银五十八万四千二十六两有奇、此主兵经制之定额也、今次阅内军马、固无加于前矣。细查支放钱粮、除本色粮料较数无多外其折色饷银三十一年、实支月饷银五十五万一千六百六十九两一钱七分、三十二年实支月饷银六十二万八千五百一十两五分、缘有闰月用数增多、三十三年实支月饷银五十五万九千一十四两一钱二分、节年司饷郎中原报　御览揭帖可考、岁用钱粮、虽未溢额、每年京运、亦未加多、然节省稽查、何可不严。至于各营军马顶补名粮、悉解该道查验可否将领不得私收该道不得滥准、关领粮料、无论本折、俱造册赴道挂号、发厅通行该仓库照数支领、一出一入、必关会乎饷司、一粮一料、先请裁于臣等、其诸军迯马倒、粮料截日住支、预补解验粮料、方准造给新设饷单可查、终岁该道廵历凡民屯盐粮银易本色逐一稽查有弊必厘、有奸必发、至若清本源、敦俭约、减驺从、裁冗役、严核军储、以杜侵冐、俱见在遵行、庶几宿蠹渐清、而经制无踰、理合　奏报、
　　一理盐法、该户部覆阅视按臣余懋衡条议款开、盐商之开垦宜复、奸商之贿买当禁、派中之定例当融、两淮之浮引宜革、淮浙之私盐当禁五事、为照　祖宗之法、召商开垦输粟塞下、故食足而兵强、自改折之议行、而今槩仰籴于人矣、飞挽不继、而刍粮易穷有由然也兹按臣欲将彼中不毛之地、听其雇募开垦、永不起科、则旷土渐变为沃壤、而粟以裕食人以实边、其于积储防守、两有赖焉、制复其初、利垂诸久、此塩商之开垦宜复也、　国储盈缩三军之命脉关焉、各仓设立官攒、有管粮同知督之、防非不密也、而积书猾吏钱神可通奸商贿投、弊窦百出、或以燕麦抵收小麦、或加收一二余数、以抵塩粮、甚至粮草未入虗出实收、巧同鬼蜮、蠹惨螣蟊、利归奸囊、害贻公帑、非一大创之不可也、管粮同知、有阘茸、染指常例则弊自身开、奚以禁下、据议该道严为责成、一体连坐。立法既严、弊端自绝、此奸商之贿买当禁也塩粮引目、岁有定额其时估斗头。又当视丰歉为高下。盖丰年满篝。则输纳易。凶年悬罄。则取盈难商既乐于凶年之减自无惮于丰年之增是在该道调停区处。毋令失额。而又合于人情。每岁议妥、报部斟酌行之、此派中之定例当议也、两淮引目、与九边相表里、淮引无壅。而后边引乐中。边饷无缺。袁□理在淮亦以鲁保□浮引以致额课停压二年有半乃改法以济之自鲁保浮引行。而正引滞课银借解于八年之前而商塩掣支于八年之后。前银未偿。后课又急。商困至此极矣。盖行塩止此地方。食塩止此户口。额外添一引。则额内必壅一引、以故先年为刘哱。为倭虏为大工。权宜增引。俱旋行旋止盖恐以数万之新增妨百万之正课耳今浮引盛行。若不亟为停止。则两淮正引。终归壅阏。九边之引。皆弗获售。七十万之军需。安所从出。顾可令啼饥赴戍。枵腹荷戈乎。故停存积以疏正课。不徒苏淮商之困。实以纾边饷之急。则两淮之浮引。断断乎宜早停者也。塩禁载在律例。非产塩处所。夹带至三十斤以上者罪遣毋赦。乃有豪右之家怙势影射、大猾之辈、聚党窝藏、驮运满道、捆载蔽江、廵逻官兵、多有畏兵仗、利馈送、明知而不问其徒搜肩挑背负以塞责私塩盛、而官塩壅、引目之难消、良有由矣、相应申饬严禁、责成塩法道、时加查访、此淮浙之私塩当禁也、
　　前件据各道会呈、该臣等看得　国初召商开耕输粟塞下。非徒裕饷。且以实边。法至善也。夫何折议一行。槩籴内地。飞挽不易。逋负渐多。推原其故。良由旧法一更。开垦未复。犬羊时扰。鸿雁难集。加以延镇土商。无一殷实之家。率多借资晋地。淮塩既壅、财本不流、彼商不肯再借、此商束手无策、无惑乎积、引至二十二万六千之多阅臣所以有激而陈也、今议延镇不毛之地、仿古之法、令商开恳输粟上仓、法亦良美渐当讲求、至如戢奸商均派中、停浮引、遏私塩革小票、禁重包、种种时弊、是在淮浙司塩政者加之意耳、至于塩粮出纳之弊、奸商仓攒、明加暗扣、蠹政最久已行该道严加搜剔、理合　奏报、
　　一修险隘、该兵部覆阅视按臣余懋衡条议谓延绥三路俱系虏冲、东路多山、起伏断续、河口冲决无常、中路沙碛难守、西望则沙湃、随拨随壅无论狡虏窃窥甚易、即欲加意版筑势亦未便、今议要将三路城堡、俱用砖石、以次包修、而黄甫川等处、尤应亟图、至于河口大小不一之处、俱用垒石架墙之法、河口两边用石堵口、上架松木作墙脚以便甃石、高至四尺、而后墙土、如无松木、以他木代之、所以筑边墙非能使虏不入正欲沮遏虏骑使我得以为备耳其河口大者酌量水势多开数口、量高数尺、以防冲突、即虏大举折墙亦费工夫应兵渐可集矣各边河口俱可仿行。但在任事之人。能察缓急因其要害。务求实效。则事无有不济。此诚治河御虏之急务、应如所议、但查东路黄甫川镇羌栢林清水高家等处各城堡、去年四月内、该镇督抚官具题本部、覆奉　钦依、俱用砖石包砌去后、无容再议、内有河口处所、及其余未包城堡、俱移文督抚衙门、查照原题事理、即选委廉干官员、一一上紧、次第修筑、不得视为虚文、务臻实效、修完工程、造册缴部赏罚、统入修工疏内回销、
　　前件据各道会呈、该臣等看得御虏安民、惟恃险要、延镇中东西三路边垣萦纡千二百里。横当河套。一墙之外。即为毳幕。险要之设。诚不可一日迟缓者。臣入境之初。廵视边垣。沙壅瓯脱。随拨随平。徒费工力。难禁风卷。除中路及双山堡、先巳包完外、其黄甫川栢林镇羌清水营高家建安大栢油永兴孤山园、俱应砖包、三十五年二月内已该臣会同督臣具疏题　请、该部覆奉　明旨见今以次委官包修、完日奏缴、其西路城堡改迁帝川城工报完、已经具　奏、各堡见议包修、缘班军分派难周、以次议题、至于三路河口穿墙、水势稍小者、先已骑墙修券泄水外、惟黄甫川高家堡青阳岔波罗清平等处河口山水澎湃、暴雨泛涨、流沙淤壅、修筑殊难为工、臣多方蹈看、舆论佥同、行令该道将领等官、务要明烽侦探、比常加谨、有警风驰堵截、毋堕贼计、其榆林大城迤北红山市口、臣先巳题准建筑款塞镇北崇台工已就绪、见在查明　奏缴、登台瞭望、可及虏地百里之外、一有蠢动情形、我已先期得之、臣等巳行三道着实举行、理合　奏报、
　　一练兵马、该兵部覆阅视按臣余懋衡条议、谓御虏安边、全赖兵马、兵马操练、全赖将领、将领得人、始练兵有法、而营垒自可壮矣、今延镇兵马额设五万有奇、仅止二万堪用、其余占役者、徒寄空名于册籍、老弱者徒縻粮饷而无用、即有一二徤丁将官、不能以寔操练、徒眩耳目已尔、求其鎗炮弓矢之术、十不能一二、营伍之虚、诚未有甚于今日、今议要革虚冐汰老弱、工技艺、齐心志、勇胆气、择将以训之、使弓矢之精者、教一队之弓矢。火器之精者。教一队之火器。刀剑戈矛之精者。教一队之刀剑戈矛。如能闻鼓先登、捐躯用命、赏恤必加、临阵逗遛、望尘奔北、诛罚不宥、与士卒同甘苦、勿为科敛之举体恤边外墩军劳苦。甚于内地。以食粮丰约之以戍哨更番之。摧锋截杀、劳过传塘守堡、分别等第、以月粮鼓舞之、一槩私迯、严禁以法、务使兵将合而为一心、纪律无少移易、此古人练兵御敌之道、至今称述、今之为将者、每事夤缘、而专以剥削为务、其于练兵之道全未有闻、边事所以日至败坏也、必内外用人、择其可否、毋听请托凡举荐将材、必要详察其廉勇、如内而守备以上、外而操守以下、有滥推混委、悉听科道紏劾、此诚正本澄源之确论、应如所议、
　　前件、据各道会呈、该臣等看得御戎之道固在兵马训练之法尤籍将领、顾延镇额兵五万有奇三路一千二百里长边、摆边守墩守堡守城守门穵运边报京塘廵捕听差入卫各官奉例军伴俱在其中、各有信地、各有执事、其堪战者则东路黄甫孤山神木高家四营、西路定边安边宁塞镇靖四营、中路清平保宁正标左右六营、臣入镇之初。因见各营官军。有名无寔。或半杂老弱。且出阵之军。向习野战。不知节制会题为及时议修内治寔政恭请　明旨申饬举行、以图安攘大计事、内练兵一欵、覆奉　钦依、督行各将、简汰老弱、编成什伍、自什长以上、将官以下、节节而制之弓矢火器。一教十。十教百。百教千。千教万。臣与总兵官王威躬行校阅。严明赏罚。轮番操练。有不习者。辄以军法从事。见今教练巳成。坐作进退。整齐惯便。善阵善战。似为可用。至于举荐将材。臣先行博访。再加面试。或取于行伍。或取于废闲。真知可用。此数言乃边臣之体不得不然然后登荐。兵部用将。多因臣等咨揭毫无私狥。以故三路大小将领。多称得人、一二年间。阖套夷酋。寂然无哗。似亦用人之効。按臣条议及此、诚得简将治兵之要。见在举行、理合　奏报、
　　一整器械、该兵部覆阅视按臣余懋衡条议谓边疆御虏、惟火器火药为得力、其置器宜坚、其藏药有法、斯临敌有所取用、今该镇火药杂料、比上次阅视之后、巳折至四万余斤、军器顿少七千三百有奇、此皆典守者、弗加意收贮督造之故也、今议要药料收贮、务要干燥、不时晒晾、若有朽折责成司库员役军器制造初责成监造之官、禁其粗恶、责看守之役、禁其绣蚀、庶相沿积弊可革、而临期器械不致缺少、及称达虏冲突木棍三眼鎗弓矢相持攻击、势难取胜、要仿岳武穆用麻扎斩马刀、翼以藤牌之法、及称灭虏涌珠二炮、虽虏所惮、然难携难发、不若将三眼鎗改为单眼鎗、其铁筒改长二尺余界线测虏中藏火药铅子既深、所及必远、又每鎗备铁条一根、以便入药且远可以火攻、近可以击虏、至于辽镇百子铳、射打既能及远、转换又可随机、此按臣闻之该道邢云路者、夫在辽东既可藉以破虏、延镇似亦可行应行督抚衙门一一查照原议酌量便宜举行、
　　前件、据各道会呈、该臣等看得军中长技、全赖火器必造作如法、方可御虏、必收贮加谨、方免侵蚀、今见火药杂料、比上次阅视、耗损为多、鉴其往辙议药料收贮朽折、责成司库员役、若军器监造者、戒其粗恶、看守者禁其绣蚀、如有败坏、各治以罪、令其赔偿、庶积弊可厘而器械整饬、至于旧造灭虏涌珠炮、重而难携。三眼鎗短而去近。重者可摆营而不可冲锋。仍留备用。短者可增长。而亦可及远。皆为有见。臣入镇以来。查验火器、多不如法、已取原任都司朱腾擢将贮库火器、一一试验讲求、有可仍旧用者、有新改造者、如随营灭虏涌珠等炮、皆改轻便、百子铳大追风小神鎗创新制造三眼鎗短者加长。斩马刀营中旧有惟藤牌、南方便用、可行议造、凡诸火器火药。足备御虏之用、理合　奏报、
　　一收胡马、该兵部覆阅视按臣余懋衡条议、谓疆场战马、不必专依胡虏贡市马匹、求之内地未必尝无、但在军士不能一意饲养耳、如京城三大营马匹、初领时非不强壮、一经军手、将料银侵克、不一二年而马皆毙矣、沿边各路马匹、水草颇饶、而料银不能尽充餧养、且军士有畏敌而戕之者、有临阵而弃之者、又有上班围猎而被虏贼盗抢者、内外马匹亏失职此之故、今议要内责营官、外责将官、如军人领马饲养倒折太多、并将营官一体罚治、则马自然蕃息、王鉴川初议抚赏时所进马匹固皆可用自后边臣威望不足以服虏则以不堪者充数而无以拒之此诚蕃息战骑之论至于所议款虏贡市马匹、　中国不过藉此羁縻夷虏、原非专于得马、以备战守今各虏既将不堪及损伤马匹贡市、则抚夷将吏、委宜慎择不可一槩滥收、以堕狡虏之计、通应如议、移文内外各该衙门查照原题事理、严行申饬、如有军士领马饲养侵克料银致马损伤数多者、议照分数、将各该将官着实查参不得姑息贡市马匹、如有损伤、不堪寔用、务要查验的确可收、则纳。不可收则缴毋狥虏欲以示怯弱
　　前件、据各道会呈、该臣等看得御虏追敌、全赖马力、然良马宜内地求之不可专倚胡马、惟是各营堡马匹、非无壮者、缘军丁料银、往往侵克马多饿困、而倒损随之、近因总督题为乘时治安整饬兵马、以壮边疆事例、通行镇道将领操防卫所等官加意马政、稽刍秣之勤惰核椿银之完欠、分别赏罚、足示劝惩、臣又牌行三路、专责将官稽查军丁养马刍豆有无侵欺、所养马匹、果否臕壮、堪备骑征、如或倒折太多、营官将官、一体参罚、至于夷酋款贡市马初颇臕壮后乃生心。所进马匹。多以瘵癞充之。不则啖沙断舌。剪鬃割尾。徒具马数。总不堪用。去岁互市。臣等再三申饬抚夷将吏、亦宜慎选可用者留、不堪者却、不可一槩滥收、以堕虏计、按臣复言及之、委宜举行、理合　奏报、
　　一散逆党、该兵部覆阅视按臣余懋衡条议、谓边方夷汉相邻、窜入诈降、不时有之、若守边将吏。不加意盘诘则内而亡命之徒。以虏地可为藏身之处。不法之事。无所不行。外而作奸之虏。以　中国可往探听消息。泄漏军机。在所必至。今议要严防出入。使汉人不得外逸。如有叛去者。必置之法。夷人不得内入。即有真降者、必分其势、虽今延宁甘固辽东诸镇、皆以收降可以离贼腹心、又可以得其险易情形、然而降虏大众、其势必致复逸、为　中国祸、自古有之、不若于收降之时。寓散之之术。如汉人来降必审其籍贯。押解原宗而后收之。不使留住边塞。夷人来降。必有妻室。方准收养。先限收降数目此论为疏矣每岁通镇止许收四十名、每营散处十余名、以为向道冲锋之用、务要安插驾驭教习有法、与汉丁相兼而用、此诚远鉴晋魏云扰之故辙、熟思　国家近日之时势、效仿郭钦江统徙胡还羗之策而行之、忧深远虑、思患预防、诚于边计大有裨益、应通行九边督抚衙门查照原题事理酌量施行
　　前件、据各道会呈、该臣等看得边方夷汉相邻、奸民或自内而出。降虏或自外而入。皆不能无。若不加意盘诘。内外交通。漏泄军机。干系匪细。然奸民之出也。或因侵欺官银。或因伤败伦理。法不可容。故逸而出。降夷之入也。或因饥饿所迫。或因夷酋生事。就我求活。故投而入。亦有黠虏窥边诈降。探听詷我虚寔。透我消息。往往有之。故必纪纲振举、边防严密、使奸民无自而出、其降夷投入者、近日各将多收为冲锋之用、颇得其力、但在处置得宜。或编之什伍。此议本属无谓看覆亦复依违以制其死命。或分给营路以散其党与。汉夷之入。或查其籍贯解还原籍。取具收管。或杂之卒伍。互相觉察。责之效勇。大抵驭得其道。狙诈咸作使。而守边将吏。尤加严防。阅臣所陈、皆为得策、已督道将遵行、理合　奏报、
　　一酌抚赏、该兵部覆阅视按臣余懋衡条议、谓叛逆无常、贪婪无厌者、夷狄之故态、恭顺则抚、背则剿者、中国之权宜、今卜失兔虽号为一套之长、乃不能控制诸虏庄秃赖昔年杀掳于东火落赤亦讧于西、沙计等酋、皆声援助暴者也、虽中有黄妇明爱等酋、稍称恭顺、其沙忽儿七酋、又火沙之羽翼、是以火酋市于宁夏。住牧西路。索转堡赏。东路亦有此赏。特未甚耳。然既领赏于宁夏。自难复赏于延缓。后因屡被要挟赏额有限。懦将所以剥削老军。每名甚至一两。戍卒枵腹。今巳极矣。虽各酋去岁屡犯屡创、隆冬草枯、惧我捣剿、无奈免黄妇乞款、以免移帐服罪乞盟、其狼贪要挟故志、犹然在也、其驾驭之方、不可不亟为之图者、议要各虏恭顺一年则准一年之额赏、此则涂司马已具疏奉　旨遵行者矣若此枝顺、彼枝逆、则抚此剿彼、若阳顺阴逆、则革赏而议战、不许额外科敛添赏、不得因循市款以示虚弱、彼果跳梁、厉兵秣马、大行捣剿、要在自强、至于抚赏时、务要一面防范不虞、一面开诚布信、如将领有媚虏而弛备、交虏而酿患、俱重处不贷、此欵虽节经督抚具　题、本部复议申饬去后、今按臣复谆谆虑及、或亦确有见闻、以为边防至计、应如所议
　　前件、俱各道会呈、该臣等看得延镇套虏支繁、势均力敌。各相雄长。年来小丑款而复叛。叛而复款。不如宣大一款之后。久而不变。良有以也。抚赏钱粮。额至三万八百余金。杂项凑补。岁额不出四万。臣入境之初。正值火摆诸酋挟赏跳梁。东中西三路三次入犯三挫其锋。诸酋畏威乞款。已经题　准、续成款局、臣思诸酋所以挟赏者由于赏额之未定也赏额之未定者由于懦将之私增也当其讲款之时、臣行三道清查赏额造册报臣、一样二本、印与合同、一给夷酋照额领赏、一给将领照额给赏、发册去后、中东两路夷酋、遵奉惟谨、无复讙哗、惟西路火酋桀骜不遵、尚肆要挟、臣等深惩往辙、坚持经制、谨修内治、操练兵马、选用将领犀利火器、静以待之、如照额领赏、别无过求、自当顺抚、若别生事端、闯边犯顺。则相机捣剿、大伸　国威、务使狡夷詟服、永奠边疆、巳奉　庙谟、所谓一年恭顺、方准一年市赏、违约即革、春顺秋逆、即春抚秋剿、今年顺明年逆、即今年抚明年剿、此枝顺彼枝逆、则抚此剿彼、不得轻狥要挟、以贻后患、阅臣复议及此、无非欵战相维之意、巳蒙部覆即行道将等官着实遵行理合　奏报、
　　○修复边垣扒除积沙疏【扒沙】
　　题为恭报修复边垣、扒除积沙、保固疆圉以永治安事、据榆林兵备道右参政兼佥事许汝魁呈称、万历三十七年内、蒙臣宪牌、照得榆林沿边一带、地多漫衍无险。兼以沙积。壅若坦途。虏易窥伺。亟应扒除。仰道即便亲诣沿边、踏勘积沙处所、作何扒除、墩台低矮损坏不堪。作何增高。分别冲缓、某处先修、某处次举、军夫作何派拨、钱粮作何处备、工程作何稽查、造册呈详以凭酌候兴工、该本道会同镇守延绥总兵官张承胤、亲诣沿边踏勘积沙、形势甚大、逐一丈量、本道所属中路一带、东自常乐堡起、西至清平堡止、俱系平墙大沙、间有高过墙五七尺者、甚有一丈者、今据城堡同知陈效忠呈称、查得中路原筑边墙二百四十余里、高建女墙二丈五七尺、今自万历三十八年闰三月二十八日动工扒沙、间又因地方荒歉、饥民甚众、蒙本院轸恤欲活其命以藉其力、牌行本道、除老弱残疾就食粥场外、中有强壮情愿赴边作工者日给米二升、众民乐从、亦于本年七月二十三日起、同前班军恊力并扒至九月中扒过沿边沙积、东自常乐堡一墩起、西至清平堡一墩止、共长二百四十六里、榆林等堡芹河等处大沙北墙高一丈、埋没墩院者长二万三十八丈三尺、向水等堡防胡等处、比墙高七八丈壅淤墩院者长八千四百六十八丈七尺、榆林威武等堡樱桃梁等处、比墙高五六尺及与墙平厚阔不等、长四千四百二十六丈五尺、通共沙长三万二千九百三十三丈五尺、俱已扒除到底、运送远地、仍令各堡守操等官、严督军丁密布裁蒿、以防复起、又创修完榆字五十七七十墩空水口二处、一长五丈、高一丈三尺、一长五丈、高连女墙二丈、吊桥一处、做工班军、二千余名、除木料行粮外、日给塩菜银三厘、计暑天三月、共银四百八十三两九分三厘、犒过各军饼价银五两三钱六分八厘、督工委官及领班千把总等官、各支廪给口粮不等、共银七十五两八钱八分、制造小推车刮板绳索等项、共银三十九两八钱七厘、谢土祭物银五两三钱六分五厘、吊桥木料银一十两四分、通共银六百一十九两五钱五分三厘、饥民日有数百余名、支备荒米三百四十六石六斗一升、班军行粮支备荒米三千八百五十六石八斗二升五合、料黑豆一十二石三斗九升、原系班价籴买、共该银二千九百八两八钱六厘六毫、并前塩菜等银、俱于新建库班价银内、又支主兵米一千八百五十四石三斗四升五合、料黑豆二十三石二斗七升、客兵革一千一百九十二束、兑买银易米一百八十一石六斗四升五合、俱于广储二仓、各照数开销、及查工程丈尺、用过钱粮、并无虚冐、为照中路边墙三百余里、自隆庆末年创筑。楼橹相望。雉堞相连。屹然为一路险阻。万历二年以来。风壅沙积。日甚一日。高者至于埋没墩台。卑者亦如大堤长坂。一望黄沙漫衍无际。筹边者屡议扒除。以工费浩大。竟尔中止。以致虏骑出入。如履平地。或掠行人或劫我牲畜。恣肆侵轶。莫能防御。惟是旅惧畏途。农废常业。荼毒之惨。将无已期。本院念及边患。谋先桒土、决意扒除、刻日兴工、仍召募饥民、恊同供役、各官亦同军民露宿风飱、朝夕督率、惟是军民、踊跃忘劳、拮据奋力、甫六阅月、而大工告竣、查得先年议筑边墙二百余里、曾经题　请发银八万二千一百有奇、历三载始能就绪、兹者虽云修理旧工。然而积沙踰墙。或一丈或五七尺。厚阔三五丈不等。工亦相当。班军行粮塩菜口粮等银。不及原用十分之二。而沿边一带。焕然如新。不可谓非大工。所据在工効劳各官。应否叙录、今据前因、该臣议照边垣之设。所以外御虏患。内卫军民。其关系最重也。中路边墙延袤二百四十余里。创自隆庆末年。雉堞楼橹。非不联络嶙峋。足限内外。奈何累年以来。风沙日积。险阻尽失。低者既与墙平。高者过墙几倍。连年虏骑充斥出没。视若坦途前此抚臣非不屡议扒除、祗缘工多费巨、未易轻举、军骄卒惰、动多掣肘如万历三十年间、抚臣孙维城奋然行令兴举大役、旋以群哗而止、此后惩噎废食。不复敢议扒沙事矣。臣莅任以来。目击边沙。高过镇城。患在叵测。欲议摊除。未敢轻率。先筑镇北崇台。瞭虏动静。以伐虏谋。再挫猛撒诸酋。耀兵塞外。以徙毳幕。于是猛酋远遁。虏警稍宁。方始会行镇守总兵道将等官虏犯既缓可以兴工扒墙□事势先后也多方筹划从长计议、借调东西两路班军、共得二千余名、时值饥民、千万成群、就赈镇城、臣令壮者赴边扒沙兼行赈济、当时群议、犹以积贮有限、恐不能给、臣与道臣许汝魁谋之、议发臣所那借班价籴米备荒仓粮、与主兵粮相兼供给、臣调诸将。更迭领兵。出边防虏。火炮弓矢。陈设甚具如对大敌无隙可乘班军饥民始得毕力从事六月之间。大工始竣事虽半而工则倍之。非直数十年难竟之工。一旦底绩。而二百里极冲之边。焕然改观。内地藉以保障边民永有利赖矣。
　　○狡虏大举屡犯疏
　　议照河套诸听抚效顺者十分之七、惟沙酋恃其狡黠分外索赏、跳梁无巳、自春至夏、节次犯边、屡遭挫衂入秋八月间、知我边备甚严、乃央明酋代伊乞款、阴借河东达虏五六千骑临边聚结、要我一十六事、其大者、一则索要监市官、二则每年卖马一百二十匹、该银一千二百两、三则索归屡次降夷、其余琐屑未暇缕数、葢示我以必犯之形、挟我以不得不从之势、臣等知酋原非诚意求款、不过持强要挟耳此时若峻拒之是速激之战也若轻许之是明中其计也于是议行道将等官、如此非但气摄地势亦不便矣多方讲折、往返不啻数四、延至九月终旬、要挟不遂、虏众草尽。明酋先归。酋亦逡廵而退。入冬以来、酋复遣贼夷沿边窃犯、大举零犯、数十余次、十二月十五日虏在高家堡、以三千骑穿塞而入、十六十七两日、以一千骑压境狂逞、我兵设伏有备、用炮敌打、拒堵出边、酋乃聚兵边外、拥众烧我墩房、杀我墩军、势甚叵测、右营援兵一千、粮草缺乏、难以久存、而贼势益西。渐近长乐葢以边内年节货买人多。一时突入。必可以逞。东路烽传。日无停晷。臣等与总兵道将会议、此酋知我大兵不出、逞其凶焰、侵凌无巳、路断人稀、众怒沸腾、祸将曷巳、始发各营兵将、大将亲率东援、贼果大举入边、突遇大兵迎敌、长驱席卷、斩虏首一百二十七颗酋始气夺、不敢复近边矣、
　　皇明经世文编卷四百四十八终
　　●皇明经世文编卷之四百四十九
　　华亭陈子龙卧子　徐孚远闇公　宋征璧尚木　李雯舒章选辑
　　唐允谐尹季参阅
　　涂司马北虏封贡始末疏一（疏）
　　涂宗浚
　　◆疏
　　驭虏机宜疏
　　请嗣封爵以顺夷情疏
　　○驭虏机宜疏【北虏封贡】
　　臣惟中国驭夷、不外威惠两端、智士筹边、要在端倪莫测、河东虏酋受封以来四十年、中外乂安、不可谓非和戎之利乃撦酋故后、封事六年不成、去岁臣蒙　皇上任使、三月入境、五月间卜酋聚麀、彼时十二部落、群聚虏营、倘无要挟之情。则取结请封。一月可办。乃卜酋虏妇大言于众曰。今日成婚。不日中国自然差官请我封王。须当倍加我赏。方可允许。众部且散。待后再约。臣知其谋。若为弗闻也者而置之一月之后。虏妇见计不行。方始差人报婚。此其妄意要挟。为谋之狡一矣。五路向来桀骜。虏妇卜酋成婚之后。以为可以大众挟素酋。亦可以大众挟中国。乃差夷使一百二十余人。投禀于臣。讲求先年史车之叛。仗伊取还宣大。许赏金银蟒衣虎豹水獭。十年未与。今当补给。其欲甚奢。其氛甚恶。臣虽折之。不敢再徼。然其妄意要挟。为谋之狡二矣。卜酋聚麀。八月不言请封。去冬乃差夷使言于抚镇。挟要得胜水泉加马二千余匹。金银赏物。十倍于前。方始投结。镇守密为臣言臣得设谋挫之。此其妄意要挟。为谋之狡三矣。夫王封至贵也。款市至富也卜酋不汲汲求封。而反坐索高价。何也。葢知　中国安边之计。急在一王封。而又知欵约所恃之人。全在一老妇。是以故意迟延。欲我差人往求。正堕其要挟之计。即捐二三万金为媾。而款约尚不可知也。臣虽不才。岂敢虑之不深。轻堕其计。且以　皇上之圣。中国之强。不以此时申　国威而破虏胆。反以三镇之安危。寄于垂老之虏妇。假如虏妇物故。款约不成。三镇将无以自立乎。且安能保虏妇之终无他故。而虏盟之终于不寒也。故今日之计。要在以自强为主而不必急求虏王之封待虏酋之来求。此时□赵辈极论八款事久不成不知此乃兵机也故公力言之我则因而应之。则大权在我。足以制虏酋之命。而款约可坚也。何也。我所以措三镇于盘石之安者。不必尽出一王封而我所以使虏酋不得不求封者。不必尽恃一虏妇也今虏酋报称取结。似已有期。而臣终以为不必急求者。诚见夫我。急则虏缓我缓则虏急其机间不容发。恐不知者或以欲速败臣之谋也。要以秋尽为期。封事无有不结之局矣。夫撦酋物故。至今六年。封事不成。不得不待。岂以数月而不可待哉。臣报期虽宽。或结。局不至于秋尽亦不可知而臣不敢以速成自许者葢虏情变诈无常。前次撦酋之封。　朝使临边。撦酋故意作难。不肯受　敕。自四月至七月。是时郑襄□洛经畧之万虏压境要挟无厌。边内亦聚兵将万余。环甲操兵。昼夜严防。糜费粮饷无筭。数月而后受封。今日之事。岂可容易。但当静以俟之。不可期近功而先自挠也。汉赵充国之对宣帝云。兵难隃度。驰至金城。图上方畧。老成于边事慎重如此。夫西羗易与耳。北虏之强。视西羗何止十倍。臣岂敢以易言之。故为　皇上陈其机宜如此。伏乞　敕下兵部议覆、行臣等遵行、则成封足以示重。而虏志亦不敢狎视矣
　　○请嗣封爵以顺夷情疏
　　臣看得嗣封事軆重大、计虑贵乎周详、当即通行三镇抚镇兵备各道、从长酌议、卜石兔既系嫡孙。即今请嗣。应否准从。各酋保结。可否凭信。嗣封之后。能否约束群夷。贡市机宜。有无克裨悠久。其卜酋所遗龙虎将军。应否与伊嫡子袭替。节封约法。作何申明。未尽事宜。作何议处。更革之始。先事未善者。作何改正、既封之后。后害将萌者。作何预防。并一应计处事宜查照撦力克袭封事例。明白回报。以凭具题。去后、续准廵抚大同右副都御史汪可受咨扌处山西布按二司兵备守廵冀北道按察使郭显忠右参政韩策副使王述古佥事杨述程会呈职等议照北虏自俺荅解辫受封比属国、四十年来、臣服如一、边陲晏然、斯亦已事之明效巳、近虽撦酋物故、忠顺继亡、而贡市无扰、恭顺有加、今卜石兔既系虏王嫡孙、世及之典、爰有定序、既循往日请封之例、上乞　天朝锡爵之荣、卑辞款塞、备极恭恳、且又东西部落、同心保举、愿听约束、永戴　天朝、今据各部酋袄儿都司吉能等率众请　封前来、委应准从、呈乞早为具　题、以慰夷情、所遗龙虎将军、应候卜石兔生有嫡子袭替、以永坚顺义之心、其封贡典礼、与夫市马抚赏等项、业经三封成案具在、无容别议、合照先年定例、再一申饬、务期恪遵旧章、永坚誓盟、以勿负　朝廷爵赏之盛典可也、惟是夷狄犬羊、情形叵测、万一请求无厌、势必难从、卒有他虞、机难预料、似宜陈兵塞上、谨堠烽烟、预峙糗糈之储、倍极兵将之选、砺刃秣马以须、一以示赫濯之威、一以折骄悍之气、要使操纵变化、我既得以制其进退之命、而机权莫测、彼自不得以逞要挟之技、庶　中国之体常尊、而黠虏之恭顺世世无替等因到职、会同镇守大同总兵官都督同知王威议照　国朝和戎事体。真有卓越千古者。无论　封赏名正。比于朝鲜等国无加隆。即督抚之所与虏王疋帛斗粟。亦付以一纸曰赏单。较朝鲜移咨往来。体更有杀焉。其所差来头目。即至尊贵如王婿国舅之类。见我将官参游以上。无不屈膝作摇尾状。□镇岁额抚赏银仅二万两以上。市本银十万两。虽屡次袭封。及每岁叙升头目。例有增赏。而朝四暮三。未出此数。葢皆取诸嘉靖年间经制额饷之内。岂有如人言所云款后费多于款前者。四十年来。曾无曩者不时请　内帑之费。而边氓日辟土地。长子孙。获利实多。总之款计称便。则王封当急矣。第初封也。俺荅情牵于爱孙。故我得因冉吉以成之再封三封也。黄撦二酋。皆政归于阏氏。故我得因忠顺以成之皆顺而易也。自撦酋物故以来。卜酋以世次宜王。而匪得忠顺。则势不能王。是时忠顺亦自称头白齿落不堪复婚之意彼其以少男从老妇。则麋鹿之聚难合。以弱主依强臣。则蜂蚁之戴难齐。既麀聚而蜂屯矣。又以穷子作富想。而豺狼之欲难厌。所赖军门帷筹妙运、恩威并行、先选将练兵、强内势以杜其观望、次用权设间、释外疑以一其归向、狡酋竟就驾驭乞封委属诚恳、窃以为许之便、或者谓素酋构隙方深。封后虏情未定。此彼家事也。今素酋巳先众具结矣。虽聚兵欲争王赏。而悖盟尚无显迹。大都诸虏感　朝廷之恩信巳久。恋市赏之飬活甚殷。近闻五路之誓众有曰。所为拥戴王子者。如庙中有神。众人附之可分沾布施弃神毁庙。是自绝衣食也。此其真情可槩见也。万一彼中事体自乱。则我可因其合而合抚之。因其分而分抚之。亦可因其当款而款。因其当战而战。第不宜逆彼他日不定之势阻其今日效顺之情耳今诸虏环边墙而待　朝命者。不下六七万众。似应照黄撦二酋事例。速为题　请。将卜石兔袭封顺义王。待其生有嫡子。仍袭龙虎将军以明世及之典。至于五路原授龙虎将军。今乞升都督同知。素囊原授都督佥事。今亦乞升都督同知。兀慎摆要并切近我边。摆腰已升龙虎将军而兀慎以效顺年久。亦比例乞升。彼犬羊异类。既知以　天朝官爵为重。似宜不惜虚衔以示羁縻。猛克台吉。乃投降冉吉之亲孙。义酋遗种。仅此一脉。今巳年长。乞升官职。尤宜稍加优异。以风示诸夷。其卜酋为二弟把儿慢台吉他儿泥反成台吉恳求官爵。亦自有节年加官事例可援。通应量为议　请者也。再照夷情之狡诈极矣、恋赏乞封。本其实情。乃徘徊觊觎。直至水泠草枯。自度要挟计穷。而后逓保结。闻有奸人为之谋者曰。待　封典至日。督抚不敢稽迟　朝命。彼时可求索如意而后拜。此虽不敢明挟。而暗挟之意犹在也、似应明白题　请。摠之既欲防外夷之变事又须防内廷之多口边臣之难至矣封典颁后。仍相机行止。彼果无他念则可成之旦夕而不为急功彼或有托辞则可需之岁月而不为缓事总之在务固疆圉。尊　国体。而疏词前后稍异。皆所不论。则夷情虽狡。可以为我操纵。而无堕其术中矣若夫约束自有定矢见。申饬总在军门。其练兵马以备战。修城堡以固守。此则边臣常职。无论款与不款。而皆不可一日懈弛、等因、又准廵抚宣府右副都御史薛三才咨据山西布按二司右参政吴锺英副使张经世会呈议照北虏自俺荅内附以来。举悍虏黠酋。在在皆属戎索矣。彼受我之　封爵。归我之职贡。有求于我。必曰讨。有得于我。必曰赏。视我一命之吏。愕若神明。奉我咫尺之书。珍同符箓、三代而下。　中国制驭夷狄。从未有若今日之得体者。四十余年间。蒸黎之生聚日繁。原隰之垦辟日广。边垣屹若。城堡翼然。葢亦名实兼收。而公私两利矣。缘自撦酋物故。卜酋无权。忠顺之麀聚久稽。素囊之肘掣殊甚。议者凛凛虑款局之中变。而边衅之渐开也。未几乖者以合。哗者以宁。统绪既明。名分巳定。即今叩关遣使。循例　请封。各酋之保结可凭。巳往之矢见条具在。举卜石兔而王之。举卜石兔之子而将军之一以彰　朝廷之恩信。一以坚夷狄之倾向。事理昭然。岂烦再计哉。惟是改革之初。计虑宜远。一切利害委应讲求。除袭封进　贡。事在云镇、皆非各道所能臆度、与夫经由去处、紧要冲口、分布兵马以保不虞先巳通行申饬、无容赘及、缘由具呈到职、会同镇守宣府总兵官都督佥事孙邦熙看得卜石兔原系虏王嫡孙。复与忠顺生前成婚世系既巳分明。事权又复归一。且有各酋保结可据。自应准其嗣封。本酋既嗣旧封。其原授龙虎将军亦应准令伊生嫡子袭替。以益坚其向化之心。此皆有往例可循。无俟再计者也。至于后患之当防。与贡市之可久。其机不在虏而在内。所谓因款修备。此一言蔽之矣。葢五路虽狡。今老且病。其意愿亦不甚侈。似犹易为驾御。若卜酋之变诈多端。桀骜难御。卜酋后亦甚弱此不甚详之论也此他日边境之忧也。惟是简练我士马、缮固我墙堡、修饬我器械、积储我刍粮、戒严我烽堠、务使战守有备、操纵自由、然后可与申明旧约。可与讲处事宜。可以杜其分外之要求。可以坚其后来之恭顺。所谓以战守为款。可久者也。不然而徒恃款约以为固。委金缯以为饵。彼狼子野心。曾何厌足足之有。况狡桀如卜酋者。能保其不反复哉。此军门屡有申饬、镇道将领、所当实心奉行等因、又准廵抚山西右副都御史魏飬蒙咨据岢岚兵备山西右参政李从心鴈平带管宁武兵备右参政阎士选会同镇守山西总兵官都督佥事张国柱议得今日虏情、较先年逈异、在俺荅以舐犊之爱。感我不杀冉吉之恩。今冉吉之事巳远矣。在黄台吉撦力克以麀聚之欲。惟彼忠顺妇人之听。今忠顺巳逝矣。则利汉财物以外。别无所爱于我。今日　封贡。视前难不啻倍之。则计议诚不可不周也。卜酋为撦酋嫡孙。序当继立。　中国知之。虏中亦拥戴之。各酋保结既至。则　请嗣自当准从。其所遗龙虎将军职衔。比照撦力克袭　封。替与伊子晁兔台吉事例。则今之应与伊嫡孙袭替。自无待说也。嗣封之后。约束悠久。有难必焉者。数语得卜酋之情葢卜酋顽冥竖子。不谙大体。用事头目。皆嗜利无知之徒。五路以扶正为名。而恃力以收拾之。今不惟忠顺逝。而五路亦老矣异日者将惟卜酋之所欲为。所料甚当其能约束各部落与否未可知也据今日卜酋之举动。能令贡市。悠久与否亦未可知也在我者可封则封来贡则贡。此不烦再议。等因到职、议照自古　中国之驭夷狄。慕义而贡献者。接以礼让。羁縻不绝。则今之封贡是巳。卜石兔为撦力克嫡孙。序当继立。况群酋之保结俱到。叩关乞封。自宜准从。所遗龙虎将军。亦应传及其子。葢晁兔台吉事例具在。无容别议。惟是今日之情形。视昔年有大不同者。款贡以来四十年于兹。虏酋恭顺弥坚。无敢败盟者。以忠顺为之摄维也。今忠顺故矣。卜酋犷悍难驭。惟五路之言是听。无端要挟。不遂不巳。如此举动而嗣封之后。能否约束群夷。贡市有无悠久。皆不可得而必也。抚赏原有定额。各镇自有旧矢见。而水泉赏物。卜酋欲比照大同。妄意勒索。不知原有者。既不能减。而本无者。岂可复增。相应查照节封约法明立文案。以杜无厌之求。此非所当申明者乎。款贡之意。葢谓假款以修备。非谓可狃款而忘战也况承平日久隐祸可虞往复平陂。理有固然。款未可长恃也。则夫选将练兵。修边储饷。凡可为战守之备者。当汲汲图之。则长胜之势在我。而款局之久与否。可勿问矣。此非所为预防者乎。至若伐目前要挟之狡谋。建日后制御之长策。军门巳有必然之画、非本职管窥之见。所能佐末议于万一等、因各备咨到臣、及据总兵官大同王威宣府孙邦熙山西张国柱及三镇兵备守廵按察使郭显忠等各议呈、大较相同、又据卜石兔差夷节投番文为妻父耳六倘不浪讨升官职。二弟把儿慢台吉。三弟他儿泥歹成台吉。同心恭顺。俱讨升职。又为西僧哀乞葢朝儿计喇麻劝化有功讨加名号。又讨加市马抚赏等项。又据七庆大成把汉比妓番文称我系先年同夫把汉冉吉投降　中国首款之人。大成比妓系首事之人高张当国时即请加恩以风示诸部素囊台吉。是我后夫不他失礼所生之子。即先王俺荅嫡孙。今忠顺夫人虽故。我同素囊母子两人。外钤东西两哨部落。内守得胜水泉两处边疆。一遵先王盟约。一报　天朝厚恩不敢变心。恳乞军门转奏　万岁爷怜我母子効劳年久。授我忠义夫人。升授素囊台吉都督同知。加赏表里。又据兀慎台吉番文恳称款贡多劳。讨升龙虎将军。臣将各夷使俱进堂下谕以　恩威出自　朝廷。非边臣所敢专擅。各夷唯唯去讫。臣惟　中国之驭夷狄。自　二祖犂庭扫穴以后。未有如先　皇帝与我　皇上之得策者也。俺荅黄台吉撦力克三世受　封。疆场无耸者四十余年。于名则称臣纳贡、稽颡献琛。于请求。则曰乞　恩求赏。曰贡马互市。非敢抗敌国之礼。于　国体可谓尊矣。查抚赏马价之费。在宣府则抚赏五万二千两。马价一十八万五千两。在大同则抚赏二万二千两。马价十万两。在山西则抚赏一万四千两。马价四万两。虽时有增损。然朝三暮四。总之不出此数。不过江南一大县之赋而足于费可谓省矣。　修备则沿边一带。雉堞连云。日增地险。　生聚则自辛未以来。民至老死不识兵革。农狎其野。穑人成功。于保聚可谓完矣。是西北款贡之利。不待策而知也。惟自万历三十五年撦酋物故以后。封事五年不成。一则忠顺因老而拒婚。二则素酋睥睨于非冀。五路虽欲挟婚。而不能使忠顺之必从。虽料集七十三酋以恐喝素囊。而不能必素囊之不拒。卜素二酋之构争。忠顺一老妇。势难主张五路以老酋从中佐鬪。数万达虏。临墙而肆挟。不从则所在皆危。从之则所费不赀。成婚而封。要挟得遂、则　国力疲不成婚而不封。干戈相寻。则款局败。此抚臣虏情传报日异、边事万分可虞一疏、兵部虏情变诈不常、边圉及时当备一疏、凿凿乎言之、皆必然之画也、然　皇上豢飬诸酋四十余年、　恩如雨露、　威如雷霆、诸酋岂其敢忘而岂其敢狎哉、臣是以布宣　皇上威灵、不移时而卜酋交合而聚麀、素酋俯首而听命、封事之成、固巳有其机矣、但卜石兔西海窭酋。所求者不在王之贵而在王之富所索者不在例之中。而在例之外。挟我市马以四千计。挟我金银以百千计。妄意　中国安边之策。急在王封。故意迟缓。坐索高价。我若遣一使招之。正堕其要挟之计。而媾不可成也。　皇上明见万里、允臣驭虏机宜一疏臣得以不封挟之。而三镇抚臣、与臣同心、严于修备而不言王封。三镇道臣与臣恊谋、严于修备而不言王封。三镇镇守诸将、与臣同力、严于修备而不言王封。而夷使往来。臣与中军抚夷官多方操纵。不失机宜。于是三镇边墙。无一隙之可乘。三镇军马。无一处之不壮。卜酋之计始穷。虏妇之情亦顺。卜酋与忠顺四月间调集部落。六月间印结求封。不虞忠顺一旦物故。群情几离。臣又差抚夷官一面出边。忄尉其哀情。一面密授方畧。联其异志。且草枯马弱。众部思归卜酋终无所容其要挟。始令三枝十二部遣使投结于臣。求臣转　奏。乞　封王爵。臣面进诸夷于前。逐一研审。卜酋果否应嗣。诸酋果否推戴。边约、果否能遵。诸夷果否能听约束。诸夷同声应臣云俺荅立法。后代子孙嗣封以长。黄台吉撦力克皆以长子袭封。卜石兔乃撦力克长孙。名分应立。各部同心以为当立。卜石兔既立之后。不敢不感　皇恩。一意恭顺。诸部落共保卜石兔。封王之后。边约见在。不敢不听约束。审无异词。臣始酌量抚赏。遣令出边静听明示。旋报素囊台吉因忠顺所遗赏物例应分得。欲与卜石兔相争。臣尤恐一人之争。或以携众部之志。申谕五路兀慎诸酋云。素囊既争。恐碍王封。何不从中讲明。我方好为题　请。随据兀慎等差使禀云、外边家事相争、原与　中国无与、况我众部既巳投结、急求军门题　请、早得　封王、以忄尉外夷盻望之情、且马市未开、抚赏悬望等情、臣思十二部皆戴卜酋、素囊一人。焉能抗阻。万一狂逞。则十一部仗大义而责之于外。我　中国严封守以拒之于内。素酋亦何所迯。且称乱无形。稽封非策。相应题　请。伏乞　勑下礼兵二部再加计议、查照先年撦力克袭封事例、拟议上　请、准令卜石兔嗣封王爵、其卜石兔所遗龙虎将军、姑候本酋生有嫡嗣、具实再请、准其袭替、并照节年常格给赏、庶夷情可忄尉、而　国体以尊、款贡之利、亦可永保矣、然我之所以王虏。本为借其钤束诸部之力。及其相沿之久。虏反肆其要挟无巳之谋。今使虏王足以制诸部。而　中国足以制虏王。其道在可合可分。可操可纵。施不测之恩威。使虏为我用。不为我难而巳矣请为　皇上陈之、初封俺荅之时、与之约曰。东自宣府。西至河套。责令俺荅约朿。今宣府白洪口自为一枝。河套吉能自为一枝。虏王所制者。山大二镇十二部而巳。十二部之中。智力足以雄长诸酋者。五路台吉也。兵马足以抗拒卜酋者。素囊台吉也。公正足以摄服诸酋者。兀慎台吉也。恭顺足以调和素囊者。把汉比妓也。制虏机宜全在于此使非得虏中强弱顺逆之情岂能办此臣先收此三酋与一酋妇密与之约使之为我用故卜酋作难不请封五路促之。卜酋大言肆要挟。五路阻之。数语大有机智借素囊之兵力树两匈奴之形借比妓之恭顺调素囊之悍借兀慎之公正破诸酋之奸三大酋归心于我。十二部无不归心。臣皆得以联朿之。十二部翕然归心。此无藉于卜酋之王封。而大顺之象可覩矣。何也、　中国之市赏。足以示　恩。犯令之罚革。足以示威。我特执其机而善用□□夷何敢不服。故卜酋要挟之时。臣号于众曰自宣府至山西。各分边界。诸夷各自开市。各自领赏。我　中国顺者抚之。逆者剿之。何藉于王。卜酋之王封尚不可得何况额外之赏故卜酋不得不畏也及卜酋收藏保结。不令诸酋投逓。臣又号于众曰。众酋逓结。卜酋不令来投。我将请命于　朝。先开众酋马市见给众酋赏物惟卜酋之马市不开赏物不给待其悔过乞求。而后与之。则体面何存。故卜酋不得不畏不得不令众酋投结也此所谓因其势而分之。使诸酋合于我。诸酋合于我。卜酋虽欲令之为不善。众必不与矣。此所以阴制卜酋而不至于骄者也然卜酋虽无统驭三枝十二部之才。而有鼓动三枝十二部之分。俺酋遗令。立嗣以长。名分既定。至久不渝。卜酋应立。三枝十二部同心拥戴。绝无异词。此所谓因其势而合之。使卜酋依凭于我。以显制诸夷。而不至于散者也。惟其势不可以不合故卜酋宜与之王封惟其势不可以不分故诸酋宜荣之升赏五路台吉见职龙虎将军。宜升以都督同知。兀慎台吉。见职指挥同知。宜升以龙虎将军。素囊台吉。见职都督佥事。宜升以都督同知。把汉比妓宜升以忠义夫人。猛克台吉乃冉酋亲孙。应授以指挥佥事。此皆有功于我与之以升赏之名。而鼓其恭顺之实者也。至于卜酋之妻父耳六倘不浪。卜酋之弟把儿慢台吉他儿泥歹成台吉。劝成封事。多所匡正。应授以指挥佥事。西僧哀乞葢朝儿计喇麻诵经劝化。夷皆信之。应授都纲名目。查往例应升者不止此数。此其有与于封事。相应先为升授。应授　敕旨照例　颁给。余俟进贡再为　请升。未为晚也再照中国所以屈夷狄者。莫先于自强。自强之道。如大同廵抚所云预时糗糈之储倍极兵将之选。练兵马以备战。修城堡以固守。宣府抚臣所云后患之当防。与贡市之可久。其机不在虏而在内。所谓因款修备。一言以蔽之矣。山西抚臣所云选将练兵修边储饷。凡可以为战守之备者。当汲汲图之。则既无遗策矣而臣之所忧者。独在乎人心之懈弛。溺于晏安而不可振。狃于目前而不知警将多软熟之流。无当于折冲之实。饷多缺乏之患无有乎宿饱之期。此则封疆之臣。与　庙堂之臣。所当交相警戒者也。伏乞　敕下该部将前各虏升赏再加议拟请　旨升授、其边备事宜、仍乞　天语丁宁、通行三镇抚镇督责大小文武将吏各要遵照前议常如虏在目前、着寔严饬修举、用伐虏谋、不得恃款弛防、致失事机、庶战守有裨、而款局亦永固矣、
　　皇明经世文编卷四百四十九终
　　●皇明经世文编卷之四百五十
　　华亭陈子龙卧子　徐孚远闇公　宋征璧尚木　李雯舒章选辑
　　张安茂子羙参阅
　　涂司马北虏封贡始末疏二（疏）
　　涂宗浚
　　◆疏
　　速补冲边将领伐狡谋疏
　　机宜采择疏
　　夷酋求贡疏
　　料理驭虏疏
　　大计纾国伐谋疏
　　○速补冲边将领伐狡谋疏【北虏封贡】
　　自丁未四月间虏王撦力克物故以后、虏情反复变幻、王封六年不成、今春五路台吉。五路为顺义雄部紏合七十三台吉。大集夷兵。以与素酋为难。素酋与忠顺。亦大修战具。以与五路为敌。此诚封疆危急之秋。应之稍不当机。则呼吸之间。安危之埶。□有所定也。臣蒙　圣恩用臣总督、臣行至镇川地方。素囊者忠顺孙也挟忠顺不订婚卜石兔素酋特差夷使入边。迎臣百里之遥。诉其构难之情。臣见素酋来意颇诚。面对夷使。谕以销兵之法。夷使速归具报臣言。于是忠顺把汉素酋俯首听命。复来报臣。臣又传谕五路。禁其聚兵。第循夷俗。先与成婚。后议封事。五路亦听臣言半减兵马。五月十一日卜酋忠顺巳成婚讫。此则虏争既平。边难亦解。似可坐待乞　封。与之题　请。无复大虑矣。但卜酋忠顺成婚之后。五路要挟得志。复生枝节。又挟忠顺。移撦酋骨榇于归化城。又挟素酋分其板升、大半与卜石兔忠顺。皆不能从。五路声言复聚大兵。与之为难。拂袖竟归。忠顺惧祸。又复差人追留。贿以名马银币。方始暂止。忠顺素酋。岌岌乎。恐其复生他端。封事亦不能自主矣。夫忠顺羣虏之主也。五路跋扈自恣。忠顺不能约束。众酋大集。惟五路之言为听。则五路之党益强而忠顺之势反孤近日五路。遂生狡心。将以挟忠顺之势挟中国矣。本月初九日故差夷使一百二十余人。持禀投臣。挟以难从之事。先讲宣府藉伊之力。擒回史车二酋。先年所许金币蟒獭。十年未与。今当补给。次则欲增额外之马。次则欲徼非常之恩。中军官戴延春先传禀帖、臣一览之、知其来意、葢欲借此以为兵端、且大言曰、此番封事。在我主张。非有厚酬。数年亦不能成。闻者无不失色。臣咲曰。狡酋伎俩。要在今日再逞。然非臣敌也。姑羁夷使。不与速见。授意中军戴延春及抚夷官冯大梁陈伦与之反复讲詟。销其雄心。久之夷使不敢复言。然夷使虽不敢言。五路狡情。终不自巳。除随机应变。臣不敢言。所急需者。在沿边将领耳。大同副总兵计辅今巳升任、臣前会咨兵部计辅之缺、应以北东路参将张万邦推补张万邦之缺、应以固原参将李梁材推补、近日新河口松酋部落贼夷因乘久雨边墙倾圯、入边盗马、亦以新任守史学光未到、故有此失、见今羁留本酋守口夷人、追马议罚、不为难了、惟是上西路张家口。乃五路地方。臣巳咨请兵部推补陈伦尚未题　请、亦不可缓、若夫平虏备御贺世贤、乃总兵王威所用领兵官、平日解衣推食、恩义甚厚、每一临阵、恃为先锋、情同父子、先因王威暂归听用、御史熊廷弼留领家丁五百名、在辽应援、贺世贤屡立战功、亦既报塞矣、近日王威起用大同总兵而封事未定、五路狂逞之时、大将领兵官。非素习战。何以威敌。此时宣大较重。贺世贤宜还大同。仍以守备领兵难以更留辽东。相应题　请、伏乞　皇上轸念边防紧急、　勑下兵部如前所拟、将应推者速为推补、贺世贤即调大同领兵庶用人得宜、而臣亦可从中指纵矣、
　　○机宜采择疏【北虏封贡】
　　自俺荅受封以来、四十余年、中外宴安、可谓和戎之利、但内备久弛、虏志益骄、妄意　中国所恃全在王封。而讲封所挟。全在加赏。故去年五月卜石兔聚麀之后。三月不言请封。密与虏妇商谋。我既成婚。中国必来请我封王。彼时方好讲加赏物。臣知其谋。绝口不言封王事也。卜酋虏妇见计不行。乃差夷使来言。往岁娘子成婚。便有差官请我封王。今成婚三月。何故不差官来。臣应之曰。尔求　中国封王。当差夷使求我。岂有　中国请尔封王之理。卜酋虏妇。见计不行。九月间乃始差人讲封。然卜酋来书大言曰。我心中想的两国大事、明白说与尔知道、我要秦王名目、秦王印信　勑书、赏赐大水口与我市马一千、水泉营市马一千、阳和月马三十五匹、大同月马三十匹、水泉营月马三十五匹、每年添　钦赏三十分、好人抚赏一百分、每月月赏金五十两银二百两、我说的依了我、即与我题　请、方逓保结等情、先见中军官戴延春、戴延春问计于臣、臣令中军官斥之曰、总督未到、尔五年不得成婚。今既成婚。未报　中国之恩。乃敢大言要挟。卜石兔十分不知事体。此禀我不敢投总督。亦不许进见。拒之三日。臣方令中军官戴延春亲验新制火器。虏使窃视之。见号令一传。三千火器。一时放打。震天骇地。人马辟易。虏使始啮指破胆私窃相谓曰娘子预备贡马在外进贡。里边干这营生。却怎么了。乃始恳求中军官曰。卜石兔的书。果然写错了。但今差我们到此。总督不容相见。我辈如何回话。中军官答之曰。边将贵素望在此总督在榆林只晓得杀达子不晓得封甚么王尔而今休讲封王。加赏事不须说起虏使曰。当时俺答受封之时。白马黑牛。对天说誓。　中国人马八十万。虏众人马四十万。俱听誓言曰。自今两家和好。永不相犯。如先背约者。有如此盟。今总督来此。将四十年大事。一旦坏了岂是我虏背盟。中军官答之曰。三王相沿。俱有旧矢见。如何卜石兔要加许多赏物。此是尔先背盟。与我总督何千。虏使曰卜石兔虽说这些。尔家何曾便将这些与我。全望对总督善言一句。容我相见。好归回话。中军官将虏使之言告臣。臣又令中军官传言虏使曰。尔家卜石兔要挟许多赏物。尔说我　中国三镇边疆。全莱尔替我看守。尔说尔草地达子。我总督管他不着。我直说与尔罢。总督传令与尔各家台吉。自山西水泉营。摠之借诸部以慑卜酋仍封卜酋以制诸部至得胜口。责令素囊台吉看守。自得胜至新平。责令兀慎摆腰台吉看守。自新平至新河。责令五路台吉看守。自新河至宣府。责令白洪大台吉看守。各人进贡。各人领赏卖马。不封尔王。如此尔家四十年王封。一旦烟消雾散。仍旧去穿皮袄。吃生肉。尔求王封不可得。况有赏加与尔。尔可思之。虏使乃大惊。相顾骇愕。面告中军曰。待我众人出外商量。再见回话。越宿复见中军官曰。总督既不肯加赏。念我娘子四十年恭顺、容我一见总督。面听分付。中军官复为虏使通言。次日臣方许见。虏使屏息震惧。进言于臣曰。娘子卜石兔差我来禀。封王。大事恭听如何分付。臣问之曰。尔家成婚许久。如何今日方来讲封。虏使曰。向因秋田未收。今收了方始得来。臣又问之曰。尔讲封王罢了。如何要添许多赏物。虏使曰。卜石兔西海穷夷。今日邀　恩请封。望求与些赏物。与他豢赡。臣问之曰。尔家三世王封。积下许多赏物马价。用之不尽。何为要添。虏使曰。前王赏物马价。俱各分与部落。本王名下。实巳无余。臣答之曰。各部虽曾分赏。娘子名下赏物。当与王子同享。尔求封王则封王。再不要说起增赏一节。尔回话再来。臣发谕帖。虏使归报。卜酋亦大惊。虏妇劝之曰。我教尔不要写许多。果然讨得个没意思。然卜酋虽巳灰心。要挟意尚未巳。往来讲折。直至今年六月间。酋见要挟不得。方谋具揭。忽有虏妇之变。虏中念经修斋。复稽一月有余。九月方始具揭请　封。诸酋果因天寒。告假而归。昨闻　朝使到边。酋亦传调各部来边。臣巳具虏封在迩几事宜慎等因一疏题　请封虏。但当待其自至。不当汲汲求之。今阅邸报科臣赵兴邦一本为虏封未妥　成命久悬谨陈掺纵之权以存　国家大体事、内言素酋争讲家事、稽迟王封、一可虑、二言臣等因虏来迟、急为请求、不无要挟、二可虑、终之以收回　成命、待其叩关讲求、徐与原爵等因、夫素酋之争家事、亦诚有之。然与王封无与臣等若听要挟。肯与加赏。封事之成不至今日。皆可无虑也。惟是卜酋受封之迟。近于藐我　王章。褫爵示绝。此四十年来无此议论。深足以尊　国体而折虏情。臣之所深服。求　庙堂一发此言而不可得也中外但知以封为封不知以不封为封三镇人情之怯懦。近于馁夫。四十年来夷虏之桀骜甚于骄子。臣于虏使诃之斥之。不少假借。见者闻者。无不以为太刚。不知不折之以威。则不足以示恩。不惧之以战。则不可以成款。故臣于四月间。谨陈驭虏机宜一疏、内言臣之守三镇不必专恃王封。臣之成王封。不必专仗虏妇。正有见于虏情之积嫚。不可不障其狂澜。将士之积弛不可不作其锐气。振刷自今。方可为百年长久之计。今五路诸酋内向者。皆已得升。素酋桀骜阻封者。亦巳革面。其后卜酋卒不能控制诸部自迁西海上卜酋一孤雏耳。何能为。在今日请命而后归。在近日闻命而报至。既无要挟之态。全无悖慢之词。我一旦绝之。近于太甚。姑宽以待之。不过三春之间。当有结局之日且闻科臣褫爵之言。必破其稽迟之胆。所助于今日之封事。其功甚不小也。臣常言　国家驭虏当为汉之强、不当为宋之弱、在今日臣宜申谕科臣之言以慑虏志。而又宣布　皇上之德以收虏心。则威惠并行而封局可结矣伏乞　皇上勑下兵部议覆行臣等遵行
　　○夷酋求贡疏【北虏封贡】
　　臣接邸报见御史刘廷元一本为狡虏狂态方张封事结局宜善乞　勑督臣速加经理以终旧业以赴新　命事、大抵言卜石兔素囊明暗诸酋、拥众十余万、部落四集要求百端而臣多方支吾、宜亟讲所以纾目前之患、释担之地、等因葢因传闻卜石兔紏集部落。临边进　贡。臣离地方。人心不无危惧。故有此疏。然臣之处此。不为无策。请以虏之情形。与愚臣操纵之计。为　皇上言之。去岁六月初九日虏王卜石兔受　封礼成、极其恭谨、惟有所与素囊相争家事祗候受封之后、听凭五路台吉会三大部诸夷、与之剖分、不意卜酋进马谢　恩之后。五路台吉得病回巢、未几物故、虏中无人主事、三酋家事、相争未决、今春虏王卜石兔有书求臣代伊主张、臣以五路台吉之弟宰生台吉者聪明知理。恭顺足使、谕令紏集诸部。责以大义。前与二酋解纷。素囊久不肯服。葢撦力克与虏妇三娘子存日。大同得胜市卖马一千余匹。山西水泉市卖马一千余匹。虏王虏妇。原是一家。无分彼此及撦酋物故撦酋长子之子卜石兔例当受封。素囊为虏妇亲孙。止当受赏。此酋狡黠多谋。内恃虏妇之爱窃窥王位。力阻卜酋不许受封。自丁未至辛亥。久持未决。及　皇上用臣总督。素酋方肯屈服、卜酋始得受封。虏妇虽与卜酋聚麀。然辛亥五月成婚。壬子六月物故。素酋亦未肯尊卜酋为虏妇夫也。况夷狄之俗。父母身故。所遗家产。偏与幼子。素囊曰。两镇千马。是我祖母所遗。我应独卖。卜酋曰。两镇千马。乃我虏王之物。我应独卖彼此相争。不肯相下。虏王曰。　中国之令。每年进　贡一次。方许开市一次尔既独专卖马。我不进　贡尔马何时得卖。以此挟制素酋。欲分其马虏王又谓诸部曰尔众不与我断家事。我不进贡尔市亦不得开。以此挟制诸部。欲令众同处分。多分其马。葢虏王全恃　中国之力以自立非臣为之紏集部落则部落亦不能齐素囊亦畏　中国之威以自敛非有中国为之钤束则素酋之横为难制卜酋讲封之初臣非树素囊一枝为疑兵则卜酋之要挟将无厌足卜酋受封之后非臣能合散诸部则素囊之阻梗将无巳时葢欲二酋外相合以尊　中国。内相离以批其腹心。又使十二部外相合以听卜酋之约束。内相率以感　中国之恩威。则　中国永享太平之福。而绝无夷狄之祸。此臣之密机。未可以告人者也。八月间诸夷正会与素囊讲处家事。一旦闻　皇上用臣回部。卜素二酋与诸部夷人皇恐不安。相率谓曰受了　中国大恩。久未进　贡。军门入　朝必曰我不恭顺。家事是小。进　贡事大。且置家事莫讲。约去进　贡。及闻臣不候代。实时入　朝。又相率差夷五百余人。入边留臣。臣慰而遣之。许其来　贡而　皇上严旨催促再三、阁臣方从哲亦有书促臣、臣心口自语曰、臣速离地方、则稍拂夷情、欲候诸夷　贡到、则久稽　明命、臣召总兵王威属之曰、虏王求　贡、我欲入　朝、将如之何、王威对曰、九边事大、大同事小、虏王之贡、自有旧章、事非难处、威当任之、臣又谓中军官戴延春曰、今　严命催督甚急、虏贡何以待之、戴延春对曰、授职方畧无不遵行、臣再语二臣曰、依计而行、临期有事、再与大同抚臣石昆玉商确而行、表贡之式、进贡诸部、例有升赏、应告署事宣府抚臣汪道亨计议而行、臣至兵部、从中调度、随机应变、更复何、忧臣始于本月十八日自阳和起程、次日行至蔚府、接见台臣之疏、欲臣速加经理、经理二字、自是名言、惟速之一字。则未可欲也。何也、夷狄何我鼻息。听其自来。则彼轻而我重。我求于彼。则彼重而我轻。　贡者以下贡上之词。有求于彼则体亵无求于彼而彼自来。则体尊。方今三镇虏情。尊　皇上如天。畏　中国如虎。自臣入镇以来。四年之间。敢有一夷生事者乎。无论生事。去年臣授　封之时。比妓素囊差夷来禀曰。往年　颁封中国兵马守边。今年　颁封台吉差人守。臣慰而许之。自山西至大同沿边未尝多费兵马。撦克力下封时郑司马率兵临边未尝多费沿边粮料。此万耳万目所共见闻。臣敢饰说此亦可以明夷人之不敢不恭顺也。臣今入　朝、若以后祸遗地方、若以难事遗后人、　皇上举以问臣、臣将何辞以对、况臣叨执兵柄。夷虽犬羊。颇知利害。臣有以知卜素诸酋之不敢也。臣向来矢心为　国家干实事、嫌于自伐、今为台臣之言、不得不述其颠末如此、以安内外之心。臣心实耻之、至于臣之进止、惟　皇上之命、臣不敢专矣、
　　○料理驭虏疏【北虏封贡】
　　臣惟虏之难驭也。自古已然矣。然在　中国之自处也。其国势欲强。其驭虏也。其见机欲审。其应机欲当。非可以尝试而漫为之也。北虏自俺答至今受　封巳四世矣。然自撦力克以前。其授封颇易。自撦力克以后。其定封甚难。何也、俺答之受封也。以孽孙之在　中国也。黄台吉撦力克之受封也。以虏妇之中主也。虏妇聪慧善谋。兵权在手。上佐虏王。下抚诸部。令无不行。禁无不止。当时所难者。只在虏妇之不肯许婚。虏妇许婚则封事指顾定矣。然撦酋之封。不可谓易。中外所知也。其难于始而易于终者。以虏妇效顺。　中国受封之后。修贡开市。循例而行。不复争也。此所以易也。若卜酋之封也。自丁未至辛亥。虏妇不肯许婚。素囊阻梗无巳。所以然者。素囊欲篡虏王之位。因以擅市赏之利。虏妇不能制也。卜酋欲袭虏王之位。又欲专虏王之利。素囊不肯分也。辛亥卜酋虽与忠顺成婚而兵马向在素囊之手。所用　中国亡命。如中行说者。千百成群。咸归素囊。即虏妇本故。卜酋徒拥虚名。不能有所主张。虏妇既故。卜酋虽受王封。而与素囊争分家财。外不相让。今虏中主事无人。兀慎老矣。无能为也。五路故矣。不可复作也。五路之弟打赖宰生台吉者。虽颇聪明知理。恭顺堪使。然夷狄之俗。父母故后。所遗家产。原归幼子。素囊执此之例。宰生台吉亦无如之何。卜酋必以袭封之故。定欲尽得虏王之赏。素囊必不肯让。虏王必不肯止。臣欲代虏分家。岂　国体哉。卜酋去岁受封之后、十二月曾遣二弟班儿慢台吉他儿泥台吉、挟持弓矢撒袋、前来进　贡、行至素囊地方、又为素囊遮留曰、家事未妥、如何进贡、卜酋二弟又复回巢、此素酋阻　贡之情、大同全镇所共知也。今十月间、闻臣奉　旨回部、素囊颇分与卜酋马二百匹、求伊进贡卜酋嫌少、必求多得、此虏王挟素囊之情也。臣虽屡差通使责以大义。卜酋终以家事未妥。欲借　中国之力。以挟分素囊之马。故迟迟其来。为挟素囊。非敢侮　中国也。臣之处此。但行令临边将吏。姑停大市。必待　贡到而后开。素酋欲开大市。必当与卜酋分家。素酋与卜酋分家。则卜酋之贡自入。机之在我。止于如此。至于能止大市而虏不敢争。只有简将练兵。谨守封疆。使虏不敢狎。贡之迟早。皆所不论。虏之家事定。则我之大市开。此不求虏而致虏之道也。若定以期限。求其速至。则虏窥我有求彼之意。反启其要挟之心。科臣姚若水所谓修其在我、巳有常胜、迟则责之、逆则创之、皆为定论、愚臣今日所行、正惟修我边备、听其自至、有合于科臣之言、至于愚臣奉　命催促至严、方敢启行、使当时署印有人、臣亦必当以完　贡上　请不使地方惊疑、以致纷纷如今日也、臣今奉　旨处置贡事、谨已悉心料理、以求上副　圣心、但事完迟早不可知、其后涂公卒不得正中枢之位所有兵部尚书臣必不能赴任、伏乞　皇上别简名德大臣以充兹选、使臣一意边事、以候新督臣之来、庶臣之罪过可逭、而分义亦安矣、
　　○大计纾国伐谋疏【北虏封贡】
　　臣惟　中国之驭虏、贵有长策。而人臣之谋　国、贵有远思、惜一时之小费、而不足以奠生民之安。固谓不仁。泥相沿之旧矢见而不足以权　国家之利、亦谓不智。此　国计夷情、两者皆重、而不可不熟思以权之者也、臣奉　命总督宣大山西军务、去年六月初九日奉　敕授封卜石兔为顺义王、八月初八日卜石兔　贡马九匹谢　恩、臣会同抚臣石昆玉具疏恭　进、九月十四日礼部题发顺义王卜石兔　钦赏大红蟒白泽纻丝衣各一袭、彩十五表里、伊妻大红五彩纻丝衣一套、彩四表里、十一月初八日臣军门塘官镇抚戴云程赍送至边、臣巳行边将宣谕　颁发讫、是封贡一事完局久矣、惟是年例贡市、卜石兔因与素囊相争家事久未来进、臣亦听其自来、未敢急为催促者、葢亦谋　国一念赤衷、未敢明以告人者也、请为　皇上言之、查得虏王并各枝酋首、每年　贡马五百匹、内选进　上马三十匹、留边给军骑操马四百七十匹、虏王应给　钦赏彩三十表里、虏妇应给彩八表里、素囊应给彩一十二表里、其虏官虏妇番僧夷使共一千三百六十八员名口、或有八表里者、或有四表里者、或有三表里者、或有二表里者、仍各有衣一套、即一年之赏、为数不可胜计、若以五年积算、　内府为之一空、而大同每年马价十万两、抚赏二万二千两、自三十八年至今五年、应该马价五十万两、抚赏十一万两、山西每年马价四万两、抚赏一万四千两、自三十八年至今五年、应该马价二十万两、抚赏七万两、若使虏王不为争家、一时补　贡齐到。则帑藏为之一空。凡此皆臣所深惜。不甘轻弃以饱豺狼之喙者也。夫　中国之封虏王。非真责以诸侯之礼。使之朝　贡以时。以藩屏　王室也。不过藉此为羁縻之计。使之不犯边不为盗。则巳矣。其市马也。非真得其驰驱之力。不过藉此交易。以少给其衣食之资。使之不犯边。不为盗则巳矣。快论可省烦说若使虏不犯边不为盗而又不进　贡使　中国不费　钦赏不费马价不费抚赏此从来所无之事岂今日所易得哉虏王苟明于计。使受封之后实时进　贡。与素囊合而求　中国数年之赏。　中国固无词以拒之。今为家事相争。少稽　贡期。然何尝一日忘　中国之利。　中国倘急欲其来。则是以利输虏而又欲其早得之在　中国未为得计也臣奉　命完贡。岂敢复言。但封王之贡。既巳久完。而年例之贡。所费不赀。此　国家大计。不敢不一阐明以祈　皇上之洞鉴耳。伏乞　勑下该部、再加查议、如果臣言不谬、或于虏贡之来、姑待其自至。不必限以时日以启其要挟之心或听其陆续渐补。老成谋国之言不必责以尽来以罄中外帑藏之积则于　国体未为失。而　国计或少补矣。
　　皇明经世文编卷四百五十终
　　●皇明经世文编卷之四百五十一
　　华亭徐孚远闇公　宋征璧尚木　陈子龙卧子　李雯舒章选辑
　　王志庆与游参阅
　　周中丞奏疏（疏）
　　周孔教
　　◆疏
　　东封误国亟赐议处疏
</div>
    <div class="pagination">
<a href="皇明经世文编_page154.html">上一页</a><span>...</span><a href="皇明经世文编_page150.html">150</a><a href="皇明经世文编_page151.html">151</a><a href="皇明经世文编_page152.html">152</a><a href="皇明经世文编_page153.html">153</a><a href="皇明经世文编_page154.html">154</a><span class="current-page">155</span><a href="皇明经世文编_page156.html">156</a><a href="皇明经世文编_page157.html">157</a><a href="皇明经世文编_page158.html">158</a><a href="皇明经世文编_page159.html">159</a><a href="皇明经世文编_page160.html">160</a><span>...</span><a href="皇明经世文编_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
