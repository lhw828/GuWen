<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 116 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 116 页/共 172 页</h1>
    <div class="content">　　吴中蠲恤、部覆虽不能尽如所请、然比之嘉靖甲寅辛酉巳为优矣、但踰格之恩、宜从　上出、　皇明祖制。凡优免税粮。当内定于心。祖制防微至此临期便决勿使人先知。要名于外。良亦为此。乃闻公以议蠲分数。遂传布于民间。彼中士民。方蒿目以望。而　朝廷又不能尽从其请。则恩出于下。怨归于上矣。今宜如部议。宜布　上德意。从实举行。
　　○答蓟镇廵抚张崌来【史车二酋】
　　虏酋帅众掠史车二酋、原因盗马索赏耳、夷虏彼此侵盗、乃其常态、谅无他虞、但史车二酋。每每挑衅干各部。及其来攻。又急控我。谓其侵犯。且求庇援。不从则彼谓我不足恃而有离心。从之则各部又谓我曲庇有罪。而窃为口实。要在辩其曲直。从公处之。顷直指仓惶来报、已详示以此中委曲、令听督抚处分也、
　　○答福建廵抚耿楚侗言致理安民【为治之要】
　　丈田赈饥驿传诸议、读之再三、心快然如有所获、盖治理之道。莫要于安民。究观前代。孰不以百姓安乐而阜康。闾阎愁苦而危乱者。当嘉靖中年。商贾在位。货财上流。百姓嗷嗷。莫必其命。比时景象。曾有异于汉唐之末世乎。幸赖　祖宗德泽深厚。民心爱戴巳久。仅免危亡耳。隆庆间仕路稍清。民始帖席。而纪纲不振。弊习尚存。虗文日繁。寔惠益寡。天启　圣明。虽在冲幼。留心治理。仆每思本朝立国矢见模。章程法度。尽善尽美。远过汉唐。至于宋之儒弱牵制。尤难并语。今不必复有纷更。惟仰法我　高皇帝怀保小民一念。用以对越　上帝。奠安国本耳。故自受事以来。凡朝夕之所入告。教令之所敷布。惓惓以是为务。锄强戮凶。剔奸厘革。有不得巳而用威者。惟欲以安民而巳。奸人不便于巳。猥言时政苛猛。以摇惑众听。江陵最不乐讲学诸公而迂阔虗谈之士。动引晚宋衰乱之政。以抑损　上德。矫扞文罔。不知我　祖宗神威圣德。元与宋不同。哺糟拾余。无裨实用。徒以惠奸宄。贼良民耳。世儒达治者尠。虽勉遵　上令。而实未得于心。所以宣上达下者。苟以文具矢见免罪责而巳。比见公诸所条布、训辞虽若严整、而肫肫爱民之意、蔼然于言外、以是服公之高识宏抱、非世儒所能及也愿益自信而坚持之。监军道裁革为便、彭湖贼未必即是真倭、但严备以待之、不必勤于远也、人旋附复、拙稿末卷有归政本末、谨附一览、
　　○答宣府总督郑范溪【虏情】
　　辱示虏情一一领悉、顺义病既狼狈、岂能复起、上蛮素无远畧、且与西部不睦、岂肯为之勤兵报怨、切尽之请、亦必不能成、虏势穷蹙可见矣、顺义一故。变态百出。顾我所以应之何如。此事当劳公经画。然拓土开疆。安边服远。亦在于此。今宜事事设备。预为之图以待其变。可也。邓兵宪有才略习边事、俟有缺即补、不别推也、镇日堡开矿事、公所谕咸中、机宜、但利之所在。人争趋之。且虏人不知所谓矿。皆板升之徒导之。板升之人虽得矿亦不知煎取之法。又内地之人导之。以中国法度之严。人犹以死犯禁。况边徼之外。犬羊之类乎。如此推之。虽能暂戢于今日。亦难厉禁于将来。尚烦公之筹虑。人旋艹艹、番文三纸、仍附纳备查、统惟鉴存、
　　○答三边总督【套虏贡市】
　　辱示虏情一一领悉套虏与云中上谷。微为有间。款贡之议。始于顺义。故事每优假。套虏初求贡甚急。我固未之许也。后以顺义为之恳乞黾勉从之。然一切约束赐与。皆与顺义不同。而彼亦不敢厚望。盖方以得请为幸。而无复横觊于望外耳。乃自顺义西行。见我厚抚而优遇之。艳于求索之利。遂蒙觊望之心。昨延镇即欲比例求升官加赏。其意望渐赊。端不可开也夫套虏之求贡。不独利赏赐关市也。方其未贡时。延宁之间。捣巢赶马。无岁无之。彼牧畜不得蕃息。老弱不得赡养。又北备瓦剌。南防中国。其苦甚矣。自款贡以来。内无捣巢之患。外有关市之利。得以其余力从事于瓦剌。则贡市事利于彼乎利于我乎即使请求不获。亦不敢释重利而结怨于我。况其精兵徤马。消耗过半。东借助于顺义不获。西修怨于瓦剌不能。其衰弱无能为之状亦见矣。故在今日西镇诸公。惟当坚持初约。稍事羁縻。而厉兵秣马以待其变。不宜曲狥其额外之请。以自敝也。惟高明裁之、又前语薛宪副、乃牧地事、非屯田也、近仗公措画俱巳周悉、赵卿被论、破格贳之、凡以为此、惟公策励之、期有实効而巳、外具别幅统惟鉴存
　　○答总兵戚南塘授击土蛮之策【蓟镇军情】
　　前顺义部下酋长、密报土蛮入犯消息、即驰语蓟辽军门戒备、数日以来、警息沓至、西酋所报不虚矣、不谷料此贼必窥滦东。今日之事。但当以拒守为主。贼不得入。即为上功。蓟门无事。则足下之事巳毕。援辽非其所急也。贼若得入。则合诸路之兵。坚壁以待之。毋轻与战。我兵不动。贼亦不敢开营散抢。待之数日。贼气衰堕。然后微示利以诱之。乘其乱而击之。庶万全而有功。足下经营蓟事十年。今乃得一当单于。勉之勉之。辱示破虏为巳任、具见许国之忠、但古之论战者。亦不全恃甲兵精锐。尤贵将士辑和。和则一可当百。不和虽有众弗能用也。时戚公所恃者南兵恐蓟人不恊故切言之窃闻北人积愤于南兵久矣。今见敌则必推之使先。胜则欲分其功。败则不相救。是足下之士。能战者无几耳。军情乖离。人自为心。鼓之而弗进。禁之而弗止。虽有严刑峻法。将安所施。羊羹之事。可为明戒。足下宜深思之。时时查军情向背布大公。昭大信。毋信谗言毋狥私情。毋以喜行赏。毋以怒用罚。部署诸将宜令食多而养厚者当先毋令失职怨望者当剧处虚心受善。慎毋偏听。察军中如有隐郁亟与宣达。平日号令。如有未妥。不妨改图士卒毋分南北一体煦育而拊循之。与最下者同甘苦。务使指臂相使、万众一心。知爱护主将。如卫头目。则不待两军相遇而决胜之机在我矣。如是乃可以一战望成功也。惟足下预图之。不谷平生料事往往幸中、凡所与足下言者、须句句体认、不可忽也、
　　○答蓟辽总督张崌崃【虏情】
　　辱示青酋既有罚处二弟之意、宜就机告于顺义处之、黄酋之不直东虏、岂是忠心、彼盖亦欲効东虏所为、顺义所制不得肆、见东虏东掠西市、两利并获故不平于心耳、渠去秋在云中。亦曾明告顺义言欲作贼顺义答之云。宣大是我买卖地方。汝不可胡做。别处我亦不管。观此则其心岂不欲为东虏所为者耶。公所谕其来使、词严义正、足以尊　朝廷之体、消逆乱之萌、须着落顺义处之。彼虽老。素为诸部所畏也。鄙意初谓不必奏闻、后思其事、关系颇重、似非诸公所能自了者、待计划巳定、期于必遂、乃以上闻可也、然犬羊无信。惟利是趋。即经此处分。他日亦不能缚其手足。此后宜责令侦得东部约从消息。即飞报我知在彼得阳明其心迹在我得阴为之备即今秋土蛮纠众犯辽。其中亦有西虏。幸贾大同、高山西、于贡市时得些消息。走报于我。即夙儆该镇预为之备。故虏虽众而在我无失。比者宁前虏原不多。而在我反有损折。此其豫与不豫相达矣。近得郑公书只云青酋部众东犯之事未否虚的、此言过矣、夫虏犬羊也、能保其不变乎、蓟镇属夷岁岁入贡。亦岁岁作贼。辽人不能归咎于蓟镇。岂能责望于宣大乎。夷情多变。惟在随宜审处之耳。
　　○答总督张崌来计虏酋钤束其支属【虏情】
　　马王大二酋横索事前偶有闻、即以奉询、兹承示始知其详、中言自甘罚处云云此不服顺义青酋钤束也。然青酋乃一枝之长。顺义又诸部之长。后来顺义自卜酋时益衰诸部名自求讲而贡事稍稍坏矣青酋云兄弟。顺义亲则叔也。尊则王也。可不受命乎。　朝廷驭下。以大制小。以尊临卑。若与其卑小者交关行事。则尊大者无权。不能领众。天下日益多事。而　朝廷体统亦甚亵矣。华夷一体。宁可乱乎。愿公熟计之。麻帅素称智勇、若能擒此虏、当以斩馘之功赏之、但须秘图、不可轻动也、
　　○答应天廵抚孙小溪言捕盗【镇江盗情】
　　承俯询奏报贼情事、谓别处不报、而独责之江南、似以　朝廷为多事烦苛者、是未细绎前　旨也、夫奏之与报。事体不同。奏谓奏闻　朝廷。报谓申报上司。详前　旨云抚按严督兵备等官、整饬武备、时尝体访、如有盗贼生发、务要实时从实申报、重大者奏闻。宽限设法缉捕、夫谓如有盗。实时申报。则不问城内外。皆当申报上司矣。谓重大者奏闻。则非重大者。虽城内亦不必奏闻矣。然盗发虽有远近。贼情虽有大小。抚按皆当一体严督。有司设法缉捕者。此　旨意也。昨镇江之事、　朝廷原未责其不奏。但恶其不报。及报不以寔耳。江陵耳目最广凡此细事皆能先知故抚按不敢欺也江南以隐匿盗情为常事。数年之间、一发于扬州、再发于太平、今三发于镇江、至使失主被伤而不敢承。大盗公行而莫之问。则法纪荡然矣。别处曾有是乎。　朝廷以四方之耳目为耳目。今地方官扶同欺罔。抚按耳目。巳尽为所涂。乃　朝廷别有所闻。一行诘究。遂以为多事。为烦苛。是欲使欺隐之弊。驯至如秦元之末季而后巳也。承问敢直陈其愚、幸惟鉴原、
　　○答山东廵抚何来山【东抚事宜】
　　辱华翰知东土岁丰民安、无任欣慰、清丈事、实百年旷举、宜及仆在位务为一了百当、若但草草了事、可惜此时、徒为虚文耳、巳属该部科有违限者、俱不查参、使诸公得便宜从事、丈量事非数年不能了昨杨二山公书谓此事只宜论当否。不必论迟速。诚格言也。大蠲之举、仆日夜以为念、俟各处清丈俱完、或另有一正大体目、然后请旨行之、差役文册略览一过、具见经理之密、中间处分孔氏　朝贡一节。极为得中。然仆窃以为今亲王俱不　朝贺。孔氏何必亲行。　朝廷亦不必借此以为重。渠每岁一行。族人佃户。科派骚扰。不胜劳苦。沿途生事百端。军民避之。无异夷虏。及至京师。淹留数月。待私货卖尽。然后启行。此岂为观光修贡者耶。窃以为宜如王府例。每岁只差人进马入　贺。不必亲行。或当　朝觐之年。预期奏请。得　旨而后行。亦为简便。公如以为可。疏请之。若今岁则彼听勘未结。自不宜来矣。
　　○答宣大廵抚郑范溪【西虏贡市】
　　承询各酋贡马既陆续俱至、即宜照节年事例进贡、满酋一枝、须候顺义罚处明白。请　旨赦宥。然后许其补贡。庶不失中国之体。番僧原无贡马事例。贡市既完。量行赏赉以示羁縻。出自特恩。未可遂为年例也。摆酋另　勑、事理亦可从者、上谷夷情。与云中稍异盖虏款之初。西部求贡甚恳。惟老把都阴持两端。把都既死。其妻哈屯主事。其子青把都为长。当事者不免委曲迁就。以成贡事。偏手之说。信有之也。时满酋尚幼。不与其事。今见其兄独专厚利。故比例横索耳。然今昔异时我所以应之。亦当随机观变。昔贡市未定。虏情叵测。用间投饵。有不得不然者。今势巳大定又当谨守韬钤为长久计不宜苟幸目前而巳。承示谓训练镇兵、振扬声势、最为自治长策、当环洲在镇时仆即以此告之、不意至今尚未成军也愿公乘暇留神、疆场幸甚　【抚按职掌】
　　○答苏松廵按曾公士楚言抚按职掌不同
　　手翰领悉、吴素称难治比来直指使者能举其职者鲜矣、执事以望选、宜勉方冉、窃谓抚按职掌不同。政体亦异。振举纲纪。察举奸獘。摘发幽隐。绳纠贪残。如疾风迅雷。一过而不留者。廵按之职也。措处钱粮。调停赋役。整饬武备。抚安军民。如高山大河。奠润一方而无壅者。廵抚之职也。近来抚按诸君。不思各举其职。每致混杂。下司观望。不知所守。以故寔惠不流。至于直指使者。往往舍其本职。而侵越廵抚之事。违道以干誉。狥情以养交。此大谬也。因忆嘉靖间有周如斗者、廵按苏松、信豪宦之言。博流俗之誉。将应征钱粮槩请停免、士民悦之、为建生祠、奏留再历、遂超陟苏松廵抚、及为廵抚则钱粮征发。百责攸萃。不复能行其宽贷之政。将以前免停逋赋。复行征派。于是士民怨之。毁其生祠。刊布谤书。向之称颂德美者。转而为怨怼忿恨矣。何则。驩虞之术易穷。众庶之欲难厌也况此中人情叵测。众庶难调、惟一以大公至正行之庶得无咎无誉耳、辱俯询敢以职掌为告、幸裁择焉
　　○答山东廵抚杨本庵【勋臣优免】
　　承询阳武优免事、查律功臣家除拨赐公田外。但有田土。尽数报官纳粮当差。是功臣田土系　钦赐者。粮且不纳。而况于差。锡之土田。恩数巳渥。岂文武官论品优免者可比。若自置田土。自当与齐民一体办纳粮差。不在优免之数也。近据南直隶册开诸勋臣地土、除赐田外、其余尽数查出、不准优免。似与律意相合、幸惟尊裁、
　　○答三边总督郑范溪【虏情】
　　承示虏王病笃、今番恐不能起矣、顷报套虏西抢者、知虏王病、亦皆汹汹、况板升之人。素依老酋为主。老酋死。那吉弱。不能附其众。加以荒旱。诸夷思乱。虏中自此多事矣。那吉忿老酋之分其众。即欲西牧。其智略可知矣。此虏初降。吾抚之甚厚。今当急收之。使与哈酋同心恊力以为外藩。一应贡市事宜。悉如老酋在时行黄酋病不死。必且诪张为患。公宜乘时厉兵秣马。厚抚战士为自固之计。老酋若死。虏中有变。随机应策。在我自有余力矣。尊札亦即封呈　上览
　　○答大同廵抚贾春宇计俺酋死言边事【顺义虏情】
　　奉翰示料度虏情一一中的敬服、今日之事惟当镇静处之。随机应之。勿过为张皇。轻意举动。致令众情惶惑。兴起事端也。昨督抚欲条议、仆即力止之、俺酋未死数年之前、仆巳逆虑及此、诸公但审侦虏情、有当处者亟以见教、　圣明在上、自有主断也、虏中无主。方畏我之闭关拒绝。而敢有他变。但争王争印。必有一番扰乱。在我惟当沉机处静。以俟其自定有来控者悉抚以好语使人人皆以孟尝君为亲巳然后视其胜者。因而与之。不宜强为主持。致滋仇怨也。前示丈地均粮查革冐免二事、极其精核、至于处豁应州民田、尤为妥当、巳属所司议覆优奖矣、
　　○答三边总督郑范溪计顺义袭封事【顺义袭封】
　　辱示虏情及谕扯力艮夷使云云悉中机宜、具服雄略、袭王之事。大都属之黄酋。但须将今年贡市事早早料理。以见表诚悃。而后可为之请封。谚云若将容易得、便作等闲看、务令大柄在我。使之觊望恳切而后得之、乃可经久。然虏情多变。亦难预设。时三娘子憎黄酋老病不肯与聚也闻近日恰酋与虏妇及诸酋议论不合。颇为失欢。若果有此。且任其参差变态。乃可施吾操纵之术也。顺义　恤典、属部议覆、仍当于　旨中从厚以示　天恩、
　　○答廵抚萧云峰【虏情】
　　辱示市本缺乏、欲动客饷、亦事势之不容巳者、即属计部议处、安兔吉无知、戕我旗牌掠我头畜、此等事、往亦常有、但此虏王新殁者。在我当申严旧约之时。而彼酋乃敢咆哮如此。不一惩之。衅端起矣。既黄酋之子。宜即责黄酋处之。彼方觊承封爵若其子不能制他日安能统大众乎此亦制驭之一机也。幸惟审图之、
　　○答蓟镇郑范溪【虏情】
　　承示得胜市巳竣、上谷罚处满酋、亦巳就绪、则三镇岁事毕举矣慰甚、顺义使恰酋处置上谷罚处甚力。此顺义之忠也。乃满酋兄弟。不听其令而骂恰台吉亦顺义之辱也。便中宜遣使。一谢之。一激之以为后来张本
　　皇明经世文编卷之三百二十八终
　　●皇明经世文编卷之三百二十九
　　华亭陈子龙卧子　徐孚远闇公　宋征璧尚木　周立勋勒卣选辑
　　吴嘉胤绳如参阅
　　邹中丞奏疏（疏）　林中丞奏疏（疏）
　　邹中丞奏疏（疏）
　　邹应龙
　　◆疏
　　贪横荫臣欺君蠹国疏
　　○贪横荫臣欺君蠹国疏【论劾严氏】
　　臣窃惟　朝廷之优礼臣下、何其至哉、贵以崇爵、富以厚禄、以荣其身、以润其家、足矣、然未巳也、犹恤其私而荫及其子若孙焉、复为之崇爵厚禄视其父祖亚焉、　朝廷之优礼臣下、何其至哉、夫是则为之臣者、正宜夙夜匪懈、虽捐糜其躯、犹不足以仰答万一也、而况有贪横欺罔、靡所不至者、可不为之切齿痛心也乎、此臣所以不避鈌钺、而敢披沥于　君父之前也、切照工部左侍郎严世蕃、本以父官、得承　简命、历升清要、位贰冬卿、　朝廷之优礼也、可谓至矣、为世蕃者、臣不知宜何如以报　朝廷也、夫何频年以来大肆身谋、蔑视国法、臣不暇一一悉数其罪、谨择其尤者一二以渎　天听、夫爵赏者、　朝廷之典也、臣下恶得而私之、然世蕃则视犹巳物、广致赂遗每一开选、则某官银若干、某官银若干、至于升迁也亦然、某缺银若干、某缺银若干、羣众相竞、则价值转增、葢未有不遂其所需而可以自然得者、试举一以例其余、往年吏部稽勋司缺主事、凡资格相应者、悉就而谋之、如羣儿争啖一饼然、于是世蕃之门纷然如市、有刑部主事今告病礼部祠祭司员外郎项治元者、本为富家、必欲得此、此时便尔严氏执国政以贿成者数年可慨也乃增至一万三千金、世蕃家人严年为之逓送、竟升吏部主事、人以所贿之数有符昔之富民沈万三者、乃以沈官儿呼之、士论嚣然、丑声日甚、本官寻以抱□抑郁、遂告病去、夫京官之升转、未必尽此辈也。然此辈不终无也、夫是以往岁河南道监察御史今升河间府知府张九功、条陈时事、有谓吏部旧用千金、今则增至万金者、葢指治元而言之、惜乎不明言其姓名。而公论至今惜之尔今岁三月拣选官员、有举人潘鸿业者欲得山东临清州知州、自携八百金、乃称贷在京□、人一千五百金、托中书严鸿以二千二百金送世蕃、竟除此官、于是宰执大臣、多有面斥其非者、鸿业则惶恐自失、事遂露于同侪、夫有司之升授、未必尽此辈也、然此辈不终无也、窃念京师借贷、利半其本、如此官者计速偿巳不下三千金矣、奈何不取之民而谁取乎夫即此二事观之、则余可类推矣、不特此也、每遇岁时及父子生日、中外各官、俱有馈赠、遂为定例、略不见疑然、则世蕃父子所蓄、可胜计哉、以过送之人言之、有轿夫牛班头者、有家人严年者、有亲识中书罗龙文者、有伊子中书严鸿者、此辈固多、而此数人则其尤著者尔、然数人之中、严年尤甚、葢由主人势焰熏天、故彼自尔尊重、以鹤山为道号、与士夫相往来、历年黩货、何止百十万金、往岁大学士严嵩生辰、彼则以数万金为寿、夫家人之富如此。主人当何如耶。又有极恶家人严冬者、今在南京扬州仪真等处、用强夺买人田产数十处。每处价可数千金、卖者价银纔得十之四五而已、剥取民财、侵夺民利、如此类甚多、昔人所谓敢怒而不敢言者、其斯之谓与、夫世蕃黩货欺　君、不忠甚矣、然犹有可议者、往值母丧、例应回籍荷蒙　皇上轸念伊父嵩年老、　纶音留以侍养、命其子锦衣卫都指挥佥事严鹄送丧、夫为世蕃者、犹当比例陈情、以尽子道可也、夫何一闻成命、遂喜不自胜、葢彼自知所为不道、惟恐身去被人指摘、且纵淫偷安巳久、亦不任行路苦辛、应酬倥偬也、故肆然家居明示谢客、暗通贿遗、姬妾满前、酣饮竟夕、今一目巳盲、而憸心不悛、昔人谓求忠臣于孝子之门者、臣敢必其不可得矣、然犹纵子鹄沿途取索、郡邑为空、恣意鞭棰、民生涂炭、此其为心何如也、夫今天下水旱频仍。倭虏未服。民穷财乏。难以措置者。正由世蕃父子贪淫过甚。为官者势必剥民脂膏。空人皮骨。以奉彼之欲。以偿巳之费而后巳。夫是则民奚以不贫。民贫则国奚以得富。去岁因天旱奉　旨斥贪墨。荷蒙　皇上圣明。所斥降者凡数百人而此贼实为罪首。反不与焉。何则。彼父子积威所劫、天下畏之如虎狼蛇蝎、且党类布列、摇动掣肘、言之自取祸阶故人不敢及之耳、比臣待罪行人、原无言责今蒙　圣恩擢以言官、世宗时尝有何不早言之驳故言先时无言责尚何爱惜一死、而缄默苟容以负　皇上、以负　祖宗乎、参照工部左侍郎严世蕃、本以鄙夫、谬膺荫秩、不思奉公尽职、顾乃罔　上行私、明开请托之门、污同狗彘、阴塞忠良之路狠似豺狼、项元治一主事也。乃受金一万三千。则升京堂者所获之多具见。潘鸿业一知州也。必用金二千二百。则转方面者所费之数可知。任中书罗龙文为腹心、自目之曰此吾弄臣、是　朝廷之官、辄敢玩侮、听家人严年之主使、人称之曰鹤山先生、是童仆之贱、亦尔尊荣、一岁而生日礼节序礼、各臣之解送、鱼贯珠联、一季而茶果仪、问安仪、各处之馈遗、斗量车载、逓运珍奇宝贝、水陆络绎无休、道路为之长嗟、夺占田地房屋、左右侵凌未巳、士民付之一叹锦衣玉食、僭拟王侯、作福逞威、权倾中外、生民之膏髓、剥敛无遗、时事之艰难、坐视罔恤、居丧无礼、教子惟贪、不孝不忠、大奸大恶、故天下虽妇人小子、亦愿脔其肉而泄其愤懑之心、然内外有文武百官莫敢、指其名而数其欺罔之罪、此臣所以切齿痛心、而冐死以渎、　天听也、再照大学士严嵩、致位首相、受国厚恩、植党蔽贤、何有廊庙之度、招权纳贿、寔同市井之为、庭训无方、官常失职、戒之在得、甘背先圣格言专擅选官、辄犯　天朝明律、此其罪当首论者也、锦衣卫都指挥佥事严鹄、叨　朝廷之冠裳、藉父祖之威势、视祖母丧为奇货、一路恣意需索、郡邑因之罄囊、逞锦衣官为近臣、百官极力承迎、豪杰为之丧气、此其毛头鼠辈、亦敢狐假虎威、罪当并论者也、如蒙　皇上俯纳臣之愚忠、洞察逆党、如果臣言不谬、将严嵩等或姑令退休、或加之显罚、或斩世蕃之头、悬之藁竿、以示天下万世、为臣子不忠不孝者之戒、则天下之人、有不稽首称快、仰颂　圣明者、未之有也、如是则羣党可以渐除、善类可以日进、官清则政善、政善则民安、国用有不足、四境有不宁　圣化有不隆盛者、亦未之有也、如或臣言不实、则愿斩臣之首、亦悬之藁竿以谢世蕃父子、以为天下万世言官欺诳者之戒、则臣虽在九泉亦无恨也
　　林中丞奏疏（疏）
　　林润
　　◆疏
　　申逆罪正典刑以彰天讨疏
　　○申逆罪正典刑以彰天讨疏【论刻严氏】
　　臣闻君亲无将春秋诛意。故乱臣贼子、天下之所共诛、幽明之所同愤也、臣近因严世蕃罗龙文罪恶显著、敬陈其概、上渎　宸闻、仰荷　圣明洞察、专委拿送、臣感激就道、驰赴九江、凡所经过府州县、及江西境内之民、闻风聚观、欢呼鼓舞、若出于汤火之中、而跻于春台之上、又莫不举手加额祝曰　圣天子为民除害造福、诚愿万寿无疆、臣因备询其事、始得逆状之详、窃思世蕃之首恶虽拿、而余党犹未解、祸根犹未绝、人情汹汹、尚虑其后、此臣所以切齿痛心、不避斧金戊而再渎　天威、伏惟　陛下少垂鉴焉、切照逆犯严世蕃罪恶滔天、积非一日、而近时不法之事、又非一端、任彭孔为主谋、任罗龙文为羽翼、任恶男严鹄等家人严珍二等为爪牙、穷凶极欲、无所不至、在省城巳占仓基、而又并吞宗室之府第、在袁州巳占官地、而又侵夺平民之居房、改祝　圣之寺以为家祠、凿穿城之池以象西海、其直栏横槛、峻宇雕墙巍然朝堂之规模也、袁城之中、列为五府、南府居绍庆、中府居绍康、而严嵩与世蕃则居相府、廊房回绕万间、店舍环垣数里、招四方之亡民、为护卫之壮丁、森然分封之仪度也、总天下之货宝、尽入其家、倾天下之库藏、莫比其蓄、世蕃巳踰天府、诸子各冠东南虽豪奴之严年、谋客之彭孔、倚势而作威福、家资亦称亿万。闾阎膏腴、剥削殆尽、民穷盗起、职此之由、从古以来、未有以拟其贪、而彼方扬扬夸于众曰　朝廷有我富乎、粉黛之女、列屋羣居、所衣皆龙凤之绢所餙尽珍珠之宝、张象牙之床、围金丝之帐、朝歌而夜弦、左斟而右舞、宣淫无度、污蔑纲常、从古以来未有以拟其奢、而彼又扬扬夸于众曰　朝廷有我乐乎、养家丁已踰二千、纳亡叛更倍其数、以造房为名、而聚四千之众、以防盗为名、而募数千之兵、精悍皆在其中、妖术并收于内、且则伐鼓而聚、暮则鸣金而解、故有严珍一则窝藏强盗、而白昼行凶、如郭宜三刘相谊洪斗文攀锦回锺福秀等百十余人、明称严府官舍、出没于湖广江西之界、打劫无忌、近有萍乡县张恭八之家、则被其杀死男口、淫污妇女、有瑞州过客况巧儿、则被其戮死性命、劫夺财物、此则袁州府已擒获三十余人、招申兵备道可证也、有严寿二则阴养刺客而昏夜杀人、寿二与胡龙之妻何香儿稔奸、遂令勇士刺其夫而拐其妻、此则分宜县访获成招监侯可证也、或夺人妻女、而致其孤寡者、则有严艮一占周龙一之妻、严艮二占易通秀之妻、严思一占易江之妻、严来童占鄢艮六之妇、或受人投献、而欧伤人命者、则有严和鸣之伤邹均重、严鸣凤之伤黄质练、严樊之伤任良谋、严瑞朋之伤邹公显、或夺人田地、而负累赔粮者、则有严富之骗陈宝也有严景八之骗孔源也、有严臻富之骗彭栢也、有严进寿之骗锺发声也、有严琴之骗杨宗仪也、有严珍之骗郭寓也、有严七之骗邓承绩也、有严积之骗彭槐也、或夺人之房基、而掯价不与者、则有被严保之害者、李三元也、被严思之害者、崔元二也、被严勤之害者、王铠也、被严珍之害者黄衮也、被严二汉之害者、林绍新也、被严仲一之害者、彭述古也、被严富二之害者、萧珠也、被严艮之害者、张文耀也、被严志之害者、朱宝王銮也、被严珍二之害者、杨允积陈子良也、凡此皆世蕃之党令、彭孔之主谋、败露者巳如斯。而阴秘者又不知其何限也。告发者已如斯。而惧势含冤者。又不知其何限也。结断申详者巳如斯。而把持抑案不行者。又不知其何限也。袁州府一衙门间理者巳如斯。而在别衙门者又不知其何限也。自四十二年十一月起至四十三年四月止、半年之间巳如斯。其余臣所不及查者又不知其何限也。臣窃思宸濠逆谋之初、亦不过招纳贼首。诱致奸人。受献田产而巳。今世蕃之不法。揆之于逆濠无异。其后即命林侍御籍没其家先是报数巨万万然严氏不无隐匿流散必欲追比如额江右之民不能无累于是恨严氏益深矣故今日民苦于蕃。殆甚于当日之民苦于濠耳。且江广闽楚山谷之贼。垂涎彼家积赀蓄威观衅。葢未尝一日忘也。是在江西隐忧不在世蓄则在山贼矣况世蕃包藏祸心、巳着于在朝之日、臣又请而实之、伊藩典模妄怀异念、今籍没其府、则有呪咀之词、又有九五当干之牌、见贮河南布政司、是伊藩不轨之迹、甚昭彰矣然其阴结于内者、实世蕃也、世蕃受典楧赂金十余万而主其谋、故典楧敢逞其狂背之志、及闻世蕃问遣典楧之望巳孤、遂差乐工三十余人至其家倒赃回至吉安地方、俱为世蕃计杀、此中外大小臣工之所共明也、故臣前论伊藩之疏、有曰托交窜逆之门数万通神、阴扶默助、葢巳指世蕃而言矣、是世蕃之阴结典楧。又何异干钱宁臧贤之交通宸濠乎。幸赖圣明英断早发典楧之奸、先逐世蕃于外、以消隙寝邪于未萌、不然、则内外夹谋、虽万不能为宗社之忧而中州之民、恐亦无噍类矣、然则世蕃在朝之日、荐沐厚恩。犹怀异念。况今怨望于罪迯之时乎。况今不法之迯。又昭昭如是乎。是世蕃居朝则为宁贤、居乡则为逆濠。以一人之身而总羣奸之恶、至于败坏士风、流毒善类、紊乱纪纲、斵伤元气、则又羣奸之所无者。臣谓虽赤其族犹有余辜、岂特止干一身而巳哉臣又反复思之。严嵩又恶得无罪、孔子谓事君之道曰勿欺也、嵩独不闻是训乎、夫嵩位极人臣、宠绝百僚、以义则不可欺、以恩则何忍欺、而嵩顾公然欺之何也、自世蕃问发雷州、并未赴伍。仅居南雄二月而返南雄去雷州三千余里、而抵袁州则数程耳、嵩于往岁乃敢朦胧奏请、量移附近卫所、夫近巳莫近干家。不知更又移何处、未赴伍而求改移。既在家而复请乞。斯疏一上。物情俱骇。嵩独不顾。恣意行私。兹非嵩之欺　陛下乎。既而伏蒙　圣旨云嵩有孙鸿看待、此恩巳特、是　陛下辞婉而意严、真明见万里、亘古莫及矣、嵩又恬不为怪。仍复容留在家、以　明旨为不足恤。以国法为不足遵。惟知有私恩、而不知有公义。兹非嵩之欺　陛下乎。近奉旨拿问、有伊孙冐功滥任锦衣卫指挥严绍庭在京、随差家人走报、只二十余日、即抵袁州、嵩一闻报、又遣世蕃潜遁、乃躬谒兵备有司嘱之曰小儿在家自不隐、今回文只云老夫有不起之病、令其回家、既次日、度世蕃之去稍远、又遣其婿袁应枢嘱之曰、但回云向在该衙门、并未回家、各官乃应之曰、无病而谓有病、巳不敢诬、弃伍而曰在伍孰能当罪、是众昭昭然、尚犹妆餙无忌兹又非嵩之欺　陛下乎、向日在朝、嵩犹诿曰以一身供奉　皇上、家中之事、难以尽知、今在家矣、世蕃朝夕与俱矣、诉冤哀泣者、声彻穹苍、嵩亦曾听闻矣有司受词数千、为之问理者十之一二、其余尽送与嵩、嵩亦检阅其词而处分矣、然则世蕃之恶、嵩犹诿于不知、臣未之信也、夫既知之而又纵之、不特纵之而又曲庇之、此臣所以反复思之、谓嵩不能无罪也、故敢披沥血诚以极忠悃、而并鸣于　君父之前伏乞　圣明详察、敕下三法司会同多官、将臣所奏事件、逐一查究、如果臣言历历可据、愿将罗龙文严世蕃处以极刑、碎肉枭首、图示天下、以泄神人之愤、严绍庭并提查革、仍乞遣忠直刚正素有德望大臣一员、领敕前去、会同江西抚按议处安辑、将彭孔明正典刑以谢万姓之怨、其无赖家人与招纳亡叛之辈、尚有数千余人、则设法解散、母贻地方之患、其家则不啻千万万、则籍没输边、且以杜奸贼窥伺之、心、迯军严鹄等与家人严珍一等、则提问如律、基地田产、应还官者还官、给主者给主、原占妻女、曾否给配、原负税粮、曾否豁分、今袁州一府四县之田、七在严而三在民、在严者皆膏腴、在民者悉瘠薄、在严则槩户优免、在民则独累不胜、臣闻百姓苦楚难支、迯散流离者接踵矣、并乞行议处、如近言官所请限田之制、限制之外、悉与百姓均差、以苏困疲、仍出给告示、听民赴理、一一俱为处分、母畏强御、要在民兹、岂特地方一时之幸、实宗社无疆之庆也、其致仕大学士严嵩、伏乞　圣明裁断、少加切责、以为人臣欺君之戒、臣僻远孤寒感激知遇、糜躯图报、乃其素心、衒直沽名、委所深耻、此犬马之微忠、实神明之共鉴、谨此干冐　天威、臣无任忠愤激切之至
　　皇明经世文编卷之三百二十九终
　　●皇明经世文编卷之三百三十
　　华亭宋征璧尚木　陈子龙卧子　徐孚远闇公　李雯舒章选辑
　　董云申士开参阅
　　宗子相文集（书　记）
　　宗臣
　　◆书
　　报阮督学
　　报子与
　　○报阮督学【御倭练兵】
　　自岛夷入寇吴越杀戮。焚掠数百里为墟。今古至变。谋臣策士。征兵集饷。非不风驰云涌、至盛也。相持四载。曾不得志于一战。乃反损军折将。重为岛夷观笑。何故哉、仆则以为不土兵而客兵之祸也。往岁吴越守臣。初上夷变　主上览书大怒。下策庭臣。持议者以为夷入如风雨飘忽。吴越人懦弱。不能持戈。不足恃。唯调他方劲兵往剿。可期而禽。遂使侍御史曹郎出选山东兵八千往授司马司马渡江招兵。广陵二千石以下。朝夕供帐。具散牛酒金帛劳士。日糜二万矣。夫扬一郡耳。自齐抵越涉三千里。凡经几大郡。则所糜何计哉。抵越一接战辄堕夷计中。枕籍如山。余者望颷溃走。当是时仆在海上。见溃卒几千人。往往从海上意气而北。不惧也。是安取客兵哉。夫岛夷与中原之寇异。往岁师寇起河南。大军一出辄剿。已剿即勒部散去。此宜于客兵者也长一奋扫此客兵之所长苦无良将统之耳乃岛夷者如鱼鸟之在江湖林木出没聚散一瞬千状其势难以尽剿唯来则御之去则守之是为至计即使客兵尽劲可恃亦何能使之操戈万里之外为我御夷哉护戎将军所率万人日夜走万里山谷间抵越。其所糜不知其几矣。而吴越连岁苦饷、既巳竭江南租帑。不足给之。且田畴罢耕者什五。有司急饷苛征。徒为夷益众。亡益也。昔项羽勒吴中子弟八千渡江。长驱天下。彼岂非闾阎编氓而与今吴异禀哉。越兵固弱矣戚少保至而越兵强则强弱岂有定士无论强弱。唯其练敌亡论众寡。唯其气。为今计者唯练士倡气之策。总戎责之监司。监司责之二千石。二千石责之邑史。鍜戈矛。严行伍。信赏罚行之而士不劲者。一世无之。诚得海郡士尽劲亡论今变可弥即他时夷来亦何恐也且又亡大费越中人往上言夷畏宁绍不敢窥强。益宁绍人各各家海上。不鬪则失其居夷来辄并力持刀。格夷。夷辄败去。夫嘉湖宁绍。相去不数百里。岂强弱顿殊哉迩者　主上忿师久无功。诏捕练戎司马。罢谪大中丞以下数人。诸臣受大托而徒拥乌合之众。以冀成功。仆固内知有今也。此中传言各道兵日益解散去。护戎者惧不敢问。彼其暴露草莽久矣。且腹空无糈。又安能留之故仆以为罢各道兵而日夜练吴越者甚便今杨公新拜命、且明公虽总文事、慷慨戎机、当得朝夕见胡不以此陈说杨公之前而赞翊之。仆蓄此衷长远矣。睹于近事益忿。不敢以闻杨公。而为明公一陈者。知明公者杨公之所取信。故假胡公以信鄙言也。亦唯明公有以教之。
　　○报子与【闽寇】
　　累奉远牍、知足下之为闽虑至深也、前使者以军书至、仆即进言督府、即传檄汀兵还汀矣、督府虽罢遣归、犹欲立之、帅长亡事、则农有警、即舍而刅、仆因极言汀不可一日亡兵、兵饷复匮、乃云非即欲饷之姑羁之耳、且言二千石善为理也、足下其竟如何哉、武平报山寇复起信有之则汀何恃焉、吾辈既不能长驱中原、饮马河洛、乃使持戈负矢、周旋羣丑、羞谈之矣、海寇大都多华人。华人狡善绐夷、福清之陷也葢华人先其夷于睥睨间。守聛者觌其夷也。遂惊而逸既陷。华人乃又先之。绐夷以狱此帑藏也。夷遂呼其类数千人辟门以入。见其累累然系者。以为守帑卒也。诘帑金何在。不得则缚而刅之。乃华人巳羣入藏中负其数万金走矣苟华夷相疑则可用闲以携之矣夷穷亡获遂环山而掠。即败絮腐糈。亦喜而内之囊中人言此何究而贪也不知华人负之矣及其败也。其俘咸夷。华无一夫被创者华人亡论负其国乃又负夷今且各持其金。骄其妻子。沽酒啖肉。嬉游闾巷矣。此何称编氓哉。为今之策先策华人。夷可不策而定。不尔者乱无巳。时也。而策华人。即仆亦罔知策所从出。足下谓勿诘其渔商者诚是也。但今之渔商者。有司何能诘之。诘亦乱。不诘亦乱。其意以为渔商者。犹劳且费也。不渔不商。不劳不费。持大刀走数十里。便可得黄金数斤。狎美妇人数十。扬扬而去。我兵畏聣。岂不愉快。得意哉。此华人之策。即苏张复出。不能移易之矣。而欲一有司召号之。仆固知其难也。假使诸葛司马诸君复出。不知亦作何状。足下所使代谒督府者仆命之察之羣属咸无一人至者。惟足下裁之
　　◆记
　　西门记
　　七月西征记
　　九月西征记
　　二曾夜谈记
　　○西门记【福建省城】
　　戊午四月既望、余至自汀、是时都御史阮公被逮北去、岛寇直犯闽安、省中人惶急走而诸大夫日议守城事、遂以余守西门城、凡七门而西门者芋原横塘南台之所取道也、先是有司悉部勒诸父老子弟守陴、余登陴则悉罢诸所贫者、疾者、孤而懦者、留其壮与之约、曰昼则家、夜则陴、击析鸣铙、而悬火陴外、不如约者以军法从事、会明日报寇将至、六门咸闭矣而城外人数十万大呼祈入、余遂日辟西门入之、晨起辄坐城上列徤儿数十于门、人诘而入、而牛马鸡豕羣羣薄吾坐不问也、客有言辟门诚善、独奈何不虞奸人哉、余曰客休矣、余办此矣、即有奸人者吾任之、于是为檄召城外百里所蓄薪谷悉徙之城中。不徙者吾纵乱兵焚之既夺盗粮又实城守而壮夫有不肩薪谷而入吾门者不得入于是城外薪谷日以万石塞门矣。城外人食城中者不下十万城守凡五十日而斗米不增一钱葢以多故而议者谓城外民庐逼城者恐城至焚之以攻吾门。于是凡有庐而近者辄命焚之。烟袅袅四起。庐者还泣不止也。余则止西门之外之庐不焚。今有寇未至而纷纷自扰者何也曰寇至五十里尔其自焚吾不忍为尔焚也其有树于城侧者、议者恐寇至登树窥我、于是下伐木之令、护戎者持斧环城伐之、至西门余偕护戎出视枣百株、梨百株。垂垂实矣、护戎请斧、余止之曰毋伐、即寇至何能登此柔干哉。凡城不屋其上、而闽城则屋葢其城、故于沙不屋则雨浸善坏、而议者谓城而屋不便击寇也、于是每楹辄毁其一路、寇至则立之屋上、击寇、余笑曰兵不能雄之行间。而能雄之屋上哉。且一雨而千楹何恃也、遂止不毁、而外郡以援兵至凡三千人、咸余所部兵也、余令护戎日督之野习射。夜则分屯之堞间。五人一爨。十人一人下堞取薪。不取薪而下堞者以军法论。以是兵戢不扰。而邵武部兵之出守西夹江也、至则咸病卧村墟中、余命杨生急驰而人剂之、遂起寇是时、巳陷福清、福清人携孥息至者、日以千计而、镇东之于清福近也、寇既去复攻镇东人善守、以故不可拔、别分一寇寇兴几拔、会当事者提兵至、遂解兴之围、而寇之寇泉也廵台被戎督守遂解去、往往出游兵伏击有所俘获、以归、当是时兴泉之寇巳南、而镇东者尚屯海上。意扬扬甚也。会督府驰至则檄兵数千连数十大舟刍要之、寇轻伐辄驾大舟刍逆我、而我兵奋怒弩金驳乱发。乘风大呼。寇舟刍反出其下遂大肆擒获余者沉之悔中。捷至悉罢诸所守陴之卒、与外兵入援者余、亦解榻还、着、而父老羣然则余泪下沾衣焉、时五月二十三日也、余惧往事放失、无以诏来、遂书而存之
　　○七月西征记【督遣粤兵】
　　戊午五月海寇既平、于是悉罢诸所入戍者、先是粤兵三千以丁巳十月征至戍、省中督府至函下采金牛酒劳之、巳而寇至、檄其往不往也匿之民间而督府既巳檄闽兵剿贼归矣、于是粤兵惭、会其酋长以千金为其二子取妇欲去、遂日夜请之督府、督府业巳厌之因请上罢去而檄余督之西、时七月六日也故事客兵饷金咸颁之酋长、酋长辄匿其、半而牛给之、以故任其掠不问、余于是召其酋长跽之庭诫之曰而提三千人食我四万未闻其逐一贼也。若后匿羣酋金任其掠者吾且缚而千金妇致之阙下于是酋长大惧出则严戢其羣毋掠金至延平闻其不掠也辄厚遗其酋长牛酒是时汀守徐君使使来问粤兵状、余报以尺牍、其词曰归自建安、则有护军之檄矣、其人咸虎而戟、日夜绳之、仅不掠涂、然亦其涂之人徙其鸡犬孥孺而内之他所、故免、足下幸传檄、涂居者毋纵鸡犬不收、毋不能一时去其孥孺、以为护军使者忧也再二日至将乐羣酋之至也、咸舟至将乐则陆是时秋炎羣酋畏炎、不日驰而夜驰、余与之共驰、舆不鸡鸣不停也、葢十日而至石牛、石牛去汀百里、其地故有塾云塾师闻羣酋至辄匿之山中、而独留其学子而髫者守笥、酋聣其笥不知其书笥也、持刅劈之、见其为书、则又碎其书、于是学子顿足而泣、亡何酋又网其池鱼、学子业者业不知畏酋也、既巳忿、又窥其网鱼辄大呼曰、客兵作贼、因裂其网投之、于是酋大怒、即手缚之、而诉之酋长曰、是子窃吾刀也、酋长信之、既巳缚之一夕、明日驿吏入言状、余怒命从事往让酋长、酋、长惧而诘人安在、则巳系而去之三十里矣、于是追释之又二日至汀、徐君、又大劳其酋长、及羣酋以去、自省抵汀、盖千里而二旬始至、其所经虽少焚刼、然鸡鸭鱼鳖门屏庐灶萧然矣、出瑞金遂益大掠、而余间从舆中问父老、父老辄为余泣曰、吾民之苦客兵。甚于盗也。夫当事者走千里召外兵击贼。岂不至急民哉。及其至乃不肯发一矢。徒撄金而归也。岁费帑金数万。即道涂牛酒又半之矣。卒乃使其民忧嗟怨叹。若觌贼焉。嗟乎后之谈客兵者慎念哉。
　　○九月西征记【粤寇】
　　余以八月二十八日出间则泰宁报粤贼急、余即下檄邵延各郡邑兵夹剿、而身与数骑星驰而西、至延、则贼巳杀秦宁簿、又木虍吴其卫使杨、畲曰事迫矣、于是檄归化兵截其西、邵武兵防其北、将乐兵阻其东、而谢倅时视事永安、则檄谢督兵截其南、驰至将乐、会颜使君、颜使君、留将乐防贼之东、而余督数百骑径趋归化、至白莲驿、则贼巳遁紫云台矣、台去白莲六十里、归化永安沙县各百里、而归化又贼入汀归粤之要涂也、余以是夜驰至、檄其邑兵五百、粤兵二百、付李丞苏簿、及丰从事驰之紫云、兵急不及餐、而余取邑父老米三十石、令徤儿数十肩随之、贼是时巳据紫云数日、延平卫使刘周率其众与贼战、贼佯败众逐之、贼伏起环战、遂杀我兵数十人、巳乃闻归化兵至辄惊走、先是贼过归化、归化人善弩、辄射杀数人、贼遂遁、至语人曰吾遇延平兵卧而战。遇永安兵坐而战。遇归化兵立而战。盖惧之也。贼既遁而归化兵追之、遂遇永安永安、在万山中、而积谷寮人最悍、是谢倅檄积谷寮兵三百出战、擒数十贼、获大旗、追至百里不及而归、而贼遂夜从上杭归粤、会上杭兵又追擒之、谢倅驰报余、于是勒回所遗归化兵、罢丰从事还郡、明日遂发归化、至白莲、其丞广陵人也、老而被创、觌余流涕、余诘其状、则曰贼从泰宁来、乃径至驿云、其鼓而登堂、而朱衣者、盖少年美丈夫也、是时驿中人惶急走而丞负廪金匿之暗室中、少年问丞安在、于是羣贼四索曳出之、欲鞭之、而少年止之曰丞老矣、速取金来宥女、于是驱而之贼、中少年独坐上坐、见丞跽、辄以手扶之起、曰此官人也、遂呼之官人、与之坐而列所掠诸妇于旁、今流贼亦如此使以精兵蹂之故易与耳诸妇有小儿者、辄自乳其儿、其儿啼、少年辄啖之果、代抱之而诸妇如对其家人不惧也少年谩言曰、公以我为贼乎、我非贼、聊与二三兄弟访故旧此中、不免取牛酒为诸父老费、而何当事者以我为贼、而勒官兵捕我也、公不闻泰宁簿与卫使之事乎、即口不畏兵。然时时遣其从外瞭。闻兵至辄错愕耳语起矣。余曰女奚策而归、曰贼既巳解去腰间廪金、而丞之子复以十金跽进、遂释丞、然初索之暗中时、巳被三创矣、而诸妇之家、亦各进金放去、余因大息曰、嗟乎世言贼难图者岂不惑者哉。夫丞卑官耳。而畏不敢縳。止利其数金。此其志非雄桀可知矣。且贼号千人实不满二百又多老穉其间方初入寇时。使有司者仅得中智之士。率徤儿善射者数百人、扼其要而伏以待之。可一鼓而擒也。乃张簿以轻进毙。杨帅以贪功缚。刘周以失险溃。此何说哉。余又闻贼之初至泰宁也、泰宁故无城而簿遂率诸徤儿出战、簿亦衣徤儿衣、贼不知其簿也、巳杀始知其簿、遂骇而走、而杨善之逐贼也、会有部兵获一贼级、善夺之、兵噪而散、而贼遂禽善以去、然则杨之罪甚矣、世人覩贼杀簿禽使以为桀不可御、是岂贼桀哉余还将乐、与颜使君大恠之、而因采缀其事以见贼不足虑而当思所以御贼者。嗟乎、是亦余之罪也夫、
　　○二曾夜谈记【客兵之害】
　　言客兵之祸可谓惨烈矣今盗起而日夜征客兵客兵至而盗又以抚愚我不战而坐视者何为哉
　　督储曾君以戊午十二月二十三日至延平、分廵颜君与余夜觞之、而余因问君曰、君自天津来、则闻诸相君谈南事哉、君曰诸相君言不闻其它、则闻厌客兵云、余曰天津故称北兵者、亦畏兵乎、君曰何畏、顾其心驩甚矣、盖有鬻其妇而南者。人曰妇而鬻、归安取妇则曰去鬻一妇耳归尚获二妇奈何不鬻哉。余曰唐太史奉命视江南戎事也何谈。君曰盖尝揖太史西湖之上矣则言客兵不宜调宜罢也。会有客兵过江西之洪路。白日撄市。市人逐之。遂格杀市人数十人而有司惧乱。至不敢问。则太史之不予客兵有见哉有见哉。君既去而余因与颜君累叹、盖是时闽巳往檄湖兵四千故云。而侍御曾君奉其尊公讳归泉也、道出延、余与颜君谒慰、而君衰麻悲戚、问之他事不谈。独谈兵一。至挥涕而问曰湖兵至未。吾惧闽人之被祸深也。余曰何曰余之至玉山也。盖遇粤兵云。粤兵屯玉山者六日。家掠户残。会有嫁其女于人者其夕将遣而粤兵闻其有女而遣也。则持刀辟门舁其女以去。及他窥有少妇辄舁之。而又三之曰涂问为谁。则曰兵所携来粤妇也。有敢言状者杀。而舆中人嘤嘤泣。涂之人闻而悲之。不敢问也。而玉山簿流上言曰兵再一日屯此吾将逸矣。而阅之涂中血盈盈满路其戎戎若丝而黑者盖人发也而鸡豕牛马。皮毛被道矣。余与颜君因太息曰天乎天乎。何苍生多难至此乎。是日建宁舒君遗余书。虑所以防客兵者。余为书以报、其词曰、曾侍御至具言粤兵状可为陨涕。来札更详。仁人君子之用情殷矣尝谓客兵之祸甚于盗寇。何者寇之害犹有方也。客兵者无不及之矣。寇之至也。人犹得持梃逐之。客兵者杀人。而人不敢怒而诉也。即有诉者反益之祸矣。今之论者辄云客兵。而不知数千里间。父哭其子。夫哭其妻。母哭其女。主哭其仆者。耳不忍闻也。血涂原野。四体毁残。鸡犬牛马。户牗门屏。俄然一空者。目不忍见也。然有闻言客兵之祸。则反勃勃怒其言者斯何心哉。今巳无可奈何。则其策莫急于清野矣。近者檄其城中预税一庐、稍远者檄其三十里之外预税一庐。客兵讯至。则徙其妻孥老穉而避之。庶几其可免乎。不然持刅大呼若羣虎而翼。即号令何施也、区区之愚、敢再拜以献、二缄书以授使者、而因采缀所闻、作二曾夜谈记以俟后之谈客兵者观焉。时巳未正月十四日也、督储君各于拱号文泉、泰和人、侍御君名承芳号龙山、泉州人、分廵君名嘉会、号衡、长沙人、建宁君名春芳、号徤庵、鄱阳人、
　　皇明经世文编卷之三百三十终
　　●皇明经世文编卷之三百三十一
　　华亭陈子龙卧子　徐孚远闇公　宋征璧尚木　盛翼进邻汝选辑
　　李雯舒章参阅
　　李于鳞集（序）　吴明卿集（书）
　　李于鳞集（序）
　　李攀龙
　　◆序
　　送大司空朱公新河成还朝序
　　送中丞陈公抚填河西序
　　新设宁武兵备道题名记
　　○送大司空朱公新河成还朝序【治河】
　　视古修辞而贯通时事此于鳞之文也
　　先是河塞新集、而南流以阻、再塞庞家屯、而全河北徒矣、运道无所出、县官仰东南粟岁数百万不得从漕上、盖中外汹汹焉、是时公方从少冢宰迁大司寇之南都也、　先帝辄为止之、改守今官、属使治河矣、公至行河、则奏言新河事、而明年新河成南阳至留城百四十里入旧河、至境山五十里、而运道复出、江南粟数百万、更得从漕上、亡何。有为　上言治三河口亡状者、疑不与公新河也、以为河所从来、建瓴万里、并挟百川、湍悍欲暴泄之甚、秦沟一川、兼受数河之任、恐不溢而北、则溢而东耳、是堤一溃、运道沙淤不餍不止、抵极而反、西南泛沛与鱼台苦为壑无巳时、幸故道灭未久可求、又其处易浚、不如从上原开支河、于以分流杀水力、助大河泄暴水、备非常、佐旧河、便新河、三难不可为也、公既得议、以淤之利害。河诚欲暴泄之甚然使不直境山而北出。将一听沙淤所为。即出自徐州南。而二洪又且生庆忌。今幸出秦沟。适直境山南五里。则是国家于河不治而巳得其大。唯是为务。它可次第举者。秦沟虽兼受数河之任。犹为束隘之而益其疾也河流疾则能自刮除。朿隘之则后推前以致于二洪。势不踰淮放海而不巳暴泄河患焉。夏秋水猥盛。虽时溃而东北沙淤洊落。泛浅力微视其自索。抵极而反。亦在新河西堤外。昭阳湖受之以休息。若所谓勿与水争者。独河焉为壑。今所欲开支河在新集至两河口。无论漫无河形者凡二百五十余里。须创作深广若干丈。即有河形如郭贯楼至龙沟灭未久。称易浚。又尽沙淤先臣有言撮沙如聚米。挑淤如画脂。河之所舍。宁能、淤之。即求得故道。又何以异未复之前。而移渔沛之害还萧砀也两河皆赤子。奈何伤昏垫之怀地出水上。虽隆之天。力可从施。谁能筑虚倡予和汝而欲自托于水也。无巳则横堤抵之。使舍旷而就隘。以迫阸其性不可矣且安得数十里成堤举以置其间。由华而东而入秦沟而河自道也。以观水势跳出沙土。欲居之久矣不如因之以合经义。治水有决河深川而无堤防壅塞之文。俾得并力下流。以事秦沟。而增卑倍薄。兼事西堤重为鱼沛之防。如是则上不伤　天子昏垫之怀而江南粟常得从新河漕上矣。及　上报可、而西堤亦成。是役也、因高为深、黄流辟之、污渠交委、而本水自足其著者在新河、某曰。国家运道。业以与河相直矣河独非水哉。善用河者。因而利之耳。出秦沟直境山以致于二洪。踰淮放海岂一日乎而忘东南。秦沟既导。浊河数倍。下流巳阔。无复壅理。即溢而东北。湖休息之。束以长堤。新河自足。是为不治而巳得。其大计定焉而他可次第举者。因而利之之道也。岂其志焉。匪天作之图而必欲复　国家二百年之运道。业以与河相直。而幸必争之利。以尝不可并行之害。贻非常忧。必不然矣。河入秦沟者什九。而马家桥西堤复成。均之引水出小浮桥而秦沟去桥止三十余里运道巳便。斯庞家屯所不必开。新河自南阳至留城道又径易。漕度可省十日。上介有河形。土不疏恶势又可因。为沙薛两河力又可陂泽之而郊节宣。大臣之于　国家见谓利害、私窃念之犹曰天作之漕、不然奉　诏使行河费不訾、作亡益而无尺寸功、偷得不惮劳任事之名、旦为新河中废地以徼　人主、见谓识微虑远、备非常者、而苟无后咎余责虽踵兴、大役复故道、何不可者、然而　国家大命。利害悬绝。大臣举事。当为后法。善乎开新河不尽弃旧河。引安流不若排黄流之为言乎。所谓善用河者。因而利之之道也。岂嫌固自恃议与众破坏深论便宜相难极也苟得其大、强直自用、安所惜哉、今旦入见　上言水之利害、与所以治河状、报　敬承之绩、以赞又安图永赖、勿但曰　先帝式灵之而巳、是役也拊绥贞作有若都御史姜公、临饬艺略有若鉴察御史罗公、共济底平而与议利害、　天子所尝报可者、乃命某以备论之如此、
　　○送中丞陈公抚填河西序【甘肃廵抚】
　　中丞中河西四郡而立幕府治张掖焉。东起武威、而西出敦煌玉门关数千里。北边匈奴。西控诸番。而南制湟中羗。非若它中丞得一意备胡者乎。今年春匈奴出武威度河入寇陇西郡。踰湟水击诸羗。掠申冲豪二部人畜去。寻复牧西海上。与诸羗争水草之利欲侯便击之。何可久哉自汉表河曲而列四郡。断匈奴右臂。令隔绝与羗通路。今湟中羗羁縻内属。顾又且患苦胡。而至占牧西海上。出入其国旁不去。则诸羗何以赖我。而以为中丞威重也。日哈密诸番数万、又称兵欲窥敦煌酒泉间。假令国家怒而追哈密巳事往正其罪。一旦开关延诸番名王贵人使前受言则有若匈奴在青海上为内应、又何以待之。中丞自在西曹时、望见虏都城下、扼腕朝廷无禽敌之士、请上大阅六师、不报、余既巳壮之也属且督四道守臣使分护河西、一太仆治外厩之政、得以幕府西制殊域、即令驱其军吏、发四郡骑士、为　天子扬推亡固存之威刺土鲁番之二褫哈密者、传首诣北阙下、而勒功昆山之巅、岂为难哉、今天下厌乱、　朝廷方灭倭而后朝食、虏又频年出云中上谷、公卿议留上郡朔方八卫兵、使者又出上郡朔间、募它敢战之士、而市西北骏马、郡国二千石、各上补边状与计对、中丞即欲事万里外。吾恐　国家与公卿议大策。非凡所见。事必不从。必且以为无故勤四郡兵。生衅外国。即诏书问中丞甚苦暴露。独不计令德柔远。因循旧贯与民休息。孰与此也。微中丞谁不乐此者。中丞而得让何以自解也。然则陈子公之功。没齿不可复见矣。优游河曲。终更亟还而取卿相。不巳足以复给事中之踦哉它中丞得一意备匈奴。何如中丞今得以羗备匈奴也。匈奴欲与羗合者非一世矣。其计常幸中国之急。先赴以坚其约。然今观望禾海上。不即为寇者。则犹私心不能忘。恐中丞兵至而诸羗背之也。中丞诚以为羗小夷。即小寇盗。时杀人民其原未可卒禁者释而不问。问与匈奴解仇结约者。再以此拥护大豪使卒归义我勿轻治兵湟中。使匈奴得施德于羗。而羗得以负匈奴之助。然后以金符之利制其命而虚其外厩岂不并制羗虏之道也羗十三种故皆有大豪保南山湟中。视城郭国久矣岂其不度而损所恃以生之利于中国以托于自疑不坚之匈奴弃妻子于他种中。以与中丞为难。必不然矣夷狄所以易制者以其种自有豪数相攻击势不一耳若谓卑禾海上。安得有匈奴。今安得从枕席上度虏也则以责之四郡。不筑遮虏障者。徒令障候长吏。多出卒若取庸猎兽以皮毛为旃罽日操量课祀采山理石为觥自罢其力而为实効何益哉。匈奴虽在西海上。羗能间得其降者。时时以谍来受事。中丞斥所欲至。伏所必入。使虏以谋泄自失。而与国为累。则羗为之障矣此谓以羗备匈奴者也
　　○新设宁武兵备道题名记【宁武兵备】
　　山西三关、先是盖止雁门一兵备岢岚兵备实恊理之、其于防秋、寻加守冀宁二道、嘉靖三十三年复以清军屯田驿传若守廵冀南河东诸道迭出而分区监督焉、三十七年改雁门为雁平、岢岚为偏宁、其五道监督如故明年仍以偏宁为岢岚兵备以偏老岢岚河曲三守备西路参将老营游击地方兵马属之雁平兵备仍驻代州、以广武北楼平刑三守备东路北楼太原参将地方兵马属之其八角利民神池宁武四守备中路参将地方兵马、则以设今道云。从御史杨公美益之请也、惟是三关与大同相为表里右卫水口等处。直虏南窥朔应诸州之道其于要害。视三关有辅车之义即虏一道出没。我得以所直道兵马掌距踵袭。而自相为应。何虑不及。三关延袤乃至八百余里。而虏得以探疏数为坚瑕揣薄厚为虚实时分时合。虽汉兵如雷风安能八百里趣利也。惟是席国家广大。守在大同云尔时则雁门一道。岢岚一道恊理之足矣、然犹恃藩篱以撤阃阈不知中疆者外益固之为谋深也亡何以二道为不足、加之守巡冀宁二道为四道复以四道为不足、加之清军屯田驿传并冀南河东诸道为七道三关化八百里而七道以临之即有五参将一游击十一守备亦惟雁门岢岚二道相信而服习五道者非常所属乃竟不相为用十羊九棰犹之愈数而愈疏、清军屯田驿传旷所司存、冀南河东弃所分署、是尽山西而事三关委土意内而动一圉犹之愈实而愈虚不知疏数以形明。虚实以制槩也注雁门以雁平、注岢岚以偏宁似矣。不知十一守备分地如石昼、相交尺寸、独以八守备隶偏宁一道。偏头西即套故也亡论石隰诸州防河之役。行兼坐累。有妨简书。即虏一出套。便涉其境。而亭障积阻。烽火优游。巳难为率。又况仍以五道便宜掣肘、糜费无益岂所谓明形而槩制乎。时巳权生。变巳常存。宁武之介于雁门岢岚之间。亦犹雁门岢岚之左右于宁武。强场之政。虽力有余。不备非其域。虽势有余。不守非其约。非其域不阑出徼功非其约不声援为德辟耳目之于视听。不相假借。然后可以着官知之良而称同心亦使朝廷得以责所不备以其所备、按所不守。以其所守。捷无幸赏、挫无佚罚、三关犹一体也。省冀宁若清军者七道而为三以重司存。养内治。境内不疲于奔命。三分其八百里而劳逸均。各可以朝檄而暮集。而齐一其指使。凡五决策以设宁武道而议始成。如此岂偏见一时之利害。不参边大计始终者。右卫水口为虏必窥之道。即中路参将直之。与大同两掖犄角相逐。衘尾相随厚集其气是顾是隈者。非宁武乎。与偏头雁门翼击而夹攻为常山蛇势者。非宁武乎。明形槩制以回视听。新旗鼓。出缮入计。为边长老贻数百年之利身自作始者。非宁武乎。形不自胜。制不自举。沈公所谓大人哉。首至者未几论罢、继至者寻以迁行、沈公明形槩制三年于此矣、乃少司马万公某独以少方伯奏留之、岂不曰分地不量形、与无地同量形不善制、与无形同、善制不得人、与无制同、得人不久任、与无人同、是二公者、先后奏　请、盖相足焉可谓同心谋国重、惟沈公之贤、适与设会也因具列之、使后之君子、得以观宁武道所繇立者、葢以其人如此云、
　　吴明卿集（书）
　　吴国伦
　　◆书
</div>
    <div class="pagination">
<a href="皇明经世文编_page115.html">上一页</a><span>...</span><a href="皇明经世文编_page111.html">111</a><a href="皇明经世文编_page112.html">112</a><a href="皇明经世文编_page113.html">113</a><a href="皇明经世文编_page114.html">114</a><a href="皇明经世文编_page115.html">115</a><span class="current-page">116</span><a href="皇明经世文编_page117.html">117</a><a href="皇明经世文编_page118.html">118</a><a href="皇明经世文编_page119.html">119</a><a href="皇明经世文编_page120.html">120</a><a href="皇明经世文编_page121.html">121</a><span>...</span><a href="皇明经世文编_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
