<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 86 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 86 页/共 101 页
  </h1>
  <div class="content">
   昔者唐宋明之既宅京也于其京师及其通都大邑必有乐籍论世者多忽而不察是以龚自珍论之曰自非二帝三王之醇备国家不能无私举动无阴谋霸天下之统其得天下与守天下皆然老子曰法令也者将以愚民非以明民孔子曰民可使由之不可使知之齐民且然士也者又四民之聪明论议者也身心闲暇饱暖无为则留心古今而好论议留心古今而好论议则于祖宗之立法人主之举动措置一代之所以为号令者俱大不便凡帝王所居曰京师以其人民众多非一类一族也是故募召女子千余户入乐籍乐籍既碁布于京师其中必有资质端丽桀黠辨慧者出焉目挑心招捭阖以为术焉则可以箝塞天下之游士乌在其可以箝塞也曰使之耗其资财则谋一身且不暇无谋人国之心矣使之耗其日力则无暇日以谈二帝三王之书又不读史而不知古今矣使之歌泣于笫之间耗其壮年之雄材伟则思乱之志息而议论图度上指天下画地之态益息矣使之春晨秋夜为体词赋游戏不急之言以耗其才华则论议军国臧否政事之文章可以毋作矣如此则民听壹国事便而士类之保全者亦众曰如是则唐宋明岂无豪杰论国是掣肘国是而自取僇者乎曰有之人主之术或售或不售人主有苦心术足以牢笼千百中材而不尽售于一二豪杰此亦霸者之恨也吁

　　尊隐　　　　　　　　　　　　　　　　　　　　　
龚自珍

将与汝枕高林藉丰草去沮洳即荦确第四时之荣木瞩九州岛之神皋而从我嬉其间则可谓山中之民也已矣仁心为干古义为根九流为华实百氏为杝藩枝叶昌洋不可殚论而从我嬉其间则可谓山中之悴民也已矣闻之古史氏矣君子所大者生也所大乎其生者时也是故岁有三时一曰发时二曰怒时三曰威时日有三时一曰蚤时二曰午时三曰昏时夫日胎于溟涬浴于东海徘徊于华林轩辕于高闳照曜人之新沐濯沧沧凉凉不炎其火几吸引清气宜君宜王丁此也以有国而君子适生之入境而问之天下法宗礼族归心鬼归祀大川归道百宝万货人功精英不飞异而飞府于京师山林冥冥但有鄙夫皁隶所家虎豹食之曾不足悲日之亭午乃炎炎其火几五色文明吸饮和气宜君宜王丁此也以有国而君子适生之入境而问之天下法宗礼族修心鬼修祀大川修道百宝万货奔命涌塞喘车牛如京师山林冥冥但有窒士天命不犹与艹木死日之将夕悲风骤至人思灯烛惨惨目火几吸饮莫气与梦为邻未即于丁此也以有国而君子适生之不生王家不生其元嫔嫱之家不生所世世豢之家从山川来止于郊而问之曰何哉古先册书圣智心肝人功精英百工魁桀所成如京师京师弗受也非但不受又裂而磔之丑类呰窳诈伪不材是辇是任是以为生资则百宝咸怨怨则反其野矣贵人故家蒸尝之宗不乐守先人之所予重器不乐守先人之所予重器则窭人子篡之则京师之气泄京师之气泄则府于野矣如是则京师贫京师贫则四山实矣古先册书圣智心肝不留京师蒸尝之宗之孙见闻媕则京师贱贱则山中之民有自公侯者矣如是则豪杰轻量京师轻量京师则山中之势重矣如是则京师如鼠壤如鼠壤则山中之壁垒坚矣京师之日短山中之日长矣风恶水泉恶尘霾恶山中泊然而和洌然而清矣人纕臂失度啾啾如蝇虫芒则山中戒而相与修娴靡矣朝士寡助失亲则山中之民一百吟一呻百问疾矣朝士僝焉偷息简焉偷活侧焉徨徨商去留则山中之岁月定矣多暴侯者过山中者生钟之思矣童孙嘂謼过山中者祝寿耇之毋遽死矣其祖宗曰我无余荣焉我以汝为殿矣其山林之神曰我无余怒焉我以汝为殿矣俄焉寂焉镫烛无火几不闻余言但闻鼾声夜之漫漫鹖旦不鸣则山中之民有大音声起天地为之钟鼓神人为之波涛矣是故民之丑生一纵一横旦暮为纵居处为横百世为纵一世为横横收其实纵收其名之民也壑者欤邱者欤垤者欤避其实者欤能大其生以察三时以宠灵史氏将不谓之横天地之隐欤闻之史氏矣曰百媚夫不如一猖夫也百酣民不如一瘁民也百瘁民不如一之民也则又问曰之民也有待者耶无待者耶应之曰有待孰待待后史氏孰为无待应之曰其声无声其行无名大忧无蹊辙大患无畔涯大若折大瘁若息居之无形火几景煜爚捕之杳冥后史氏欲求之七反而无所也悲夫悲夫夫是以又谓之纵之隐

　　尊侠篇　　　　　　　　　　　　　　　　　　　　
麦孟华

古人有言曰哀莫大于心死伤哉以吾中国之大四万万人之众而竟不免于今日也读太史公书游侠列传窃怪朱家郭解匹夫之勇而史公何以津津道之心向之如是由今观之而知侠也者死其身以生其心散其财以聚其力亡其家以存其国人而不侠时曰不仁国而无侠时曰不国昔中国以侠立国者也战国以前侠士漎萃鳞沓布满天下一挫于秦始皇禁诽谤再挫于汉文景主无为诛游侠三挫于汉武帝黜百家四挫于十常侍锢党人五挫于魏武帝毁名节六挫于南北朝唐诸君臣重词章科目七挫于宋元佑八挫于宋庆元禁党人九挫于元以蒙古俗乱中国视臣民为奴隶十挫于明太祖毁名节忌才士用帖括十一挫于明东厂禁党人十二挫于干嘉士夫之论议诋社会其为道也非一术其为罪也非一人而要之归于短人之气涣人之力死人之心故侠者代少一代至于今而其种遂绝于天下盖尝上下古今而知侠士之多寡与戎祸之多寡有反比例孟子曰国必自伐然后人伐之举一国之人而气已短而力已涣而心已死然后外国得以力加之如以利斧入朽木脆软而莫之当以故秦以前戎狄不乱中国秦吴楚皆同种人不得为戎狄吾友徐勤有春秋中国彝狄说详此义此后其挫侠愈甚者其患戎也亦愈甚故有十常侍魏武之挫而五胡拓跋遂迭主中夏有元佑庆元之挫而成吉思之裔遂统一神州有干嘉士夫论议之挫而欧洲之祸遂浸淫泛滥于今日而莫之救此非吾深文巧诋罗织以蔽罪于诸人也无气之人罔不死无气之国罔不亡盖历览天下古今中外未有能易者也

今西人之侮我甚矣割我土地我盟约阻我加税拒我使臣逐我华工揽我铁路搀我矿务要我口岸上之交涉约章胁我官吏下之民间讼狱虐我氓庶彼族之侨居吾国者恣睢蹇悍跋扈睥睨白昼大都非理凌辱言色相忤诟詈而鞭棰之而吾民之工作其国者则更摧之窘之笞之策之刻酷作苦殆无人理缚束驰骤曾奴隶囚虏牛马之不若而彼且嚣然昌言于天下以为野蛮之国必不可待以文教之道吾以为丁斯世宅斯土者其无人心焉则已耳苟犹有之宜如何感慨羞愤忧惋歍咽激昂迅厉粉身碎骨埋念积虑以思一雪此耻也而今日之官顾若此今日之士顾若此今日之农之工之商之兵顾若此吾闻美之辖于英也苛税虐使惨无善状其大侠华盛顿起举美之民而侠之血战八年自立民政遂有今日也普之蹶于法也法人限其兵额禁其自强其大侠俾思麦起举普之民而侠之人尽为兵士皆效死遂有今日也法之踣于普也割地两省京室沦陷其大侠爹亚起举法之民而侠之绘败军之状以致民怒全法之人未尝一忘师丹之役遂有今日也日本之受于诸国也匆卒要盟穷蹙开岸其大侠西乡隆盛大久保利通等起举日本之民而侠之卒倾幕府持立王政西欧畏之遂有今日也中国外交数十年矣泰西之善政异艺耻于仿效稍一相师引为大诟而与彼中民士相接则甘其顿辱畏之媚之恬不为怪夫以广土众民而乃率为畏人媚人之举是则乌可以为国也不惟是中国疲散薾不相顾恤休戚膜然藐若胡越吏膜其民民膜其国人膜其友宗膜其族日听比邻之号吁坐视穜族之沦胥会无魁豪一思援手同室离散坐召他族之凌侵岂中人之忍于同类哉无亦心力懦靡不足拯其难而任其急也

侠有三等乡侠侠财国侠侠命大侠侠心侠财之士破家结士骨肉黔首振人不赡始于贫贱赴人之急如己之私信陵平原之徒用是道以强魏存赵日本诸藩多能养士藏活豪俊动以百数变政之初卒收其用遗风余俗至今未改虽以中人之产必养食客数人俄人此风亦复极盛故二国强悍横绝亚东侠命之士以身许人以死任事行志赴功计不旋踵陵报强暴若挞褐夫刀锯蹑后悍然不眙故曹沫要盟齐桓返地蔺子睨璧秦王割城唐睢按剑始皇畏魏出万死不顾一生之计以殉国家之难卒能以匹夫之轻重定一国之安危侠心之士孑然一身思易天下饥溺同体睊睊恫心其行不必激也其言不必愤也其恩怨报复不必明也惟此爱热之心与夫坚强之气遂足以存亡而生死故大忧患大艰险纷纠危急万夫怵目帝王鬼神之所不能平者莫不卒平于侠者之心内之同类外之殊方上九天下九渊而莫之阻患难至毕平焉忧郁至毕伸焉悍戾至毕屈焉艰巨至毕举焉以言易国固犹贲获之举匹雏也凡此三者外可御侮内可兴邦有国之所祷求含生之所托命中国才薮敢谓遂无其人哉然承平日久国不需才恶侠者之以武犯禁也又恶其豪任结纳之能得民也于是夷之锄之裂之磔之侠者挟其心力而不得一当则乃狂嫚跌荡以摧冷其爱热之心后起魁桀鉴其若兹则乃虫拳谨束缚深自裁抑其心力不敢议任事以婴当世之夷锄遂至朝无侠吏野无侠民乡无侠士肆无侠商薮无侠盗伈伈俔俔相忍为国乃举世而为懦无气之人百事废坠而不思一振同族沦溺而不思一拯一败于英再败于法三败于日俛首受轭而不思一报乌乎是尚得为国哉是尚得为国哉麦孟华曰闻之太上贵德其次务施报孔子曰以直报怨诗曰无言不齐襄复九世之仇春秋义之鲁庄与昏狩春秋耻之西欧诸国尤倡斯义彼以非理相加则此必如其道以报复虽弱小之国皆得执此以与强大争且其民尚气最重国体虽一毫之挫一言之忤亦必攘臂求报举国相争虽至兴兵致死公法家莫或非之不非之且以为必如此而后能合公法能全国体能伸自主之权今中国虽孱弱非同此含生负气戴天履地员首方趾之伦哉而胡乃若此而胡乃若此

问者曰腹地各省疾欧人而恶恶臭一闻洋字刿心怵目咸思甘心教堂之案无岁无有若是乎中国之侠民未为少也应之曰是乌足为侠民是直乱民之尤耳吾不与子言远者请言日本日本于明治初年藩士愤法人横恣联众轰击毙数人于东京警既达欧土法人以军舰扼海岸索主杀者将兴师问罪乘机以躏日本而诸藩烈士上书自首二十一人从容慷慨同诣东市相争先死挥刀劙腹如流水前者死后者继死至七人而欧人观者咸不忍视拍手流涕瞠目结舌请止其杀嗫然嗒然非直不敢有非分之索且谢不敏就和议以去今吾国历岁之教案其始事也与日本同其卒事也则与日本何相反也吾以为毋言义愤则已茍言义愤则谚所谓堂堂丈夫做得死得粉身碎骨夷家灭族而必不肯始乱终弃贻害于人以自幸免顾何以一哄而起乌合厖吠一哄而散狼奔狐窜畏死避匿大索不获始何勇锐终何怯愚徒累有司虽直亦曲赔款谢过株及国家乌乎吾中国之可耻未有若教案之甚者也孔子曰一朝之忿忘其身以及其亲又曰小不忍则乱大谋其何侠之足云其何侠之足云且夫侠者必任意气蹈白刃肆陵厉以贼人哉国之亡也不亡于兵弱械窳而亡于心力之靡国之兴也不兴于兵强械利而兴于心力之坚中国地方万里带甲千万未为弱也诚使人急其国士任其事家怀其奋国媿其辱所谓大侠侠心也我气既昌彼势自靡彼伍员匹夫也孑身逋逃父死兄僇而仗剑投袂遂报平王句践虏王也栖保会稽男仆女妾而卧薪尝胆遂报夫差惟其师之是以胜之惟其与之是以取之惟其下之是以上之真能侠者其知此义矣痛乎哉龚自珍之言也履霜之蹻寒于坚未雨之鸟戚于漂摇痹痨之疾殆于痈疽将萎之华惨于槁木吾闻之西人之亡人国也必有尝试之术始则诟之骂之以觇其气诟骂而不能报也则凌之犯之以觇其力凌犯而不能报也乃敢于奴虐敢于干预敢于吞噬敢于宰割以墟其都而残其种英人之亡印度俄人之灭波兰六大国之分土耳其靡不用此术也中国既受其诟骂凌犯矣后此之奴虐吞噬未有艾也及此自奋励众誓心内同其戚外致其死上侠其权下侠其命智侠其才愚侠其力同心并命发愤自伸使彼知我国有人固非波兰印土衰敝之比而向之下心委命特其气之郁而未申力之蓄而未奋者也语曰一人致死万夫莫当虽蜂趸之小人犹畏之而神明之种四万万之人二万万里之地二十六万余种之物产者乎

难者又曰摩顶放踵思利天下蹈汤赴火求救生民子顾欲以墨道强其国邪且积弱之邦骤撄强大是速亡也曰报复者天下之公理任恤者古圣之明训一夫饥溺若己纳之沟中伊尹任侠之魁也杀身成仁不可夺志孔子任侠之魁也后人以柔懦诬儒日诟儒术之不可治天下夫儒术果不足以治天下哉国家柔薾怯则语之以尊任尚侠儒家之道亦若是矣舍强立之圣言安靡懦之旧习是入国而不择所务也

难者又曰吾闻春秋之义太平之世远近大小若一大同之治爱邻国如己国区区恩怨魁儒勿道也曰至治之极义贵平等西人藐我中国百端窘辱揆之理势岂可谓平侠者振弱锄强取其不平者而平之公法家之所谓平权者也且国之相处必重报施虽致太平犹所不免今日之天下据乱世之天下也必骤陈高义不自奋拔低头齰舌腆颜受辱则印度土耳其岂不甚盛矣乎然则报施之道奈何曰始则以力鼓其勇继则以气萃其党终则以智御其变惧其不足以倡也相激而力生惧其不足以久也相激而气伸惧其不足以抵也相激而智出以死求生以亡求存以失求得以危求安夫朱家郭解一里闾轻剽少年耳不轨正义徒快私然犹能不爱其躯仗义以赴士之急岂国耻公义乃无一动其心者乎瓜分之期日迫要索之计日多交涉之事日横小民之生日蹙具有血气无义愤乎恫吾穜之凌夷念它族之逼处盱盱黄人其萃力毕命以沷此辱乎抑将柔颜腆面忍为奴隶囚虏牛马而不顾乎鲁连蹈海竟无秦帝之雄包胥哭庭卒奠鬻熊之祀凡百君子同任斯责同奋其气诚亦无馁焉矣若犹不戁不悚莫肯念乱则固西人之所幸我之所快而亦朱家郭解之所羞也

　　民政问答
问泰西之有国会凡立君行政建学育才和战机宜工商要以及公使领事之利权胥由此出其制可得详欤曰四裔编年表言巴比伦于纪元前二千二百余年向以耆老听政埃及于前二千一百余年耆老始立国主巴勒士登于一千八百年人民聪慧物产丰盈共和为治此为国会之萌芽至希利尼于前一千四百九十八年商小甲七年立一大会于得满拜力曰安勿克地恩各邦举人充之以议国政此与今日耳曼合众国为国会各邦举人入会之制同则然以国会闻一千三百二十年希利尼又立来西神教会及以西米亚地校武会其时各会渐举民智斯开希腊为政学并茂之祖然哉然哉万国史记言罗马于前四百五十四年周贞定王十五年议事官议遣秀才三人如雅典学法律二年学成还国于是废执政置大官十人曰特宣希利以巴的黎支中贤者为之先是律文有言国之大官唯贵族任之至是贵贱平等共执国权国会之制于斯益着西学辑存据此为国会之始而不数希腊安勿克地恩之为国会颇失之疏今欧美各国无国不会无会不国其权其力以法意奥为至悍德日本为至劲英美瑞士为至纯请综其始末而言之法之国会立于纪元一千二百二十二年宋宗嘉定十五年其时法王路易征英败归乃设国会大集臣民公议政事事详重订法国志又一千三百余年时法王腓立第四即位后大兴民会西史称其朝无暴政野无民上下权利并行不悖逸史氏王韬曰欧洲有议院有国会君民共治一秉至公所有法律皆受成国会故其为法以护人民权利为主谅哉无如法政虽由国会而君民争权于兹益烈一千三百五十年腓立卒约翰嗣淫昏暴戾不恤政事与英黑王子战于波亚迭兵败为虏国中巨商色耳来昂教长鲁伯基等愤然曰王权微弱不足以立国不如归权于国会于时乃立共和政党一千三百五十六年国会党逐太子查理民用骚然城内大乱查理卒登王位仇会党国会之气以沮自此王权与国会迭为盛衰其危哉然一千五百二十一年明武宗正德十六年法朗苏亚第一为西班牙禽议割地请和国会争之曰割地国家大事岂王一人所能为卒不与日本重野安绎论此事曰天下者天下之天下国王者天下之所立纳税非奉王为己也死战非勤王报国也故王割地民不与王虽亡国尚存此可见欧人自主之权案此说见法国志引陈义甚高录之以明国会之公理则法之国会虽嚣然不靖而其有益国家亦非浅然是时贵绅教士怙其压民之故智终以国会不便于己而思去之上下水火丧乱弘多遂酿成一千七百八十九年乱阶矣自一千五百年至此君民争权之事甚多大率君与贵绅教士务以权势压民民心不堪起而作乱事详法国志兹不备述一千七百八十九年乾隆五十四年国会以世家教师压勒平民集议非色野欲改旧章王鲁意第十六弗善也阳许之而阴遣兵三万人围国会巴黎斯法民遂畔破狱王戕世家教师泰西新史追论法王鲁意第十五之专制虐民甚为惨酷酿成此变及一千七百九十二年普奥遣师壁法都人心皇骇国会乃曰是王党召外兵遂以清君侧为名出王弒及王子与宗戚亡算而后战退普奥二国师此事颇类衰周幽厉情形国会之权于时大盛世家教士但侧目视无如之何其后拿破仑以阴鸷雄武之材媚国会得为将军败意大利兵遂潜夺国会之权以兵力威人国者威其民国会知堕其术而反为之用故其雄猜暴戾不亚秦始皇亚历山德而其要结民心牢宠国会举古今豪杰无可等伦故身死荒岛而民思之不置拿破仑死仍共和主政有王鲁意斐礼者欲专治国会逐之仍王前王拿破仑之侄曰鲁意拿破仑民主也而拿破仑思复先业阴擅国权牾会民甚撤议院杀平民又以君主专制者二十余年卒有师丹之役亡其身为天下笑于是国会终议为民主国至今不易惩师丹之败日夜孳孳图富强卒偿德五千兆佛郎为望国论者以谓国会之力居多此法立国会之始末也

意大利于一千一百四十四年宋高宗绍兴十五年设议会其后受制教皇虽有私会未敢讼言得失至一千八百四十八年道光二十八年闻法人改变制度各会中人怦怦欲动其明年遂自立为民主国逐教皇于甘塔然其时法皇方规复君主之业奉教皇仍都罗马城意之国会惮其兵力不敢抗未几法皇败教皇亦败于是数百年分而不合之国竟联为合众会先是意有会党名家婆那哩者立于一千八百十四年嘉庆十九年所言多治国新法阅数年意人麦荠腻踵立一会扩其民曰新意大利会倡立民主议以协贵贱平权之理自是国会愈盛数十年间卒强意国此意立国会之始末也奥大利亚于恒加利未叛前语见总说暴君虐民而有有王飞蝶南者尤傲很弗餍众心国会中起而逐之飞蝶南逊位后国会上下各官集维也纳都城议大政洎约瑟第一嗣咸丰时乃立议院通民隐筹国用国埶遂蒸蒸日上泰西新史曰大氏国家能先立一大国会则虽时埶阽危无不了之局旨哉其言洴澼子曰法意奥国会恃血气之性抗天泽之分屡逐君戕大臣夷然不之怪可谓勇而无礼者矣顾强豪之君迭起相持卒不之胜何者彼众我寡且其宗恉在强国平权国强矣权平矣彼亦帖然不复衅由今日法意奥观之可知所驭已德国未变法以前居上位者以权势陵人无异意奥屡经国会中人与之抗论民气始和事详泰西新史其有一会尤得公理曰良民会当一千八百七年嘉庆十一年拿破仑肆毒欧西普相赐德鹰特立此会以仇法日耳曼列邦遂合为一日本维新以来会党林立而国日强其所设元老院与美制同尤得国会之精其抗议论政刚劲不少屈有时哗然然与专为身家法营私者不可道里计英立议会最早其开国时父老集议立一人主会见英史及万国史记隐伏国会之机后比利敦英先名比利敦各邑议会合为二一曰比利敦会一曰罗马会萨索尼朝立君行政由公会议定一千三百二十六年元泰定帝泰定三年王义德华第三委政巴力门巴力门与中国总理衙门军机处同然聚会散会皆由之固国会之喉舌也俾英民得闻国政威名顿显自是巴力门之权历千余年一辙实即国会也又别有卑力维议会皆贵人有名誉者有机要事召之参议不尽关朝政而民间特以此为重案英上下院俱曰斯比格均由巴力门总司会事国中大政王与贵人三等百姓合议而行之百姓言于巴力门亦任其聚会故巴力门为为国会之魁也至其治所属地设国会则有一千八百六十四年英议北美洲属地设立国会成案其时议于所属国设国会一辖以总督一员各省又另设一会办理各国公事总督派员分任各省会事详各国交涉公法论卷二此英立国会之制也若美之国会尤然当于人心其制国会为元老绅董两院元老用年三十以上住本土经九年者绅董用年二十五以上住本土经七年者俱由各邦会邦民公举凡税租出纳官员薪俸正副总统进退审判司员以及各政善否均由国会详议施行乃华盛顿手定太平之业至今着为令甲其余民会箐立指不胜偻有男会有女会有小孩及男女合作等会有劝世文会义学会恤贫会戒酒会养老会抚孤会恤疯会化罪会防恶会劝农会虞后会劝和会即弭兵会凡别国有战争则为之调停而一切格致舆地工商等会尚不在此例西国诸会大相同而美尤详备尤得公理故述之懿铄哉美人之用心也

希腊苦土人残暴立一会曰希的里亚一千八百二十一年以共和政体告列邦卒为自主国此与普之立良民会同西班牙于拿破仑强时立一会曰加的斯民限制王权名曰哥尔的法一千八百二十二年王党起兵与议会战王党溃一千八百七十八年国人起唱自由逼政府逐女王国人乃立共和政治会党日盛葡萄牙于一千八百二十一年效西人所为广立民会阅数年汤马利女王许国人行自由之权荷兰于一千五百七十六年诸部设公会立共和约之数国者民气嚣然虽不能为美之纯犹不失为法之劲综观五洲大局其以国会强者十中居六七惟俄惟波兰惟土耳其惟波斯公会未立权势陵人然其私结会党以煽民心者实有徒岌岌乎殆哉又考各国交涉公法论胪举联邦合成国会之制致得公理一为一千八百六十六年所立之北日耳曼国会一为瑞士各邦所合之国会一为北亚美利加各邦合为花旗国之国会一为中亚美利加与南亚美利加各联邦合成之国会凡各邦交涉争战机要必先由总国会议定始行宣示凡各邦合成之会有不关交涉公法者是为特设之会若禁贩黑奴之会与日耳曼之通商公会名为苏勿令会以上详交涉公法论卷二此各联邦合成之国会视一国所立之国会制虽异而理则同大抵泰西各国之命脉悬于国会国会之机要系于民心拂其欲则上下沸腾惬其情则君民交泰其创立之始每为君主世家所不喜其究亦不能与之抗而依违其间意必有二三人杰维持抵制故虽以拿破仑飞蝶南之谲觚雄忌卒难以权力与之而华盛顿以其公天下之心一涤争权陋习此盖太平之公理仁学之真诠积三代来磅沈郁之气一千五百兆民守望扶持之心于国会甫露端倪者也将来二十周文致太平之地球其以此哉其以此哉

　　书华盛顿传后　　　　　　　　　　　　　　　　　
汪荣宝

民之初生负其血气咸有争心有圣人作辨之理之教之养之众乐其乐而利其利然后相率戴以为君深察君号意有五科曰元曰原曰权曰温曰尤惟义博深切明缅我东国元始有君唐虞以前竹帛寡纪季世既远厥详无闻或有野言杂见百氏自非张霸之伪书则是虞初之小说词不雅驯荐绅不言若乃素王制法以贻后圣书叙百篇托始二典春秋九旨乐道尧舜此其信而有征者也尧之让舜纳于大麓庶政既理乃授以位惟舜于禹则亦有然后之君子称述前世语不及此谓之躗言而自夏以来君天下者父子相继时日世及虽有射天矢日之主剖孕斮胫之辟众怨既沸或犹忍焉汤武至明圣而不能免德之嫌以臣凌君之谤设无孟氏雪之于前辕固辨之于后则且以方匡之称箸于独夫之首篡试之谥加于哲后之躬呜呼盖君义之晦自先古而已然者矣故曰先圣殁微言绝经师丧大义亡上行是古之而下习干禄之术由是君则日尊臣则日贱觐事之礼比于天帝大神隔阂之敝甚于秦越异俗郡县小吏殁齿不乘舆巡狩巨礼议以为不便度塞耳目墨守一隅奉兹祖武愚诸黔首享国之久无踰乎四百传世之促或劣于二三自彼末叶并有盗臣智夺力攻术惟百幸而有济遂代南面如其不幸乃陷鼎烹博览先史寻讨本末二千年以来大要可也以是诸故遂生五病夫有鳏在下不耻就时晋重外乃知情伪何则欲握其原必循厥末岂有明明元首宛宛飞龙而生于深宫之中长于媚人之手麦未辨遂居明堂户牖不明焉论绝域此之薄植而统生有或不亡则亦甚耳其病一也颛顼圣考是生放勋上哲而有丹朱是知贵可递袭贤不常传若其一姓相承否德忝位流毒四域播臭九关速则土崩瓦解诒庙社之忧缓则抱火积薪伏子孙之祸其病二也易称亢龙诗忌子卯故当革命之交必有亡国之惨绎绎原庙荡为烬员云员云子姓入于隶弇上之社长年之所悼心数盖之豪士于焉陨涕甚乃虑彼反侧加之剪庶昔为贵冑今也赤族其病三也且吾闻之盛阳用事不服大裘怒波在前驾四马理万古而不易法十稔则必更然而人主推孝治之思畏废旧之谤先朝之律虽已敝而惮新故府之书云既舛而不改或有深识进其狂言而易彻之说方陈不测之僇彳重至其病四也惟家之督若邑之长茍无与敌犹生侈心岂富有九州岛尊无二上夸毗侍后奸回在侧欲不自大其势实难圣者知其然也故有封建之法有灾异之言灾异以示之威封建以树之敌皆将去若逸志生其惧心逮乎末流犹尚无忌矧乃守令既置无复五等之规推大明方议十辉之妄普天之下率土之滨凡隶版图悉为臣妾饵以虚爵遒以严刑故廉耻之风日衰而明通之材不作其病五也原此五病起于中古废君之故训背揖让之元风其于生民立君之意相去远矣何图百年之间三州之外异人出焉顺元元之公心申侃侃之至论荃宰有寄无过乎八年龙德代兴不私于一氏远符唐虞之轨中循仲尼之言近合董生之说尝试论之有四善焉幼习侧陋长通道术拥戴之意出自兆人徇齐之资由于明试自非盛德难得臻斯此一善也朝负斧依则政由不谷夕谢玉藻则退伍齐民宿臣无易姓之嫌庶人有顺则之乐此二善也凡国子弟咸兴闻政上者将专心壹意究经世之远猷次者亦慕道向义恶儇子之无行此三善也不力之争而德之战显贼民揭竿之祸隐销大盗移鼎之心此四善也且夫若人者何尝讽二典籀春秋慕稽古之同天识非常之异议哉然而先圣后圣不谋同司言自西而东其揆则一岂非上探天心下察人情虑继世之难贤念牧民之非易斤斤之心无二致欤独怪二千年来君吾土者次于书纪业垂统声施赫然重以通人大儒肩背相望顺考古道习熟雅言而迷缪不反暗于大道无有发明斯义以利苍生者不亦大可哀乎是故学校不立智民不生议院不兴公义不出上务所以便己而不务爱民下务所以富贵而不务尊国乌乎其得失之悬绝抑何甚矣传曰末不亦乐乎尧舜之知君子也孟子曰民为贵社稷次之君为轻窃取其义以作是篇

　　保国论　　　　　　　　　　　　
日人佐藤精明附

方今论国家之大计者曰时势之变非人力之所支国之盛衰有数焉小国不当抗大国也予以为不然夫天之于万物生之养之仁爱之德经千万世而不变人君继天以御兆民安可不体天意哉盖虽各洲异俗万国殊风至天常民则其本无不一但由其文明与野蛮而相悬隔耳故虽文明之民御之失其道则艴然怨之虽野蛮之民抚之得其道则欣然怀之故曰国君好仁天下无敌通观挽近之势强大之国或逞鸱枭之欲弱小之国动受陵压之辱大国有不义惧其胁迫而不敢责之小国有微过挟威力以严责之或恣杀伐以谋贪利何大国之幸而小国之不幸也是以互伺衅隙以图报复磨爪牙以事吞噬如此而不已千岁无寍处之日天下岂有此理乎然则通之各国而无害行之万世而无弊者果何道也予反复深思以为是不须他求明治元年盟曰广兴会议万机于公论又曰破旧来之陋习以赖天地之公道能扩此言以施之于万国则五洲升平可得而期也然则如何凡盟约之国大兴会议大臣会之以制定万国宪法每年一次议事若有大事则临时设之其立论皆本于公正之道如秤于物轻重必分如镜于形妍媸必照征之古今而无毫发可疑质之万国而万国无异议然后断而行之弊害何由而生哉大须贺筠轩曰一篇骨子若或甲国与乙国有不之事参之于各国公议决其是非甲国服之而乙国不肯服则与之反复辨论尚不服而张私说乃各国出兵共援甲国而问乙国之罪可也如此则大不敢侮小小不敢畏大茍有道虽弹丸黑子之地可高枕自安茍无道虽土壤万里之国不得偃蹇自存是岂不允当哉虽然事固不可以一例论或强大之国非义无道而不听各国之公议敢行暴虐则各国戮力伐之不幸而不克反为其所败是则非常之至变暴骨于砂砾与国俱亡无复遗憾以用兵出于不得已而尽人分也大须贺筠轩曰周匝不遗若夫不由公道正义过激暴妄动干戈睚之怨必报是非血气之勇则营利贪功者胜与不胜均受世之诽议且使无辜生灵肝脑涂地为之臣子者假令甘从其驱使爱育万民之仁君岂忍为之乎有二人于此其一人则负其富饶遇保无恩侵人田畦陵弱虐孤以其势威之炽也人不敢抗之一旦有疾病死丧势去家衰保恶向之不逊也不肯助之孤立终至亡灭其一人虽家不甚富接乡曲有礼缓急相扶赈恤无告是以偶有穷厄众人援之如响应物曾无衰亡之忧二人者存亡之机如此是事虽小可以喻大今宇内各国方竞雄飞自称文明开化而观其举措或用权谋诈力乏仁让之风者有焉岂足为真文明乎诚能扩充盟文主旨大起各国会议事事取于公论正议艰难相救有无相通则大国不敢生觊觎之念小国不敢怀畏缩之心义兵有定额以省冗费各守其分保国家以安天命永远无亡灭之忧焉岂不善哉岂不善哉是盖天地之公道莫所施而不可故曰通之各国而无害行之万世而无弊者也

　　万国公政说　　　　　　　　　　　　　　　　　　
韩文举

竭智以周一身一身仁也竭智以周一家一家仁也竭智以周一乡一乡仁也竭智以周一国一国仁也竭智以周地球地球仁也竭智以周亿万世亿万世仁也障于山界于水异于外争于内血肉枕籍不得休息者不仁也越于山踰于水合于内斗于外地而夺之室而迁之身而拘之离之散之践之蹴之奴之隶之戕而千万人费而千万金不仁也轮舟而战焉铁路而攻焉火器而焚焉精于器械练于士卒习于水陆地无险地城无坚城人无宁人视人如彘视地如身不仁也以农为战以商为战以工为战此巧于为不仁也而人犹以为计也而仁人者曰吾有法在也使法得而易之其祸稍戢使法不得而易之祸仍莫载也夫国之强弱大小众寡有间也强得而骫之大得而骫之众得而骫之其弱小柔寡不敌者胶束于法而无解也命曰法何为也命曰公何为也而人真以为可行也不过于战祸息其一二于国稍裨而于民仍无与也禽而争不知其何若也兽而争不知其何若也虫而争不知其何若也爪牙齿角以力相搏其患未有极于人心也争其界界争其族族争其语言争其形体争其形体隘也争其语言隘也争其族族隘也争其界界尤隘其隘也夫人心思智慧同焉者也因小异而异之是不以人为人而第以己为人也夫父母于子貌多不类其德其才其性无论也一身不安固啾啾然日以为忧也身而安焉又虑夫其家也子而啼焉妻而号焉舍而去之无是理也身而安焉家而安焉闻邻人之哭未有不忤于心闻邻人之死未有不骇于色何也情有所不得已也今之邻国亦犹是也攘邻地囚邻人农哭于野商哭于市工哭于肆士哭于学固不可也不恤其邻而掩为不闻不见非人也人而目为非人其有乐于此乎必不然矣管子曰必会其君臣父子则可以加政矣从今以二年适子不闻孝不闻爱其弟不闻敬老国良三者无一焉可诛也诸侯之臣及国事三年不闻善可罚也君有过不谏士庶人有善而大夫不进可罚也士庶闻之吏贤孝弟可赏也雅典王昂飞的安遣使十一国结为同盟立公会每国出议员春秋二次申结约齐好恶蓄义金储军械各国派二人司其事有侵民权者使出赎金不从者兵之由是十二国如一国由此观之固所谓万国公政者乎今之西人侈言变法宾属藩服从未闻加以善政也英人役印度数十年举议员仅一人其束缚犹若是也暹罗也缅甸也安南也非洲各国南洋各岛愚之辱之未尝一日脱其轭也土耳其大国也丧地十四万方里国分六七各国第责其不变而未尝以善政相遗也藉公法为钓饵愚者入之智者出之公法日滋而谋国日工是公法为寇敌之资非所以为万国也今之西人弭兵有会其心不可谓不仁也而法仍未行何也圉其民域其地也英国创制火药数溢万人而远适传道统大西洋两岸仅抵此数嗟乎外公法格而不行内公法虚而无泊弭兵岂易言哉岂易言哉管子曰国修而邻国无道霸王之资也今之各国无乃类是乎是兵不可弭也明矣欲弭而不弭者惟法不弭而弭者惟政各国有善政有政有善政几何有政几何有古善政有今善政某国多古善政某国多今善政辑为一书名曰万国古今善政录某政可行某政不可行某政速行某政缓行条其次序第其品目判为后先较其巨小衡其轻重使各君萃于一都如议公法焉孰可孰不孰久孰暂孰变孰守宜为盟约无爽无更一年而次第举三年而万事备五年而善政成其不行者罚代操其政无畜民无搀地无兴故有曰邻地毋曰邻民有曰公政无曰私政伤民者众仇之败政者众攻之以何为仇以政为仇以何为攻以公政为攻内攻者其民外攻者邻国不行公政者谓之芜国不遵公政者谓之戮民或曰风俗异嗜好异人情异行而辄碍何名为公曰幼也老也疾也病也孤也鳏寡也困穷也老老也慈幼也恤孤也养疾也合独也问病也振困也通穷也系之以仁益之以智养之有道教之有法远于诸星近于诸地益而为无量数此心此理无或隔阂也国可算算而非不可算算者乎俟有条理人俟有经纬人俟有门户堂壁人作为此书以公于天下乎祸可小息自行公政始

　　日本食货志后序　　　　　　　　　　　　　　　　
黄遵宪

外史氏曰古之时土满今之时人满古之时地利未尽辟物产未尽殖天下皆有用之民故民寡者国弱民众者国强今之时土地不足以容众物产不足以给人天下多无用之民而民之众寡乃无与国之盛衰未尝考古户口之数偏安小霸者无论矣汉唐元明之极盛不过六千万夏禹时人口千三百五十五万三千九百二十三周成王时千三百七十万四千九百二十三汉孝平元始二年五千九百五十九万四千九百七十八东汉和帝永兴元年五千三百二十五万六千二百二十九武帝太康元年千六百一十六万三千八百六十三隋炀帝大业二年四千六百万九千九百五十六唐明皇天宝十四载五千二百九十一万九千三百九宋英宗治平三年二千九百九万二千一百八十五元世祖至元二十七年五千九百八十四万八千九百六十四明神宗万历六年六千六十九万二千八百五十六此皆一代极盛之数也虽曰计口算赋唐宋有司或不能行法相率隐漏然加倍其数亦不过十千万而止矣我　大清受命以来　列祖　列宗天覆地载涵濡生育乾隆初年户部奏各省人口之数既踰亿万乾隆二十五年正月奉　上谕今日户口日增而各省田土不过如此不能增益正宜思所以流通以养无籍贫民是年五月又奉　上谕国家生齿繁庶即自乾隆元年至今二十五年之间滋生民数不下亿万而提封止有此数余利颇艰古北口外一带沿边内地民人前种植成家室而长子孙其利甚溥设从而禁之是厉民矣今乌鲁木齐辟展各处屯政方兴客民既源源前将来阡陌日增树艺日广于国家牧民本图大有裨益等因　圣人之言所见远矣而东之三省西北之列藩尚未计也嘉庆据嘉庆十七年十八省户籍已有三亿六千一百六十九万三千一百七十九丁口而其八旗在京及各驻防人丁不与其数道光以至今日统满蒙汉回乃有四亿二千余万之众于戏盛矣哉开辟以来之所未有也然而　列圣宵旰于上百辟承宣于下而海内之民犹若困顿无聊汲汲不能谋生者谓非由此极盛之民也乎哉日本之地居我二十五之一其人民乃居我十二之一可谓伙矣土非不饶物非不丰而民多憔悴困穷则亦人满之患耳承平日久兵革不闻疵疠无患民生其间者日增而月益盖十倍于中古数十倍于上古而地之所产华实之毛薮泽之利则自若也譬犹陈一脔之肉于上一人食之而果腹数人则不足聚数十人则紾臂得食犹不能饱矣均田画井以授民三代下既万不可行逮今为尤甚民无恒产则不得不诈伪奸宄竞争刀锥之末争之愈甚求之愈难益相率为目前苟且剜肉补疮之计经久之大利反不能兴物产乃愈穷而愈绌天下之耕而食织而衣者百之一耳天下之不士不农不工不商者比比皆是其黠者夤缘官吏鱼肉豪富或抱其刀笔筐筴之技医卜星相之术餬口于四方其愚者潦倒乞食聚[赌](睹)博或结党为盗甘触刑网而不顾为上者兢兢然以法维持之仅及于无事稍或懈弛则大乱作矣故极盛之后百数十年必一乱乱之所由生亦势之所使然非必纲纪之败坏政事之阙失也彼欧罗巴全州之境不及我国而其民善于工商无所不至又得阿美利驾又得澳大利亚皆穷古不毛之地移民垦辟卒兴大利其富也亦土满人稀之故也嗟乎古之善治民者患其寡也则为之谋生聚于是有胎养之谷生子之赏养老慈幼之政老女寡妇之禁虑其满也则为之设禁防于是有三十而娶二十而嫁之限使分田画井得计口而给仁术乃不至于穷及其既盛乃不得不凿山通海废阡毁陌以兴自古未兴之利此皆已然之也逮夫今日又不足以给故山林薮泽不能封穴宝藏不能秘技淫巧不能禁即其贸迁流散四出于海外者亦不能止非不知其不可时势之所趋有不得不然者在也惟欧罗巴人知之故悉驱游民使治旷土惟日本人今亦知之故力辟虾夷广兴农桑彼不知者犹拘拘古制借口于生聚之谋休养之德亦未尝考古而准今而欲匠人之以为楹以枘容凿也

　　西洋诸国为民理财说　　　　　　　　　　　　　　
薛福成

英吉利三岛及法德等国皆不过中国两行省地耳然其岁出岁入之大都在白金四五万万两以外不啻六七倍于中国盖诸国之取诸民也百余倍于中国矣其在民家畜一拘马也有税置一器具也有税佩一环钏也有税而田产房屋更无论焉于商则既税之于货物又税之于市又税之于契票而舟车之过关津者更无论焉关税有值百取四十取六十者甚有值百取百取二百者征敛若此民必不堪命矣而民不甚以为病者何也以其取之于民而仍用之于民也古者中国制用之经每量入以为出今之外国则按年豫计国用之大者而量出以为入其入焉者无不旋出焉者也其出焉者又无不旋入焉者也余观诸国出以水陆兵费为最巨实皆自养本国之民他如养老济贫之费贫民子弟入学堂之费岁支不下一二千万两水陆兵丁赡老伤之费文武官致仕后半俸之费岁支亦不下一二千万两用意可谓至厚其或造一台也制一铁甲船也动费千百万金而金工木工石工开矿之工镕炼之工无不获利矣筑一铁路也通一电也动费千百万金而巧者朴者富者贫者学通格致者无不仰食矣至如造一桥梁辟一园林而日收众人之费无不有所取偿焉起一师旅兴一水利而责敌以酬兵费劝民以增田赋无不有所取偿焉且彼取诸贫民者较富民为轻所以养护贫民者则甚备平时谋国精神专在藏富于商其爱之也若子其汲之也若水盖其绸缪商政所以体而扶植之者无微不至宜其厚输而无怨也大抵天地生财欲其川流不息苟有壅之而勿流者造物恶之如隋文帝之积粟于仓明神宗之积金于库将有睨而思攘之者矣若西洋诸国之为民理财虽有重敛之实而无厉民之者无他以其能聚亦能散也

　　富民说　　　　　　　　　　　　　　　　　　　　
马建忠

治国以富强为本而求强以致富为先上溯康乾之际税厘不征而度支充海市有禁而阛阓足乃军兴以来海关厘金岁入多至二千余万商贾互市岁至二万万然户库形支绌闾阎鲜盖藏前后百余年间上与下贫富情形何若是迥异哉昔也以中国之人运中国之货以通中国之财即上有所需亦不过求之境内是无异取之中府而藏之外府循环周复而财不外散今也不然中外通商而后彼易我银之货岁益增我易彼银之货岁益减而各直省之购械购船只又有加无已于是进口货之银浮于出口货之银岁不下三千万积三十年输彼之银奚啻亿万宝藏未开矿山久闭如是银曷不罄民曷不贫哉然通商非中国独也宇内五大洲国百数自朝鲜立约而闭关绝使者无其国矣若英若美若法若俄若德若英属之印度无不以通商致富尝居其邦而考其求富之源一以通商为准通商而出口货溢于进口者利通商而出口货等于进口者亦利通商而进口货溢于出口者不利彼英美各国皆通商而进出口货不能两盈故开矿以取天地自然之利以补进出口货之亏至地利不足偿乃不惮远涉重洋叩关约以取偿于我华民然则天下之大计可知矣欲中国之富莫若使出口货多进口货少出口货多则已散之财可复聚进口货少则未散之财不复散其或散而未易聚也莫若采取矿山自有之财采取矿山自有之财则工役之散不出中国宝藏之聚无待外求而以权百货进出之盈虚自无不足矣爰分陈焉

一曰使出口货多则在精求中国固有之货令其畅销也中国固有之货以丝茶为大宗通商之始丝茶出口足与洋药洋布进口相抵乃近年属英印度盛产丝茶以夺我利查印度十余年前丝出口仅值百万茶出口仅值五百万去岁出口之丝已值二百七十余万出口之茶值一千六百余万日本丝茶近亦畅旺每岁出口近千万中国之丝每岁出口值三千二百余万茶亦称是核计十余年间中国丝茶所增不过数百万迥不若印度日本丝茶岁增之多若不及时整顿则彼日增而畅销无已而我止此岁入六千余万之数不尽为所夺不止整顿之法有三一讲求丝茶之本原也尝考意法两国育蚕之家种桑有术而叶肥茂选种必良而蚕硕壮且察其僵之犹癞也药而别饲之使不传染闻南浔丝商说美国饲蚕有公司民间蚕或僵病不准留养而举箔送公司有医官以显微镜察看凡蚕欲僵者必自举其身旁叶边而数数颤动如驼马之倚树擦痒者其两面腰际必有极细黑点目力不能见者每面各一粒意犹人之癣疥作痒须用极翎毛等蘸药水轻拭去之甚或患者多则用药水洒叶饲之踰两宿即愈故选种种桑与饲养必究沈谷成注时其化之出蛾也烘而干压之便可久藏成茧后二七日即变蛾破茧而出故饲蚕家之人工小者不能多蓄种恐茧多不及尽缫成丝也其缫盆落茧亦不能过少恐待缫之茧虽未为蛾舐破而已损内衣或水出污渍也故中国之丝不及外国之细实由化蛾历时太促所致然烘茧虽免此患而干久则光采亦钝殊难两全此亦闻之丝商未知近年烘茧别有新法否谷注凡此皆我中国蚕书蚕说诸家所未之前闻而彼皆创立艺学以教导民故其缫丝之候直可历七蚕八蚕之长而其成丝之功遂极于五茧六茧之细虽质性限于桑土不如华产之柔韧而色泽匀洁人乐售焉又观印度之种茶也其培植之方相地利因天时比萌芽而采叶而伐枝莫不日以之火以焙之水以润之色以浓淡之或藉人力或用机器皆有程度故其茶质虽不及华产而色香味皆足清而不涩舌本迥甘宜乎销售之浸广矣中国应及此时于育蚕产茶之省通谕各督抚转饬该属访求西法师其所长毋执成见庶我固有之利不尽为洋产所夺一归并丝茶之商本也外洋商务制胜之道在于公司凡有大兴作大贸易必纠集散股厚其赀本设有亏累则力足持久不为外商牵掣中国丝茶出口成本约值六千余万类皆散商开设行栈始则各就当地争先采办乡民乘间价而成本已昂继则以争先致拥挤原本不得收转则借庄贴拆息而囤本更昂终则洋商窥破此机故延时日不即出价而庄期迫息重不得不自贬以求速售于是又人人争先而向价骤昂者一转盼而骤低矣历年丝茶两商每致亏蚀数百万金职是故也今诚以散商股归并为数大公司公举董事以为经理则采办之价易于会商无高之虞赀本既厚货少而利息轻货到各口不必急于求售自无需仰承洋商鼻息则待时而沽亏本者鲜矣一减轻丝茶之厘税也查通商之始税则无成案可稽取粤海关税册查核值百抽五之数每担茶售至五十金左右故定税每担抽二两半今则次茶每担仅售十两而仍以此数征之税则之外加以厘金间有税厘之数几与其价相埒则茶商焉得不困外洋恤商之策首在于重征进口货而轻征出口货中国之税反是是宜及时按茶身之高下以科税则之重轻厘金亦视此递减税轻厘减则价贱价贱则出口货增出口货增则税厘更旺盖日计不足月计有余初若少收而见绌终必多报而见盈近来各处关卡办理成效率以大而比较日长严密而比较转短得失之林彰彰可考通商税则原非不易之经俟修约之时凡洋货税轻者皆可按价酌增至吕宋葡萄酒等货外洋征税甚重有值百抽百者而通商税则皆以为洋人自用之物概皆免征修约则可重征其税而减轻出口税之数亦可因以取偿矣倘使总署王大臣坚持其议各国必能就范如是丝茶两种既精其物产复厚其资本又轻其税厘他日畅销以敌日印之产而岁增出口货数千万自易易也至中国固有之利除丝茶外如牛革羊毛蔗糖草缏棉花磁器大黄等物皆已运外国亦宜随时整顿凡此皆所谓精求出口之货以复我已散之财者也

再曰使进口货少则在仿造外洋之货敌其销路也进口之货洋药而外以洋布洋纱为大宗查英国织机约十五万张美国织机约十三万张印度亦有二三万张每张一昼夜织布两疋是三十一万张日成布六十二万疋一岁姑以三百六十日科计可成布二万二千三百二十万疋通计近十年来中国进口洋布每年约一千五百万疋值银三千万两是英美各厂所织之布营销中国仅百之七耳至洋纱前十余年进口岁仅值十余万曾未数载因其精细洁白北直诸省竞相购买去岁进口之纱至值银一千三百五十万中国产棉所在皆有即如江苏之松江大仓岁产之棉亦不下五六百万担今舍吾自有之棉坐令我华民为洋棉所衣被殊非谋国是者所以力求致富之道光绪五年曾经北洋大臣李奏设织布局乃事隔十年仍未奏效询其所由则以赀本不充办理者或未尽善今则重为整顿十年之内不许他人再设织局而所设织机不过二三百张每日开织祗五六百疋岁得十八万疋仅当进口洋布八十分之一耳则十年之间所夺洋人之利奚啻九牛之一毛哉又织布机器费用浩大少织则费重而本有所亏多织则费减而利可稳获拟请将原设织局扩充赀本或再立新局务使每年所织之布足敌进口十分之一方足为收回利权之善策诚得其人善为创办不出十年必有成效可而后推之织绒织呢织羽织皆可次第施行要使中国多出一分之货外洋即少获一分之利而中国工商转多得一分之生计凡此皆所谓仿造外洋之货以聚我未散之财者也

一欲财常聚而不虞其或散者则在开矿山自有之财也矿产不一而为用则首推煤铁然煤铁所以致富而非所以为富所以为富者莫金银矿若善夫格物家之言曰溯汽机之兴距今四十余年耳纵览欧美各邦铁轨绵五六十万里轮船梭织六十余万艘铁塔则上摩霄汉矿井则深凿九泉而梁江湖穴长岭辟海渚制巨若电若火若光若热其为质一皆微渺恍惚而不可影响今皆其灵以供人驱策而成此开辟来所未有之工程实计所费奚啻二万兆两果操何术以至此岂今人之才力远胜于古人欤不然何发泄之暴也此无他盖由道光季年地不爱宝先后寻获新旧金山之金穴耳第就旧金山而言自明中叶新得美洲以迄道光之季约四百年自道光之季至同治十年不过廿余年耳计其间开采金银已值一万二千兆两视前四百年间所采已过倍矣又自同治十年以迄于今开矿之机新简便所采尤倍焉四十年间金银之出百倍于前故能悬不赀之赏开非常之源奔走天下之人才不尽改天下之旧观不止今也中国创设海军力求制造拟开铁矿自制芦沟桥至汉口之铁路此中国数千年来未有之创举若仅恃流通内地区区之金银以资之恐必不可得之数也尝闻矿师之论金矿也谓一洲大陆必有数万里之岭以为干脉干脉之长宝矿生焉南北美洲以石岭为干脉而旧金山墨西哥智利诸金银矿皆生其间澳大利洲以蓝岭为干脉而新金山之矿于是胚胎亚西亚洲以葱岭为正干而西北至乌拉山东南经藏以抵滇蜀宝矿迭为隐见葱岭北干经南北天山蜿蜒历阿尔泰肯持诸山绕内外兴安岭以抵长白山由朝鲜之咸镜奉天之旅顺南趋渡海海底高下岛屿差错延及荣成登莱诸岭以结穴于泰山金银诸矿所在皆有盖南北天山金沙最富淘者甚众记不绝书俄人于外兴安岭采金者岁值数百万两我内兴安岭之漠河今始招工采金颇旺至吉林诸山前有金匪数万人生聚其中而朝鲜咸镜道等处淘金者计七万余人除纳官税外每岁出口之金尚值银二三百万两又尝身历海招远诸山见古时所开矿穴长至数十里深至数十丈摩挲悬铲凿之痕班班可志计其工程必费数百巨万即今所弃矿石之次者与炉冶之渣滓满谷满山取以分化皆含金质历请矿师为之勘验则金脉纷披绵起伏于诸山之脊长至六七十里而无有间断穴脉凿石以分化之大约每吨中数得金一两强欧美矿师至比诸旧金山之祖线考之古人不惜工费既如彼参之矿师互为取证又如此盖虽山东东三府斗入于海者南北之袤无踰三四百里得地不厚然总计北干而论其矿之富殆可鼎峙新旧金山矣且滨辽海便于转运南北适中调度自易以视内外兴安岭地近冰道人迹罕至其施工之难易相去万万也间者平度金矿开办之始成本未集仅恃陆续借以为周转又初延矿师不能预算矿脉之浅深长短与所含金质之多寡以及分化硫金之难易而建厂购机凿井任其指挥及知已为所误而借之期已届再贷无由主其事者万分拮据局外不察徒归咎于金矿之不足恃不知平度开办至今计用机厂二十余万储料二三万工匠之费十余万矿师薪工五六万贷息银四五万而现存硫金三十余吨亦值十余万若所有借转为存本不必克期清还则以所得浮金硫金之数核诸已用之犹不得谓无利之矿也

中国有利之矿仅开平煤矿耳开平开办未分利息亦十余年亦几经耗折而始有今日假令责以尽还股本则支绌情形亦平度而已假令平度一如开平自有赀本则今虽如开平昔时之危他日安知不胜于开平今日之安也若不于此时力与维持听其停闭则功亏一篑微特平度之矿可惜恐中国矿务永难复振拟请北洋大臣李先将平度之矿通盘筹算必添赀本若干而后可以续办以期日后本利有着又将将海招远各矿勘验确实自开井道凿脉采石舂沙合汞滤分以至烘硫炼金日得石若干舂沙若干工料若干石每吨得金若干而取赢若干必逐一确估通数年之赢余计用本之多寡设法创办不数年间金银出自泥沙而不穷金矿倡于先各矿兴于后而后利源广利源广则南北之铁路与塞北之耕牧以渐而兴矣美国立邦仅及百年居民类皆庸流英属澳洲开辟亦仅百年而两处铁路之纵横耕牧之蕃庶甲于宇内此皆开采金山后所聚之财为之也是则中国不讲求西法则已中国而讲求西法以求富则莫如自开金矿始不然民贫于下财绌于上徒扼腕于致富之无由而不知天不弃我中国固藏金于山以待我之取用也殆无异富家之祖若父窖金于室以贻后人而其后人不知取用也不重可惜哉虽然综吾所言三大端讲求土货则需仿造洋货则需开采宝矿则需欲聚财先散财天下固无不耕而获不难而获之利方今度支匮于上盖藏竭于下国与民皆无力以创此莫大之功则将上下交困以安其穷欤抑操何术以济其变也曰莫若仿西国设一商务衙门以统于海军在外或由南北洋大臣兼治或另简干练通晓商务者驻通商总口会南北洋大臣专治其事然后由商务衙门向外洋各国贷二三千万其契据或自行出名或另立华商总公司出名专办商务限十年内陆续取用岁予息四五厘付息带本限二十年后分批还讫否则稍增其息至六厘半岁仅付息而不还本至五六十年后停付即作为本利清还之法借既定然后由商务衙门将前三端所举数大事若金矿若织布若丝茶先易后难次第分办其办理之法总以商人纠股设立公司为根本取具殷实赀本保结而后以借相假岁取其息以还洋或事关商务大局而股商裹足赀本难集即以借为之提倡其借与华商之息当视洋债之息稍昂昂方足以还洋债之息与夫来汇兑之耗而创办之始或有亏折亦可于此挹注而不竭也难者或谓以华银透漏外洋之故而讲求商务今转以商务故而岁输洋债数百余万之息是更增透漏未利先害失其本谋不知商务兴则进口货少出口货多是昔日华商之银透漏外洋者变为洋商之银溢输中国且初以外洋之银采中国之金还以中国之金售外洋之银正所谓以彼之矛陷彼之盾区区岁输之息银名虽出于华商实仍取偿于洋商也何透漏之有难者又谓外洋各国商人设立公司振兴商务互相假贷动辄数千万未闻有官出名者是官为商借之设从未施行于外洋何独创行于中国不知外洋之商来他国内地置产营运无有限止又可与本地商人合股设立公司故英之富商在欧美各国开设行栈不知凡几而欧美之铁路电线公司与金银各矿皆有英商股东董理其事其欧美诸商之商于英属地者亦所在皆有故其商人互相假贷皆可亲理而无事取信于其国之官中国则不然洋人既不能置产又不能改造土货而华商亦[未](夫)能与洋商合本设立公司彼此相视皆轻故借不得不凭官以取信诚能得信义交孚之大臣当官一诺仍奏定章程国家为之担保则外洋富商无不乐从可立借数千万之巨举凡商务之确有把握者悉心讲贯竭力推行自无得不偿失之虑如是数年之间即可转贫民为富民民富而国自强是则初创之功其文固官为民借而终收之效其实即仍为国借也复何惮而不为乎故吾尝谓国债之举正居今之世君民一体通塞之机不可行之于军务必不可不行之于商务此其一端也

　　西国富户利民说　　　　　　　　
英人李提摩太附

尝考周礼荒政十二有保富安贫之举良以富户可以资贫民也夫贫民无业全赖富户以资生富户亦恐有不给故初非家赈而户赒也富户之产业多任务人亦多茍当国家盛时无饥馑灾荒之苦贫民亦不致甚多即使偶遇灾荒则贫民正有赖于富室亦何致有转徙流亡之患哉今考英国宰相格拉斯顿论用财之道援加内及语以明之曰前数年有英人加内及者家计夙乏后由英之美善制铁之术因居积致富累数千万金遂开一大厂每日用工匠二万人其每日运煤之车以次挨排数里之长一时无业及工技艺者皆赖之故凡西国有本钱之人皆设大制造厂或买股份以期有益于贫民也欧美二洲近数十年工匠会极多若辈每憾富室相谓凡大富户大商人均有害于世者加内及驳之曰尔言非是富户富商岂尽有害哉试观近日轮舟火车电报等事均已运行五洲茍非彼大有财之人设立大制造厂五洲之物将何以供况五洲既通从前物之贵者已贱人之不敷用者已到处充足岂非彼富者之有益于人耶即今之工匠日用已较早年农家为胜佃农之日用又较早年之田主为胜田主之日用又较早年之王公为胜皆凿凿可据者此富户设立大制造厂使五洲相通之益贫民均赖者也且时势既如此则人之有财欲善用者有三道焉一设立大制造局用人制造轮舟火车及转运货物使通五洲二必专一艺能极其精亦可通五洲三各洲大局货物列而比较使人来售者佳而且贱故惟货真价廉之制造局始能久远此三者不可缺一均有益于工匠者此设大局之有益于贫苦者也大富贵人既积财若此万不可独享其乐彼留以予子孙者固为非计即按西国俗临终以此余财归捐善堂为医院义学等事亦恐有办理不善之处不如设一义书库置万卷紧要之书藏于中俾有志好学者均可任其阅不必费财自买书焉又劝国家凡此巨富之族均可按其产业使之多出税课此加内及所论之大有益于贫民者如此然我英国各富户亦宜各立善会以益于贫民也按英于五十年内通国产业较前加三倍至前十七年国家地粮之税纔四分之一其三分均由他项所入至去年只有地粮七分之一其六分亦由他项所入非地粮减少于前也实由大制造厂大生意大股份之产业较地粮多也然各大商积财多寡不可知以其非比田地可考故难定其实数之多寡焉今英相格拉斯顿又劝谕各大商矢愿同心按产业什分中出一分之法立会以期益人或学加内及各处立书库以资好学或别设妙法以资无业如是则工匠之心安贫民之愿慰国家有不长治者乎

　　养民说　　　　　　　　　　
英人李提摩太附

粤稽书言德惟善政政在养民则养民诚古帝王之急务也距越数千百载生齿日众几有人满之虞而水旱荐臻虽有自古养民之法终不敷用此因革损益随时变通所以贵有其人也时至今日生齿更繁加以连年饥馑河患频仍菽粟不给凡赖一身谋衣食者大抵不保室家流离转徙死于沟壑由是观之泰西养民之新法不诚大有关于五大洲哉试取而申论之查欧洲百年前地少人稠一年所产不足养民再加以水旱之灾即不免流亡饿殍其情形与中国同后有人思得养民新法则无是虞矣新法维何一曰造机器二曰省价三曰设信局报馆四曰和约通商五曰各国置领事官六曰各国通信局七曰国家助商贾八曰商贾立会九曰五洲各货比较厂十曰商贾学塾十一曰机器学塾十二曰海口关税试详述之一造机器以便制造也自制机器以后凡工匠四十兆人可作千兆人之事其省工价有如此者二省价夫制造诸货必须运售之速倘运售艰难亦不能养人也故修建铁路轮舟以通水陆之运则价省数倍矣无论远近皆可运售则货价之贱亦从同试尝核计每人每年所用货物可省银十六两之谱养民之便何如也三设信局报馆者盖无信局则远近诸货之价不能预知而为之备倘商人自命善走者侦探则所费较信局多三百倍故国家代立信局以便各商之通信焉每函无论远近只费英金一辨士约合华钱二十文省何如之商人既省则信件必多而信局且亦获利报馆之设将远近货物之价皆载于报以便商贾着先鞭焉四和约通商者缘本国各章程既有益于本国各生意因思章程既立行之愈广生意之益处愈大若能推行各国生意之益处不更大乎所以各国共立约通商以通五洲之运售彼此俱得益焉五立领事官者盖各国既通商来不能无交涉龃龉之事故各国皆设领事以保护本国之商并为设法以广利源六各国通信局者缘本国既设信局周知远近之货价商民皆大获益矣而五洲各国未通犹有憾焉故又立各国通信局其信件每函止费五六十文无论大埠小村不数日皆可送到便何如也七国家助商人盖国家共议何等生意可便百姓即劝谕商人开设并且资助之或买股份使立大生意如开各矿各厂之类是也八商贾立会者何盖凡立生意必须筹度经营处处周密然一人之识见未周众人之共议乃至必集思广益以助不逮故立会聚议以合办或上国家或旁通他处之会议妥著书刊印以便诸人快九设五洲各货比较厂者缘欧西各国大半皆有博物院以备读书人开广见识内排古今各物以新耳目真有素所未者而商人亦设博物院聚五洲各国土产排列比较以备购取凡大埠皆有此院诸商借以广见闻焉十曰商贾学塾者商贾之事原非一朝一夕所能习故延名人著书专讲五洲大生意如何办理之法令人读而习之以备将来为商之用十一曰机器学塾者缘机器有大小工匠亦有大小亦聘名人著书讲明大小制造之法故除正学以外又有技艺专门之学设塾训诂令人习之以备他日制造之材十二曰关税者何盖关税之设有二说或谓加税可以富国者或谓税重则诸商裹足不前者之二说皆似也然试举二国以比较则效验可知矣今惟美国加重税而英国则除酒以外大概皆免税故诸商皆集于英即此可知加税之利否也凡此胪列皆西国近一二百年内所得养民之新法然此十二条皆相连不可缺一故自立此章以后凡幽僻未垦之地今皆已有人垦种矣前此粮米一切不敷用者今则满囷满仓而且价极贱即前此凶年一遇不免饿殍者今则来运售各国皆通绝无甚贵甚贱之苦而何有饿殍哉凡有国家而具爱民之心者盍留意于是法乎

　　答问养民事宜　　　　　　　　　
英人李提摩太附

西国有儒士者美人也精通中西淹贯今古余耳其名者久矣偶阅报纸获悉德寓津日者持刺请谒相见之顷谈论逾时意气弥洽余乃起而问曰君之游历中国二十余年矣亦知中国大弊之所在乎曰在乎国困国困由于民贫民贫由于丁多丁多之故何也中国婚期最早若北方东豫一带有年十四五即娶者故寿至七八十岁而见五世孙焉我泰西无是也余曰然则今日定嫁娶之规晚娶少生而即可以为治乎曰是乌乎可十年生聚越之霸图也三年献数周之王制也古者以民之多寡为国之盛衰故管仲倾鲁梁之民以强齐国商鞅诱三晋之民以耕秦地盖以民多则田垦田垦则税增税增则役众役众则兵强今既以不善经理之故负兹林总之俦而又于室家嫁娶间为之厉禁以折阻之是非徒因噎而废食也抑且抱薪而救火矣余曰丁多之害如彼丁多之利又如此然则何为而可有利无害欤君曰无他筹所以养之之术而已矣夫一人之食十人食之则绌矣十人之产百人用之则竭矣今中国矿产未旺也而用度日繁商务未兴也而漏益甚田地不加辟也而谋食者日益多疆域不加广也而待耕者日益众循是而不变数十百年以后承平愈久生齿愈繁奈之何而民不贫且困困且死也且夫天心之仁爱斯民也至矣既能生之必能育之安有致其贫且困困且死者然扬雄不云乎天不因人不成宇宙间自然之利必待君相权其缓急酌其盈虚为之立法定制然后小民得蒙乐利之休耳不然天地日储其财以待诸民君相日忘其利而听诸天地因循坐误虽日言养民无益也夫所谓立法定制者何也一曰开矿人一职周礼綦详炼石成煤史书屡纪迨至西人而其法益备亦至西人而其利遂宏英之新金山美之旧金山俄之悉尔毕等处淘挖之利岁入何止千万中国矿苗甲于五洲近若开平之煤云南之铜漠河之金均已渐着成效地不爱宝斯人有余资则矿务之开采宜广也一曰垦荒八政以食为先万事惟农为本今内而腹地外而边省每至连阡累陌一片荒芜或借口天时之不善或托言土性之不宜不知天下无不可挽之事亦无不可耕之土要在格物者之善察其性耳我国挪佛一郡昔系荒地嗣审土宜植萝卜而获利特厚撒里司白果厘土本硗薄自粪以鸟粪而百谷滋生伊里岛田向苦卑湿后用机器竭其水土脉特肥他如栽树引雨植树防荒皆西人经验之良方即中国推行之要务地无余力斯野无饥民则垦法之讲求宜急也一曰移民我国识微见远之士当夫开国伊始已深土满之忧由是遍历五洲设立藩属计自二百余年以来所得五洲之地约英程八百六十万方里大于本国三岛七十倍得地既多迁徙不绝曰罪遣曰认耕而商留曰贸迁者皆是也予以谋生之路者既享安居乐业之休而减其日用之需留者亦无食少人多之虑所以为百姓计者至深远也中国安常蹈故今已百余年矣虽难逞域外之图当思尽境中之利现在西北诸省土旷人稀东南诸省地溢人稠似可以彼蕃庶益此萧疏一转移间而资生有凭实边有效矣则移民之策宜仿行也一曰通商中国工商之事听民之自为也久矣惟管仲治齐就海煮盐刘濞在吴即山铸钱有擅天下利权之意然亦祗同居一洲之列国耳比者泰西诸邦君臣一体工商合用自轮舶火车既兴益复千里如跬步重溟若坦途相与网罗五洲之财以供一国之用夫通者有有来之谓也

今泰西之于中国赢余之资动辄千万垂橐而入捆载而归而中国仅恃区区丝茶以相抵是欲以细流与大泽争胜也民困安得而苏哉则通商之务宜速筹也书曰民为邦本本固邦宁又曰有人此有土有土此有财今中国之薄泰西者凡夫开矿垦荒移民通商诸事莫不曰此西人富强之本务也而不知我西人之所以上下同心殚精竭虑而图成者正与中国圣人之意相合迨至民富而国随之非但知计国而不知计民者比也中国名公巨卿若李中堂张制军刘中丞诸公深知此意故相与仿照西法以富国之政尽养民之心近亦稍稍着效矣乃建一谋发一议动盈廷聚讼横议滋生不曰是行杂霸功利之术也则曰是夺小民衣食之源也夫师古者当师其意不当师其法尧舜禹汤之为君[伊](益)望散之为臣所以独高千古者无他能以爱民之心行养民之实而已矣祗以土地初辟民生未繁养民之术无待他求时势各异故措置亦殊设使值此外患方张之际金银亦漏于外衣食日窘于内亦将晏然自处不为筹谋画策以挽回而补救之乎吾知其必无是理矣然则处今之时值今之势有能以爱民之心行养民之实者是即推本尧舜禹汤伊望散之心而布之于政者也尤而效之神而明之可以质诸百世圣人而无愧于功利乎何尤且即以小民生计论中国庶事未兴泰西众务毕举民奚贫耶奚富耶此其尤大彰明较著者中国士大夫吸洋售洋货用洋钱者所在都有而独于仿效外洋之法可厚民生而阜民财者则皆起而大哗相阻难是甘心承人之害以朘民之脂膏而又挟全力以塞其利源直以爱民之说济其害民之心而已矣乌足取哉嗟乎古之治天下也宜法先王今之治天下也宜法西国西国费数百年之心思掷数千万之金钱至今而宏规大定成效特彰一为其创一为其因一为其难一为其易乃犹疑满腹众难塞胸坐使有用之居诸变而为虚糜之岁月此则绝域之人所茫然不解者也余闻其言始而惊继而喜终且默尔而息不知所云归遂笔而志之以验世之大人先生或有阅此而幡然变计者

　　论贫民有望　　　　　　　　　　
英人李提摩太附

从来国以民为本民以食为天有食则生无食则死食之于民讵可一日缺哉慨自井田法坏贫富不均无恒产而有恒心者惟士为能若小民因无恒产则放僻邪侈无所不为递至今日闾阎雕敝生机日蹙居无半粟之资出有流离之苦相彼小民良用怛恻此有心救世者不得不急思变计也阅楚督张制军筹办养民告示首以开矿为先务诚识时务之俊杰也哉倘中国大僚尽如张公之通权达变奋发有为吾知数十年后富强之道直驾泰西而上之矣余尝论工人渐富事述西国近百年来得养民新法各国产业均较前多加数倍法国于六十年内多三倍英国于八十五年内多六倍惟美国最盛于八十年内则多至四十三倍其获利之厚者法国一家有银一千万德国二家有银二千五百万英国五家有银一百兆美国七家有银四百兆此外作工之人虽未能广增利益然从前每日工资仅合制钱四百文近则法国于九十年内所加将及三倍英国于八十五年内亦加二三倍美国于三十年内更加四倍现犹设会争论将来逐渐加增各国工人必当一体渐富且泰西另有积财公司专为贫民居积而设其银自八两至数百两皆可代收生息如过四百两以外则不代存盖意在济贫实事求是也计英国此项于西历一千八百六十四年存银一百七十六兆至一千八百八十七年存银四百四兆此二十三年中亦约加利二倍矣可见泰西各国无一夫之失所乃中国各省水旱偏灾循生迭起小民之荡析流离嗷嗷待哺者不下数百万人其老弱则哀鸿满目大半转于沟壑其强壮则铤鹿堪虞不免流为贼盗间尝登太行涉汶济见夫饥馑之余民生困顿食为艰其载千觔之车者则以一二人前为挽后为推权充骡马之身藉博锱铢之利或者虽田庐幸存牲畜以尽耕作之余均以人代触目伤心莫此为甚噫中国自开海禁与五洲通商以来三十年矣不但富强未兴各处工人未能加价以冀利益均沾且日贫一日田亩如故工程如故虽有片长薄技嗟谋生之拙无他皆由在上者未克举养民新法耳今夫为政之要能因势以利导斯救敝而补偏黎庶于以蒙庥国家因而获益故兴非常之利必赖非常之人所幸中国二三元老以公忠之念宏济世之怀力排众议举办铁道开矿等事如李傅相张制军刘爵帅诸公其智识诚加人一等自后果能不惜小费不泥陈言共济时艰力顾大局凡矿务铁道一切养民新法次第举行百货流通商贾辐辏民困苏而灾患泯富庶之效可操券而获也当道其有意乎窃愿及早图之也

　　游民有业论　　　　　　　　　　
英人李提摩太附

天地之精华何限惟开通乃可广利源闾阎之生齿甚繁惟勤劬乃能资日用非然者耗费靡穷生机渐蹙其何以培国本而裕民生耶韩昌黎曰古之时人之害多矣有圣人者出然后教之以相生相养之道为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无呜呼三复斯言夫乃知天下大利溥之于下仍非开之于上不可也近阅邸抄仰见　皇后以蚕桑教天下饬浙抚募蚕妇以备宫中缫丝之用从此行三盆之典择五采之宜凡属三宫世妇莫敢不社而赋事烝而献功以敬承　懿命猗欤盛已李傅相兴办制造矿务及津沽铁路现又拟办林西至山海关铁路张制军兴办制造矿务于湘鄂刘爵帅兴办制造矿务商务铁路于台湾内而　帝后外而疆民莫不励精图治讲求裕国足民之道茍能由此推广南北铁路通行所有养民之事无不举办则中国之兴庶几拭目俟之乎然说者曰铁路之兴利于上未必能利于下富于国未必更富于民何也肩挑背负所以锱铢也自铁路开货物由火车装运则此辈均间曹矣船唇轴齿所以求升斗也自铁路开商贾附火车行驶而此项置高阁矣是欲养民者不几先夺小民之生计乎抑知铁路经行之处货物分运乡镇固需手足之烈而车船分载辗转他尤不能免此津沽铁路行之数年而无弊固华人所共见者也然铁路果通来货物价必省冗费既少冗人自裁浅见者鲜不鳃鳃过计恐游民有失业之虞而正无庸多虑也今试以北省而论张家口产皮京都产煤天津进口米布各货凡诸出产销售每一千人出力于产数者不过四百人余则来转运者即需六百人是生财之人少而耗财之人多若铁路开行则转运之人即可裁减冗费省而价即廉货值贱而销必广夫销路既广则出力于产数者必需多人如此一转移间凡前转运之人皆可从事于出产之地是生之者众食之者寡民何有失业之忧乎如此而国家即不欲富强而富强已于此基矣闾阎即不欲丰亨则丰亨已由此兆矣譬如手艺之家居住乡僻一人制物仍须二人运至城市销售若一旦乡僻改为城市门前即可售物无庸二人运行则此二人即可帮同制造所成之物既多所获之利自倍其家之兴讵不可立而待哉今之铁路开行亦化乡僻为城市之意也尚有失业之虑乎吾愿当轴者衡情察理有利即兴勿事踌躇哉

　　条陈养民事宜折　　　　　　　　　　　　　　　　
文廷式

奏为条陈养民事宜恭折仰祈　圣鉴事窃维国家之设官以为民也然数千年来于理财之道但谋所以取民而不谋所以养民使各尽其一手一足之烈而国家从而征之税之于是乎大利不兴众力不集民几不能自养而国家亦因而患贫时至今日筹之法已穷邮政银行诸端未易一时措办有以开源之说进者或疑其迂而远于事情臣以为为民兴利计其效远者三年近者一年亦可谓神速矣中国地大物博万里膏腴西人推为天下第一大富之国而国用匮乏民情困苦如此则养民之道失其传也五十年来所言西法皆仅枝叶其本在富国养民而已矣此乃中国三代圣人之古法礼失而求诸野可也法国百年以前上下贫窘后乃兴种树之利严伐树之禁立劝民栽树之官遂富甲欧洲纵横四海故英美擅工商之利而法德奥意诸国其大利皆在于农中国从古重农自应以农事为急而农政之要则以开渠种树为先应请旨明谕天下各就本省可开之水道固有之利源董劝民间妥筹兴办民力不足官助其成不得故事奉行亦不得藉端苛扰唐人讲水利元代重农政史书具在成效昭然至中国现有四大利可以立致富强者臣请为　皇上详晰言之一曰蚕桑之利禹贡九州岛桑土居其七今农桑之利仅存江浙则昔多今少可知矣意大利种桑养蚕垂百余年而其丝之柔韧洁白终逊中国西人考求始知中国蚕丝冠于各国皆因太湖之水百倍肥腴距湖稍远者则否故太湖大泊皆宜蚕桑即太湖一隅每岁之利将及万万使推之洪泽巢湖鄱阳洞庭及填池昆明等湖皆种桑养蚕如太湖之侧则数万万金之大利已在掌中矣二曰棉花纺织之利近年洋纱洋布销售中国者岁值六千余万金土布之利全为所夺向日西人织布皆用木棉产于美国印度两处近中国自立纺织各厂始知华棉丝长色白不及洋棉而温暖坚厚过之然洋棉每石需洋三十余员华棉则每石十余员耳故近年洋船回国出口棉花骤增至二千余万而江西安徽湖广江浙各省所出棉花尤称上品西人考求全地球人数衣布者十人中止得三人衣绸者十人中不及一人此两项利源有加无已应请　旨饬下江浙安徽江西湖南湖北云南各督抚先筹购买桑秧沿洪泽巢湖鄱阳洞庭填池昆明等湖广行栽种劝谕民间大兴蚕利高燥之地植棉花责成本地绅耆详细开导提设局官为维持然后集招商广立缫丝织布各厂使所出之蚕丝纱布美洋工比及三年其收利何止万万大利所在人所必趋惟须实力实心不得假手吏胥徒增扰累此大利之在南方者其事至顺而易也三曰葡萄酿酒之利北方数省每岁销洋布四[千]万金除羊毛草帽边值银五百万金外余无一物可以相抵是岁耗三千五百万金矣民安得不贫法国有人游历北省谓自黄[河](沙)以北无地不宜葡萄即奉天一省如能广种葡萄其利已可敌法兰西一国因葡萄性喜天寒最宜沙土故也查法国葡萄制酒之利岁合中国银数九万万两酒值一两税亦如之法国岁需全资酒税近日洋酒华人亦喜饮之每岁入口已千余万中国开此利源无此重税则物美而价必廉即不能尽夺法国之利而已可杜洋酒之源是为北省之民岁增数千万金之进矣惟制酒葡萄其种类与中国异枝多实繁本大如吴越人之种桑应请　旨饬下出使法国大臣密派专员考求此事购佳种雇募西人选购制酒机器来华于直隶山东先行试办逐渐推行则其事不劳而集矣四曰畜牧之利畜牧为北方大利古有明征非止牛羊供食驼骡负重也西人剪羊毛以织呢羽收驼毳以制绒牛乳之类饮食必需美国之北方遂以此擅无穷之利中国如东三省热河口外七厅锡金河套及甘肃新疆等处地广人稀最宜畜牧小民愚昧创始维难边帅疆臣又多习故安常不知通变应请　旨饬下出使美国大臣访订精于畜牧及识造呢绒毯之人至沿边相度然后购买机器开辟围场提派员管理牧政数年以后美利大兴矣此二事者为北方绝大利源创办之时应先令使臣延订妥人博求良法以立中国富强之基不得敷衍因循贻误大局俟办有成效然后将其法行之内地各督抚及边疆大臣董劝商民一律兴办此利之在北方者其事稍逆而亦非难也以上四事本皆中国旧法虽用机器兼资人工可养无数贫民即可销无穷隐患既为闾阎广生计更为国家增税厘所谓因利而利百姓足而君足者较之搜骨剔髓剜肉补疮害中于民而国终受其祸者其优绌劳逸迟速相去何如也惟中国可兴之利甚多亦甚易举数事以例其余而大要仍在疆吏得人先集巨资力除积弊刻刻以养民为念则富国丰财之本计已隐寓其中愚昧之见是否有当谨恭折具陈伏乞　皇上圣鉴谨　奏

再臣恭阅　皇朝文献通考坑冶门载康熙十四年户部议准凡各省产铜及白黑铅处如有本地人民具呈愿采该督抚即委官员监管采取十八年复定各省采得铜铅以十分内二分纳官八分听民发卖等因详绎例意重在利归于民故不肯轻议设官招商致启侵扰之弊近年来官办各矿如贵州曾彦铨山东李宗岱均亏至数十万之多并无成效现闻　谕饬官为招商是官办之不及商办已在　圣明洞鉴之中惟臣以为由官招商虽与官办有异而商民凑集巨仍须官为主持恐商民等疑虑潜萌仍必迟回观望间有具呈认办而既经官吏之手即不免弊窦丛生或假事阻挠或藉端需索稍不遂意辄谓该商等家非殷实勒令呈验资本田产房屋报明抵官事事刁难受累正复不浅利厚则官先中饱利薄则商更吃亏即或弊绝风清而官与民分位悬殊商人未有不疑且畏者拟请明降　谕旨令各督抚转饬各州县晓谕民间恪遵康熙年间定例凡各省产矿之处由本地人民自行呈请开采地方官专事监管弹压其一切资本多寡生计盈亏官不与闻俾商民便于行事　纶音远播遐迩莫不周知矿厂既多则矿税益旺富国裕民之道实基于此矣谨附片具陈伏乞　圣鉴施行谨　奏
  </div>
  <div class="pagination">
   <a href="皇朝经世文新编_page85.html">
    上一页
   </a>
   <span>
    ...
   </span>
   <a href="皇朝经世文新编_page81.html">
    81
   </a>
   <a href="皇朝经世文新编_page82.html">
    82
   </a>
   <a href="皇朝经世文新编_page83.html">
    83
   </a>
   <a href="皇朝经世文新编_page84.html">
    84
   </a>
   <a href="皇朝经世文新编_page85.html">
    85
   </a>
   <span class="current-page">
    86
   </span>
   <a href="皇朝经世文新编_page87.html">
    87
   </a>
   <a href="皇朝经世文新编_page88.html">
    88
   </a>
   <a href="皇朝经世文新编_page89.html">
    89
   </a>
   <a href="皇朝经世文新编_page90.html">
    90
   </a>
   <a href="皇朝经世文新编_page91.html">
    91
   </a>
   <span>
    ...
   </span>
   <a href="皇朝经世文新编_page87.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
