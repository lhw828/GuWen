<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 211 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 211 页/共 219 页
  </h1>
  <div class="content">
   上总漕徐公开涧河书　
冯景

闻有非常之人。必有非常之功。捍大患。兴大利。事在宜行。毅然起而图之。独断不烦于再计。而大功必虑其万全。乃克有济。今秋淫雨弥旬。三城水溢。舟行上。蛙鸣中。淮民困于昏垫。荡析离居者殆半。究其所以。皆涧河淤塞日久。三城水无所泄故也。夫三秋多雨。亦天行之常耳。连绵才一月。而城不浸者三版。斯以危矣。今加以不可知之天灾。江星数动。而月常离毕。将民尽为鱼。欲不寒心得耶。涧河受淮安三城之水。由轧东沟七十余里至射阳湖以入于海。凡数百年于兹矣。自涧河失浚。水面高于城中者累尺。城中有水。积而不流。涓滴待其自涸。反惧外水之侵。而坚塞水窦以拒之。日复一日。习为故常。因是兴文闸虽设。而年年牢闭不敢开。夫是闸固淮之生方也。闭生方之水。毋使入内。积止水无由出。辟如人之一身。下不得解。而上不敢食。块然尸居。生意尽矣。宜淮民之穷也。犹闻长老言。畴昔涧河通时。米薪百货。辐辏东关之外。道便而民利。兴文闸不闭。故闾阎血通而生计盛。则是河之所系。概可知也。今秋久雨决堤。山盐高宝邳宿睢诸州县。田庐漂没。畜牧陆沈。老弱填沟壑。丁壮流离转徙。鱼溃鸟散。赖明公疏请蠲赈。市省粟。立平粜法。余民得以更生。然愚为淮民生齿幸者。尤在明公以开涧河为己任。蠲赈市粟。可暂而不可常。而兹河一开。后有万年。坐食仁人之德无穷矣。且此役之在今日有七便而擅四利。请为明公陈之。凡民可与乐成。难与虑始。非常之原。黎民惧焉。今者人心苦潦。欲得涧河泄之。甚于望岁。春夏水发。力无所施。霜降水涸。则不烦申令。人人乐役。其便一。且浚淤河。较之堵塞决口。加筑堤岸。事体异。堵塞则有椿柳苇●之费。加筑则有采石办灰通甓相杵之劳。今浚淤不过掘去河身壅土而已。其便二。河工役夫。远者百里。近亦数十里。今沿河庄农。皆可应募。各为近阡田园计。非同势驱刑迫者比。用力自奋。其便三。河夫工银。每日例给四分。堤岸冲决无常。多有后患。今应募之夫。事竣即罢。无追赔之累。日得四分。民喜过望。其便四。盐城漕粮。原自涧河输淮。近以河淤故。反就淮籴米充数。奸侩高下其手。盐民苦之。涧河一通。舟楫可达。则民自以本色供正赋。折贾采买之弊孔尽塞。其便五。欲开涧河。应先遣廉干官踏勘。支河几条。通达某处。纵横几何。以河工挑土方之法计之。每夫一日约挑若干。共计该夫该银若干。确有成章。然后不惜命驾。复核了然。委员分管。事关考成。官吏奉公。胥徒畏法。可以计日成工。其便六。近又访于故老。得明万历二十二年开浚涧河碑记。其载涧河肇自宋人疏达三城积涝。通达各乡舟楫。厥利匪细。岁久淤塞。至万历三年。总漕王公开浚。议每年动支本府四税银两为修费。着为定规。后因河溃范家口。涧河复壅。至二十一年。总漕尚书李公三才。采乡民任勋等议。自龙王庙浚至受河寺。计长三十里。面阔四丈。底阔二丈。深七尺。仲冬毕工。明年春。复自受河寺下接车家桥。东至射阳湖。计长三十里零二十丈。开挑深阔如前式。复于城西兴文闸开一涵洞。引漕流由城中与市河联络。入于本河。又于河澨适中处地名郭家舍建闸。以备蓄泄。仍行山阳县佐贰官一员。专管岁修。年加深浚。即岁修银两不敷。不妨请增。以求永利。既有故事可考。准而行之。其便七。有此七便。宜乎令未下而欢声载道也。尝稽昔贤多以凶年兴大役。如范文正守杭郡。值岁饥。力请发粟行赈。兼谕各寺观大修浮屠老子。工作兴。或讥不急。公曰。吾以食贫民也。苏文忠亦然。值杭大旱饥疫。浚二河。浚六井。筑西河长堤。南北径三十里。以通行者。全活万计。他如颜鲁公守抚州。治陂灌田。汪纲知兰溪。大兴水利。王安石为鄞令。筑堤浚塘。皆以岁歉举事。今浚涧河。藉活饥民。工易成而民得食。此一大利也。

水之灾甚于旱。旱无田禾。庐舍犹在。今皆漂没。不保一椽。壮者散而之四方。难复本业。今于涧河两旁。相度隙地。草创厂舍。招集流亡。有愿食其力来赴土工者。命诣所在。有司报名注册。俟开工有期。照名安插。给粟给钱。则饥民归之如流水。不致迁土而大去其乡。汉时尚有募民徙塞下以实广虚者。今去幽谷而迁乔木。不离土著。十年生聚。成邑成郡。此二大利也。语云。饥寒至身。不顾廉耻。慈母不能有其子。君安能以有其民哉。故不地着则离乡。轻家亡命。相聚而为盗。此大可虑也。今诚栖有所。资生有基。复业有望。非甚无良。岂甘自绝。从兹犬不夜惊。民皆安枕。此三大利也。涧河一水。远通高宝兴泰诸州县。土皆宜稻。兼饶鱼盐蒲苇之利。此河开。则米薪之船。往来络绎。商贾道便。百货流通。又可藉沿河居民。于堤闸处所。谨启闭。时蓄泄。可以变斥卤而为沃野。此四大利也。古人于治河救荒。皆云无奇策。今明公一举而兼二奇。得七便而开五利。百世之后。犹将载德。岂特七邑三城拜赐而已哉。

　　　荅友人问治下河　
阎若璩

　　　曰嘲鲁儒诗云。问以经济策。茫如堕烟雾。其弟之谓乎。是以生长黄淮之滨数十年。而懵然于水道。虽然。尝闻其略矣。潘公季驯治河工成。故老传其要语曰。东去只宜开海口。西来切莫放周桥。此二语者。平平无奇。窃恐神禹复生。不能易已。前之治河者。虽勤劳十二载。专与此二语相反。不惟己不开下河。见人之开。必从而挠之。俾之去而后已。周家桥在高堰南四十余里。翟坝又在周家桥南二十余里。皆坚筑之以捍淮东侵者。淮不东则淮强。淮强则黄弱。然后由清口以达海。彼不惟周桥翟坝而已。且一带尽圯之。以听其冲溢。是以末局虽知建草坝。导淮入运河刷沙。运渐深浚。然不过暂时策耳。岂经久之道哉。今知所以失。则知所以得。惟当确遵潘公名言。广开海口。坚塞周桥。斯无事矣。或曰海不可浚。潮汐往来。人力难以施工。然旧口皆系积沙。水力自能冲刷。故海无可浚之理。惟导河以归之海。则以水治水。导河即浚海之策也。然河非专以人力导也。欲顺其性。先惧其溢。惟缮治堤防。俾无旁决。则水由地中。沙随水去。治堤即导河之策也。或曰海高于内。水不可下。不知江南江北。弟曾历。凡濒海之地。比之腹内特高。但浚治倍深。无碍乎水之东注矣。今日阻挠下河者有三等。一盐城人惧咸水入内。变伤其田禾。一泰州车儿埠人。富商居宅。横当下河故道。一山阳人。有坟在涧河边。惧伤其风水。只观二次勘河疏。皆以开广兴文闸言。兴文闸广。则涧河亦必挑广而风水坏。第三次便以不必广而涧河仍故可见矣。昔人谓救荒无奇策。弟亦谓治水无奇策。苟能守前人成规。勿徇近日浮议。则两河治。万世永赖矣。

　　答孙屺瞻开海口治下河　
汤斌

淮扬水患。下民其咨。先生忠诚体国。正学宏才。为　　圣主特简。拯兹昏垫。君臣一德。动与天合。自当立奏平成。万世永赖。奏别数月。未敢以片牍上达左右。以先生劳心疏瀹。恕烦清听也。远接手教。仰见大君子慎始图终。大业出于小心。非时辈漫无远谋者所可同日而语。某愚昧无识。未尝久习河务。何敢妄言。然既承下问。不敢不竭鄙见。狂瞽之言。惟赐采择焉。下河之患。固在海口壅塞。然海口之塞。匪自近年。祇因上流不治。河淮失其故道。漕堤溃决。因而多开。止求泄上流之水。以安暂时之漕。不为水求归宿之处。遂以七州县城郭田庐为巨壑矣。　　皇上南巡。亲见下民妇子田庐。皆处洪涛中。真若痌瘝在身。此天地覆载之心也。即尧舜之忧劳洪水。大禹之饥溺由己。何能加焉。今欲开海口以治下河。　　皇上之意。固专在民生。然漕运久远之计。实不出此。天下水未有不以海为归者。黄河北岸减水坝由阳安东等处。皆入海之路。潘印川减水坝俱建于河北岸。欲其从灌口入海也。今南岸减水坝之水。将安归乎。归洪泽湖耳。淮湖之水。日增日涨。河流带沙。湖底渐高。清口太狭。则湖逼高堰。昔潘印川用高堰逼淮刷黄。宁犯大忌。浮议沸腾。而不敢轻开尺寸者。而今竟开六坝二矣。更加以三十六湖之水。尽注漕河。漕堤安得不危。故又开一百余丈之滚坝以泄之。其意以为漕堤不溃。则河臣之事毕矣。七州县之民命。可无问也。独不思下河之地有限。而上流之来水无穷。以有限之地。供无穷之源。将来水无所容。一漕堤。势必大坏。由此言之。开海口治下河。非但救七州县之民命已也。实所以为漕运久远之计也。今欲闭漕堤之。必先闭高堰之坝。高堰之不能全闭。欲闭高堰六坝之二三。必先塞黄河南岸之。黄河南岸有毛城铺。北岸有大谷山。徐城可无患矣。王家口以下一路减水坝。不可稍闭。以免洪泽湖之泛滥垫淤。且以蓄水刷沙乎。自砀山以下至清河南北。减水坝三十余座。水分则流缓。流缓则沙停。将来正河运道。不有淤塞之虑乎。又印川之减水坝。比堤稍卑二三尺耳。今与地平矣。昔云归漕者常盈。今何能盈乎。此上河之可虑者也。河督之坚执不移者。不过以开开坝。费帑金无算。今日可塞。昔日何以误开。恐有从而议其后者耳。愚因于会议向中堂九卿言之。治水如治病。因病立方。补泄随时。难以执一。不得以后日之用补。归咎于前日之误泄。昔日开坝以保堤也。今日塞坝以刷沙也。犹先应用大黄芒硝者。用大黄芒硝。后应用参厎桂附者。用参厎桂附。各有其宜。归于愈病而已。此言实有至理。亦欲河督开豁疑衷。从长计议。为国计民生图永远之策。此出自诚心。而不谓河督之坚执如故也。然今日下河工程。当在范公堤外。此非坝水所能到也。但于石丁溪等口。开通一二处。其浮水可去。内地水当渐浅。河湖旧形当渐露。再寻访所谓射阳德胜平旺喜鹊诸湖旧。而以闸坝之水。开引河以归之。再由湖归河。以入新开海口。条分缕析。脉络分明。即大禹治水。亦不过如此。若曰一开口而遂使下河尽为平陆焉。万万无此理也。故目下不在减水坝之塞与不塞。而在地方官不肯尽心相助。呼应不灵。人夫物料。恐难凑手耳。若诸事凑手。即当尽心严督工程。勿惑浮议。成大功者。小小顺意不足喜。小小拂意不足惧。惟先定成局。持坚忍不拔之志。如行兵然。当有定算。偶有胜负。何足忧喜。如弈棋然。当争全局。一着二着。何足较量。下河苦水久矣。今岁之旱。乃偶然尔。若尽如今岁。则海口可以不开矣。前读大疏断无海水高于内地之事。此先生亲身阅历之言。故凿凿如此。只此一言。便是治下河定算矣。故减水坝不可塞。则海口更不可不开。下河之水愈大。则开海口之功亦愈大。惟先生断然持之耳。某以为成功可操券而待也。

　　翰林侍读乔君墓志　
潘耒

君讳莱。字子静。号石林。宝应人。父可聘。明末掌河南道御史。君自幼英敏绝伦。癸卯举于乡。丁未成进士。除内阁中书舍人。戊午诏举博学鸿词。君被荐试列高等。授翰林编修。旋升侍讲。时海口浚河之议起。淮扬郡县。濒漕河者。旧有堤以捍水。河臣某某。设减水坝。泄水东流。灌民田庐。被其灾者七邑。台臣有请浚海口出积水者。　　上遣官行视。还奏当如御史言。河臣冀董其役。而上以　　命安徽按察使于成龙。非河臣意。乃别创一议。为疏上之。其略曰。海口高昂。内地低于海潮五尺。疏海口则引潮内浸。更足为患。惟当筑堤束水。使高于潮。方可赴海。请悉闭诸减水闸而建二大闸于邵伯镇南高邮城南。泄洪泽湖天长盱眙之水使入堤。自车逻镇筑大横堤一道。抵高邮。自高邮城东筑大堤二道。历兴化白驹至海口。束所泄之水使入海。其堤在内地者。高一丈六尺。河宽一百五十丈。在海滩者高一丈。河宽一百八十丈。堤面阔二丈。底阔二十丈。此堤筑于积水之中。无从取土。当先定堤基。舟载远土。就近筑围埂。埂成。车去埂内之水。取其土以筑堤。诸工共需银二百七十八万余两。三年而工可毕。请先给帑而取偿于田亩及盐运。七州县合有田十四五万顷。而额田不过十一万顷。河工毕。请丈量之。以额外田为官田。募民耕之。初年。分收子粒。三年后。纳田价于官。给为永业。计可得银二百七十万两。以一百九十七万还帑金。以七十余万益治诸堤。淮南纲盐一百三四十万引。河成。每引省搬运费一二钱。令每引岁输银九分。可得十二万金。七岁则得八十四万。官帑毕还矣。诚兴此工。当设监修官五十四员。分管官一百余员。清地课长官二十余员。皆择才能敏练者补之。优其升转。或工成即升。或帑完议叙。疏入。下九卿诸司会议。疏凡万余言。览者不能竟。君阅之大惊。言其害于司空。司空曰。事必行矣。言之何益。　　上以役大费多。召河臣与臬臣廷论之。臬臣痛排前议。廷臣多右河臣者。　　上意不决。命讯淮扬人官京师者。河臣使其客以厚利啖君。君笑不应。淮扬士大夫集君邸。君慷慨言曰。以朝廷言之。请帑至三百万。国用绌矣。题官至三百员。铨政乱矣。泒夫至数十万。民力殚矣。以七州县言之。工未成。害不忍言。工既成。害又不忍言。未成之害。曰筑堤曰泒夫。既成之害。曰卖田曰决河。筑堤先定基址。甲之田在南。取其贿可移而北。乙之墓在北。取其贿可移而南。在一百五十丈以内者。固付之波涛矣。在外者。亦将恐以虚声收其实赂。贪吏之诛求。猾胥之扰害。三百里中有漏网者乎。害一也。役夫一日。官给银四分。例也。而夫所得未能三之一。里甲雇夫。月费银二两许。每邑役数百人。工及数月。犹病不支。今三工并兴。每邑须派夫万余人。又久至三年。是每邑岁费银二十余万。富者贫。贫者逃。不待三年。无孑遗矣。害二也。且夫役数十万之夫。糜二百七十八万之帑。弃民田庐坟墓无算。曰以救田也。然工未成。水中之田民田也。鱼可捕。菰蒲可采也。工既成。民之田河臣之田也。向之糜帑藏。弃庐墓。勤畚锸。以成万不可成之功者。今仍没其产而绝其食。民何利焉。七州县之田。起科不等。有三四亩折一亩者。有十余亩折一亩者。以地有硗瘠也。今但据额丈量。而以其余为官田卖之。即如泰州四亩折一亩。将有田四十顷者。没入其三十顷。而以十顷之田。纳四十顷之赋。能存一人一家乎。害三也。往时漕堤虽屡决。河阔不踰十丈。今引洪泽湖万顷之水。注于一百五十丈之河中。又停蓄于一丈六尺之上。独恃一线烂泥之堤以为固。何必伏秋狂风暴雨而后决哉。城郭且为蛟宫。何有落。何有庐墓。害四也。今日之事。当以死争之。功名不足顾。身家不足惜矣。诸人皆曰善。乃篝镫草议。明日。君入直起居注。是日秋决。故事赐阁臣及讲官饭。君与某学士并席坐。某学士亦言河臣议非是。既而　　上御南暖阁。阁臣奏事毕。　　上顾某学士。海口一事何如。某学士复右河臣。　　上顾问君。君敷奏百余言。剀切详明。　　上大悦曰。此尔一人意邪。有同者否。君对淮扬人皆与臣同。尚有公议进呈。翼日进议。河臣见之语塞。君复至会议所。具论其得失。声情激烈。闻者感动。虽力主河臣者。不能难一语。吏部尚书李公之芳揖君曰。知仁勇先生兼之矣。户部尚书梁公清标叹曰。江淮之间。可谓有人。某学士亦谢君曰。吾甚愧公。于是河臣议遂寝。 

　
卷一百十三工政十九江苏水利下

　　三吴水利略　
徐旭旦

议水利于东南。与西北不同。议水利于东南之三吴。与东南各省会不同。何也。西北之地。多高原旷垄。虽有浊河为之包络。而支流绝少。故资其灌溉为难。东南地形卑湿。界以河淮江汉。而兼承其委。广川支河。经纬其间。故资其灌溉为易。若夫浙西之田。低于各省。苏松之田。又低于浙西。环以太湖。绵亘数百里。纳杭湖宣歙诸州之水。散注淀山庞山阳城昆承诸湖。达于三江。以入于海。尤东南之巨浸也。故治水田者筑而为圩。捍而为围。不患水之不入。而患水之不出。不患水之不足溉田。而患水之反足以害田。古人所以于江之南北为纵浦。以通其流。又于浦之东西为横塘。以疏其势。使田不受水。则水自有所归。水有所归。则水不浸田。而田亦治。天下之田大概资水以为饶。三吴之田大半捍水以为利。其势之不同有如此矣。故愚以为兴三吴之水利者。当去三吴之水害。害去而利自兴。去三吴之水害者。当分三吴之水势。势分而害自去。何以言之。列泽中汇。潴而为湖。无以泄之。势必乘高而横溢。故其下流分注。导以入海。既有松江。而又有东北流之娄江。又有东南流之东江。今者或微塞矣。宜择其便利之处。视江之可浚者浚之。浦之可开者开之。下流既分。则上流自平矣。如是而引湖之水以达之江。引江之水以达之海。归宿有地。水自不为害。如是而蓄湖之水以溉田。泄田之水以入湖。节宣有方。则水不为害而自为利。经理之宜。无出于此。议者谓分水势自不得不资人力。资人力自不得不兴工役。工役繁则民劳。分水势自不得不治塘浦。治塘浦自不得不坏田庐。田庐伤则民扰。且分水势自不得不议开浚。议开浚自不得不需赀粮。赀粮费则财绌。安见去害而兴利哉。愚谓不然。所谓分水势者。不必复三江之旧。而止在疏江口之流。不必寻已废之陂塘而使之开。止在浚未塞之陂塘而勿使之淤。相其地势之宜。顺其水势所趣。而稍为之疏其滞。浚其浅。庸非利乎。故欲复古之则难。而因今之势则易也。且也。农民有不治水之人。必无不治田之人。法即寓治水于治田。而使之各治其田。即所以各治其水。民夫疏田间之沟洫。而为之纬。官夫理沟洫之会归。而为之经。而纵横曲直。有不毕达乎。故官督之治水则难。而民自治其水则易也。且也。遣使则有供亿之费。有征会之繁。若止责成郡县。渐次修筑。塘泺之当治者几何。圩岸之当培者几何。度用夫若干。工费若干。每于农隙而鸠其工。可无供亿征会之苦。而事自集。故遣使而刻其成则难。任守令而收其效则易也。如是。则工役可省。而何民之劳。田庐不损。而何民之扰。赀粮不至于重耗。而何财之绌。以之去害。而害无不去。以之兴利。而利无不兴。吾见三吴七郡之地。长享灌溉之饶。而无渰没之患矣。水者。有利亦有害。顾人之所用何如耳。能收其利。则如史起之用漳水。文翁之穿湔口。而西北之水利可兴。如王景之修芍陂。白居易之浚西湖。而东南之水利可兴。不能收其利而反承其害。则如翟方进之决陂。程昉之筑堰。欲除害而害不能除。如息夫躬之穿漕渠。侯叔献之引汴水。欲用水而水不为用。然则水之利害。岂不以人哉。

　　三江水利萃言自序　
俞兰台

言三江者。不必求禹贡之三江。而第求太湖下流之三江。亦不必泥东江娄江之故。而第观今日太湖下流之水势。东江塞已久。娄江亦无可考。今日独有吴淞一江耳。辅吴淞者。有松江之大黄浦。嘉定之刘家港。常熟之白茆港。皆与吴淞为表里。自明永乐元年。夏原吉以吴淞江下流难开。止开南北两岸安亭等浦。入刘家白茆二港。使直注江海。又开大黄浦自范家滨至南跄浦口入海。至今黄浦通利。而吴淞江东半截。其势就。然入海处界上海。依然如故。但细弱耳。此吴淞江所以不可不开也。昔范文正公守乡郡。上书宰臣。谓姑苏四郊略平。窊而为湖者十之二三。西南之泽尤大。谓之太湖。纳数郡之水。湖东一派。浚入于河。谓之淞江。积雨之时。湖溢而江壅。横没诸邑。或一岁大水。久而未耗。来年暑雨。复为沴焉。人必荐饥。可不经画。今疏导者。不惟使东南入于松江。又使西北入于扬子江。江之与海也。其利在此。其后郏亶子侨。缉亶旧说。以为今究水利。必先于江宁治九阳江与银林江等五堰体势故决于西江。润州治丹阳练湖。常州治宜兴滆湖沙子崦。及江阴港浦入海。如此。则西北之水。不入太湖为害。秀州治华亭海盐浦港。仍体究柘湖淀山湖等处。有障遏者。并与开通。达诸浦港。杭州迁长河堰。以宣歙杭睦等山源决于浙江。如此。则东南之水。不入太湖为害。仍开浚吴淞江筑两岸塘堤。设斗门水濑。使江水不能溢入南北沟浦。而径趋于海。又开昆山之茜泾浦使入海。新安浦顾浦使入吴淞江。开常熟之许浦梅里浦。决无钖之五卸堰。使入扬子江。则水患可渐息。而民田可治矣。凡此皆不专力于吴淞江。而实所以分杀太湖之水。太湖之水既有所分。而吴淞江乃能独承其下流。不至于壅噎不利。而为东南之大患。此治吴淞江之大略也。然愚在今日。则又有说焉。夫太湖由吴淞江以达于海。而吴江县治东西南北实当咽喉之地。治水而不治其咽喉。则必有腹心溃乱之虞。譬之于人。痰涎上涌。猝然之间。气必绝矣。尚何暇论其股肱心膂哉。今县治北有夹浦。南有长桥河及三江仙槎等六桥。东有庞山等湖。西有梅里诸港。泥沙涨塞。渐成石田。室庐坟墓。稍聚其上。又太湖东南一角。悉为茭芦丛生之地。此湖水所以不能急趋于吴淞江以入大海。一遇暴涨。则横溃四出而不可禁。今欲救治。虽不能尽徙吴江一县之民。如苏文忠公所议。然迁沙村之民。疏淤导滞。使江尾与湖相接之地。不复有所壅遏于其间。如人呼吸食息于元气之中。而不至闭塞其咽喉以速之死。亦势之所必然者矣。此又今日治吴淞江之大略也。

　　论太湖三江五堰　
钱中谐

王鏊五湖记曰。吴都之西南有巨浸焉。广三万六千顷。中有山七十二。襟带二州。在南之水皆归焉。其最大者二。一自宁国建康江宁等处入溧阳。迤逦至长塘。并镇江润州金坛武进延陵丹阳诸水。会于宜兴以入。一自宣歙天目诸山。下杭之临安余杭。湖之安吉武康长兴以入。而皆由吴江分流以出海。一名震泽。书所谓震泽底定是也。一名具区。周礼职方扬州之薮曰具区。山海经浮玉之山北望具区是也。一名笠泽。左传越伐吴。吴子御之苙泽是也。一名五湖。范蠡乘舟出五湖口。太史公登姑苏望五湖是也。五湖者。张勃吴录云。周行五百里故名。虞仲翔云。太湖东通长洲松江。南通乌程霅溪。西通宜兴荆溪。北通晋陵滆湖。东连嘉兴韭溪。水凡五道。故谓之五湖。然今湖中迹自有五湖。曰菱湖莫湖游湖贡湖胥湖。而吴人称语。则唯曰太湖云。又按王同祖三江考曰。禹贡三江既入。震泽底定。三江震泽。皆在今苏州境。昔大禹治水东南。见于经者。止此两言。而东南水利之源。古今治水之法。悉寓于此。三江皆西通震泽。而东流入海。禹时洪水滔天。震泽之水。泛滥怀襄。故禹之治水也。因东流之势。决排壅塞。使繇三江入海。故言底定。以明不为害也。其驳辨先儒三江异同者。反复推详。而以唐张守节史记正义之说为有据。以唐仲初吴都赋注与正义说合。而尤分明。其谓太湖。自吴江县长桥东北合庞山湖者为松江。又东南分流出白蚬江入急水港入淀山湖迤东出海者为东江。但淀湖之东已塞。不复径趍入海。而北流。乃合吴淞江。故曰东江已塞也。自庞山湖过大姚浦。东北流三折成三江。俗呼上清江。下清江。吴淞江。其实一江也。入昆山西南又分为二。一名小娘港。五里许复合为一。经昆山南。又东南过石浦。出安亭江。过嘉定县黄渡入青龙江。繇江湾青浦入海者。为娄江。其安亭江。在宋时已塞。是娄江亦已湮也。读朱长文吴郡图经。谓昆山塘自娄门郡城至昆山入海。即娄江。指今之刘家河者非。太湖之说。王鏊言之甚详。三江之道。同祖辨之甚核。而今之所急者。固不在乎区区之议说。惟在明水之来源。与其归墟。而辨施功之次第耳。愚尝按其图。江浙七郡。惟吴卑下。水之所都。其入海之路。大者有吴淞江刘家河白茆港。又有七鸦许浦茜泾杨林。亦属吐纳之地。皆在苏州。而在松江者为黄浦。至其委。实与吴淞江合流以入海。吴江县之长桥。实为太湖出水之径。故宋单锷论长桥为三吴诸水之足。以承震泽之腹。而往来吞吐之势。率由于此。而今仅通一。是知治水者不必复泥三江之故迹。第如吴淞江刘家河白茆港三大浦者。即今日之三江也。三大浦既通而水患可纾。是即谓行禹之迹可也。故治水者宜先三江。吴江之长桥。为门七十有二。以杀水势。而今之贪利者。东西茭芦数百顷。久之渐成平壤。架屋以居。坐视吴江之民。频遭水厄。湖水一涨。灌城而入。全县之出。荡然为患。譬之扼其吭而欲气之流通。闭其水火而欲具饮食者。此必不可得之数也。且不止为全邑之害而已。全郡受之。邻郡亦受之。故治水者宜在次吴江之长桥。至于水之来源。则不外建康天目二脉。而宁国建康之水。高若建瓴。故五堰之筑。在宜兴以西属溧阳县。古人欲分杀水势。使西南诸水。不入荆溪。由分水银林诸堰入运河。以至大江。而后苏州水患十去六七。沈曰。太湖虽广而能容。而来水幅员。其授犹广。正如人家辟一亩方庭。而外周二亩屋舍。加以一尺之雨。则檐溜并倾。庭起三尺之潦无疑矣。沟非盈尺。则渗泄不速。芥舟于堂。立待可见。使檐设竹溜。引而注之他处。庭潦或可稍减一二。此上流分杀之说。岂谓无益乎。故治水者次长桥。又在五堰也。

　　筹浚三江水利疏顺治三年　
江宁巡抚土国宝

窃惟　国家财赋。多出东南。而东南财赋。皆资水利。关系诚非细故。臣熟知三吴地形。夏潦秋霪。山水横发。田畴淹没。郡民离困。皆以下流淤塞。堤岸倾颓。疏导不得其法。掌治不得其人。以致此耳。臣按疏浚下流。浙西诸郡。苏松最下。太湖绵亘数百余里。纳诸山涧之水。散注溪流。泄之三江。由三江而入于海。若下流淤塞。诸水泛滥。淹没禾稼。为害非浅鲜也。相其利害。为之经纪。则白茆港七埔塘刘家河。为苏州东北泄水之巨川也。吴淞江大黄浦。又苏松南北交境泄水之大道也。若吴淞南北与白茆诸港浦之两傍。又各有支渠。引上流诸水归其中。而并入于海。就其中论之。苏之七浦塘刘家河。松之黄浦。并皆深阔通利。惟白茆港自宏治七年一为疏浚。吴淞江自天顺间一为疏浚。后来白茆潮沙积塞。状如邱阜。吴淞江竟如沟洫。下流既壅。上流奚归。舟楫莫行。田畴莫治。此利害之了然洞见者也。今计疏浚白茆一港。则七浦刘河通利。而苏州东北之水有所归矣。疏浚吴淞一江。则大黄浦通利。而苏松南北两界之水有所归矣。苏松之水既各有归。则引吸太湖。不至壅潦。向来淹没之土。皆出而可耕矣。又修筑堤岸。并为切要。昔人常论于朝曰。江南围田。中有河渠。外有门闸。旱则开闸引江水之利。潦则闭闸拒江水之害。旱潦不及。为农美利。要知围田全赖乎堤岸。堤岸全赖乎修筑。修筑永坚。则旱可车水以入。潦可戽水以出。而高低之田皆熟矣。臣虽赳桓之资。膺　　皇上之重委。　　敕谕谆谆。敢遵前朝旧制。一一陈奏。夫疏水筑堤。工力不无烦费。而量此之出。计彼之入。或相倍蓰。或相千万。不可不熟计而审行之。水利一行则稼樯登。稼穑登则贡赋充。而百姓将有含哺鼓腹之乐。乞　　命廷臣详议定策。容臣一一逐细查明。及一切胥吏干没之弊。不得虚应故事。务期确当。然后申报请　　旨。奏平成之功。垂不易之典也。

　　奏浚三江水利疏乾隆二十八年　
江苏巡抚庄有恭

窃臣在浙抚任时。适上年秋雨稍多。风潮稍大。湖河水涨。时越二旬。退不盈尺。亲赴嘉湖一带。周遭察勘。知由水归太湖之路不畅。并疑下游归江归海之路。亦或有壅淤。曾遣浙员来江查勘。究以事在隔省。难得确切。因先将浙省通湖溇港。必如何大加开浚。不至积水难消。饬行司府筹划议详。曾经恭折奏明。适蒙　　恩命。调抚江苏。经浙闽督抚臣用臣前议。请将湖州府属之七十二溇。酌用民力。以时疏浚。奏奉　　允行。并于折内声明江南之宝带桥。系太湖出水之处。有无淤塞。应否疏浚。咨臣查明自行办理等因。惟是臣自上冬受事。即为博访周询。并委员遍历苏松太各属。确勘由湖归江由江归海之路。穷源竟委。循干达支。将何处壅淤。应与开宽。何处淤浅。应加深浚。并为酌估需费。兹据陆续绘图贴说前来。臣综揽全局。窃见太湖居苏常湖三郡之中。北受荆溪百渎。南受天目诸山之水。汇为巨浸。而分疏之大干。则以三江为要。三江者。吴淞江娄江东江也。东江自宋已堙。逮明永乐间开黄浦江。宽阔深通。足当三江之一。故今亦谓之东江。此三江之分流交错。经吴江震泽吴县元和昆山新阳青浦华亭上海太仓镇洋嘉定十二州县之境。其间港浦纵横。湖荡杂错。大概观之。无处不可通流。无地不可分泄。似亦可安于无事。然百节之通。不胜一节之塞。数港之泄。不及一港之用。则其势必有所阻。查太湖出水之口。不特宝带桥一处。其它如吴江之十八港十七桥。吴县之鱼口大缺口。为湖水穿运入江之要道。亦不无浅阻。又如入吴淞之庞山湖大斜港九里湖淀山湖溆浦等处。向称宽阔深通。

大资宣泄者。迩来民间贪图小利。遍植茭芦。圈筑鱼荡。亦多所侵占。臣本年正月。因查勘苏松太海塘。亲至刘河。窃见现在河形。亦大非昔比。舟楫来往。必舣舟待潮。昆山外濠。为娄江正道。浅狭特甚。苏州之娄门外河。为江源出运咽喉之地。河面仅宽三四丈不等。平时无事。虽若无甚关碍。偶遇秋霖。四水汇集。江身浅窄。先为本境之水所占。必俟境水消退。然后湖水得出。为之传送。而上游已多所漫淹矣。东南财赋重地。水利民生大计。若及早治之。事半而功实倍。今臣筹所以治之之法。其运河以西。凡太湖出水之口。但就其有港可通有桥可泄之处。为之清厘占塞。规仿旧额。务使分流得以迅速无阻。其运河以东。三江故道。除黄浦为浙西水口。现在尚属深通。但于泖口挑除新涨芦墩三处。足资畅泄。无庸大办外。其吴淞江自庞山湖以下。娄江自娄门以下。凡有浅狭阻滞处所。相度情形。疏浚宽深。务与上源所泄之数。足相容纳。其江身中段一切植芦插簖及冒占水面之区。查明尽数铲除。嗣后仍严为之禁。则水之停蓄有处。传送以时。并即以挑河之土。俾令加培圩岸。再将现有闸座。为之经理。其有去海太近。建置非宜。难于启闭者。另为酌量改移。务令启闭得宜。足资蓄泄。庶浑潮不入。清水盛强。而海口之淤。亦将不挑而自去。凡此应办之工。臣与司道再三筹酌。业已麤具规条。第工段较长。约略估计。所需虽觉浩烦。然散在十二州县通力合作。实亦所出无多。此本为利益田畴起见。如兴举有成。无论业佃。皆得永叨利赖。民间闻有此举。皆乐于趋事。愿以民力为之。但用民之力。慎选董事。分投督修。仍需官董其成。且工费较繁。若待鸠集财力而后兴工。不无稍稽时日。合无仰恳　　皇上天恩。准于公项内先行借动。酌筹办理。于苏松太三属得沾宣泄灌溉州县。分年按款。照亩计数征还。则民力既纾。大工可期速集。如蒙　　恩允。即于今冬漕务事竣。以次开工。务于二三月间通工蒇事。则东南亿兆。咸感沐　　皇仁于无既矣。 

　　疏河救荒议　
慕天颜

窃惟三吴治水之功。历稽往绩。惟使太湖之水导入江海。而潮汐亦可上通。以时蓄泄。则旱涝无虞。自三江堙塞。震泽泛滥。以田为壑。而苏松常湖嘉杭六郡。受患日深。上年水患。弥漫四野。数百里间。不第禾尽无收。抑且室庐漂没。流离疾苦。不忍绘图。仰荷宪台轸念民生。首饬议浚刘河。以通水利。本司遵行苏松二府。详加确勘。议估工程。又据松江府上海县详开吴淞江故道。酌请江浙六郡正帑。协济大工。各绘图形。申覆宪台在案。本司载考旧志。披阅新图。按湖水之奔趋而东也。一自淀山泖湖。从华亭之南。折而东北入海者为黄浦。一自吴江长桥。历长洲昆山青浦嘉定界。至上海合黄浦以入海者为吴淞江。一自吴县鱼口。北入运河。经郡城娄门。注流上下雉渎。抵昆山至和塘东合新洋江由太仓归刘家港入海者为娄江。即今刘河也。迨吴淞入海之处。沙壅茭丛。昔夏忠靖公引黄浦以西之水。北入刘河。是今日刘河之一。为淞娄二江之尾闾。今苏松诸郡之民命攸关者矣。浚之乌可一日缓哉。但在苏则望刘河之深广。而昆太嘉为尤切。在松则必图吴淞之成渠。而上青诸邑为尤近。两府所议。各就其切己者而言。未可为全局之通论也。本司规画再三。采访舆论。目前救时之策。在急疏刘河。将来远大之谋。吴淞亦在所必浚。吴淞实太湖泄水之中条。其故道较刘河更阔。其地势较刘河更直。江浙六郡同其利。议协于浙。可冀旦夕成功焉。但今民穷财尽。更际凶灾。两工决难并举。刘河处其易。吴淞处其难。莫若缓吴淞而先事刘河之为便。本司细询绅民父老。刘河之功。固自不小。而吴淞亦有不得不次第并浚者。当日导淞水并入刘河者。有昆山之夏驾。嘉定之顾浦。以及盐铁新洋诸港浦。淞本与娄相通。今则诸港浦尽塞。淞自为淞。娄自为娄。则刘河虽开。止泄震泽半面之流。而汇纳于泖淀以奔涌淞江者仍未得宣通也。若再开蒲。汇新泾重浚江。顾浦费力于支河小港。何如并力于吴淞乎。况从来以工役救荒。使贫民食力以餬口。如范文正公守郡时。吴中大饥。发粟募民。诸工毕举。以是公私仰给。民不迁流。昔人于凶岁之后。无不共循此意。小民至困苦中。工力必贱。且饥寒迫身。民多思盗。河工兴而乐趋畚锸。盗贼亦可潜消。荒政之施。莫此为大。然必须咨商浙省督抚。早为区画。将全局会疏题明。共计两河工费。先开刘河。至冬间水涸之时。旋兴吴淞大工。而今所急者钱粮耳。朝廷方在捐灾诎饷之时。又何敢辄言动帑。惟念兴水利而后有农功。有农功而后裕国计。若惜一时之费。不作久远之图。将来海口淀沙。日淤一日。必至水灾洊告。蠲赈迭施。费不更无底耶。今合两工所需。约计十四万金。较之一岁所蠲。未及其半。而田工无患。国赋常充。可垂千百年之大利。一劳永逸。功在斯时。考海忠介开吴淞之疏。漕十万石。佐以协济稻谷赃罚等。不两月而功成。今仿其遗谟。敢请宪台俯赐会题。于苏松常康熙九年折漕银内四万两。以应刘河大工。康熙十年折漕银内再五万两。浙省钱粮协济五万两。以应吴淞大工。仍比归仁堤事例。两省续开援纳捐助。请于河工告成之后。补此漕折正项钱粮。方行停止。即于是月一面择吉施工。谨先就刘河工程缕析条议。并绘三江全图呈览。吴淞工费。亦可照例核确。此皆宪台为百世民生起见。用敢敷陈。伏乞采择。

　　再陈吴淞江应浚条议　
张宸

再陈吴淞有不得不开之势。有万万当开之利。伏乞采择施行。以垂不朽事。窃惟事非关系最大。自古圣王。必不竭民力以从事。即从事矣。亦未必着之于经。今观禹贡曰三江既入。震泽底定。入者。入于海也。藉使三江之内。有不入于海。则震泽之底定未可知也。使震泽之水。一江二江可泄。则禹贡亦必曰一江。二江既入。不必言三江矣。言三江者。无一江之可已也。今既塞而乍开者。仅刘河耳。刘河者。古之娄江。三江之一也。其一自吴江长桥东北合庞山湖者为松江。自大姚分支。过淀山湖。东至嘉定青浦界。合上海黄渡浦。亦名吴淞江者。为东江。即今所议开之吴淞江也。然则吴淞一江。其上流为松江。其下流为东江。是一江通而二江俱入海矣。譬如人焉。七窍之内。一窍通而余窍塞。水火二便之内。一便通而一便不通。其能不病乎。此其不得不开者一也。自明以前。吴淞江无代不通。元世特设都水利。以专理其事。自张士诚窃踞。日寻兵革。江塞而闸座亦废。故夏忠靖公弃而不浚。时虽专浚刘河。而犹必兼浚江白茆江顾会浦采陶灌盐铁口诸处。屈其势以入刘河。其费反过于浚吴淞。至海忠介公惩其弊。专浚吴淞。利几百年。试问吴淞未塞以前。吴下之土田民物如何。吴淞既塞之后。吴下之土田民物如何。故老犹有存者。可询而知也。特忠介公建功于久废之后。未暇置闸以障潮沙。故海水得入。而渐淀渐淤耳。假使如宋元之建闸焉。其去今日当不重费畴咨也。此其不得不开者二也。去年之水灾。亦既震惊矣。田庐之漂没。男妇之死徙。不可胜数矣。各宪吁请　朝廷之蠲折。动以巨万计。此巨万者。仅救目前。不能为　国家兴无穷之利。万一天时不譓。屡岁而见其为巨万者。逝波正未可量也。原其故。不过为三江不通。泄泻不及之故。使三江通而泄泻有时。　朝廷之巨万省矣。民之田庐男妇全矣。一方不至于震惊矣。天时水旱。安可预期。尧之水动以九年。汤之旱动以七年。惟预为之备。乃可以无恐。此其不可不开者三也。至开浚吴淞江之利。前人已屡言之。而莫要于忠介公开则六府同其利。塞则六府同其害之二语。即就目前而论。海邑自二十五保至二十三保至二十七保二十九保三十保。沿江一带。田之弃而不耕者。一望黄茅白草。即可耕之地。亦俱折粮下乡。上海止十五保。而因吴淞江塞以使之抛荒者。且有五保。若开浚之后。涝有所泄。旱有所蓄。五保皆膏腴矣。今涨江之升科者。为数无几。亦皆下乡折粮也。开而后沿江百里。变荒田为熟田。变下田为上田。变折粮为上粮者。不知凡几也。其利也。岂独一乡一邑哉。

　　议浚吴淞江书　
常州通判张世友

谨按浙西诸郡。惟苏松最居下流。以杭嘉湖宣歙诸路之水。潴为太湖。溢流灌溉于苏松常三郡各属之中。治之则其利甚大。不治则害亦如之。太湖之水。三江受之。三江之水。大海受之。其东北由刘河入海者。娄江也。东南由黄浦入海者。虽非东江故迹。亦今之东江也。吴淞一江。独当其中。经昆山嘉定青浦上海四县界入海。乃太湖之正脉。有一不通。终非善治。此今日之水利。固宜清三江之原。治三江之委。并分理三江之腹。乃为得也。自宋及元明数百年来。言水利者。治迹具详。然考明代所言。已与宋元异。而今日又与明代异。时异势殊。即数十年中情形屡易。有未可执故籍以求之者。兹勘得三江之中。又各有情形。源分派别。东江虽久堙。而其源固在。即太湖下流之牛茅墩浪打穿唐家湖等处是也。自唐家湖入运河。合浙西诸水。归白蚬江急水港入淀湖。经三泖。横亘百余里。散流于元和青浦娄县各荡溇塘浦之中。散而无统。其中间故道。非如松娄二江。有经流之可指。然至黄浦出海之处。则归并于一途。其水势浩瀚。不但远胜娄江。亦大于松江数倍。是东江虽无专一之故道。而同流共贯之黄浦。又实为松江所藉以为泻泄之大助也。娄江自鱼口入。绕苏郡城。合胥口铜坑入运之水。经致和塘。至太仓镇洋之刘河入海。首尾身段。井然不乱。加以西北昆阳诸河青洋下界各浦之水。从旁注之。故刘河泄泻。可与黄浦同功。惟吴淞一江。受源于大小吴家南仁诸港。出运河汇入庞山湖。出大斜口。与瓜泾港东下之水会。再东与宝带桥东下之水会。经吴江元和昆山青浦嘉定等邑。至上海归于黄浦。其两岸分泄旁注之浦港湖荡。联络贯注。视娄江入海之路。迂而且远。然源远流长。能容东江之潆洄。受娄江之挹注。包容停蓄。灌溉利济。较东娄二江。实广且溥。江震沿河各港。半多淤浅。长桥石堤。洞窦多湮。庞山一湖。半成滩涨。居民种植茭草芦苇。以致河港浅隘。来细源微。又其中为青洋江下界浦等处掣其水以入刘河。其势益弱。而入海通潮之处。潮水浑浊。来则汹涌。其势莫御。去则迟缓。其泥易淀。江水既弱。不能敌其汹涌。而涤其浑浊。故江身半多浮涨。江面日渐浅狭。自顺治九年至今。吴松刘河等处。发帑开浚者。已十数次。详请修治者。不啻数十次。是我　朝开浚之功。视历代倍勤。故水患较历代亦甚少。然数十年来。苏松各属。究不免有泛溢之忧者。其弊在民贪小利而昧远计。官多偏治而闇情形。东升西涨。苟利一身。补偏救敝。只利一邑。或治在尾闾而遗其腹心。或治在承接而不究源头。究未能自始至终通身勘治也。今奉檄勘查。首起震邑之一十八港。江邑之一十七桥。次及鱼胥口铜坑等口。从港达桥。从口达运。脉络分明。则三江之源头承接已清。由此而庞山薛淀三泖等湖。逐县查勘。逐段详审。直至浦海归宿之区。自原及委。逐次注明。其余干河支港。尚未及逐勘者。缘吴松一江。视娄江东江倍难。娄江虽尾段淤浅。然首尾直捷。治之事半而功倍。吴松江现多淤涨。首尾迂回。治之功倍而效赊。东江但治其源。而委固已清。吴松新疏其源。必欲兼疏其腹。今查吴松江。自青邑之泗江口起中界嘉邑。东至上邑新口止。两岸浮涨。较昔日之江面。已淤塞过半。及今不治。虽首尾皆通。必有腹心之患。故勘估之功较多。诚使开浚深阔。则江流之正脉已旺。虽有旁泄之水。而经纬各分。不致杀江流之势矣。娄江惟刘河一带。自镇邑之新造桥起至陆渡桥外止。淤浅太甚。以全角言之。则吴松江为重。以今日之情形言之。则又以刘河为急。此因时制宜之道也。至支干浦溇。并宜一体兼治。干河者即三江之四支。而支港者又三港之血脉。贯串于四支百骸之中者也。但一时并治。俱请　国帑。限日既难毕工。过时又恐阻碍。

酌剂先后缓急。纲举目张之法。其道有三。一请帑以浚三江之正河。俾通身深阔。来水足以容。去水足以泄。而不致有冲突旁溢之患。一按县计图。以浚三江两岸之干河。令各县自为查勘详请。以资四境之灌溉。一每岁轮修支港。必深必通。俾高下田畴。旱涝有潴泄之处。请帑者。令该地方官承修。而以本府州厅董责之。则呼应灵而督理专。庶大工易就。按图计亩者。令该邑绅士集议。公举领办。以地方官督治之。则人情习而公私不扰。每岁轮修者。各图业自行修浚。地方官酌定章程。以五岁为率。每岁仅浚一方。四岁而四境之支港皆通。五岁一治干河。并令各图查报江湖水口之浮涨。删除侵碍水面之茭芦。查拔拦江蔽口之鱼簖。如此不懈。则五年之后。人皆知其利而自行之。将不俟官司之督率。而水利益溥矣。抑再有请者。各属内外城市之河。多系松娄二水潆绕贯穿其中。或农佃出入。或商船往来。与干河同资利济。今外堑则驳岸崩坍。渐致侵逼城垣。内堑则居民日占。任意填塞。处处皆然。实皆有碍水利。以最有关系之所。每易为不经意之事。大率类此。至建筑坝一项。现在有有坝之处。悉皆扼要。昔人布置。已属精详。此外毋庸更置。唯上海之。历年已久。两岸因行修固。估有工料。另具清折。第使江湖原委。开浚有法。遵行勿懈。即此已成大利。而闸座犹可缓也。

　　论吴淞江　
钱中谐

明初夏尚书之治水浙西也。用元人周文英之议。舍吴淞事刘家河。首开昆山夏驾浦。掣吴淞北达刘家河。复挑嘉定县之顾浦。引吴淞北贯吴塘。自刘家河入海。是时吴淞江尚阔一百五十丈也。夫刘河之浚。一时不为无利。自白茆渐塞。全河之水。以一刘河泄之。似未为安。至隆庆间。巡抚海公则专治吴淞。数十年间。虽有小灾。不为大害。所谓择善而行。巧于师古者。其时吴淞旧迹。自王渡起至宋家港口。长一万一千五百七十一丈。阔二十余丈。议减半开河面一十五丈。底阔七丈五六尺。计工食六万余两。夫夏公之时。吴淞阔一百五十丈。至隆庆间。而旧迹止存三十丈者。因水分道于刘家河而递减也。严衍曰。此江开于五六十年之前则难。开于今日则易。往者波涛湍悍。势如奔马。驾舟而渡者。时常覆溺。斯时欲筑坝戽水。费不下数千金。而开浚非二十余万。未易毕工也。今则汹涌俱成平地。中间仅存一。如欲开浚。则筑坝戽水之费。可省大半。较之洪流澒洞。全藉桔槔之力。非用数万人。一月之功。不能使通江之水尽去。而施畚锸者也。倘此月之中。陡值霪潦。则旋戽旋满。又不知其费力多少。而水乃可尽。是浚凿之方未施。而民力先疲。财用先竭矣。故曰此江议开于五六十年之前则难。然在今日。江身等于平地。而欲开平地为深江。则其功力奚啻十倍于前。而云今日反易何也。尝叩诸耆老。言兹江湮塞以后。太湖之水壅绝不下。濒河诸邑。固并受害。而江边之田。亦乏灌溉。既欲开江。则可西泻湖水。东苏民困。不必复旧时之大观。或十丈。或七八丈。苟能永久通水。自足以泄湖水而注之海。灌枯田而滋其膏矣。抑更有说。浊潮不上。清水日下。则江底日深。江岸日蚀。安知今日之所谓十丈七八丈者。不渐为异日之二十丈三十丈乎。此小借民力。全用水力。日夕而成川也。衍之言正与海忠介之取深不取阔者同一意也。又言清水不下。皆繇吴江长桥之壅阏。湖水东泄之势不迅。故海潮日上湖水不下而江塞。如欲使浊潮不上。则非江尾设不可。所谓江尾者。非江之大尾阔盈十里者。指通海之处而言耳。古者吴淞水盛。春申君从江腰开一浦。南泄其水于三泖。人遂呼之为黄浦。此浦既开。江水随从浦中南行入泖。而东路之江遂塞。其塞处名宋家渡。今当于宋家渡设一。潮退则开。以泄西来之清流。潮至则闭。以遏东来之泥浊。则此江永无淤淀之虞。况此江自宋家渡以东。势尚浩瀚。无容开也。自黄渡以西。亦不识故。不必开也。惟黄渡之西。宋渡之东。湮塞要不过三十里耳。今止开十丈之广。为费约五万金。宽之以三年。乘农隙之时。而募贫民为佣。既不筑坝。又不戽水。晴则兴工。雨则歇作。从黄渡有水处为始。不取办于一时。不苟且于目前。务浚深一丈五尺而止。之设以两重。岸即筑廨宇。设官一人。夫五十人。以司启闭。而常年小浚。则责之两岸专利之豪民。则此江日广日深。而三吴水患庶几少息。此皆衍访求故老。熟悉水利之言。凿然可行者也。而曹允儒之论黄浦。则以为淀山湖水注为赵屯大盈顾会崧子盘龙五浦。而入于淞江。三泖则注为各塘泾港数百余。而入于黄浦。自范蠡围田东江渐塞后。春申君迁就其间。始开黄浦。是浦实受太湖东南委输之水。及杭嘉湖分注之流。向也东江未塞。此等之水。自松江柘河港诸处东流入海。何其便也。东江既塞。黄浦虽浚。其水不东而北屈。与吴淞江会。吴淞通利。兹水尚为迂流。吴淞若塞。并入娄江。愈迂愈溢。害莫巨焉。昔人谓黄浦亦为乱流。良有以也。至于刘河。向为吴淞之子江。今娄江上接至和塘。塘上接鱼口。则刘河直承太湖之水。无藉吴淞。其刘家河之通利与否。与夏驾顾浦无大相关。是二者适所以为吴淞之累。建议当塞之。

今严曹二子之说。则吴淞水之开浚。不可不先也。而东之刘家河。东北之白茆港。以及七鸦许浦阳林。并诸通江海泾浦。亦宜渐次尽力。又未可专恃吴淞也。何则。夏公专治刘河。海公专治吴淞。皆救一时之急。而非百世之利也。故其功往往数十年而泯。今以吴淞为之纲。而以刘河白茆为之辅。则浙西有三大川。可无虑水之溢。以七鸦许浦阳林诸泾浦为之纬。则三大川又有分流。以广其趍下之路。亦可无虑三大川之壅。故开吴淞及宋渡者。宜行衍之法。即开刘河白茆者。亦宜仿衍之说。不必循旧时水面故。但使之深浚常通。则利在斯民矣。或者曰。夏海二公。以全力治河。当时布衣蔬食。循行度土。岂不为百世计。而今皆湮塞如故。殆亦气运使然耳。愚以为禹之治河。千载安流。至战国而河患方始。由于秦人决水灌安邑也。今东南之水。不比黄河湍悍。迁徙不常。祸在豪民之占河为田。中流为梗。故迂回曲折而成壅塞耳。使顺其性而导之。更有常年疏浚之制。分地督理之官。安在其不通驶而归墟也。此与治河者功故相万也。

　　娄江水利考　
沈德潜

禹贡震泽底定。由于三江既入。三江之名。班固桑钦郭璞诸人论说不一。而张守节史记正义。则曰苏州东南三十里名三江口。一江西南上七十里至太湖。名松江。后名吴淞江一江东南上七十里至白蚬湖。名东江。一江东北下二百余里入海。名娄江。唐仲初之说亦然。蔡氏注尚书宗之。其说是也。后白蚬湖一带。凡小漕大沥及通海诸港日就浅狭。而东江之身遂湮。惟淀湖支流。北注吴淞。从娄之刘家港入海。安亭青浦湖存一。逆趋夏驾浦。会娄之刘家港入海。此如假道出入。必以主者为归。而松江之水势。难与娄江敌也。则今之所重者在娄江矣。按娄江自苏郡城而东。过唯亭历昆山经太仓。环城南而东。渐达于海。其间最大者曰刘家港。亦名刘家河。俗云刘即娄。娄者刘也。此娄江入海口也。其它南入娄江者。为半泾为吴塘。吴塘入嘉定界。引吴淞江水入者为顾浦。南经娄江入吉泾通常熟者为横沥。西承巴城湖之水。经昆山而东入海者曰茜泾。曰七鸦浦。曰杨林。此水道纲领之可考者。余小者弗及详也。顾地濒于海。潮水往来。每挟泥沙而上。吴谚云。海水一潮。其泥一箬。日积月累。支港渐淤。水无所蓄。高仰之田。莫资灌溉。向之膏腴。尽成硗确。而一遇淫潦。泄泻无所。下洼水区。弥望渺漫。故昆山嘉定青浦华亭之间。有弃高田而不耕。与欲耕而田已入于水者。及今为水利计。宜以疏浚为亟亟矣。昔人论吴中水患之去。由开三十六浦于太仓常熟境界。浚下流以承上流。其策非不善也。然开于下流。则海潮亦互入于白茆七浦等塘。湖水之少。不敌海水之多。故仍不无壅塞之患。诚于湖口上流复多开河港以杀其怒。引河水以灌注于三十六浦之间。则湖水强而潮水弱。泥沙自不至于堆积。而又仿郏亶父子之议。如复冈门开门置闸设堰以备旱潦。润泽而变通之。未有不去害而就利者也。抑犹有说焉。东江松江。虽或仅存其名。或渐失其旧。然按图考稽。故道可得。为大吏者。条分缕析。循故道而开浚之。俾淀湖之水。从东泻而弗使北注。吴淞江之水。出安亭青浦达沪渎。而弗使逆行。则三江仍复其旧。而吴中永不受旱潦之灾矣。此千百世之利。而非可奏效于朝夕者也。

　　上魏中丞议浚刘河书　
张作楠

查娄江为震泽迤北尾闾。横贯州境。若得疏通。不特旱潦无虞。农田利赖。即估舶往来。穷黎亦藉资生计。自淤塞以来。腴壤变为斥卤。又嘉庆二十四年。浚吴淞江而不及娄江。水益南注。北条重困。干河既塞。支港随之。现在镇属东境稻田。大半改种棉花。民力倍形拮据。是刘河之亟宜疏浚。不待再计决矣。卑职若遵饬勘估。自有上届成案可循。亦何敢重烦计议。惟是挑土计方。此就现淤之河身计也。而蓄水敌潮。俾永资畅泄。则必须计及来源。尤当计及去路。派夫分段。此就开挑之情形计也。而估计核销。俾功归实在。则必须筹及事先。尤当虑及事后。谨稽之水利诸书。证以现在形势。绘图贴说。条晰陈之。夫潮水挟沙而来。必得清水刷之。始不停积。娄江泄太湖之水。本不如黄浦吴淞之旺。其常镇一带运河。汇注苏城下者。既由常熟福山白茆各口分流入海。而娄江上口。仅资娄门外城濠一线。流入致和塘。经昆山城下东入太仓境。昆山城河狭而浅。水势一被壅遏。不能不从旁横泻。而入太仓境者。已减十之一。昆山迤东。虽合新洋江。然未开吴淞江时。尚可夺吴淞上游之水。自浚吴淞后。大溜南趋。不能复夺。则入太仓境者。又减十之二。且经州城下。又分注外濠。从朱泾东泄。所以现在杨家滨以上水面尚宽八九尺深四五尺。至范家港已仅宽六七尺深三尺。东自吴家坟港至六渡桥以下。则由浅而淤成平陆矣。今若仅照前届工段估计。恐来源力弱。不能刷沙。通者必将复塞。若兼挑娄门上口及昆山城濠。而经费有常。何敢妄议。按从前刘河故道。吴家坟至十八港仅三里许。后来改从老虎湾。历公塘袁家诸湾。潆洄缭曲。约二十余里。据绅耆佥称潮水冲击。故纡曲以杀其势。但水道既曲。则潮之逆流而上者。其势固缓。而清水之顺流而下者。其势亦缓。缓则沙停。停则河淤。况潮汐往来。每日不过一二时。海口又有闸座抵御。乃求一二时潮水缓来。不计及八九时清水之不能速去。咽喉一哽。上下皆病。易淤之故。实由于此。今若改归故道。不但清水建瓴而下。且仅挑三四里。较之二十余里工程经费。已先省数万。然又恐公塘湾一带民人以二十里不沾水利为言。故道内之久经占垦者。又以夺其世业而阻挠。种种齮龁。此上流情形之不得不议者也。且上有所纳。必下有所泄。方不阻梗。太仓东境海口一带。地形本高于腹内。自明季以来。口门突涨阴沙。现在舟抵崇明。不能对渡。必绕北数里。以避此沙。犹时有胶浅者。向无涨沙横亘。潮汐往来畅顺。泥沙随潮来去。势急而不停积。自有此沙。则潮来时势高性急。越沙直进口门。及其退也。势平性缓。泥沙重浊。得缓即沈。而上源清水。又不足以涤荡之。积久成淤。必然之势。吴梅祭酒欲用巨舰缆大海中。木犁铁齿。栉爬捞扫。随风潮上下。以刷此沙。顾海无可浚之理。潘季驯已凿凿言之。若阴沙上能容巨舰往来。又何须栉爬捞扫。书生之见。固难取效。第议者或以为宜于海口筑坝。拦截海潮。不使进口。不知海潮不得入。则清水亦不得出。安常之时。农田固资灌溉。即雨水偶多。尚可从两旁横沥分泄。设遇盛涨。横沥不及泄。则长元昆新太镇嘉宝诸邑之水。汇于数丈之河。腹地不将成巨浸乎。或以为宜仿白前牧成。朱泾拓宽丈尺。下游改从迤北诸口入海。以避隐沙。尤事半功倍。不知兴修水利。原为利民。浚朱泾而废刘河。则沿刘河六十余里膏腴。皆成槁壤。其利安在。且水利既不之及。经费仍一体摊征。何以服其心乎。又或以为宜仿照吴祭酒之议。避其涨口。别凿东北一道入海。揆之形势。似为近理。然改水道。必穿城堡。犯落。置斗门。筑堤岸。祭酒已自称不敢轻议。则在当时必因窒碍难行而中止。今沿海沙滩。久经民人开垦。沟塍相错。几无隙地。骤夺其所有而改为水道。议清丈则讼牒先滋。议给价则费从何出。此下流情形之不得不议者也。

卑职又闻上届开浚刘河报销册。尚未奉准部覆。海口已经报淤。窃以疏浚河道。日久不能保其不淤。但据报册丈尺。宽十余丈。深一丈四五尺。纵海潮挟沙。何至未二三年。骤形淤塞。细访根由。则以所报丈尺。皆非实在之故。所以不能实在。则以一切开销俱取偿于经费之故。查刘河工程。向以太镇昆新嘉宝六州县通力合作。或勘估时彼此意见不同。或施工后役夫勤惰不一。或积土不遵离河四丈之率。堆置河干。一经霖雨。仍复下卸。或各段不能一律深通。一处稍高。全工受病。或因为期尚宽。意存懈怠。及期限既迫。措手不及。兼之中逢阴雨。不能施工。于是攉塘做岸。靡弊不为。督浚者恐干误工之咎。只得佯为迁就。凡此诸弊。皆能致淤。然果委任得人。不避嫌怨。尚可随时整饬。惟经费因土方而定。土方由丈尺而定。勘估之初。遵照历届原案。不能浮估。及借帑兴修。层层转发。领银则扣存司费。报销又扣存部费。实归工用。已不及十之六七。况驻工委员。公馆薪水之费。督催委员。往来夫马之费。各处书役。纸张饭食之费。皆取给于土方。是册报虽有此数。而实在不过五六成。以数丈之河吐纳潮汐。而开浚之时又减其四五。欲不即淤。势必不能然。以数万众萃于一处。必得官吏弹压。而添委一员。又少土方数十。再四筹之。竟无善术。况委员中洁己奉公者。未必优于才具。而圩地即乘间舞弊。丁胥即从中分肥。其稍有才干者。又以此为美差。往往朋比为奸。今以执事仁明。各员自必仰承德意。可无虑此。但如兴办刘河工程。卑职固不敢不正己率属。厘察弊端。然使卑职经管钱粮。即不能不扣存诸费。以应各需。是卑职先作弊也。以察弊之人。首先作弊。不能正己。安能正人。若常川诣工巡察。又恐多一次巡察。各段即多一次开销。而土方即多一次虚报。且明知工段偷减。而帑不实发。又何能责其工归实在。拟仿浚吴淞江成例。先估土方工料若干。核定需银多寡。六州县按田出银。分年收存官库。俟有成数。然后兴工。则民力似可稍纾。经费亦免扣减。然又恐未征者民力难齐。已征者州县挪用。此又筹于事先。不得不议者也。至于善后事宜。如挑土时有离河之率。则浮土不卸入河中。启坝后有闭闸之法。则潮水不冲入闸内。鱼簖有禁。则水不兜湾。开垦有禁。则堤不下塌。而且闸夫捞夫备其人。铁帚铁篦备其法。果能实力奉行。河从何淤。第恐视为具文。即如浚吴淞江时。亦曾申明例禁。昨卑职到彼。见两岸斜坡。遍行栽种。则禁垦之例虚设矣。各湾兜沙俱未挑挖。则捞浅之例虚设矣。一事如此。诸事可知。一处如此。他处可知。应请于疏浚后明定章程。使经管员役人等有所遵循。而无可推诿。方足以专责成而收实效。至上届浚刘河后。曾经办理铁扫帚混江龙。嗣以无益。详请变价充公。并将捞夫撤退。伏念此等器具。为河工利器。岂用之云梯关外而利。用之刘河海口而独不利。实因彼时不能期办竣。及到工时。海口已不通舟。舟既不通。器无所用。又不敢骤言淤塞。故藉词详销。并非器不利也。又闻议者称海口一带。若仿徒阳运河岁挑之例。则可久不淤。卑职细度情形。海口一带。为海潮顶冲。又无闸座抵御。故最先淤。此处一梗。则上流泥沙停积。亦以次渐淤。若仿徒阳运河岁挑之法。计该处长不过六七里。每岁之淤。以每日积沙一钱许厚计之。亦不过深一二尺。分为六段。每段不过一里余。办理似易集事。然又恐经费无着。另须筹。一涉科派。厉民更甚。此又虑及事后。不得不议者也。卑职限于才识。阅历未深。不敢谬执成见。谨将现在情形。胪列如右。

　　开白茆议　
陶贞一

伏奉　　明旨。以江南财赋之区。欲大兴水利。为久远计。吾吴亿万生灵之幸。不佞虽生长兹土。实未能知其深。谨摭旧闻。参以舆人之诵。举其大要。以备采择。明万历中邑令耿侯橘谈水利最详。而首注意于白茆。其说谓东吴之水。莫大于太湖。嘉湖杭苏松常镇七府之水。咸以太湖为壑。太湖又以海为壑。而以三江为门户。书称三江既入。震泽底定是也。三江之迹既湮。耿侯直以白茆当其一。而谓太湖之定否。由白茆之通塞。固未为至论。要之东吴水区。则众水所由以入海之道。不可不讲也。统吴中言之。则如吴淞江刘河是已。若以敝邑言之。则吴淞江刘河等虽通利。犹为无补。何以言之。邑居苏常诸府下流。水自长洲无钖而下者。若蠡湖若官塘若阳城傀垒巴城等湖。皆会于本县之华荡及昆湖尚湖。而由白茆以入海。白茆塞。遇旱如涸辙。无所望救。其害犹止一隅。遇涝则东泄之路既绝。西来之水日潴。如去岁秋冬。阖邑之氓。拱手而无如何矣。则白茆所关。诚非细也。顾白茆自县东南门起至于海。长八十里而遥。原形阔狭不等。阔者至四十丈。自明以来。开浚数次。工费浩繁。或四府协开。或一府七州县协开。既开矣。远者十余年。近者三四年。渐以淤塞。然则是终归无益也。间与熟于水利者披图指画。而得其变通之术。白茆之北。有通海之口。曰徐六泾。前此与内水不通。有田家坝以东拒潮。故其西支河。皆水深土沃。号为膏腴。康熙三十年间。田家坝决。浑潮阑入。河以是日淤。田以是日瘠。然而坝久不筑者。则以白茆既塞。东乡宣泄之路。转藉此也。而徐六泾之河日益大。今若浚白茆里河至北港口而止。导之北转。使同归于徐六泾以入海。其便利有三。白茆自北港口而下。已成石田。平地疏凿。费且数万。徐六泾现在通利。惟开北转一段。所费有限。一也。白茆纡回。浑潮停而淤。徐六泾异是。则功成而可久。二也。有如仍开白茆。须复筑坝。以蔽徐六泾之口。劳费更巨。今塞彼就此。而建巨闸以扼之。使浑潮不进。而以次疏浚内河。则复成沃产。水无旱涝之虞。三也。夫前之人所以经营白茆者。舍是水无所归也。苟得其所归。则虽大禹之。有不必循其旧者。顺水之性。因时制宜而已。此愚所谓变通之术也。至若越新县而西。则福山塘为大。南引众流。北通江海。此要津也。近亦且淤矣。其狭处曾不容舠。及其未塞也而治之。犹易为力。非旧县之急务乎。他如三丈浦奚浦等。皆民所资以灌溉者。昔耿侯以民力治之而有余。其成书具在。可仿而行之。不必以　　诏书从事也。故不议。议其大且急者。

　　浚白茆记　
蒋伊

江南之水。以海为归。我虞山旧有二十四浦。皆注江入海。以宣泄为功。若白茆塘。则江海交汇处也。自宋以前。二十四浦皆通。利害不系于一塘。故言水利家。不闻有及白茆者。迨诸浦并塞。而白茆与福山黄泗许浦称四大浦。考之前志。自宋嘉佑二年知苏州范仲淹始。熙二年转运副使姜铣再疏之。及元之季。张士诚据吴。起兵民十万。命吕珍浚治。长九十余里。广三十余丈。此白茆之一大浚也。明世役凡五举。永乐二年。则有夏尚书原吉。宏治七年。则有徐侍郎贯。嘉靖元年。则有李巡抚充嗣。隆庆三年。则有海巡抚瑞。万历六年。则有林御史应训。成绩彰彰足纪。而李充嗣以双庙至海口。势趋东北。江沙易壅。从主簿俞浪请。移就东南。凿新河三千五百余丈。入海较便。此白茆之一改浚也。然白茆之易淤。视吴淞刘河为尤甚。其故安在。或曰白茆高仰。导之使北。水反南下。宋臣郏亶之论则然。虞山以北。江多涨沙。虑潮汐泥沙之日侵于外也。或曰傍河之民。利河之淤。占为农业。故明臣汪浒尝浚之。耄倪泣卧堤上。向浒求免。仅凿三堰。去丛苇而止。虑告佃升科之日侵于内也。或曰塘口为横沙所梗。塘内为新田所碍。塘之左右。为横沥盐铁诸流所分。故明臣俞谏始议开之。终更难之。虑支河既多。水分力弱。不足以刷沙也。即建闸海壖。时其启闭。而海水囓之。闸亦尽废。此明臣张博已事。不可不鉴也。开白茆者不甚难乎。虽然。白茆一塘。受苏常二郡之水。其自北而南也。由梁溪之谢荡华荡。达于昆尚两湖。其自西而东也。由长洲之阳城相城。亦连于昆尚两湖。而郡城之元和塘。水皆北下。昆邑之巴城傀儡诸湖。水并东趋。非有干河为之宣泄。安有不泛滥者。凡钖虞长昆四邑交会地。如潭塘唐墅诸乡镇。水泛即渰。百里皆成巨浸。或田间积潦。经冬不枯。此白茆之不可不开。不待再计而决矣。况支塘东北。为娄虞之界。地皆高亢。白茆塞而水脉既绝。茅苇胶固。长为石田。其为患有不独在于水田者乎。康熙辛酉。巡抚慕公天颜。先于敬陈足国疏内。首论白茆之当浚。复于再陈水利疏内。将白茆孟河。详具道里。及土方工费。以请。于是　　特旨褒嘉。佥谋允协。而百年废坠。举于一日矣。今总其成而计之。自支塘管家泾。历闸口龙王庙。至海口大马桥。共长四十三里。得七千八百五十六丈。分为十段。常熟任其四。太仓任其二。无锡江阴长洲昆山各任其一。酌远近。分离易。而总其土方之多寡为率。此其分段之均平也。积土七万一千方。用夫九十九万四千工。又筑坝戽水二万工。支给正帑四万余两。每工四分。五日一给。而克扣侵欺之弊以清。又立听夫认方法。一夫以三十工为率。实用夫三万四千人。统摄易。稽察亦易。而拥挤旷惰之弊亦清。此其驭夫之尽善也。自二月初二日兴工。以四月二十九日竣事。其赴工者。率皆饥寒待赈之民。农事未兴。藉以餬口。东作将至。役夫并休。其寓赈于工。而工不妨农者。用意特至。此其程限之得宜也。至于勘丈画方。募工办料。量浅深。稽勤惰。察奸弊。恤役夫。自始迄终。皆粮守道刘少参鼎悉心经理。加意拊循。故赴役者踊跃恐后。此其任人之至当也。闻之吴中父老。言水利者。迄今颂夏尚书海巡抚之功不衰。然夏公之绩。特着于吴淞刘河两江。最后乃及白茆。故浚之不久即淤。海公之浚两江。其功更高于夏。独白茆一役。用法甚峻。相传赴工之人。有泣别其家人者。寻以引嫌去位。其工中辍。岂若今日之十年以内。吴淞刘河白茆孟河四大役。相继并举。而工费给自公帑。民闲不闻有庸调之烦。公帑多由措置。国家不致亏正供之额。其经画之详慎。裨益之宏多。正未可以岁月计哉。至于海口石闸。未竟厥功。浊潮渐积。捍之无具。此淀淤之端也。淘河刷沙之策。宜定于今。加修岁浚之方。有藉于后。昔有决陂塘以宣霖潦。激浊水以浸原田者。民歌之曰。前有召父。后有杜母。美相成之有其人也。念宋明以来。从事白茆者。大役八举。而淤塞时闻。安可不为之早虑乎。所望于仁人君子。长计而善成之矣。

　　开白茆议　
王应奎
  </div>
  <div class="pagination">
   <a href="皇朝经世文编_page210.html">
    上一页
   </a>
   <span>
    ...
   </span>
   <a href="皇朝经世文编_page206.html">
    206
   </a>
   <a href="皇朝经世文编_page207.html">
    207
   </a>
   <a href="皇朝经世文编_page208.html">
    208
   </a>
   <a href="皇朝经世文编_page209.html">
    209
   </a>
   <a href="皇朝经世文编_page210.html">
    210
   </a>
   <span class="current-page">
    211
   </span>
   <a href="皇朝经世文编_page212.html">
    212
   </a>
   <a href="皇朝经世文编_page213.html">
    213
   </a>
   <a href="皇朝经世文编_page214.html">
    214
   </a>
   <a href="皇朝经世文编_page215.html">
    215
   </a>
   <a href="皇朝经世文编_page216.html">
    216
   </a>
   <span>
    ...
   </span>
   <a href="皇朝经世文编_page212.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
