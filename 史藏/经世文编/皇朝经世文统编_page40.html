<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 40 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 40 页/共 287 页
  </h1>
  <div class="content">
   余于万国文字一无所识音韵之学未尝问涂瞢然无以测诸君之所长也然窃窃自喜此后吾中土文字于文质两统可不偏废文与言合而读书识字之智民可以日多矣沈学吴人也无字邃于西文究于名理十九年而著书五年而书成名曰盛世音元其自言也曰以十八字母可切天下音欲学其技半日可通其简易在五大部洲一切文字之上谓卢君之法泥于古不如已也余告以蔡君法则谓画分粗细不适于用法未密亦不如已也余于卢君书未得见蔡沈二家则其法同皆出于西人或沈君更神而明之有所蜀犬得欤然吾之寡学终无以测诸君之短长也沈君以年少覃心绝艺思以所学易天下常以西人安息日在海上之一林春茶楼挟技以待来者而授焉其亦有古人强聒不舍之意乎沈君属以书入报中其书文笔未尽雅驯质家之言固如是不能备求也至其言论多有透辟锐达为前人所未言者呜呼不可谓非才士也已以先原序登其书与法俟诸别简世之君子或愿闻诸

　　盛世元音原序
今日议时事者非周礼复古即西学更新所说如异所志则一莫不以变通为怀如官方兵法农政商务制造开矿学校余则以变通文字为最先文字者智器也载古今言语心思者也文字之难易智愚强弱之所由分也上古结绳之世文风未启黄帝垂裳制形象数器物以便民生苍颉制六书以代结绳文物渐昌明矣文篆隶字体代变历数千年几尽失制字精英大都删繁就简畏难趋便然亦人性使然事理必至　大清　列圣御世风气大开萃万国之冠裳通五洲之轮舰极从古未有之世界启从古未有之变局中外相形中国不啻羲皇上人最绌者文字一学太西切音中国象形故也自苍颉造字至今四千五百余年分字部之法有三一事类一音韵一笔画字部多至五百四十四至少亦二百一十四共计字体四万九百余字士人常用者惟四五千字非诚读十三经不得聪明非十余年工夫不可人生可用者有几次十年因是读书者少融洽今古横览中外者更少既文事凌夷外患动当此痛巨创深之际莫不欲自强为计窃谓自强陈有三一欧洲列国之强罗马失道欧洲散为列国列国所以强有罗马之切音字也人易于读书则易于明理理明利獘分晰上下同心讲求富强二美洲之强其所以强由欧人迁居其地大都读书种子今格致富强与欧洲并驾齐驱者亦切音字为之切音字易达彼此衷曲上下无隔膜三俄国日本之强俄皇彼得幼肄习欧洲一切富强事铭之心笔之书身登大宝新政隆然今天下畏之日本通商二十载奋然兴者勇于师也上下莫不以吕方美新为志今天下敬之二国之自强其势由上藉本国切音字翻绎太西富强书令民诵读者也三者莫不以切音字为富强之源中国人民居天下三分之一人民既众宜识字之法更便不然多多者皆蠢蠢之辈虽具耳目如无见闻统计华人数百兆每年生死相比百人多一人一年增三四百万十年增三四千万即多两省之人不速为计何以教养变通文字则学校易广人才崛起有曰切音易于写读者理也独象形目治切音耳治目治无耳治之广远耳治无目治之恒久利害相抵也余曰象形恒久岂以其象耶字形代变意会者多欲真恒久非图画不可字非图画字各有音汉文以边旁为训诂者若干部与格致大相剌谬不足为义考字义之源只三详文学性理篇既字义三源安知不可用法成之详书法篇字音有六千二百八十不同单音详反切篇是更要于字义何止千倍西字不作字义只以字义连句读通行天下足证字音胜字义字义难载字音汉文音随地而变义不少变字音尽载字义观西字汇可证是切音字不独广远兼能恒久

或曰然则假彼国之切音字切中国之音可否余考中国之方音最多最乱欧洲方音不大远殊尚不能合切各成字母英文不切法音法文不切俄德丹音其字母亦不能相通欧人每议合数国音使之同文卒至今日无成其笔画亦并不省捷数十字母有并两三字为一母者三仄四声茫然声音不及笔画又便转不如用象形字虽写读较难而意义尚易判别也中国音同义异之字颇多用其切音字理所不可或谓为富强计不在另创新字一切效法泰西用洋文者洋文汉文者汉文可也余谓欲深通格致力求富强非兼通汉文洋文不可尽驱国人学洋文势所不能必赖出洋之徒译其书翻其语注以汉文授子弟然汉文不能注西字音者甚多且快慢脱节轻重失序在在皆是汉文一字各随方音而异欲其惠于后学得乎是生为华人欲兼数国之文须白尚在塾中欲其精一艺得乎余恐中国风气一变劳逸之心生利獘之见明以洋文较汉文写读之易利用之大不百年读汉文者无矣国中有一变更将弃如敝屣如此则富强未得中国之方音灭矣中国之文字废矣上以埃及巴西为鉴下以印度日本为鉴千古之精英尽失良可叹也然则汉文处今日有不得不变之势又有不能遽变之情为之奈何天下无不可考之理无不能为之事余阐详体用得盛世元音十八笔字母可公天下能切天下音兼分文理音回义异之字以译汉文洋文书籍音异不爽累黍以十八笔为阶八下点可以尽学写读之疾省制作之美备古今未曾有也一载通国皆能诵读有用之书三年地尽属有用之人得文字之快捷方式自强之源头同文之盛殆将见之矣

　　体用
有体用有一切知觉声音一官以脱浪英文声浪入外耳管或内耳官喉底两管有耳鼓薄而韧浪击鼓鼓传四小骨推骨砧骨珠骨马镫骨至孔盘孔盘四孔椭圆孔马镫骨底正圆孔通螺纹小圆孔脉管迥管出入之所长圆孔太阳穴内接半环边半环只两环半柔软喜颤螺纹七旋有水波肌丝排列如弦弦中有精粒如沙名阿拖利得三处着脑网乃知为声声入耳管触鼓其轻重如一与七比有纯一四散之分外耳管音四散内耳管音纯一四骨传向乘方得一千半印半环知化音何位如五与三乘半印螺纹知音律何位如五与五乘得声比出声多数倍禽兽之耳灵于人者亦此其化音只二或三半环只两环半音律只七或八螺纹只七旋故七音西律八音即次均之第一音耳以螺纹有顶底两旋中外各有半音耳内体用一色耳能十一均谓之声限至速二万浪在螺纹顶旋声至高至缓十六浪在螺纹底旋声至低过此二率耳不能闻口能七均女高男一均男女一均各七均声宫肺管头九枚脆骨集成一会厌一牌骨一骨环二脆骨二三角骨二方骨皆有厚膜肌肉结连或左右横环或上下升提最要者声宫四筋由前及后系住脆骨上两条涎膜夹迭而成下两条声带形如人字呼吸时带藏涎膜下作声时带弭直如弦声之高下在带之松紧带紧而薄隙狭气逼声高带松狭而厚隙气舒声低带与隙为反比例浪与鼓为正比例人具内外耳管所出如所闻学语歌唱有准则口耳两部天然乐器乐器分横动直动二类毋论横直皆以脱凹凸力松紧成音声带耳鼓半螺纹唇舌吊钟为横动耳管鼻梁喉齿颊为直动其大小形式不一仍能悟会者口中放音各异耳内附音则一如清丝脆竹各自有音所闻工尺则一天下口音各异其由元音则一元音有原母子变附偏余七音诗反切篇中天下之均学于是定知此古今一均古人均依方音而诗今四方之均与均书不合古均合者甚多古今之异无非转韵通韵而然与原音无有不合且可证古人四声通押之理泰西长韵调音之法原音者音均之橐钥也知原音不难知天下方音方音之异半在天气以脱速率不寒不热之天一秒行二千九十三尺高下一度高下三尺是故岭放炮声如拍手极北黑道隔三里通问讯人习惯某音即成某调

西儒艾约瑟中国言原考变音之道唇舌喉齿牙上去平入上古先得唇音上声由次而牙音入声譬之婴儿考诸均书云余以为误上古虽声音之训未详六部四声早具婴儿未足以言古音均书亦不足以言古均广均北方之均也周德清北人故入声散入三声沈约吴人多偏南音方音异之皆在一口腔可分多少不可定先后调可难易不可定有无北之少入声以寻常言语音高而长入声如不及闻南之多入声以寻常言语音快而急所闻如多入声有方音之异方音于是异泰西方言家分天下五类方言之异半由人性事业西书创世记巴别塔淆音者寓言梯荣竞胜之性生怀疑分晰之端起古人事业牧猎者多陟山跋水势必言异余考中国之方言春秋已异公谷左氏所载登来于菟之属长言之邹短言之邾娄黄池之会吴王不能言冠而言好冠自古言语必假声音言者心之声也如饥斯食如渴斯饮肇言之法一师万籁如风字马字弓字一由知觉如寒字扑字嘻字言语日增声音日新书法日变笔画日便苍颉作六书象形如鸟字指事如三字会意如信字人言假借如信字诚信之信信札之信信口之信转注如松忠悫○谐声失传人以转注假借为谐声大误谐字说文也言合广雅耦也玉篇合也调也舜典八音克谐声音均也即字母谐声非反切而何谐声失传即今之反切反切天籁反切即在寻常言语之中有心者不难辨出其反切与音律可通填词者必反切度曲必用余音则还音较准反切必收本音则得吻合开元谱一字一声有头腹尾三音曳而长之为平上去声吐而吞之为入声曲之和律即字之反切腓尼兴创字母遗惠万世腓尼兴太西古国首创字母虽粗鲁可实用较之双声迭均作纸上谈者又高一层太西古字亦近于画象形如汉文笔画之繁记诵之难十倍切音字切音省笔诚以识字之难易关系生命体用人之智愚寿夭切音字出象形必变汉文六书皆属象形按体用学心思之劳逸相去七倍传大脑须回复力一往一来达脑结如机斯应习惯毋庸思索汉文五万常用者五千字得融会贯通工夫十倍须记才回复力七十万次结构辞藻所费精神尚不在其中人日用二百次回复力则记而不忘脑部需血得中如过于劳心血聚脑内热度逾常损脑伤血轻则聪明变钝滞思不灵少时伶俐老年忘重则立死夭亡疾病如此胜衣就傅学得五千字已年逾而立志强身壮反不及西童所需脑结日读四五点钟无非切音字母其言语即文字文字即格致经济之书一读书而得读书之害一读书而得读书之利非象形切音而何余统筹华人读书得八分之一读书成名无病者百分之一不堕括帖以西学自鸣者千分之一如此不愧为读书者三万人耳究格致经济之学英有七百万人美有八百万人俄有六百万人法德各有五百万人和丹瑞奥各有三百万人日本二十年来亦有七十万人经纶宇宙皆在人才培育人才之盛衰国之强弱见矣中国欲自强必先自文字

　　字谱
沈学集古今中外字谱并系之以论曰字也者志也所以助人省记者也古字寓形今字寓音欲利于记诵笔逾省为逾便音逾原为逾正讲求字学后学所当然必不能去古人为法不师古如夜行无烛余制十八笔法古变今至简至捷此谱文字变化之道殆尽上古亚甲族创制象形书法自上而下埃及巴西中国美洲土字亦各有象形性相同也前四千四百年腓尼兴航海埃及选其用烦笔简少之象形为从音字谐方言继变横书连串成句言语日多笔画更少反切快而急双声成单音平声为仄音字母渐得亚述利亚方字巴比仑尖字亚拉伯篆字印度扁字希伯来圆字希腊字细首尾衔接甲行自左横右乙行自右横左书法最异以上书法各异切反则一至希利尼字母得廿一罗马并吞天下字母得廿五为之腊丁罗马衰列国用以切本地方音字形少变字数不一书法则行行自左横右便写读合体用也各国自称其字母为原音英文不切法法文不切俄德丹音原而不原者也西字笔画亦象形化出省而不省者也欧人曰欲尽得原音不晓天下方音不可泰西格致几尽窥底蕴惟此道阙如然西字笔之于书无异出之于口一人坐诵阖座了然亦足以富强汉文体尚洪武书亦如画字体代变去古不远汉制学僮十七以上试讽篆授尔雅九千字乃得为吏世尚端楷笔画难更故反切始自孙炎其后四十余人争论双声迭均无一造笔画以成字致反切为庸图余考泰西所以无四声有字母中国所以有四声无字母以泰西不读单音创言之法只在反切故音繁笔省汉文一音一义泰西多至八九音者汉文音单创言之法只在单言高下声音重迭笔画故音有四声笔多架迭数百年前日僧空开法汉文制切音变笔画今为富强之基　国朝未入关达海法蒙古文制切音变书法旋混一统此皆祥瑞之兆也今日华洋杂处千古一变才学百倍于吾者甚多余独效颦缘亦不偶能切天下音足为全球法当此盛世容播元音

　　文学
文学书卷一论字母反切卷二积音义成字卷三积字成句诗歌韵律卷四积句成章词章各学余制体用字谱反切三篇为文学卷一性理文学书法三篇为文学卷二其三四卷泰西中华各有成书均学中华详于泰西词章亦曲于泰西以有四声八股惟泰西韵有长短通转词章能施之实用述之于笔即可出于口其字句生动浏亮者必有口才议会中硕人每口如悬河中华娓娓纸上者颇多期期艾艾以文字与言语判若天渊余谓汉文积于义汉文聚名山大泽之菁英数万万之手迹方至于此而约于高工古先有文后有字是文浮于字音寄于义音随地有变其字义宛在考字义以小学审字音无由讨索曰古音方音双声迭韵之书其笔画依然象文夫象文一字数用一用一音所注之字吾乌知某用某音夫字士人之利器以逾利为逾妙今日西字亦足称强一时致利用后世尚不可泥汉字如夏鼎商彝然古物欲字公共天下后世非兼原音厚义不可谋长治久安之计者新字不可不读余才短袜浅于字学一道生平精力在此法则十全能用万世或问新字何以有此绝大功用余今日历试而知今日可译天下音义是千古可译天下音义今日之口齿心思即后日之口齿心思尽得脑内之原义天下之义莫能逃尽得口内之原音天下之音莫能逃十八笔并非纸上空谈尽人八下钟便可把笔自书凡格致初闻相惊异一知其理视为常事余六篇反复推详无非此理此篇后性理论字义泰西分字义九类余并助语衬接叹息为动作一类英文浮如与及在于吁噫吟飞游泳等活字指名等级区类为形容一类英文阿及底胡如尔我他快慢彼此大小方员红绿等虚字名号自成一类如中国沈学笔墨等实字英文囊每一字音有单杂如天地玻璃睍睆巴图鲁莫须有慷慨激昂无可奈何伯理玺天德丢克韩林顿各成一字以缮连为书上别文理一法更有别活虚实三字之法详书法活字分曲直一切设若转折比量为曲一切志向问答使令为直虚字分正反如轻重黑白无有重白有三字为正轻黑无为反实字分公私一切物名为公如牛马米麦一切题志为私如英克兰华盛顿上海之类活虚实三字可互相调变如香字鼻嗅之香香臭之香香奁之香书字书写之书书家书画之书不一成句如春风风人夏雨雨人解衣衣之推食食之己溺溺人己渴渴人入其门无人门焉者入其闺无人闺焉者训诂之道有之久矣人以为字学假借如此不知性理变化如此性理中外一式字学变化亦一式观性理人之忘也先忘实字如人名地名后忘活字活字如忘虚字必不记忆性理曰三无分彼此人拘形体之见十次记思觉悟已百次象才只一次其故五官知悟失之于声得之于色失之声色得之于嗅味失之声色嗅味得之于触不学自能记思一才非深于觉悟勿可象才更觉悟之精英是故字学活字最多实字最少人之灵于禽兽记才象才较胜其所以较胜为觉悟灵敏五官之觉悟其亦有限假器具以觉悟灵敏百倍格致家田舍翁之觉悟相去如成人之于婴儿器具之巧拙必不可弗论文字者器具之尤也

　　反切
沈氏新字出见者曰系双声迭韵及罗马字之滥觞吁乌足以知沈氏哉历来反切家不考原音少立笔画为检韵注释起见双声可通迭韵迭韵可通双声徒有母子之名绝无母子之位纷纷扰攘曰若干母若干子不知母子之所以者也岂新字亦如是泰西反切啡呢兴首创若样字即埃及之减笔象形也曰康沙乃脱浮话耳无非当地之母子故兴废随势国亡与亡有人以洋文为中国字者可以此鉴日本通市初学荷兰文今朝野操英文马意为英强荷兰十倍抑若英文可长留宇内其亦见及此乎今较着而留为古文者三希伯来希利尼蜡丁蜡丁即罗马字罗马失国流为方音罗马字一变于欧洲各国再变于各处新地三变于中国教会所谓变者借其笔画居多用其母子实少大都拚牵强之声并非蜡丁本音且拒合并列运用怪列位子乱字母缺西书因雪可必的亚自述其獘虽字学家辈出各有论说苦无更替修正之法惟其功用已足智强故得大布天下西人有言曰造方音罗马字至中国最棘手一音连四五字字上复横加记号字母满百尚无定本宜上海不宜别处各地成各字一如欧洲各国前三年上海西士聚议文学有以罗马字说者傅兰雅力辨其非良以难公天下耳苟沈氏所制与彼无相上下亦何乐而为此嚣嚣此皆浅见者未及知也沈氏谓字法之变古今不一惟音义笔画皆有定极新字者无可再变之字也取其定极者矣古人无如是用无如是字今人有如是字有如是用今人有是用无用字之心无用字之地而不能用者大可惜也当欧洲猖獗之际东西隔一岭绝无侵蚀留古国于今日方有往来者天之福吾华也汉文一音一字经数千载之琢磨乃得音韵之精微必有其人撮其精微成字沈氏不作岂无作之之人天之为新字计也今之英法俄德昔日之野人也天使野人得罗马文化罗马一统天下音以罗马字母之今有新字于此用可同文亦将以中华为罗马乎或曰得如是字未必得如是用楚材晋用者有之是耶非耶惟反切天籁大传大用天下无不知不识之人小传小用平生无难说难写之音元音者天下之公物也固人人自然工夫一触反切机关鸣然声自口出字母表依声部体用自喉音至唇音挨定经纬左右一无紊乱只能口传难尽字注原音只一即表右第一母曰原音十八者由唇舌喉齿牙之浅深广狭而生一原化六高低长短轻重即吴音平上去入清浊沈氏另立新名者恐人误会也

由声带之紧缓多少大小而生一谱分五音正副吸偏余正音共六十五内五十四化音十一底音副音共一百七十内变音七十一附音九十九吸音共十一偏音共二百四十九内加双偏三音余音共一千一百九十三总共字母二千六百八十八反切表吸音得四百四十欧韵得二千六百七十七衣韵得二千四百四十九安韵得五千零二十七偏音得一万零三百三十余音六万一千九百零五总共得八万五千五百十六勿同单音考五音之理反切之理见体用图及人音机图便知正音副音之异一自己有音一必借底音成音十一底音中以欧衣安三韵为最广三韵中以欧韵为最便即表在第一母按底音即表上之短音口五为左底作右行七变音挨晚嗳恶四底功用同欧韵曷底除一喝自成底外屋郁为原合列左行其余短音复有七原一变不称底音无和韵之力无底音功用也吸音只在表左兼并得十一偏音分舌卷齿围唇三类余音分高长尖粗四类即泰西乐目开衣拿次色泼来拿培司按字母谱左右上下每类得三位有余音每类得九位共四九三十六位足为男女言语吟之用五音前二音为正字母后二音为副字母有正副字母天下无遗音矣沈氏验试声部得其五质地四尺寸十八方向知反切之所以名母曰板音檀板音子曰管曰箫管音板音秃秃管音翁翁按声学浪纹各别横直有异板音音向即灭管音有附音相助浪纹拽长变韵此理证之檀板击并一击井中一击井外咚嗒各别子不夺母移之同击井中嗒亦为咚母可切子声部实具井中井外功用因之复制音律新谱详书法篇得乐目五十六位可谓男女乐限及人音机一具欲其语即语歌即歌十八笔能音者十八管即人音机无不能音投谱入机按谱出音大叩大鸣小叩小鸣可为问字之师木能解语可代古人之用哑亦成声惟放音有定不克一机音随人而变此机可与留声机对照一自成音放音有定一本无音无音不可入耳按放音见泰西声学本是无量安得造无量机以尽其变乎所谓格致者皆取其纲领耳犹之丝竹金石放音各别工尺则一工尺之所以一中西暗合者有人耳以限之耳夫沈氏之制岂独为反切哉既识其音可通于律某宫宜按某拍宜压某字填词得法今日士大夫鲜讲音律或有知音者惟守古传仪文之律非正变工尺之音致音韵杂乱乐律浸浮古乐流至昆曲乃为末唱附有曲文蓑衣诸注音律尚未分歧今日梨园二黄西皮之外复有[梆](挪)子秦腔凄楚楚裂帛之声盈于两耳求其一字三眼独母双拍得乎古人乐器就人今人人就乐[器](气)古人惟恐乐律乱音箫按正宫笛按小宫所谱黄钟无射之调今人惟恐音韵破律倒板必七拍过门必提弦致歌者不至力竭声嘶不止呜呼音律之失传也

　　书法
书法不一由器用而异古人书画未分六书俨如六法用刀笔刻画蝌蚪篆如细描双钩字无粗细迨弱毫兴隶书宋体行楷如写意传神画分肥瘦字学其笔法结构架迭非一笔可缮连者书法必直笔法旋圈旋移一字一笔者书法必横按体用两目左右书法横行较直行便同一用力方向狭如一与五半比夫今日[书](画)法之难孰有如汉文哉人生百岁幸而为士然吮毫磨砖工夫居其半挥毫临池动辄腕折目眩没性灵岁月莫此为甚乃自弃者月书一两缄犹紧锁双眉今日人上者辄欲文学兴文才出亦思量及此乎夫书法之最古者皆曰苍颉象形不知伏羲首画八卦以开文教为指事数目之祖其画自左横右一形化三方向奇耦尺寸长短俱全易者易也八卦变易之道失视为卜筮神天下之耳目适所以愚天下之耳目有绝妙书法失传良可惜也沈氏宗之制十八笔兼用曲直六弦生十二弓左右折半画点圈踢变化成字本音用直弦左弓右弓横弦上弓下弓左侧弦左侧弓右侧弦右侧弓上侧弓下侧弓左偏弓左偏弦右偏弓右偏弦上偏弓下偏弓十八画化音偏音吸音加点左右上下附音余音加圈上下非整圈半圈耳或左行长三分之一右行短三分之一元义表书法较元音表长大一倍别文理活字踢左或上虚字踢右或下实字无踢详见字母反切表书法如洋文自左横右每行占四直弦地步新字笔法六面每缮连游移上下故也惟排印成书一如洋文并行一线下笔如小篆不分粗细粗可细亦可别音不在肥瘦之间在方向耳高下自成比例一目而知沈氏用司大泼滴克搿司笔制就新字其利用相去方登笔什百中藏墨水笔端坚尖随写随下可写二万音不竭足为文人一日之用一切读句号码除切音外书法依旧沈氏以欧韵一字反另造缩笔一法除单母外借欧韵谐声谓从音字即表左四十七母毋论何音除要字双拚外一音只有一画其书法之速可快与言同闻之上古人寿数百岁至数千岁者至今日七十已稀抑若造化寿人有厚薄之分余考其理实无相上下同一器用古拙今巧其因果数百岁数千岁同数十岁耳愈趋愈简天机流露之处器用之巧拙即生民之寿夭人之智愚可同日语乎可喜近日创制新字不约而成者五六人此人为之乎抑天为之乎同治十年上海卞某以羊毫改方音罗马字为方正式如汉文笔画今复有龙溪蔡某制直行快字及门卢某锡山吴某西人雪司培先生各有新字切音书法以雪司培为较便即泰西之旭得亨时译短写其画分粗细比寻常西字省捷余无他妙余往角技雪谢不敏早闻之矣去年余授教师卜监院之请演讲新字时雪亦在座云总之造省笔立字母几尽人皆能欲书法省至不可省字母无音不可绎方为字耳然不知体用之学不足制乎

按书法之速率余尝试得一表以一下钟为率小篆得一百八十字王隶得二百字宋体得二百八十字正楷得三百字草书得三百六十字英法俄德文得四百音印度文得三百二十音日本切音得三百四十字满蒙藏三合清文得三百六十音中国方音罗马字得三百八十音洋文短写得六百音元音新字得六百音元音缩笔得一千八百音按今日电报一下钟得三千六百跳于汉文得九百字于洋文得一千八百音耳新字只大小六模正反横科已足排印仿泰西太一泼力透制新字机一具同一功用可省工夫七分之五闽人阮文达空谷传声之法来自镇江学是新字更为余制元音十八拍可为传向隐语非熟演不可其法以十八笔为本拍之虚实时之长短声之高低数之奇耦而成定某音在某拍非某拍可出某音也更有谱曲电报新法哑瞽写读新法亦新字之利用书法之别调泰西曲谱有工尺之音无歌词之字新字笔省无乐体以起笔为眼肥瘦为节换去拿脱开衣即是今日之电报共三法一电盘一电针一电笔余以自制角笔代之可报天下音免翻绎之劳移书上下免粗细缪曲之乱耳从来哑者难以达音瞽者不易写字沈氏憾之制大小哑弓二以像十八笔较西法双手单手劳逸何止十倍另有哑谱一部每幅着色画图一上系汉文洋文下击新字笔画哑者见图知义见字演音宋石生夫子署其签曰有色有声亦非虚语也余制角笔其形尾尖如角头三棱式有活舌四按某舌即见某音四活舌尽十八笔之用焉瞽者两指挡笔旋挡旋书迅速不乱明目用之免弓弦淆混之苦更为利用瞽人识字用杨纹字模十二枚拾聚相无偏倚高下之患扣紧倒置即是印板泰西亦有是法余谓凹字不及凸字醒指用纸不及指用木之滑泽泰西瞽人日抚百字不三年皮甲十重好学之瞽无奈辍读其故西字母笔画烦多如换新字可用六十年之久纵手诵百篇皓首穷经十指俨如十目日后瞽圣如维勒太希腊诗人离娄者定不乏其人谓沈氏之功余当不讳书法除元音表外复有元义表一以元音译天下音不能限某音定为某义复以系词之法定元义表书法大一培元义系原义所化天下义理无穷其由原义出则一一如天下口音无量其由元音出则一一表四义原只三详性理篇正即左行副即右行附即欧衣安三韵位作正反疑似三面元义表经纬并取得单义一零三八八得合义一九二六五四四按字学本分音义两大类音中有义义中有音亦有音中包不全之义有义中包不全之音此非字典画谱不补此缺处西文经学有经学字典医学有医学字典格致有格致字典以同是一字易地迥异非注释其义出其形必致误辞今日读中外书者皆曰汉文无洋文生动无时候地位牝牡诸名目或曰洋文较汉文尤烦多层色数号区类诸名目混入字眼余谓汉文太含混处有单义字不少洋文太分晰处有三合义字颇多各有胜劣沈学以格致公理造元义一表寻常无同音异义同义异音之字矣然今日知公理人少不若元音切否一闻便知阿利多之言曰格致家探出新理非征一二代不信此所以吾道之穷也

盛世元音凡例

一是书沈学新着本名天下公字英文由孚三而昔司的姆一切名目斟酌自定一切图样剖验自绘撰论七篇由原本英文译出限于篇幅不及其半

一全书七篇体用讲言音来源字谱论古今字样性理辨文字义理文学别文法用反切附字母表反切表书法附哑瞽写读等法末篇沈学以文字为机心可以格物末篇稿未定各表嗣出

一丙申八月一登申报就学访道者不少其告白曰创制新字译天下音义八下钟尽人能悟主在广播传证并不因利投一名刺便可就学如有更胜法愿酬洋三千元为资敬无遗言兹三逾月来就学访道者日盛伏祈海内不视为小利幸甚光绪丙申冬月沈学识

　　蒙古声类表序
自　国语以至额纳特珂克上伯特以至天山北路准部南路回部皆有方语则皆有字头呼韵之学而五十一旗部属及喀尔喀四大部反无之今蒙古语言文字具在沿流以溯源因子而识母因其自然而不惟师心之尚能之乎曰不能则无为贵聪矣但其义例触手钩棘道出于天籁无不同法成乎人例实不一自　国书十二篇外经典白同为世尊之所宣说同是阿难之所结集译祖东游震旦笔受一经之文先后数译尚尔乖迕若夫神珙所制司马光所图与德干必特雅星哈所受通密伞布唎所传乾隆初仰承　睿指或烦定正而后胪列整齐源流明备各还其一家之言重以准部有托忒体回部有弹舌声下士谫愚吴受博采求其贯通不亦劳乎今先举诸家各不同处然后准的可得而寀义迾可得而择也诸家不同约有七事按僧伽婆罗译师利问经举五十字不空译文殊问经举五十字笠昙摩罗察译光赞般若经举四十二字奘译大般若经四十三字佛跋陀罗译华严四十二字实叉难陀译华严四十二字地婆诃罗元举四十一字无罗叉译放光般若经举四十二字鸠摩罗什译摩诃般若经译华严四十二字三藏般若译华严四十二字不空译华严四十二字金刚顶经五十字昙无谶译大般盘经如来性品六十二唱实举五十字六十二字约以十四音有重见之字故止五十也有初短次短次长三种别佛言皆以舌齿喉而有差别此经未经　同文韵统采　故特详之凡十三种皆一母一声　钦定天笠五十母西番三十母回部二十九母皆同惟　圣朝国书之母则以阿额衣鄂乌谔六字为第一类余至十二字不等如八拨逼以下乃十二字准部十五母则亦以阿至互七字为第一类余亦七字成类而非以额依等字为所生之声此例之异者一也天竺母所生可举者一千二百一十二字西番旧六字纱靸婀妻鸦合齐雅合赍雅合凡六所生纔二十四字合新旧三十字所生可举者共四百三十四字回部所生字单字一百七十四字连字则以一字领二十八字轮流统领又兼本字自领本字如阿阿衣衣乌乌之属计八百四十一字共计一千零十五字　国语则除第一乌珠为十一部之纲其第二部起自阿衣额衣阿拉额拉以下共生一千二百四十口字而准部十五母尚无推衍成图之作者准部若以　国书比较只抵有　国书之第一图耳中华见溪疑卅六字旧法有演出十二摄各四声者又藏经十三种惟华严实叉难陀本每卷毕唱演三节每节十字起至十四五字不等而仍收声于第一字是亦谱生声之例而彼十二家无闻此例之异者二也

同为母生子而所以能生又分两种说文所谓字有子母有起声有收声　国书仿照天笠之例定有主辅二类其字之收声于阿者定纳阿至髟背阿二十四字为辅字也阿至鄂六字主字也第一部之纳奴窝起皆收声于阿皆辅阿而行天竺自阿至阿斯十六字主字也自嘎至嘎剎三十四字辅字也盘凡六十　唱而佛言十四音亦具主辅之理余如西番之三十母即不能分主辅矣而余十二经准之托忒皆不能分矣且西番旧六字无所配合而生声实难陀本无所配合而生声即回部加记号之百七十四单字不能不以为子而以为二十九头之辅也盖单字从字母生连字又从单字生比各家又中鬲一重如算法家之有祖孙位是其特异然亦无所配合而生声司马氏以十二摄演神珙近之矣但上为双声下为迭韵一言了然不必谓之配合而生声此例之异者三也南北等韵各家或用喉舌唇齿分配阴阳而难有定论惟元人周氏作中原音韵不用分配而阴阳乃确乎不易人之喉舌唇齿皆各兼阴阳岂必分配乎周但以字区之南北人皆同之此例之异者四也恭禀　睿指　国书以阿字为元声实抉古来圣神未发之秘胎八极于一喉自然之符也大藏十二种皆同天竺同准部同而间有小异者西番之不于发声也回部之不于字头而于化单字也盘之不于第一而于第四五六七也又复见第二十三字推本以谭西番自阿努之子通密伞布喇至天竺取三十四字归删其十一加旧传纱等六字又加两国同旧有之阿字为卅字见彻辰萨囊书则原非以为殿后字而章佳国师次之小倒也回部之单字一转移而即成爱里普固即阿也盘之首三恶以义从非必以声从也皆不出大圣人指授之范围矣虽小异不阂大同惟大同可胪小异此例之异者五也中国等韵诸家旧法无文空圈记声其二合之字独见佛经瑜伽师地论中里也字是也实难陀于所生字每用圈于母字则始用二合空左是也三合者仅一见曷多是也梁时僧佑作梵汉译经同异记辨之博而见之早矣今准部亦只二合无三合　钦定天竺西番皆至三合谓所生字字母则以二合而止无四合　国书回部书乃有四合回部竟至五合舌愈捷而法愈邃矣此例之异者六也天竺西番有纱补住吉固征卜纳啰双纳啰哈兰答雅答克巴鲁达札麻噜乌巴达麻诸记号回部则有则尔则白尔帕尺都则尔都则白尔都帕尺诸记号因思大海乌巴什等之因蒙古书加圈点为　国书亦即此例以形命声而不必本有其声并不必别其形至敏捷也余家无之此例之异者七也

今欲推见蒙古字母则诸家之法具在其若之何而用所当用弃所当弃立于不可易之地哉按明初陶氏曰元国字以可侯为母此言巨谬者也则恭援小儿初生之圣训以斥之至其都数则定以十部每部之数则以三为例凡三十声为第一总图兼用百五音隶十五类之例天山北路与喀尔喀接壤同祖故也不以第一头为九头之纲不必于巴博卜下收声于阿不必配有主辅而生声此则不泥于例也三十字中有两字书成一作一声读者凡五其二十五皆单声也所生之图首分阴阳两大支为两图何为阳以中国有平声无上声之字为阳何谓阴以中国四声具足之字为阴此元人周德清例也阳凡十七母阴凡十三母也阴阳各举字七倍于母余可类推也又使卅头以一领二十九互相领而迭书之上书大下书小成一图得九百声回部连字例也又于三十头之下各加一璸都记号各成一声又于三十头之下各加一天竺雅答克记号改成一声又于三十头之下各加一吉固记号改成一声共又得九十声回部单字例也第五第六第七图犹　国书总图外之十一图也其书连字样则亦　国语及天竺例也有二合三合四合无五合参用　国语天竺西番例而不用回部例也每头之下必注明今蒙古语之某句某字以见图为蒙古作也为图凡七为声凡一千四百有十第一母阿字阿实达之阿第二和字和拉哈喇之和第三伊字伊苏之伊为一类第四母巴字巴拜岱之巴第五母博字卓齐博哈之博第六卜字实喇卜之卜为一类第七母图字约苏图之图第八腾字腾吉思之腾第九坦字哈坦之坦为一类第十哲字哲卜尊之哲第十一札字札木楚之札第十二春字库春之春为一类第十三苏字舒苏之苏第十四苏图第十五索图和即阿之转索图即苏图之转如笛家之有鬲指声为一类第十六喇字喇呼济之剌第十七拉厄字即喇转第十八朗字达朗达赉之朗为一类第十九穆字图萨特穆之穆第二十曼字曼济鼐之曼第二十一穆尔字穆之为穆尔犹苏索之加图此如琴家之有泛声为一类第二十二母诺尔字诺穆亲之诺第二十三囊字他布囊之囊第二十四鼐字鼐曼之鼐为一类第二十五丹罗丹之丹第二十六等字鄂等答之等第二十七特字土默特之特为一类第二十八棍字棍楚克之棍第二十九肯字色彻肯之肯第三十克字克哷之克为一类

　　满汉字音论
国朝之制以进士与词林选者年四十五岁以前必使习国书而四十五岁以后者免焉良以其古本因年而不能强之圆捷也予虽不与其习而尝耳目乎其闲徐乃悟夫中外文字声音之不同无他左与右之别也偏与正之分也音与字之异也而且有横与直之判也口与耳之殊也声与音之歧也何也满书之文左旋而其行则条而向右汉书之文右旋而其行则条而向左汉之书正而错之以成形者也满之书偏而之以为体者也汉以一字主一音满以一字贯数音汉书自上而下相联以属辞而满之外若喇嘛若回回若西番等国则左旋横绕以层盘迭缀而为始终焉其相为授受也满以耳汉以目耳贵聪非聪无续也目贵明非明易讹也故汉书以详胜详乃该之而靡遗满书以简胜如谱曲者然虽有书特以标其略焉耳故汉书之读别在声就声而借之有转注假借之术以通其所穷满书之读别在音即音而传之愈屈曲愈圆转而愈不可以穷声有尽而音无方故无字之音恒多也然汉学者之辨于字必晰其点画至于音则彼此互异弗较也满学者之辨于音务研其清浊至于字则体势小差弗计也故汉有不可胜记之字满有不可胜诵之音汉字以变化神其奇满音以圆捷灵其妙是以切韵之学汉之不识其起例者甚多而满则自然而合之无他源流近而舌音习焉耳

　　辽金元三史国语解四库全书提要
钦定辽金元三史国语解四十六卷乾隆四十六年奉　　撰考译语对音自古已然公羊传所称地物从中国邑人名从主人是也译语兼释其名义亦自古已然左传所称楚人谓乳谷谓虎于菟谷梁传所称吴谓伊谓稻缓号从中国名从主人是也间有音同字异者如天竺之为捐笃身毒印度乌桓之为乌丸正如中国文字偶然假借如欧阳汉碑作欧阳包胥战国策作勃苏耳初非以字之美恶分别爱憎也自魏书改柔然为蠕蠕比诸蠕动已属不经唐书谓回纥改称回鹘取轻健如鹘之义更为附会至宋以后不通译语竟以中国之言求外邦之义如赵元昊自称兀卒转为吾祖遂谓吾祖为我翁萧巴本属蕃名乃以与曾淳甫作对以巴鹑脯为恶谑积习相沿不一而足元托克托等修宋辽金三史多袭旧文不加刊正考其编缉成书已当元末是时如台哈布哈号为文士今所传纳新案纳新原本误作乃贤今改正金台集首有所题篆字亦自署曰泰不华居然异俗已漓并色目诸人亦不甚通其国语宜诸史之谬百出矣迨及明初宋濂等纂修元史以八月告成事挂漏尚难殚数前代译语更非所谙三史所附国语解颠舛支离固其宜也我　　皇上圣明天纵迈古涵今洞悉诸国之文灼见旧编之误　　特命馆臣详加厘定并一一　　亲加指示务得其真以索伦语正辽史凡十卷首君名附以后妃皇子公主次宫附以军名次部族附以属国次地理次职官次人名次名物共七门以满洲语正金史凡十二卷首君名附以后妃皇子次部族次地理次职官附以军名次姓氏次人名附以名物共六门以蒙古语正元史凡二十四卷首帝名附以后妃皇子公主次宫附以军名次部族附以国名次地理次职官次人名次名物共七门各一一着其名义详其字音为汉文所无者则两合三合以取之分析微茫穷极要窅即不谙翻绎之人绎训释之明悟语声之转亦觉厘然有当于心而恍然于旧史之误也自　　钦定三合切音清文鉴出而　国语之精奥明至此书出而前史之异同得失亦明不但宋明二史可据此以刊其即四库之书凡人名地名官名物名涉于三朝者均得援以改正使音训皆得其真　　圣朝考文之典洵超轶乎万矣

　　拟上今方言表
臣某言昔臣在京师造今方言书徂江之南逾岁而成首满洲尊王也胪十八行省大一统也终琉球高丽蒙古喀尔喀示王者无外也民之所以异于禽兽也则声而已矣人性智愚出于大声清浊侈弇鸿閷出于地每省各述总论述山川气也气之转无际际虖气者有际寸合而尺徙尺合而咫徙故府州县以渐而变不敢紊也董之以事部之以物俾可易考也天道十年而小变百年而大变人亦小天古今朝市城邑礼俗之变以有形变者也声之变以无形变者也撢择传记博及小说凡古言之存者疏于下方知今之不自今始也及今成书以今为臬也音有自南北而东西者有自北而南而东西者孙曾播迁混混以成苟有端绪可以寻究虽谢神瞽不敢不聪也旁采字母翻切之旨欲撮举一言可以一行省音贯十八省音可以纳十八省音于一省也臣又言曰三皇之世未有文字但有人声五帝三王之世以人声为文字故传曰声之精者为言言之精者为文声与言文字之祖也文字有形有义声为其魂形与义为体魄魄魂具而文字始具矣夫乃外史达之太史登之学童讽之皆后兴者也是故造作礼乐经略宇宙天地以是灵日月以是明江河以是清百王以是兴百圣以是有名审声音之教也
 
　 
卷六　文教部六　译着

　　拟设翻译书院议　　　　　
马建忠

窃谓今日之中国其见欺于外人也甚矣道光季年以来彼与我所立约税则则以向欺东方诸国者转而欺我于是其公使傲昵于京师以陵我政府其领事强梁于口岸以抗我官长其大小商贾盘踞于租界以剥我工商其诸色教士散布于腹地以惑我子民夫彼之所以悍然不顾敢于为此者欺我不知其情伪不知其虚实也然而其情伪虚实非不予我以可知也外洋各国其政令之张弛国势之强弱民情之顺逆与其上下一心相维相系有以成风俗而御外侮者率皆以本国语言文字不惮繁琐而笔之于书彼国人人得而知之并无一毫隐匿于其间中国士大夫其泥古守旧者无论已而一二在位有志之士又苦于言语不达文字不通不能遍览其书遂不能遍知其风尚欲不受欺其也得乎虽然前车之覆车之鉴也然则欲使吾士大夫之在位者尽知其情实尽通其壅蔽因而参观互证尽得其柔操纵之所以然则译书一事非当今之急务与语云知己知彼百战百胜战胜于疆场则然战胜于庙堂亦何独不然泰西各国自有明通市以来其教士已将中国之经传纲鉴译以辣丁法英文字康熙间于巴黎斯设一汉文书馆近则各国都会不惜重赀皆设有汉文馆有能将汉文书籍以及古今稗官小说译成其本国语言者则厚廪之其使臣至中国署中皆以重金另聘汉文教习学习汉文不尽通其底蕴不止各国之求知汉文也如此而于译书一事其重且久也又如此近今上海制造局福州船政局与京师译署虽设有同文书馆罗致学生以读诸国语言文字第始事之意止求通好不专译书即有译成数种或仅为一事一艺之用未有将其政令治教之本原条贯译为成书使人人得以观其会通者其律例公法之类间有摘译或文辞艰于原书之面目尽失本来或挂一漏万割裂复重未足资为考订之助夫译之为事难矣译之将奈何其平日冥心考必先将所译者与所以译者两国之文字深嗜笃好字栉句比以考彼此文字孳生之源同异之故所有相当之实义委曲推究务其审声音之高下析其字句之繁简尽其文体之变态及其义理精深奥折之所由然夫如是则一书到手经营反复确知其意旨之所在而又摹写其神情仿佛其语气然后心悟神解振笔而书译成之文适如其所译而止而曾无毫发出入于其间夫而后能使阅者所得之益与观原文无异是则为译也已

今之译者大扺于外国之语言或稍涉其藩篱而其文字之微词奥旨与夫各国之所谓古文词者率茫然而未识其名称或仅通外国文字语言而汉文则麤陋鄙俗未窥门径使之从事译书阅者展卷未终俗恶之气触人愿呕又或转请西人之稍通华语者为之口述而旁听者乃为仿佛摹写其词中所欲达之意其未能达者则又参以己意而武断其间通洋文者不达汉文通汉文者又不达洋文亦何怪夫所译之书皆驳杂迂讹为天下识者所鄙夷而讪笑也夫中国于应译之书既未全译所译一二种又皆驳杂迂讹而欲求一精通洋语洋文兼华文而造其堂奥足当译书之任者横览中西同心寡则译书之不容少缓而译书之才之不得不及时造就也不待言矣余生也晚外患方兴内讧洊至东南沦陷考试无由于汉文之外乃肆意于辣丁文字上及希腊并英法语言辣丁乃欧洲语言文字之祖不知辣丁文字犹汉文之昧于小学而字义未能尽通故英法通儒日课辣丁古文词转译为本国之文者此也少长又复旁涉万国史事舆图政教历算度数与夫水光声电以及昆虫草木金石之学如是者五六年进读彼所谓性理格致之书又一二年而后于彼国一切书籍庶几贯穿融洽怡然理顺涣然冰释遂与汉文无异前者郭侍郎出使随往英法暇时因举曩所习者在法国考院与考其文字格致两科而幸获焉又进与考律师之选政治之选出使之选亦皆获焉曾拟将诸国政教之源流律例之同异以及教养之道制用之经古今沿革之凡货财敛散之故译为一书而为事拘牵志未得遂近复为世诟忌摈斥家居幸有暇日得以重理旧业今也倭氛不靖而外御无策无人不追悔于海禁初开之后士大夫中能有一二人深知外洋之情实而早为之变计者当不至有今日也余也蒿目时艰窃谓中国急宜创设翻绎书院爰不惜笔墨既缕陈译书之难易得失于左复将书院条目与书院章程胪陈于右倘士大夫有志世道者见而心许采择而行之则中国幸甚

一翻译书院之设专以造就绎才为主诸生之入院者拟选分两班一选已晓英文或法文年近二十而姿质在中人以上者十余名入院校其所造英法文之浅深酌量补读而日译新事数篇以为工课加读汉文如唐宋诸家之文而上及周秦汉诸子日课论说务求其词之达而理之举如是者一年即可从事翻译而行文可免壅滞艰之病弊

一选长于汉文年近二十而天姿绝人者亦十余名每日限时课读英法文字上及辣丁希腊语言果能工课不辍用志不纷而又得循循诱者为之指示不过二年洋文即可通晓然后肆力于翻绎收效必速先通汉文后读洋文事半功倍为其文理无间中外所异者事物之称名耳

一拟请一兼通汉文洋文之人为书院监理并充洋文教习凡诸生应读洋文书籍与每日译书课程皆其派定应译之书亦其择选而考校诸生之勤惰进退及学有成效与否胥责成焉

一拟请长于古文词者四五人专为润色已译之书并充汉文教习改削论说暇时商定所译名目必取雅驯不戾于今而有征于古者一一编录即可为同文字典底本又拟雇用书手五六名以备钞录

一院中有执事者必须常川住院诸生则旬日休沐一次准假岁无过一月岁终诸生勤惰由监理禀报批饬榜示

一应译之事拟分三类其一为各国外洋之时政各国内治之政如上下议院之立言各国交涉之件如各国外部往来信札新议条信使公会之议其原文皆有专报此须随到随译按旬印报书院初设即应举辨者也其二为居官者考订之书如行政治军生财交邻诸大端所必需者也为书甚繁今姑举其尤当译者数种如罗马律要为诸国定律之祖诸国律例异同诸国商律考异民主与君主经国之政山林渔泽之政邮电铁轨之政公法例案备载一切交涉事件原委条约集成自古迄今宇下各国凡有条约无不具载其为卷甚富译成约可三四百卷东方领事便览生财经权之学国债消长银行体用方舆集成凡五洲险要皆有详图绘图三千余幅乃舆图中最为详备之书罗玛总王责撒尔行军日记法王那波伦第一行军日记此两王者西人称为古今绝无仅有之将材所载攻守之法至为详备他书应译者不可胜记而诸书类皆英法文字择其者译之开院后一年其已通洋文诸生即可将前书分课翻译二年后新读洋文诸生亦可助译则出书自易其三为外洋学馆中应读之书应次第译成于彼国之事方有根柢如万国史乘历代兴废政教相涉之源又算法几何八线重学热光声电与夫飞潜动植金石之学性理格致之书皆择其尤要而可资讨论者列为逐日课程一二年后即派诸生更译旬报印送以资观览焉

一书院中拟设书楼除初设时已购中外书籍外新出者应随时添购其书籍必派人专司日时启闭每月按部查点其初应购之书值约数千每岁添费数百金可以补其未备

一一二年后拟于院中自备活字板一副雇刻工之精于刻图者数名其初译件不多可倩书坊代印

一书院房屋总宜宽敞整洁其居地宜附近通商口岸取其传递便捷消息灵通而外洋各报纸公司船随到随送即可分译不致稽留

一书院费用皆有定额拟派一支应者专司出入按月呈报至书院内各项额外开支皆宜预筹经费按年拨给以为书院立不拔之基焉

　　论译书
兵家曰知己知彼百战百胜谅哉言乎中国见败之道有二始焉不知敌之强而败继焉不知敌之所以强而败始焉之败犹可言也彼直未知耳一旦情见势迫幡然而悟奋然而兴不难也昔日本是也尊攘论起闭关自大既受俄德美盟之乃忍辱变法尽取西人之所学而学之遂有今日也继焉之败不可言也中国既累遇挫魂悸胆裂官之接西官如鼠遇虎商之媚西商如蛾附膻其上之阶显秩下之号名士者则无不以通达洋务自表异究其日日所扺掌而鼓舌者苟以入诸西国通人之耳谅无一语不足以发噱谋国者始焉不用其言而败继焉用其言而亦败是故不知焉者其祸小知而不知不知而自谓知焉者其祸大中国之效西法三十年矣谓其不知也则彼固孜孜焉以效人也谓其知也则何以效之愈久而去之愈远也甲自谓知而诋人之不知自丙视之则乙固失而甲亦未为得也今人自谓知而诋昔人之不知自后人视之则昨固非而今亦未为是也三十年之败坐是焉耳

问者曰吾子为是言然则吾子其知之矣曰恶某则何足以知之抑岂惟吾不足以知而已恐天下之大其真知者殆亦无几人也凡论一事治一学则必有其中之层累曲折非入其中不能悉也非读其专门之书不能明也譬之寻常谈经济者苟不治经术不诵史不读律不讲天下郡国利病则其言必无当也西人致强之道条理万端迭相牵引互为本原历时千百年以讲求之聚千百辈以讨论之著书千百种以发挥之苟不读其书而欲据其外见之粗以臆度其短长虽大贤不能也然则苟非通西文肄西籍者虽欲知之其孰从而知之不宁惟是居今日之天下而欲参西法以救中国又必非徒通西文肄西籍遂可以从事也必其人固尝邃于经术熟于史明于律习于天下郡国利病于吾中国所以治天下之道靡不挈枢振领而深知其意其于西书亦然深究其所谓迭相牵引互为本原者而得其立法之所自通变之所由而合之以吾中国古今政俗之异而会通之以求其可行夫是之谓真知今夫人生不过数十寒暑自其治经术诵史读律讲天下郡国利病洎其稍有所得而其年固已壮矣当其孩提也未尝受他国语言文字及其既壮虽或有志于是而妻子仕宦事事相逼其势必不能为学童挟书伏案故态又每求效太速不能俯首忍性以致力于初学蹇浅之事因怠因弃中年以往欲有所成于西文信哉难矣夫以中国西学之不能偏废也如彼而其难相兼也又如此是以天下之大而能真知者殆无几人也

夫使我不知彼而彼亦不知我犹未为害也西国自有明互市以来其教士已将中国经史记载译以拉丁英法各文康熙间法人于巴黎都城设汉文馆爰及近岁诸国继踵都会之地咸建一区庋藏汉文之书无虑千数百种其译成西文者浩博如全史三通繁缛如　国朝经说猥陋如裨官小说莫不各以其本国语言翻行流布其它种无论矣乃至以吾中国人欲自知吾国之虚实与夫旧事新政恒反藉彼中人所著书重译归来乃悉一二以吾所见日本人之清国百年史支那通览清国工商业指掌其中已多有中国人前此不及自知者西文此类之书当复不少昔辽耶律德光谓臣曰中国事吾皆知之吾国事汝曹不知也以区区之辽犹且持此道以亡中国声明文物典章制度远出于辽人万万者乎

欲救斯弊厥有二义其一使天下学子自幼咸习西文其二取西人有用之书悉译成华字斯二者不可缺一而由前之说其收效必在十年以后今之年逾弱冠已通中学者多不能专力西文故必取少年而陶镕之非十年以后不能有成由后之说则一书既出尽天下有志之士皆受其益数年之间流风沾被可以大成今之中国汲汲顾影深惟治标之义不得不先取中学成材之士而教之养其大器以为拯溺救焚之用且学校贡举之议既倡举国喁喁向风而一切要籍不备万一则将何所挟持以教士取士耶故译书实本原之本原也

大哉　圣人乎　太祖高皇帝命子弟近臣肄唐古忒文诵蒙古记载遂以抚蒙古　太宗文皇帝受命建国首以　国书译史鉴乃悉知九州岛扼塞及古今用兵之道遂以屋明社　圣祖仁皇帝万几之暇日以二小时就西士习拉体诺文任南怀仁等至卿贰采其书以定历法　高宗纯皇帝开四库馆译出西书四十一家悉予著录　宣宗成皇帝时俄罗斯献书三百五十余号有　诏庋秘府择要译布然则当　祖　宗之世边患未形外侮未亟犹重之也如此苟其处今日之天下则必以译书为强国第一义昭昭然也且论者亦知泰东西诸国其强盛果何自耶泰西格致性理之学原于希腊法律政治之学原于罗马欧洲诸国各以其国之今文译希腊罗马之古籍译成各书立于学官列于科目举国习之得以神明其法而损益其制故文明之效极于今日俄罗斯崎岖穷北受辖蒙古垂数百年典章荡尽大彼得躬游历国尽书收其译为俄文以教其民俄强至今日本自杉田翼等始以和文译荷兰书洎尼虚曼孑身逃美归而大畅斯旨至今日本书会凡西人致用之籍靡不有译本故其变法灼见本原一发即中遂成雄国斯岂非其明效大验耶彼族知其然也故每书一成展转互译英箸朝脱稿而法文之本夕陈于巴黎之肆矣法籍昨汗青而德文之编今庋于柏林之库矣世之守旧者徒以读人之书师人之法为可而宁知人之所以有今日者未有不自读人之书师人之法来也

问者曰中国自通商以来　京师译署天津水师学堂上海制造局福州船政局及西国教会医院凡译出之书不下数百种使天下有志之士尽此数百种而读之所闻不已多乎曰此真学究一孔之论而吾向者所谓知而不知不知而自谓知焉者也有人于此挟其仪礼节本左传而自命经术抱其纲鉴易知录廿一史弹词而自诩史才稍有识者未尝不嗤其非也今以西人每年每国新着之书动数万卷英国伦敦藏书楼光绪十年一年中新增之书三万一千七百四十七卷他年称是他国亦称是美国则四倍之日本亦每岁数千卷举吾所译之区区置于其间其视一一不如矣所译者未必其彼中之本也即本矣而彼中学日新月异新法一出而旧论辄废其有吾方视为宝而彼久吐不屑道者比比然也即不如是而口授者未必能无失其意也笔授者未必能无武断其词也夫马君眉叔之言曰今之译者大扺于外国之语言或稍涉其籓篱而其文字之微辞奥旨与夫各国之所谓古文词者率茫然未识其名称或仅通外国文字语言而汉文则麤陋鄙俚未窥门径使之从事译书阅者展卷未终俗恶之气触人欲呕又或转请西人之稍通华语者为之口述而旁听者乃为仿佛摹写其词中所欲达之意其未能达者则又参以己意而武断其间通洋文[者]不达(者)汉文通汉文者又不达洋文亦何怪乎所译之书皆驳杂迂讹为天下识者鄙夷而讪笑也适可斋记言四吁中国旧译之病尽于是矣虽其中体例严谨文笔雅驯者未始无之而驳杂繁芜讹谬俚俗十居六七是此三百余种之初所存不及其半矣而又授守旧家以口实谓西学之书皆出猥陋俗儒之手不足以寓目是益为西学病也故今日而言译书当首立三义一曰择当译之本二曰定公译之例三曰养能译之才

请言译本中国官局旧译之书兵学几居其半中国素未与西人相接其相接者兵而已于是震动于其屡败之烈怵然以西人之兵法为可惧谓彼之所以驾我者兵也吾但能师此长技他不足敌也故其所译专以兵为主其间及算学电学化学水学诸门者则皆将资以制造以为强兵之用此为宗旨剌谬之第一事起点既误则诸随之今将择书而译当知西人之所强者兵而所以强者不在兵不师其所以强而欲师其所强是犹欲前而却行也达于此义则兵学之书虽无译焉可也

中国之则例律案可谓繁矣以视西人则彼之繁十倍于我而未已也第中国之例律一成而不易镂之金石悬之国门如斯而已可行与否非所问也有司奉行与否非所禁也西国则不然议法与行法分任其人法之既定付所司行之豪厘之差不容假借其不可行也克日付议而更张之故其律例无时而不变亦无时而不行各省署之章程是已记曰不知来视诸往西国各种之章程类皆经数百年数百人数百事之阅历而讲求损益以渐进于美备者也中国仿行西法动多窒碍始事之难始固然矣未经阅历于此事之层累曲折末从识也则莫如借他人所阅历有得者而因而用之日本是也日本法规之书至纤至悉皆因西人之成法而损益焉也故今日欲举百废新庶政当以尽译西书之章程书为第一义近译出者有水师章程德国议院章程伦敦铁路公司章程航海章程行船免撞章程等然其细已甚矣
  </div>
  <div class="pagination">
   <a href="皇朝经世文统编_page39.html">
    上一页
   </a>
   <span>
    ...
   </span>
   <a href="皇朝经世文统编_page35.html">
    35
   </a>
   <a href="皇朝经世文统编_page36.html">
    36
   </a>
   <a href="皇朝经世文统编_page37.html">
    37
   </a>
   <a href="皇朝经世文统编_page38.html">
    38
   </a>
   <a href="皇朝经世文统编_page39.html">
    39
   </a>
   <span class="current-page">
    40
   </span>
   <a href="皇朝经世文统编_page41.html">
    41
   </a>
   <a href="皇朝经世文统编_page42.html">
    42
   </a>
   <a href="皇朝经世文统编_page43.html">
    43
   </a>
   <a href="皇朝经世文统编_page44.html">
    44
   </a>
   <a href="皇朝经世文统编_page45.html">
    45
   </a>
   <span>
    ...
   </span>
   <a href="皇朝经世文统编_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
