<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 226 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 226 页/共 287 页
  </h1>
  <div class="content">
   购置练船疏光绪十一年　　　　　
裴荫森

窃查泰西水师章程凡习驾驶者先由学堂肄业数年于天文罗经测量算法粗具根柢大约年十八九岁以后派入练船周涉海洋阅历风沙演试弹严定年限按时考试按等升调海上交绥非席风涛者不能确有把握耳练船以夹板为多轮船用火帆船用风汪洋大海之中偶遇机器损伤抑或煤炭缺乏非帆缆无以继轮机之穷故学御帆船较轮船为尤要亦较轮船为尤难也同治九年原任大学士英桂于闽浙总督任内曾以万金购日耳曼国夹板一号从新修改名曰建威练船另延英国水师官逊顺等为教习颇着成效嗣建威损坏经费支绌改派扬武为练船有名无实练务废弛马江石浦诸役死事获咎各学生内有迭经英国水师兵船总统书院教习甚为褒奖出具切考给凭回工者乃临事仓惶不能出奇制胜固由船小力单形见势绌亦各船士卒疏于训练所致练船不但练水手勇即管驾大二副无不因练成事临机胜此泰西海军尤必多设练船也者臣等以为诸费可省练船之费必不能省创深痛巨之余惩前毖后万难再事因循前任船政臣何如璋奏请由厂新造夹板估费须二万余两又恐耽误别船工程因未造办适有英商美那二枝半桅夹板一号去冬守风泊住罗星塔江次该船主遂先回沪其船托英商天裕洋行拍卖洋平番银四千元委员勘估该船身长英尺一百四十尺腰阔英尺三十一尺三寸舱深英尺十七尺七寸商墩可载重四百五十七墩船身系硬木枰面系金山松木均无腐烂舱底底拴铜铁各半船底全镶铜片桅身系铁木船上铁索锚练舢板抽水机器起锚车件一切器具俱全查阅船公司凭照系同治十年在法厂制成光绪八年至十年保险公司照一等夹船保险即饬知县魏瀚买定并由英领事缮立契据惟去冬今春久泊江滩舱板应须修理帆缆亦须更换商船改练所有帆舱索舱火药舱弹子舱及门战秤官厅住房等处又须添备核估修费减于建威而船身较为坚结查船政前届出洋章程习驾驶者每年在船仅两个月现拟咨商北洋大臣大学士臣李鸿章请改为每年在船必扣足个月冀增功课惟核计每人每届三年匀算需银一万元之多势虽多派学生而学生根柢未深出洋亦属无益整顿海军惟有多设帆船习练庶收实效现在所购夹板拟名曰平远已饬厂员赶修于船政驾驶学堂各生取其年逾十八岁以上二十五六以下材貌魁梧胆气壮定者另选精壮水手多人赴船肄业严定课程稽核日记由近及远东则日本高丽各洋南则新加坡槟榔岛各埠北则旅顺大连环海参崴西则印度洋红海地中海每年春出秋归冬出夏归学堂所习天文海图证之于礁沙实境是否测算　合符所习枪阵法之于风水疑难是否施放定准三年为期与学堂轮番更换学业愈熟人才愈练愈多同是出洋同习驾驶用费较减收效较易果有胆略非常人才出众再赴各国兵船涉历一年半载便能得其体用据提调道员周懋琦禀请前来臣查驾驶与制造不同外洋厂多器备习制造者非亲至厂中不能深窥窾窍习驾驶者则无论何国水师不外严密二字严则一律齐整密则不留疏懈而要在乎熟而已至临阵对敌运用在乎一心但须出洋久练不必定至外国兵船始识兵机也惟管驾练船不同管驾轮船管驾轮船固须熟习船学管驾练船即为各轮管驾执事水手之教习必须会历各国洋面通晓水师章程为洋员所素知者始能胜任未便轻率派委船政向延西员又颇烦费现拟会商李鸿章于北洋兵船管驾内或于水师学堂教习内拣派管驾以资得力

　　试造浅水兵轮工[竣](俊)察看疏光绪十二年　　　　　
两广总督张之洞

窃臣等前因粤省现无水师兵轮六门海口内外扼守无具当于闱姓损款内提洋银二十万元交署水师提督臣方耀等督饬员弁就省河黄埔设厂选幕华工采取香港华洋船厂图式试造水浅兵轮四艘以之防护海口援应台于光绪十一年五月具　奏奉　旨据奏试造浅水轮船现已先造四艘着俟造成后详加察看如果合用再行奏明办理该衙门知道钦此兹查该轮艘于上年冬间陆续造成浅水名之曰广元广亨广利广贞入春以来安配械选派弁勇工役练习驾驶渐次娴熟经臣等于五月二十三日亲往阅练操演船身计长英尺一百一十尺船面阔英尺一十八尺舱深英尺八尺半吃水英尺七尺半合中尺六尺一寸有奇工料多自港来故皆以英尺估计广元广贞两轮马力七十八匹速率每四刻行英里九十合华里三十三里广亨广利两轮马力六十五匹速率每四刻行英里九十里合华里三十里船面颇低以便攻战轮声甚小以免惊敌船后皆双车暗螺内用康邦卧机内两船兼用咨水气柜前后皆活桅两持龙骨左右带以铁水浅上下辅以钢板船头安四顿半后膛钢一尊船尾安九生口经克虞伯钢一尊桅盘船腰各配一诺登飞连珠共三尊护皆有钢板房与前　奏所拟式样相符当即驶赴虎门内之莲花山海面树立靶该四轮连环操演审看力与船力相称准约得什之五六船身转捩颇灵行驶亦速机器一切磨光洁虽系华工所造视洋造者尚堪彷佛计四轮本船工料修建船厂工料委员司事人等薪工载运起落各项物料夫价厂局什物绘图暨杂项统共享银一十二万五千一百余两枪各件系就台属现存者酌量配用价值不在此内另购存铁木各料银一万七千五百余两除原拨闱姓捐款二十万元合洋银一十四万两外尚垫支银二千六百余两准方耀咨据监造赤溪副将吴迪文等造册具报饬营务处司道点收具详请　奏前来臣等伏查粤厂试造浅水兵轮事属创办工匠募之华人机器造之本厂款项由勉强罗掘而来法式由集思考索而定以视津沪闽厂局面恢闳工用精博远不相侔今一年之内成船四艘总计船值械大约每艘不过五万金远而琼山浅洋近而省河西海均堪行驶船头之可击水路八里中靶五里以之防护内河暨近海各口颇为合用现经选派员弁管带分驻六门内外会合所在师船一体缉内河外海盗贼比较各轮船丈尺马力照支薪费章程每船月支薪工加饷公费等项银六百八十二两零以符成案应俟筹有款项再行添造多只以固粤防

　　谨陈船政形势及应行次第举办事宜疏光绪十二年　　　　　　
裴荫森

窃臣自去年十二月莅工经将察看福州海口情形及复设练船试造钢甲并请　饬催积欠关各缘由先后　奏明在案数月以来臣复细加考察催趱工程时与在事员绅及监造工程学生往复讲求每至夜分必尽其蕴而后已稍闲则独乘小舟随潮上下详看工次一带地势港道窃维闽之设船政也原以天下海防至计非一切机器局制造局可比造成兵轮派往各省而防皆赖学生艺成亦派赴各处而洋务渐开二十年来实有成效形势非不足恃防守密则无虞工程非不日具经费足则皆举应将形势及应办事实在情形敬为我　皇太后　皇上陈之

船政厂地在马尾山麓绕其背形若匡前濒大江踞林浦下流罗星塔之上前闽浙总督臣左宗棠议设船政疏称罗星塔一带开槽浚渠水清土实为粤浙江苏所无船政大臣沈葆桢察看海口及船坞折内亦指林浦以下为重重天险臣自臬司任内奉檄填港及到工后勘较详闽江自芭蕉五虎入口以来两山环抱层折转湾至马尾八十里实为自然天险论者徒以七月马江之战遂疑船厂之露处为孤危可虑不知法船肆扰深入口内已犯兵家之忌不过行险徼幸马入长门地方官以中外尚未失和不早封口误堕其术使能扼之于海门以外何至受其所欺译法国官报孤拔上书其海部其言闽厂之所以不能毁者缘大兵船吃水过深祗能停泊罗星塔以外不能直逼船厂厂之左有马限山为之屏蔽弹巨者不能远及厂屋其小轻者又不足以毁之等语臣则以为该敌冒险深入终不敢占留一日以索偿者实惧海口之险南北洋援军之将合围耳此闽厂地势形胜最踞险要毋庸改设之明证也或谓吴楚适中之地如湘口地方可以建设船坞不知海潮有定江潮则无定每当伏秋盛涨江水挟西川之峡水而下必将漫过船坞至交冬水落石出又必不能过槽此湖口长江一带祗能造军火机器局不能造钢甲船坞固不待智者而知也船政旧用铁螺丝船槽容重三千余墩比年制成之开济镜清快船即不能修津之大沽苏之上海粤之黄埔虽皆有坞亦以港道稍浅不能收纳此事实难再缓经前大臣黎兆棠何如璋奏　明有案臣曾勘定船政左近红山之麓可造船坞在罗星塔之下员山寨之上两山中间生成小港实为天然船坞距船政仅水程八里工匠往来取甚便亟宜砌石造定大坞以备勘修南洋快船及台湾所用快船即北洋之舰如定远镇远者亦可来闽修理此闽厂急宜增造船坞之实在情形也现在出洋回华艺成之学生如魏瀚郑清濂陈兆翱吴德章李寿田杨廉臣等于制造船身轮机工程测算工夫具有本领本年所成横海铁胁船并开济镜清两快船实已经臻美备南洋三号快船明秋亦可下水六号铁胁船亦已安上龙骨此次奉准试造钢甲一号只待省局经费解到便可购料开工惟该学生等造诣所到境界添机拓厂即大铁舰之铁甲及轮机大件亦可自制无庸购于外洋前督办黎兆棠何如璋均经　奏请以经费难筹而止臣拟择其急者陆续添置度经费可宽筹而工程亦能起色此闽厂亟宜添拓之实在情形也战守之利器近今以水雷鱼雷为要去秋之战人皆以采购鱼雷水雷缓不济急为憾及何如璋所购伏雷百具到时福州封口方有借口尚虑港道宽大不敷布置因商督臣杨昌浚招募广东学生陆汝成建宁增生杨仰曾各抒所学分制分种沈雷三十贝以供守口之助嗣购得德国鱼雷十具在德习制鱼雷伏雷学生陈才瑞亦已艺成回华臣饬逐件修配以便试演一面出图仿造不使外人傲我所无惟建造厂屋购置各雷机器所费又已不赀至于开矿铸以制造各项火药枪弹船政皆有艺成回华之学生可以承办厂屋机器动辄巨万此皆海防必不可缓之事即船政所不容已之图惟是经费难筹深为焦灼年来闽海关月仅解四成项下二万两其六成项下三万两截至今年六月止积欠二百四十万有奇经臣奉　旨饬速拨以济急需迄今未解制船经费尚且不敷何别项此又必需外省协济之实在情形也现值　朝廷整练海军所需船必多臣愚以为应拓船政以为表里请　旨下闽海关四六成项下按月解清所有通年积欠速为设法陆续筹补并请　下海疆督抚酌筹协款接济所有事宜臣再随时函商以期开拓工程不囿故步工副　国家力图自强之至意

　　驾驶轮船说略　　　　　
葛道殷

行船之事至粗行船之工则最密必合内外两功而后能善驾驶何谓内功汽机锅炉煤火等类是也何谓外功水道天文气候等类是也内功汽机与锅炉相关煤火化水为汽尤与锅炉汽机相关近日泰西汽机新式层出老安坊所造兼大用抵力自涨力重热器外冷凝水四法重加热之法能将汽内水点悉化汽之体积增大而热不加多自可得益若汽已干则无益矣自涨力之法汽筩之容积必加大所烧之煤则可减少然省汽而增汽之功力亦必涨力递小于原抵力而少减汽机之能力也大抵力之法虽善而最易损坏锅炉外冷凝水之法虽省煤然器具繁重功不掩费老安坊既兼此四法必须精益求精使锅炉极能受大涨力而不险又使海水内之石膏于火切面而不结且于自添煤重烧烟之创制再能精思博考以诣其极斯为毫发无遗恨耳但使船者不能必遇上等之器宜以善用之法补救之其法首重锅炉锅炉之式有曲管烟管之别吹出咸水曲管者二小时一次烟管者一小时三次每停轮再铲一次涨力之限多视涨表为准而有时涨表不灵宜常留意危险放汽萍门则可以救险设见水随汽出锅内之水必浅而曲管或烟管甚热司机者若不将火取出可速开火门浇泼冷水旋即闭之火必减小人宜避于门旁免致汽喷受伤若炉顶已红切不可添水进锅尤不可取出炉火宜速开各处水塞门或各处出沙孔以放尽其汽与水使涨力顿减救险之法不过如此至于汽机为行船功力之本各节活动磨擦之处可常常用油与水并合添入则油水自能磨成肥皂之性不但滑腻兼能散热大轴之颈处尤宜注意汽机繁重各种不同治法亦异故无公法可言惟恒设想某件偶坏当以何法治之胸中确有成见不至临时忙乱斯为善于司机矣煤烧之法宜缓宜匀添煤之法不先不后不但烧料节省而且涨力停匀自少危险之虞添水惟斟酌多少以测水表为定别无他法此行船内功之大略也再言外功外功首考海道必熟某处水洪之浅深某处沙之长短某处沉礁之多少以知趋避也其次在测气候法伦海寒暑表所以测热度多寡风雨针所以空气压力以防飓风之发大雾之起也其次在识天文纪限仪所以测七政恒星可藉天度认明地球之经纬知船现行何也其次在别方向罗盘所以别三十二方向也其次在潮汐计水程度时表所以计一小时之水程各处之潮汐也其次在速率三角板沙漏所以量海面船行之速率也而行船尚有诸法海面非平圆取便于推算姑作平面论大端有四一曰行向一曰距数一曰纬较一曰偏较行向为船路与开行处午所成之角或用向数或用度数以定名类如东北为四向亦曰四十五度距数为依某向并若干小时所行里数纬较为自开行处之纬度或向北或向南行若干度偏较为自开行处之午或向东或向西行若干度又有纡道行船之法凡遇逆风或因他故纡道前行应合所行方向推算直距又有依距等圈行船之法平面行船各相交俱成直角但地体如球各经自纬度大圈至南北两极经度渐合为一点故距赤道愈远偏较里数愈小于经较分数又有用中纬度行船之法凡直向正南北行者经度不变则距数与纬较等布算自易若向正东西而行准纬度以推经度较亦与依距等圈行船同法设稍有偏向则经纬度时时变易不能以开行处纬度相对之偏较推得此数亦不能以所至纬度相对之偏较推得此数故用开行与所至之纬度中数仍依前法以推此经度较是合平面与距等二法为一法也凡遇大逆风巨浪不能前进欲免为风力推行退后应酌留一帆令舵柄推定向下风则船首自向上风但无前行之速率则向上风者必转而仍向下风耳及风帆饱受风力令船前行而舵势恒迎上风则船首仍回向上风若天朗气清日则沿路有浮标可避沙礁之触夜则沿路证塔可为方向之准又照章程吹号挂镫分别来船左右更可免相碰之患倘遇大雾四塞则停轮自不容缓此行船外功之大略也必精熟内外两功而后可畅行大洋以备外海水师之选矣

　　请整顿船政折　　　　　
陈[璧]

奏为船政整顿伊始敬陈管见以备　采择恭折仰祈　圣鉴事窃臣前奏请另简专员规复船政仰蒙　圣明洞鉴近日敬闻　命福州将军裕禄兼充船政大臣　朝廷知人善任以榷税之官兼将作之选工程项并责诸裕禄观成可指日待矣然臣有不能已于言者泰西以水师为命源水师以船政为根本外国幅员不及中国二三行省制造之厂林立养船之费君臣上下并力任之中国沿海万余里所占海面最广左宗棠沈葆桢议创福建船政实海防第一要着自由德国购镇远定远数船归后侵蚀虚冒无有发其覆者且照例有异常劳绩保案将校无搴旗斩将之功坐致专阃委员无经商服贾之劳立成巨富蝇营狗苟倾轧成风势不诋毁船政使师船尽出于购买不止也岂知船政所制之寰泰镜清开济较南洋之南琛南瑞为优已见诸刘坤一之奏船政新制之平远钢甲较北洋定购之致靖经来式不甚远费且大减大东沟之役并驾齐驱屡受巨弹船身并未损裂谓自制之船不足以任战岂平情之论哉今　朝廷以船政委裕禄若以裕禄为　国勋旧休戚相关必能任怨任劳力顾大局然使以筹专责将军而户部总理衙门便可不问则海关一出一入各有指拨即使按月五万旧案扫解于制造铁甲一年一船之用犹恐不敷其力顾京饷及新派洋考成解数断不能足则船政属之将军与属之督总何以异乎沈葆桢在船政前后十年廉以持己严以率属取厂中一草一木者立案军法行令禁止其取材多用士人成必获信实人无异念咸有竞心臣居同里闬实亲见之亦中外所备闻而无异词者也盖以船政关系重大非他省机器等局可比不以军法从事则整齐画一之规模不立不多用士人则官习气删除不凈老成规画用意至为深远自英将琅威里回国北洋海军之操演虚自出洋局之监督撤船政学生之肄业废工用濩落消息阻绝解日蹙成船日稀良可惜也夫上海制造局以道员管理每数尊江海关二成洋税按月划济岁约百万船政以专派大员责成制造师船解又不及十之二三无米为炊在事虽锐意翻新其可得耶应请　饬户部及总理衙门于三五年之间每年筹的二百万两交船政大臣为制船开矿之用并由总理衙门照会德国外部由该国国家代中国精选洋总监工一员洋匠数员矿师二三员立定合同来华交裕禄委用限定每年成船若干得矿若干即以此为船政大臣之考成数年之后成船可敷海军之用矿产可济船工之穷纵使一时无可筹划多借洋一气呵成未为失算裕禄任安徽抚湖广总督甚有政声将军衙门旗务极简且有副都统同城足以助理所管海关各口多在沿海一带船政离省水程五十里往返不便前此督臣兼管每月工仅一二次驻工之员奔走禀承尤多旷职则此次裕禄之兼办船政非移驻署中亲督率不可甲申之役穆图善出驻长门敌船恐塞出路不敢登陆以船厂是其明证闽省海口重山嶂波流纡折若两岸台得力水陆控制得地敌船断难飞越船厂既属深藏新成之罗新塔船坞尤占形便一切新式铁甲出入俱属相宜尽可自制是为船政计将军应专驻船政为控制海防稽税务计将军亦应移驻船政也抑臣更有请者船政员绅薪水本不甚优虽属在官无异寒士而海关处脂膏之地在事员役积习相沿由来已久虽将军正己率属一时亦骤难转移应请　饬下该大臣查照旧案遴选官绅士人分执其事勿得参用海关员役致坏风气所有督催工程收料物支发项稽查工课皆按开厂初年成法而加密焉在事官绅人等滥[竽](干)者革逐舞弊者治罪弁役盗窃官物者立时以军法从事俾人心知儆耳目一新将军任满之日应如何　特加委任使奏全功则朝廷自有权衡非微臣所敢妄拟总之以船政责成裕禄者为　朝廷破格用人之异数不得视为将军照例应得之兼差筹船政项为中外臣工之公职非裕禄一人之私责则船政幸甚大局幸甚臣为海防根本起见理合具折沥陈伏乞　圣鉴训示施行谨　奏

　　议覆船政折并恭录　谕旨　　　　　
总理衙门

奏为遵　旨议覆事光绪二十二年四月二十一日准军机处钞交闽浙总督边泉奏查明船政情形一折奉　朱批该衙门议奏钦此钦遵到臣衙门据原奏内称船政之设经营垂三十年縻帑至千百万若不及时整顿设法扩充则堕弃前功殊属可惜等语臣等查船政始于前大学士臣左宗棠成于前两江督臣沈葆桢朴实耐劳实事求是其所用又多本地寒士布衣草笠亲执扑以功故弊绝风清为各省官厂所仅见近十余年来泰西制造日精日新闽厂出洋回华学生虽不无颖悟之资能自出图制样而财力短绌既不能添机摭厂又不能制料储材自光绪八九年以来购买现成机器就厂合栊制就寰泰镜清开济平远各快船后即得有更新之法亦因无机无厂不能如法更制而木质轮船如同治年间所制之琛航靖远等船经费较轻马力较微者又不合于时用于是制造日稀人多间旷不得已而裁汰归并苟为省费储货之谋至于急用船则势须勉捐重赀种种吃亏展转而购诸外国既伤财力复误事机诚可惜也所请造船宜求实际添机器募精于工作之洋员督率在事员匠认真讲求所造新式巨舰各节应请　旨饬行以期有裨实用原奏又称物料宜由内地采办闽省矿务现已遵　旨委查一经兴办当可就地取资其炼钢镕铁机器必须依法仿造自成机杼等语查一船价值料居七工居三各料中如煤铁土木之类为生料有产自中国者有不产自中国者如钢甲铁甲帆缆之类为熟料有中国现能自制者有必待雇匠添机拓厂而后能自制者应由船政大臣督同洋员学生随时考究奏明办理至煤铁各矿虽经该督委查将来兴办能否速效应用尚无把握应请　饬下该督不准猾束蠹役土豪劣绅阻挠扰乱以期刻日课功原奏又称学生宜认真造就从前出洋学生期限太蹙初无心得经费大巨财力未逮不如延致教习在厂督课等语查船政本有前后两学堂前学堂习法文学制造后学堂习英文学驾驶学成择其尤为聪颖者派令出洋在中国既学有根底再令游学泰西各大学堂及各国台兵轮以资练习广见闻此必非在厂一师教授之所能及前据船政大臣会同南北洋奏请设立肄业局委派监督带同出洋已历三所谓置之庄岳之间也日本现在执政大臣多与我第一出洋学生同堂肄业岂中国学生资质尽出人下哉用之则奋发有为人人有自靖自献之思不用则日就落人人有自暴自弃之境闻船政学生学成回华皆散处无事饥寒所甘为人役上焉者或被外国聘往办事其次亦多在各国领事署及各洋行充当翻译我才弃为彼用我用转需彼才揆诸养才用才之初心似相剌谬若以此而并废出洋之举是因噎废食从此更难储上品之才矣应如该督所请延致教习数人在厂督课其尤为异等者仍照成案络绎出洋俾后出更新之法不至绝无闻见至学成回华之学生如所造尚浅仍令再行出洋其业有心得者应令分别有差无差咨报臣衙门听候调取考咨送各督抚酌量位置以昭激劝

原奏又称经费宜筹的船政经费向由闽海关洋税每年拨解六十万按月分解数年前不过解至二三十万近则并不及二十万请沿江沿海各省通力合作即以购船之法分年拨解又请如户部原奏　简派廉干精核大员来闽接办等语臣等查船政用款初由闽海关六成项下月三万两四成项下月二万两其养船经费则随时由善后局拨解本无定数光绪二三年以前前两江督臣沈葆桢前福建抚臣丁日昌任内位望较崇随时将需为难情形据实奏明每奉　特旨催解各将军督抚亦气谊交孚力筹应付故经费裕而成船多此后船政大臣黎兆棠张梦元裴荫森皆以两司调管船政不能不事事成督抚将军名为专管实与司道兼权无异所谓权势较轻不足振全局扩前功者也所以光绪四五年以后闽海关积欠几至三百万两善后局积欠亦不下百万两从前制木质轮船每年六十万两尚可敷用现既责令改造铁甲钢甲雇募洋匠一船之费动直百十万金洋匠薪水费亦不赀断非月数万金所能敷用况此数者又皆不能应手至各省通力合作一层非有一定章程恐亦徒成画饼可否仰恳　天恩俯念船政为海防根本较边防尤为吃紧饬下闽海关及该督将每月应解五万两并养船各经费仍照光绪二三年以前按月清解倘解不足额请照甘饷边饷之例由臣衙门严定功过奏明请　旨办理并饬下南北洋大臣又沿海沿江各督抚应定何项快船甲船绘成图式估价若干奏明由臣衙门会同户部指分期派拨其造不如式以及愆期告成者应请将该大臣及在事人员分别议处果有限内告竣及坚固速率如法者亦准择尤优奖该督所称总督事繁势难兼顾自属实在情形应请援照旧案　钦派大臣驻往督办随时与该省将军总督南北洋大臣会衔具奏一切兵轮各船统归节制以重事权所有遵议整顿船政拟请援案　特派大臣督办缘由是否有当谨具折复陈伏乞　皇上圣鉴请　旨遵行谨　奏　光绪二十二年六月十八日奉　上谕总理各国事务衙门奏遵议闽浙总督边泉　奏查明船政情形请派大员督办一折福州将军裕禄着兼充船政大臣船政一事为海防根本经前大学士左宗棠等经营缔造实事求是卓著成效后因经费支绌日渐废弛现在泰西各国制造日新铁甲愈坚快船愈速非大加整顿不足以建威销萌该衙门所议各节均极周妥其添置机器招募精于工作之洋人督造新式巨舰即着照边泉所请行造船物料名目不一着裕禄督率在事员匠随时讲究奏明办理内地煤铁各矿业经该督委员查勘即着从速兴办不准滑吏劣绅等阻挠以收实效船政学生延请教习数人在厂督课仍照成案出洋其业有心得者咨送督理衙门考酌量位置经费一项从前积欠过多亟应源源拨解以济要工着裕禄边泉将闽海关等处每月应解五万两并养船各经费均照光绪二三年以前按月清解傥解不足额即照甘饷边饷例由该衙门严定功过奏明办理并着咨行南北洋大臣及沿海沿江各督抚将定甲船快船绘图估价奏明拨兴办现在从新整顿船政实于时局大有关系该将军务当破除积习实力实心认真办理方为不负委任直隶候补道徐建寅熟悉机器情形已由总理衙门电饬该员前赴船政局听候差遣着裕禄察看能否派充提调酌量办理原折着钞给阅看将此由四百里各谕令知之钦此

　　各国船政考　　　　　
汉塞尔附

自一千八百九十五年七月初一日起至九十六年六月三十止各国注册轮船帆船凡一百吨及一百吨以上者计三万三百六十八艘合二十五兆十万七千六百三十二吨其中轮船居一万三千二百五十六艘计十六兆八十八万七千九百七十一吨帆船居一万七千一百十二艘计八兆二十一万九千六百六十一吨

英国造船数目　九十四年英国新造入水之船除兵船不计外共计六百十四艘合一兆四万六千五百八吨其中轮船五百九十四艘计九十六万四千九百二十六吨帆船六十五艘计八万一千五百八十二吨英国自用者百分中几八十七分其造船所需之料百分中钢居九十八分六铁居一分四原文一分二似误令校改轮船用铁造成者祇二艘一计一千九百吨一计一千二百吨此外皆渔船每艘无过三百五十吨者帆船用钢造者百八中居九十七分九用铁造者祇二分一原文五厘似误九十四年所造船之吨数比九十三年实多二十一万吨其中轮船吨数又加添尤多九十二年所造各船百分中帆船居二十四分九十三年仅十四分九十四年不及八分也

帆船减少缘由　商务清[淡](谈)之时用帆船载货似比轮船合算因非急于待用之货用帆船迟迟转运但当栈房之用其益处亦有过于轮船者且其益处尚不止此以其装载货物需时甚久每非数礼拜不可贸易场中因此又得以买空而做期头生意造价及行船之价又比轮船便宜乃帆船虽有此等益处终不及轮船之美轮船行驶之法各国随时整顿致帆船载货之价遂不能如前此之贱于轮船矣货之由帆船载运者现已年减一年英国与澳大利亚与滩斯美尼与纽西兰各岛往来贸易从前全用帆船以当时轮船用煤太多载货获利甚微耳现在帆船所做之生意皆轮船所不屑为者也中国印度日本缅甸新加坡等处与英国往来货物皆取道苏彝士河均用轮船英国进口货物由帆船承办者其在美洲之沿太平洋各处及南河美利加之东南沿海各处乎即此数处间亦有用轮船装载者帆船数目太多用场太少不觉空间推其故大帆船比轮船失事更易因大帆船比中号之船驾驶尤难故大帆船保险需费亦格外巨大乃当今水甚贱非大帆船又难获利讵知帆船愈大驾驶亦愈难虽配有气机备在海面转动风帆锚炼之用无风时可使行驶以代风篷有风时可抵风力免吹近岸其如不能补救于万一何至装煤装五谷各帆船因货过重遭险尤多也

商船可代兵船之用　英法美德各国凡有轮船公司造行走海洋轮船能于军务时改作快兵船者政府必从丰给予津贴以示鼓励英国海部船单上所有商轮遵照海部章程而造者甚多此等商轮均能装配军器虽未与政府订立合同说明情愿听候国家调用譬如华利恩得尔轮船公司政府曾欲给予定银公司虽不受仍将其所造之船不独遵照海部定章并有比海部定章尤相宜者以备改作兵轮之用其近造轮船名屋否之法最易改作兵轮且贮煤最多若每点钟行十八海里半能连驶一万四千海里若每点钟行十海里能连驶一百三十天无须另行装煤该船载重六千九百十吨马力一万匹

小快轮船　近来小轮之行走内河海峡并滨海各处以及短程途者速率大加整顿其中数艘有事之时用作探船最称合宜此等小轮有明轮有暗轮之分每点钟能行十九海里或十九海里以上有行英格伦及欧洲各国有行英格兰及阿尔兰及海峡各岛亦有行苏格脱及阿尔兰各处之间者其中每点钟行二十一海里者凡六艘行二十海里者七艘行十九海里者十七艘近有某公司与政府新订合同在于好雷黑及根思打之间往来带书信照此合同该公司尚须添造双轮轮船四艘船身须比现在所有各船尤大往返带信尤速至迟须行二十二海里也

洋海轮船将来速率　俄国政府在英国牙洛厂新造一灭鱼雷船名粟壳尔者观其试之效即可知轮船行驶速率将来尚能复加该船经官试时每点钟行三十海里有奇凡欲加船速率必须讲究二法曰福斯屈兰夫曰应调斯屈兰夫用此以加煤火之力及生发之热气耳其用福斯屈兰夫之法以锅房用相宜之门关闭使天气不得由其门而入锅之火炉所需天气由能转动之风扇将天气从船面煽入锅房既入之后锅房内之天气压力自此在船面之天气压力更大入气若干可用滚水涨力表测表所入之天气欲从锅房腾出非经过炉垫不可过炉垫时以其压力较重使炉内天气顿加炉内之煤遂发火愈猛发热气水气遂愈多也其用应调斯屈兰夫之法则开锅房放入天气将风扇放在筒根内因风扇转动不息近筒之根有几分遂成无天气之空处转动风扇原为将炉内热气向上经通筒与天气一并驱出如此一驱使锅房之气经过炉垫拉进筒通至外面一路腾出较速也
 
卷八十三　经武部十四　团练

　　论宜刱办团练
昔者越王句践遭吴国之败仅以甲楯五千保于会稽与其臣种蠡辈卧薪尝胆十年生聚十年教训二十年之外遂举姑苏而馘夫差一雪会稽之耻今中国之见侮于四邻者可谓至矣马江之役听法人城下之盟平壤之败受倭人要挟之议输金割地视为固然立约请和沿为成例甚至德因小衅而占我胶州矣俄无大怨而踞我旅顺及大连湾矣英进窥长江一带法垂涎闽峤各口岸矣瓜分豆剖于此见端蚕食鲸吞至斯而极乃我中国之臣民照常燕处仍旧鸠安绝不计及何以复雠何以雪耻独不思覆巢之下尚有完卵耶今夫中国所以见侮于他族者以民权之太轻故也今欲遽重民权又不可得计惟有使各府州县尽行举办民团内地能伸一分之民权中国即增一分之威势其举办之法始由官督终由民办归民筹械归民购团兵即民充当团长任民公举尝考周制五家为邻二十五家为里五百家为党二千五百家为州万二千五百家为乡又司马法曰五人为伍二十五人为卒五百人为旅二千五百人为师万二千五百人为军其法皆以五数相乘因而推广今宜仿其法俾五家之内公举一人为团兵一里则公举五人一党则公举百人一州则公举五百人凡一乡则公举二千五百人如嫌为数过多民力不给则改五家公举一人为千家公举一人百人立一团长听民间公举地方绅士充之五百人立一大团长则由众绅士公举一人充之二千五百人立一总团长则由大团长公举一人充之约一县之内至少必有二千五百人之团兵一府之内则有万二千五百人之团兵是为一军一省之地多者十余军少亦七八军平日教以洋操按时演习有事则更番听调无事则各理旧业其公举则仿西人投筒之法其调集则仿周时方伯连率之法使人自为战家自为守平时既得守望之助赴调即为敌忾之兵如是则民权伸民权伸则士气奋士气奋则国势强用为固圉之谋可用为拒敌之谋亦可朝廷虽已裁兵而兵仍有余民间即不备敌而敌不敢犯盖列邦之所以欺中国者非欺其民也朝廷之不振耳列邦之所以畏中国者非畏朝廷也畏民心之不服耳中国之民所以不敢得罪于外人者非不能欺外人也畏朝廷之约束耳明乎此则知团练之兵万不可无团练之举必不可缓授其权于中国之民即可伸其威于他国之君民权重而君权亦由是而重所谓能用其民而天下安于盘石者此也盖目下中国额兵虽近百万然兵权操之自上则遇敌必土崩瓦解反贻失律之忧诚能举办团练则兵权操之自民倘遇敌必戮力同心安有倒戈之诮不然朝廷孤立于上豪杰扼腕于下强邻窥伺于旁一旦祸发如水之溃堤火之燎原虽有智者莫能为力求欲如越王之以甲楯自保且不可得安有生聚教训以期复雠雪耻之一日哉田单耻齐之亡则诈其民使破燕陈胜苦秦之暴则激其民使为楚今政府不知中国之民之大可用而徒严征重敛竭民之脂膏以媚邻国使民怨于内敌乘于外此自毙之道也衮衮诸公尚其熟思而审处之也可

　　论中国亟宜通办团练
国势莫危于衰颓国事莫悲于糜烂中原数千年文治之国渐民以仁摩民以义专以忠孝纲维天下其要皆在人心真务本之治不敝之道也何期凌夷迄于今日遂至文极胜而质不能存皮尽去而毛将安附无可振作不及补苴是真贾长沙痛哭流涕长太息之秋也　圣天子宵旰忧劳勤求治理衮衮诸公语偷气暮苟且图延人各一心事无一实降及下僚泄泄沓沓非事粉饰即善逢迎贿赂公行威福擅用故赏不信罚不公官不修军不整人材散而人心懈也以此图治直是革无可革诛不胜诛方今天下之势俄英高掌远跖控扼南朔法德日本长封豕耽疆圉外患如此其巨内乱又从而纷乘之稍一蠢动不可收拾良足惧已急而图之则莫如先维国势首固民心法何在在通国举行团练务使乡各有兵人自为战团练之政寄以保甲十户为牌牌出一丁无丁可出使公雇之十家传食官给军械号衣免其役捐其税十牌为甲甲出队长十甲为旗旗立哨领十旗成团团设营总统于州县诰以忠义申以盟誓令共联为一气以敌王忾守望相助共保乡里邻县诸团约时会哨互相援助放于通省志切同仇营总以次必举豪杰队长以下务择精强信赏必罚禁止令行无事各安本业课时习艺五日分操于乡朔望合操于城器械必精号令必肃步伐必整技艺必娴州县长官临之宣以家国利害明其功罪黜陟季一简阅疆吏搜之岁一简阅　朝廷遣重臣校之务在实力举行严法从事令下克期三月使天下一律举行半年报部终岁成军办理不实奉行不力者科以罪将不转瞬而天下处处皆兵人人习战国势强民心固矣而其利且有三也一曰节饷糈国家征发千人军费动以巨万今则一丁传食所费无多寻常防哨亦皆乡党捐资里胥更役户有需索此法行可一切裁净以共养一丁不费公家粒米军械号衣官集邑之公以时给发有征调然后给行粮有力役然后给工食防汛可裁额兵可汰为国家节无穷之费一利也二曰储将材国家考试甲科仅较材武其中情托贿买百弊丛生今则令乡里公举官为试验必其才足以服人识足以令众方得充营总以下课以驾驭有方训练得法以时殿最有茂才异等谋勇出众者举奏以闻以为简拔将帅之用如此则奇材尽出野无遗俊二利也三曰靖奸宄国家保甲之法原以安闾阎弭盗贼而办理不善转足滋扰闾阎藏纳盗贼吏胥贪利乡民罹害莫敢举发其祸益深今则寓之于兵乡为营里为阵星罗棋布逃亡无所匿奸忒无所容官得据籍而稽按图而索一有不轨即行捕治王法行而民气戢三利也其此三利又弭二害一则敌国之害外邦陵侮中朝不畏君不畏官所畏者民耳今则通国皆兵尽人敌忾民心团结固于金汤足以震慑其耳目消除其心志一害弭也一则伏莽之害自军兴以来游兵散勇在在流亡结会分门负强恃众啸聚江湖之间不知凡几一有震动乘机窃发今则家设防人有备不啻坚壁清野使若辈置身无所食无方势必解散仍归乡井二害弭也再能严备险要汰选精兵与民团相维相辅一气呼应国势有不强民心有不固者吾不信也所虑者峻法不行实政不举纷更聚讼浸于无功则亦徒增杞人之隐忧已耳

　　论乡团
客曰国家可百年不用兵而不可一日无备今天下晏安无事而各省大吏议海防议练兵或简补营伍或抽调防营或以西法训练鎗队或照西式起建炮台或购买外洋枪炮轮船或制造机器军械轮舶阵法队伍则择其善者效之军械器具则选其精者用之亦可谓实事求是以期有备无患矣然论者恐其有治法无治人且有谓练兵不如招勇招勇不如乡团者其意果何在哉言未已有昌言座中者曰是盖明乎天下古今之大势而为是言也夫流贼之祸起于郡县之世汉之张角唐之黄巢其势蔓延凶悍而卒以扫除者汉州郡之势强唐节镇之兵掠故也至明季州县积轻而镇侯之权不如一监军道尊贵相压非复初制寇之在楚豫秦者如水泻平地东西南北惟其所之虽以卢象升孙傅庭之忠勇曹文诏父子之骁健随扑随炽无他大帅有攻剿之兵州县无堵御之力且官家之兵有　朝廷之节制有文书之往来有供亿之繁费有驿站之稽迟有支给之浩穰而贼则不然行如飘风止如蚁集一切取之于吾民民不劝而输兵不调而集行不请命战不克期野掠所得自肥其私上无吏议功罪无所营惟盗之是务狂悖暴虐而其心则齐一坚定故猝不可制以古今亦相同矣故欲制流贼首恃乡团诚使乡民各守其家室而统于一令令各守其城垣而统于一郡民不变贼杀一贼则少一贼四面蹙之贼无所走则穷矣然有谓　国家承平日久民不知兵兵且畏贼奈何责民者不知贼即吾民非有奇才异状也民去而从贼则勇民居而为兵则怯此其故可思矣何也贼无纪律法度而能用其权今之守令则无权非独无权以东西南北之人强之为父母焉为公祖焉或三月而去或半年一年而去其视民与民之视之也不能如贼与贼之相亲而能用其权亦明矣即或小有建树监司制之督抚制之台省又制之万不能如宿贼与新附之贼之能必用其权亦明矣苟能用权则以狂虐无赖数千之徒横行八九省而不可制苟不用权虽以　朝廷之威德贤士大夫之声望不能使一城一镇之人临事而不去则何如畀之以权使天下守令各私其郡县郡县亦各私其守令庶贼无所乘而入乎

然则如之何而能私令不十年不迁终于职者即削其故籍而居焉守不十年不迁终于职者即削其故籍而居焉令之加官可至四品而仍为令守之加官可至二品而仍为守守令之上独留一督以主军事民兵全付之守与令城垣其墙宇也仓库其困窖也四境其田里也民知守令之为吾守令则忠义有所效守令知民之为吾民虽欲虐用而不忍竭尽其力虽欲苟安而后顾无所诿让而权遂能行乎其间今天下州县无不议团练者比如团沙胶之而不固掷之而仍散非权不能团也守令与民非久且亲则团亦不坚既久且亲矣则民之耰锄白梃贤于十万师矣且天下之大患莫如贫兴师十万日费万金营卒防兵岁縻不菲诚重守令而团乡兵则可省营兵之半而客兵更可省矣夫以西北之兵而救东南近者数百里远者数千里动经旬月兵未至而贼已去贼未见而帑已竭矣凡兵行粮人日三百若以守令督乡兵人得百钱便有饱腾之效又无道里之费驿站支应之苦爱其家室知其道路家出一丁虽小县可得二三万人贼未至之前小村并大村小堡并大堡劝其长老私相督率官与旗帜以时训练而约束之至百里之外然后支用官钱勒成部伍追贼不出境迁徙不出境出境有诛凡支官钱动用地丁正杂准与开销正杂不足私相捐输皆登簿籍报部而奖之凡本县民瘠许一府之内择其殷实相为输将而仍不得抑勒凡输钱粟于境奖有加凡一县之乡兵与四分日而会于境凡贼至一县则四县交出兵而会于境凡贼至一府则所属各县各分三之一交出兵而会于府凡出境者粮有加凡用乡兵皆报府而督抚提镇以下不得调用乡兵如此则远近相联村与村团镇与镇团县与县团如手足之捍头目不呼而集兵无远涉之苦国无筹饷之艰矣今防堵仅恃额兵额兵不足则招勇额兵之弊有二训练则虚应故事赴敌则顾惜身命招勇之弊有二非饥饿无赖即枭杰不逞苟钱粟丰裕赏赐优渥可激使一战然亦浪战无法乘胜争利脱或支用不给小不如意睢目而疾视沙行而偶语一旦有急铤而走险不能有益适足为祸耳古者招勇不出其乡用勇亦不出其乡故曰乡兵或有山陬海涯兼兴屯田自昔行之成效尤着故莫若各用其乡自战其地得贤守令抚而练之使耕战相杂一岁之中便成劲旅何必远征近募聚诸无赖不逞反开祸乱之门乎此练兵不如招勇招勇不如乡团之说也

　　论民团　　　　　
李东沅

古者寓兵于农天下皆因之迨春秋以后兵与农分寖失古意故制度不同而得失互见是在当轴者因时制宜参古酌今诚无一定之善政也南宋之括财明季之加赋皆因不识机宜转为兵多所累坐致积弱不振识者病之我　朝八旗兵制深合三代遗风绿营兵额五十余万诚使将领得人固足以战无不克攻无不取以威民而惧戎迨承平日久营规废弛兵气不扬故发逆之乱几二十年陷窜十余省而藉以次第荡平者全赖勇丁之力将帅之谋至绿营额兵则几如虚设故言者有裁兵并饷之议有以勇改兵之谋意非不良似尚未折衷于一是诚能不拘资格妥定新章如绿营官兵有出缺者即选哨官勇丁充补凡缉捕弹压等事厘定规制以专责成仍不失绿营之旧规而得收勇丁之实效更新去故反弱为强特转移间事耳况武科选举不谙营制而所习之技勇刀石又不适于用远不如勇丁之合宜今可于武试中别立新章曰能熟知韬略畅晓戎机也能明地理之险阻战守也能制舟舰枪机器也能造碉堡营垒桥梁也能演放枪命中及远也如此庶　朝廷得收取士之功武科不致乏才之叹更仿五家为伍古法使守望相助众志成城如湖州之赵忠节绍兴之包义士俱自捐军饷训习民团或力守孤城或捍卫一乡贼虽四面环攻数年不溃卒之粮尽援绝守义捐躯以上报乎国家而溧阳金坛之间所练团勇在江以南颇有猛悍名诚使处处团防村村联络则发逆何至披猖若是考德国军制民除残疾即充伍籍先举攻守之法数年然后入遇有出师责无旁贷年二十始籍于军三年充战兵四年充留后守兵又五年退入团练营每岁两次演操万一战兵不敷仍备调遣年至五十止守本国不列战兵其传教及文学富贵人不入兵籍如事值危急出而教练或充守兵一年余则团练以保地方法国章程凡部民应效力者悉籍为兵不准出资雇代自二十岁至四十岁均充行兵或守兵各兵分隶各后当行兵五年当战兵四年当留兵五年当戍兵六年战兵者二十岁以上至二十四岁壮丁也留兵者已曾经历行阵退老休息也行兵戍兵均随时派驻各隘者也除疲癃残疾不入兵籍外更有免充兵丁数条如无父母之长子例应留养幼弱者免之寡妇之子或其父出外而子须留养其母者免之父年七十以上子当留养或长子长孙长曾孙均免之兄弟两人长者免充或其兄业已当兵其弟亦免之兄弟或有当兵受伤阵亡者俱免如已入水龙会及出外贸易者亦免之美国之民皆习武艺有警则人尽可将人尽为兵盖泰西各大国不独寓兵于农且寓兵于士工商贾缓急征调顷刻可集数十万兵费不糜而兵自足昔晋国君臣卧薪尝胆国人亦莫不知兵卒以胜法英俄各国近复效之精益求精争雄海外今　朝廷诚能谕饬各直省督抚将军都统慎择知兵任事之员认真教习沿海州县边疆等处次第举行先选什长百人设局训练教以刀矛枪四种一俟学成各教其所辖之十人十人学成则各自教其家之人使人尽知兵同心用命悉归地方官管辖时同委员校阅察其贤否予以黜陟如有才识过人防御得力者因材器使或保官职或给顶戴以资鼓励而民兵之未尝学问者宜设塾师五日赴局听讲乡约一次并谈兵法阵图及古来名将事御敌立身等事使忠义之心油然而生咸思感奋倘有寇警随时随地有司可以檄调诚如是则士皆劲旅人尽知方转弱为强在此一举矣

　　粤省训练乡勇疏　　　　　
杨锡级

奉部议广西猺獞杂处山深菁密又连接邻省诸苗易于滋事是以各州县旧有乡勇之处多因逼近苗疆其士着民人能惯悉苗情周知路径是以训练乡勇以为协助兵壮之用今该布政使奏称通省州县乡勇有已经训练者亦有一名俱无者请于通省州县俱令训练乡勇其硝磺饭食之需于盐羡公项给发等语查训练乡勇皆系民间自行团练地方官弁但司督率稽查若如所奏量给充公银两则与向来乡勇之例殊不画一且训练之处必其地邻接苗寨方为有益若并非苗人逼近之所概为添设亦属虚文应将该布政使所奏交与该省督抚详悉查明不必拘定通省州县但果系苗疆地方实在应行添设之处仍照向来训练乡勇之例速奏明办理可也乾隆八年正月二十八日奉　　旨依议钦此臣等钦遵饬司移行各道府州详查去后兹据藩臬二司查明酌议前来臣等查粤西僻处边隅苗猺土獞杂错而居此辈生性蛮野动辄仇杀相寻是以向来地方居民多自设乡勇以为防卫其中有堡卒耕兵隘丁狼兵土丁名色不等均之皆乡勇也凡此选当乡勇堡卒狼兵隘丁耕兵土丁之人或有公遗田亩充其役者即食其田或村寨相沿资其力者即公其养大约无事则把守隘口捍卫庄村有事则差遣委用听于州县由来已久亦不知起于何时迨我　国家承平日久重熙累洽苗猺土獞渐知畏法此项乡勇人等遂不无人数不足及老弱应役之弊至于州县官或有循乎向例每岁冬间调集操练奖赏一次者亦有向不操练即因仍其旧者此布政使唐绥祖所以有请一体团练之奏也但所属州县有逼近苗獞与不逼苗獞之分而乡勇原系民间自行团练亦可毋庸另给充公银两以为修理器械及入城饭食之需诚有如大学士所议者臣等查粤西所属如临桂灵川兴安永宁永福全州永安恭城贺县修仁岑溪桂平贵县宣化隆安横州永康雒容柳城罗城融县来宾宜山思恩东兰上林迁江西隆凌云天保归顺郁林博白北流陆川兴业等三十六州县或乡勇或堡卒或耕兵或隘丁或狼兵或土丁多寡不等原有设立今当饬令各州县官汰其老弱补以精壮毋得缺额及再以老弱冒滥如富川苍梧怀集平南武宣上思养利左州崇善宁明马平怀远象州天河河池武缘西林等十七州县或系逼近苗獞或系边隘要区向俱未设乡勇今已饬令酌量扼要村寨量行设立有据报业已选充报有名数者有现在选充陆续具报者应俟设立齐足之日造册报查如义宁一县虽近苗寨但龙胜以内已经设协安兵又阳朔灌阳平乐荔浦昭平藤县容县永新宁宾州奉议等十一州县皆非逼近苗獞应遵照大学士等原议俱毋庸设立此项乡勇原有额设州县其所食公田及公给口粮一仍其旧毋事更张其新议设立者应令仿照邻近州县公给口粮之例听民自行办理至于训练之处州县向例冬间传集操练者应仍其旧其有向不操练及今次始行议设者当令州县于冬间农隙之时近城者传集操练一次其远乡或因公下乡之便就近操练或委捕巡官查点操练一次亦不必会同营汛其技艺可观者令州县官酌量捐赏酒食花红以示鼓励至或地方有事应行调遣随同官兵协剿则照土兵之例给与盐菜口粮事竣分别奖赏又地方官训练乡勇原系分所应为若非亲历行间即乡勇剿捕有功亦可毋庸请予议叙总之乡勇之设系为居民捍卫起见地方官止当鼓励稽查而不必过为繁扰则应役者不致有名无实而乡勇与居民均得安于耕凿之常矣

　　团练议四川通志　　　　　
方积

一每保正所管之地为一团又合数保正或十数保正之地为一大团每小团设立团长一二人或三四人无论绅士居民务须其人心地明白晓畅大义向来为一方之仰望者始准议立不必拘定资格亦不得徇私妄举其大团议立团总一二人或三四人总理各团之事所有大团团总须各团公举后访查明确当面验试如果可以胜任再行给札饬办　一团内团勇须年力精壮十岁以上五十岁以下者无论是否绅士之家有无田产均列名充当其外来流棍及团总团长素不认识者不得准充派定之后团总另造一册某团长名下管领团勇若干开列姓名年齿呈送过朱以便不时亲临查点倘有违抗不愿入团出力者许团总团长指名具禀治罪　一每团制造红边黄布大旗一面上大书某团义勇团内派一强干有胆力者遇有事之时执旗随团总左右以为众人耳目有事之时各团勇帽系号带一根上亦写某团义勇字样　一贼匪诡诈百出常藉称乞丐难民往来伺探团内务须严加盘查如见有面生可疑之人立即协力拏送究治如有别处眷搬入团内者亦须问明来历或有人认识方准入团居住　一团内制造军火器械修卡挖濠一应费用着团总团长协同保正向花户劝输但须就其力量秉公劝捐既不得徇私勒索亦不许任其违抗务使众心咸服如团总团长保正稍有挟嫌勒派等事一经花户告发定即从重治罪加倍罚追　一团内人家凡有防夜鸟鎗素习施放者即多备绳药砂子团成一队或另制营鎗更妙所用钢矛刀刃头长一尺余杆长八尺坚梗木料装钉结实其余叉耙剑如有素习熟惯者各随武艺所长备用团成一队　一团内有武艺精强之人据实报县派令传习教演各团团勇公议月费以酬其劳　一各团相距在二十里内外者每议一定期于附近要隘处所齐集会哨或施放鎗演试武艺既足以壮声势可使贼匪闻风远遁彼此认识又得互相联络方不失守望相助之义　一每团须设有胆力熟道路之健足探报四名轮流走探如贼人在一二百里之内即须去探以便早为预备贼人若将临境团总团长一面即率团勇赴卡堵御如有三人之家以一人居守二人赴卡其有借故躲延者即以军法从事一面飞报别团别团团总团长迅即一面严守本卡一面抽拨团勇各随带器械口粮前往援助如有观望迟缓误事者即将该团总团长照军法从重治罪　一团内地方须看明要隘处所或山梁或旧寨择其易于守御之地筑卡挖濠安设鎗如探有贼匪临境团总团长即带领团勇在卡堵截既有大卡深濠不但人人胆壮易于堵截即贼匪亦不敢轻易来扑每卡须用二三千人卡墙须高四尺厚二尺濠深八尺四面安吊桥方为合式　一立团虽各处分设而有事之时附近几团务须彼此救护如别团团勇现在与贼抵敌其附近各团一经闻信即须派人带领团勇前往帮同截堵同心保护前卡贼匪既不能过后卡亦可保无虞如有各保自误大事者定照军法从事　一倘或有事之时团勇日夜守卡瞭望协力堵御至夜间伏路巡更尤为紧要必须轮流派拨以均劳逸如有推诿偷安及虚应故事不用心出力者团总团长稽查禀究　一贼匪所到之处先以放火与大声呼噪惊人凡有火起即当整顿堵御不可惊慌退避如闻声噪亦不可胆怯违者军法从事　一团总团长奉行巡查派拨传习教演及一切堵御要务敢有藉端需索通同舞弊扰累居民团勇者立行拏究追给领牌仍倍罚不贷　一县令制就令旗信签每团发一式样如有事之时即以令旗信签传调某团该团总团长即率团勇依限飞驰照信签指定处所齐集听候派遣敢有延误者照军法从事　一各团距贼远近不一必须与县署声息相通方可随事缓急酌量办理每大团各择一明白晓事之人常住本城凡有团内应行之事随时禀明核夺　一团规立定之后凡团内旧有居民即不得任其搬徙如有违抗搬移以致摇惑人心者定将家产房屋一并入官作为地方公用

　　御贼议　　　　　
檀萃

方今之患营空仓空库空然转其空而实之盖有道存焉奸匪之徒目（门取）此三空恣行抢劫所过村寨居民奔逃无敢堵御之者使所过一处即空一处不早为之所其空益深事不可为盖三空之患犹恃有民固其民不至于奔逃使之各自为守在于檄行州县申明保甲团集乡勇凡民之逃生于畏贼一人逃从而逃弃其家室老幼蓄积贼得据之以恣其掳掠淫杀故贼愈张而愈多遂至于不可制今固结居民民有所恃不至于畏贼各顾其家室老幼蓄积齐力出而御贼贼闻之必不敢来攻盖攻难于守城堡之守以高临下村寨之守以逸待劳故守者之一可以敌攻者之百凡城池以官吏领之以士民佐之村寨以士民之有身家智略者领之各率其子弟年少豪勇以佐之贼必不敢入故申保甲集乡勇得寓兵于农守望相助之遗意不假力于营不待饟于仓不仰给于库各自为守不仰于官而贼不能扰转其空而实之此不易之道也此事之行或疑其惊惶百姓夫百姓惊惶由于无所倚恃故闻贼即惊贼至即逃今使四乡之民各恃其村堡都会市井之民各恃其城郭关厢不畏贼而怒贼且同心共愤以攻贼正所以安集百姓使其有定心也固民即能任地任地即能生财此相因之道民心既固不至奔逃耕于野为农民聚于堡为乡勇则民皆兵也民不散而地不荒耕种如故而粮有自出是仓不空也丁地之银厂盐之额举皆如旧是库不空也去三害而获三利出一纸通行文可以收实效矣盖为政之道宪府总其大州县任其成故地方有事责成于州县州县虽曰亲民亦不能以一身独为也必分之士民书役乡保以共襄其成夫获一案有赏失一盗有罚处分皆归于州县故州县莫不尽力窃强党少则曰盗奸匪成则曰贼然总之皆盗也责成于州县非难办者也汉时渤海盗起龚遂为守单车到官贼即解散牂牁叛杀太守朝议弃之杜钦说王凤遣任职太守往于是以陈立为守即便诛平古来如此比者甚多故成功多由于守令凡夷民之变宜选州县夙有威望为夷民所信服者镇抚之庶几收龚遂陈立之效亦一策也至于守御之备细谨陈数条于左

一檄行州县转行民间申明保甲团集乡勇保护村寨

一村寨随其大小各推士民为长各率丁壮为乡勇一切耕作生理仍照其常有警则圜集守御其守御有效则计功奖赏着地方官详明或给匾额以示鼓励

一守御器具须简便易办半兼乎农器耰锄棘矜皆足以为守御之资锹锄刀斧之类农家所尽有者去短柄用长柄即可以守御去长柄用短柄仍为农器日本国兵以长竹竿着小斧头如墙而进锋锐莫当鄱饶之民械以长描竹削其梢入桐油锅之比鎗刀更利凤颍间械用齐眉棍先以炒石灰装入鸭蛋壳人怀一枚就敌先抛蛋壳雾迷空然后用棍进击先据上风抛蛋无不胜者又用长竹竿扎深刺把于竿头谓之狼牙筅亦轻便可使此皆不大费钱而易办者也尤莫便于飞石即童子飞堕砾之戏手臂之劲能打数丈高且远至百步二百步古老相传杨林未裁并时尚为县有贼至民皆搬避令某止之曰避非计也丁壮能走矣老弱能尽携之走乎男能走矣妇女能尽随之走乎银钞能带而走矣谷米牲畜一切能尽带以走乎与其尽遗于盗至于出无所依归无所宅终不免于死曷若同心致死以御贼贼退而家室可完吾当率先为汝御乃教其民用飞石之法每五百人为一排飞石子击之贼惊以为天下神石也遂逃遁论功升布政使此法尤便之至于早晚闲空时练而习之以当戏具尤少年所不厌者

一村寨各居民门口宜筑矮墙狭巷仅容一人进出明正德间山东盗起许忠节公逵为某县用此法教其民但以一人持短刀守之门尽开而贼不敢入村村皆然贼无所利奔他县掳掠公以功升副使此皆先事预防且易为办者也即守城之法先于水边路口多筑牛马墙防其冲突毋使近城而城外之关厢街市可保防守之道远先在于四邻近则在于四境至于入境已大张惶至于薄城丧失尤不可计矣许公令民沿门筑墙亦守城之法变化用之者也

一守御城池其法亦如村寨而尤易为力大府州县居户百万数十万十万即次而中下且数万即小而至极亦敌一村寨且数百户户出一人御贼已为数不可纪极为地方官者但使其团聚不至于离散则保境御盗原所不难上年设炒面厂之法甚善官不费而大济于民艰则知此地衿士父兄之可与有为在上官有以奖励之者仍照前法以为团练守御之备当无不乐从者矣

一驿路冲涂自板桥起至亦资孔止除依城池为固者不计外其去城池远者亦申保甲团练之法其中间驰道两头有关厢口口外筑牛马墙其两旁民居客居后户之外各筑墙连接包裹之以为固其余皆如防守村寨法

一民自为守贫富不同量贫富各出资力以保障乡邦不至于失散其为功德至大而自己之身家藉众力以保护不至全为抛弃而赍盗粮为己为人交受其利是在互相劝谕耳

一此事督率在地方官有功奏升加衔其失陷村寨计过照例治罪

　　拟请设立沿海团练条陈
窃维太镇嘉沿海地方约绵长百数十里拟创设义团十营编以甲乙等字举一人为十营之统领每营三百人分为中左右三团率以团董一人每团百人分为十队以百总一人率之每队什长一人中团什长即练司炮左右两团什长即练抬枪并选三人练洋鎗三人中以一人为副什长此外练长矛大刀藤牌各一人短刀二人火夫一人均就沿海近地招募剔选精壮农民应募时苟一人率领十人同来投名者即令为什长所有应募之人先归团董验收其不堪入选者即行斥退入选者即将花名入册住居都图村落年貌均须注明再由团董呈册统领以凭点名挑选如有不合用者仍加剔除另募补额其收录者印予腰牌仍先归农听令入伍俟军械号褂续发齐全按期操练统领以本地老成稳练之公正绅矜为之须听地方绅矜公举团董即归统领选择百总由统领团董会商拔补平时各队团勇如有操练不力滋扰不驯者什长即须举报百总以达团董分别斥办什长不能称职百总亦须举报百总不职团董告诸统领以定更换惩办之法此聚集团营之大较也其余设营领饷备械操练会哨御敌撤防分为七项另立章程开载于左
  </div>
  <div class="pagination">
   <a href="皇朝经世文统编_page225.html">
    上一页
   </a>
   <span>
    ...
   </span>
   <a href="皇朝经世文统编_page221.html">
    221
   </a>
   <a href="皇朝经世文统编_page222.html">
    222
   </a>
   <a href="皇朝经世文统编_page223.html">
    223
   </a>
   <a href="皇朝经世文统编_page224.html">
    224
   </a>
   <a href="皇朝经世文统编_page225.html">
    225
   </a>
   <span class="current-page">
    226
   </span>
   <a href="皇朝经世文统编_page227.html">
    227
   </a>
   <a href="皇朝经世文统编_page228.html">
    228
   </a>
   <a href="皇朝经世文统编_page229.html">
    229
   </a>
   <a href="皇朝经世文统编_page230.html">
    230
   </a>
   <a href="皇朝经世文统编_page231.html">
    231
   </a>
   <span>
    ...
   </span>
   <a href="皇朝经世文统编_page227.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
