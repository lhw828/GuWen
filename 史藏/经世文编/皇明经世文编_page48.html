<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 48 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 48 页/共 172 页
  </h1>
  <div class="content">
   臣惟抚民之道、要在均其赋役、均赋役之道、尤在核其户口、然使籍册之造多弊、则户口之报不真、大户门多而巧于欺隐。小户丁绝而不与开除。以致田粮有宜付而不付。宜收而不收。里甲有偏大而偏小。有偏贫而偏富以后十年照册编差、未免偏累贫民、而逼其迯窜、弱者转而沟壑、致伤天地之和、强者聚为盗贼、致激地方之变、富民卖闲、贪吏作弊者、亦皆因以不得安全矣、今当大造黄册之年。而臣谬膺廵抚之寄、查照节行事理、斟酌通融、约成五款、拟行各属、使其易晓、期在必行其间有曰清田粮、均里甲、处寄庄三事者、是皆前奏巳行、臣惟因俗润色、至于实丁口、清逃绝二事、内欲照门以报人丁、重役以惩欺隐、又欲将丁门等则、添注于今册、绝户虚名、开除于后造是则前未奏行、臣愚区区上欲推明　朝廷立法之意、而顺其土俗、酌其民情、行法稍为操纵、而使法立易行、革尖为劝惩、而使弊生易革、志在着实奉行、事须从宜增损、谨用条陈、上尘　睿览、
　　计开
　　一实丁口、节该户部奏行册式、人丁十一岁以上、皆欲报入正图、是岂容其欺隐一丁也、今访得四川□俗、人丁欺隐之弊。户丁粮差各处不同如江南用条编法则并丁银千田赋而游手之徒朝廷不得其力差之用矣与湖广大畧相同。似与他处不相侔。其大户或十数姓相冐合籍而分门百十家、其所报人户、不过十数小户、或二三门、或单门、先因无钱使用、人丁巳尽报册、后或死亡、或败绝、而里书以具无新丁替补、不与开除、以后照册论丁编差、小户多累逃窜、以致民不聊生、盗贼易起、职此之故、今欲尽丁开报。民情实有不堪而反朋此欺隐。必用严刑追逼有失　朝廷子惠之仁。且非有司保障为　国之意也今拟令有司拘各里书、并各户长到官、各另实报本户门数。其有父子同居各爨者。止报一门。其若父老不主家事。而兄弟分居。又各有子者。各报一门。每门不拘巳报漏报。各要成丁一丁上策。仍要实报。其如有父子三丁以上。田粮十石以上。或虽止一二丁。田种不多。而别有生理衣食丰裕。以仆马出入者。定为上丁。其有三丁以上。田种五石上下父子躬耕足食。及虽止有一二丁。田种不多。颇有生理。足勾衣食者为中丁。其有一二丁田种不多。力耕衣食不缺。辛苦度日。或虽止单丁。勤于生理。亦勾衣食者为下丁。其若贫门单丁。或病弱不堪生理。或佣工借贷于人者为下下丁。葢各户分门。又各贫富不同。故虽大户亦有下门虽小户亦有上门也报册实在成丁项下。明注上门几丁。某人某人。中门几几丁。某人某人。下门几丁。某人某人。下下门几丁。某人某人。以后编差。大约上门出三。中门出二。下门出一。下下门且弗编差。优飬十年。以俟后册再定。其旧管人丁。委的死绝者。即与开除。不必责其报补庶几不累贫民迯窜耳。其若隐瞒一门不报者。以后被人告发。或因事查出。所隐本户人丁。并本户长一门。俱责常当本州岛县民壮机兵。或附近驿逓水夫一名。以替旧佥贫户之消乏者。其本门粮米。仍每年尽派边仓。以困辱之。其有隐瞒三门以上不报者。本管里长书手亦罚如是、庶几法近人情之所宜、而令易行、罚垂土俗之所畏、而弊可革矣、一清逃绝、查得各处乡都迯绝人户、每次造册、不敢开除、其先年卖出田产、远年死绝人丁、俱留在册、仍作实在、以致上司不知。照依户口。泒出差料。多累本州岛县里甲包赔。遗下田土。或久抛荒。或被有力之家占种埋没。负累本乡里甲赔粮。有此遗害不便。今次造册、合令各州县审册官、责令里老书乎、各将本里远年逃绝人户事产丁口。逐一清报。如迯户则称一户。某人某籍、原住地名某处、旧管人丁几丁、某人于某年月内见迯某处、官民田地几亩、巳卖与某里某人几亩、该付粮税若干、见存几亩、今拨与某人佃种、该办粮税若干、绝户则称一户、某人某籍、原住地名某处旧管人丁几丁、于某年门故绝、官民田地几亩、已卖与某里某人几亩、该付粮税若干、见存几亩、今拨与某人田种、该办粮税若干、逐一清查明白、已卖田粮。即行开付。其未卖者。通计本里迯绝人户田地。若勾百亩上下。则召佃一人。立户当差。编作正管。五十亩以下。编作畸零。其人不拘本乡。或附籍客民。如客民则于册内开称一户某人某籍、原系某府州县人、今佃种本户迯绝户某人某人田产、附籍当差、本乡则称一户某人某籍、原系本州岛县某里某人户丁、今佃种本里迯绝户某人某人田产、另户当差、而户将所佃迯绝户口事产、转收入户、其绝户田好争佃者、量令每亩出谷一二石、在仓备赈、田低无人争佃者、止令认办粮差、不出稻谷、至于迯户复业、不拘年久、其田照册退还、不许占据、绝户后册、缘此开除、庶几粮差有所归着、籍册不致虚报、而里甲无包赔之苦民困亦少苏息矣、
　　乞处回内臣疏【四川督矿】
　　臣看得太监赵钦、原奉　敕书、所管四川行都司、所辖六卫五十二所、五长官司、川南道所属二府五州西军民府二十六县、一宣抚司、一安抚司、六长官司、二卫九千户所地方、今据会川卫一卫所中、被科取财物如是、其它所得难以数计也、除行四川按察司行勘至日另行外、其副使顾英呈报本官害人情节、与臣前后所访相同、臣惟自古圣王之治、以安民为本、安民之道、以法祖为先、洪惟我　太祖高皇帝、以　天纵圣神之资、洞明治体、痛恤民隐、监昔李唐内臣监军之害。故在　国初立法垂训。未尝有内臣出守之制。暨后　列圣相承、不敢显言列圣差遣之失立言得体始因地方多事、渐差内臣镇守分守、然当时所任。要皆得人。不虞其蠹政害人至于近日之甚也。其建昌等六卫地方、外接番蛮、内多夷猓、正昔李唐吐蕃南诏迭兴为患之地、其人夷性不常。易动难静。巳有四川镇守太监兼管前项地方、又有专设行都司、及兵备副使在彼管理、先年止因开矿。暂设内臣。分守其地、今矿脉既绝。巳蒙　先朝封闭。分守内臣。亦蒙裁革。后复添设、诚为无益、惟我　皇上聪明睿智、同符　圣祖、即位之初、首下明诏裁革内臣。继因言官建奏。兵部议题、凡正德年间、差内臣悉蒙取回、而惟此赵钦尚留在任、及闻各处镇守等官、皆知畏威敛职、守法安民、而惟此赵钦、犹肆贪虐、故今四海九州岛、皆歌咏太平之乐、而惟此一方、困于赵钦之虐、未沾圣治之泽、独为可悯、况闻本官先次统众围打李燧私宅、近城夷猓、几至大变、今又不改前非、深恐边夷激变、事生不测臣以病废庸才、叨此一方重寄、今又蒙恩转擢部堂。例当候代。未敢离任。臣若以幸得免地方之责避怨。恐失近臣之意。而隐蔽不言。则遗此一方之患。有负　圣明之托。不忠之罪。万死莫赎。故今昧死上言、如蒙　圣恩、俯念地方、特敕司礼监并该部计议、合无俯从各官建议、将建昌分守太监照旧裁革、永不添设、止令四川镇守带管、惟复止将赵钦取回、并其拨置为恶雷瓒赵佃王文等拏问重治、以儆其后、庶几此方民夷、均享　圣明之泽、而永无变乱之虞矣、
　　为陈言边务情弊疏【辽东边务】
　　臣以病废之余、叨任本兵之佐、其于宣大二镇、及陜西三边事务不曾经历、畧无一知、不敢妄言、若夫京左辽东一带、则因往岁编发辽东沈阳卫充军、首尾四年、以是于彼地方、军务情弊、耳闻目及、颇知一二、尝费心思、为彼私画、而未敢出言、不意今日皆臣本部职务也、虽共间有数事、不系本部掌行者、然人臣之义、知无不言、谨以所见应处事务、条列于后、其最后一事、颇涉机密、伏乞　圣明自行斟酌行止、不必该衙门抄议、以传泄其事、其余二十四事、乞敕该部再议施行、
　　一在京编发辽东充军之人、俱监左府、半年有余、积至二十人、方差一官一舍管解、其所差官舍、先揭债银四五十两使用干差、本利倍还而又欲多取肥家皆出此二十人之身、军犯临发、亲临送者、为卖房产揭债银、随送军解、沿途守等、每五七日纔至通州、一两月纔至山海关、必欲足其取盈之数、内有窃盗充军者、放令墟市、掏摸财物以与之。其军到彼、不久多死、无益边卫、窃恐别府解军、亦有此弊、乞赐禁革、再有犯者、必加重治、
　　一京差伴送贡回夷人官员、经过辽东一带、全无纪律约束、每百十人、或三二百人、拥至一处。堡站官先失预备。夷人到彼因无车马供给。任其留住三二日。出入空城。畧无禁忌。或忿将房舍损坏。或故将门窻烧爨。或自用粗木鞍轿。将马目打破。或管官唆令将官马尾。割与回京卖银。一过三汊河。夷人窃认小路。即将官马骑。从小路径行。超过三五站。故将马匹骑死。丢弃路傍。官府畧不经意。甚损　国威。亦耗边马。且被夷人熟识道路益轻边卫入寇无忌。事非小失合无今后夷人往来。宜令伴送官分定班次。每五十上下人为一起。每预将名数报知。前路堡站。预备供给脚力。夷人到彼。即将应付打发。前站巳过。报知后站。方许次起夷人起身到彼。亦就打发。不许暂留。经过地方。仍要拨军严整队伍。守门护送。使彼惮不敢傍觑。再有如前损坏马匹房舍、及超路径回等事、严禁重治、庶壮国威、免致轻侮、
　　一军政莫急于马、旧闻有禁官马不许两并骑。亦不许妇女骑坐。及驮载他物。切见辽东官军。全不惜马所关料豆私卖食费。不以喂马。致马瘦损。该管头目。畧不点视。而又不分男妇。出门半里。即便乘马。或将驮载薪粮行李远行重压。而又骑一人在上。以致马易倒死。亏损公私今宜行彼将官严加禁约、如有坐视不禁、或指此为名、因而科害军士者许抚按守廵官参问究治、
　　一彼处原无驿逓、止是各堡轮拨边军马匹在堡走逓号称摆堡、无柰镇守分廵等官、各有亲识伴仆人等、及各衙门公差人役、日逐往来不绝、多讨马匹骑坐、及驮载行李下程、马易倒死、负累边军买补、更又吓要管堡官多敛穷军财物、供给酒馔、必欲丰盛、致令边军苦不可言、合行彼处抚按守廵官、各堡站每月给与印钤格眼簿二扇。将轮差马匹。编号书簿仍定与公差人饭食品数。令其马匹挨次均拨。即书格眼内。其公差人用过食馔品数、亦令填注格眼、循环吊查、敢有多勒马匹供给者、即行惩治、其非公差人并不许私给滥与、
　　一彼处镇守总兵太监、　朝廷原给与令旗令牌、以备临阵督战之用、旗牌所至。即同诏敕。官吏迎伏。无敢违慢。有等无知官军。谋跟镇守。听执旗牌其人名目。即自号旗牌。镇守官或令出外营办私事。亦称旗牌。所至凌吓官吏。诈勒财物。弊不可言。如欲差彼赍银边堡籴粮报纳。必与一军帖以点为名。旗牌一至。守堡官股栗惊怕。即将军士应支月粮。扣留在仓准作籴买上纳之数却将原银送还原发衙门。更敛穷军财物馈送旗牌。以免降祸其害人如此。合无行彼禁约。今后镇守官非真临阵督战。不许擅出旗牌。以亵天威。其公差人出外。非真执钦降令旗令牌者。不许冐称旗牌。敢有违者。官听抚按官参究。公差人以矫诈论罪。不许容情姑息。
　　一闻先年辽东将官、皆令马军下马囊沙系腿。以习徤步。是以遇敌马伤即行步鬪进能克敌退可全生以后马军不分远近。沿路骑马。再不下走百步。虽穿戴盔甲。亦不惯耐。长令马驮。以此马易疲。遇敌马伤不能行走。多被擒杀。今宜行彼将官如旧操习。骑马远行。必欲上下。每骑十里下十里以节马力。以习徤步。庶几如昔遇敌马伤。即能步鬪。进可拒敌。退能全生。不为小补
　　一辽东城内、原设分守副总兵一员、西备长安等伍堡、墙外朵颜等卫达贼、时日难离、而又东备叆阳等六堡、边外建州等卫达贼、闻报赴援、往回七八百里、山路峻险、远不及事徒多走死马匹、合无行彼镇廵等官、从长处议、于东边一带城堡、相度酌中相应处所、添设守备一员、往来廵察防备、庶免辽阳、顾此失彼、臣又思辽东为京师左掖宣大为京师右掖。于彼三镇。各添养士马万余。以惯习战陈。一可备边威虏。二则京师或中原有事。缓急得以调用。不为无益
　　一自古将材难得。而起自行伍。惯历战陈者。尤为难得。今彼处边军冲锋破敌者。既拘例不得报功而斩获首级者。又被势豪夺去。不得报升官级。至于指挥千百户。间有谋勇可用者。又或家贫不得营干管事以显其材。以是将官起自行伍真能杀贼者不可再得宜严敕彼处镇廵官公心体访、指挥千百户中间果有谋勇出众。家贫不得差遣者。务要公心选任管队把总掌印备御等职至于势豪夺功买功之弊。尤宜痛革。而行伍士卒。果能冲锋破敌。或斩获首级者。务实报功次。使其得升官职。与前选任指挥千百户、俱令积功渐升品级、以备将官之选、则在边将领可得真材、而缓急有备矣、妄意此法、可通行各边、
　　一先年京差赞画参随到彼势焰熏灼、边人凛凛、总镇官既夺边军血战所得之首级以与之报功。卫所官又克边军忍死所报之粮银以为之宴赏。且又听之乘其马。役其人。鞭笞呵叱。如待囚隶。彼为国家出死力者、俛首丧气不敢言。其中哀怨何可言也。故昔宸濠之计、调军辽东、人惛踊跃、思欲南降、向非天命有定。北军至彼。大事去矣。　皇祖圣训所戒。赏功不当久则祸生者葢几践之。甚可畏也。今后此辈不宜再遣。有欲去者。赞画官则送本部。面考方畧。参随官则送彼处廵按。面试弓马。如果谋勇可取者。则分彼边堡。当先杀贼。退缩者如古庄贾。即行军法。以折其骄悍之气。责其报效之实。果有谋勇出众。真立战功者。就升彼卫职事。使其在彼积功渐多升职渐崇以备将官之选方为有益。妄意此法亦可通行各边。
　　一先年各卫堡备御、及千把总等官、镇廵官差遣、各有定价。令其借债买求。往往莅事不久。筭其科敛。足勾还债本利。即便取回。另差一官。及本官使用。另差一处。皆有定价。凡客商借与银两。即随本官至彼守取。是以坐损军士。几不能生。今合行彼抚按痛革前弊、镇守官同心体国、于前项各职任、必以材选、再不许用钱谋干、其有借债及借与者、照依吏部听选官借债事例。重行惩治。庶可少救贫军之苦。妄意此法亦可通行各边
　　一辽东军职犯罪。该调南方卫所者到彼官少。既得安间尊贵。又得易选军政。实是置之乐土而彼皆有亲戚坟墓。不肯远离。况彼生长边方。惯习边事。比之南人到彼者不同。合无今后此等官犯。止令廵抚便宜量罚边粮、或令降级、就彼差操、免其调卫、既得俯顺人心。又可填实边卫。　圣恩若念其祖功不忍尽降。则止降其本身以后子孙。仍袭祖职。亦不违碍。□意此法。亦可通行各边。
　　一先年禁伐近边树木。以制胡马之冲突。不为无见。惟辽东各边达贼。止是全进抢掳。多被藏伏树林内。苦于瞭望不见。以致失事。与他处事情不同。合无行彼查勘。果如臣言。听其斩伐。不在禁例。
　　一广宁至海州一带路途。每年夏秋水淹传报应援、为所阻隔、甚为害事、宜行彼抚按守廵官计议。东西各从三义河两岸起手。外开丈五之河。可以泄水。可以限狄。可以通舟。而即用此土内筑五丈之塘。中高禁车。如北直隶之制。则马步行无间。而边场之守益固矣。其浚筑之法。宜于二月集夫。三月兴工。计丈分役。其浚必深。其筑必崇。每年止开数里。遇雨即止。来岁继之。期以数年方成。则人不劳事而易举。其土篮锄掘。宜学南方置造。庶得用力少而成功多也。
　　一辽东各边夷人。止是抢盗人畜。比之西北各边。颇为易御。然今地震等项、灾异甚多。恐有他虑微闻口西人。多有在彼妖言惑众者。先虽败露擒获。犹恐余风未沴。宜敕彼处镇廵官。密切用心访察禁治。务绝他患。既、不可疏虞误事。亦不可惊扰激□滥及无辜
　　此一项端敏公所奏事关机密者也想饷储通借为户部职掌恐以事休不便广议故欲自上行之耶一彼处军粮常缺。每年奏讨。户部常赋有限。不能多给。合无仿古常平刘晏之法。选差通达有才部属官一员。前去管粮。令其每月预报米价贱贵每岁报田收厚薄如其丰收米贱之时。户部那借官银数十万到彼。多籴米谷贮仓。量用一年粮银可籴三二年之食以后二三年。却将彼处应给粮银那用别处所省甚多。葢亦治家通融之法也但其籴粮。全要差官立法简便。革弊严明。慎不许减价。
　　皇明经世文编卷之一百三十四终
　　皇明经世文编卷之一百三十五
　　陈华亭子龙卧子　宋征璧尚木　徐孚远闇公　彭宾燕又选辑
　　彭彦臣君邻参阅
　　胡端敏公奏议三（疏）
　　胡世宁
　　疏
　　奏为尽沥愚忠以求采择事
　　为抚处夷情以安地方疏
　　复土鲁番议疏
　　奏为尽沥愚忠以求采择事【枢漕急务】
　　臣久在病中、误蒙　圣恩、改任兵部尚书、具本力辞、又蒙加臣太子太保、两奉　温旨、称臣过当、臣感恩刻骨、不敢默无一言以报、昔唐姚崇、宋李纲遇其君之初用、皆以十事要说君从、方敢就职、彼皆一时名相。能辅中兴者也。顾臣何人。敢效先哲。况我　皇上圣德、大非唐玄宋高之比、臣敢以尧舜之事告　陛下、在昔唐虞用人、必先敷奏以言、而后明试以功、言虽可用、其功未必能成、言不可用、其人决当废黜、臣今披沥愚衷、妄陈兵部急务所当行者十事、内删更赏罚一条以与旡蜀时奏议相同也内有干涉他部者、葢用人全资吏部。军食仰给户部也。
　　计开
　　一定武略、切惟自古诘戎练武、专备蛮夷盗贼葢以二者皆能戕杀生灵倾覆庙社、故为此杀人以救人非得巳也、今境外四夷。巳有　祖训不许轻伐。世庙时地方盗贼颇少当是惩毅皇帝时流寇之祸故此条先及之先朝惟责边将谨备其来而或近屯百里之内。势将入寇则先伐其谋耳。自来不能远征至于边境叛军即听处决擒杀着律巳明别无他议。惟若民间盗起。则望圣明深体先生保邦至义。及查累朝设立廵抚兵备敕词务使练兵足食一闻盗贼生发。即便举兵扑灭于微。一面奏闻及其既久则宜抚捕兼行。以散其胁从。离其党与而必歼其渠魁不许姑息若其一时失计。稍有挫衄。则当体念胜负兵家之常。责后効以收全功。其若终无成功。或先隐瞒坐视及有事地方等官。或先争权曲阻其事。或后忌成阴毁其功者。皆当重治。误事甚者即照先年重例处死。
　　一崇宪职、今各边腹里、兵食调度、兵将选练。俱在廵抚。次则兵备。其职比他官为难　朝廷任之亦当比他官为异近该吏部每次公选多得人矣。问恐或有未当者。宜令访实选替。皆用年壮资浅。谙晓兵事。才能济变。心诚体国之人而久任之。然欲久任。于其能保地方者。必湏定以三年五年加秩一次。比与他官升转尤速。以补其难。然后人肯用力。然又必重其责任。使能展布。宽其文法。使得便宜。听其从愿罚赎。多方措积钱粮在官。以为练兵捕盗。募用死间先登等项支用激劝。不许法吏扼腕。如昔王翱在辽东故事。然后武备可修。军威可振。而盗贼可弭。戎虏可御也。措置得宜与科派贫民不同本不为害臣愚不敢欺隐。初任德安推官、凡造仓积谷、造铺造监、与凡买马练兵、捕盗给赏等事、多用罚赎、继任抚州兵备、曾造四城一县、及练兵给赏救灾等事、亦间用罚赎、臣先蒙行取、有被罚谷数百者。自备弓马送臣至京、后离任数十年、两经德安、一经抚州、民皆欢迎泣送、远至百里之外、而遇盗出死力以卫、若臣罚赎害民。民岂无怨也。今任此官者、拘束太甚、故皆避嫌自保、而纵贼殃民、地方日敝、故臣不揣以为事当如此也、
　　以本兵肯言令边将便宜行事足见经畧又见虗心比台谏建议尤为得一重将权、切惟赵将李牧守边、得便宜置吏市租皆入幕府、日享士卒、赵王不疑。故能破杀匈奴。不敢近边。宋失边险戎狄最强、宋太祖分命李汉超郭进等备之、皆久任专制、厚其财帛、如赵李牧、故皆能以一郡之力。抗御强虏。宋祖得无西北之忧。此古人任将之明效也。臣伏读、我　太祖命将制词有曰、古云将在军、君不与者胜、汝等其识之、此我　圣祖命将之成法也。今各边总兵廵抚、见一虏。出一军。赏一有功。戮一不用命。皆不得自专。必湏奏请。事由中制。彼得推干。故难责成功。常致误事。唐陆贽所谓锋镝交于原野。而决策于九重之中。机会变于斯湏。而定策于千里之外者。甚非计也。今各边廵抚总兵选任既当尤望　陛下体　圣祖之成法。效古人之命将。假与威权。使得专罚。多与金帛。使得厚赏。至于临期应变料敌出奇。惟其所为。而不为中制。　朝廷惟握将将之权。有功则升赏。有罪则诛黜。如此则将士用命。事机不失。而使得成功矣
　　一增武备、往岁募增京军二万有余。此皆骄惰未经战阵。缓急难倚者也。今莫若于辽东大同宣府三镇各添游击二员、增募锐兵六千名、每员各统三千、闲时则轮番二员在京近郊住札。另营操备。有儆则并调一隅防战。不过半月可集。此于缓急。中外有倚。比之命将出京军虗声实用。大不侔矣。
　　一御土夷、各处土官、惟在治之得其人。而顺其俗。简其约束。禁其贪取。其大者尤在重其信令要使邻族上下皆惟吾是信而彼之作恶者莫之能欺以鼓其叛乱。其有讼则速为之勘剖。该袭则早为勘保。而不必其至京。其或仇杀。不听分解。及为叛乱兼并者。则命其邻党。合而征之。葢惟不信则邻党旅拒。信则邻党率从。而兼并尤其所恶。早征甚易。也。征而自服则舍。不服而擒杀之者。惟顺其民情。审其事势。然欲使蛮夷安静无事则勿轻言改土为流使其生心为患该设流官则设流官。该复土官则复土官。该统为一则统为一。该令分属则令分属。其设流官者。必湏其恶极民怨。而又尽除其族以绝其患。然后可行。不许轻率。是皆顺彼民俗。而惟听镇廵官处定奏闻裁决。请给衙门职事其若延捱不处。及处治乖方。致其复乱。而不能亲定者。则罪镇廵。镇廵奏下。该部应为奏决。而不奏决。凡抚按奏行事体该部不能裁断则仍奏推勘如其事有反复则本部不受其责不该推勘。而托故推勘以致延缓岁久误事者。罪坐所由、若欲预绝其争袭之患者。宜令土官娶妻生子。及妻丧再娶。子丧续生。俱逓申合于上司。各用厚纸大簿。掌印官重笔亲注明白。用印钤记。后可按籍。而知其应袭子孙。则当定名申报。而稍长之日。听其代领目兵。或差赴上司禀事。要使人人怕知难于轻改。则后自不乱。是皆要在　朝廷选用廵抚知府得人久任。而信孚于民然后可行耳。故以信服夷。臣先累试得效。今自言则近夸为耻。不言则无征不信。臣初守广西太平、所属土官十五州县、皆以信孚、葢惟不用财、不避嫌、而即为保袭、不贪功、不避罪、而轻为诱执、后臣离任、彼皆泣送二日之程、葢信义惟蛮夷为易感天日在上、臣非敢诳也、后任四川廵抚、道遇天全六番护印招讨高勋差人来诉、臣即轿前责其家之占田围县罪恶深重、　新天子英武同符　太祖、依断则留尔地方、否则灭尔家族、其人回告未久、彼即移文来首、田本占民、愿从断还、而原曲断与之者。消沮其它。臣至省城未久、杂谷安抚松番诸番皆上番文、誓不为恶、松番番文、为余备胡澧伐木修城置灶、以俟臣至、葢番信澧。澧信臣。为之传播。故未久而即远孚。臣岂有他能也。臣之此言。惟欲行彼土官。该管上司。据事询访。因而信行。以为地方涓埃之助耳。若其扬巳之名。罪无所迯干士论也。
　　一足边储、今边储最苦不足、而足之道有三、一曰广屯种、夫屯种孰不欲广、然每差官督劝。不能增者急于起科得利也夫岁收不常而租有定额则开垦者利未得而害巳随故人不敢开种。今若查比北直隶钦奉　太宗皇帝圣旨事理、听令各屯原额抛荒、及空闲地土、不拘土客官民军舍、尽力开垦、永不起科、则有利无害。而人乐干兴种矣葢所贵广种多收民间米谷价贱发银可籴则边储易足矣至于南方谪彼充军为民人犯。宜责拘解当房直正家小。到彼尽拨各武职员下。作为伴当。责之收管。使为开种。而照名代本处军伴操守。则彼势难迯。而人可渐多。种可渐广矣。二曰兴塩利、今天下生齿。烦于国初数十余倍食塩者众矣故今私塩盛行。而官塩未尝不售。其谓私塩不禁能沮官塩者乃袭旧时之说也故今宜于额外多开商中。听其买补。若虑势要占窝专利。则每岁开中。止将引目发边。付廵抚都御史。并管粮郎中掌管。听其就彼召商。责限完粮而后填给。违限不完者。则转给他人。其若都御史郎中召报容私。致缓粮饷者。听廵按参究。则自无此弊矣。至于私盐不必深禁。只如近日都御史汪鋐、抽税既多又可量减官引之价使人乐于报中矣奏议官抽其半。而给照许卖。则公私盐利皆为国用。而边储可足矣。私盐不禁。则巡逻之卒可减盐徒意外之祸可弭。盐广鬻而壮丁益劝于前。军民得易于食。其为上下之利。葢不天而足也。三曰预收籴。每常边粮不肯趁贱预买。及临用兵。发银贵籴。且逼人强卖。公私劳费不赀。今宜妙选各边管粮部官。此前疏巳载之责其月报米价贵贱。岁报田收厚薄。如其豊收米贱之时。那借官银十万两。到彼多籴米谷贮仓。或计今年所籴可为后二三年之用。即扣后二三年该给粮银。又于他边米贱处所收籴。或查应解边粮地方时价。米贵则量令折银解边备籴如此通融计处。务使远近官民皆便。而边粮易于措积葢亦治家通融之法也。但其籴粮。全在官司。今法令简重。革弊严明。不许减价掯勒难收。以致靠损屯农。方可常籴。
　　一绝弊源、先该正德年间、权奸黩货、致令富势小人冐夺军功、得升世袭军职、大坏　祖宗赏罚之功至于军匠。亦多额外滥收。岁耗国储数十百万。国家田赋有限。何以能给我　皇上励精恭俭八年。而天下财用。被其坐耗。困穷至今难复。臣恐法度不时加严儆。则易至于渐弛。奸弊不重加杜绝。则易至于复生伏愿　陛下深为子孙万世之计、特与体国大臣计议、自今严立成命。载诸天府。颁诸天下。今后官舍军民人等。敢有再图似前奏带冐功升职者。必行斩首。地方其有真系报效亲手得功。该升军职亦止填注原立功地方卫所不许再署锦衣卫文武职官。除果戡乱平贼奇功。　朝廷特赐子孙官职袭荫外。其有听容子孙弟侄夤缘似前冐升者。文武除名再不叙用。武职揭黄永不许袭。至于军匠夤缘。再有额外滥收者。许该部科道执奏问革边远充军。永为定例。如此则奸弊可绝。而赏罚常明。财用渐足。而民穷可救实为宗社万年之福矣。
　　一正谬误。近多谬见之事、如新例军职立功者。许赎米五十石。即令还职。只如指挥使一员。立功五年。则省给每月正俸实米共四百八十石。余俸折钞共一千六百二十石。今得其纳米五十石。而即以与之所得少而所费多矣又如边卫武职有犯该调外卫者、彼多安土惮迁、此等官生长边方。惯习边事。比之南方解彼者不同。宜令廵抚量罚边粮若干。或令降级。或令减俸。就彼差操。免其调卫则可岁减月粮筭亦不赀臣尝有言不行。又如武职有该充军身故者。长子袭职支俸。次子代罪充军大是不均此等官亦合降袭免其充军可省月粮先该给事中有言亦不用。又如京卫官先年有从愿改注外卫之例。以军政言。则外卫官少。革而复推。有恃为恶。而莫之能禁。京卫官多。有不得管事者。只当一军之役。今得改增外卫则可以多中拣择。而军政得人矣。以俸给言。则外卫易给。而京储难运有如调出指挥使一员则每月省京储米八石而可养壮士八人矣今亦停阻不行。臣谓此等事。皆属谬误。所宜查正。要皆有益于国储不少也。
　　一惜人才、今天下士习因循、率多依阿自保、而能舍身为国、摧奸御侮、弭盗安民者、极为难得、今在朝文职、止有李承勋伍文定二人、能统军旅、然皆位望巳崇。小寇不宜轻出国家养兵蓄将。不可一日无人。近该辅臣奏议、久欲求荐其人、而迄无荐者、葢其人难知。知亦未试。而巳试得效者。又多小疵诖误、不敢荐也。然一朝有事、将如之何。臣诈得原任都御史马昊陈九畴二人、昊则先任佥事四川、杀贼有功、历升廵抚、因叛夷招讨、遣人夤缘权奸、奏逮至京黜为民、九畴先任兵备、猝遇番戎入寇、内诛叛夷、外退强虏、而为番使写亦虎仙等反间构罪、后任廵抚、大破番狄、而偶以报功差误、又为憸人聂能迁等反间流谤、逮至充军、臣谓此二人者。可宜收复在京。不拘大小职事。以备缓急之用。又有原任副使施儒杨必进二人、皆先任御史、后升兵备、皆杀贼安民有功、杨必进则有误劾一人之失、施儒则因禁民怪俗一事之谤、以致考察闲住、臣谓此二人者、可收复原职、再试其才能功绩、而进用之、又有原任兵备副使胡溰、其人德行追及古人、忠信行于蛮貊、有才不露、有功不伐、臣昔举代廵抚、而亦为考察所出、惜其老矣、筋力未知、臣不敢荐、惟得吏部另作一行旌别以励士风幸也、
　　为抚处夷情以安地方疏【芒部陇氏】
　　看得廵抚四川都御史唐凤仪、廵按四川监察御史戴金、廵按贵州监察御史陈讲、各题芒部前项事情、其大意皆欲罢兵息民、而言欲息祸源、莫如复陇氏之后、今四川荒、旱兵决难用、提督兵部尚书伍文定先巳奉　旨取回、兵巳罢散各归、别无他议矣、惟照革流官而复陇氏一节、则干系地方事体重大、臣等未敢轻率、切惟御土夷之法。固当因其俗而顺其情。治土夷之乱。尤当究其先而虑其后。查得芒部地方。自成化弘治以来。巳故知府土官陇慰、及其护印长男陇庆、权印侄男陇福、袭授知府次男陇寿、父子四人存日、出于土司自欲改流则其事比邀功强立者不同奏称其府地方广阔。蛮夷众多。抢刼仇杀。不能管束。乞将其地分立四长官司。及四土廵捡司。分管地方。又欲设一千户所官军于其府中以控御府治。至于贵州毕节一路地方、兵备守备官、每年常称芒部等府夷民、上道打刼、及焚烧屯寨、节次催取四川守廵兵备到彼抚处、非因今设流官而后有此也使彼远方夷民。自来安静守法。不为盗刼。则此贵州一线之地。何必分设镇廵三司。守备兵备等官在彼控治哉。分官棊布。而所属地方。一有盗贼。即以归怨邻省。请兵　朝廷。则前此设官何用哉。今任事地方者。不究其故。而惟以归怨前人之任事者。此会管不如会推之说士大夫皆以此存心而置国事于度外恐非天下之福也陇政争袭构乱、用兵诛绝、陇寿微弱、既袭被杀、陇胜若其骨血、夷民信服、此时正当奏袭矣。然时方年九岁、而群夷称为陇寿存日过房阿济之兄子、又称为阿济幼子、夷人不服、先任都御史王軏不得巳而奏设流官知府、且将夷地顺彼夷民所服、分立四长官司管束、岂其好功生事也、流官许设。而廵抚王軏总兵何卿。即令去任。建议者一人接管者又一人则其事自然不能牢固尽处置之宜是犹为弓者。筋胶角术方合。而遂令脱檠其能成功坚久。而不致反跳也者几希。此芒部之所以复乱也。然其乱也。乃试知府程洸迂暗不能善处而致之。不过沙保一支之逐官刼印耳。就如今春攻打毕节关厢者。不过百人溷以盐仓水西诸夷。而王浚杨仪等闻之丧胆。不敢出一言以筹敌。而遂许以官印。既许官印。无以自解。乃遂虗张声势。而曰围城数日。因以委罪于邻封。而求四川之协讨贼在关厢守城者闭门不敢出拒耳人非数万岂能围城也御史戴金所奏甚明、与本部所访皆同、此究其先如此也、各夷前日既称陇务为陇寿养子、其心不服、又曰奸生子、或难定执、又则朦胧称曰陇寿支裔、皆欲复其土官、夫昔陇寿陇政、皆亲知府陇慰之子、而头目各有所、仇杀二十年、大征始定、今陇胜或非陇寿之子、而骤复其土官、彼孺子何知。身落怀德长官阿济之手。而官亦阿济为之耳。其它三长官司所统各寨不服。而或各寻一陇姓者曰。此正当立也。则先陇寿陇政战争之祸。今复当始耳。臣等今日实不敢轻议其事、异日亦不敢身受其责、此虑其后如此也、无巳则有一焉今议者谓各邻境土官、见芒部改流而各抱不平、又谓土人终惮流官管束、臣等伏愿　陛下先降救一道、赍彼镇廵、令其传谕四川永宁乌蒙乌撒东川播州及贵州水西各上官衙门、赐之定命、若曰、我　祖宗庸建尔各土官衙门、原许世袭、今后除尔叛逆、刼杀我中国地方、自于族灭之外、其余争袭仇杀等项、不听抚处、或经征剿者、即于原土官房族、或头目有功之人、听尔土民所愿、仍授土官职事、并不改设流官、以安其心、然后责委四川镇廵官、将芒部府旧印、并镇雄府新印、皆拘送布政司收贮、而告彼原立四长官司、并各寨头目曰、　朝廷非贪尔地方也、惟欲定尔祸乱耳、尔能各守其地土、管束其人民、而供其差发、三年之内、保无一人作乱者、听尔径属布政司、或四川或贵州皆随尔所愿再不上立府治以管束尔等尔若四长官司。同心自愿。仍复土官知府管辖者。即为尔奏闻立土官。愿设流官者。即设流官。亦皆随尔所愿。三年之内。若有一人作乱。则三人共灭之。听分其地。有能为我官府定乱功多者。即升其官。安抚宣抚以上皆可渐得。若再如前反复不定。必大举兵征剿。一人不遗。夫既示之利害如此。至于陇胜则送四川布政司羁住教育。以待别处。程洸则起送吏部降用。李曜则授近府原职。以示再无立府之意。庶乎彼心自服。而地方自定。三年之外。复土复流。或止分四长官司。径属布政司。皆听地方镇廵官随俗处立。而后奏闻施行事惟责保地方永无变乱。臣等实不敢预为执泥也。
　　复土鲁番议疏【土鲁番】
　　疏上得俞旨公墓铭亦载此覆疏为有独见指画明畅非寻常题覆可比
　　臣等看得土鲁番回夷、变诈多端、求索无厌、自来侵犯、为患我边、惟见利则进知难则退朝廷御之亦惟选将练兵、广屯积谷、严夷夏之分、以绝其内间、公赏罚之施、以励其外攘、遇彼来寇则杀、去奔勿追、间有穷迫而慕义来归、则抚而有之、以为我藩篱、纳欵而诚心来贡、则礼而待之、以施彼恩信、虽自古帝王、及我　祖宗所以安中国而抚四夷之道、不过如此、未闻敝中国以事外夷撤藩篱而延寇贼者也今查此虏自弘治年间、连次用计、杀虏哈密嗣王罕慎陜巴不听抚处、至欲领兵一万、攻我肃州、我　孝宗敬皇帝、赫然震怒、特准谋臣奏议、执其贡使一百八十一名、两广安置、绝彼通贡、彼遂失我器用药物。不能为生。诸夷怨彼彼方悔过。送还陜巴。后复许贡。彼得渐置奸回。于我国中。上自京师。下至甘肃。无处不有其人。无处不通其交结。而受其反间。积至正德十一年大举入寇、意图原置奸回、斩巴彦思高名等、内应外合、亦如先取哈密故智、唾手而取肃州、幸得先任兵备副使陈九畴、一时奋勇、打死内应奸回、杀退外攻各贼、而又近差内附夷兵刼其老营、外结瓦剌达子、捣其巢穴、彼番大创、乃因内间、反致九畴死罪、暨蒙皇帝即位开释、复用九畴廵抚甘肃、又值彼番大举入寇、又被九畴督兵敌退、奏请闭关绝贡、彼番复纵反间、仍致九畴得罪、而声言求贡不许、必来抢虏报复、以恐赫吾人、然迄今四年。并不敢一骑来侵。近该提督等官奏准通页、将原欲安置两广番使、尽使放回、今贡使未多入关、而彼番又使虎目虎力纳咱儿等以问信通和为词、勾引瓦剌达子数千、直抵肃州近城、若非游击将军彭浚、兵备副使赵载、谋勇相资素有备御、而临时遇儆、又或私创九畴之祸、梏守通和之说、迟疑不敢发兵出战、而又非得素抚属番、助斩贼首、则肃州城池、必为所破、而甘州以西、五百里地方、必皆难守矣、此闭关通贡。孰利孰害。不待智者而知也。今各官奏内又执番本所言陈九畴坏事为词以见罪不在巳、且既称黄艹埧堡有先来进贡夷人三十九名在内、上城与堡外回贼荅话、下城就将堡内防夷游军陈经等一十九名捆縳、抢去六名、又过四顷堡绑去按伏游兵张计月等四名、夜不收二名、别逓番书、言会众番王备下人马五万、又有五千至此、又出谩言、虏情变诈如此、而各官奏内、又称各夷荅话、巳有惧悔之意、又欲原其求贡之情、宥其不知之罪、仍照原议、起送赴京、以图罢兵息民、前后若相抵牾、事在彼中、臣等势难遥度、况蒙　圣恩业巳许贡。番使临门。彼处官司戒前虑后必不敢据理扬威一时拒绝又况　天朝政令当一、臣等亦不敢轻议朝令夕改、遽言绝贡、及照提督尚书王、此言王晋溪也大才通变、必有奇术、转危为安、有非臣等常虑所及、再照詹事霍韬所奏、为国远虑甚切、而其查访近事未真、臣等逐一参详、其称土鲁番未有悔罪之实。而遽许通贡。恐我心益骄。而边患愈滋。药石之言也。乃以番文无印信足征为疑不知番文虽有印信。又何足征。而足以制其死命乎葢惟在我识其变诈而弗落其计中以疑我忠臣弛我边备则可矣牙木兰若原彼世臣。拥帐二千来降。轻纳则后患委的难测。臣等昔未到部。亲理其事。详究其实。则亦与韬同此见也。今究其实。则牙木兰乃我属番。曲先卫人、为彼虏去。为之用事。今遣来我近边求和不得。入寇不敢。受疑避罪。束身来归事为反正与其亲弟满刺添癿儿辈主仆六人耳。偕来老弱男妇数千。乃自沙属番帖木歌土巴之众。是皆边官业巳受之。而奏闻　朝廷。初不之禁矣今彼穷迫无归。而我抚处巳定。若必遣还是与唐送悉怛谋与上蕃相类矣近者回达入境。彼巳斩送首级来报矣更欲驱遣彼无所往势将转恩为仇事变可虞。而或乘其饥疲。遂加扑灭。则又非　圣皇之恩也。当此之时。正当抚而有之以招彼携贰而益我藩篱耳。然臣等自来反复思虑。惟欲固我边疆。保我中国耳至于兴复哈密之事则臣等绵力菲才念初不及于此也臣等昔时愚见。惟闻哈密之地外隔流沙。距我肃州一千五百里。比之　太祖昔建大宁都司于境外四百余里而　太宗迁置于今保定　太宗初置交趾布政司郡县其地。而　宣宗弃之安南。初不知其为弃　祖宗疆土也。哈密主初封忠顺王者、乃元遗孽、我　太祖皇帝于永乐二年封之、三年即故、立其兄子、未几即绝、而强立非其子孙者嗣之、葢尝三立、三为土鲁番杀虏、今其主自愿归番而反欲引彼入寇、其民皆四散无遗矣、故臣等初亦以为比之国初立元遗孽为和宁王、为顺宁王为安定王者、事同一体、而安定王又在哈密之内。近我甘肃。今皆不知其存亡有无则兴复哈密之事。臣等初虑实不及此也。而更私忧、以为若抚他番以王哈密则今牙木兰主仆六人。决不能往。使其它虏为之恐其强则叛我而入寇弱则畏彼而从之诚难保其为不侵不叛之臣也。昔汉武开西域以断匈奴右臂者、正今甘肃之地尔、若谓哈密兴复而遂能绝北狄之通西戎。以固我甘肃。保我陜西地方。则今宣府大同延绥三重镇不能邀截北虏之过河入套也哈密之复。其功岂能胜我三镇。臣等初见以为立之无益。而岁受土鲁番之挟我以为奸利。则宜有觉而速改。故兴复哈密之事。臣等念不及此也。今闻议者、有谓劝　陛下弃　祖宗疆场之言、臣等口噤目眩、数日不能出一言、顾惟提督尚书王与韬。皆素有高世之见。非臣等浅昧所及。故愿兴复哈密一事。特行王在彼处之耳。今据各官所奏事情、除前回达入寇、实计若干、我军斩获阵亡及被杀虏人畜各有若干、有无重大失事、隐匿不报情弊、本部照常行彼巡按勘实另行外、臣等愚见、欲乞　圣明赐敕一道、特委提督尚书王、令其会彼甘肃镇巡、管屯都御史等官、通照土鲁番夷使而责谕之曰、尔初两次入寇、皆被我陈都堂杀败、而又奏准闭关、绝尔通贡、且欲尽将尔贡使安置两广、尔不得我由或药物器用、无以为生、结怨诸夷、尔累次逓番文求贡、而声言不从、则大举入寇、然四五年之间、竟不敢来我边臣亦尝为尔奏求通贡　朝廷疑尔昔日之恶累奏不准、今来我边怜尔穷困不顾利害保尔、诚心悔罪、再不入寇、　朝廷惟信我言、准尔通贡、今尔却令虎力纳咱儿等、勾引瓦剌数千寇我肃州、今巳被我军杀败、使　朝廷因此不信我言、将如之何、若此出尔王子速坛满速儿之言则新旧番夷、皆当斩首枭令边关、而遂举兵进剿、何贡之有、然我　天子是大圣人、以天下为度、视尔小夷欺扰、犹虮虱搔痒于皮肤也、岂足为计、但我边臣仗义宣威、岂甘受尔欺诳、尔昔番文谩言、要我凑十三布政人待尔、此言我犹不忍尔奏也、使其奏闻、　天子震怒、命我止发三镇兵十万、直捣尔巢穴尔问尔国老、成人、尔番人自汉以来。有能敌我中国兵否。我更奏讨　朝廷银十万两、好叚好马各十万匹、令人晓谕近尔各种番达、能斩尔回回一首者、赏银十两好叚好马各一匹、有能斩首千级来献者、即封为忠顺王、使居哈密、岁许通贡、赏赐不绝、尔回回之首。能存几何但闻尔言前此入寇。乃虎剌纳咱儿私擅所为。王子止是使他来求贡。以此未忍罪尔。旧留贡使。姑放出关、新来贡使、亦放入关、但今每起入关、止许十人、多不过十五人、其多余人数、勒令回国、原带贡物、俱许验交来者顺带来京、赏物亦听带回散给、经过地方、止许一日一站、不许延住二日、有过三日者、即不应付、敢有似前骄纵、不听约束者、轻则编置两广、重则斩首地方、仍令先回番使赍谕王子速坛满速儿知道、今来入寇、他果不知、则将虎力纳咱儿等械送入关、以凭斩首示众。若系瓦剌诱哄得来、则将瓦剌入寇之人斩首百十来献。虎力纳咱儿亦免其罪。今次贡使既得放回。后无再犯。许贡不绝、若不将虎力纳咱儿等械送治罪。又不斩送瓦剌入寇人首级、则明是王子知道纵恶。今次进贡人安置两广。连赏赐礼物通不发回。再有侵犯。必如前言征剿如此责谕、庶几威信并行、彼必知所敛戢矣、更敕王王爫曼务要为国忠谋远虑、力求兴复哈密善后之策、除前沙属番帖木哥日羔刺土巴等、及原哈密遗民畏兀儿哈刺灰避祸来归者、不许逼回哈密。驱置虎口。撤我藩篱。损我　天子好生之德。益彼夷虏入寇之党外。其余凡有宗派才力。堪以服众为王。而近彼各夷之愿从立国者。及近彼地方各种诸戎有能共灭土鲁番者。即许为忠顺王。听居哈密。悉从本官安处停当。可信其永为不侵不叛之臣。而后奏请钦断给印封爵。臣等不敢轻议。亦不敢偏阻也。臣等又窃料土鲁番声势。其民皆安土饱食。不愿入寇。其主速坛满速儿。先倚二大将火者他只丁牙木兰统兵于外。而写亦虎仙等数番使为间于我中国耳。今火者他只丁巳杀。写亦虎仙等巳诛。而牙木兰又携贰来归。其势葢巳渐弱。故欲发兵五百。近执牙木兰等于州。尚迟疑不敢。而致其来归。况今哈密来至嘉峪关一带千五百余里。其地先有罕斤东赤等卫。原我属番。被彼驱胁。供馈无资。又过流沙无水可得葢其入寇比前益难故今甘肃所忧。不专在土鲁番。而南有亦卜剌、北有瓦剌。皆北狄骁劲。瓦剌又比土鲁番离我颇近。先时都御史许进之入哈密城。陈九畴之杀退土鲁番。皆结彼为援。今反被土鲁番勾引来寇此而得惯则甚可忧也宜敕边臣。无以能招土鲁番入贡为功。而以诸达在近。恐其寇我难御为患。故今当以通番纳贡为权宜。以足食固边为久计。然足食之计、今时甚难、而霍韬奏欲招商中盐纳谷、听商募民种谷、实为有益　陛下巳命户部议覆、而臣等亦有计处与之相符、先奏亦该户部议覆本部案候另行外、惟照瓦剌之来。而被我边臣敌退。甚怨土鲁番之误。使我边臣有识。固可利而诱之以杀彼番。使其自相携贰以不为我害此伐交之术今虽日久犹可行也然众皆忧甘肃之危日甚。而臣等不揣。窃有转危为安之术。惟在　圣明张主于上。一转移之间而巳。葢今彼中事情。言者不一。而闻者多疑。欲乞　圣明独断。选差御史一员、部属官一员、必其晓事不欺而诚心为国、不随势变迁之人以往、于彼边境道里、军民休戚、虏情强弱向背、边臣章奏虗实、各项事情、应该作何区处、各处屯田、应该何计开垦及凡军储何计可足、边圉何术能固、逐一勘实、渐次奏闻、若彼先奏皆实、原处无差者、即便会同镇廵等官、安处停当、务求坚久、不许朝令夕改、若先奏可疑、原处朱当、作急奏闻区处、仍乞发自　圣心、见得当此隆冬、念及肃州边城、极远孤危、而又被虏鏖战之苦、令赍彩叚布绢各若干疋、银一二十万两、前去宣布我　皇上恩德垂念至意、内将军民曾经对敌守城者各赏布二疋、指挥千百户各赏绢一疋、都指挥各彩叚一疋、阵亡及杀贼获功者、各赏银二十两、仍纪其功、应升应袭官职、照旧升袭、阵亡者各赏银五两、游击将军彭浚、兵备副使赵载、各赏彩叚一表里、前报功次勘实、仍依提督尚书王琼等所奏、彭浚于实授都指挥佥事上量升一级、赵载升参政职事、仍管肃州兵备、以后二三年、抚处成功、仍依御史熊爵所奏、超擢都御史、在彼廵抚、其原附久住哈密遗民、哈刺灰畏兀儿及先今来归沙属日羔刺帖木哥土巴等部下人众、怕每家赏布一疋、头目三人、各叚一疋、论以我　天子恩德。万里差官来抚尔众。救尔生命。其新附愿归原土者听归原土。其不愿归不敢归者措给牛犋种子。听其趁时耕牧。为筑城池坚固。约以世为我臣。不侵不叛。虏来近边。则坚壁清野。使彼野无所掠。食无所资。不能一朝居此虏若寇我则尔出兵以牵其后虏若攻尔则我出兵以解其围尔我相为犄角永保尔生生。彼必怠悦而世为我藩卫。虏寇益少而边圉益固比之远复哈密为力易而所得多至于牙木兰悔罪归正。弃戎即华。情亦可嘉。伏乞圣恩、量授一官、特赐冠带衣服一套、其弟满刺添癿儿量与冠带通事名色跟来三四人、俱充勇士食粮得旨所奏叙述哈密土鲁蕃夷情本来详悉皆依拟施行使居甘州三二月以耀彼国人而招怀来者仍送来京居住。以审彼国俗而料我边事。所益多矣
　　皇明经世文编卷之一百三十五终
　　皇明经世文编卷之一百三十六
　　华亭陈子龙卧子　宋征璧尚木　徐孚远闇公　彭宾燕又选辑
　　吴嘉胤绳如参阅
　　胡端敏公奏议四（奏议）
　　胡世宁
　　奏议
　　守令定例疏
　　备边千策疏
　　地方利害疏
　　守令定例疏【守令】
　　臣闻天下亲民者、郡县守令也、总督郡县者、藩臬二司也、廵察二司守令者、廵按御史也、数者设官、皆以为民也、　祖宗旧制惟廵按一年交代回奏至今不改。其余藩臬守令。则皆久任而责成其功。弘治以前皆然也。今则迁徙不常矣。是故春为知府、或佥事于南、秋升副使或参议于北、来春则又升参政或副使于东西矣、甚者初升右布政、惮远不行、在家稍候三二月、即改左而三迁矣、到任未及三二月、即望转而京堂矣、由是一岁之间。往来道路如织。日月过半。其能在任几何。至于进士为知县者、亦惟持守三年有荐即行取事。在承上而不在恤下也故今藩臬守令。皆过客也。其视地方之凋弊。若见驿舍之损漏。谁为之修也。视生民之饥困。若见驿马疲瘠。谁为之恤也旧时责之以兴水利劝农桑者。不屑为也。责之以积谷备荒者。不屑为也。至凡核户口。均赋役。除盗贼。抑豪强等事。皆不屑为也。乃惟廵按批问词状。或委勘事情。则禀其意而亟为之。虚实轻重。惟视彼所欲闻而报上耳。诬枉固不恤也。往时廵按秉权太重。行事太过。　先朝考定　宪纲一书。以为矜式。其与三司知府等官相见。各有定礼也。其职任事务。各有定例也。今则藩臬守令。皆不得专行其职。而事怕禀命于廵按矣。神庙以来抚按执奏大抵抚臣见屈按臣见伸故属吏之畏按臣甚于抚臣也甚而廵抚固位者亦不敢专行一事而永望风旨于廵按矣相见之际。知府以下。长跪不起。布政以下。列位随行。甚者答应之际。怕俯首至膝。名曰拱手。而实屈伏如拜跪矣。至于审刑议事。考核官吏之际。与夺轻重。皆惟廵按出言而藩臬唯唯承命。不得稍致商确矣。一有刚正不阿。可否其间。或专行一事者。岂惟廵按恶之。众皆疾之。或阴注以数字之考语。或明摘其一事之过失。而劾退之矣。由是布政以下。皆以作揖为名。日候于御史之门。而无暇各行其政甚者公文往来。皆必亲逓。而布政使方岳之重。按察使外台之长。乃躬任铺司铺兵之役而不耻矣。彼为布政者。则曰我姑卑巽数月。则有京堂之升矣。既为都御史廵抚。则又曰我姑谦逊数年。则有部堂之擢矣。不然。则劾随之。能得此乎。由是内外大小官员。皆以持循保位为贤、而慷慨任事者为不谨。忠正之人。因是而黜者多矣。孰肯体国忧民。而为之兴利备患耶。此今日致民饥困所由也。今使大臣有如富弼之贤者。　陛下委金万金盆。使之驰往地方赈救。欲发仓廪则仓廪皆空也。欲买粮食。则米谷绝无也。欲劝大户则大户自不给也。欲知饥民实数。则守令素不之究也。欲委官则无实心行事者。而或差占于廵按。则不敢承命也。一耳目有限。将如之何哉。不过公文行下。而造册报上。曰赈过若干而巳。其生其死。诚不能知也。此今日之饥荒。实不能救。而后日之饥荒。所当急备也、　圣旨所忧盗贼窃发豪强或乘隙而起者、此正可忧之时也、臣惟曰回士风、变治体、而皆复祖宗之旧、此今日救民之急务也、然此事大臣不敢独任也、惟　圣明张主于上而巳、何者、臣僚昔皆升速、今缓其升则怨。怨则谤。御史先既权重。今抑其权则怨怨则劾。劾与谤皆大臣之所深畏也今日职位。退亦可矣。以有弹劾不许议谥此制大有可商大臣去国岂无人言安可以此定之而殁后议及赠谥则又以有无弹劾为应否由是浮沉保名者。恒得志。体国任怨。莫之敢矣。臣故谓保民今日急务、在　圣明张主之而巳
　　备边千策疏【备边】
　　臣闻古昔圣王、皆求言纳谏、舍己从人、求以制治未乱、保邦未危、故能四海无虞、万代称仰今我　皇上圣德、上同尧舜、天下治安远过汉唐、然犹下诏求言、如此其切者、是即古圣王不自满假之盛心也、有君如此、凡在臣工、敢不敬应、臣叨禄窃位、感激非诸人比、何敢负恩、终于缄默、故今昧死忘愚、昼夜思索、得今军民利病、时政边备、所当兴革十事谨以上陈一曰严考核以正士风、臣惟士风之邪正、系天下之安危、故晋尚清谈而祸乱立至、周兴德行而治化隆长、此其验也、今我　国家承平日久、朝士安于豢养、狃于因循、其羣居言议所及、心志所向、不曰升官。则曰成家。其有语及国事当忧。民瘼当恤者。则众怒羣猜。百口排斥。不曰生事。则曰好名。使必无所容身。不能出言而后巳。至于公差所过地方。则论有司奉迎迟速以为贤否。事故回还原籍则视官府嘱托行否以为毁誉。以此贤否混淆是非倒置。科道风闻、而弹劾因以不真、铨曹误听。而黜陟因以欠当、故今在外官员、上自廵抚、下至州县皆惟迎送京职以媚其口。看顾乡宦以悦其心。葢以为此辈贵近。能为祸福。如此则誉彰而得升。不如此则谤行而见黜。若夫小民早远。唯得心其。言不上达故宁负公家而不负私室宁害小民而不害已身以致　朝廷法度废弛、天下军民疲敝、而上廑宵旰之忧者此也、臣愚乞　敕吏部、精选各处廵抚。并按察司正官。都察院精选各处廵按御史。俱用刚正有为。不畏强御之人。凡遇京出外还乡之日。其有狥私嘱托公事。倚势豪横乡里者。默以名闻。以后京官不拘科道翰林部寺等衙门。亦如外官三年一次。吏部都察院考察。务要励忠勤。奖廉退。抑奔竞。汰罢软。其有忌嫉贤能。曲避谤毁者必行显黜以励其余。至于在外抚廵以下官员不恤民瘼。不奉公法。专以结交京宦。违道干誉为事者。许科道弹劾。廷议访实而奏黜之。其或考黜之中间有孤忠众嫉。误被谪官者。又许公论荐扬。仍照原资不次推擢。如此。则黜陟既公。士风趋正而真才辈出。能为国家任事矣。　二曰崇节俭以制财用、臣惟　皇上以恭俭之德、抚盈成之运、内无游幸之好、射猎之娱、外无水旱之灾征讨之费、赡养休息、今十五年、是宜则货充盈、公私富足、如周成康、如汉文景可也、夫何近日内帑空虚、国计困乏、边储多者无二年之积、州县贫者无十金之藏、一议出兵、便忧缺用、甚者贱鬻散官、已行古衰乱苟且之法矣、不知有事之时、更将何处、且在　祖宗朝、同此土地。同此税粮。岁常蠲免。而又外讨戎夷。内营城阙。财常有余。今则上无前数者之费。下未尝得免一年之租。而巳财用困竭如此。何也。唐陆贽有言。用之盈虚。在乎节与不节耳。推贽所言则在昔　祖宗朝创业事多而财用盈者。能节故也。今日守成事少。而财用缺者。不能节故也。今财赋所出。比旧无增。然世庙初年内府供用大有节省比武宗时不同而内府供用。不佑比旧加几倍矣。中外冗食。不知比旧加几倍矣。上下风俗之奢。官员馈送之厚。其所费财物。又不知比旧加几倍矣。是皆内侵公府。外剥民资而得之。民若之何而不穷。财若之何而不匮也。此事羣臣屡言、　朝廷屡禁而不能止者、内有沮法之人、外无执法之吏故也、伏乞　敕户礼工三部、通查内府各项供用之物、比国初旧额加添若干、凡此无益于事者、一皆裁革、而又申谕左右勋戚之家、各守礼法、各崇节俭、各为国惜财、各为巳惜福、至于官员馈送之厚、访实治罪、而又公吏部黜陟之权以转移于上。士民奢僭之弊。立法严禁而又选法司刚正之士。以执持于下。则臣民内外。节俭成风。而国用自足。民生自遂矣。　三曰从权宜以足边储、臣闻今西北二边、备虏军多。粮储缺少、每岁拨河南等处民粮赍运到彼接应此等粮米、若责运送到彼交纳、则路远艰难、民累逃窜、兵法所谓远输则百姓贫者此也若许赍价钱。就彼籴上。则边储踊贵。人益困穷。兵法所谓贵卖则百姓财竭者此也臣念此事、最为难处乞　敕该部计议、通筭山西陜西近边王府、并将军仪宾禄米、及各府官僚、并司府州县官员本色俸米、通该若干、合无比照公侯伯或京官折俸事例。每石折银伍钱。或七钱。每岁就于秋粮折银。或各样课银内定拨。总解各布政司交收。责令就彼分给。缺官日月。扣除边用。却将下年山西陜西粮税。尽派边方。或附近收贮。虏退事闲则抽军就食虏来事紧则就近搬运至于彼处岁办课物。亦乞留籴边粮。如系京用不可缺者。则乞改派别布政司代纳。如此暂行三年。则转运不劳。而边储自足矣。　徐文定亦主此论想通变要策无过此也四曰立简便以收盐利、臣闻各边军饷、各赖盐课、近惟河东盐官自卖最为利便其淮浙盐。自来召商中纳但今法久弊生。商中不便。事有多端。臣请备述。盐引值价数多。商中纳粮数少。如民间二月卖丝。五月粜谷。急图应用。贵物贱售。一也。中纳之时。势要买窝。奸豪作弊。所纳粮料类非真正边储不得实用二也。盐易消化。听支日久。催目未免多收。灶丁数倍加纳。日累贫穷。盐课亏欠。三也。客商中盐。纳官钱粮虽少。经历衙门私费使用则多。暨后守支。则压于势要。临卖则滞于私盐。甚有父死子代。而未得支盐。财散人亡。而不能还乡者。彼既失利。后有召中。恐不即来。势当减价。失利愈多。缓急难倚。四也。商利既微。类多夹买余盐。及势要盐徒私贩之盐。　朝廷为彼三事。设官秤掣。委吏廵捕。世庙时曾遣都御史理盐法所指钦敕大臣者此也甚者　钦敕大臣为之整理。而三者卒不能禁。下至秤手逻卒。旁午纷纭。徒增民扰。五也。私贩之徒。贪利畏捕。沿海沿江。招引逋逃。窝纳盗贼出持兵器。归肆抢夺。官军逻卒。莫敢撄锋。此势不散臣恐淮浙切近南都。又临运道。复有黄巢张士诚者出于其间。六也。古迁豪右填实塞下。今山陜富民。多为中盐徙居淮浙。边塞空虚。七也。惟此七弊。所当区处。臣查得淮浙水乡。灶丁盐一引。折纳价银六钱。或四钱。又闻客商中盐边储。每一大引。不过价银三二钱是盐课收银比之收盐待中得利加倍也又闻灶丁畏盐难纳。多愿纳银。近年两浙盐课内。将一半折银。民情称便。乞　敕户部计议。合无今后淮浙盐课。通令从便折银。其银数乞照水乡旧价而畧减。比商中粮价而稍增。酌为中制。定立每盐一引。纳银几钱。逓年立限征收解边籴粮。或如臣前所言。准作俸禄价银。却换彼处粮米。派作边储。仍查客商盐引未支若干。尽拨各场。或从愿改拨长芦盐贱所处。许令每盐一引。自买私盐二引。或三引。准作官盐发卖。各场置集。凡灶丁有盐。客商有引者。会集一所。委官监买。仍令把截临场总路。不许零碎私卖。期以一年或二年。通买完足即绝商中以后灶丁煎盐听令自卖或转卖与客商其出外贩卖者。止于州县给引。限以地方。不禁私鬻贫灶无力煎办者。即拨富灶余丁。或佥有力愿煎。及有罪该徒之人而代之。如此立法。则　国家得盐利自多。而不必多方整理。灶丁得煎鬻自富。而不必更免粮差。盐可通卖。人无争夺。势豪专利之弊。不禁而自息。山陜射利之民。可驱而渐归。边境渐实。边储可充。廵逻秤掣之官不必设。盐徒意外之患不必虞。待后日久事定。盐课岁额。止令州县征解。而理盐衙门。渐可裁减。其为公私之便。省上下之费。盖不一而足矣。　五曰汰冗食以选将校、臣惟天下军职、有罪者不革、有功者日增、俸禄日多、民财有限、将何以给、窃闻　英宗睿皇帝、曾与大学士李贤忧议及此、　圣谕云、此事诚可虑、当徐为之、惜乎当时大臣、多为身计、无肯为国忠谋、奏行　祖宗之法、以将顺　睿皇帝之美者、昔我　太祖高皇帝优厚功臣。虽定军官子孙。皆得世袭。然必比试得中而后用之固不以生民膏血。养无能之人也。钦定大明律有云、若军官有犯私罪该笞者、附过收赎杖罪、解见任、降等叙用、该罢职不除者、降充总旗、该徒流者、照依地理远近、发各卫充军、若建立事功、不次擢用、固不以　朝廷爵禄。赏有罪之人也。既后法司奏征讨官当论功定议、我　太宗文皇帝圣谕有曰、朝廷大公至正之道、有功则赏、有过则刑、刑赏者、治天下之大法、不以功掩过、不以私废公、此辈征讨之功。既酬以爵赏矣。今有犯而不罪。是纵恶也。纵恶何以治天下。其论如律。此我　祖宗报功之厚。立法之严。是即天地春生秋杀。并行而不悖耳。今论官私罪徒流以下、径拟还职、虽杂犯斩绞、亦止发立、且又立功定以年限、无功亦得还职、全非　太祖定律之意、更以太宗文皇帝圣谕律之、纵恶孰甚焉、臣谓圣皇法祖宪天、此事诚当为处、况今新官袭职、例不比试、旧官比试、亦为虚应故事、故此辈自倚世袭之官、不须才能、不畏罪黜、恣为贪骄、不习武艺不惜军士、故今军职、动辄万计。岁支俸给、何啻百万、而其间无一人堪为将领。能出战阵者。此以全盛之天下。而坐困于夷虏之跳梁。真可为之流涕也。臣愚伏愿　皇上特　敕兵部会议、凡今军官私罪、悉依大明律拟断、该降级者降级、该罢职者充军、其降级充军者非真有战功、不许擢用、　圣恩若念其祖功、不忍弃其子孙、亦待有罪之人身故、方许其子孙替袭、至于内外卫所见任军职、亦乞先下　明诏、令其本身并户丁俱预习武艺一年、选委忠勤刚正、识大体知武畧廷臣各一员、分投前去、会同抚廵等官、面加考试、自都指挥以下、军官不能跃马弯弓、持菜舞剑、闲一武艺者、即令罢黜、其有子试中能代者、即令替职、无子或不能者、就令立功、一祖子孙、有武勇者借袭、无者暂停、或令减俸优给、以后军官子孙袭职、或弟侄借职者、不分新旧、俱要比试、武艺熟闲、身力强壮、而后得袭、否则暂停、或令减俸优给、如此简阅、则天下军职冗食者渐减、而所任者皆堪为将领、能出战阵之人、平居则课其训练军士、有事则责其身先行伍、而惟择主将以御之、严军令以督之、将见战无不胜、守无不坚、而夷虏不足平、盗贼不足虑矣、　六曰、阅军实以修武备、臣惟今天下卫所、原额军士。逃绝者多。实在者少。以逃绝者言、则远年丁尽、或埋没者、岁岁清查、既无根影、近日病故或逃亡者、年年勾解、随复逃回、空累里甲造册劳费、贴解艰难、此民间清军解军、极苦而无益者、此也、至以见在者言、则在卫军士、差占者多。操备者少。至论操军。又惟虚应故事。教场虚设。而金鼓不闻。或金鼓虽闻。而武艺不习。在边遇敌。则婴城固守。而坐视乡民之被掠。在内有警。则奏闻后遣。而先累民壮之被伤。此民间空出力以养军。而又代军死。甚可痛也。至论役占之弊。尤不忍言。且如漕运京粮。通论民间加耗脚米。及卫所船料等项之费大。畧费米参石至京而军士之劳不计焉至运边储。劳费又不止是。今每月粮米一石。一军支给。而又加以马匹草料。投跟势要买闲。止纳银三二钱耳。此以民间三四石米之费。而止为势要卖三二钱。天下若之何而不穷也。且在昔充军之户。或由垛集归附。未必皆是有罪。何今贫绝而不免清勾。在今充军之人。悉是奸豪巨恶。未必皆是可矜。何不数年而节蒙赦宥。因兹轻重不均。人愈玩法。况今东南力薄之人。充军西北。既不得用。西北近边之人。充军东南。亦常迯回。彼此无益。理宜通处。乞　敕兵部会议、选委两京能臣、分查各卫军籍、见在若干、又分在卫住有家业者若干、然后以今改编、并在卫原有家业者、通算各卫实在若干、其有缺伍、则另选军余舍余、愿报食粮、及犯罪例该充军者补充之、后再弗赦宥、其见年五十以上、该问充军者、即许子孙家人替当、军士在逃二次三次者、悉依大明律科断、其情重人犯、例该边卫充军者、望体　祖宗立法之严。责卖家产房室迁发、使绝归念。其或一时难卖则令里甲乡邻。各依乡例。认佃租课。每岁除夭荒及代纳粮税外。其余本处官司上纳。三年一次。亦如军装。类解该卫分给本军。以为盘费庶几军士在卫。皆有土著。各畏法律。而逃者少矣。至于卫所管事之官。犹望并省势要役占之弊。严加禁革。于是分委将挍。教习武艺武艺既精。一可当十。而后教。以团营走阵之法。使知坐作进退之节。如此。则军皆可用。为民出力。养之不为虚矣。　七曰广收蓄以储将材、臣念　国家自正统末年以来、未尝与虏一大战、故彼益骄矜、日肆侵侮、所以然者、我无能将故耳、　朝廷累下　明诏。访求谙晓韬畧弓马熟闲之人。举试擢用然此等全才世不多有故迄今并无一人应试成功者。臣愚又念古之才勇。未必专闲弓马或更不识文字试之或不能中式。用之则必可成功者。况今天下治平止是夷虏跳梁文武大臣中。非无能发纵指示者顾无偏禆骁勇之人故不敢出奇取胜耳论今所急。正在偏禆。若臣前所言汰冗食以选将校。则武职中固皆可将者矣。然而天生智勇。当不专在此辈之中故自古国家用兵常乏将村民间盗起多是豪杰臣愚以为莫若即此辈而收之。则既获将材。又弥盗贼。策之上也。乞　敕兵部计议、通行天下军卫有司。精加访察、凡军民中有膂力过人。武艺精熟者。悉选在官。其良民不愿者。不必强逼。选在官者。军则任以把总管队。民则授以总甲教师等项名目。畧加优给。使之随军操练。遇贼擒拏。积劳多者。量授职事以旌赏。犯罪重者。即发边方以立功。至于兵部、亦乞比照工部、添设主事等官十员、精选廷臣此最储边才要策当广罗而精择之亦何必进士奏名之人哉或进士中才畧明敏者为之平时则令草奏以习运筹有事则令出差以谙边务才弱弗称者。改选别部。才能称职者。专升兵备。及边郡知府等官。惟此二途之中。收养既多。其间必有真才出用。而能为国家除大患。立大功者矣。　八曰立经制以御外侮、盖汰冗食以选将挍阅军实以修武备。广收蓄以储将材。三事果能施行则各军卫将。固皆能战者矣。臣谓自古京军最惧远征客兵尤忌长屯。故隋末盗贼起于征辽。唐季叛卒起于戍广。今发京军远征延绥。经年不还。割心腹以救四肢。诚非计也。况边境有急请调京军。往来奏覆缓不及事。臣愚以为莫若自今分定在京直隶卫所官军。止应宣府辽东。山西卫所官军。专应大同。陜西卫所官军。各从所近策应延绥宁夏甘肃。量。皆出征不远。屯戌不久。平时无事。则止令边军操守。有事紧急。除辽东宣府。必须奏请京畿官军出援外。其余各总兵官。一面奏闻。一面径调该卫官军前去策应。固不必命廷臣以挠其权出京军以分其食而经制巳定。缓急有恃。外侮不能侵越矣。　九曰重将权以责成效、夫兵食虽足。经制虽定然而将权不重、则威令不行、士不用命、亦难成功、臣闻赵将李牧守边、得便宜置吏市租皆入幕府、日飨士卒、数年不战、赵王终用之不疑、故能破杀匈奴十余万骑、单于奔走、不敢近边、及宋失险、戎狄最强、宋太祖命李汉超郭进等备之、皆久任专制厚其财帛、如赵李牧、军校有讼郭进者、送进自治、故当时诸将感激、皆能以一郡之力、抗御强虏、宋祖得无西北之忧得专力于东南、削平诸国、此古人任将之明效也、臣愚伏读我　太祖高皇帝命将制词有曰、古云将在军君不与者胜、汝等其识之、又谓大将军筡达有曰、阃外之事、汝实任之又曰、将者、三军之司命、立威者胜、仕势者强、威立则士用命势重则敌不敢犯、又谕征南将军胡廷瑞有曰、何文辉为尔之副、湖广参政戴德从汝调发、二人皆吾亲近之人、勿以此故废军政、凡号令征战、一以军法从事、此我　圣祖命将之成法也、今各边总兵廵抚、见一虏、出一军、赏一有功戮一不用命、皆不得自专、必须奏请、事从中制、彼得推干、故难责成功、常致悞事、　朝廷岂以其人不足委任耶、固宜改委其人、惟求忠勇历战之人、以为总兵、遴选壮毅有谋之士、以任廵抚惟才是使。虽小官授以节越而无嫌。惟　敕是遵。虽崇爵听其指麾而无碍。固不宜拘泥资格。而用巳衰之人。亦不宜骤与崇阶。而赏无功之士。选任既当。又宜体　圣祖之成法效古人之命将。假与威权。使得专罚。多与金帛。使得厚赏。至于临期应变。料敌出奇。惟期所为。而不为中制。　朝廷惟握将将之权。有功则升赏。有罪则诛黜。如此。则将士用命。事几不失。而彼得成功矣。　十曰用间谍以觇虏情、臣惟兵将虽练、然而不得地利、不知虏情、则动乖所之、为彼乘袭、有败无胜、譬如瞽者之射。虽挽强弓。发利矢。何益于中哉。臣切料各边军士不下数十万。虏骑控弦不过数万。然彼常寇我有余。我尝御彼不足者。葢由彼能用间而事事得手兵法之所利我不能用间而事事犯手兵法之所忌故彼常虏掠。因粮于我也。而我则困于远输。彼常深入。屯我重地也。而我则散地难战彼常形我而自无形。我则为彼所形而不能形彼。故如彼欲专攻大同也。而佯为移攻宣府之形。彼惟分遣数骑也。而诳为将发大众之语。使彼被虏之人。闻之见之。而阴纵之归以报我。故我且疑且信。而各边屯戍。愈分愈寡。愈久愈疲。彼则专攻我一处。而力常有余。且又时出数骑。或见或伏。半进半退。以为我形。我将信而攻彼耶。则或为所饵。而遂遭丧覆。或疑而不攻耶。则又为所掣而肆行抢掠。此彼常得志于我。皆能用间之利也。往年长夏屯我大同。彼犯兵家之忌矣。使我有间。知彼虚实。谙彼道途。则大同军士。坚璧与持。时或出兵以制其抄掠。或阴计以毒其水草。而又会约宣府延绥。合兵策应。或出其左。或攻其右。或将捣其巢穴或先截其归路。或虚声使彼动摇。或潜军出其不意。彼将进无所获。退无所归。祈死乞降之不暇。奚敢再为边患哉。此所谓不战而屈人之兵者也。上年之入我河套也。前有延绥之拒。后有黄河之阻。左有大同右有宁夏掎角之势。亦可行前之策然我皆坐失机会者。由不能用间之弊。故臣以为今之备边。莫先用间。然古人用间。非止一端。今则我军出外。辄为所获彼之左右。我亦未知。则生间内间。未可先用也。顾惟彼有虏掠探听入境之人。为我所获者。我惟不逞小忿。免其诛戮。不惜厚赏。悦其心志。因而用之。则彼中酋长有心慕中国者。我得以知而招怀之。有自目猜忌者。我得以知而携贰之。有阴为间谍者。我又得以知而诳惑之。由是五间可以次第毕用。而彼中事情。我无不知。我师所出动中机会。蔑不济矣。
　　地方利害疏【盗贼】
　　夫自古盗贼之兴、即当扑灭于微、若其既久而多、则不得不抚捕兼行者、葢以情则胁从当罔治。以势则延蔓难根诛也。故如汉武帝以南征北伐之威、不能尽杀盗贼、及后轮台诏下、休兵恤民。盗贼不见其迹。又如汉龚。遂当宣帝强盛之时、下令渤海、诸持田器者为农民、吏无得问、固不闻其诱使释兵而尽杀之也、向者山东直隶河南江西各处盗贼动辄数万、非我　皇上洞明治体畧降　恩诏抚散胁从。继命将帅诛锄首恶。岂能平定如此之易哉。其自古招抚之失。有当戒者。谓如唐宋金元之季。官其渠帅。授以土地。假以兵权。更或因其懈弛。而遂行诱杀。见其跋扈。而复事姑息。以是威信两失纪纲大坏坐致衰微耳若今委任得人抚处有道万无是失也只今江南之贼、华林码碯、剿散无余、东乡旧招、遗党尚及千人、桃源或云三倍其数、然臣不能实知也、其它尚有贑州旧招之徒、新淦初起之众、动皆以千数、至于乐安建昌等县、亦有余孽观望、反侧未尽消除、今以事理言、则在东乡者、皆原被胁从、旧日招定之人、亦既愤其首恶之陷巳。而助官擒斩矣。其它别有违犯者。亦皆陆续送官治罪。不敢隐匿。其任桃源者旧虽听招。不曾流叛。近于王重七等之杀官焚县大肆凶恶。彼则始忧滥及。而有观望之罪。后来自雪。而有助讨之诚。此二处贼情。应议抚剿之招案也。以人情言。则今地方大户。自重身家者。惩其往日。决不肯与之联居。又有一种豪强光棍。始以助官杀贼为名。以通贼寄赃得利。暨后以诬执平民。惟是此辈不利贼平吓诈财物为业。惟恐事定还乡。则新民告取才物。良民告偿人命。乡党虽安。彼独受罪。于是外则胥动浮言。挟制官府。内则雠杀复业良民。及听招新民。各诬以罪。使之不得宁居。必至变乱而尽行剿杀。以灭其迹。此等之事。官府动以浮言。各立意见。或以为罪。或以为功。虽有为地方深计者。彼此牵持。莫之能禁。今民间所苦第一光棍第二贼盗而兵扰次之为之父母者。所宜急求安定。以全其生。而彼豪民光棍。搬居城市。方得艺业。欲图延捱岁月。累死贫民。荡空乡土。而罪名可掩。兼并可肆。有如置身风波之中。众皆失色。速求底岸。独为水手者。方傲歌驻楫。乘时射利。而过客不知风涛利害、或信其言以为然。其亦可痛也巳。今姚源请兵。势当必讨。无容议矣。其它盗贼有言当抚者。曰彼既胁从听招巳定　朝廷恩信。岂可轻失。惟待之以诚。治之以法。严禁光棍。不许擅杀。于前过恶。永不追究。再后有犯。决不姑息则彼知一人之罪不累众人今日之刑非同昔日自然心悦诚服帖然助顺。不过锄治数十人。抚治三五月。而事定矣若其诱杀一处则处处惊疑而起当此民穷财尽之时。兵连祸结为之奈何。有言当剿者曰。今日地方大祸。皆欲杀贼。众口同辞。以招为诱。抚贼者为国忠谋而于巳身大为不利观此数言可以知其大畧浮言既不可解。擅杀又不能禁彼固贼耳安能保其上下激之终不为变哉变则招抚之人独难当矣固不若剿。则成败利钝。与众共之。地方之祸。自彼地方使然也于我何咎此则抚剿二策。未有定见之情弊也。臣愚见则谓旧招者不杀再叛者不招而新起者必扑灭于微即此三言而事定矣、臣先追贼开化贼势甚强二省议招、臣独不可、今在东乡、贼方信服欲臣诱杀、心亦未安为守前说耳、然不敢自以为是也。特不敢欺隐弗陈、以备采择焉耳、　朝廷悯今地方、节次差官体勘贼情、及羣臣功罪臣以功罪一时难定。葢由事目繁多。文案堆积。廵历难遍于乡邑采访或谬于传闻。又况忠臣或远或去。而又耻于自扬。智士日近日亲。而又巧于媒孽。虽有至公至明。必须假以岁月。方得查实。否则一时轻信误听。未免有伤公正之体。以孤忠义之心。若前贼势众寡。贼情向背。则早宜勘报以定抚剿画一之论庶几官有定守。民有定志而地方早得宁息耳。
　　皇明经世文编卷之一百三十六终
　　皇明经世文编卷之一百三十七
　　华亭陈子龙卧子　徐孚远闇公　宋征璧尚木　李雯舒章选辑
　　周锺介生参阅
　　许文简公奏疏（疏）
　　许赞
　　疏
　　陈言六事疏
　　覆塩去事宜疏
　　复议塩法疏
　　议防虏事宜疏
　　正国典明选法以便遵守疏
　　陈言六事疏【民赋利弊】
　　一小民田赋正额外、附余包补之数、往往十倍常供坐是益困、至于商贾、司塩法者、既取之以余塩、又取之以预借、又抽之以夹带、又加增常价、留难掣放、其苦尤甚、今宜秋粮夏税军需物料之类、俱令花户上纳、不得委之里书、各塩场税课、一遵旧制、诸所言额外之征悉罢之、有司为民害者、许抚按守巡不时以名闻、亟禠其职、
　　一江南富民、皆不乐为粮长、以粮额多而转运包赔之为累也、今佥编粮长、宜视其田宅厚薄、人力强弱、分上中下三户、而定其差等、论役使之繁简而派其供应。按年代之久近而疏其先后。每五六年清审更替、则豪猾不得以苟免。权势不得以脱漏。而疲弱不至于久累矣。
　　一内府本色折色物料、每银一千两、则给扛解银一百二十两、管解者贿求吏典。增减文移、如京价贵而派少、则曰每行征银若干、原派多而京价少、则曰原征本色若干、领银后、或于本地附近出产地方、市买物料至京。又投托揽头以时估上纳。而余银尽为所干没矣、或京价过高。则弃批不完。告取帮价。必足其欲而后巳此在湖广为甚。而各省亦时有之。独山东河南有布政司摠部官、每岁遂得羡银四五千两、但二省地近远者、难以一律、自今南直隶江西浙江湖广派扛解银、不得过六十、广东广西福建四川、不得过八十、各州县征银纳府、府县官简富民以时估置买物料、仍赴府辨验封识、如本色者、批内即云某物若干斤、每斤原征银若干、共银若干余银若干、折色亦如之、然后赴布政司抚按挂号、类解各本色送内府各库、折色及扣剩扛解送太仓完纳、给与批关、其折色以备召商。扣剩以备补本省及本府县不足之数。如果太多。则于下年减派以苏民困。而领解者无所容其奸矣。
　　一今大造黄册之时、将消乏里分、节年卖出诡寄无征粮米、取司府文册、一一清查见在里分若干、以一年计之、各里田粮、必均平如一、以十年计之、各甲田粮、必均平如一、或遇十年轮当里甲、凡夫马铺陈什物、属有司支用者、务从省约、定拟价直、今当年里甲长首人户出办、不得更坐人丁、州县官亦不得先期催征、以滋侵渔、
　　一折纳京储之例。或宜于北方舟楫不通之处。而南方则非所宜。或可行之下江米贵之所。而上江则为不便。盖湖广江西江北地方舟楫可通。米价不致翔贵且每石有折银七八钱者。有一两者。参差不齐。令既下而民尽以米变卖。非其所愿也。自今奏报灾伤、必曰某项可蠲免、某项可折价、某项可本色、折价者及时征银、本色者及时征米、毋使米贱之地。失征本色。坐损京储。
　　迩来边方多故、按伏征调之费、辄请给于内帑、有一疏而乞银、将及二百万者、腹里报灾、多不以实、甚者巳征在官。亦云蠲免。所以宜预赦不宜赦积□徒为贪官污吏之资。而又请内帑抵补。舛谬甚矣。宜令各边镇明烽火侯、谨瞭望、使人得耕耘以兴举屯田之利。平居无事。不得以按伏兵马为名。糜费刍饷内郡有司勘灾毋过期失事、赈济许发所在仓库钱粮、毋得槩乞京运、
　　覆塩去事宜疏【塩法】
　　一招流移、淮扬人户、多弃业逃徙。以兴贩为生、宜责成州县招徕安集。或假与牛种。或免其逋积。岁终籍所招复之数。以凭黜陟。
　　一防漏灶、比来灶户贫者流亡。而富者又复买脱。大非原额。宜以版籍为定。但有灶求止帚民者。按籍详核。毋得辄与改易。
　　一厚优恤、灶户各有塩课。而有司槩以徭役苦之。宜照先年事例。编派差徭。间有置买民甲者。听其自输正赋。其有奸灶私射诡寄等弊。有司一体查究。
　　一免荡税荡地原无赋入。且淹没不常。非岁稔之区。其巳入赋额者勿论。余悉任其间耕。俟三年后耕获有常。始开报起科。
　　一严引期、各边报中之商、但有违限者、核其年月久近。罪坐如例、毋得概罚、
　　一复食塩、淮扬所获私塩、许令各于本处鬻卖、如私塩之外、额引不及、照旧设立析塩铺户、于两批验所领买官塩、散各州县、以资日食、
　　复议塩法疏【塩法】
　　朝廷设立塩课、正引各有常规。余塩原无定数。遏私贩以通官塩、乃　祖宗立法之正。假课额以处余塩。实今日救弊之宜。余塩仍当因时增减欲革余塩则商灶俱困而私贩必至于盛行倍收余塩则旱涝难齐而边引不免于壅滞夹带余塩。律有明禁。增刷则于　祖制有违。中塩自有引目。另立照票。则与引目相背。官为收鬻、不若听商收买。简易可行。尽数开边、窃恐天时人事不同。将来难继。臣请参酌众议、除两浙河东听其照旧遵行外、其两淮塩斤、许每包以五百五十斤为率、内二百八十五斤连包索为正引定价五钱。二百六十五斤为余塩。淮南定价六钱五分。淮北定价五钱。两浙每正塩一引、连包索以二百二十五斤为率、定价银三钱五分。余塩通融以百斤为一引、嘉兴批验所银五钱、杭州四钱五分、绍兴四钱、温州二钱、长芦山东每包以四百三十斤为率、内二百五十斤为正引。长芦定价二钱、山东一钱五分、二百二十五斤连包索为余塩。长芦南掣塩所银三钱、北所三钱三分、山东三钱一分、以上正塩、俱开边报中、两浙上纳本色、长芦山东折色、如丰年愿纳本色者听。余塩不必开报边。仍旧纳银运司。解部转发各边。甘肃险远。止开淮浙二塩。淮塩再减五分。每引银四钱五分。浙塩再减五分、每引银三钱。其余各边、如开淮塩。搭以长芦。则不必再搭山东。开浙塩。搭以山东。亦不必更搭长芦。庶便于掣支。以上正余塩斤、各该巡塩御史榜示各商、务遵定则、其有夹带私塩、隐射退引、及买窝等弊、严法重处、摠计各运司正塩、岁可得银五十四万八千四百二十七两有奇。余塩岁可得银六十一万八千三百七两有奇。正塩既巳开边。余塩随引赴边上纳。似亦可行。但查余塩价银、惟山东画一。两淮长芦分别南北不同。两浙杭嘉温绍所在亦异。又各该运司塩场美恶不齐。行塩地方贵贱广狭不等。若一槩开边纳银商人各择便利。将使下场余塩、无人收买则灶户必有不均之怨。且天时阴雨无常。沙滩时有崩塌。设煎晒不敷。运司难以追并。商人若守支正引躭延、商灶两困。宜行巡塩御史。今后商人到场。除正塩引。该带余塩。照数称掣外。若余塩缺煎时难收买、责令运司止将正塩称掣。不必抑勒取盈。如各场勒煎灶丁纳剩余塩。商人收买不尽者悉听临时设法区处。
　　议防虏事宜疏【防虏】
　　一曰广招被虏人口以杀虏势、　臣闻前者虏贼入寇也。鸱张乌合。动称一万、率多具衣冠而解语言。谙地利而识虚实者。皆吾中国被虏之赤子也。一受彼之驾驭。皆为我劲敌。驱之战阵。如手足招抚之典虽下。而未见向应者。岂真以大羊为同类。沙漠为乐土哉。乃彼诱之之利重而吾招致之道未尽善耳盖被虏之人。其止帚中国也。出万死一生之计。方得免于虎口。及入境之时。所在军将。中国被虏之人不敢复止帚恐为边将杀掠后大司马建议边将能招安人口者以多少论功斯诚良法也视为幸功攘利之具既幸脱杀戮之祸必重罹诛求之苦所有马匹行李。任意索取。艰辛万状。方得达于官司。而研审推问。动弥旬月。上者仅抱穷愁为沟渠之目。下者巳含冤抑丧亡矣。是其附狄则有利而无害止帚夏则害重而利微虽有怀土之思。亦且首鼠狐疑。如纳陷穽而为丑虏。刻死以终身矣。为今之计。莫若涣发纶音。不拘常格。广恩信。宽文法。严禁沿边将士。如虏中逃回之人。守墩者。即引报该管地方官。审其乡贯来历。愿止帚者给文而遣之止帚。免其差役。倍加存恤。不愿止帚者。编之行伍。给与月粮。凡所带来马匹衣物等项。尽数给与。旧日之慝。悉置勿问。仍审其进边日期。及有无掯勒以凭查究。或有才识过人为众所信服。能偕其党止帚顺者。计其众寡。以次犒赏。如十人即与小旗。百人即与百户之类。后日能立军功。一例升用。务使故乡之乐甚于殊俗中国之利浮于左袵不挠不变。断在必行。则恩威所感。止帚服自众。虽逆虏亦不能保其携贰之心。抚而用之。是以戎狄之技攻戎狄矣。若乃离亲戚弃坟墓。生为他世之人。没甘为胡地鬼者。断无是理也。
　　二曰团结地方民兵以倡勇敢、　臣闻前岁虏众之寇山西也。联络四五百里。精强者厚集为阵。老弱者分布抢掳。大虏之治入也其锋不可当而其分抢也可以伏兵攻击使之出辄被擒则大众自困矣不过数十成群。三五为队。抱原隰。依水艹以为固耳。使吾中国之人。昼或设伏以袭之。夜或潜出以击之。揆之理势。必见奇功。况巳着有明例。悬重赏以诱之矣。然而怯懦犹昔。勇气不振者。或鼓舞之术犹未尽故也。盖戎狄素负勇悍之名。其恐吓于吾民非一日矣。至以一人而驱吾数十人不延颈以待戮则影随而北向者积威之所劫也及其再入也。民之耳目颇玩。虏之情状亦知。故或伏林麓而斩其首级。或乘深夜而取其马匹。是以利之所在。故轻生以赴之耳。而不才官吏。欲攘之以报功。藉之以规利。审责不休。刑罚备至。或减其价直。或罪其隐瞒。名曰首官给赏其实扼拊而夺之也夫履危机。冐白刅。本以为利巳之计。反以滋剥肤之灾。其谁敢为之哉。臣愚以为莫若使各处乡民之有胆畧谋勇者。自相团结。勿拘众寡。如十人即推一人为小甲。五十人则推一人为总甲。百人则推一人为保正之类。有司止许计名造册备照不必时常查点。妨其生业。贼至之时。使得便宜相机审势。除得首级。仍照近日题准事例赏给外。但有所得马匹牛羊衣服银两之属。不拘多少。尽数犒赏。不必官为变卖。纵有隐瞒。亦不许追求禁治。违者坐赃问罪。务使利重于其害。得偿其所失。孰不乘机构会奋勇争先哉。今夫奔走天下之人者利而巳矣故探珠者入重渊不避蛟龙。采玉者入深山不辞虎豹。非有所驱迫也视利为重。则视身为轻耳。如是则人自为战。家自为备矣。岂能长驱而入。整旅而止帚。如蹈无人之境也
　　三曰修筑畎亩墙垣以遏虏骑　臣闻先日虏、寇之入关也。数万之众。风驰电迈。烽燧未及举。人畜未及收。而贼骑突至。巳弥满数十州县者。盖由太原之域。地势旷夷。无山川林木之阻。故虏众得以肆意长驱耳。大众长驱不得处处留□故有险可依者即可避之又闻去年虏贼入山西。凡乡村之间墙垣迂曲而多者人畜可以藏避即少杀掠臣尝考古人畎亩沟洫之制。大要固在于分田授产。而捍御外侮。亦其强理之微意也。故晋令齐人尽东其亩而国佐不从。曰惟吾子戎车是利。今北虏之俗善于马。中国之民便于步。彼以神速获其利。我以淹缓周其防。乘今北虏远遁之时。边境稍安。合无晓谕山西之民。凡山川要害。可断可守。尽行修治外。他如道途之侧。田野之间。但宽平可以立营寨。逞驰逐者。因势审形。尽筑墙垣除在通衢者。官派夫役修理。其田间则不拘其纵横广狭但以各主之田畔为基址而四邻共筑之务要连绵不绝。坚固可久。合于人情。宜于土俗。如此则无事之时。界畔分明。足以杜侵夺之奸。有事之日。窒碍难行。冲突不便。吾民之避患者。易闻风以收敛。而拒敌者可因之以设伏矣。彼安得逞其长技。往来捷疾。如风雨之不可测哉。
　　正国典明选法以便遵守疏【申明选法】
　　去年四月、荷蒙　皇上念臣孤弱保王、止帚田未久、即蒙诏命起用、臣感激思振、惶惧之余、岂不思奋、切念法弛而弊、当揭其由、政蛊而害当指其实、臣读吕刑之书、而得其端焉□刑述刑之五过、究其出入之弊曰惟官惟反惟内惟货惟求、五者之病、不独用刑可以出入人罪。颠倒法度。凌犯事体。自古国家之政也教也令也制也度也。其废弛也。罔不由此五病而然何也。此五事于铨部犹轻不□政本之重也曰官者谓威势也。八臣有威势则能气使百司而惟命是从。曰反者谓报恩怨也。人臣挟势以报恩怨、则能以祸福加人。无不如意。曰内者谓女谒也。公卿大夫。为其妻妾子孙之亲党。而恣意干求。不顾国法。曰货者贿赂也。用财请求。如市易之道。以渎乱天纪。曰求者于请也。不顾礼法。徇私嘱托。以变乱事例、五者有一于此。欲望履当官清慎勤之三事难矣。况兼而行。其害可知。臣不知其它、今履任之初、谨以吏治职守、自　祖宗之建立、与　陛下之申明者、条陈上闻、臣诚欲履　祖宗之成宪、守　陛下之良猷、以祛五弊、以清庶务、盖事实申明。则人心知儆。而不敢轻犯。事例一变。则侥幸无厌。而争竞成风。伏望　皇上、念治道之系为甚大、用人之知为至难、留神一览、特勑中外臣工将后开事例、着实举行、仍令臣等永为遵守、无少改渝庶臣感恩思报、可效犬马之力、可倾葵藿之诚臣不胜激切仰望勤惓之至
　　一禁荐举之滥、夫旅荐贤能。所以备迁擢、升转官员、所以昭激劝、盖因能授任、随才器使、而不肖者。不得厕其中也、今各处抚按荐举所属官员、真知其贤者、荐之可也、而任浅及升任去任巳久者、往往掇拾举荐、或曰录去思、或曰荐升任、夫既巳升迁去任矣。又何荐焉其意不过结欢收功。而不顾激扬之大体也又有考语开注贤能、论奏劾称贪暴者、有在任褒词行奖、文册填注不职者、有抚按举劾异同者、以致本部查覆甚难、又抚按奖励过官员本部通不与闻、亦非事体、合候命下、通行各该抚按官员、今后举荐官员。务要精当。不贵繁多。其升迁任浅去任巳久者、不许一槩滥举。仍通行直隶各府浙江等按察司、每年终、将抚按及别差御史奖励过官员批词造册送部查考、其考语荐劾缴册开注、及奖励批词、或一人而自相抵牾、或彼此荐劾不同、考语背驰者、听本部题请行勘实罪坐注者、庶几臧否一定、黜陟自明、清议不淆、官方斯允矣
  </div>
  <div class="pagination">
   <a href="皇明经世文编_page47.html">
    上一页
   </a>
   <span>
    ...
   </span>
   <a href="皇明经世文编_page43.html">
    43
   </a>
   <a href="皇明经世文编_page44.html">
    44
   </a>
   <a href="皇明经世文编_page45.html">
    45
   </a>
   <a href="皇明经世文编_page46.html">
    46
   </a>
   <a href="皇明经世文编_page47.html">
    47
   </a>
   <span class="current-page">
    48
   </span>
   <a href="皇明经世文编_page49.html">
    49
   </a>
   <a href="皇明经世文编_page50.html">
    50
   </a>
   <a href="皇明经世文编_page51.html">
    51
   </a>
   <a href="皇明经世文编_page52.html">
    52
   </a>
   <a href="皇明经世文编_page53.html">
    53
   </a>
   <span>
    ...
   </span>
   <a href="皇明经世文编_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
