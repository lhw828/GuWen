<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 71 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 71 页/共 192 页
  </h1>
  <div class="content">
   国初近京五百里内。圈给八旗。而别拨他州县之间田。以为民地。计近畿凡宗室王贝勒贝子将军之庄园。共万有三千三百三十八顷有奇。凡勋戚世爵职官军士庄田。十有四万百二十八顷有奇。其内府庄田。以待　皇子分封公主赠嫁者。不在此数。而　盛京东北。及诸边口外。腴壤日辟。八旗滋生户口。咸取给焉。嘉庆十八年。户部尚书英和奏言。自乾隆年间以来。入官地亩甚多。他不具论。即如和珅福长安两家入官地亩。不下二三千顷。至今并未升科。屡次查催。地方官奉行不力。尽饱胥吏之。且有以瘠换膏腴者。请严直隶总督作速升科。无令隐匿侵蚀抵换。于国用亦有裨益。 

　又考伊犁屯田。向惟绿营及回汉屯丁。自嘉庆九年。将军松筠奏言。伊犁驻防之锡伯营。向无官给口粮。均系自耕自食。生计有资。迥异满营之拮据。近日八旗生齿日繁。上年酌派满洲闲散丁三百六十名。官给牛只器具。分地试种。秋获十分有余。已有成效。惟系通力合作。未免视为官产。久而生懈。应照锡伯营屯制。按名给地。永为世业。并谕以地即种成。将来亦不奏裁口粮。毋庸观望。满营旗人闻此。始皆欣然。领地耕作。十七年。将军晋昌复奏言。伊犁旗屯之田。有已分未分二项。其已分田二万四千亩。系松筠奏明分授八旗。每旗三千亩。其未分田二万亩。离城较远。每年专派佐领。督率八旗间散丁。通力合作。添雇回子流民。将所收粮公贮。分给贫乏。请照松筠章程。分给八旗闲散。自行管业。不准招佃耕种。以滋流獘。再仿松筠前奏。于公地之南。督筑数堡。每堡盖屋百所。以驻屯丁。教之树畜。农隙习武。以收兵屯两益。此新疆驻防旗屯之成效。可推行于畿辅及留都者。

　西域水道记曰。乾隆三十年。自　盛京移锡伯部官兵千。驻伊犁河南岸。去河数里。旧有一渠。东西长二百余里。渠北地隘。虑在无田。渠南阻崖。患在无水。嘉庆初。有部人图默特。创议于察布察尔山口引水。自崖上凿渠。亦东西长二百余里。功费繁巨。部人嗟怨。图默特卒排众议。数年乃成。既浚新渠。辟田千顷。遂大丰殖。雄视诸部。郑白之沃。不足云也。新渠东北有积水潭广数里。环潭皆回民田。将军松筠因新渠成。以潭西南二面田二千亩。锡伯屯之。界遂东移。两渠相去十余里。新渠高于旧渠六七丈。新渠之南。并南山下。皆回民田。此锡伯营屯田水利。同于内地者。

　　节经费议　　
冯桂芬

国家经费有常。惟宗禄无定额。　会典诸书。奉恩将军以上。俸数皆不录。闻近来岁支三百余万。十倍于　国初。此宜与以限制者也。成周以后。诸史所纪。待宗室寖薄。至有明而极。　本朝亲亲之谊。远迈前古。非臣下所敢轻议。惟是二百年间。度支已十倍。浸假而商祀六百。周祚八百。将至数千万。况万年有道之长乎。固知将来之必出于限制。何如早为之限制。限制之法亦无过礼。所谓亲亲之杀而已。更宜仿采地之制。分授庄田。以易银米。斯万世无獘矣。至八旗生齿日繁。世复一世。尤难亿计。孳生无穷。兵额有定。其何以支。恐养之适所以窘之也。周之丰镐。亦画井田。汉之丰沛。无过赐复。不闻龙兴旧区。世世子孙。皆仰食县官之理。应请拨留都畿辅西北口闲田。仿照干嘉间伊锡伯营之法。推广驻防。膂力及格者为兵。不及者为农。分地兴屯。成熟之后。永为世业。勿惑于止能荷戈不能荷锄欺罔之说。康熙七年。四川提督某疏。愿别置田产长子孙者听。其外任罢官及因依亲族不愿回京者亦听。惟孳生年岁。咨旗存案。以备稽考。诚今日之至计也。抑更有议者。我　朝自萨尔浒一役之后。大兵所至。天下无敌。洎乎雍干禁旅之威。犹震海内。假令今日有此兵十万。何患乎外侮。何患乎内讧。而今旗兵殊不然。此何以故。承平日久。敝化奢丽。膏粱多而藜藿少。染汉兵习气而殆过之。另议非武生不得充兵。非力举若干斤不得充武生。满汉一律。正以此也。夫禁旅至重。宜极天下之选。不得以旗籍而迁就之。应请于亲军护军前锋健锐火器等三营中。严加甄别。及格者留之。不及格者黜之。于绿营中挑补。班于旗兵下。以示区别。斯循名责实之道得矣。

　　旗户分居议　
李祖陶

八旗。　国家之爪牙也。我　朝龙兴东土。虎视中原。一时附风云而依日月者。有满洲之八旗。蒙古之八旗。汉军之八旗。其人为天之所生。人之所选。以为疏附后先奔走御侮之用。类皆汗马功高。旗常绩着。以视汉祖之丰沛子弟。光武之南阳宗亲。唐家之太原义从。明代之徐凤英贤。有过之无不及。顺治元年。　　　世祖章皇帝定鼎燕京。酬庸赏功。列五等之爵。而不分三等之土。圈环京五百里之地以居之。以为居重驭轻之势。亦较汉之徙郡国豪杰以实关中。明祖之取江南富人以居凤阳。其义为更有进。但五百里之地。虽尽膏腴。而土则不能加辟。八旗之人。虽皆食禄。而丁则逐代增添。恭逢　　　神功圣德。累世承平。休养之余。渐生奢侈。驯至雍正末年。八旗生计渐蹙。于是　　　圣天子畴咨于上。诸臣建策于下。类皆渊谋远想。为十世百世之计。而不在取济于一时者。所以为之救也。以予所知。乾隆二年。监察御史舒赫德。即有密陈愚虑之疏。谓旗人之赖以为生。惟有房地。别无他项。房地不充。虽百计以养之。究非久远之谋。惟使不聚于一方。庶可并得其利益。伏思盛京黑龙江寍古塔三处。为我　朝兴隆之地。土脉沃美。闻其闲旷处甚多。虽八旗满洲。不可散处他方。而此根本之地。似不妨迁移居住。务使家有恒产。人有恒心。然后再教以俭朴。返其初风。则根本固。久远可计矣。但须料理于数年之前。然后于八旗之愿往者。及生计极困者。为一一筹其起身安家等事。则各欣然就道矣。此一说也。至乾隆六年。户部侍郎梁诗正。复有军国大用不敷。敬陈变通之法。疏谓臣蒙恩简佐计部。详查每年经费。所入不敷所出。盖以八旗兵饷浩繁。故所出者每多。各省绿营兵饷日增。故所入者渐少。设有额外费用。即不免左支右绌矣。查八旗人。除各省驻防与近京五百里听其屯种外。余并随旗居住。聚京师。无农工商贾之业。类皆仰食于官。我　　皇上其仁如天。于正赋俸饷外。添设佐领之额。优给养育之粮。而旗人犹穷苦自若。以不使人自为养。而常欲以官养之也。窃谓非屯田断无以给。今内地已无闲旷之田。　　　世宗显皇帝欲于黑龙江寍古塔等处。分别旗人住居耕种。而未及行。我　　皇上御极以来。廷臣屡有以此言进者。若虑其难行。而不及时早为之所。数十百年之后。旗户必十倍于今。以有数之钱粮。赡无数之生齿。使仅取给于额饷之内。则兵弁之关支。不足供闲散之坐食。旗人之生计必日蹙。欲添给于额饷之外。则民赋之常制。断不可加。而国用所必需。又无可缩。即竭度支之力。不足以供。不将上下交困乎。惟有酌派闲散列边屯。使自食其耕牧之利。而以时讲武。则旗人有生聚之资。　国帑亦无匮乏之虑矣。此又一说也。 

至乾隆十年。山西道监察御史柴潮生。复进筹理财之长策。一曰开边外之屯田以养闲散。二曰给数年之俸饷以遣汉军。何也。臣闻宋祖之有天下也。举中国之兵止十六万。迨英宗治平之闲。多至百二十万。国力为之耗竭。明之宗支。不士不农。仰给宗禄。至中叶以后。乃共篷而居。分饼而食。男四十不得娶。女三十不得嫁。何者。力不足以给之也。今满洲蒙古汉军。各有八旗。其丁口之蕃昌。视顺治时盖一衍为十。而生计之艰难。则视康熙之时巳十不及五。而且仰给于官而不已。局于五百里之内而不使出。则将来上之獘必如北宋之养兵。下之獘必如有明之宗室。此不可不筹变通者也。臣窃以为满洲闲散及汉军八旗。皆宜设法安顿。查沿边一带。至奉天等处。多水泉肥美之地。请遣有干略之大臣前往经理。果有可屯之处。特发帑金。为之建堡墩。立屋庐。置耕牛农具。令各旗满洲除正身披甲在京当差外。其家之次丁余丁力能耕种者。并前往居住。所种之田。即为本业。分年扣还工本。此外再不升科。惟令其农暇操练。则数年之后。即成劲旅。此安置满洲闲散之法也。至汉军八旗。已奉有听其出旗之　　旨。以定例太拘。故出者寥寥。今请不论其家之出仕与否。皆得出旗。其见任官者。各给以三年之俸饷。无官者。给以六年之俸饷。其家产许其携带。任其自便。则贫富皆不失所。五年之后。　国帑之节省无穷。此安顿汉军八旗之法也。此又一说也。三说大同小异。而柴说并筹及散遣汉军。尤为胆识双绝。夫汉军皆中土之人。其初闻风景附。着有勋劳。豢养二百余年。尔公尔侯。报之厚矣。积久蕃衍。而生计日蹙。则与其坐困无聊。何若放之江湖。任其浩浩荡荡之为得也。予观魏叔子封建论。后附及明制之失。谓君子之泽。五世而斩。虽宗室亦应有限制。开创天子之子为王。嫡子世世袭王爵。庶子则每代递降。至五世之后为庶人。继体天子之子为公。其降杀亦照此例。五世之后并为庶宗。各执四民之业。谱系于国。而免其徭。其言曲有条理。夫以天潢之亲。犹尚为之区别。不使尽食于官。况满军闲散与汉军之附丽者乎。此诚救贫之长策。不仅救国。兼以救人也。

　　记武隆阿秀八旗生计疏及双城堡屯田始末　　　
孙鼎臣

我　朝八旗以兵政寓民。一马甲月给银三两。护军四两。月米皆四斛。于京城内外按旗分给房屋。于近京五百里内圈给地亩。衣租食税。　恩至渥也。雍正中。每旗发帑银十万生息。以为婚丧之费。乾隆四十四年。户部赎回八旗入官老圈地二万七千余顷。责成直隶州县征租解部。于年终普赏各兵一月钱粮。嘉庆十年。又节省巡捕营马干银。增养育兵额。十一年。复发帑银七十万。交商生息。再增兵额。所以为旗人谋生养者无微不至。然历年既久。生齿繁而衣食绌。　　　列圣时以为忧。　　　宣宗登极初元。大学士伯麟奏调剂旗人生计。　　　诏八旗都统副都统详议以闻。于是喀什噶尔参赞大臣武隆阿。帮办大臣秀。言直省绿营既有满官。亦不妨有满兵。请将各将军督抚提镇标绿营马兵。酌分十分之五为旗缺。以驻防八旗马甲养育兵就近送补。无驻防者。以附近之驻防兵往补。三年补足其额。差操钱粮赏。与绿营兵同。千总把总外委缺出。较其优劣。一体拔补。其在各府州县。照商籍寄籍例。编为旗籍。户婚田土命盗诸务。归地方官管理。生子随时呈报督抚。年终汇咨部旗。旗籍子弟。愿归绿营守战马粮。许一体考补。并许应府县文武试及乡会试。应翻译试者。由各省咨送入京。其欲预赴各省候挑兵丁。及自谋生理者。呈明给咨赴州县入籍。驻防兵补绿营兵后。分满营兵缺。以其二补本营驻防闲散旗人。以其八调取在京闲散旗人往补。由京旗都统按缺选派。以所应补之缺。截旷银粮。计数支给。为道里之费。官给车船递送。其马甲养育兵愿赴驻防者。许辞京缺。前往听补。父拨补而子为闲散者。得携其子。子拨补而其父辞缺随往者。亦听。兄弟叔侄亦如之。京旗中愿随外任亲族。或愿赴各省谋生者。皆呈明都统。给咨赴所往之州县入籍。如此。则京外旗人生计充矣。疏入。　　　上命八旗集议。事格不行。二公由是获谴。当　　　昌陵之季年。议开奉天吉林等处荒地。移驻京旗。于是富俊松筠迭为吉林将军。首尾经画十余年。双城堡之屯始成。他未遑及而二公继殁矣。

先是乾隆闲御史舒赫德范咸户部侍郎梁诗正。请于盛京黑龙江宁古塔沿边开屯。议者多以为不便。至嘉庆十一年。　　　谕曰。京旗户口日增生计拮据乾隆闲以八旗人众分拨拉林地方给田垦种迄今甚享其利今若将在京闲散陆续资送吉林以旷地拨给或自耕或召佃取租足资养赡。乃命松筠富俊与盛京将军和瑛会勘议行。会吉林将军赛冲阿奏秋收不丰而止。十九年富俊为吉林将军。乃始奏于双城堡设立中左右三屯。为移驻京旗之计。双城堡者。吉林辖境也。南北七十里。东西百三十里。西南为拉林河。北为松花江。地势平衍。土沃泉甘。其地俗以晌计。一日可之地为一晌。大晌十亩。得粮四五石。多者七八石。一石准仓石二石有半。四年十月。富俊奏。富俊奏。挑派吉林奉天旗人三千户为屯丁。官给耕牛农具耔种。分中左右三屯。为百二十屯。每屯凿井二。每井给银十八两。每户给盖窝棚银四两。拨荒地九万数千晌。每丁给地三十晌。先开熟二十晌。五年后征粮二十石。移驻京旗到日。拨给熟地十五晌。荒地五晌。通二十晌。余十晌。荒熟各半。给屯丁为恒产。不征其租。后道光三年。松筠奏改为两户屯丁。原分二地六十晌内。照原议荒熟地亩之数。两户屯丁。拨给一户京旗二十晌。各屯丁每户留二十晌为恒产。每屯屯丁三十户。京旗三十户。中左右三大屯。议移驻京旗三千户。每岁移驻二百户。愿移之户。十月报部。次年正月起程。每户户部给治装银三十两。本旗津贴银十五两。车马皆官给。到屯后。每户给屋四间。皆官建。自道光二年始移驻二十八户。三年移驻三十一户。四年移驻五十三户。五年移驻七十七户。时垦熟之地。已三万三千一百余晌。四年。容照耆英奏。盖富松两公前后数任始终其事。阅时最久。故规画倍详。二公殁。而当事者不能无懈。京旗安土重迁。往者益少。其后协办大学士英和犹以为言。以为经始维艰。宜推广以竟成功。而任事无其人矣。方双城堡之兴屯也。富俊欲推其法于伯都讷围场。以为募民开垦。可得地二万余晌。较双城堡事半功倍。前后奏至六七上。廷议以双城堡屯务未竣。且经费不足。不能更及。竟寝其事。而松筠于道光三年任吉林将军。亦请开养什牧及大凌河马厂。皆嘉庆十七年故所勘地也。良法美意。虽未果施行。而老成谋国之心。条议区处之密。与营平之在金城何异。若夫成功。则岂人之所能为者哉。

　八旗生计。舍是二者。别无良法。煦斋相公当国时。以过犯销除旗籍者。岁常数十百户。则又无可如何之计也。今旗民岁饷不支。相与安坐待毙。数公谋国之苦心。至今日而始见其效。岂不哀哉。郭嵩焘识

　　筹议调剂双城堡京旗章程疏　　　　　
经额布

本年五月初七日。准户部咨。以会旗议奏　钦差侍郎斌良上年会同臣经额布署副都统倭什讷具奏调剂双城堡京旗一折。于道光二十四年三月初七日。奉　　上谕。前据斌良等奏筹调剂双城堡移驻京旗一折当交该部会同各该旗妥议具奏兹据将筹议章程分晰核议该处大封堆外圈存荒地该侍郎等请拨三万晌令附近纳丁陈民来春开种惟念此项地亩雇民代垦或私行租佃将来必致悉为流民所据移驻旗人转致无地可耕见在该处附近纳丁陈民有无外来流民错杂其间应如何设法布置之处亦未据切实声明着经额布悉心体察再行妥议勿使膏腴沃壤任民佃稍有侵欺尤不可敷衍一时致京旗仍虞贫穷所有抽拨甲兵添设义学及一切未尽事宜着俟奏到时另行核议钦此。钦遵咨行前来。臣经额布萨炳阿恭读　　上谕。仰见　　圣谟广远。至虑周详。实深钦服之至。当即遴派协领亮德乌永额佐领保庆骁骑校色普征额笔帖式全安岱琳等。前往双城堡逐细确查。访采舆论。一面咨行阿勒楚喀副都统臣果升阿。就近体察情形。各抒所见。以凭参酌办理。旋据该委员等查访禀复。并经臣果升阿亲查勘。酌议数条。咨报到省。臣经额布等悉心筹划。详晰计议。谨将　　上谕指示。并部议各条。及原奏阙略。暨应变通各款。逐细酌拟。胪列于左。敬为　　皇上陈之。

一奉　　上谕。内此项地亩雇民代垦或私行租佃将来必致悉为流民所据移驻旗人转致无地可耕等谕。查议立双城堡。拨丁三千名。开地九万晌。次设新城局。招民三千六百户。开地十万八千晌。均按每佃垦荒三十晌。奏明俟移驻京旗时。撤出二十晌。留给十晌。此次该堡大封堆外之荒。亦宜照每户三十晌饬垦。将来亦撤地二十晌。留给十晌。即于认佃执照内载明。是旗得三分之二。佃得三分之一。不致悉为民占。如该堡续到京旗。自有原留征租之熟地给领。且请垦三万晌之外。尚有三万余晌之荒封禁。若双城堡移足一千户之后。另有新城局之地可以移驻。并有八里荒地二万八千余晌。毗连新城局。亦资安置京旗。通盘筹划。似不致京旗无地可耕。至私行租佃。或所不免。第一经查出。照例追地入官。民亦不能占据。臣等以见在情形而论。惟患京旗之不种地。不患无地可耕。并无虑流民之占地也。一奉　　上谕内该处附近纳丁陈民有无外省流民错杂其间应如何设法布置之处未据切实声明等谕。谨查双城堡有无流民潜往。按年奏报。近年以来。认真挨查。民知禁令。不敢容留。见复委员往查。实无外省流民错杂其间。其大封堆外。居住纳丁陈民五百六十五户。中亦仅止二户。雇有本地陈民各一名。此外均无雇工。并无错杂。一奉　　上谕内勿使膏腴沃壤任民佃稍有侵欺尤不可敷衍一时致京旗仍虞贫穷等谕。谨查招佃开荒。地有定数。民佃官地。势难侵欺。如或侵欺邻地。自有地主不容。若或盗典偷卖。亦有入官之例。是侵欺之獘。似无足虑。至开地收租。接济京旗。原救一时之急。若论经久之道。则在京旗种地自食其力。别无他法。该处本系沃壤。一晌之地。丰年获粮八九市石。即以八石而论。每石至贱亦值银三钱。计三十五晌。得银八九十两。八口之家。用度绰有余裕。臣上年会奏后。日夜思维。总以京旗力田务本为至要。当即拟立告示。劝谕京旗。务习农业。今年正月。缮写多张。送交副都统会印张贴。并严饬该管各官。逐户勤加劝导。谨录示稿。恭呈　　御览。京旗能听从力田。数年之后。不但可无贫穷。且宜岁有盈余。若仍溺于怠逸。是自弃生成。惟有绳之以法而已。一如部议开地三万晌。即设一丁可种十余亩。附近陈民。安得二三万人通力合作。实难保无流民影射。久而占据一节。查双城堡新城局屯田。每佃垦地三十晌。此次照办。不过用佃千户。一户四五丁。不过四五千人。无须二三万人之多。如八里荒共地三万三千余晌。查止民佃五百九十八户。是为明证。且佃不议多者。为将来撤地故也。见查大封堆外纳丁陈民。虽止五百六十五户。壮丁一千五百余名。以男妇大小而论。不下三四千人。且拉林阿勒楚喀附近陈民。生齿日繁。皆少地种。一经招佃。不患无人。佃须的保。又须资本。外来流民。无保无资。并无房井器具。不但未能领地。且本处陈民。亦势不能相让。影射占据之渐。实亦无自而开。即有闻风而至者。亦唯佣工而已。故定例不准流民携眷潜往。实良法也。

一如部议散给京旗每年每户制钱十五千。在衣食不缺之户。自应宽裕。其贫苦极甚者。二百三十余户。即以每户五口而论。专藉此项。添补薪菜。制备衣履。又须修理住房。揆其事势。断不能敷一岁之用。是所设调剂者。仍恐有名无实一节。查京旗自种地者。固可温饱。若将地全行租佃与人者。每晌收粮五斗。共得粮十七八石。除留食米。尚有余粮粜钱用度。若仅租出一二十晌者。收租仅敷食米。即至衣履不能兼顾。此等贪逸惮劳之辈。不事勤力于田畴。仍欲仰资于接济。若多予之。不特无所底止。且更益其骄惰之心。如虑其十五千不敷一岁之用。譬如甲兵岁得饷银二十四两。仰事俯育。未见其贫。又上冬制给极贫京旗棉衣各一套。藉以御寒。即可生活。且衣服非年年须制。房屋非岁岁应修。接济以补其不足。非给其有余。岁给制钱十五千。裨益良多。似非有名无实之事。若论久远生计。家给户足。必在自食其力。已另议于前。一如部议近屯荒地八千余晌。前年据该将军咨称。若概令官兵子弟承种。实恐不能开辟。必致无力输租。今复将此地给三屯屯丁。及官兵子弟愿种。既与前咨不符。又未将如何设法布置可令分种输租之处。切实陈明一节。查此八千余晌之地。前因该副都统议租参差。且非急须调剂。何必轻开此地。盖时有不同。非官兵屯丁子弟不能承种也。今则既议调剂京旗。必须京旗自行种地。其无力者之农具资本。急宜济助以鼓作其气。应将此荒作为官租地。不作恒产。听堡内官兵子弟屯丁子弟量力认垦。不必拘以户数晌数。见据该管协领查报。愿领此地认种者。已有余丁并官兵屯丁各子弟四百二十五名。尽可饬令开垦。其租照随缺地。每晌征京钱五百文。不必加增。此系从前开种禁抛之地。较生荒之工力稍省。起租年分。请照原奏初年交京钱一百文。次年三百文。第三年交全租五百文。共全租京钱四千三百余吊。由双城堡协领征收储库。如有京旗能自种地。而无农具工本者。即以此项租钱。按种地之多寡。酌价赏给。以后农具有残破者。随时验补。不必作为年例。俟种地二三年。不致竭。即行停止。一如部议。征租科则。及支销款项。更应详察例案。逐一整顿。毋仅据该管官以收支章程禀报。遽准照办一节。查奏开屯田。原为京旗不谙农务。故借佃力开垦。俾京旗得种熟地。工力较轻。该佃开荒工本实重。是以从前每晌议征大租京钱六百文。小租京钱六十文。系为体恤佃户起见。此次开荒。需用房屋井眼牛条器具。悉令佃户自备。一概不动官项。佃户工本较前更重。若议加租。佃力不堪。必将畏缩。体察情形。应请仍照旧章。按每晌京钱六百六十文征租。毋庸更张。免致办理掣肘。至支销各款。惟有严饬承办各员。力加撙节。并令该管副都统随时严查。实用实销。不准稍有浮冒。此时殊难豫议定数。

一如部议。京旗到屯二十年。不能讲求农事。固由该旗人习佚恶劳所致。而该管佐领等官。如果实心劝导。示以利害。岂无力图振作。闻风兴起者。若有养无教。虽曰予以调剂。亦必立见匮乏等因一节。查到屯京旗。上年查明力田饶裕衣食不缺者。有三百七十户。此外二百二十余户。有食无衣。皆由不自种地。且租与人地较少之故。当其初到时。前任将军富俊亲劝力田。并饬该管佐领等官。逐年勤加劝导。缘京旗内有习气未驯者。以力田为不足务。官长为不足畏。屡训不悛。未愿种地。且视佃户如奴隶。呼喝使令。求索借贷。稍不遂意。即夺地另佃。于是佃户寒心。退地而不敢种。臣前经饬该管各官。认真劝化。并令协领加意整顿。以期挽颓风而劝良善。如此教养兼施。则人心可正。人心正。而务农讲武。自日见起色。其佐领以下等官。视劝耕户数之多寡。分别量予奖拔。以示功赏。其不实力劝导者。亦即惩处。一京旗未种地亩。宜官为招佃征租也。查上年原奏。京旗未种熟荒地亩。议令京旗自行补种。或与余丁屯丁伙种分粮。兹据该管协领查报京旗未种熟地。除见已自种外。其有老弱孤寡未能自种者。亦已劝令屯丁认佃。代种齐全。其原分荒地。实共未开二千九百一十晌。今已招令屯丁认垦二千二百一十三晌。有未认垦荒地六百九十七晌。仍招令屯丁秋后开齐。来春一律承种等情。应令将此官为招佃之熟荒地亩。造册存查。熟地次年起租。荒地第三年起租。均按每晌五斗交粮。官为催收。按户给领。仍俟地主能以自种呈明撤回。一到屯京旗应一体调剂也。上年查明该堡京旗五百九十八户。其中衣食可兼顾者。三百七十户。然亦仅可敷衍。并非一概宽裕。若仅调剂贫穷之二百二十八户。彼三百七十户者。同一京旗。同一到屯年久。若不与于调剂之列。彼必谓伊等勤俭力田。反不如游手好闲者之坐受其福。可否将此三百七十户。同贫穷之二百二十八户。一律全行调剂。以昭一视同仁之意。或分别减半给予之处。恭候　　钦定。一开荒起租年分应变通改议也。查原奏因京旗待济孔急。故议令开荒佃户。初年每晌交租钱二百二十文。次年加倍。第三年征全租六百六十文。第查旧章开荒。均至第六年始行起租。且一户三十晌。丁少之家。须二三年方得开全。是当年起租。恐阻认佃之心。此次开地。察理揆情。虽不能照旧章之旷远。亦未便如初议之急遽。兹改议来春开地。初二两年。每晌仅收小租京钱六十文。以为查地催租饭食纸张之费。至第三年起。始并征大小租钱六百六十文。俾众佃不致竭。

一调剂之项宜先筹备也。查三万晌荒地。大租京钱一万八千吊。上条既议第三年起租。应俟道光二十七年始收租钱。京旗待济孔殷。今岁即应调剂。自应先行筹款散给。查自本年起。有应征八里荒大租钱一万六千余吊。应勒限新城局于十月内收齐。陆续运送双城堡协领衙门交收。报明该副都统亲临按户放给。藉可劝谕京旗安分种地。不敷若干。应由五万两生息备用调剂京旗项下补足。仍俟三万晌地起租。再将八里荒租钱易银。报拨兵饷。其近屯八千余晌。未起租以前。如有京旗自种地。应行资给农具工本者。亦先于备用息银内支给。俟八千余晌地起租起征。再动租项。如此转移支放。庶无迟误窒碍。一调剂京旗应以年限也。查此次调剂京旗。系因不尽力田衣食有缺之故。此后责成协领佐领等官。实力劝导。资以农具工本。京旗自当感发务农。将来习惯自然。可期宽裕。此项调剂。请以五年为止。以示限制而昭激劝。一调剂之钱应分两次给领也。查京旗习气。未必全能俭约。钱一到手。不免妄费。今议将每户京钱三十吊。本年十月内放给一半。俾及时添补衣履。其余一半。来年三月再行放给。使种地之户。可资种地之用。即不种地之户。亦备青黄不接之需。如此。钱归实用。不致妄费。以后四年。亦宜照办。一佃户离家远者。应准搭盖窝棚居住也。查大封堆外。本处陈民。均有房屋。其拉林阿勒楚喀陈民。有至彼垦地者。应令自盖窝棚栖止。可省官给房价。一弹压稽查宜专责成也。查该处大封堆外。六万余晌之荒。由拉林协领。专派佐领逐年往查。有无流民。年终奏报。今请开三万晌荒地。弹压稽查。更宜周密。该处原有乡约三名。应再添设乡约数名。责令分段稽查。不准外来流民。携眷潜往。仍责成拉林各佐领。按月轮流亲往确查。藉资弹压。该佐领往查后。按季结报将军衙门查核。归入年终汇奏一次。该处寻常殴词讼案件。即由拉林协领就近审理完结。命盗等案。仍由阿勒楚喀副都统核转办理。如此弹压稽查。断不致地为流民占据。且查察亦较周密。以上十六条。臣等访察情形。悉心酌议。似于调剂之中。仍寓劝惩之道。总之我　　皇上爱育旗人。移驻为万年长策。京旗不事农业。势难饱食暖衣。臣等惟当尽心教导。随时查察。务使京旗能自种地。渐可家给户足。果有不率教者。自当量予惩戒。庶几安居乐业。不失当初移驻之本意。臣果升阿亲往双城堡察看情形。臣经额布等参酌议拟各条。往返札商。意见相同。所议是否有当。理合会衔恭折具奏。伏乞　　皇上圣鉴。

　　条陈变通调剂宗支疏光绪五年　　
戈靖

窃维恩由近以及远。法因时而制宜。我　朝笃念懿亲。敦叙之典。远过往代。　　　列圣相承。有加无已。咸丰年间。复开道府之例。近奉　　恩谕。轸念闲散宗室觉罗人等生计维艰。加赏两月钱粮。凡所以为宗室谋者。周且备矣。惟是椒衍瓞绵。日益繁盛。固系功德垂荫之灵长。而枝分派远。不免饥寒。实深　　　祖宗在天之隐痛。诚以闲散宗室。钱粮则限以岁时。仕进亦定为专缺。既不如觉罗满蒙汉道路甚宽。并不如士农工商。得以自谋生理。是岂　　圣朝亲睦之本志哉。格于成例。未有以变通之计。为　国家策久远者。臣目睹情形。难安缄默。请于常例之外。量为调剂。俾天潢支派。均得仰沾实惠。谨拟七条。为我　　　皇太后　　皇上敬陈之。

一宗室二两钱粮宜请复旧章也。向例宗室十岁。即给二两钱粮。所以养赡之。并欲其及幼学之时。使得就傅读书耳。自改为十五岁始补二两。宗室子弟。有力读书者甚少。此五年中。经费所省有限。蒙养伊始。竟使不学将落。良可惜已。今请仍自十岁即补二两钱粮。以资教养。

一宗室官学生宜请增入咸安宫国子监也。查觉罗满蒙汉子弟。各有官学。然后挑补咸安宫国子监官学。所以教育而造就之者。意至美。法至良。宗室子弟。止有两翼宗学。同系宗族。未足以相观摩。不出家塾。未足以广闻见。窃谓有教无类。请于两翼宗学外。照八旗章程。增补咸安宫国子监宗室官学生。以广陶成。

一宗室笔帖式宜请分补各部院学习也。查宗室笔帖式。惟有宗人府一途。外衙门并无缺额。但宗人府缺少人多。补缺实形壅滞。而各部院笔帖式之缺尚宽。即拨各处满缺二三名。作为宗室专缺。照宗室郎中员外郎主事之例。似于满缺不致有碍。则宗室笔帖式补缺可疏通矣。

一宗室举人宜请酌补中书小京官也。查旗民文举人会试三科后。有拣发知县及大挑之例。宗室举人。非会试中式。每多废弃。虽有选宗人府笔帖式一途。而得选匪易。同系举人。宗室则报效无由。实为可惜。请将宗室举人。三科后酌选中书小京官。以遂其向上之志。

一宗室读祝官赞礼郎宜请增补　　　陵缺也。查例载。宗室有京读祝官赞礼郎各缺。并无　　　陵缺。今止有赞礼郎一缺。近来文武两途。皆形阻滞。致令有材能者。于邑不伸。转生枝节。何若将各　　　陵读祝官赞礼郎旗缺。改增宗室专缺。似于旗缺不甚相妨。并请仍添京缺读祝官。则宗室登进之途稍宽矣。

一宗室武场乡会试宜量为取中也。查宗室文闱乡试。每取中六七名。会试每取一二名。独至武科。即有精于骑射技艺者。不得与试。未免向隅。应请仿照文闱乡会试例。酌量取中数名。以备干城腹心之选。

一闲散宗室请(准)[准]游幕屯居也。前山西巡抚今大学士沈桂芬。条陈八旗准出外贸易及在外寄籍等因。会经议准在案。今宗室生齿日众。食三两者。按现章支领。每月不及二两。自养多不能足。现在经费支绌。兵饷难复旧章。宗室何能议加。与其使之坐困京师。何如使之自求生计。如有愿游幕屯居者。准其由旗报府。给以执照注明何方。傥在外滋事。即准该地方官详解宗人府严加管束。如此。则宗室不致困苦矣。

　　条陈恤旗民足边防舒国用疏同治七年　
山西巡抚沈桂芬

窃惟我　朝定鼎燕都。居重驭轻。八旗禁旅。悉入环。每岁糜金钱数百万两。以赡其身家。计至深也。无如二百余年来。户口日烦。纵使军旅不兴。岁入如故。隐销坐耗。上与下均岌岌有不可终日之势。历朝谋国诸臣。已逆知经费之难继。与旗人生计之日艰。屡次条奏。实已准行者。如清查入官地亩。分拨拉林地方。移驻双城堡屯田。外官准带亲族随任。所以调剂之者至矣。而屯边之法。旋以安土重迁。事寝不行。近复准出外谋生。而去者寥寥。固由人情惮于跋涉。亦以各旗兵丁之愿去者。欲贸易则无本。欲耕种则无具。欲迁徙则无资也。臣官京师时。亲见旗民生齿繁庶。不农不商。除仰食钱粮外。别无生生之策。自圜法变更。南漕不继。一丁所领之粮。不敷供一丁之食。其强者悍然为非。每陷刑网。弱者坐以待毙。转于沟壑。我　　皇上视民如伤。四海之内。一夫失所。犹深轸恤。矧以八旗世仆。勋旧子孙。近在辇毂。忍令饥寒颠覆。不为之计乎。从来以一人养天下。恒苦其不足。使天下自为养。常觉其有余。臣窃以为今日安插旗人。其上策无过移屯边方。中策则听往各省而已。夫移屯于丰盈坐享之日。人情孰不好逸而恶劳。移屯于冻馁交迫之秋。人情又莫不辞饥而就饱。此今日移屯一议。较之昔人事半而功倍也。臣请先言听往各省之法。即就从前武隆阿英和诸臣所奏而推广之。无论马甲养育兵闲散。其愿出外谋生。赴各厅州县者。准其径呈本旗都统前往。照商籍军籍例。编为旗籍。户婚田土命盗案件。归地方官管理。生子随时呈报督抚。俟汇案咨部。旗绿守战马粮。及各营将弁。亦令一体考拔。并许用旗籍应府州县文武试及乡会试。欲应翻绎试者。照各省驻防例。凡降革休致官弁及举贡生监与各省驻防。愿移者均听之。此移之内地。人所乐从。其资给概从其省也。至若移屯边方之法。臣请　钦派廉干大员为屯田大臣。随带司员。查照旧档。于奉天吉林一带。及独石口外红城子开平等处。与张家口外之兴和新平等城。昔年富俊孙家淦诸臣所勘定旧地。岁计可开若干顷。并建造房屋城堡。添置农具牛种。及军装器械。酌定成规。宅中驻札。始终经理其事。再由八旗都统。剀切劝谕旗户。愿移口外者。照道光初移屯双城堡旧例。由户部当堂发给治装银三十两。沿途官给车马。到屯后。每户官给房屋四间。农具牛籽皆备。三时务农之隙讲武。刑罚教养之事。皆屯田大臣主之。十年以后。地亩照下则升科。征收之粮。粜运于口内。而积银于屯所。每年即以屯粮所粜。为次年京旗移屯与屯所各项之用。无事再动库帑。此移之边方。事极艰难。其资给不得不量从其优者也。

然议者必谓口北寒冷。不宜粟麦。饔无出。流离远徙。易伤臣仆依恋之心。不知昔年迭次移居双城堡及拉林地方旗户。至今长养子孙。称为乐土。若非耕种。何以自存。至孙家淦勘地原奏。亦将地方之寒暖。谷种之所宜。与日用之水火煤薪。旗民之相安。蒙古旗厂之无扰。以及山场之可牧。平原之可猎。条分缕。非徒托诸空言。况人气日聚。地气亦开。天气即为日暖。旗人不过一迁徙之劳。永可丰衣足食。较之株守在京。饥寒无策。告贷无门。相去远矣。臣所谓恤旗民者此也。议者又必谓边屯太多。禁军单薄。恐非强干弱枝之道。不知　　圣朝开国之初。人心甫定。不得不藉资劲卒。镇抚京畿。今则薄海黔黎。胥归天籍。自军兴以来。收复郡县。殄除渠魁。大都绿营兵勇及蒙古与东三省兵力居多。旗人生长京华。习于豢养。偶有调遣。未闻得力。若令移屯口外。练习风霜。耕种牧营。生资劳苦。气体必见充实。再能督帅得人。训练有素。无难上复　国初骁健之风。十数年后环边之地。东西开辟。亘不断。北可震慑强邻。南亦以拱京邑。设有征调。缓急更为可恃。臣所谓足边防者此也。特以移屯诸费。昔年犹以为难。今日帑藏空虚。更安得此闲款。臣尝私心计之。八旗现放兵饷。除二成大钱外。实放银四成。人口嗷嗷。朝不谋夕。各省军务告蒇。必应循例照八成旧章。以裕兵食。窃谓救八旗一时之穷困。其惠小。贻八旗无穷之赡养。其利长。当未减之时而忽议减。其势逆而难行。迨已减之后而量为增。其势顺而易节。请于定复八成兵饷之年。暂给六成。酌留二成。每年约可得银一百余万两。治装银两。与房屋种具。每户以八十两计之。加以屯所修城堡制器械。及一切费用。每年至少亦可移数千余户。俟屯田升科后。移屯有资。京旗兵饷。仍复八成之旧。如此。则目前经费。毋庸另筹。日后正供。永无不足。臣所谓舒国用者此也。昔臣佐理度支。筹之至再。而军旅方亟。未暇上陈。今虽出为疆吏。不敢缄默自安。所幸僭伪削平。东南渐臻底定。寰宇民生。皆蒙休息。似宜及时预筹本计。勿责旦夕之效。冀开乐利之源。　国家亿万载之丕基。可于是而益固矣。是否有当。伏乞　　皇上训示。敕部核议施行。

　　覆奏抽调旗丁屯田新疆疏光绪三年　　
陕甘总督左宗棠

窃臣钦奉　　寄谕。翰林院侍讲张佩纶奏请抽调旗丁屯田新疆一折据称乌鲁木齐等处亟应兴办屯田以固边防及三便三利各情形是否可行并如何办理之处着左宗棠通盘筹划妥议具奏原折着钞给阅看钦此。跪聆之余。敬仰我　　皇上因时损益。执两用中至意。感服莫名。比将张佩纶原奏。详加阅看。并酌度事宜。求可见之施行。要诸永久者。谨略陈之。以备　　圣明采择。窃维张佩纶原奏。虽本开屯实边立言。而实则为八旗生计愈艰。亟筹因时制宜起见。谨按八旗生齿日繁。甲分有定。　国家以有定之钱粮。养无限之丁口。势必有时而穷。从前舒赫德孙嘉淦富俊英和诸臣先后条陈及之。老成深谋远虑。固已预为绸缪。而究无成效可睹。中外臣工且以窒碍多端。人情不便为虑。难见诸施行者。非无故也。八旗官兵。系出　国初勋裔。环京师。体制饷糈。较绿营为优。而营运资生之策。则较绿营为绌。绿营兵丁。饷粮虽薄。应名差操之暇。可佣雇谋食。手艺营生。辞粮退休。尚能自食其力。八旗之聪明俊达者为士。勇敢强壮者为兵。惟在致身仕途。博廉俸为仰事俯畜之计。无官禄者。或传习经蒙。教练弓马。以其所能食于人已耳。然不习行商服贾之业。不知服田力穑之劳。不谙匠作工师之技。于世之所谓四民者。仅可名之为士。而农与工商无与焉。日荒于嬉。惟慢游自便。望其食力行身。俯仰足给。岂可得哉。又况逸豫之久。由昏惰而长恶。缘才者浸成废材。愚者或流于匪僻。不仅饥渴之足为心害也。于是怀久远之虑者。急思有以拯之。而移屯实边诸议以起。然事体终多窒碍。人情未免疑沮者。约有数端。八旗子弟。扈从入关。除驻防各省外。均萃居都中。例禁无故远出。近虽允其游宦四方。随在隶籍。而或以选补升转之迟速。考试录取之难易。京旗视外省为优。未舍之遽去。一也。都居既久。坟墓庐舍在焉。赖祭产薄田住宅。以给饘粥而蔽风雨。一旦捐弃。便致茫然。二也。少小即无执业。口分而外。不名一钱。今既离故居而适新土。举目无依。纵口分照常支给。设有窘苦。谁与赒恤。设有缓急。谁与通融。三也。四民之业。惟农最多。亦惟农民最为劳苦。大凡以农世其家者。子弟自成童后。责其牧牛拾粪。成人以后。习鉏耨耕获牵车扶犁之事。故童而习之。壮而称良。老以传家也。八旗官兵。平时未亲耒耜。未知种植之宜。未习农家诸务。骤驱之陇亩。责以为农之效。正恐耕也而馁在其中。重烦筹济。四也。此窒碍疑沮之见于旗籍者也。外省民事。均责成各厅州县。监之以道府。董之以两司。而督抚总其成。今以旗员领旗兵。杂民耕作。兵与民不能耦居无猜。官与官难言同舟共济。调停之术偶乖。则箕帚锄耰。动成嫌隙。钱谷交涉。易启猜疑。诚恐于八旗生计无补。而各省地方有司。徒增烦累。移屯之难一也。移旗籍而兴屯事。迁徙路费。及到地修造庐舍。制办耕具。采购牛籽粮料。一切需费甚繁。迩值部库空虚。洋防塞防。待用孔急且巨。更增此款。时绌举赢。中外无从设措。移屯之难二也。此窒碍疑沮之见于官司者也。

窃维张佩纶原奏移屯实边诸策。为　国家节经费。为八旗裕生计。为边域固封守。洵为济时要务。终难废格不行。部臣疆吏。谊在奉公。岂宜苟安目前。置远猷于不顾。如果尽心协力。黾勉图维。行之以渐。持之以恒。亦未有为其事无其功者。八旗世居都下。本取居重驭轻之义。今议散之西陲。移腹心之寄。置诸股肱。于初制似有未协。新疆距京师万里而遥。迁移需费甚巨。创行之始。百务艰难。到地兴屯。数年之间。耕获未能遽成效。臣之度陇也。首以屯田为务。师行所至。相度形势。于总要之处。安设营卡。附近营卡各处。战事余闲。即释刀仗。事鉏犁。树艺五谷。余种蔬菜。农功余闲。则广开沟洫。兴水利以为永利。筑堡寨以业遗民。给耕具籽种以赒贫苦。官道两旁种榆柳垂杨以荫行旅。自臣以下至营哨各官。于驻营之地。日巡行省视。以劳来而劝勉之。时逾八九年。流亡渐复。客作渐集。所有兵屯之地。尽付之民。缓催科而急储峙。自泾州以抵嘉峪。大道两旁。各厅州县附近地方。居然井相望。而乡野则尚未能遽复旧观。盖陇上本土旷人稀。边塞又多砂石不毛之地也。所以多费时日。稍着薄效者。由微臣家世寒素。耕读相承。少小从事陇亩。于北农南农诸书。惟喜研求。躬验而有得。所部楚军。向用农家。不收游手。其将领又多由佣耕作苦而来。故以其所习。课其所能。不烦教督而自劝。至所属蜀豫淮各军。则固未能一律绳之。若以八旗不士不农之子弟散之边陲。驱之陇亩。窃虑于八旗生计无所裨益。而于　国计边储则又有所损。臣固不敢以为然。再四思维。若本张佩纶之意。而举行畿辅水利。不但无其损。且有其益。请得而毕陈之。直隶水利。自虞集始。徐贞明潞水客谈。言之至为详尽。明代或作或辍。迄鲜成功。　国朝畿辅水利四案。如怡贤亲王之苦心经画。固已功在民生。而诵其遗烈者。惟广平府属磁州。沟洫依然。岁获丰稔。余则旧迹湮没。难以覆按矣。论者谓当时议兴水利。为种稻计。壮农方以沾体涂足为苦。又以稻非食用所需。销售不若麦豆杂粮之广。舆情不以为便。故法良意美。终扞格而不行。若专行沟洫之政。听民自种麦豆杂粮。则因所利而利之。其被润泽而大丰美。传之久远者。当不仅磁州已也。今直隶旱涝频仍。水利之兴修宜亟。八旗子弟。虽难骤即田功。但令其亲畚锸。开浚沟洫。当不以为苦。且散布于畿辅之间。工作余闲。仍可演习武艺。有事一呼即应。于居重驭轻之义。更有攸宜。而操作既勤。执业专而筋力健。蕲复曩昔敦纯固之风无难。异时颇牧之俦。或可仍于禁旅求之矣。其天姿悟能读书者。听其照旧应试。捐纳官职者。随时分发各省试用。较见行事例而又宽之。其次发赴各机器局学习制造。增益其所不能。上者可望异时专门名家之选。下者执艺事以食于人。不至悠忽无成。坐废五谷。是为八旗筹生计之所从出。于士之外。增农与工两途。生计固可裕也。

直隶郡县。均畿辅近地。迁移之费无多。旗兵每月饷粮。应即由神机营直隶总督分给。其由神机营派出者。神机营各以其应得口分照旧开放。由八旗派出者。直隶总督酌提三口厘税。及酌撤客军腾出之饷。照神机营饷章一律开放。神机营与八旗。既各拨官兵移屯直隶。先兴水利。该官兵等每月应划留若干为赡养家口之需。若干为本身赴工食用衣履之费。应由神机营八旗传询明白。酌定以归画一。其人数多寡。神机营与八旗约略相等。间起赴工。到工则专由直隶总督遴派官委管束。分段课功。奖勤责惰。与齐民等。神机营与八旗都统不复过问。庶几心志定而工作勤。自有成效可期也。迨直隶水利渐兴。八旗子弟。渐习劳苦工作。风气渐开。责其长为农夫。亦将安之若素。直隶直东荒隙地亩。固可就近安插。作为世业。即山西陕西甘肃迤北地方。水草丰美。可耕可牧之区。亦可议渐次移屯矣。至新疆土旷人稀。地多饶沃。张佩纶原奏。尚有征引未及者。臣前闻故云贵总督林则徐。当遣戍时。大兴伊拉里克水利。前伊犁将军曾奏请加新赋二十万两有奇。惜其取之太多。今画其地。在吐鲁番托克逊之间。土名亦拉里。水田甚多。已属刘锦棠张曜访察其详具报。大抵东自木垒河起。逾古城济木萨而西。三台滋泥泉阜康。抵迪化州昌吉绥来。再西至伊犁。壤地肥润。种一石可获数十石。较之巴里坤哈密各城。硗瘠薄收。奚啻数倍。方今新疆北路。除伊犁外。已一律肃清。汉回土著。孑遗仅存。屯务难以复旧。诚移八旗丁壮。屯于新疆。事之便利。势之可乘。无踰此者。特虑以未习农务之人。骤处之艰难新复边远阔绝之地。于生计未能裕。于　国计未能节。而边防亦未能藉以为重。不但劳费可惜已也。若先修直隶水利。徐议移屯新疆。似于事体尚无窒碍。于人情亦免疑沮。　　谕旨饬臣通盘筹划。敢不披沥愚忱。一敬陈之。可否　饬下神机营王大臣八旗都统。会同户部广谘博访定议具奏。以期妥慎。伏乞　　　皇太后　　皇上圣鉴训示施行。

　
卷四十一　户政十三农政上

　　均农　　　　
凌

令之不行。禁之不止。不可以为国。令行唯人。不行唯人。政圣贤。奉而游。政贤知。荷而走。长贤知。属趋属驰强自遾。音誓。及也。属吏皆勉强赴令也。长弗若。不如属之贤智。属弗敉矣。敉。安也。弗敉。甚不行也。虽有亡国。典不尽除。祖宗政典。不尽废去。虽有覆宗。老不尽斥。仆臣之老。不必尽逐。然已不足恃也。故圣王揖民之资。次用因资相更相师。官之就材也。用当其材。民之就利也。鱼之就渊也。鸟兽之就林也。性也。务给各求。务从各欲。霸王之藉也。均亩分。禁豪埶。兼并之害。均壤赋。禁畸轻。畸轻必有畸重。均蓄泄。禁绝遏。绝上流则无蓄。塞下流则无泄。三均三禁。农为之归。夫农聚万利。详农知政本。故逾重而久无害者。莫农若矣。三均令行。国本始建。均亩先广地。地广多荒。荒必轻赋。赋轻则农不尽力而田价贱。贱则官取其额之泰者。而偿所得之价。其中下者。百顷质黄金百镒。下中半之。下下则又半之。募农而无田者田之。相可引泉之区。因高下沟之浍之以达于川。其不可引者。则方里而穿井。潴洼盛潦。深广半。长竟回折不绝。积岁成渠。非亢旱不涸。凡浍渠井。皆植以所宜木。以荫憩焉。天下之赋重者。亩米斗有八升。又纳银二钱四分。中岁米平。所纳米当银四钱六分。计豊岁亩入不过三石。轻者止银二毫或二厘。则三十顷而当一亩之重。不均孰甚也。宙有不均而均者乎。圣人治天下。曰均曰平。古扬州之半。而供四海之全。国用之足奚自焉。故亩分不均。自均壤赋始。壤赋不均。自均蓄泄始。蓄泄不均。司水利者汩其职矣。

　　井田论　　　
胡培翚

生民之始。食果实。茹毛饮血。或居窟。或居巢。势至散也。散而无统必乱。故先王思所以聚之。聚则贫富强弱相形。必至于争。争则聚者复散。故先王思所以保之。保其聚使不至于散且乱者。其惟井田之法乎。三代盛王所以治天下。恃有此而已矣。其制可述也。孟子曰。方里而井。井九百亩。此一井也。由是井十为通。通十为成。则百井。成十为终。终十为同。则万井。周礼匠人职曰。二耜为耦。一耦之伐。广尺深尺谓之田。田首倍之。广二尺深二尺谓之遂。九夫为井。井间广四尺深四尺谓之沟。方十里为成。为方一里者百。成间广八尺深八尺谓之洫。方百里为同。为方一里者万。同间广二寻深二仞谓之浍。专达于川。此井田之制也。其有不可井者。则为沟洫之制以通之。沟洫者。谓不画井而但为沟洫。故谓之沟洫。其举二字为名。以与井田配。始于周官疏。遂人职曰。夫间有遂。遂上有径。十夫有沟。沟上有畛。百夫有洫。洫上有涂。千夫有浍。浍上有道。万夫有川。川上有路。此沟洫之制也。井田一井九百亩。画为九区。象井之字。其中一区百亩为公田。外八家各私百亩。同养公田。诗曰。雨我公田。遂及我私。是也。沟洫则不画井。无公田。自一夫百亩。积而至于万夫。为方三十三里少半里之地。诗曰。骏发尔私。终三十里。是也。井田以井计。沟洫以夫计。井田以九起数。沟洫以十起数。匠人井田之制。始于一同九万夫。遂人沟洫之制。始于万夫。王畿方千里。中为王城。从内向外。每面各五百里。一百里为郊。其地置六乡。二百里为甸。置六遂。乡遂用沟洫。行贡法。三百里为稍。置家邑。四百里为县。置小都。五百里为。置大都。家邑小都大都。通谓之都鄙。都鄙用井田。行助法。孟子曰。请野九一而助。野即都鄙之地也。国中什一使自赋。国中即乡遂之地也。井田沟洫。非有异也。可井则井。不可井者。则但为沟洫而已。有沟洫以济其穷。而井田之法。遂以通行于天下。

是故有数焉。一曰可以养民。古者一夫受田百亩。上父母。下妻子。皆取给焉。二亩半为庐舍。还庐树桑楸。疆畔种瓜果。井葱韭。悉取于是。五母鸡。二母彘。女工蚕绩。老者得衣帛食肉焉。死者得葬焉。余夫之能耕者。亦受田二十五亩。敛以什一。民气乐焉。颂声作焉。一曰可以教民。古者家有塾。塾。闾首之室也。春夏耕作之时。父老坐塾上。晏出后时者不得出。暮不持樵者不得入。五谷毕入。余子皆入学。上老坐于右塾。庶老坐于左塾。八岁者学小学。十五者学大学。教之孝弟礼仪。其秀者又以升于国学而教焉。诗曰。攸介攸止。烝我髦士。此之谓也。一曰可以卫民身。古者寓兵于农。计地出车。通出匹马。成出革车一乘。同出革车百乘。一车甲士三人。步卒七十二人。于农隙之时。习为搜狩之礼。教之坐作进退。而又大事致之追胥。比之伍两卒旅之众。即比闾族党之人。恩足相恤。义足相救。服容相别。音声相识。故足恃而无患也。一曰可以厚民俗。古者授民田有三等。田美者少予之。田恶者多予之。上田一岁一垦。则家百亩。中田二岁一垦。则二百亩。下田三岁一垦。则三百亩。肥饶不得独乐。硗埆不得独苦。故其时出入更守。疾病相忧。患难相救。有无相贷。饮食相召。嫁娶相谋。渔猎分得。诗曰。彼有不获。此有不敛穧。彼有遗秉。此有滞穗。伊寡妇之利。其效可睹矣。凡此皆井田之法之善也。夫外有以赡其身家。内有以淑其心性。常则安居而乐业。变则同仇而敌忾。古盛时上下和协。历数百年而长治久安者。岂不以此也哉。今井田之废久矣。当今日而欲复之。将夺富民之田以与贫民。势必纷扰不可行。且阡陌已坏。而欲为沟洫涂畛于其中。亦必旷日持久而难行。虽然。法古者不袭其迹。惟其意。今井田即不可复。而其法未尝不可师而用之也。今富民之田。皆贫民耕之也。计其力之所能耕。一夫一家。亦不过百亩而止耳。诚能相其地利。时其蓄泄。令民广种五谷蔬菜之属。山木以时斩伐。以养生送死。于其农之勤者。又特赉以劝之。恤其身。其役。俾之宽然有余。则民自知本业之可乐。知重本业。必不轻去其乡矣。于是仿古者饮酒读法之制。以时奉宣　　　圣谕。行乡饮之礼以习礼仪。令民广设义学以牖其愚顽。仿古者会卒伍之法。立保甲以靖奸宄。御盗贼。仿古者党州相救相赒之法。令民广建义仓以救凶荒。多捐义田以赡孤寡。则养民教民卫民厚民之政。毕具于此。民自可聚不可散。可治不可乱矣。故曰战国以来议井田者甚多。以其制为必可复者非也。以其法为必不可行者亦非也。呜呼。古制之不存于今日。而其法未尝不可师而用者。岂独井田也哉。

　　井田议　　　
周济

或曰。井田不复。不能跻天下于三代之隆。或曰。井田断不可复。复之且大乱。或曰。必因大乱之后。乃能复之。皆竖儒之说也。井田之法。非圣人所能兴。亦非庸人所能废。圣人因而节制之。庸人者任其敝刓颓坏尔。今并庄之法存于北。而圩田之制存于南。并庄之法。非同井相友助之意乎。圩田之法。非畎浍沟洫旱潦蓄泄之备乎。能行并庄之法于南。而通沟洫之利于北。则井田之制故在。特异其名耳。然而并庄不能行于南。沟洫不能行于北。何也。南地狭而人稠。北地广而人稀。人稠。故多以仕宦商贾致富厚。老而倦。始委重于农。而地又狭。是故畸零交错而不可理。地广故不惜。人稀故不劳。以不惜之地。委不劳之人。故恒多种而少获。废人而任天。为治者能度地以居民。使地之气与民之气。足以相宜而相养。然后合南北而用其长。则凡保甲社仓义学土练诸成法。皆可次第举矣。辨埴垆坟壤涂泥。以知地之性。辨谷木蔬果粪种。以知地之宜。辨五施七施不易一易再易。以知地之力。是之谓司空之职。此之不讲。而以一切施之。故其说益繁。而其功益不立。奈之何。或且舍地利而空言水利也。

　　田说　　　　
王效成

古者稷有司。谷修府。政首食。诗云。贻我厘麰。帝命率育。讵不重乎。尘纤子粒。生命所根。顾禹制坼废。后世力者率蠢冥。弗达厥理。哲者厚飨。端居飧息。鄙其业而弗讨。怙地弃天。苟且生活。夫舍隩析处。终岁原陇。呼率亚旅。妇孺杂作。非不勤也。发杷摩。乌犍水牯。叱曳乎其前。碌碡陆转。水运龙骨。非不具也。炎蒸蕴隆。四体密勿。豕踯污涂。蜷负篷箬。冻霖淋被。肤焦而腓糜。喘风而汗雨。以呻吟乎就功。力非不瘁。而苦非不极也。然而疏餐水饮。掘野蓛。和木屑。日仅再糜之饱。岁鲜腥鲜之味。晚寒墐户。日中起一啜。未晏聚偃。蝉息旦暮。肌体樗槁。卒有凶饥之祸。积罄如。里缺豪贷。相率奔流。羸老骈僵。亦有累诉乎有司。怨号乎穹昊。困促无聊。可痛闵哉。盖由人事之不谋。而拮据之瞢于术也。且夫治研而益精。法穷而利病析。一技之学。靡不有师授。日夕讲切。而独民生康寿之需。堕旷乖违。而蚩蚩者任之。语曰。卤莽而耕。其实亦卤莽而报。灭裂而芸。其实亦灭裂而报。岂不误哉。夫山农者利川蓄。启引灌溉。壤不粪而膏沃。无防闸之设。则纵而摒于湖。滨渚之田。不峻其陂穴。达乎灌浸。则弗收其利。而反逆溢败稼。若夫平畴隰亩。旷莽数百里。渺绵迤衍。惜地不多潴。陇短而洫浅。暴雨时至。原泉涌泆。接望皆渟浤目丐弥。禾黍烂死。稌寒不秀。至涸则无为后储。用常忧暵燥。然非独水利然也。数口之室。贪私广亩。块不遑数菑。薉不遑数旋。母费子啬。倍十为极。食七瘗三。损耗实多。陂陀亘延。辄谓土不宜稼。弃为牛豕之区。赤手总总。而里饶荒莱。其若渠疏石历石睪诸器。谷芨蔚刈钩摄殳之属。多弗谙备。备亦钝獘。乃者吉贝之宝。隙壤胥宜。秋获茸茸。制以弓车。轻温而值杀。通丰啬可被。而僻拙之乡。不省植治。每冬冻雪。赤胫露肘。饥餧载道。甫田之诗不云乎。攸介攸止。烝我髦士。夫南亩之间。非弦诵之所。而秀髦兴焉。其必能精讲厥务。以导主伯者如此乎。责之有属也。记曰。地广大。荒而不治。此亦士之辱也。为之秀者可以耻矣。夫趣避之智。十室不无。其迁机诈而笃务是。则获必倍蓰。勉之乎。相地势之卑耸燥湿。以施辟聚之法。蓄水土之力。称口业多寡之宜。毋悖时训。毋拂生理。瘠者脂之。戾者调之。芋荞之繁者参之。烟草之夺害者绝之。求赵过泛胜之之遗。征齐民要术农书之信。褚简有不罄者。咨究以通乎变。智夫倡明。愚野播授。俾百谷丰溢。闾阎雍皞。推而广之海内。其功盖不在稷弃下。
  </div>
  <div class="pagination">
   <a href="皇朝经世文续编_page70.html">
    上一页
   </a>
   <span>
    ...
   </span>
   <a href="皇朝经世文续编_page66.html">
    66
   </a>
   <a href="皇朝经世文续编_page67.html">
    67
   </a>
   <a href="皇朝经世文续编_page68.html">
    68
   </a>
   <a href="皇朝经世文续编_page69.html">
    69
   </a>
   <a href="皇朝经世文续编_page70.html">
    70
   </a>
   <span class="current-page">
    71
   </span>
   <a href="皇朝经世文续编_page72.html">
    72
   </a>
   <a href="皇朝经世文续编_page73.html">
    73
   </a>
   <a href="皇朝经世文续编_page74.html">
    74
   </a>
   <a href="皇朝经世文续编_page75.html">
    75
   </a>
   <a href="皇朝经世文续编_page76.html">
    76
   </a>
   <span>
    ...
   </span>
   <a href="皇朝经世文续编_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
