<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 90 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 90 页/共 287 页
  </h1>
  <div class="content">
   陈炽

尝观海关出入货税册而叹通商之獘北方数省之受其害者为尤大也何则两言以蔽之南方之土产多北方之土产少而已矣上海一口为东南七省百货荟萃之区每岁出口之货浮于八口闽浙各口约相抵北方之烟台天津牛庄三口则不同矣牛庄一口以出抵入尚不甚相悬也然油豆诸物皆以洋舶运销江浙出洋者寥寥烟台入口之产岁及千万出口之货二百余万是岁耗八百万金矣天津入口之货每岁每约三千万出口之货仅三百万是岁耗二千七百万金矣官民上下有限脂膏安能禁此莫大漏岁岁敲吸欲其不穷不困也得乎救之之法须辟利源惟葡萄制酒一端足以挽既去之狂澜而使之东转而办理之法非地方官吏尽心民事维持劝导不为功曩见法人游历奉天所著日记谓奉天一省天时土性皆宜葡萄苟能广种葡萄仿西法以酿酒则奉天一省之利可以敌法兰西一国后访之出使法国者乃知法国葡萄制酒之利岁合华银六万万两居全国出口货物十分之七而法之国用全资酒税岁入约三万万两亦居全国赋税十分之九每酒值一元者税亦一元西人以酒能乱性无益人身故重税以困之也然香水细酒价值虽贵销路日增近且营销中国海疆浸淫内地岁值华银千余万两岁岁加多方兴未艾而海关以为西人饮食之品照约免税免厘亦可概矣葡萄一物来自西域性沙土尤喜天寒泰西法德两邦种植最盛其气候皆与山左京东相若盖葡萄结子之后须渐渐红熟始能变尽酸味一律成甘中国南方亦有葡萄之酒而色味俱劣远逊北方者职此故也

日本自改行西法以来亦尝自种葡萄如式酿酒然子小味薄所造之酒行二十里则香味全变恶劣异常此举因而中废西人考求其故乃知日本天气炎热地少沙土本与葡萄不宜且果木之种最恶海潮宜近接高山吸山泉之清洌酿酒之水如带海潮碱性即不能经久不变且不能转运长途日本三岛孤悬潮水不到之处甚少故也若中国直隶之西山北山山东泰山山西太行河南嵩山陕西华山附近之区土厚泉甘含灵孕秀如能开辟大利广种葡萄参用西国机器酿造名酒允当冠绝人寰风行海外盖法国造酒之局葡萄之园皆附近比里牛斯各山在海潮不到之处耳西人之言如此而惜乎中国之民不知中国之官不问坐使北方数省岁受盘剥无一土产可以出洋苟能开此利源中国断无泰西之重税酒既增美价又倍廉海外诸邦皆将购之于中国各国酒税为国用所系虽欲减税敌我而不能此项利源岂有涯涘奉夫一省之广远亦与山东等耳而法人以为广种葡萄其利可敌法国一国是岁有华银六万万两之进也又况北方五省同时振兴其获利之丰盈虽隶首不能计算矣西人尝谓中国土地寸寸皆金惜华人掩聪塞明不知取用非虚言也惟非常之原黎民惧焉办之初必以官绅为倡宜令各省均筹闲购地一区择其近山而多沙者向外洋购佳种如法栽培闻法国所种葡萄根老枝繁与吴越之种桑相似所结之子糖多水少出酒始佳诚宜选觅聪颖学生通达各国语言文者十人分赴英法德奥俄意六国专考葡萄酿酒之事六国均有葡萄一国不能独秘也一二年后学成而归分派各省专任此事比及三载铁路亦成运售海疆利源辟矣然后将成法颁布民闲广行栽种分设局厂造酒营销利之所在人所必趋各省风行捷于影响即仅销中国海疆已及一千余万矣其它哉至烟台一隅现亦造酒且有专利廿年之议闻办理不善终恐无成此事销路甚宽关系甚巨正宜速行推广补救方来安得徇一人之私情挠天下之大计哉

　　种竹造纸说
竹之为物地球皆无之惟中国独有卓哉此君虚心劲节发生最速寒暑不凋秀绝楩声出金石乃至伶伦合乐箫管同音弧矢张威东南尽美(美)兼资文武妙解刚柔气备四时功在万世五千来昆仑锺毓灵光秀采毕露于斯白云黄竹之谣若为我黄种真人写照也者洵矣夫天之生是使独也而尚有冠古奇勋足与地球永永无极则笔与纸之功用弥大弥长曩尝观中国造纸之作矣篔筜万个被阜连山天事人工致为精巧舂煮烘焙阅日始成微嫌锤炼未精功力稍缓然物质之美无与比伦矣又尝阅外洋机器造纸公司矣其所用皆败纸碎布草根树皮自入池以至成纸装箱不逾四刻人巧之极几夺天工而惜乎体质之麤恶也苟以中国之竹参以外国之机稍入菅麻加其坚则所成之纸必当冠绝人寰何至洋纸风行致大利尽为外人所夺乎犹忆癸未以前瑞金石城两县皆产纸之区宁都州属固无有也金精之谷有竹万竿魏菘园李啸峰两友人读书其间忽发奇想遂往石城横江觅造纸工师二人至谷中建棚造纸乃于下隰之地课工种竹三岁成林造纸既成自运省城售卖迄今十载每岁已出纸二十万金而魏李二友均大富竹则岁岁增种纸则岁岁增多利源亦岁岁增广不独二友致富也倚种竹造纸以为活以安家业而长子孙者岁已将及万人州城本瘠区岁得此二十万金之入工商士庶咸有生机气象郁郁葱葱然与十载以前异甚矣夫种树之利无穷种竹之利更无穷也彼以土法造纸而已能若是况乎变通尽妙用一心取美质于中邦参新机于外国流通四海贩运五洲者其获利之丰可胜道哉夫五土燥湿各有所宜固不可畏难苟安尤不必刻舟胶柱中国地大物博其大患在于不知所用因以自弃其材掩聪塞明扣盘扪烛不通中外之情势动以方凿圆枘自取鉏铻大固有之小亦宜然皆不学不思之过耳况竹之一物既为万国所无其效用于人者尤非一端所可尽姑以种竹一议开其绪造纸一事发其机有能景仰前修讲格物致知者乎明阴洞阳课虚责实当不至如王文成之格之七日而不知其解也

　　种樟熬脑说
曩知台湾樟脑之利每岁出口值价五百万两樟脑一税为台地大宗入闻日本樟脑出口亦值价五六百万元古樟一株出售与人有估价四千元者西人所制炸药无论用何物配制其涨力大至二千五百倍而止后有化学师搀入樟脑而涨力陡增至五千倍故鱼雷水雷地雷等各炸药非樟脑不为功巨快枪亦须酌配所谓黄火药者是此樟脑销路所由日广也继闻各国所用象牙岁岁增多必杀活象以英国一国计之每年所用象牙器已杀万九千余象象怀孕乳哺需三四年十阅春秋始能长大每象生子一二多或三四用之如此其费杀之如此其众生之长之又如此其难将来全地球之象必将来绝种遂有人思得一法以樟脑参化学压成象牙光白坚致莫能分辨精能之至出神入天制药之用无穷制牙之用无穷则他日樟脑之销路亦与之无穷矣西将全地球分为树带以赤道为中经以南以北各若干度为一带寒暖因之而异每带因生何树皆有定地不可迁移热带之树移之寒带寒带之树移之热带皆不得生其大较也如樟脑一种只生于距赤道廿七八度之间偏北偏南皆难畅茂台湾日本江西度数适合而他处无之其可珍可贵有如是者故日本农桑会中广劝农人行种植种之廿年即可熬脑而台湾既不知种江西并不知熬坐使大利之源空山废弃可悯孰甚焉日本熬脑之法未悉其详度必有参西法而益臻美善者若台湾之熬脑则易莫易于斯矣法于山坡斜坦之处刨空一下开火门其上列置广锅有盖者十二具将樟树嫩枝叶剁碎入水煎熬覆之以经一昼夜上结白脂一层刮下收存即樟脑也约计一月可熬樟脑二三百觔每百觔为一石值洋五十元柴薪取之本山无须购买三人管一日夜替换勿使熄火惟其地逼近内山生番时时出草须养勇守隘保护场每石抽隘勇费八元落地税八元子口出口税六元工食杂费约十二元每石实赢洋十六七元不等一区得数千已是非常大利持此以例江西既无生番不须隘勇税收不重工食又廉售价五十元当净得三十余元之利此物销行日广价值日增他省寒暖不时土宜不合永不能分我权利哉刻台湾既属他人丁之失业逗遛在沪者不少当设法雇募数人或延请倭人之熟习熬脑事宜者择地试办仍暂予减收税课维持振兴饬下各府州县凡有樟树之处均准设法开办严禁无知小民不得将樟树枝柯任意斫伐其湖南安徽广西等省度数相同宜由各省提购买樟子择地撤秧晓谕民间广行栽植以收二十年后之利被山林以金玉化朽腐为神奇事为愚贱所优为利为中国所独擅十年之计万世之休美利大兴馨永报懿与昌已

　　种木成材说
古之时山泽有禁百年千年之木不夭斧斤栋梁之材不可胜用故山无槎林不[鹿夭](虞)胎动植飞潜含生遂性然而深山大谷实薮龙蛇虎豹猿狖之所居亦无敢轻于入犯者自僧居道观斩棘焚林专以入山为乐于是动物不能止植物不得生而天下之名山大川始无余蕴矣汉唐以后山泽废弛听民自占贪利忘害斩伐摧残地无美材可资营构始乃登山涉水搜采川广江湘之木结簰造筏悬隔数千里艰苦垫隘而致之使古人见之应笑其坐昧远图既劳且拙矣然转运虽艰固犹求之中国也至今日而洋木运入海疆浸淫内地公私上下资其营建岁费且千万金岂洋木之果胜于华木乎抑中华大国纵横万里竟无闲山隙地可以种此佳材乎一旦洋木不来我中国之官民上下遂可以穴处岩居无俟选良材以成大厦乎而乃万山童然听其荒瘠南北诸省大率类然民不知种树之方官不严伐树之禁因循苟且仰给外人坐守困穷不知变计中国士大夫好高务远谈元说空有体无用耳目所见尚尔其它又何论焉夫北省之榆槐南方之松杉各木虽属粗材最易生长不十年能任栋梁矣至于梓楩楠枫檀栝之属成材效晚收其用亦不过数十年与人家国者固不当为数十年之计乎且今兹种种类绝矣我躬不阅尚有子孙同为中国之人顾忍使神灵首出之名区华实不毛沦如化外乎言之似过而极其獘必至于斯然则种一切果木之树收效尚可刻期而种木成材一端尤为迫不容缓之事矣今宜查明各省官地并购买沮洳荦确之区筹给闲因地制宜广植材木仍选膏腴之地划为官园收子撤秧听民领种严申禁令无论官私树木妄加片戈贼者有罚数年后树木长成则择其可材者以时采伐售之民闲仍须按年补种每一州县至少务足三十万株种植有利之树事亦如之务使地无弃利国有名材闾阎日用所需无俟远求于外始得谓之家给人足内始有基更能以渐扩充水澨山巅植佳木则前所云种树富民之说泰西各国具有成效之可征美荫长林丰饶衍沃追踪三古长养兆民此圣王保邦富国之经慎勿以琐屑讥之以迂摈之而日龂龂然折狱催科持三尺以与民从事也 
　 

卷二十七　内政部一　治术

　　抑尊　　　　　
唐甄

圣人定尊卑之分将使顺而率之非使亢而远之为上易骄为下易谀君日益尊臣日益卑是以人君之贱视其臣民如犬马虫蚁之不类于我贤人退治道远矣太山之高非金玉丹青也皆土也江海之大非甘露醴泉也皆水也天子之尊非天帝大神也皆人也是以尧舜之为君茅茨不翦饭以土簋饮以土杯虽贵为天子制御海内其甘菲食暖粗衣就好辟恶无异于野处也无不与民同情也善治必达情达情必近人陈五色于室中灭烛而观之则不见奏五音于堂下掩耳而听之则不闻人君高居而不近人既已瞽于官聋于民矣虽进之以尧舜之道其如耳目之不辨何哉人君之于父母异宫而处朝见有时则曰天子之孝与庶人异人君之于子孙异宫而处朝见有时则曰天子之孝与庶人异人君之于妻异宫而处进御有时则曰天子之匹与庶人异骨肉之间骄亢袭成是以养隆而孝衰教疏而恩薄谗人间之废嗣废后易于反掌不和于家乱之本也亲虽至昵亦有难谏友虽至私亦有难语师虽善诱亦有难教而君乎人君之尊如在天上与帝同体公卿大臣罕得进见变色失容不敢仰视跪拜应对不得比于严家之仆隶于斯之时虽有善鸣者不得闻于九天虽有善烛者不得照于九渊臣日益疏智日益蔽伊尹傅说不能诲龙逢比干不能谏而国亡矣蜀人之事神必冯巫谓巫为端公禳则为福诅则为殃人不知神所视听惟端公之畏而不惜货财以奉之若然者神不接于人人不接于神故端公得容其奸人君之尊其犹土神乎权臣嬖侍其犹端公乎无闻无见大权下移诛及伯彝赏及盗跖海内怨叛寇及寝门宴然不知岂人之能蔽其耳目哉势尊自蔽也直言者国之良药也直言之臣国之良医也除肤疡不除症结者其人必死称君圣谪百官过者其国必亡所贵乎直臣者其上攻君之过其次攻宫闱之过其下焉者攻帝族攻后族攻宠贵是疡医也君何赖乎有此直臣臣何贵乎有此直名是故国有直臣百官有司莫不畏之畏之自天子始昔者明显帝食庖人进显帝食而甘之舍箸而问曰吾闻刘光缙禁之安所得此也左右对曰取之远郊显帝曰自今勿复进此恐犯御史禁也以万乘之尊下畏御史可以为帝王师矣位在十人之上者必处十人之下位在百人之上者必处百人之下位在天下之上者必处天下之下古之贤君不必大臣匹夫匹妇皆不敢陵不必师傅郎官博士皆可受教不必圣贤闾里父兄皆可访治尊贤之朝虽有佞人化为直臣虽有奸人化为良臣何贤才之不尽何治道之不闻是故殿陛九仞非尊也四译来朝非荣也海唯能下故川泽之水归之人君唯能下故天下之善归之是乃所以为尊也

　　纳谏　　　　　
熊伯龙

立国者不可以慎也谏官国之威神也凡天下大奸大害之所伏其始也以谏官折之而有余其后也以君相制之而不足故谏官有弹压而后朝廷有纲纪而后天下有风俗人君有正一官而百官莫不正者其惟台谏哉我　　皇上宵衣旰食励精唯勤凡内而宫庭外而临御其所以昭德塞违者毖饬不惜余力而天下亦未尝有大奸隐害之不可诘也宜若无需于犯颜敢谏者虽然贾山之至言陈于露台惜费之主魏征之十渐陈于道不拾遗之世其时皆英主也治朝也而两臣至秦之隋之岂其迂戆而过计乎天下政事之修救唯可望之治朝唯可望之英主彼蔽明而觌祸者奚用以说为矣然则君之畜犯颜敢谏者诚莫此时若也然而致此则又有道矣苏轼曰人主能听言而不能使其臣之必言不可谓真能听言之主人臣能进言而不能使君之必听其言不可谓真能进言之臣言乎上与下之相感以诚也以愚论之臣之进言其遇主诚有命殊不可强所可自主者听言者耳楚庄王出而谋其臣其臣不逮退有忧色唐太宗神采英毅群臣对之多畏沮者每遇言官必霁色以待之夫不得其言则为忧得其言则为霁二君之性情过于鼗铎矣此申臣之所以贺而贞观之治之所以成也此其道人主莫不知而卒不为者则以顾忌之心中之耳夫人非尧舜岂必每事尽善汉高非创业之君哉以郦生之言而刻印以张良之言而销印一销一刻有同儿戏而后世称之者不足累高帝之知人适足明圣人之无我也后之人君问宏农则喜问南阳则怒问府中则喜问宫中则怒内外彼此之形胶结而不可解虽百汲黯其能争之乎则请进一箴曰夫如荼之闷肠者不少也石其性可以攻玉愿　　皇上察迩言则又进一箴曰康庄之仁我也是不如太行愿　　皇上明诏臣工朕不似汉文帝命释之卑之勿甚高论也则又进一箴曰夜行者前其手然而桥足也开明于东不圭窦而万卷皆烛愿　　皇上穷理以知人知人以知言而四聪廓如也

　　三习一弊疏乾隆元年　　　　　
左都御史孙嘉淦

臣一介庸愚学识浅陋荷蒙风纪重任日夜悚惶思竭愚夫之千虑仰赞高深于万一而数月以来捧读　　上谕仁心仁政恺切周详凡臣民之心所欲而口不敢言者皆已行之矣事无可言所欲言者　　皇上之心而已我　　皇上之心仁孝诚敬加以明恕岂复尚有可议而臣犹欲有言者正于心无不纯政无不善之中而有所虑焉故过计而预防之也今夫治乱之循环如阴阳之运行坤阴极盛而阳生干阳极盛而阴始事当极盛之际必有阴伏之机其机藏于至微人不能觉而及其既着遂积重而不可返此其间有三习焉不可不慎戒也主德清则臣心服而颂仁政多则民身受而感出一言而盈廷称圣发一令而四海讴歌在臣民原非献谀然而人君之耳则熟于此矣耳与誉化匪誉则逆故始而匡拂者拒继而木讷者厌久而颂扬之不工者亦绌矣是谓耳习于所闻则喜谀而恶直上愈智则下愈愚上愈能则下愈畏趋跄谄胁顾盼而皆然免冠叩首应声而即是在臣工以为尽礼然而人君之目则熟于此矣目与媚化匪媚则触故始而倨野者斥继而严惮者疏久而便辟之不巧者亦忤矣是谓目习于所见则喜柔而恶刚敬求天下之士见之多而以为无奇也则高己而卑人慎辨天下之务以为阅之久而无难也则雄才而易事质之人而不闻其所短返之己而不见其所过于是乎意之所欲信以为不踰令之所发概期于必行矣是谓心习于所是则喜从而恶违三习既成乃生一弊何谓一弊喜小人而厌君子是也今夫进君子而退小人岂独三代以上知之哉虽叔季之主临政愿治孰不思用君子且自智之君各贤其臣就不以为吾所用者必君子而非小人乃卒于小人进而君子退者无他用才而不用德故也德者君子之所独才则小人与君子共之而且胜焉语言奏对君子讷而小人佞谀则与耳习投矣奔走周旋君子拙而小人便辟则与目习投矣即课事考劳君子孤行其意而于言功小人巧于迎合而工于显勤则与心习又投矣小人挟其所长以善投人君溺于所习而不觉审听之而其言入耳谛观之而其貌悦目历试之而其才称乎心也于是乎小人不约而自合君子不逐而自离夫至于小人合而君子离其患岂可胜言哉而揆厥所由皆三习为之弊焉治乱之机千古一辙可考而知也我　　皇上圣明首出无微不照登庸耆硕贤才汇升岂惟并无此弊亦并未有此习然臣正及其未习也而言之设其习既成则有知之而不敢言抑或言之而不见听者矣今欲预除三习永杜一弊不在乎外惟在乎心故臣愿言　　皇上之心也

语曰人非圣人孰能无过此浅言也夫圣人岂无过哉惟圣人而后能知过惟圣人而后能改过孔子曰五十以学易可以无大过矣大过且有小过可知也圣人在下过在一身圣人在上过在一世书曰百姓有过在予一人是也文王之民无冻馁而犹视以为如伤惟文王知其伤也文王之易贯天人而犹望道而未见惟文王知其未见也贤人之过贤人知之庸人不知圣人之过圣人知之贤人不知欲望人之绳愆纠谬而及于所不知难已故望　　皇上之圣心自懔之也危微之辨精而后知执中难允怀保之愿宏而后知民隐难周谨几存诚返之己而真知其不足老安少怀验之世而实见其未能夫而后欿然不敢以自是不敢自是之意流贯于用人行政之间夫而后知谏诤切磋者爱我良深而谀悦为容者愚己而陷之阱也耳目之习除而便辟善柔便佞之态一见而若免取舍之极定而嗜好宴安功利之说无缘以相投夫而后治臻于郅隆化成于久道也不然而自是之根不则虽敛心为慎慎之久而览其无过则谓可以少宽励志为勤勤之久而觉其有功则谓可以少慰夫贤良辅弼海宇升平人君之心少慰而欲少自宽似亦无害于天下而不知此念一转则嗜好宴安功利之说渐入耳而不烦而便辟善柔便佞者亦熟视而不见其可憎久而习焉忽不自知而为其所中则黑白可以转色而东西可以易位所谓机伏于至微而势成于不可返者此之谓也是岂可不慎戒而预防之哉书曰满招损谦受益又曰德日新万邦惟怀志自满九族乃离大学言见贤而不能举见不贤而不能退至于好恶拂人之性而推所由失皆因于骄泰满与骄泰者自是之谓也由此观之治乱之机转于君子小人之进退进退之机握于人君一心之敬肆能知非则心不期敬而自敬不见过则心不期肆而自肆敬者君子之招而治之本肆者小人之媒而乱之阶也然则沿流溯源约言蔽义惟望我　　皇上时时事事常存不敢自是之心而天德王道举不外于此矣语曰狂夫之言而圣人择焉臣幸生　圣世昌言不讳故敢竭其狂瞽伏惟　　皇上包容而垂鉴焉则天下幸甚

　　请缮进经史以资圣治疏乾隆二年　　　　　
给事中毕谊

臣猥以空疏备给谏　　圣明在上图治方殷臣日夜思竭驽钝以仰答　　圣主求言之诚下尽人臣补之义而学识浅陋不能尽知当世之切务其薄物细故则又不敢苟为摭拾烦　　宸衷谨就心得之愚一效刍荛之献窃惟圣王之治皆本于心而圣王之心必求诸道道本无穷是惟充之以学问则日进学亦无穷惟持之以不息则日纯三代之治美唐虞贤圣之君靡不由学治得其本故化极其神而事本至庸则人每易忽是以秦汉而降世变风移儒者则区文章经济为两途人主则视天德王道为二事但务求治而不言向学不知谊未深乎原本则政多苟且以自安志不期于化神则功以小成而自足治不古若职此之由伏惟　　皇上万几在御非若青宫无事之年卷帙至繁岂有秘殿翻书之暇窃思一日之间延接臣下之时多晤对圣贤之时少兵刑钱谷所以纷　　睿虑者多往行前言所以益圣心者少则功忧间续即治恐纯疵且夫社稷民人何者非学而圣德大业咸备于书若欲希美于神圣固必借资于典籍即思收效于广听亦当参考于成编臣愚欲乞　　特史臣取经史诸书及来古奏议不论卷帙亦毋拘忌讳日派二人缮写数幅依时进呈伏乞　　听政之余必赐披览率以为常更不间断昔千秋金鉴唐臣以之称觞陆贽奏疏宋臣以之进御凡皆欲弼成君德是以借助前言然足备乙夜之览观难免深宫之作辍如臣所论每日奏进不异披览章疏无记诵之案牍之烦然而是非得失之林治乱兴亡之故苟一经乎　　御目必有动于　　圣心日就月将固必见日起有功之象即习见旧闻亦足收温故知新之盛以臣愚陋退食之余偶一展卷犹必有所感触　　皇上秉上圣之资日新之学则所以发圣性之高明致治功于尧舜者理有可必效亦不迟也

　　请开言路疏康熙三十六年　　　　　
御史胡德迈

奏为请宽言路之处分并　　赐召对诸臣以收听言之实效事惟　朝廷慎选台垣以资谏诤原欲其启迪　　皇躬匡弼国政也恭读　　　太宗文皇帝谕谏官朕躬如有不德即行规谏如实允行如虚亦不加尔罪并不令尔等质对　　　世祖章皇帝令言官各据见闻极言无隐所言果是即与　采用若未当不必加罪煌煌　　　祖训已垂法万世矣近来吏风逾坏宠赂日章　　圣心业已洞晓诸臣岂皆聋聩总以夤缘行贿事最暧昧明知而无确据不敢妄且与受同罪定以发觉者为虚诬公然行私实无可如何皆因臣等不肖顾忌畏缩不能冒例纠劾缄默之愆抑又何辞兹当　　圣主省己求言之日亦诸臣实心悔过之时合无宽其处分之定例俾得率臆直陈发奸剔弊其有骨鲠无私者励一二过于戆直者亦曲示优容两班诸臣日侍　　御前秉公挟私何难立辨惟在　　皇上平素留心黜　时自有甄别臣闻古帝有鼗铎之求汉世设极谏之科求之如此其切尚有不敢尽言者岂拘以处分之例犹望其直言无隐乎至各衙门三品以上官或即系科道内升或历事中外最久此皆谙练之岂无识见但定例开载非系言官条陈者降调等语因而忠君爱国之念不胜其爱功名之念者有之凡遇灾异修省便许直言事过即止夫有闻必告臣谊当然岂得分灾异与平时为二致乎合无以后但听一例条陈则言路愈宽而人心愈奋矣若夫治道之大贵通上下之情我　　皇上忧勤政每日令部院各衙门堂官及科道等官以次近前奏事原于宵衣旰食之中寓鉴别人材之法也但进趋唯诺不过片时一二语即章疏彻览亦或不能尽悉隐情窃观历来督抚提镇诸臣皆得　　特谕升见面谘方略口陈利弊岂在京近臣独不可瞻对　　天颜尽抒胸臆乎伏乞　　皇上于万几之暇不拘在京衙门大小官　　圣衷所稍知者皆得不时　　召对询以政事阙失民情疾苦并令各举所知以备擢用夫独听则私合听则公进见人少则被召者或得挟偏私之见以干冒　　宸聪惟　　圣听既广自可折衷至当而人亦难逃　　洞鉴之中矣语云刍荛之言圣人择焉此皆股肱耳目之臣宁无一得自献乎大凡条奏或有虚实可否至于口陈必当知无不言言无不尽是则诸臣才具之短长心术之邪正品行之优劣皆为　　皇上渊衷所默识会推简用之际可以立断无疑不但通达下情而且周知举朝之贤否矣至于容貌辞气人各不同　　天威咫尺或恐有畏惮忌讳而不敢言者惟望假以　　霁颜诱之纳诲以壮敢言之气是又在　　如天之涵覆非微臣所敢知也更有请者明良交儆乃盛世吁咈之风近诸臣章疏每多浮泛誉词是不以尧舜期望吾　　君虽白简时陈夫亦何益今后关切　　皇躬一遵　　　祖制许令规谏其颂美浮词相应饬禁臣言官也惟知以言效忱而管见有限伏愿我　　皇上集思广益兼听并收则忠告日闻太平可立致矣

　　请召对臣疏顺治六年　　　　　
给事中魏裔介

窃观今天下时事亦孔亟矣民不聊生亦日甚矣山左之雈苻遍野畿辅因以燎原江右之叛将甫擒云中忽而豕突又若巴蜀游魂湖湘遗孽何在非劳　　圣主宵旰者臣以为此皆不足虑也所虑者上下之情未通满汉之气中格或阘茸以保富贵或钳结以惜功名纲纪日弛法度日坏贪官墨吏转相吞噬鸱张以鸣得意惟我　　皇上独立于上日夜焦心劳思不得与天下生民共一日太平之乐也臣实忧之昨者撤卖参之役正朱罗江之罪　　传谕满汉官同寅协恭勿得彼此偏向远近欢呼兹又特奉　　上传痛念生民之不得已博求除弊兴利长策自非　　天纵如神乌能洞见万里如此臣虽至愚结草有心不忍不言而负　　陛下也窃以为督抚镇按不得其人有司朘削民难自存蠲免税赋有名无实此皆驱民为盗之由我　　皇上亦既知之稔矣即谓此数者不足尽天下之务然更弦易辙尽反其平日所为固足以致太平而无难要此数事非精思熟虑未有能得其要领者昔唐太宗励精图治开馆阁引用房杜等一十八人更日直宿暇则从容燕见讲求治道或至夜分然后就寝是以当时君臣便殿问答如家人父子相见于一堂之间君愿闻而臣无不言臣尽言而君无不纳所以贞观之治至今脍炙人口也臣敢请　　皇上朝罢之时或　　御干清门或　　御便殿大霁　　天威特召汉满大臣俯赐　　清问凡政治之得失生民之疾苦官评之淑慝以及某省尚可支持某省灾荒特甚盗贼如何可清贪风如何可息部院督抚如何可以得人河工重运如何可以不误令各条答事宜必言救时切务在诸臣留心　国家利弊生民休戚岂无补救一时之术与久安长治之道借箸前筹者乎至部院诸臣各有攸司于启奏之时　　皇上亦当召问果能谙练政务通达民隐者方为不负职掌如此则足以明目达聪而民间利病无不周知矣

　　恳勤召对疏顺治二年　　　　　
御史赵开心

从来治天下者将欲求君民一体必先由君臣一体乃疏通一体之脉则莫如言路此不徒在章奏也古来明目达聪敷求谠言必朝夕接见谏臣盈廷天子咨询百官献纳而后下无不达之隐君无不善之施我　朝御极以来用贤纳谏言路亦既广矣前偶以事归六部内外顿成隔绝乃不久旋复旧制诚　　圣明举动大快舆情但立政之始凡一事之得失一言之通塞关天下万世之利害其中大纲大法固须讲求即细节隐情尤须洞晰惟是有奏疏不能尽陈而封章不敢频者伏祈　　皇上开怀延纳时　　垂清问不拘　朝见燕见不分满州汉官不拘内院及九卿科道时假　　召对霁以温文一切用人行政与民间利病所关许各官随事条议一臣言之群臣商之　　皇上听之或可或否或行或止斟酌立断仍命史臣立书记注如唐太宗召宰相入内平章国计史官入预闻政事元仁宗曰言事者当直至朕前如是则人情以此而上达恩泽以此而下施所补救者非一人一事所励精者非一朝一夕也抑臣更有请者科道职在陈言辅臣悉心襄崇卑虽殊而致　　主之心则一臣考前代凡入内阁预机务者点检题奏拟议批答随时启沃因事纳忠是进言初不专在言官也今阁臣学士等官俱改兼殿阁诸衔体制既备职务宜修伏乞　　皇上查复旧制令内阁诸臣赞理机务之余每遇事关重大随宜具疏敷陈可否取自　　上裁则臣不虚贵上下交而治乃可图矣

　　请诏令宜信疏康熙十二年　　　　　
御史魏双凤

臣闻人君所以鼓动天下者在乎诏令而诏令之敷布于天下者尤贵遵行苟发之不妄而持之必行坚如金石信如四时则敷天之下莫不竦听而悦服书曰令出惟行传曰令重则君尊故诏令不可不信也臣阅邸报见今日已经奉　　旨定例之事奉行不力者有之臣以为当慎持于未发之前不宜轻格于既发之后否则　　诏甫下而不遵令未及而辄变不特各官阳奉阴违有负职掌揆之　国体　王章诚未见其可也如征收杂项钱粮银七分钱三分之例奉有　　旨矣今直省州县存留收放未尝力行也如每钱十文作银一分之例奉有　　旨矣现在户部每发钱一千作银一两而市肆贸易每钱一千竟作八钱一二分不等也如不许行使旧钱之例奉有　　旨矣今各直省贸易旧钱闲杂如[故](攻)也夫旧钱搀和则制钱壅塞制钱价[贱](钱)则钱法不通岂非奉行之不力乎如禁滥留衙役之例奉有　　旨矣今各直省大小衙门衙役蜂拥或改换名色或几人朋充未尝遵定额也如禁聚会烧香之例奉有　　旨矣今直省各处鸣锣张帜敛钱号佛未止也如禁服饰奢侈之例奉有　　旨矣今街衢微贱云绮奢华自若也如擅用非刑之例无辜毙狱之例擅索夫马之例俱奉有　　旨矣今职官故犯列之弹章者比比也凡此之类难以枚举皆因内外臣工积玩成风全不实心担当实力遵守是以　　皇上有不忍人之心无人代为宣播百姓何由而得知　　皇上有不忍人之政无人代为奉行百姓何从而得所夫王言如丝其出如纶王言如纶其出如綍煌煌　　天语炳若日星而官不遵令民不守法何以示信于天下伏乞　　严内外部院督抚大小诸臣嗣后洗心涤虑精自承休凡一切奉　　旨定例之事有益于民生有利于风俗者实心举行一体恪遵内而五城外而有司如奉行不力当即题参弊在必剔勿计考成奸在必厘勿畏强御事当为即为之勿事苟且以塞责事当言即告之勿存避讳以误公则法令永遵而人心大定天下共仰　　皇上之明且断矣

　　请行实政疏嘉庆六年　　　　　
御史茅豫

奏为　　释服届期敬陈下悃事钦惟我　　皇上亲政以来敬以　　饬躬诚以御下臣管窥蠡测不能上拟　　高深窃以为主敬则有常至诚则无息自古治功之极盛皆由初政之不移臣谨就三年中　　皇上已行之实政约举数大端而久道化成即在是矣从来君以知人为明臣以尽职为良君知人则下情上达臣尽职则百废具兴　　皇上亲政以来整饬官常振兴臣节彰瘅悉符舆论陟黜一秉至公是以三年中大法小廉各勤职守而揣摩趋附一变为砥节励公吏治蒸蒸日上臣愚以为用人之道逾时觉其艰惟浚哲之原常裕于　任使之先则虽情伪百出而清明在躬自可收兼听并观之益此慎简贤僚伏愿　　皇上永念于释服以后者也人主赏罚并用使罚不及恶何以戢奸暴而安善良自承办之加等问拟而刻核浸成为风气　　皇上亲政以来饬法务在准情科罪悉依本律法无可贷未尝稍事姑容罪有可矜必使量从末是以三年中吏守规条案无枉纵治狱固极为明允矣臣愚以为立法之初皆原于厚而奉行之久每致于严惟好生之德常深于弼教之中则虽狱讼繁兴而持衡益谨自有以握移默化之权此钦恤庶狱伏愿　　皇上时于释服以后者也至于世风之奢俭每随君德为转移各省呈进方物原为日用所需从古皆然行之无弊自臣下好言进奉往往踵事增华而民力始疲于下矣　　皇上俭朴性成亲政之初即严禁办贡违者照例治罪诚不欲以无益害有益也是以三年来封疆大吏不致藉端派累其余逢迎馈送各陋规均已一律革除风气之厚实未有过于此时者也臣愚以为人情由奢入俭难由俭入奢易伏愿　　皇上释服后黜华崇实杜渐防微庶人心益安古处而风俗长此敦矣　国家财赋所入费有常经军兴至今支用浩繁现届大功将次告竣自应宽筹善后　　皇上以君民为一体亲政之初惟期藏富于民不欲操之自上故诸臣调剂有意近加赋事涉病民者必深拒勿纳而且酌裁官欠核税银查办漕粮增修河务蠲缓以苏歉收之困赈济以恤一隅之灾不惜　内帑之频颁惟恐一夫之失所是以三年来民安畎亩户有藏百姓之乐业实未有过于此时者臣愚以为臣下之言利既明禁于筹之时　　圣主之惠民益有加于蒇功而后伏愿　　皇上释服后仍当以撙节爱养为良图损上益下为盛业则民力舒而国用愈足国本固而贻泽孔长矣凡此实政之在民业于三年中次第施行者也臣伏愿我　　皇上圣德日新励精于已治已安之后　　慎修思永勤求夫可久可大之谟处之以恒而被于物者洽行之以渐而入于人者深常存初政之　　渊衷即是万年之景佑矣

　　切务五事疏咸丰二年　　　　　
胜保

窃臣性本颛愚情殷献纳蒙　皇上不加斥责屡赐超迁念　隆天重地之恩难酬万一惟爱　君忧国之悃仰答　九重此心自信无他所言容有可采苟　圣明之俯纳虽斧锧以何辞谨拟切于时务者五事为我　皇上陈之自古帝王莫不修人事以回天变我　朝　圣圣相承偶遇天变则责躬省过求言膳一诚感孚故能转灾为福我　皇上天授英明聪听　彝训即位以来孜孜求治宜足以感召祥和乃臣默观天意一若甚有所儆者前年地震川西伤亡人畜无数去岁河丰北淹没生民千万闻本年冬月又有月食之异伏读　圣祖仁皇帝圣训云凡此皆阴盛之象不得谓无与人事又曰自古帝王皆因此而戒惧所以敬天变修人事也若庸主则诿诸气数矣臣不习占验窃以理论之日者君象也传曰天子当阳义取诸此易曰坤为地为阴水附于地亦阴象也宫闱邃密非臣所敢知天其或者儆溺职而戒侵官乎今春雨泽愆期麦收歉薄　皇上銮辂所经实亲见之自　奉安礼成后风霾特甚连日浃旬寒燠不时禾稼为损安知非　成皇帝在天之灵欲以是昭示我　皇上乎初十日以后屡觉云合欲雨辄被狂风吹散似天气下降地气不能上腾之象洪范恒风曰蒙恒寒曰急臣下蒙蔽虚词饰美国事急迫治理需人故有是应　世宗之训曰应天以实不以文又曰天道至近时刻照临于前后左右举首即是动念即是无须臾离也　皇上圣由天锡　嗣统之日适值时事多艰天岂以是苦我　皇上哉将以玉成　圣德怀永图受多福也广西贼匪起事以来未尝挫视官兵如儿戏且闻潜蓄奸谋久而后发虽云乌合实已鸱张其始犹怵　天威偶得城邑旋即遁去自李星沅出而[贼](赋)始肆周天爵出而贼更肆赛尚阿出而贼益横行无忌公然封伪官散伪檄狂悖之情令人发指日久暴师则国用不足夫钝兵挫锐屈力殚货兵家之大忌也贼自出永安猖獗尤甚桂梧平浔在在堪虞且以小丑跳梁乘全胜之威合天下之力不足制之将何以伸挞伐而绝觊觎此广西之忧也贼伏永安数月养精蓄锐谋定而后出必有注意之所非挺而狂走如从前川楚教匪比梧州一府为两省咽喉若贼据梧州分掠桂平等处俾我师备多力分潜结东粤奸徒再犯肇庆旁煽南赣远结漳泉近纠海寇则自岭东将不靖且粤东奸徒狡然思逞者亦起矣此广东之忧也

桂林接壤湖南平日奸徒本通声息若据桂林浮湘而下盗衡永犯长沙即唐贼黄巢蹂躏中原之路此湖南之忧也河未复数郡流离所不待言而数十万赴江之人非失业之徒即游手无赖入春以来以工代赈故亦粗安今工歇而田庐犹然巨浸穷无所归岂能待毙现闻沿河饥民人皆相食兼之粮帮水手素非良善今岁南半由海运半阻河干此皆赀生无策岂免冒死犯科脱枭点之魁起而倡之指臂一呼豺狼四合恐朝廷旰食南顾不遑沿河风气顽悍前代之乱多起于是此淮徐之忧也海寇去年窥伺山东逍遥闽浙沿海兵将未能扼其吭而蹙其势招抚之局止縻贼心未改能保不翻然复动乎近来营伍习气于无事则燕雀处堂有事则鸟兽骇散水师尤甚此海疆之忧也如直隶山东山西等省春雨不时价顿长近闻盗贼猬起抢掠频仍甚至都城内外公然械倘赖　圣主如天之福与极天之诚此后雨泽应时秋成丰稔则民心尚可渐就安贴不然从来大盗无不起于小盗者如明季张李悉饥民此畿辅之忧也自　皇上御极以来训饬督抚无虞数千字如果实力奉行地方自有起色乃始尚畏　皇上沈毅不敢过懈后则窥测渐深泄沓如故当此事势艰难若不严切申儆使之各怀寅畏必不能痛改丛脞积习则堵墙抚循均无可恃臣因思广西已成之祸犹小而各省将萌之患恐滋不可不早为之所也伏愿我　皇上严责成以弭祸患康熙初年丕基肇造反侧未安　仁皇帝冲龄践祚是时东岸河决台湾用兵加以三藩叛逆关陕继变其势节节不安赖　圣祖天地之德日月之明雨露之恩风雷之威制胜决策于庙堂之上知人善任于帷幄之中有功则赏疏远不遗有罪则罚亲贵不贷得策辄行得人辄用任贤勿贰去邪勿疑一时任事之臣亦皆感激矢报竭忠尽诚用能　除巨憝奠安社稷我　皇上善继善述动遵　成宪　列圣谟训法守常昭固无俟管窥之见仰述于　圣主之前然而发号施令行政用人似尚未有与　列圣若合符节者得非以　皇上有尧舜之赀大臣无皋夔之佐欤我　皇上孝思不匮念大小臣工皆　先皇帝贻留往往曲加恩礼此即古帝王谅闇之道与圣言不善不改之义臣何敢妄参末议然予夺者人主之大柄也宽猛者驭世之大权也子产治尚严而孔子以为惠　人知畏法则所全者多也诸葛亮曰宠之以位位极则贱顺之以恩恩极则慢吾威之以法法行则知恩予之以爵爵加则知荣故圣王之世赏罚不偏重赏一人而天下劝者赏之罚一人而天下惩者罚之赏明罚信故臣庶畏其威而怀其德怀德则不忍负君畏威则不敢负国今如赛尚阿久任京秩清勤公正朝野共知处之揆席足以仪型至于将略本非所长以致师久无功溃围失利然已使之典兵似不宜废军纪若因其人可惜　国家自有权衡但使待以不死　天恩尚可仰承　祖宗处置从前珠勒保阿桂岳锺琪诸人成法具在庶失律之军咸惕然于　朝廷之法制而不敢轻以期奋勉图功迅速蒇事岂不善欤

上年河决　皇上特宽河之罪原冀其感奋知恩乃至再误事机尚复饰词委过此次河口不合该督等并未自请治罪以为无罪耶抑非其罪耶宋臣司马光上仁宗疏曰致治之道曰任贤曰信赏曰必罚伏愿我　皇上明赏罚以振纪纲复读二十一日　谕旨以雨泽愆期命察滞囚仰见　皇上敬天勤民恫在抱之至意但臣窃观近来刑曹鞠狱往往故为轻纵以博宽厚虚名夫廷尉持天下之平或重或轻视其人之自取而己不与焉若意为轻重则必有不得其平者矣　列祖圣训谆谆谕刑部以平情执法不可存揣摩迎合之见盖人主之庆赏刑威即天之雨露风霆也用当其可皆造化之仁用不当其可非特风霆足以肃杀即雨泽过多亦足为灾害礼曰春秋冬夏风雨霜露无非教也前年　皇上登极恩诏所赦无数果皆洗心革面乎若平时又曲从宽宥非所以儆凶顽也且此辈本系紊纲乱纪被害者不一而足其所害皆良懦也奸盗尚思曲宥而良民独不当保护乎即上年曹七一案应照光棍拟决而仅照棍徒拟军光棍之例遂废又如上年钱局滋事彼时若办一二人自当小惩大诫乃徒欲结之以恩恐遭小人之怨谁知愈纵愈骄今又公然生事矣与其使之无所忌惮而卒罹重法何如使之有所警畏而免于大戮乎至于抢重案首从均应大辟乃近来仅坐为首一二人余皆以接赃开脱屡遣屡逃仍为民害盗风日炽由于法网太疏但使情有可矜自应避重就轻改从宽典若果罪在不赦安可坏法乱纪以长凶残书曰辟以止辟郑子产曰火烈民望而畏之则鲜死焉钦惟　皇上至仁至圣以德服人臣具有天良曷敢以操切之说进然尝间之孔子曰政宽则民慢慢则纠之以猛救敝补偏当权轻重伏愿　皇上明敕法以肃典常臣又闻天不言而日月星辰着于两间圣不言而焕号文章炳于宇宙窃见　皇上于臣工折奏时或留中臣亦知　皇上必有深意或留备观览或徐俟施行但此中流弊有不可不防者进言之人岂必皆公忠若逆知必留则报私恨而中伤沽直节而攻讦恐所不免至于天下大计反不肯剀切指陈意见已有偏私毁誉岂无真伪揣摩侥幸之风每由此起　皇上深居九重即能明目达聪欲求浸润不行是非有据亦难矣又见一切机务似　朱批多而　谕旨少夫果事关机密自不可预为传布若寻常　训诫之词似不妨明白宣示以省猜疑而杜私冒自古人主一言一动必天下共见共闻以成道一同风之盛　宪皇帝朱批万代模楷然明发之　旨连篇累牍四海传诵非好名也所以一天下之心志也

伏思　国家多事之秋正　皇上日昃不遑之会然处高而听卑者天也至愚而难欺者民也往往宫闱深秘搢绅所未及知里巷已播之齿颊近日市井细民时私论　圣德臣虽愚亦知其语出于无稽　皇上嗣统以来清心寡欲躬行节俭　内廷无私耗之费　后宫鲜声色之妨耳目绝玩好之营台榭少游观之饰斯非佥壬所能摇夺者然人言如此亦足见为君之难而防川之不易也昔大禹拜言帝舜取善　列圣虚衷纳谏遂成郅治　皇上日新又新远轶千古今释服在即正古人一飞冲天一鸣惊人之候伏愿　皇上以宽大和平养天下之福以英明果断济天下之难以任贤简能尽天下之才以信赏必罚振天下之气勿狃于所安勿怠于所急吏治日坏思所以整之祸患未平思所以定之天变未消思所以弭之兵威未立思所以厉之人才未盛思所以培之财用未裕思所以生之　先皇干惕之志思所以继之　祖宗功业之隆思所以之急其所急缓其所缓乐民之乐忧民之忧数年之内朝野气象不蒸蒸日上者未之有也惟　皇上圣明俯垂　鉴察臣幸甚天下幸甚

　　三渐宜防疏咸丰二年　　　　　
徐继畬

一土木之渐宜防也我　国家　列圣相承崇尚俭朴　大内宫殿一仍前明旧贯无所改作惟　圆明园为三时听政之地　避暑山庄为秋狝驻跸之所两处规模至乾隆年间而大备嘉庆年间有岁修而无增益　宣宗成皇帝夙崇俭素笃于　孝思暂停秋狝热河一切工程悉行报罢惟　圆明园澄爽静穆　圣性所安自正月至十月恒驻于此然三十年中未尝增一堵一椽其游观不及之地座落或报应修辄令拆毁以故　内府之帑前后拨发外库者凡一千数百万此节省之明效也昔汉文帝惜中人十家之产不筑露台史臣美之唐太宗因宰相询问北门小营缮加之诮让魏征以正言争之即省悟自古帝王未有不以裁省土木为盛德者也我　皇上节俭性成　前徽克绍即今移跸　园居不闻有增修座落之事凡在臣民胥深钦仰臣见数年以来园亭久旷可修之工必应不少一切管理之人未必咸知大体或以有事为荣或以沾润为念且谓为黯淡无华观瞻未肃荒芜不葺神爽未怡甚或谓　先朝堂构不应坐听凋残[凡](九)有富繁不必计较悉方今军务未完河工未毕人知帑藏之空虚料其无暇及此将来两事告蒇内库稍充难保无以营缮之说窃行尝试者臣所谓土木之渐宜防者此也一晏安之渐宜防也孔子曰关睢乐而不淫哀而不伤言得其性情之正也汉儒匡衡曰情欲之感无介乎容仪燕私之意不形于动静夫然后可以配至尊而为宗庙主纲纪之首王化之端也主德之或昏或明君身之或强或弱政治之或怠或勤民瘼之或通或隔揆厥本原皆肇于此齐风曰鸡既鸣矣朝既盈矣匪鸡则鸣苍蝇之声言贤妃心常恐晚也是故姜后脱簪珥而周宣赖以中兴班姬辞同辇而汉史嘉其知礼顾以事涉宫闱绝于听睹非外廷之所能悉亦非臣子之所敢言虽有折槛之忠牵裾之直止能言得失于殿陛之间岂能争是非于宫壸之际是故圣帝明王即以是为修省最切之地使清明之志气在宫无改于在廷肃穆之风裁在内无殊于在外所谓衽席之上天命流行而盛德大业胥于此乎审端也我　皇上健法天行至刚无欲迩者释服礼成将备周官九御之制衍大雅百男之祥窃以为　圣德之日新又新　圣政之久安长治皆将肇基于此臣谨胪往古之陈言以当朦瞽之讽诵所谓晏安之渐宜防者此也一壅蔽之渐宜防也自古壅蔽之患由于言路之不通然言路既通而壅蔽之患转有生于不觉者不可不防其渐也系此言事之人学识不同贤否亦异其切中事理有益于国计民生者固不乏人然亦有本无卓见未悉事情拾残说于邸报之中论事机于已成之后又或意在沽名故为激聒鼓其矜张之气不顾事理之安以廷争为伸节以获罪而成名前明中叶此风最甚究其用心岂曰纯臣甚至不肖之徒隐藏欺诈或怀挟恩怨以公济私或受人指挥以言为市诸如此类难保必无

夫人主之开言路欲得嘉谋嘉猷也所闻若此所得若彼虽有纳谏之君亦生厌薄之意既生厌薄之意即无采择之心纵有可用亦将视同一律此后公交车章满不过故纸相仍而耳目之事不能不别有所寄疏远者不可信不得不寄之亲近文墨者不可信不得不寄之粗始则转信而成疑继则废明而用察驯至以言为徒乱人意而无事折衷以众论为各挟私心而每伸独断如是则偏重之势成而壅蔽之患生矣我　皇上御极之初即以开言路为务自倭仁一疏　手诏褒嘉言事者纷纷而起　皇上虚怀听纳一言可采立见施行纵有谬谈亦不深责迩因天旱求言又复谆谆奖诱而空言塞责受人指使激聒沽名之三弊切均实指明使之知所愧悔于渊怀若谷之中寓　教谕裁成之意凡在臣工孰不感激奋兴思所以称塞　明诏惟此臣庶之中大抵中材居半其无识之流本无真知灼见虑陷三者之弊因且缄默以自全即有志之士欲思慷慨发抒其于三者之间亦或疑似之难免臣窃计在京言事之人约有三等其以章奏陈者曰九卿科道以章奏陈而兼得面陈者曰部院大臣不以章奏陈而时得面陈者曰　内廷王公此三者各有所优亦各有所蔽九卿科道数众多爵秩未崇少回翔之意见闻较广多采访之途以风节相摩怯懦者亦思所奋起以弹劾为职贪纵者亦有所瞻顾此其所优者也其有所蔽则前之三弊是也部院大臣久在朝列既历受乎　恩知孰无忠之微念兼明习于时务非比新进之迂此其所优者也然而阶级既崇时虞蹉跌　天颜日近倍益冰兢或有所顾忌而不敢深言或过于矜慎而不敢尽言此则其所蔽者也　内廷王公日侍　禁近或处肺腑之地或膺璜玉之尊外无私交党援之患内无希幸爵赏之心此其所优者也然而　国家法令森严例不准与外人交接廷评固有所不尽闻舆论亦有所不尽晓采访不越近侍听睹不及幽遐其心可保无他而其言不尽可据此则其所蔽者也臣以为听言之道以理为衡揆之于理而是刍荛亦有可采于臣工揆之于理而非亲信亦难曲从于逖因所优而忘其所蔽固虑莠言之杂陈因所蔽而废其所优亦虞嘉言之难达我　皇上明目达聪屡下求言之　诏曲施奖劝之方而臣乃鳃鳃以壅蔽为虞此诚虑言事者之限于才识终未能仰副　渊衷致　圣主察纳之虚怀不免废然而思返恶鸦鹊之鸣噪虽有鸾鹤亦将有所不愿闻厌萧艾之纵横虽有蕙兰亦将有所不愿采然而鸾鹤从此无声蕙兰从此不茁矣臣所谓言路既通而壅蔽之患转生于不觉者此也夫取士之道十得五不为少也求言之道闻十得一不为虚也伏愿我　皇上听纳之勤常如今日则言路永无壅蔽之患而直言极谏之士接踵而起矣臣本拘迂愧无知识前在御史任内一知半解亦尝妄有敷陈上年因奉职无状自蹈愆尤荷蒙　皇上曲予矜全改补京秩自思犬马之齿已迫迟暮常恐蒲柳先衰终无以仰酬　高厚夫才力由于天赋盘根错节非臣之所能胜也愚戆由于性生拾遗补阙犹臣之所可勉也惟　皇上察其迂愚而俯赐采纳焉臣曷胜幸甚

　　奏陈时事艰难疏咸丰二年　　　　　
陈坛

本月二十一日奉　上谕各部院大臣九卿科道等有言事之责者于政治得失民生利病有可补偏去弊力图补救之处各抒见闻直陈无隐等因钦此仰见我　皇上虚己受人博采周谘之至意臣惟弼违陈善实在臣邻而敬迓　天庥永绥亿兆先归于　主德　皇上御极以来孜孜图治宵旰不遑固宜四时顺序寰宇乂安矣乃自上年以来天象屡异人事亦屡乖其尤可异者如上年二月中旬连日日色黄赤淡而无光本年二月十七日辰刻日下旁侧有黑子并出逾时乃灭查二月十七日正永安州匪徒窜出之日也方今广西贼焰愈炽省城被围则全省之震动可虑闻冯云山系广东教匪李丹系衡州会匪隔省勾结则广东河南之伏莽可虑丰工尚未合龙人夫数十万游手无食则直隶江苏山东河南之骚扰可虑江苏水手逼勒遣散则沿河之滋蔓可虑浙江洋匪委曲招抚则沿海之猖狂又可虑夫祸乱之生天以儆圣人亦将以开圣人也将欲纾多难而收群心必自　皇上遇灾而惧益深惕厉始臣复愿　皇上亟沛　纶音谕广东广西湖南三省士庶将前之被臣欺朦及屡易将帅办理未善现在地方蹂躏伤心惨目等情躬自引咎剀切宣示并自军营将士及本省邻省绅民如有能自相团练保城池者立予破格奖励其已陷贼中或被贼裹胁除著名逆匪国法难宥外苟能自来归或杀贼自者仍即予以赏以散贼党而固人心在事官民读　诏书而涕零必当感奋图功藉以仰　高厚即别有不逞之徒亦将闻而胆落可消患于未萌矣抑臣更有进者　皇上每日之暇将各部院九卿汉满大臣之办事直日者轮流召对考其所办之事即审其人之公私并可各询其本省民生之疾苦吏治之举废参众论以验情伪似亦集思广益之一助也唐臣陆贽有言曰悔过之意不得不深引咎之词不得不尽招延不可以不广润泽不可以不宏宣畅郁湮不可不洞开襟抱洗刷疵垢不可不荡去瘢痕此数语者似于今日时事颇为切近惟愿　皇上先定厥志开诚布公事事与天下相见此尤今日之急务而感格天人其应如响者也　再广西拏获贼匪伪军师洪大全经赛尚阿遴派带司步军统领衙门外郎联芳户部外郎丁守存槛送来京计四月内可到维我　朝故事凡解京正法者皆实系逆首方可示　天威而昭武功今闻洪大全不过供贼驱策并非著名渠魁从前查奏逆首姓名亦并无此人嗣因贼众窜出永安于无可如何之时不得不张皇装点藉壮　国威并以稍掩己过臣愚以为京师之耳目易掩而天下之耳目难欺此端一开恐将来获贼者均不免张大其词希图冒赏且恐逃匪闻而窃笑愈以张其玩侮之心尤可虑者各省盗贼勾结气类原相通一有虞更关国体应请特降　谕旨将洪大全之不值解京明白宣示　饬令沿途督抚无论该犯行抵何处即行就地正法其押解该犯之联芳丁守存想于军营不甚得力听其自行回京毋庸再赴广西庶在事文武咸知警畏而贼匪闻之知　圣意必欲将真正逆首洪秀全等悉数擒获愈足寒贼胆而励军心矣

　　敬陈治本疏　　　　　
倭仁

伏见我　皇上践祚以来敬以饬躬宽以御众求贤纳谏勤政爱民　圣德咸孚固宜自臻美备矣乃中外之玩愒如故人才之委靡依然寰海望治之心犹未能畅然满志者何哉或曰积重难返也辅弼乏人也固也而非本原之论也志不期于远大政以苟且而自安意不极于肫诚事以虚浮而鲜效则欲济当今之极弊而转移一世之人心亦在　朝廷而已矣臣请进一说曰愿　皇上立必为尧舜之志夫志始于思辨于学发端甚微而为效固甚巨也　皇上端居渊默之时深察密省事与唐虞互证危微辨与执中允与知人哲安民惠与必有歉然不自足而皇然不自安者由是因愧生奋因奋生厉必期如放勋重华而后已此志既定然后择同心同德之臣讲求治道切劘身心由穷理修身以至于治平天下此其机操之　圣心而有余即推之四海而无不足所谓志定而天下之治成也承艰巨之任值多事之时使非困心衡虑以激发大有为之气其何以宏济艰难哉志切有为斯虚怀乐善后世人君往往耻闻己过臣下遂唯诺成风吁咈都俞不可复以唐太宗从谏如转圜犹积怒于魏征克己之难也舜命禹曰予违汝弼汝勿面从夫舜岂尚有违道之举禹亦何至如谗谄面谀者流顾兢兢焉惟恐有违且恐禹面从者诚以人心至危修省密故惕厉深而求助于臣工者益切于是禹以傲戒益以息荒戒皋陶以逸欲戒惟当宁乐闻直谏故在廷咸进谠言不然臣方缄口之不遑亦何肯以不入耳之言干雷霆之怒哉伏读　高宗纯皇帝谕旨尔九卿中能责难于君者何人陈善闭邪者何事　高宗皇帝之心即虞帝取人为善之心也　皇帝以法　祖者法尧舜则智益大矣理财为今日急务节用尤理财要图比见礼部议覆通政使罗惇衍崇俭禁奢一折刊刻简明礼仪颁示遵行奉　旨允准诚正德厚生之本计也抑臣更有进者政贵实不贵文民从好不从令以文告之虚词挽奢华之积习科条虽设谁其听之伏愿　皇上以身作则力行俭约为天下先申谕廷臣将一岁度支出入之数通盘筹划自宫府内外大小衙门凡可裁者概行裁省勿狃虚文勿沿故套勿避嫌怨勿畏烦难务量入以为出勿因出而经入服色器用既已明示限制必须令行禁止有犯必惩使朝野臣民共晓然于恐惧修省以实不以文之意　一人震动恪恭于上庶司百僚实力奉行于下自足挽回风气移易人心昔汉文帝身衣弋绨后宫衣不曳地遂至海内从风人民富庶我　皇上秉尧舜之赀体尧舜之德躬行节俭天下有不率从者哉至若人情嗜利廉道亏宜杜言利之门奖洁清之士以及学校不修人材多废无人之患甚于无财尤宜讲明正学兴贤育德以储桢干此皆政教大端所当及时修举者惟　圣志断以不疑斯庶绩可次第而理臣身虽在外心无日不在　阙廷极知浅陋无补高深然区区爱　主之心不能自已惟　皇上恕其狂愚　俯赐鉴察天下幸甚

　　请修实政疏　　　　　
倭仁

本月十七日恭读　上谕本日神武门内敬事房水库不戒于火亟应恐惧修省寅畏　天威等因钦此夫所谓恐惧修省者非徒托诸空言所贵见之实事不知　纶音布告将姑为是说饰一时之耳目耶抑诚心感发实欲见之躬行耶躬行则力崇节俭纷华靡丽必捐也辨色视朝逸乐宴安必戒也从谏如流改过不吝忠言谠论必乐闻也召对臣工旁咨博采民情吏治必周悉也是之谓真恐惧是之谓真修省若惟是言焉而已恐天心难革而灾变之来未易弭也人情履患难则惧惧则敬心生处安乐则怠怠则肆心起故善始者繁克终者鲜　皇上御极之初　皇太后垂帘听政维时甫经变乱兢兢业业　宵旰靡遗薄海臣民莫不欣然望治近年以来精勤之意稍逊于前矣是以月食再见冬雪愆期本年次辛　祈谷烈风大作禁城以内屡有火灾此固　天心仁爱不惮殷勤示警使之慎始而图终也伏望　皇太后　皇上常思时事之艰难无忘庚申之忧患不以恐惧修省为诰诫之虚文而以恐惧修省行敬天之实政庶灾变可弭祥和可致矣

　　请除蒙蔽以迓和甘疏光绪　年　　　　　
余上华
  </div>
  <div class="pagination">
   <a href="皇朝经世文统编_page89.html">
    上一页
   </a>
   <span>
    ...
   </span>
   <a href="皇朝经世文统编_page85.html">
    85
   </a>
   <a href="皇朝经世文统编_page86.html">
    86
   </a>
   <a href="皇朝经世文统编_page87.html">
    87
   </a>
   <a href="皇朝经世文统编_page88.html">
    88
   </a>
   <a href="皇朝经世文统编_page89.html">
    89
   </a>
   <span class="current-page">
    90
   </span>
   <a href="皇朝经世文统编_page91.html">
    91
   </a>
   <a href="皇朝经世文统编_page92.html">
    92
   </a>
   <a href="皇朝经世文统编_page93.html">
    93
   </a>
   <a href="皇朝经世文统编_page94.html">
    94
   </a>
   <a href="皇朝经世文统编_page95.html">
    95
   </a>
   <span>
    ...
   </span>
   <a href="皇朝经世文统编_page91.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
