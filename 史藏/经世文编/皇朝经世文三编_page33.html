<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 33 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 33 页/共 67 页</h1>
    <div class="content">盖闻善者必扼其吭善兵者必审其势善谋国者必参观互考权其势之难易事之重轻如弈者之棋无虚医者之痛下针砭然后可转贫为富转弱为强不至每况而愈下抗怀时事者每以欧洲英美德法等国版图日扩货殖日兴其民富厚较前不止倍蓰而环顾中国地不加辟民不加富鳃鳃焉以生齿愈众谋食愈难为虑不知治兵者知彼知己百战百胜而治国者将毋同查亚洲之国华为大二十一行省计占地球十中之一民籍又与欧罗巴全洲相颉颃夫蚡冒蓝缕以启山林[是以知]地之不大不足以取威也而中国则保世滋大矣卫文革车以兴都邑民之不庶不足以定霸也而中国则人物繁庶矣不特此也欧洲各国如棋之布如星之罗如犬牙之相错其练兵也必工力悉敌而旗鼓相当否则强邻觊觎边境驿骚而国因之不靖其饷糈每人每月由十余元至三十元不等中国军制绿营兵饷除米之外一月不过一金即使练勇月亦三两五钱至四两二钱而止人情俭啬不同[中](西)国之浮奢饷项无多绝异西兵之糜费中国地大于欧洲各国而练兵不必多于各国筹饷又复省于各国但练一兵能获一兵之益其额仅与欧西一国埒则邻人不得窥伺疆宇亦复乂安至于兴工作则价值从廉设学校则文字一致凡此数事均属欧西各国之所自叹弗如也所惜官宪因循于上学塾玩泄于下狃于积习埋没人材于帖括之中不能发奋为雄耳如果振作有为洵有事半而功倍者噫自海禁既开时局互异欧洲诸[国]日以开疆辟土为事从前既占美澳二洲嗣又分据非洲以为外府亚洲之缅甸安南以及琉球皆我藩服寸疆尺寸不容轻易以与人者也而今则安南已鲸吞于法矣缅甸又蚕食于英矣琉球且宗社坵墟兼并于日本矣今之时势岂犹可安常蹈故而不知变计也耶诚能精以练兵富以养民课农兵以为根本之外开铁路以通商惠工立邮政以便民利国中运费之出所省不知凡几邮资之入所溢又不知凡几由此开各矿以尽地利设西塾以育人材将见物产丰盈民俗富育而国势亦蒸蒸日上当驾五洲而上之岂第并驾齐驱已哉穷则变变则通是所望于事权在手者

　　论谋富之法
夫所谓富者何哉中西之富不专恃天时地利也不专恃人之四肢百体也更不专恃山有五金与煤之藏也如以五金与煤于山者为富则今之美国未立国以前不过土人居住而已土人所食者不过野兽而已迨立国之后而富足非常非犹是土人所有之地乎而土人何独穷而不富也然则富果何由而得乎曰自勤中来也天以金木水火土谷付于人欲人自取之而自用之耳天以心思才力赋于人欲人能用其心思才力耳人各竭其心思才力取五金之材料各随其材料而置为器皿此即勤之谓也其勤必有法而勤非泛用也离乎勤以言法不足以致富离乎法以言勤亦不足以致富勤以行法法以辅勤而富可谋矣勤之大者不外农工与商耳此三者各随其人之本分而思得其法以各尽其勤也既知各尽其勤矣再加以法之新且巧者省其力而事半功倍岂非人劳我逸乎试即农工商分言之农宜审其天时地利孰宜稻孰宜麦孰宜木棉杂谷顺物之自然而无待勉强此农田之大要也但欲广种博收竭一人之力而为之其人劳苦不堪矣是必有新法最利之耒耜而助牛马之力以助之可也鄙人昔年曾由粤东至北省及蒙古一带便中细察农田工夫直与西国二十年前无异一人所作仅供一人之食耳所谓余三余一者徒托空言缘无新法之故即非生财之道也西国所望于中国者岂徒丝茶两物哉如甘蔗本棉米麦叶葡萄如能各精各业多种多出除本国需用外运出各口亦一大交易也再加以西国新法拣选嘉种精益求精助以勤而减其力余下闲功可似西国男女老幼读书识字不更妙耶至于工之一道制造各物较农事为更伙矣以木与铁而置为各器小之为日用所必有大之为常变所必需中国非材料不全非人工不勤惜无新法以佐之无怪[乎]不如英国之富矣英国之富由于通商制造两大端英国由他国运来材料制造成物复运往他国出售货不停而利自生宜其大富大强天下莫与京也岂若中国各谋各业不立股份公司仅顾一人身家乎中土果仿英国所行其材料为中国所无者以中国之所有者易之制造成物仍为中国人买之不似英国运进运出使费不赀更为有利此致富之由与英国何多让耶若夫商也者与农工相辅而行者也农工无商则有货不行商无农工则无货可行商人得法于农工大有益也夫通商有二法一曰内地通商一曰各口通商通商最关紧要者贸迁之法也贸迁不得其法富于何有惟以省功省力省费之新法而运货敏捷斯可耳凡遇水道轮船载货驶行凡遇陆路开通铁路火车运行而火车驻轮之地宜于横路多备马车驳货分送各路如轮船之有驳轮也轮船火车之利其致富有莫可言宣者试以英俄二国买中国之茶言之英由上海用轮船载茶至伦敦仅须四十五日如茶价每三十五两加上使费每不过三十七八两之谱俄由北通州用骆驼运茶至俄之销货码头计程二万余里每骆驼至大者仅能负茶五行之速者六阅月迟或八阅月也一小轮船所载之茶必用两千骆驼运送如茶价每三十五两加上十倍使费成本已三百五十两矣此俄国茶叶生意不能兴旺之明征也是以决计开通铁路至中国交界之处以火车运茶早则两三礼拜可到至迟三四礼拜无有不到者矣如此使费必少茶价大减而食茶者必多十倍人也俄国多十倍人买茶华人可多十倍销场铁路一成岂专有益俄商而无益华商哉即俄国运来各货更可价廉矣凡西国地界相连无有不造铁路者铁路相连两国无殊一国彼此通商货物川流不息而货价不至居奇所有内地需货之区均沾其利也且而铁路之益非第处常通商已也

以中国而论水旱偏灾无时不有如有铁路凡穷民无告者有铁路运货而救饥荒穷民几忘凶年之苦矣即如印度当年旱魃为虐彼时铁路尚未成功印度总统先行以工代赈饥民速将铁路铺平俾各路客商以火车运货而来救活百万生灵者此内地通商有铁路之益也至各口通商则恃有轮船之利轮船速于帆船省工省费且可计日而到一到口岸即行照例纳税嗣后任其所之无复有报税之举货物源源不绝国家与商人无不获利而中国则不然货船到口过一关必报一关之税十八省几同十八国多设官员差役商船遇关多方勒索格外留难商人裹足视为畏途货物反形阻滞而夹带偷漏之端由此而启是多设关卡报税纳税者反觉其少矣夫轮船与减税既若是其有益也而国家之公信局又何可不设耶中土递传文报以千里马为最速然祇利于国也民间信局虽多信资昂贵且常有不能寄到之时若泰西各国则有公信局焉公信局由国家主持凡寄家信以及货价行情先买信票至远之信每封不过百文水路轮船陆路轮车有余利公家收之有亏折公家助之商民皆利矣合之电报[之]益皆富国之道也虽然犹有说焉造轮船铁甲船鎗炮铁路电线诸大端舍煤铁何自而成是开矿一节又不可缓以必需之煤与铁制造无数之大宗小件以供人无穷之用比之金银尤贵也而金银各矿亦在所当开以中国所有之金银照大小洋蚨之式铸而为钱便于民用通行十八省不胜于元等银[绌](拙)而多耗耶但开矿非得新法则又徒劳无功矣以上所论水力火力省功省费利于农工与商皆生财富国之法也顾富国在于生财而理财尤当节用民间甘于淡泊自知撙节者无论矣国家无事不委之于人所用者皆廉洁之士固有益于君民非然者徒费廉俸而已但中国官员廉俸本菲加以减成支领更形艰窘宜厚其俸禄庶免大小臣工交征利也试观盐漕两务积久弊生不可枚举盐务以为民利而实病民官引不销势必增价民食贵盐民多费矣何如散入民间听民自办逢关报税与麦米同例利国利民何便如之漕务则从公折色招商运米赴京照市作价其银或以汇票带回本处归银行兑钱轮流转运省无数运费无数冗员不又以节用为生财之法乎然此皆中国之事非予西人所得与闻不过为秉国钧者献刍荛之言以备采择焉耳总之中国宜生财宜节用西人亦欲生财节用也各国商人运货至通商口岸非必欲往内地出售也中国商人若以轮船轮车运内地之货至海口售与西商复接海口西商之货以轮船轮车运往内地分售各省西商何乐多开口岸多设领事而费公帑多开行栈而费资本乎中国如能照此行之吾知西商之已入内地者必逐渐退回口岸其势然也中国于是乎于是乎富于是与西人善为联络且善为维持而不失为自主之国矣夫何问乎西人散布中原又何患英俄为中原接壤之国哉予于中国有厚望焉惟是所论者农工与商耳而明此理出而办此事者其非士也耶夫不学无术士岂能率尔操觚哉是必有当学之法也

　　续论谋富之法
前论农工商谋富之法矣而独未及士者非士可置而不论正以士之所关者正大也试言之重耕读而轻工商中国之弊与西国当年相同西国有贤士出剔其弊而兴其利焉谓士聪明出众只谋富贵于一身而于农工商无与也农以耕田餬口以手艺营生商以贸易为业其势分而其情不属几如脉络之不相连矣可乎哉农工商各有经营之事而士则养尊处优徒工文字而食于人叩其功绩无[补](浦)于世亦奚贵有此士人哉虽曰无小人莫养君子而孟子则云农有余粟女有余布不通工易事之过也其不能通功易事者士人能诿为不知耶然不必非古而是今也上古洪荒甫辟文教未兴后世人才辈出驾前古而上之矣宜其著作曰益而日深事业日增而日盛犹是心思也犹是才力也而今人之胜于古人者非于心思才力之外而别擅奇能实于心思才力之中而独标新是以突过前人而谋国之法能令上下情通四民意合其功非出自士人乎中国则以率由旧章为不违先王之道而不知先王之道宜于古未必宜于今今之时势非先王之时势矣中国士人何食古不化若斯哉终年伏案功深寻章摘句以为束身于名教中也而实以八股文章束缚其身耳天下所望于士者安在哉古今大学问者有三一曰天道之学即天地万物本原之谓也一曰人生当然之理即诚正修齐治平之谓也一曰物理之学即致知格物之谓也此三者并行不悖缺一不足为士也而今之中国士人固不知矣即格致亦存其名而已所伪为知者诚正修齐治平之事耳言大而夸问其何为诚正何为修齐何为治平则茫乎甚解与未学者等谓之为士其信然耶中国开科取士立意本良而惟以文章试帖为专长而策论则空衍了事也无殊拘士之手足而不能运动锢士之心思而不能灵活蔽士之耳目而无所见闻矣倘能于文诗策论而外讲求尧舜禹汤之经济文武周孔之薪传中国不几独步瀛寰而为天下万不可及之国乎予不禁旷然而遐思睪然而高望矣昔英国相臣名卑尔根者读书人也辨明古法易以新法而弃古法三百年来后人宗之无有变易洵为格致中有开必先者近来格致一法日增一日传遍天下皆相臣卑尔根之前功也又法国于二百年有户部大员名戈勒贝者见国中制造无多外口通商有限以及各等工作殊非富国之谋欲以新法更旧制斯时也人民多有不服者该大员任劳任怨设天文储才讲以天文格致之学而又通商减捐清还国债以兴国法至今史册中论富国之法无有能出其右者其　国皇薨时俱以　贤君能用　贤臣归功于　贤君矣又俄国于二百年前其　国皇名被德年之时即位国势不兴闻欧洲各国俱以通商富国欲遣使臣访询其故而于心有耿耿不释者遂将国事付相臣摄理亲赴　荷　英两国查看各法回国时聘请两国能员一同来俄传授富国之法嗣又遣使巡历各国增长见识又招请各国贤员为俄国立定根基而俄乃昌大焉当　被德皇在位时国人始而不愿及其薨也又称　大被德皇矣是英法俄三国如此富强皆由于有　贤君有　贤臣也国家用人欲其治民也所用者皆贤臣增光上国天下仰之所用者皆庸臣驱之东则东驱之西则西栗栗危惧仅供奔走如牧牛羊而不犬马之劳此非国家取士之本意也又何问乎所治之民耶夫所贵乎士者以己之聪明觉人之聪明胥天下之农工商均受裁成于士人之手则士之成就凡庸者大而人之受惠于士者多矣

虽然中国以文章取士其中莫谓无经纬才也京以内　恭亲王　文相国立天文同文以培植人才京以外　李伯相鸿章　原任冯中允桂芬　现任福建丁抚军日昌　江苏前臬宪应廉访时　现任苏松太道冯观察焌光倡办上洋制造局与广方言厥功甚伟中西人皆颂其能他如福州广东两省皆有制造局为国家立富强之业办理局务之大员皆伟人也之数人者未尝非以诗文取功名者哉又京城天文而之　李君壬叔上海广方言之　徐君雪村与其嗣君仲虎精于化学　华君若汀精于算学　李君丹崖精地理　赵君静涵精医学　贾君步纬精天文学诸君皆名重一时不多见之才也嗣有接踵而起者谓此犹非富国之全功也于是　奏请挑选幼童督率出洋亲往美国精习各等有用之学焉然则富国之法尽于是乎未也　总理衙门各大臣　南北两洋通商大臣　各省封疆大吏如　李伯相鸿章　新任两江沈制军葆桢　新任两广刘制军坤一　宫保山东丁抚军桢　福建原任王抚军凯泰　前任两江李制军宗羲皆心乎国政欲以新法而焕新猷而各有　奏章入告欲将　孔圣所云致知格物工夫趁西法入华而令各省立储才以惠后学矣夫所谓储才者非弃文诗于不讲也不有数学在乎　代数　几何　平分角法　弧三角法　微分　积分　工程总法　对数　天文数学　制造机器　测绘海陆等类是也不又[有]重学乎　静重学　动重学　水力等类是也推之　光学　声学　天文　吸铁　电气学　矿学　冶金学　地产学　开矿学　农学　　化学　热学　地理学　史学　种类学　植物学　航海之法　造船之法　绘图法　御风术　水陆兵法　　理财富国之法　律法　万国交涉公法　医学等类是也以上各学皆储才所必不可少者然储才类聚英才而教之而新闻则分散天下而观之矣凡国政民风与商贾农工之事无一不登新报令阅者增广见闻其有益于人心者实非浅鲜即美国一国而论当一千八百七十年登册者六千是年之中日报礼拜报月报四季报统计一千五百零八兆五十四万八千二百五十张之多中国能于储才之外多立新闻令聚而学者有实效散而观者有多闻不更大快人心哉本之为万国公报择西报中有益于中国者译而登之即善与人同之意耳且也新闻一多作者皆胆识兼全之士彼此互观是又以聪明才学为通商之一法也后世必有颂　各大臣之功德于不衰者矣但立储才讲求以上紧要之学必须值升平而为之也其所谓升平者要不外各国往来永敦和好以免猜疑耳所以　各大臣中有　奏请　简放公使与立各事官分驻各国不可再缓之语其即此意也欤有　公使驻扎外国遇有中外交涉之件彼此互相辨论其能奠家邦于盘石而免外患之侵者其功不在铁甲念只之下也要之有治人斯能有治法事非徒托之空言而有治法尤贵有治人功乃莫隳于末路是所望于中国之　圣主　贤臣焉鄙人行将引领望之拭目俟之矣

　　立信论　　　　　　　　　　　　　　　　　　　　　　　
张罗澄

孔子曰民无信不立凡以大义所在具此血诚始能立身天壤仁义之良生民原所固有然欲求民之信当立信于民他勿论论目前事方今天步艰难我国家[为]偿夷罄天下所畜而倾之犹不足乃息借洋款乃年年积利成本由本加利未知何日方是了期于是关心时局者或上封章或摅伟论均谓创银行用钞票可以生财而于外洋花纹纸亦可塞其漏其识未尝不卓然吾恐百姓私议以为又将诳我也昔咸丰年间改用钞票颁之各省其初未尝通行其继也军饷不能用库款不能用捐官不能用完各项赋税不能用后竟将钞票三成作扺了事天下人尚啧啧然讼前日獘今复用钞票设不予人以可信其势必有所不顺然则将如之何夫立木示信秦法以行请于京师各行省及通商口岸创立银行使钞票有可换银之处则民以信其票用俄国鲜洁纸内加钤记由一两起数逐渐加至百两止以便适用制机器刷印使奸民不能假则民愈信自军饷以及一切赋税皆可通用则民更无不信然各银行所应存巨此时又何取偿耶愚谓由户部造成钞票每省颁发百万大省或百余万饬督抚筹措实银照八成申解缴部即从部颁之各银行中再别筹费益之然后持票换银者皆不至空无以应则不必施信于民而民亦信矣如是而天下利权皆操之朝廷可以时核其盈绌此举未始非生财之一道也此日民穷商困国帑空虚杞人忧天沈几观变所熟筹以励相我国家者正未可更仆数也第就此一事论之亦无有人焉倡一议者何不思外洋一纸花纹我商民能以百万实银易之何哉其法严而信立故也如必用钞票须特创严法凡伪造钞票至十金者枭首百金者坐其家千金者族邻舍知而不举发者连坐有出首伪造证据确然者赏如其伪造之数则钞无敢伪风行草偃天下之大信以彰庶不再蹈咸丰朝用钞之弊乎当轴者盍一筹之

　　论今日勿忧无财　　　
余贻范

今天下竞言贫矣上以府库空虚为虑下以衣食艰难为忧此诚贾生痛哭涕长太息之时也夫国家度支浩繁不能不取给于民民者财之本也乃自理财不务其本而需用日亟滋獘日深或失于损上益下而财益萃而民益困矣或失之上下交损而民益困财财旋涣矣有子曰百姓足君孰与不足百姓不足君孰与足唐刘晏曰理财以养民为先自古未有养民而不得其财者亦未有困民而不失其财者如此可与论救贫之道矣天下五大洲以亚细亚为最大中国地方奄有亚细亚三分之一若欧罗巴洲疆域之广不逮中国远甚然其讲求富强之道不遗余力近日各国财货充盈金银流溢闾阎丰足商贾辐辏上无匮乏之嗟下无流离之苦是岂操异术哉亦尽心于养民之道而已观其通商垦开矿田安电立信局造机器等事凡有便民之举莫不殚心竭虑次第兴办集思广益惟日孜孜无苟且之心无畏难之意此其所以雄视海宇富冠五洲也兹姑勿论他事即以铁路言之欧洲全境铁路共有八十余[万]里每一年每一里可得装货载人各项利银二千两以全洲统计可得银一千六百兆若以骡马转运人货较火车价足加三倍每年应得四千八百兆以前数计之是民间每年虚费银三千二百兆之多或以火车转运较之骡马转运数目多寡不改其费用亦有加减然即格外从少计算每年亦虚费银一千兆倘百姓每年多余银一千兆不独各人衣食宽舒即国家亦可多得税项此犹铁路一端若以他项统计每年虚费之款诚不知凡几故欧洲各国心思精细可省则省稍有不便即随时改易凡有大兴工作之举皆其一劳永逸之计今中国疆域之广过于欧洲人民之数日渐增多若不另筹养民之法是使百姓坐受其困也夫国家经费有常莫非取之民间苟令民坐窒其生机即减税而已怨若为民多开一生计即倍取而非苛西瀛各国固已先我而为成效昭著我但稍为变通即可上下充裕在中国电报制造等业已先后举行参用西法然学西人之制器而不学西国之理财非富无以保邦非强无以保富相需为用乃能相[济](齐)有成焉方今中国内外莫不以无财为忧譬如世禄之家子孙蕃衍食指众多为之长者不能为之别谋生业使其自给而但仰屋兴嗟愁城坐困也则亦何益之有哉吾故曰今日勿忧无财惟当局者其加之意也可

　　论工人宜渐富　　　　　　　　　　　　　　　　　　　　
李提摩太

昔诸葛武侯治蜀而蜀治其自言曰我心如秤不能为人作轻重夫至其心如秤则[平](秤)之至矣五雀六燕适得其平不知者见之则以为多寡之数不平而不知有秤以平之则多而轻与少而重正无分轩轾也韩昌黎曰凡物不得其[平](秤)则鸣鸣其不平正所以望其平耳此吾儒与人家国事必以齐治均平为本观于泰西工人与国家相争之事而知其积不能平之故矣考西国近百年来自得养民新法各国产业均继长增高较前多加数倍其最盛者莫如美国于八十年之内产业即多四十三倍此外英国于八十五年之内产业亦多六倍法国于六十年之内产业亦多三倍美国用辟地开垦诸法故其收效极速英国因新创机器制造并通商五洲故亦日渐富强然各国产业如此之长岂一手一足之烈哉实工人胼胝辛勤所致且夫[集](极)众人之劳而获此巨利自宜一律均分方见其平乃美国有七家共得银四百兆英国有五家共得银一百兆德国有二家共得银二十五兆法国有一家独得银十兆至众工人作工之赀在百年前每日仅合中国制钱四百文近日以美国为最大比之三十年前不过加四倍英国于八十五年内祇加二三倍法国于九十年内祇未加二倍因此西国多年凡有明白工人莫不互相议论以为国家既渐富强士商均坐拥厚赀而独此出力之人未能利益均沾无乃不[公](工)乎因此各工人设会曰同心会又曰同合会计德国有六十余万人英国有八十余万人美国有六十余万人法国人数更多莫不明国家以求伸其不平之气而溥其大公之财若就其形迹而以论与聚众滋事何异不知人情不甚相远天下事苟得其平又何必众口哓哓与在上者时常争论哉故近来西报中常见有工人设会与各国争论之事实非与上为难不过欲求厚加工赀且一日中限定祇作工四时俾众人得益一律平允此外别无他事也今夫饮水者宜思其源也植木者宜培其本也观于各国之因开垦制造而日新月盛微各工人之力不克至此是工人之于国家即生财之源致富之本有国者安可昧厥本源哉吾知嗣后泰西各国必当持之以平使各工人一体渐富不致再行觖望是亦大局之幸也夫
 
　 
卷二十六　户政三理财下

　　管子地数篇　　　　　　　　　　　　　　　　　　　　　　　　
许克勤

桓公曰地数可得闻乎管子对曰地之东西二万八千里南北二万六千里其出水者八千里受水者八千里出铜之山四百六十七又出铁之山三千六百九山此之所以分壤树谷也戈矛之所发刀币之所起也能者有余拙者不足封于泰山禅于梁父封禅之王七十二家得失之数皆在此内是谓国用桓公曰何谓得失之数皆在此管子对曰昔者桀霸有天下而用不足汤有七十里之薄而用有余天非独为汤雨菽粟而地非独为汤出财物也伊尹善通移轻重开阖决塞通于高下疾徐之筴坐起之费时也黄帝问于伯高曰吾欲陶天下而以为一家为之有道乎伯高对曰请刈其莞而树之吾谨逃其蚤牙则天下可陶而为一家黄帝曰此若言可得闻乎伯高对曰上有丹砂者下有黄金上有慈石者下有铜金上有陵石者下有铅锡赤铜上有赭者下有铁此山之见荣者也苟山之见其荣者君谨封而祭之距封十里而为一坛是则使乘者下行行者趋若犯令者罪死不赦然则与折取之远矣修教十年而葛庐之山发而出水金从之蚩尤受而制之以为剑铠矛戟是岁相兼者诸侯九雍狐之山发而出水金从之蚩尤受而制之以为雍狐之芮戈是岁相兼者诸侯十二故天下之君顿一怒伏尸满野此见戈之本也　按东西二万八千里南北二万六千里本书轻重乙吕氏有始览淮南地形训广雅释地并同盖以周围九万里地球之径言之也东西较南北少二千里者地形训高诱注云子午为经东西为纬四海之内纬长经短是其义也出水八千里受水八千里者本山海经中山经文也广雅释地吕氏有当据改盖证以下文出铜之山出铁之山始览淮南地形训并同惟中山经作出水之山八千里受水者八千里则此处正当作出水之山也出铜之山四百六十七山出铁之山三千六百九山据中山经作出铜之山四百六十七出铁之山三千六百九十按刘昭注郡国志出铜之山四百六十七出铁之山三千六百九与管子同史记货殖传亦同则中山经作三千六百九十者盖误管子不误也此之所以分壤树谷者中山经作此天地同所以分壤树谷也是也戈矛之所发刀币之所起中山经币字作鍜刀鍜与戈矛同类不应复言当以管子为是能者有余拙者不足刘昭注郡国志云俭则有余奢则不足是其义也封泰山禅梁父七十二家者史记封禅书管仲说封泰山七十二家记者十有二自无怀氏至周武王即此义也得失之数皆在此内者言有余不足之数皆在此内也故谓之国用也桀有天下而用不足汤七十里而用有余者此即国用得失之数也通移轻重开阖决塞者下文令疾则黄金重令徐则黄金轻先王权度其号令之疾徐高下其中币而制上下之用是其义也故又继之曰通于高下疾徐之筴坐起之费时也筴策通犹等也揆度篇桓公问曰吾闻海内玉币有七筴可得而闻乎管子对曰阴山之礝一筴也燕之紫山白金一筴也云云是筴者犹轻重之等也

伯高路史黄帝纪作柏高罗苹注云柏高旧云岐伯之名非据灵枢帝曰予欲闻阴阳之义岐伯曰岐先师之所秘柏高犹不能明是柏高非即岐伯是也刈其莞而树之路史作又其苋而时之苋莞通罗苹注以苋为细角山羊非也逃其蚤牙路史作逃其爪牙按揆度篇亦作黄帝之王谨逃其蚤牙不利其器房注云藏秘锋芒不以示人行机权之道使人日用而不知是其义也上有丹砂下有黄金者路史作上有丹矸又按荀子正论篇加之以丹矸杨倞注云丹砂也是矸丹砂亦同也上有慈石下有铜金者此与下文上有赭者下有铁当互误按磁石可以引针本草云山之阳产铁者其阴必有慈石则管子当言上有磁石者下有铁上有赭者下有铜金令本上下文有互误也上有陵石下有铅锡赤铜者御览地部三引陵石作绿石良是又地部三珠宝部九引下有铅锡并无赤铜二字则非按范成大桂海志云石绿铜之苗也出广西古江有铜处生石中质如石亦名绿石又李时珍本草纲目曰铜得紫阳之气而生绿绿久则成石然则古本当作上有绿石者下有铅锡赤铜耳所谓山之见荣者也与折取之远者言山不封禁则听民折取令封禁其山则内守国财与听民折取相去远矣葛庐之山当作庐山史记五帝纪索隐引作蚩尤受庐山之金而作五兵是也发者谓蚩尤发其山也见路史后纪蚩尤纪雍狐之芮戈者当作雍狐之狐父之戈按荀子荣辱篇狐父之杨倞注云狐父地名管子曰蚩尤为雍狐之狐父之岂近此耶又按路史蚩尤纪注正引作雍狐之狐父之戈是也此作芮戈误也考庐山汉书扬雄校猎赋后陈庐山注云卢山单于南庭山也盖即此至雍狐自古未详何地按黄帝都冀其征蚩尤亦往往在冀州左右则雍狐或即蜚狐史记郦生传距蜚狐之口集解云蔚州蜚狐县北百五十里有秦汉故郡城西南有山俗号蜚狐口蜚一作飞又晋书刘锟传幽州刺史鲜卑段匹磾数遣信要锟欲与同奖王室锟率众赴之从飞狐入蓟疑即此至见戈之本者丁孝廉云见戈疑得失之坏字上文得失之数皆在此内是其证是也

桓公问于管子曰请问天财所出地利所在管子对曰山上有赭者其下有铁上有铅者其下有银一曰上有铅者其下有鉒银上有丹砂者其下有鉒金上有慈石者其下有铜金此山之见荣者也苟山之见荣者谨封而为禁有动封山者罪死而不赦有犯令者左足入左足断右足入右足断然则其与犯之远矣此天财地利之所在也桓公问于管子曰以天财地利立功成名于天下者谁子也管子对曰文武是也桓公曰此若言何谓也管子对曰夫玉起于牛氏边山金起于汝汉之右洿珠起于赤野之末光此皆距周七千八百里其涂远而至难故先王各用于其重珠玉为上币黄金为中币刀布为下币令疾则黄金重令徐则黄金轻先王权度其号令之疾徐高下其中币而制上下之用则文武是也　按此言山上有赭者其下有铁上有慈石者其下有铜金亦当互易盖涉上文而误也一本无以下十一字宋氏云皆校者之词而误入正文者是也上有丹砂下有鉒金者俞氏平议云玉篇鉒送死人具也然则鉒金义不可通疑当为[钰](玉)五音集韵曰钰坚金也其说是也与犯之远矣者犹上言与折取之远矣也王起于牛氏边山者王氏云牛氏当作禺氏见国蓄揆度轻重甲轻重乙四篇窃按揆度篇北用禺氏之玉房注云禺氏西北戎名王之所出是也金起于汝汉之右洿珠起于赤野之末光者金珠二字当互易据揆度篇曰南贵江汉之珠此珠起于汝汉之证揆度篇又曰珠起于赤野之末光者黄金起于汝汉水之右衢玉起于禺氏之边山亦涉此篇而误也赤野者当即赤城会稽记曰赤城山名色皆赤天台图曰赤城山天台山之南门也疑即此盖所谓上有丹砂者下有黄金也涂通涂周礼司险设国之五沟五涂遂人百夫有洫洫上有涂涂即路也以此三者皆距周七千八百里故曰其路远而至难也先王各用于其重者俞氏平议云各当为托声之误国蓄篇云先王为其途之远其至之难故托用于其重可证窃按揆度篇作度用于其重则国蓄篇之托字乃又度字之声误实则言先王揆度而用其重也珠玉为上币黄金为中币刀布为下币揆度篇同高下其中币而制上下之用者揆度篇作先王高下中币利上下之用制字当即利字形近之制刀未利刀禾禾未形近而也

桓公问于管子曰吾欲守国财而毋税于天下可乎管子对曰可夫水激而流渠令疾而物重先王理其号令之徐疾内守国财而外因天下矣桓公问于管子曰其行事奈何管子对曰夫昔者武王有巨桥之粟贵籴之数武王既胜殷得巨桥之粟欲使籴贵巨桥仓在今广平郡曲周县也桓公曰为之奈何管子对曰武王立重泉之戍戍名也假设此戍名欲人惮役而竞收粟也重文恭反令曰民自有百鼓之粟者不行鼓十二斛也民举所最粟举尽也最聚也子外反以避重泉之戍而国谷二什倍巨桥之粟亦二十倍武王以巨桥之粟二什倍而市缯帛军五岁毋籍衣于民以巨桥之粟二十倍而衡黄金百万衡平也终身无籍于民准衡之数也　按毋税于天下者丁孝廉述王氏寿同之说云税当为挩挩者夺之假字也轻重甲篇知万物之可因而不因者夺于天下夺于天下者国之大贼也此与欲守国财而毋挩于天下而外因天下义正相同故知挩即夺之假字也下文云本富而财众不能守则税于天下又巨钱而天下贵则税于天下二税字亦当为挩其说是也水急而流渠者王氏寿同云武渠当为遽遽急也令疾而物重者即上文所谓令疾则黄金重也武王有巨桥之粟贵籴之数者房注云王既胜殷得巨桥粟欲使贵籴巨桥仓在今广平郡曲周县按今本尚书武成篇作武王发巨桥之粟而此此出东晋人手故与管子贵籴之说不合也通典云洺州曲周县纣巨桥仓在此巨桥当在今直隶广平府曲周县东北五十里巨鹿县之南水经浊漳水注云衡漳又径曲周县故城东又北径巨桥柢阁西旧有大梁衡水故有巨桥之称若武王伐纣发巨桥之粟服虔曰巨桥仓名许慎曰巨鹿水之大桥也今临侧水湄左右方一二里状若邱墟盖遗囤故窖处是也重泉之戍房注云戍名也假设此戍名欲人惮役而竞收粟也按汉书地理志左冯翊有重泉县疑即古重泉地也莽改曰调泉与注意合在今陕西同州府蒲城县南四十五里百鼓之粟者房注云鼓十二斛也按鼓斛通称故广雅云斛谓之鼓而房注云之十二斛者何哉考曲礼献米者操量鼓释文引何氏隐义云东海乐浪人呼容十二石者为鼓石字孔疏引作斛然则以鼓为十二斛齐人语亦如此民举所最粟者房注云举尽也最聚也音子外反陈氏云最当为最注音子外反则已最矣窃谓字惟作最故为之音最则不必有音也武王以巨桥之粟二什倍之价以市缯帛而为军衣五岁之中军衣可无籍于民以衡黄金百万终身之用可无籍于民籍谓以版书其数也准衡之数者准准通衡平也言此皆武王平准之数也三代以前开阖敛散轻重之权一出于上即于此而可见要非后世言利之臣所可同日语矣

桓公问于管子曰今亦可以行此乎管子对曰可夫楚有汝汉之金齐有渠展之盐燕有辽东之煮此三者亦可当武王之数十口之家十人咶盐百口之家百人咶盐凡食盐之数一月丈夫五升少半妇人三升少半婴儿二升少半盐之重升加分耗而釜五十升加一耗而釜百升加十耗而釜千君伐菹薪乃煮泲水为盐正而积之三万钟至阳春请籍于时桓公曰何谓籍于时管子曰阳春农事方作令民毋得筑垣墙毋得缮冢墓丈丈毋得治宫室毋得立台榭北海之众毋得聚庸而煮盐然盐之价必四十倍君以四什之价修河济之流南输梁赵宋卫濮阳恶食无盐则肿守圉之本其用盐独重君伐菹薪煮泲水以籍于天下然则天下不减矣　按楚有汝汉之金金当作珠揆度篇曰南贵江汉之珠可证也齐有渠展之盐者渠展诸家未详窃谓展字乃养之汉志琅琊郡长广县奚养泽在西秦地图曰剧清池幽州薮有盐官渠养盖即奚养也元和志莱州昌阳县奚养县在泽西北四十里昌阳汉属东莱郡故城在今山东登州府莱阳东七十里奚养泽在今县东五十里汉志昌阳有盐官是奚养左右古皆出盐故谓之渠养之盐登莱以北古通谓之北海自养为展而人皆莫知其所矣至燕之辽东即今之奉天也咶餂通以舌探物也五升少半四升半也下同此加分耗而釜五十升云云者窃谓加字下脱五字下文千字下脱升字言以盐重一升为率加五分耗则一釜可余五十升加一耗则一釜可余百升加什耗则一釜可余千升也盐以轻重计而耗以升斗计者度量咸起于黄钟衡量之数可互准也丈夫毋得治宫室者洪氏云丈夫当为大夫轻重甲篇孟春既至农事且起大夫毋得缮冢墓治宫室立台榭筑垣墙其证也且据御览饮食部二十四引此正作大夫其说是也煮泲水为盐者洪氏云泲当作沸泲水清不能为盐且下文修河济之流已作济不作泲考轻重甲篇乙篇丁篇并此篇此语凡五见惟轻重甲篇作沸不误按戴氏又云宋本正作沸与洪说正合今当从之濮阳今山东曹州府濮州地肿疾恶食所致也周官疡医注云肿疡痈而上生创者是也守圉之本用盐独重者圉御通假字庄子缮性篇其来不可圉又本书大匡篇吾参圉之安能圉我皆假圉为御也守御必贵足食故用盐独重天下不减者减损也言不损于文武之数也考太公为周立九府圜法而齐通鱼盐之利时犹藏富于民也至管子相齐盐之所食计及于少男少女而官煮始此齐之至霸亦由此盖商民之利归于上矣然其北海之众聚而煮盐惟禁在春之一时而他时犹未禁也至秦卖盐铁之贵二十倍于古而民困甚矣故轻重之法得其道者王失其道者亡

桓公问于管子曰吾欲富本而丰五谷可乎管子对曰不可夫本富而财物众不能守则税于天下五谷兴丰巨钱而天下贵则税于天下然则吾民常为天下虏矣夫善用本者若以身济于大海观风之所起天下高则高天下下则下天下高我下则财利税于天下矣　按此三税字皆当为挩五谷兴丰者戴氏云兴丰二字不[同](词)兴乃与字之误与读为举[是](皆)也后人不知与字之义妄改为兴耳巨钱而天下贵者俞氏云此本作吾贱而天下贵言五谷丰则吾国之谷价贱而天下贵今作巨钱者吾字缺坏止存上半之五而误为巨贱之与钱则以音近形似而误也窃按此节本言国谷不可丰若国谷过丰则吾国之价贱天下之价贵不能如济海者之人高亦高人下亦下而为天高我下者王氏云天高我下者当从轻重丁篇作天下高我独下是也天下高而我独下则民必尽趋于农而不屑为商他国之商贾皆将籴吾国之贱而粜于他国之贵如此则谷贱之利尽为他国商贾之所得即吾之财利悉为天下之所夺而吾之民且贫弱日甚其不为天下虏者尟矣不然农尽力于陇亩商尽力于贸迁二者并行而不悖则吾国之贱吾商籴之他国之贵亦吾商粜之未始非吾商之利也故善谋国者不可不重农亦不可不重商然则管子所谓不可者谓不可使民之尽趋于农也非谓农不足重也

桓公问于管子曰事尽于此乎管子对曰未也夫齐衢处之本通达所出也游子胜商之所道人求本者食吾本粟因吾本币骐骥黄金然后出令有徐疾物有轻重然后天下之宝壹为我用善者用非有使非人　按衢处之本通达所出丁孝廉云本当为国国蓄篇曰壤正方四面受敌谓之衢国轻重甲篇曰吾国者衢处之国也轻重乙篇文同可证也戴氏云达字当道字之误游子胜商之所道者丁孝廉云胜当作媵方言广雅并曰媵寄也寄商犹客商也食吾本粟因吾本币者谓此游子客商食吾本国之粟用吾本国之币也令有徐疾物有轻重者即上文令疾则黄金重令徐则黄金轻是也壹一通皆也礼记三年问曰壹使足以成文理王肃注曰壹皆也谷梁庄十六年传曰不言公外内寮一疑之也言外内诸侯皆疑之也皆其证此言天下之骐骥黄金皆为我用也用非有使非人也即承此意言之言善谋国者能用吾国非有之物能使吾国非有之人也总之天下之物不必吾所有之物天下之人不必吾所有之人而物之轻重一视吾令之疾徐使他国之巨商大贾不能操其权擅其利然后利权在上而财利不患其外溢此管子驭世富国之术也五帝不袭乐三王不沿礼轻重之数又不区区在黄金盐铁数者之间是在智者之随时制宜也已

　　中国近日富强之术以何者为先论　　　　　　　　　　　　　　
许庭铨

呜呼中国患贫弱久矣上而府库支绌几无以给官府之用下而百姓困苦其号称素封者亦多有亏空倒闭不能复振之势至军旅惰弱虽海外小国皆怀藐视之意此诚危急存亡之秋也乎俄人雄视于北自吉林以至西藏壤地相接几及万里日本崛起于东灭琉球窥朝鲜包藏祸心深莫能测南则法人据越英人据缅皆与我有逼处之忧其兵律则甚练其器械则甚精其谋画则甚狡其银饷则筹自议员虽百万可以立致其运兵运货则各有属地以为息肩处非若向时之劳苦矣中国而不亟求富强是坐以待毙也然而　朝廷之上亦已知之矣崇节俭黜奢华简使臣以驻各国委南北洋大臣以通商事务凡西人之所以致富强者无不仿而行之即近日而论未尝不竭力以振商务也未尝不建电线以便信息也未尝不开矿也未尝不购鎗炮也未尝不用轮船铁甲也未尝不延西人以教习也而数十年来卒未能转贫为富转弱为强者岂中国之事必不可为哉盖施之无其本握之无其要也夫所谓本与要有三请备言之其一曰培根本其二曰蓄财用其三曰厉法禁我　朝自定鼎以来所取于民者田赋而已关税而已其用以战守者八旗而已提督镇抚之兵而已然于斯时也内藏充实太仓之粟仍仍相因大兵西指拓新疆之地万千余里征金川则蕃酋稽首征缅甸则缅人乞降由是观之　祖宗之制自足以致富强也然而　列圣相传皆恪守旧规无更易制度之[举](辛)至于今日而国日益贫兵日益弱者师　祖宗之制不师　祖宗之意故也夫当　祖宗之时思深虑远上下情通田无不治商无不富故所入者多将无不勇兵无不练故所向辄克今也则不然吾尝考中国之产田也盐也丝茶也而田之所出为尤大国家之正赋在是小民之衣食亦在是乃者发捻之后各省之荒地甚多虽以浙江江苏之蕃庶亦所不免是何故也谓土广而人稀耶而游勇之类行内地闽粤之民佣于南洋诸岛国者几十万则不可谓无人也谓地瘠不可耕耶谅一省之地彼此之间其气候无甚悬殊即西北数省地之肥硗或异东南然观禹九州岛各有田赋则不可谓地不可耕也是何也不修水利不事招徕故也若夫已垦之田其所出宜丰矣然民之性勤事者鲜好嬉者众其甚者嗜赌博吸洋朝喧乎茶坊暮醉乎酒肆终岁之入不敷其一月之出国之租赋无物可纳惟以皮肉笞责而已其患之最巨者莫如种婴粟夫婴粟者饥不可以为食寒不可以为衣食之则有瘾有瘾则废事固天下之恶物者也然其销路畅旺故种之者众种于云南曰云南土种于四川曰四川土种于两广曰广土种于浙江台州曰台土山西一省种者愈多故往者年荒而饿甚众谷[少](米)故也以中岁论之每亩出米二石约计各省种罂粟者不下千万亩则是国家岁种千万亩害人之罂粟即岁少二千万石养人之米谷呜呼此所以公私交困也为今计者非修水利广招徕警游惰禁罂粟田事曷可兴哉次于田者则有盐昔陶文毅公鉴盐政之多弊　裁盐院节商家之费使利源滴滴归公可谓有卓见矣然今日官盐销路不能十分兴旺则以民食私盐故也民之所以食私盐者以私盐之价廉于官盐也夫官盐之贵非必官吏之侵渔也盖上宪委员以董之复分局各州县以买之其必用善会计者以司出入必用佣役以运动之薪俸饮食所费甚巨私贩者无此也

故官盐之贵也势为之也夫官盐不廉则私盐不绝私盐不绝则官盐销路必不增广吾以为不如悉罢诸局而听民贩卖　国家但当妥议章程于出盐之地每场每井每岁酌收银若干用唐刘晏故事则既无偷漏之弊又省局员巡丁之费其利无不归公矣至于丝茶两项岁有亏折盖外洋近有种茶养蚕者惟轻收其税出口之数或可稍增　国家所以威四方者八旗也当其初有大战事必调之固天下之劲旅也然日久玩生至于今日能如向之奋力疆场风驰电迅者盖亦鲜矣至各省提镇督抚之兵有言之而可痛者上自统领下至哨官兵不满数皆不补入节饷银以入私橐可痛者一也不勤训练惟届阅兵之年星使未到以前恐遭斥辱略事操演余则如平民等可痛者二也承平无事纵令兵丁四出游荡吸食鸦片略不致警可痛者三也夫额既不实而复不练有瘾一旦遇敌奚啻以犬羊饲虎耶夫此兵既不可用有事之日势必招募新兵以为助事未平则饷糜事既平则撤退遣散又有游勇抢之祸此亦政之至不善者也吾以为宜饬各省督抚提镇补空额勤训练禁鸦片则进可以战退可以守无事招勇为矣此数端者　祖宗之所以致富强者也苟守其法通其意利则兴之弊则革之其亦可以兴矣虽今泰西通商用度日烦战事日精不当专事乎此然欲创中国未行之事先弃中国已成之法虽至愚亦知其谬也所谓培根本者此也今天下言富强者皆归泰西泰西各国俄英为大俄人僻处一隅英之本国不过三岛余则大国不过二三千里小国不过数百里无有如中国幅之广者也然苟有兴作百万之费咄嗟可办商务广也轮船水师横行五大洲而莫敢谁何者船坚炮利也近岁中国亦尝学之矣然而立公司以求利亏折者多获益者少制轮船购巨炮而马江一役一败涂地是岂宜于泰西而不宜于中国哉盖中国有泰西之法而无泰西用法之人也夫国家取士也科第为多始也试于州县继也试于省终也试于礼部不为不慎矣而谓无用法之人者何也　朝廷所取者制艺耳士之工此者得第不工者终身不得仕是故虽豪杰有志者不得不以其心思才力消磨于无用之时文也洎乎业成而仕虽书禀之类钱谷之微犹将倩人为之呜呼所取若此有善法而欲用法之人乌可得哉近日　朝廷亦知其不可恃而　诏中外大臣以保举人才矣然以愚观之亦有不足恃者何则今之大臣与下民隔绝虽有奇才贤能之士伏于下彼固不得而知也所接者属员而已属员未必有才也所习者戚友而已戚友亦未必有才也是故不得已而应　诏亦惟举中兴旧臣与庸懦循谨之辈以塞责已耳安见保一岩穴非常之士哉其甚者或且借　朝廷虚怀求士之心为植党营私之计曰某缺优缺也可以升迁保举某某某差美差也可以得则保举某某呜呼不计事之成败不察人之可否举荐若此可得才乎我以为欲兴贤才不如广进取之路以鼓舞之稍变旧规以核实之其法有四其一曰不论已仕未仕下及军民人等习一艺制一器有益于　国家富强之政者许诣阙自呈召试而实者不次用之其不实者亦无罪其二曰中外大臣保荐必先核实曰某人习某事其已试用者曰于某役试之不得以含糊荐语了事其三曰制艺取士　祖宗之法未便更改但士子于制艺之外必习一有用之学或天文或地理或算学或泰西富强之事临考报试技未精者制艺虽佳不取其四曰　国家于武举马步刀石而已今宜添设鎗炮默写武经而已今宜添设步伐兼擅者列优等不能兼者次之行此四者不得真才我不信也求富强而得真才如筑屋之得大匠雕璞之得玉人必可成矣所谓蓄材用者此也

昔圣君贤相之治天下也威与惠而已惠极而民不感则纠之以威威极而民怨则结之以恩故高帝承秦政之暴济以宽而汉治孔明承刘璋之弱济以猛而蜀亦治彼二人者岂有成心哉亦视天下之势而救之而已矣仰观我　朝待下之厚无微不至窃谓弊之所归不在恩薄而在恩滥不在法密而在法疏今内外臣工泄泄沓沓绝无建白职是故也夫欲求富强宜除内忧今海内晏安二十余年人皆以为无患矣而有识者犹为深忧则以川陕湖广间教匪潜伏江浙之间土客两民互相猜忌盐枭游勇结党横行所在多有抢之案层见迭出此有妨于富强之大者也尤可患者哥老会匪蔓延十数省长江水师及各省营兵多与之通一旦寇敌外至饥馑内困乘间窃发为害岂浅鲜哉而为之上者不能密访盗魁尽法严惩甚可惧也愚以为宜及早访查歼殛其魁首解散其羽党安抚其胁从则内忧除矣泰西所以致富者恃商而商之资本大者数百万小亦不下数十万岂皆出自一人哉集股分者居多也中国招商局开平矿仿此行之至善也乃前有集股开矿未几而亏折尽者其实虽不可知而股东怨怒物议沸腾则亦有可疑者为之上者广涵遍覆未尝明查其事严惩其罪以示戒是怠天下集股之心也夫股分既不可集商务安可广耶愚以为集股之事宜饬董其事者时时结算亏十分之一招众股东会议曰止者寡曰为者众则复为又亏其一矣又议曰止者众曰为者寡则立止如是则事由公议虽有亏折司员无罪若[违](无)此例而忽折巨是有意侵吞也宜籍其家财以偿之案家财不足以偿其亏空之多少照骗人财物例以罪之夫成则享其利败则受其罪则无不成矣至军旅之事则尤不可玩兵法云知勇仁信严孙武之戮宫女孔明之斩马谡严也即以近事征之中法争越我兵驻北宁者数万人法兵未至纷然溃走为天下笑及黄赵正法唐徐拿问谅山之役将士皆奋不顾身俘斩甚众贼将受伤法人闻信举国震动几至内乱是岂前怯而后勇哉盖驻北宁者习见　圣恩宽大以为进有劲敌未必生也退有　仁主未必免也其走也由不严也驻谅山者引前车之鉴以为进则犹可幸胜退则不免典利故奋然争先也即此观之不亦信军政之宜严耶今创设海军尤为前古所未有　朝廷既立学堂以教习复派大臣以练操意至善也然能保其专心以习此乎窃谓官立章程兵丁水手吸食鸦片者杀无赦游历他国上岸肇事者杀无赦三年之内炮不命中人不习器者杀无赦海道不熟沙线不明者杀无赦洪涛巨浸之中纵横驰骤不合战法者杀无赦夫彼贪薪俸之厚必不告退畏刑政之重必能诸事留心不过数年可与泰西争衡矣凡此数者非尚严以立威也势之所趋有不得不然者也所谓厉法禁者此也夫富强之术固非一端然能行此三者则有根本以裕其源有材用以任其事有法禁以救其弊窃谓西法之已行于中国者如机器局招商局开矿电线海军之类必精益求精矣西法之未行于中国者如铁路之类必举行矣安有不富强者哉

　　轮船电报二事应如何剔弊方能持久策　　　　　　　　　　　　　　
锺天纬

我　国家怀柔远人特开海禁历百余年相安无事迨衅开鸦片船造火轮沿海沿江各埠以次许其通商互市轮船转运之速获利之饶中国银钱漏出外洋如水趋壑虽天地为炉阴阳为炭铸造银币亦不足以供其朘削不出百年必致民穷财尽大局实不堪设想北洋李傅相慨然忧之思开中国之生计以夺外国之利权而轮船实为首务爰设招商轮船局于各海口以与外国争衡十余年来收回运不下千余万金皆夺诸洋人而返诸中国者也复念电报与轮船互相表里爰　奏设电报局于各直省以收居中驭外之权适法人构衅大裨戎机军报之速片刻万里指挥调度悉合机宜获效于无形者甚巨此其老成谋国功在苍生而[实]皆各大宪襄赞其间成此伟举其宏纲细目擘画精详固已不留遗憾而犹虚怀若谷垂询刍荛亟思剔弊之方以图持久之计体诸葛之集思广益效虞廷之询谋佥同方诸古人无以多让若安于缄默转无以彰高深谨就管窥所及略陈数条试举轮船之弊约有八端即如通商立约所定税则太轻一弊也长江开埠西人夺我利权二弊也雇用西人不受中国驾驭三弊也洋船倾轧不能独操垄断四弊也驾驭乏人不能自行培植五弊也贸易清淡不能设法扩充六弊也事权偏重不能层层钳制七弊也用人太杂不能事事秉公八弊也至于电报之弊亦有四端即如商务不盛则用报无多一弊也设僻地专供官用二弊也翻译字码易致错误三弊也传达密电易致泄漏四弊也以上不过粗举大纲倘不嫌繁琐敢胪陈其说如左何言乎通商立约所定税则太轻也西洋凡遇外国货物进口必加重捐税以保护本国之货或取什一或取一半更有征至倍蓰者此盖有国家者应有之利权他人不能以赋税繁苛为借口今中国与西洋立约值百抽五载入约章苟欲稍为变通则各国必攘臂而起群以背约恫喝而横起衅端以致中国自强之机一蹶不能再振外国则商务日旺中国则商务日疲凡商贾工艺行栈轮船无不彼盈我绌彼富我贫此为中国受病绝大根源实较割地输币受创尤甚所谓铸九州岛铁不能成此错也欲救其弊此刻约章久定万难更张计惟有减轻中国之税亦照洋税定额值百抽五轻中即所以抑西庇华乃可以敌彼凡有华货附载招商局轮船者即代为报关完税如欲入别口腹地贸易者除正税外亦完半税以抵沿途一切厘金不再过问即仿洋票船例也如此则华商之[运](还)华货畴不乐载华轮而水因之大旺矣此盖于无可设法之中曲为挽救苟事经奏　准庶中国商务渐有转机而轮船揽载之水亦无不随之而生色矣何言乎长江开埠西人夺我利权也查外国通商海口始准各国轮船往来揽载若内地江河不准他人越俎以保本国自主之利权今中国自天津之役与洋人立约许其阑入长江通商遂令中国湘鄂豫皖江浙数省腹地之财贸易之利皆为西人所夺朘我生计酷孰甚焉今纵噬脐莫及而欲救其弊则尚有巧法在焉诚能视长江为汉口而视长江以内水道为腹地广造浅水轮船深入内地贸易如乘湘水可直抵长沙衡州乘汉水可直抵襄阳樊口乘岷江正流可直抵成都乘运河横流可直抵清淮济宁由鄱阳[湖]可抵南昌由巢湖可抵庐郡推之由大沽以达京师由黄河以达济南由吴淞以达苏杭由珠江以达梧州皆四通八达商贾辐辏之区祇准我中国轮船往来论地势则据其上游论揽载则争其捷足凡在商人谁肯再搭洋船哉而中国民船之往来各埠者亦设小轮船拖带一切航船班船皆准其搭入新股以免阻挠则中国商务大盛而洋人必瞠乎后尘矣此盖振兴招商局之绝大关键也何言乎雇用西人不服中国驾驭也

西人之为船主者必童而习之历经考试国家给有文凭始准操一船之柄今中国雇用西国船主非不访察声名查考凭据但橘踰淮而为枳鸮食桑而变音一食中国之俸即变西人之习非赌博宿娼即酗酒躲懒行船则掉以轻心一经失事照西例应请刑司勘问重者监禁终身轻者追其执照乃中国近年轮船失事孰非西人驾驭者而乃刑罚无所施呵谯不能及听其逍遥事外反欲索我薪赀无怪乎其视公司赀本商人性命如儿戏也欲救其弊莫如雇用之始必须该国领事官作保复署券万金为质将一切禁约加载合同宿娼者罚锾若干酗酒者罚锾若干如有失事全罚其值充公再治以罪如此则西人不敢任性妄为而商贾不致闻风裹足矣何言乎洋船倾轧不能独擅垄断也中国既许洋人设立轮船往来各埠揽载则中国一旦自行设局彼必骤减水以相争此亦必然之势也惟中国祇招商一局而洋人则有太古怡和禅臣三家彼众我寡彼强我弱齐心倾挤何能久支欲禁洋船之争则势所不能欲如归并旗昌之法则力有不逮且亦来者无穷难以为继欲救其弊不得不暂作调停为欲取先予之计俟将来中国内地轮船一行则洋船必大为减色洋人视味如鸡肋必倦而思归则中国可独操垄断之利矣何言乎驾驶之人不能自为培植也中国虽有轮船而船主司机均仍雇用西人此与买椟还珠无异一旦海疆有事无论兵轮商船西人均须辞职有船而无人驾驶与无船同仅就水手舵工等粗鲁之才畀以重权躐升要职不啻婢学夫人问以天文历算而不知询以海地道图而不熟测星避一切不谙茫茫然如瞽者夜行前临绝壑断无不颠踣随之中国偾事之船其弊大半坐此欲救其弊莫如中国设立商船学堂招考沿海商渔子弟送入肄业一曰行船科教以天文测量风涛沙以求驾驶之才学成即充船主大副一曰贸易科教以方言文字会计算法以求富国之术学成即充买办司帐一曰汽机科教以汽机马力俾学成即任机器之师即充船上之司机一曰制造科教以绘图船俾艺精足胜监工之任即充造船之师每越三年考试一次入选者调上轮船出洋阅历风涛练习海道回馆再习数年方授以小职循赀升转终身不出于此途一切行船造船司机司帐人人有真实本领绝不假手他人然后辞去西人而悉以华人代之庶操纵由我学有本源不致见笑于外人矣何言乎贸易清淡不能设法扩充也中国凡百生计悉为洋人所侵夺至今日而元气大亏贸易益形清淡矣然犹幸有招商局维持其间乃自归并旗昌以来官本愈重呆产愈多旧轮愈增开消愈费而承运漕米则水反廉船愈多则匀派余利愈微北省灾荒连年回空货少不能满载而归而沿海长江各口复有洋船倾轧以相争若不别设新法扩充恐渐成强弩之末矣欲救其弊莫如添设数事一曰扩保险除保本局轮船产业外不妨兼保别家船货房产一曰兼信局通商各口凡有公司函牍皆可代送一律秤封给值粘以信票投入信箱一转移间即变为国家邮政矣一曰汇兑轮船装载银两往往失事与其多费保险孰若由局弹收代为汇划一曰运盐淮纲上驶累月经年方抵引地糜费卤耗不赀如用轮船代运数日即达漂失无虞则不难拒敌川私矣此皆当视局事如家事而委曲谋之者也曷言乎事权偏重不能层层钳制也

西洋之立公司也一以议院为法各股东公举董事十二人各董事公举总办办各一人必须其人有若干股分始准保充董事而总办与办亦必有股分若干为质始为合例凡会议之从违以董事大半为断每用银至若干即须董事会议允许签名总办一人不能自专凡董事数人同心即可邀集大众会议或指驳帐目或查核银钱均无人敢阻即总办之去留亦惟众论是听是以总办受成于各董事而各董事复受成于各股东层层钳制事事秉公自然弊无由生今中国仿照外洋设立公司而官督商办事权偏重一切惟总办之言是听近来各种公司皆办不得法者即坐此弊也欲救其弊宜减轻总办之权以收策力之效苟董事合成五人以上即可随时会议抽阅卷宗查问出入项每有诘问总办不能不对执事人等不能不听如此则事权不致偏重而兴利除弊可以一秉大公矣何言乎用人太杂不能事事核实也华人事事不及洋人惟作弊之工营私之巧则十倍于西人上至朝廷下逮闾巷无不相承以伪甚至子欺其父妻欺其夫矧为贸易之宾东者乎今招商局所用之人公正者固多营私者恐亦不免诚不敢矫举其弊但就众目昭著者言之则轮船之用买办犹地方之有州县也其弊窦实丛于此或开支费用以少报多[或装载](积少成)水以十报五搭客舱位亦影射无穷甚或私收船赀入橐私带禁货牟利此皆买办之通弊也每年薪水千金者恒有数千金之外始敷嫖赌之赀彼亦逢人不讳侃侃而谈以为不如此则不能应酬交顾也不知此外者即赃私之美名皆局中应得之丰于彼即啬于此入于私即不入于公此其咎不在于买办而在于用买办之人或任用私亲或受其请托耳必须总办秉公毫不瞻徇严拒魄送杜绝苞苴始能稍清其源然犹未澄其流也诚能仿外国公司之例厚其俸薪优其礼貌有资格可循有保举可望办公年久无过者可以廪食终身察弊亦严一经发觉终身屏诸不齿且他人亦相戒不收如此则人人知敦品惜名而不敢失其衣食之途矣何言乎商务不旺用电无多也从来电报全藉商务为根基苟商务不起即用电甚稀而经费即难以持久欲救其弊莫如多用官电而减轻商电近年出使外洋及办理海防每遇交涉外务重大军情固已习用电传　上谕及由电驰奏矣若将各省简调大臣及出缺署缺并边疆海疆兵事饷事均改用电奏而于商人电报则减价招徕凡姓名地址均编列号码以数字包括之价比官电减半则人皆因价廉而用惯苟一次觉其利便嗣后即源源乐用而不吝小费也何言乎设(写)僻[地]专供官用也凡电报既随商务为盛衰则必设于人热闹之区商贾辐辏之地务令两端皆有用报之人始为合算若僻邑偏陬或边关隘塞则专供军报之用与商贾无关若招商合办之局何堪任此亏折欲除其弊应将此项局费划归国用由帑开销即欲仍归商办亦须每年津贴若干方不致赔垫无穷此亦想经议及者也何言乎翻译字码易致错误也电报字母难传而数目易传乃犹多错误者则以抄写草率也欲救其弊则宜废人手而用机器昔在外洋见有写字机焉欲书某字即以指按某字机簧一经按动某字即应之而来此种机器不难改用电码如电传某码即按某码之机顷刻已翻成华字矣否则亦可用铅模铸字一端洋文一端华文先照洋文排定一反手间即成华文矣此皆近来之新法也何言乎传布密电每患泄漏也近开勘界星使之在越南也每发密电至京无不消息外布可见密电之不足恃矣犹幸界务不甚棘手倘军情紧迫瞬息万变安保不误事机欲救其弊宜另编电码新书临用时始为订约或取倒码或取隔字均须秘密万分每用一次即另编一通不再重用更宜严定罪名预为告诫如司报诸生有泄漏机密者照例治罪如妥慎无者亦酌量保奖赏罚分明则人皆用命矣以上所陈明知草莽妄言何关得失聊以副一时求言之雅意而已

　　中国仿行西法纺纱织布应如何筹办俾国家商民均获利益论　　　　　　　
吴佐清

书院以纺织命题者屡矣在当道欲收回利权博采刍荛孜孜不厌故肄业诸生咸欲效愚者之一得或谓宜收种洋棉或谓宜搀和洋棉或谓宜轻其税厘或谓宜精其工作或以机器不多而谓宜多购机器或谓销路未畅而谓宜设法畅销言者非纸上空谈听者亦虚衷采纳惟尚有未尽事宜为前论所不及者爰冒陈之以备采择一官督商办之不能无弊也夫泰西虽官商一体然商务则官第保护之维持之不侵其权也中国之纺纱织布局若云官办则实招商集股若云商办则有总办办提调名目即有一二实事求是者汰去办提调名目而总办之名则固居之不疑也商民虽经入股不啻途人即岁终分利亦无非仰他人鼻息而局费之当裁与否司事之当用与否皆不得过问虽年终议事亦仿泰西之例而股商与总办分隔云泥亦第君所曰可据亦曰可君所曰否据亦曰否耳且商人惟利是趋不赖官之督责而始知求利也一自官为督责则所用司事皆官场荐举之人情面太多必有屦满之患商人沾染官气则凡达官过境下临布局亦必多方酬应献媚取怜而局用浩繁矣此官督商办之万万不可也若云零星招股非得一人主持其间则事权不一信如此说亦宜于股分之多身家之殷实者听众商公举一人管理局务即其人爵秩崇贵而既主持是局则亦曰众商首领而已无所[谓](为)官也必如是而积弊可除也一关税厘捐之暂宜蠲免也查各局税则西贡收纳布税值百竟抽至三十六甚有抽至四十者其余各国二十三十不等至少亦抽十余而鲜有抽五者中国出进口之税则洋布宽三十因制长四十码者逐匹仅纳税银一钱袈裟布印花布仅纳税银七分轻微已甚此洋布之所以畅销而利权为西人独揽也议者因漏之大欲于换条约时设法加税塞其来源而于自纺纱布轻其厘税亦似得操纵之法然税则载在条约骤议加重彼必多方以阻我与其加彼之税徒托空言孰若免我之税稍纾民力即使关卡不能不受其害而此则藏富于民利固仍在中国彼则漏卮日大利已流入外洋权其轻重知此说之并非迂也必如是而商本可轻也一土棉果善种植则不必学种洋棉也论者谓纺细纱织细布不宜用土花盖土花洁白有余软熟不足宜将土花洋花搀用则所成纱布亦与洋花无殊然土花运出外洋每岁约二十余万石东洋尤乐购用前岁东洋进口棉花共三千五百万石华德占其七分则华棉之大有用可知也华棉之所以不能软熟者由于不善种植诚使早下种稀花科慎收获并仿西法以电养苗则棉不畏寒而棉自能软熟中国二十一行省宜棉之地不胜枚举果种植皆能得法则洋棉可不复进口且说者曾议种洋棉矣夫洋棉畏寒甚于华棉设种植不精亦有易委之患与其精艺以种我土地不宜之洋棉何如精艺术以种土地相宜之华棉乎且华人久种土棉纵使用法未善究系熟手一旦令其学种洋棉是舍己之长有柄凿不入者矣一纺纱宜设学堂而后技艺可精也考泰西之制纺纱工作分十二层织布工作分六层其工甚细非研习有素不能得其奥妙宜派妥人选带工匠十余名分赴英美纺织厂细心学习回华后派在学堂充当教习设虑其旷日持久则学堂或先延聘西师主讲斯席但学堂之建经费甚大一时难于筹或即附于纺纱局内亦属一举两得如此则中国之工作不致瞠乎其后矣一纱布既免税厘则棉花税厘亦宜酌减也夫使布可免税而花则分毫未减亦非正本清源之论而或疑于棉花减税则西人一体均沾漏卮更大不知出口之棉其税本较内地为减是华人之税重西人不得援例则华人之税轻西人亦不得借口也且棉花之税厘果减而土布亦沾利益纵局中所出之布不敌泰西进口之布而成本稍轻易于获利则中国之裨益已多矣此棉花税厘之宜变通也一产花之区设厂以轧花则糜费(中)可轻也中国二十余省产花甚多然局中购以纺织牙侩居奇层层盘剥所费不赀加以辗转运载偷漏更不能免如上海设织纺局则毗连之通州即为产花之所设一分局于其地轧花固可纺纱固可织布亦无不可花价既可相宜亦无因市侩居奇停工待花之虑且通州与扬镇密迩布之销路更可日畅果能四通八达商人有利可获然后稍收厘税上应饷需亦无不可裕国裕民咸基于此此尤当事者所不可忍也鲰生问学素陋闻见不多拉杂成篇不知有当于万一否

　　纺织二十五策　　　　　　　　　　　　　　　　　　　　　　
储桂山

粤自印度产棉由南番流入中国千百年[来]种棉日盛纱布之利益固中国所本有也但所用纺织之器皆安于粗陋通商互市以来遂不免相形见绌矣近日风气渐开当轴者首创织布局继立纺纱局侈称仿行西法似有蒸蒸日上之机乃十余年来各官商之入股本皆未得丝毫利息即督办之员亦津贴颇多岂非筹办之未尽善乎夫筹办之法最忌仅袭西国皮毛而不能统筹全局究本穷源以确求其利益则虽目前入股者多场面亦形阔绰出入之货亦觉充盈国家商民皆不得均沾其惠甚至外强中干终有崩溃之一日是真所谓有名无实之局西国纺织之厂不可屈指计大抵多由民间集立公司仅至官署挂号即可施行而商部之臣又百般体商情以与民相联络有利必兴有弊必除且时时以有碍于商务为虑此所以获利之多如操左券耳中国纺织情形非不集股本也而无如或官或商多寡万有不齐往往重官而轻商不若西国视官商为一体所谓总办督办者皆由众商会议公举以免歧视非不购机器也而无如运载有费洋行有费不若西国之自造自用最为便捷非不招习学也而无如习一门祇专一门如谓某工人新制一器为前人所未闻者绝不概见不若西国之人随时讲求新法非不节浮费也而无如碍于情面局中司事诸人皆由荐引不若西国之人必经考试有此数弊而不急思有以补救之则大局之害正不特如上海之焚织布局仅暂行亏折已也蒙按近日纺织两端其筹算之方有急宜举办者六必欲变更者四力求相辅者三果能如法施行则有利益于国家者五有利益于商民者十仅就管见试胪陈于后所谓宜急举办者一曰广植棉种夫棉有[华](花)棉有洋棉华棉即印度之草棉洋棉则美国之木棉也今宜于各省之地已种者劝今推广之未种者饬令试办之兼择地暖土肥之处如大江南北两广闽浙云南诸省购买洋棉教以种植之法则出产尤佳更告以纺织之业近日大为振兴销场日拓则蚩蚩者氓未有不实力播种者也二曰广用机器中国纺织以车织布以机由来久矣虽目前各局皆尚机器之法乡村之中绝不闻有购办者今宜于各府州县之内先招村民数人赴局学习运用机器之法然后饬令回乡以为先路之导虽机器之价所费不赀非贫民所敢问可先令纺织之家合股购办或十家一架[或]五家一架日久利兴自必推愈广也三曰广设分局中国纺织之局现仅于通商处创办将来获利原自有推广之说殊不知不先推广则获利为尤难犹人之气血未能周身流畅而先望其一处流畅无是理也法宜于各府之地先立局厂其合股招工诸事即贵令本府委员办理而各处所产之棉皆可就近售去民之愿习机器纺织者亦易于往局审视以开见识庶不至以耳闻者终未目睹遂阻其振兴之机也四曰统算出入中国创办一事往往亏太多遂至因噎废食大抵皆未能预先统算之故夫开厂之初无物不需购办所出之货成本太巨而价目又不能稍昂于西国是非统盘摊算分年提抽各费之器不可再者股本不足切不可贪收存至利息先为其所夺局中司事人员尤必淘汰万不可滥充其数如是每年实力整顿则支耗无多必不至日形窘迫也

五曰讲求新法夫西国机器其兴也亦不过百余年乃精益求精遂至不数年而一变近来日本精于仿制而又不离于仿效故所造机器每每出自心裁中国仿造器具究不能出西人范围岂华人之不如日人乎虽前者闻湖北某治坊能自造纺纱之器较日本之器出货尤多但若此者卒不能多觏今亟宜下一令曰如有人造纺织机器别开生面倍形灵捷者准其独办数年更为嘉宾则人心愈思愈巧必能推陈出新也六曰立票营运凡纺织局中无论已入股未入股商人概准领票运货至各埠销售或准其运至何处载明票末其关税一切即仿洋关例于地头汇报以免迟至若预定货疋者亦可至期给票领照或新出一花样之布疋更可仿照图书集成局招买股票之例每疋先取银若干迨货成时再取若干则货物必易销售也所谓必欲变更者何一曰减轻货税中国出棉花地虽广苟税例不减而欲成本之轻终无良策今当创办之初尤宜轻减棉税以为鼓励之方试思西国运货来华水迭加而犹能获利中国取华棉为布仍售于华而反不获利非由于税重乎再者西国出口之货其税必轻欲西人之畅行也今中国之货虽未能一旦出洋而亦宜先更其[例](利)减出口货税以为异日畅行之路而不可拘成法者也二曰联络官商中国纺织各局皆以官督商办为准苟办理得人兼能持之恒久原非不善而无如欲广施行则官场中之才大心细公正无私者恐不能多得一旦所托非人则全局为之摇动法宜改为官商会办每局中必公请熟悉商务者一人以为总办督办持纲领总办操筹划凡有兴作尤宜于各股商会议询谋佥同然后画诺施行督办总办皆不得擅专焉则自能有利而无弊也三曰考试匠工中国日省月试考工之法本有明文考之正所以劝之也但近日纺织局中考试之权皆操于督办甚至听凭司事人役从中留难无论有无情面私弊等事考试时亦祇能察其勤惰而不能辨其精微法宜由匠师考试分上中下三等凡列前茅者受上赏匠工之中亦不必同司事人役即以屡列优等者为管理以一辖十十辖百如军制之法则工既精良而糜费亦省矣四曰严修火政中国沪上织布局被焚一事人皆谓未保险之故此后筹办者当不至惜此小费至害大局即各处续办者亦必以此为前车之鉴殊不知保险固宜与其索赔于事后不如谨慎于机先必宜于局中专派一人司察火种时以小心火烛为戒自不至日久生玩房屋铺陈概不用引火之物机器工作必使与堆货之厂远相间隔且宜时时操演洋龙以求熟悉亦保全利益之一道也所谓力求相辅者何一曰添制造局夫纺织机器必向制造处购办倘纺织之局益多而机器不能应给则必向外洋购办无论利权为人所夺而定造之初设使不合于用必至多为周折今宜多立制造分局每纺五六处即合设一处专办纺织机器及修理更换等事更准其售于民间以广利息则机器之盛行不待智者而知之矣二曰开煤炭矿夫机器必借火力固在在皆须煤炭也中国产煤本多而办之处甚少如多设纺织之局则煤炭之用益广必至以重价购用洋煤而所费太巨矣法宜广矿苗急行开采且就近有煤矿处设立纺织之局最为称便西国煤炭多于印度虽运用印度之煤而布货成本廉于印度此其证也

三曰广营运路中国此时遽欲广造铁路实有空言无补者火轮虽已设立商招而内地究不能开往此货之所以难运也今亟宜于陆路集立公司先造木路以运火车其费不足十分之三或就近开筑马路如上制造局之至分局如此即节施行亦可以由近而及远至于内河之地宜制造小火轮船来往如恐有妨民利即招民间大船主集股仍雇用寻常船夫则自无不利而纺织之货亦因此而畅销矣以以上所言皆筹办之要务苟握权而布治之则不必俟诸异日而其效固有彰彰共著者请先言国家之利益夫中国边省荒土极多既导以种棉之利则瘠地皆变为沃土而从前之官地无国课可收者至此皆有正供矣其利益者一平时棉花布疋收税虽重而计数甚微今出产既充则销售亦畅各省之关税厘捐虽皆略为减轻而运货多一分即关税旺一分愈推则愈广矣其利益者二近三十年畅销西国布疋而银钱之利不免外夺今既各处设立分局则各处所销之货其利皆在民间有子云百姓足君孰与不足是言信不诬也其利益者三中国库久形支绌而设厂招工又必先筹官本其擘画殊非易易今既生意畅旺则官本有利虽由藩司筹拨亦可借此利资以助军饷而不虞亏折矣其利益者四曩时纺织未兴尚且力筹项添设海军及制造火器诸局今既推广纱布之利则民日以富即国日以强而外患可以无虞矣其利益者五请更言商与民之利益向来民间植棉如南通州等处往往因出产太多或洋庄停歇则即大为减色今既到处可销则人无观望徘徊之念而植棉者皆获利矣其利益者一中国南方山地高田每有旱荒之患今既兴种棉花则收麦之后不能植棉者即可植棉而收成较平时必加倍矣其利益者二中国谈仿西法者往往虑夺民间之利今既广用机器教导乡民则无论妇子家人皆可以机器为生财之道而无害于女红也其利益者三中国人民繁多无业则堕入下流理之常也今既各处开局则匠工必多而游手好闲之辈亦可借以养身而不至以旧金山等处为乐土也其利益者四近年以来民间广用洋布尚觉便宜今既自行纺织价值又从廉而贫苦之民亦易于购取矣其利益者五内地商贾之民多因关税太重致形阻碍今既减轻棉税则牵车服贾者流自必如雾之蒸如云之集而皆出于其途矣其利益者六商贾之业最难定者价值之涨落故每每因亏折堪虞转多周折今既划定本利无大涨落则商人皆可放心而取票营运矣其利益者七中国民人每畏与官场交接故招股之事颇觉不易今商股既各得利息则闻风而至自必奋勉异常而纺织之局益多矣其利益者八内省各地向因运货费太重以致缺货时闻价值即多涨跌今既局厂宏开兼水陆通行有小轮木路则店铺之家自易于接济而市面划一矣其利益者九中国久欲设立银行因各省自不能通商故多窒碍今既商务振兴来往汇票或存或拨贸易自多畅旺而银钱未有不通者也其利益者十统观大局孰非认真仿行西法之效哉此外尚有余事可仿者如每年必核计各省共设局若干处机器若干架出货若干疋值银若干数工匠若干人各股利息有无多寡费用出入每年若何皆必登诸日报一以广见闻一以昭公允盖中国之弊不必虑工艺之难精而虑督理之不善不必患人才之未广而患选拔之不真也近如天津海宪规复上海织布局先将余烬所值摊派商股而官本则待棉纱等捐殊觉官商联络辱承明问敢妄论之以一得

　　说橙　　　　　　　　　　　　　　　　　　　　　　　　　　　
梁启超

西人之言曰欧洲之地上彻至肥下彻至硗计其中数每亩岁产之物值银四十七两而法国沃衍之菜圃每亩岁产有值银至七千五百两者呜呼何其盛也西人又言曰凡地在离赤道二十至三十度之间者其所出物与四十至五十度之间者相较约如六五与三五之比例吾准是之中国每亩岁产之值其中数约当得九十两吾粤人也所知者粤中再熟之地用以艺谷每年值银中数不过六两有奇耳西人又言曰凡上农之治田也必察其土宜而慎择其所植同一地也所植之种为贵为贱其产植之相悬乃至如一与一百二十之比例吾以是验之吾县植物之大宗者艺谷之外曰桑曰烟叶曰蒲葵曰柑橘曰橙盖植柑橘之利三倍于艺谷植蒲葵之利五倍于艺谷植桑之利十倍于艺谷云烟叶之利未得确数新会之橙天下之所闻也老农为余言植橙之地凡亩而容百五十株凡株得橙中数可二百实一实重率在三四两之间五实而为一斤每株年可得四十斤每亩年可得六千斤就橙地市橙常年中价每百斤而值九两一亩之值殆五百四十两有奇云与艺谷相比其率盖若一与九十矣老农讲言植橙之费吾县濒海凡种植家皆筑围以避潮围内为堑资畜泄焉此为第一义其费每亩为二两四钱地为界界有小濠此为第二义每树一株值银三分六厘每亩之费为五两四钱吾县之田每年中价二两四钱而赁一亩其初值之第一年田主重征之率亩而加三两焉此地之费每亩八钱开濠如之买树为三义为第四义都其总数初植之第一年凡亩而费[十四两八钱一切备矣橙五年而实向言亩值五百四十两有奇者六年以后之事也老农又为余言田艺谷既久]其土涂于新树最不利而番薯最宜故第一年必植薯植薯之利每年可三两六钱新树畏烈日自第二年至第五年必间岁植蔗及瓜豆芋栗之属以捍蔽之植蔗之利年可二十两植瓜豆之利年可十四两其视艺谷所获已一倍至二倍矣围堤内外树以杂(十四两八钱一切备矣橙五年而实向言亩值五百四十两有奇者六年以后之事也老农又为余言田艺谷既久)果木堤外二排一蒲葵二水松堤内三排荔蕉桃李相间树之可以畜鱼濠可以艺禾橙下余地可以植蔬六年以后常年经费赁田之租每亩二两四钱粪田之用每亩三两六钱治田之工每百亩仅用四人惟植橙用工特少橙熟收实时则雇散工耳每年中价人约十二两一切取之于围堤濠所出之物恢恢然有余矣故植橙百亩者六年以后可以不费一钱而坐收五万四千两之利尽吾县可耕之田而植橙收入可骤增一万一千万埒国帑矣余语老农若胼而手胝而足终岁勤动而惟于岁植六两之谷是艺舍多就寡舍逸就劳抑何傎矣老农语余县官岁以橙贡天子岁十月差役大索于野号为贡橙罄所有乃去百亩之橙一日尽之矣故今日新会之橙将绝于天下

　　理财卮言
李傅相此次来英其主意在请英廷增加进口税则以济急用而裕国库中国所借洋共计三十八兆六十一万磅约合华银二百三十一兆六十六万两均以关税为质仅以息计已岁需一兆七十二万三千六百五磅约合华银二百三十四万一千六百三十两查一千八百九十五年各关收[记](人)银二十一兆三十八万五千三百八十九两约倍所需息银之数其寻常国用除赈灾荒平内乱治黄河意外之各项外计养旗兵凡银七兆两内务府经费一兆两又喀什噶尔精奇里甘肃齐齐哈尔满洲天津云南及广西等边防各兵费五兆两另加黄河岁修二兆两共计十五兆两合二兆五十万磅并不为多所收厘金足抵此款厘局所入实不止此数约可三倍至少亦倍之惜盈余悉入官员私囊所谓厘捐即内地各税最有于各国商务者也　地丁每年本可征收三十兆两但除因旱灾水荒豁免外据官所报岁入至多二十兆两此项地丁官员多征至五倍十倍不等曾经侍御屡奏上闻西人游历各省者探听此事佥谓所奏属实多征之数为各省政府所侵蚀由于养廉之薄又为仆隶衙役所剥削由于薪工之微所致耳　盐课入比厘尤巨几与地丁相埒其弊亦较厘金地丁为尤深所收之侵蚀更甚解入国库者不过十兆两盖仅实收之数成耳其余巨又为办盐务上下人等私肥己囊矣前项盐项地丁目前非西人所得与闻及至国库奇窘中国将有不得不整顿之日也是以为我国计莫若听其自然我既不稍干与则各省大员无忌心属员无怨言而无与洋人为难之意矣论地丁盐课宜如此至于厘金今有一法事半功倍不独可倍添国家入并可推广各国商务既极便宜于洋商又有大益于华民至法之有大小官员出息者另有他以补足之其法维何曰允加进口税如不能照现在税则加倍或加三分之一或加四分之一亦可而尽除中国现行之厘金耳此事之易于举行洋药办法其明征也一千八百八十七年我国允将洋药重厘一律改归海关总收所有区区进口税仍照数完纳如此办法该项税顿成巨一千八百九十三年竟收至六百二十万两之多既可见此设想之法易于举办亦足见中朝如有意禁止厘金亦不难遽行革除缘自此项税银改归海关之后所有厘金与洋药为难之处绝无所闻即有一二总督为人所惑偶尔为难总署立即电止皆确凿可考者也　英商初闻此法必以利少弊多视之实则除疋头进口应另拟妥章免被中国本地纺织之布所困外其余不必过虑惟所加之税将来定章西人必须有权以主持之使内地久后如有抽税情事我仍有法以阻止之如是则中国东西南北旧禁废弛各国商务无有不蒸蒸日上者商务盛兴则国富民足而各国驻京使臣与总署亦可免许多口舌岂非一举而数美备焉者乎　再加税所入巨应提出各省向来岁入之十五兆两以补其所失之利则各省官员不独不以海关为仇敌将以海关为彼之知己果能照办亦未始非中国兴利除弊整顿度支之一端也中国度支论

递信省书记官中桥游历苏杭沙市各处回国后陈其意见曰日本货物销路最广之处人皆曰莫如欧美日前固然终则必在中国而不在欧美也中国地大物博其商贾又有恒心而耐劳各国知华人于商务一项将来必能与之争利故于此道悉心研究惟恐不精诸凡国中情形亦莫不细加考究独日人以中国商务为不足惧未尝留意即有所知亦仅皮毛耳讵知中国终必为商务最大之国日本无先见之明终有噬脐之悔中国国政固不堪问其办事固无头绪其商务工业固未悉心举办利源未兴实由于此譬如沙市及各省煤矿甚旺而国中所用之煤皆取诸日本藏其固有之利者昧于事理也若果风气渐开将其煤矿陆续开挖必尽变其现在情形而为天下煤业之冠以其所产之煤多于日本不啻倍蓰欧美各国所以知中国最深者各处既派有传教采访复设有官员坐探消息自灵也日本则不然所派领事皆系新手商务情形未能熟谙到任后专候升派他国优缺此等领事焉能望有作为哉其实派赴中国领事比他国尤为紧要宜选精明强干之员方足胜任日官在华不独有管理本国人民之权并有采访政教商务之责各国皆有册纪既精且详其国政情形仅查册纪已可得其大概中国无之是以采访尤难非派能员无济于事再日本商贾能与欧美各商角胜负者不在资本之大技术之精而在起居饮食一切费用较省耳乃日本人之侨寓中国者每改其本来面目费用一切不崇本国及中国之俭省而专习西人之奢侈遂夫其取胜之道也夫如是而欲于商务场中与西人争利不愈难哉中国商务必大兴论

美国领事本年三月具报上海户口并制造工厂谓一千八百八十五年上海居民数目计十二万五千六百六十六名九十年十七万一千九百五十名九十五年六月一号二十四万五千名此数仅指租界内居民而言城内民数约在二十万左右其住在租界各国人数之内洋人居五千名而以英人为最多租界设巡捕五百名又洋人团练四百名该团防分为步马炮三队督率有人操练整齐查上海自五十年前通商以来实为各国来货及土货出口总汇之区近今五年又变为制造各厂聚集之所此固租界地势相宜使然也又查一千八百九十年前所有设在界内及邻近工厂祇五处今计五十三处或已完工或已告成皆纺纱缫丝织布各厂也沪滨繁庶

中国为地球之大市场五方人士所注目焉然其国土甚大人质语言南北互异气候风俗东西不同虽名为一国而其实则不异数十国土欲贸易交通于中国者当先详察其民情习俗嗜好及所需要用等而熟悉操纵之机也以吾论中国当分别为三大部曰北部中国中部中国南部中国所谓北部中国总称山东直隶满洲等此等地少通商埠头惟山东有台直隶有天津满洲有牛庄耳然北部中国人民多贫窘文化之度亦未高其地产物及财力远逊于中部中国南部中国颇为瘠境矣所谓中部中国总称江苏浙江及长江沿岸各省中国文物之所萃其人民足智多财善于产物善于购货为中国之第一要地所谓南部中国者即福建广东广西等是也其商情文化之度亦略似中部中国而殆足颉颃焉此三大部不独民情言语风俗有差异即气候土宜亦较然有异决不可一律同视则贸易之道亦不可不准绳各异也今夫北南部中国姑置勿论至中部则财货辐凑商务盛兴须于此处扩展商务何则此地为中国富庶之源而文化富度之长进冠于通国则其产物之力购货之力亦非他部可比宜扩张商务于此地以谋贸易之利不待智者而知也此地又多江流故便搬运之利扬子江流贯其中枢而二分中国南北其它川河自南北而流注船舶航行甚便足大资其商务矣此地又控长江南北之广土故货物集散销流之地亦[甚](自)广阔又其人情风俗与气候亦大有类于我国最易亲交今欲盛行商务于此地宜讲所以致发达贸易之道者其道维何曰先大兴轮船开行是也扬子江发源

西藏贯流云南四川湖南湖北江西安徽江苏等省而注太平洋自江源至海口直径一千八百五十英里水流殆三千英里江面五十四万八千英方里流出之水在宜昌距海口千英里每杪约五十万立方英尺在江口一百万立方英尺比诸天下各国之大川巨流无能出其右者故其水利之便亦甚盛自江口至宜昌一千英里轮船开行上下其间如上海汉口之中可以开行二千吨船而无阻自宜昌至重庆四百英里亦足行轮船行船既便实足资藉以兴商务也中国商业地理

中国北方近年以来多栽培葡萄拟取为酿酒之料其初酿酒实在千八百九十三年晶质佳美欧美人亦颇称善焉甚或以为远轶于法国香宾酒即志所谓酒味极醇色淡黄微赤斟之起沫者之上盖中国北部地质必合于种植葡萄也中人注目于此欲开利源将来必有足观者焉论中国葡萄酿酒

大阪府藤井某新得桑皮制棉之法丝质颇有光泽价亦极廉而优于外国所造之丝商人咸谋集赀本二十万圆兴公司制造又设分司于兵库冈和歌山等处以就地收料待明春蚕事方毕之时乃开办也计桑皮百余目可制棉十八贯百目而所费之赀不过十九圆十七钱棉之时价可得银一圆五十钱六十钱总算桑皮百贯目所得赀为二万三千九百五十圆则其所益岂不大乎桑皮制棉公司
 
　 
</div>
    <div class="pagination">
<a href="皇朝经世文三编_page32.html">上一页</a><span>...</span><a href="皇朝经世文三编_page28.html">28</a><a href="皇朝经世文三编_page29.html">29</a><a href="皇朝经世文三编_page30.html">30</a><a href="皇朝经世文三编_page31.html">31</a><a href="皇朝经世文三编_page32.html">32</a><span class="current-page">33</span><a href="皇朝经世文三编_page34.html">34</a><a href="皇朝经世文三编_page35.html">35</a><a href="皇朝经世文三编_page36.html">36</a><a href="皇朝经世文三编_page37.html">37</a><a href="皇朝经世文三编_page38.html">38</a><span>...</span><a href="皇朝经世文三编_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
