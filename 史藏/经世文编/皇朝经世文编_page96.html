<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 96 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 96 页/共 219 页</h1>
    <div class="content">　　治苏　
沈寓

东南财赋。姑苏最重。东南水利。姑苏最要。东南人士。姑苏最盛。治苏者不廉不勤无才。则不能弹压众望。率厉属官。彼之为固不可一朝居。而苏益受其大病。何则。廉者。德之体也。勤者。德之辅也。才者。肆应不穷。足以干事。而为德之用者也。苏为郡地方方不过五百里。粮三百万有奇。而盐芦关税颜料杂色之征在外。郡城之户。十万火。郊外人民。合之州邑。何啻百万。而搢绅士大夫。肩背相望。太湖之巨。三万六千顷。宣歙常嘉湖五府之水。汇聚于此。泻湖之水者。古称三江。潮水已塞。今已湮其一不可问矣。长江遶于西北。大海环于东南。苏为郡奥区耳。山海所产之珍奇。外国所通之货贝。四方往来。千万里之商贾。骈肩辐辏。至于皇华使臣之所经临。南北大兵。车船之所络驿。抚藩道总兵之所驻。朝廷织造之所出。京师漕白。各省兵饷之所需。朝暮一一治郡者之心思。而且往往受大吏之节制。奔走不暇。绊其手足。治郡者于此。廉而不才。不治。廉而才而不勤。亦不治。廉而勤而不才。亦断断不克治也。而况不廉而才而勤。又胡以治耶。江南之人。惠中秀外。阛阓之家。亦事诗书。柔和易使耳。然言语轻佻。刻薄成风。健讼易挠。亦易于为乱。而在治郡者。相其时势以利导之。按其善恶以区别之。随其地土以整齐之。苏属州邑八耳。风俗之染。各有专好。附郭长吴。靡丽为最。昆太喜于附势。崇嘉好。江熟与势各半。地土之宜。江多水。最下。长昆半之。吴多山。最高。太嘉熟濒海。半高半下。崇海中土浮。坍涨不常。边湖者萑苻藏匿。边海者盐盗出没。时势然也。若治郡者以一例治之。不治。以[己](已)意治之。不治。治之者亦各有其道。土俗人情。时与势耳。若夫礼义以率之。廉耻以励之。去奸顽饰诈之风。而归于孝弟忠信一也。然而国家以财赋为重。人民以财赋为忧。府县以财赋为急。居官者惴惴焉。惟恐财赋之不足。考居下下。终日忧失乎官。而何暇忧人民之不治。移风易俗。以兴王道为能事。虽然。财赋之甲于天下。非一朝一夕。治郡者亦莫可如之何耳。独不思能移风能易俗。能忧人民之不礼义不廉耻。不能孝弟忠信。而反之至于道德齐礼。有耻且格之时　。则风自俗自厚。家富足而户诗书。而所谓财赋者。车毂击。人肩摩。输将恐后。又何不足之为忧。而坐南面日事敲扑哉。夫子曰。庶矣哉。今苏属之民也。继以富之教之。正今日治苏者之所有事也。而今日治苏者之遑遑思至于富。而富日不足。思至于教。而教日顽梗。无他。徒责之民耳。亦治苏者究未知所以思之也。思之思之。不足者何。奢华故也。无端之酒船佛事。唱戏迎神。至于衣冠艳冶。水陆珍羞。一旦涤除而返之节俭。则凡为苏属致贫之风俗者。一一移易之。而后富可长富也。顽梗者何。污染是也。无端之闯门打降。赌博游荡。至于妇女好巫。上下无级。一旦涤除而返之朴。则凡为苏属倡邪之风俗者。一一移易之。而后教为真教也。虽然。治苏者非躬率之久于其任则不能。而王道治天下。三代以后。望之何人哉。要之东南人士最盛。而真体实用恒少。东南水利最要。而朝潮夕汐易淤。东南财赋最重。而轻徭薄赋何日。呜呼。此姑苏之所以望治而卒难于治也。

　　治崇　
沈寓

苏属州一县七。县远者百五十里。而崇明远倍之。秦晋地。郡县远者将千里。崇明较之。近又三倍矣。而治郡者往往政教之不能遽及。任治崇者之自为治。何也。一水百里之隔也。惟其有一水百里之隔。此治崇者之所以易。亦治崇者之所以难也。崇土性浮。浮则轻。轻则赋亦轻也。赋轻则易治。崇土性刚。刚则激。激则讼易起也。讼激则难治。虽然。崇。四塞之地也。沙土衍沃。无逃亡之户。多恒产之家。木绵纱布鱼盐之利。民则易丰。治崇者因其地而利导之。率其性而渐摩之。刚者礼义易动也。浮者壅积可培也。然而有崇以来。民不克如其治者。何也。视崇太易者。以己意治之。而崇不克受治。视崇太难者。以民意治之。而崇亦不克受治。是故凡治县者本不可以己意民意任其间也。一视县之为县何如耳。犹之治病者。不视人之肥瘠。之浮沉洪细。一以吾之剂投之。寒者寒治之。热者热治之。不知病之根有不自寒热始也。崇之大弊有五。一曰兼并不除之弊。江田浮涌。坍涨不常。移表补里。周可百五十里。然强者侵渔僭窃。田连阡陌。而弱者拱手他人。身无立锥。夫天下之兼之并之者。恃吾之富。而贫者有所急。故贼其价以并之。并其区而兼之。崇则不独恃富。尤视人力之强弱。而又不独兼并。暗则侵窃。明则占夺也。崇设城村厢东西沙图一百一十。一图十甲。甲共一千一百。籍民分田办赋。民与田与赋。宜无隐漏于其中也。然籍民于甲。三十三丁之外。隐漏者正多也。分田于甲。涂荡止民之外。隐漏者正多也。办赋于甲。民止荡升涂合之中。隐漏者正多也。田与赋之隐漏。其原皆起于沙总。沙总者。豪强之鹰犬也。三年之报丈。不可任其有无多寡也。状甲之不可任其冗长琐狭也。状者崇明田段之名一人许充三年。不许终身蚕食于斯也。其间弊发。虽年远必追惩之。不恕也。崇土五等。崇赋六等。始涨曰滩。有草曰涂。涂赋五合。有柴曰荡。全熟曰止田。熟久曰民田。荡涂丈拨之后。以册板悬之堂壁。曰。某处某图状甲界限。曰。某户若干。至于止民田熟久者。终其田无劳沙总再丈也。豪强者。沙总之渔利也。堂册昭然。三年另用。鹰犬无从奋其爪牙。渔利何缘入其网罟。若夫豪强恃强。擅围他户作[己](巳)业者。即以抢夺罪论。而状首小甲名目。鹰犬之毛蚤也。除之可也。如是而力之强财之富者。俱无所施其奸计。而窃夺兼并可除也。二曰赋税不均之弊。崇之田。自白滩种青始。青者草苗也。故田之亩数。独以苗计。有苗则有粮。三年一拨民。则以苗计亩数。归户办粮。夫拨民者。拨之于图与里长也。里长值年之费。拨以偿之。拨时。沙总尽报三年中各沙之涂荡而阄之。里长值年者百十人。百十人中。岂曰无豪强。治崇者临时临事察之。多寡美恶之弊自绝也。但各沙之田苗归图。不无民止荡涂之别。三年一科。卖买推收。奸户串诈。则倒置混淆。田连阡陌者。粮尽止合。薄田餬口者。粮尽民升。而民荡不均之弊。可胜言哉。治崇者莫若每沙另造一册。南北东西。某民某止。及粮户若干。贮之堂橱。状册炳然。人人可阅。如状本民田。则内有止者。必奸户也。立提奸户。与是届之沙总重惩之。仍追每年之粮以补善户。如状本止田。其内有民者。必善户也。追提历届之沙总重惩之。仍偿还善户每年之粮。而比粮簿。亦每沙另册之。追征时。上沙先之。次沙次之。如是。不独苗难盗窃。田亦无以隐漏。沙沙有图。合之则成一邑。地图短长阔狭。田沟荡涂。俱在指顾间。而赋税何有侵婪不均也。

三曰保甲不清之弊。保甲者。所以籍人丁。稽奸宄。察游惰。守望相助也。崇沙环海。逃亡莫虑。所虑者。打降窝盗穴窃放火赌博偷鱼耳。治崇者。勿视此六者为事之琐而勿治也。崇民之不古惟此耳。此而不治。稽奸宄察游惰之谓何。治之者。为之申明保甲之法。县牌稽察。若六者出一于甲。罪以九家连坐。十甲一保。几保中共设一公所。保择一老成读书知礼教者。农隙时于朔望申解律条。庶人丁可籍。奸宄息游惰无。而保甲可清也。四曰河道不疏之弊。河道者。地之血脉也。田欲通潮。地欲免潦。崇有已成之河道。潮泥易于壅塞。岁宜疏浚。有未成之河道。宜及时开通。然民心不一。必俟教戒。或亲身临之。或委员相度。民自服从易易。吾信于民。民信于我。河道自然不待教而后疏也。五曰学校不兴之弊。学校者。孝弟礼义廉耻之所自出也。古者家有塾。党有庠。术有序。其白虎通云。古之教民。百里皆有师。里中之老。有道德者为里右师。其次为左师。今治崇者于三甲之中。立一小学馆。一保之内。立一大学馆。择师教之。治县者更如明道之亲正句读。元晦之采古丧葬嫁娶仪制。揭以示民。如是。则廉耻修于家庭。礼义行于乡里。俗厚风。而作奸弊者。自知愧恧而不为矣。崇之病不出此五者。然其中之浮沉洪细。可按脉而推理也。治崇者。一如治病。竭吾之心思眼力。视民之肥瘠而以剂投之。崇无不受治也。传吾之方。善储其药。移之治郡。无不受治也。即移之治天下。亦无不受治也。愚崇人也。首为治崇者借箸进一策。

　
卷二十四吏政十吏胥

　　令史日知录　
顾炎武

通典。晋有尚书都令史八人。秩二百石。与左右丞总知都台事。宋齐八人。梁五人。谓之五都令史。旧用人常轻。后汉百官志尚书令史十八人二百石然梁冀传曰学生桂阳刘常当世名儒冀召补令史以辱之则知此职非士流之所为也武帝诏曰。尚书五都。职参政要。非但总理众局。亦乃方轨二丞。顷虽求才。未臻妙简。可革用士流。以尽时彦。乃以都令史视奉朝请。其重之如此。彼其所谓。都令史者。犹为二百石之秩。而间用士流为之。然南齐陆慧晓为吏部郎。吏部都令史。历政以来咨执选事。慧晓任己独行。未尝与语。帝遣人语慧晓曰。都令史谙悉旧贯。可共参怀。慧晓曰。六十之年。不复能咨都令吏为吏部郎也。故当日之为吏部者。多克举用人之职。自隋以来。令史之任。文案烦屑。渐为卑冗。不参官品。至于今世。则品弥卑权弥重。八柄诏王。乃不在官而在吏矣。

金史。皇统八年。用进士为尚书省令史。正隆二年罢。世宗纪。大定二年。复用进士为尚书省令史。二十三年。谓宰臣曰。女真进士。可依汉儿进士补省令史。夫儒者操行清洁。非礼不行。以吏出身者。自幼为吏。习其贪墨。至于为官。性不能改。政道兴废。实由于此。章宗纪。明昌二年。诏御史台令史。并以终场举人充。李完传。言尚书省令史。正隆间。用杂流。大定初。以太师张浩奏请。始统取进士。天下以为当。今乞以三品官子孙及终场举人。委台官辟用。上纳其言。选举志。言终金之代科目得人为盛。诸宫护卫及省台部驿史令史通事仕进皆列于正班。斯则唐宋以来之所无者。岂非因时制宜。而以汉法为依据者乎。

天子之所恃以平治天下者。百官也。故曰。臣作朕股肱耳目。又曰。天工人其代之。今夺百官之权。而一切归之吏胥。是所谓百官者虚名。而柄国者吏胥而已。郭隗之告燕昭王曰。亡国与役处。吁。其可惧乎。秦以任刀笔之吏而亡天下。此固已事之明也。然胥史之权所以日重而不可拔者。任法之弊使之然也。开诚布公以任大臣。疏节阔目以理庶事。则文法省而径窦清。人材庸而狐鼠退矣。

谢肇淛曰。从来仕宦。法罔之密。无如今日者。上自宰辅。下至驿递仓巡。莫不以虚文相酬应。而京官犹可。外吏则愈甚矣。大抵官不留意政事。一切付之胥曹。而胥曹之所奉行者。不过已往之旧牍。历年之成规。不敢分毫踰越。而上之人既以是责下。则下之人亦不得不以故事虚文应之。一有不应。则上之胥曹。又乘隙而绳以法矣。故郡县之吏。宵旦竭。惟日不足。而吏治卒以不振者。职此之由也。明初立法太严。如户部官不许苏松浙江人为之。以其地方赋税恐飞诡为奸也。然弊孔蠹窦。皆由吏胥。堂司官迁转不常。何知之有。今户部十三司胥算。皆绍兴人。可谓目察秋毫而不见其睫者矣。

　　额吏胥　
侯方域

今天下吏胥之横。何其甚也。虽少犹当有以额之。而况其多乎。夫以吾君吾相朝夕所讲求之法。日夜所抚循之民。厉精而施之。跂予而望其治。乃一旦蠹且坏焉于吏胥之手。朝廷之上。大声疾呼。三令五申。遂熟视而无如之何。此其故何也。违令之诛不严。而容匿之薮不破也。苏轼曰。天下之人。有甘于自弃。为恶甚毒而不可解者。吏胥之谓也。古之驭吏胥也。必有选而任之之道。所谓掾属者是已。学而后入。材而后试。其贤能略与其官长等。非乡里所举者。则不得当也。故其途不。其数不可多设。其人亦自爱惜。勉厉于功名之路。有士君子之风。今则不然。奸猾者为之。无赖者为之。犯罪之人为之。搢绅豪强之仆逃叛之奴为之。吏胥之子孙相沿袭。亲若友相援引者更迭为之。凡若此者。岂复有毫末之余地哉。是以鸡鸣而起。孳孳为不善。不择人而食。不择科而犯。以是为应然也。鸣呼。吏胥之固结也久矣。为之官长者。精明强固者少。阘茸利者众。初闻其害。亦未尝不惊且怒。既而翫焉。以为是固吾之左右也。浸假而备顾问。浸假而寄腹心。托爪牙。藉以营其私囊。夫且四顾踌躇。以为吾非吏胥。谁与为理。是一郡尝有数守。一县尝有数令也。既已有吏胥矣。而吏胥又各有贰有副。或一人而两役。或一役而数名。莫不亲近其官长。而以招摇于乡里。曰我吏胥也。县有吏胥焉。郡有吏胥焉。郡县之佐贰。有吏胥焉。其郡县之人。又有丛蔽于诸道。而为吏胥者焉。纵横巡按之署。盘踞督抚之衙。而为吏胥者焉。呜呼。天下之官冗。而吏胥日以伙。每县殆不止千人矣。以三百计。是一城社之中。而有三百狐与鼠。一郊原之中。而有三百虎与狼也。其灾焰之所及者。或代之役代之税。或无故而鱼肉。有事而勾摄。疾首痛心者几何人。吞声饮泣者几何家。是吏胥一而受其害者且百也。今天下大县以千数。县吏胥三百。是千县则三十万也。一吏胥而病百人。三十万吏胥。是病三千万人也。天下幸无盗贼之扰。水旱之灾。谧宁无事。而日有三千万人不得其所。吁。亦大可为寒心也哉。此皆无以额之之过也。近者数有裁革之　　诏。亦稍稍奉行之。然今日汰而明日复矣。巡按之署撤。而督抚取而用之矣。吏胥之有罪者。县发觉之。则入于府。府发觉之　则入于道。道发觉之。则入于院。至于院而人不敢复问向之所为。府者县者转而与之抗礼。道者降而接之以温颜。是其不可向迩之势。始犹处于降杀之闲。而其后乃反驱之于积重之地。彼大吏之不贤者无论。其贤者持己有节。而御下无术。吏胥乘其峻刻之风。威猛之性。以市其重权。而取民间之财。顾有倍蓗于往昔者矣。呜呼。从来天下之乱。固气运为之。有洪水之害。有猛兽之害。有暴君之害。岂今之气运在吏胥耶。夫以朝廷之尊。立意欲革一事。去一人。易置大将。如呼小儿。罢遣卿相。朝下而夕出国门。独于吏胥之至微贱。额而限之。易若举手。乃若泰山之不可拔。决水之不可御。天下之患。未有壅蔽因循。怠废不举。至于此极者。此其故何也。不悉其不额之弊。与必额之之法。虽欲额之而不可得也。不额之弊在官不在吏。必额之之法亦在官不在吏。不额之弊有三。而额之法惟一。官之不能而畏事者。以为吏胥之多非自吾始也。吾姑仍之。且观望其它者之未尽汰焉。交相观望。而吏胥卒以自若。此其弊一也。月而阅其簿。朔望而稽其名。奉令而裁之。榜而示之。阳以虚文塞责。而阴挟其金钱。还之以故物。此其弊二也。去者去矣。而留者未去。彼此营护而以浸润其官长。三窟之兔。百足之虫。必济其党与之私而后已。此其弊三也。夫朝廷而不知吏胥之弊也。倘其知之。而下之令曰。是皆有额。踰三人者其官谪。踰五人者其官削。踰十人者其官杀无赦。彼吏胥之为恶而不顾其死者固有之矣。亦有官代其吏死者乎。周书曰。刑罚世轻世重。当其积弊。非重法无以制之。夫杀一人焉。而举天下三千万人咸受其福。虽尧舜用心。不过如此。而岂其为商韩之峻也哉。

　　吏胥议　
储方庆

今夫聚百十奸人。日夜讲究行事。而又假之以得为之势。且无所畏忌于中。则其谋事也日工。而其为毒也日甚。宜邑向有吏胥之患。然为毒未至如今日之烈者。二十年前。奸人分散于豪家。或间归于卒伍。故其恣睢害人之智。各有所出。而吏胥不至甚毒而难制。今豪家皆破败。慑于功令。而武夫之气亦少衰。独有吏胥一涂。可以凭官府之威灵。肆行其纵恣。故举一邑之奸人。起而趋之。然犹幸其有所畏也。则欲为而不敢为之事。庶可冀什一于千百。而邑之通显于朝者。士之强毅有志节者。鲜不摧折于吏胥之手。是以吏胥之心益无所顾忌。而惟吾之所欲为。吏胥之心既无所畏。吏胥之奸又日益多。吏胥虽万被罪。吏胥其何悔哉。独惜夫出身加民者。幸而得一官以荣其身。而不幸而至于吾邑。重为吏胥之所误。以自入于罪咎而不可挽也。何则。凡人入官之始。莫不以吏胥为可恶。而及其与之久处也。则吏胥之言。皆顺适吾意者。人情莫不喜顺而恶逆。故于吏胥为易亲。而士民之受吏胥之毒。而赴诉之者。辄以为攻我之私人而树之敌。或至忘其身以徇吏胥。以摧抑士民之气。而后惟吏胥之言是听。吏胥之任既专。士民之情益壅。士民之情既壅。吏胥之毒益深。毒发于官长之身。而发其毒者。必士民之桀黠。祸成于吏胥之手。而营其祸者。又同患之吏胥。夫至与吏胥同患难。而疾视士民以为仇。故虽陷于刑戮而卒莫之悟也。呜呼。盍亦谨之于其始矣。谨之于其始。则吏胥之说不得进于吾前。以通士民之情。奚所不可。夫士民之不类。不可强也。愚懦无知之民。不能自言于守令。而士之厉廉隅不肯与吏胥为缘者。又多落落不合。取憎于人。故夫士民之情。恐其为吏胥用。而吏胥之隐于士民者至难辨也。愚谓长吏苟有抑吏胥之心。不必尽寘之法。而但当孤其党以杀其势。求士之正直者咨之。进小民之无告者问之。使吏无所阻抑而有畏心。则吏胥之奸可渐息。而吏胥之毒不至及于吾身。其慎毋以吏胥为私人。而以士民为仇也。

　　驭吏论　
储方庆

今天下之患。独在胥吏。吏之骄横。与官长同。缙绅士大夫。俛首屈志。以顺从其所欲。小民之受其渔夺者。无所控诉。而转死于沟壑。怨讟之入人深矣。推其所以。则驭吏之道未得。而吏胥之心无所畏也。凡人出身为吏胥者。类皆乡里桀黠者流。不肯自安于耕凿。然后受役于官而为吏。吏之所为。固已异于常人矣。是以先王驭吏之法。倍严于驭百姓之法。今日之吏。苟犯科禁者。上而比之官长。官长有罪曰革职。吏胥有罪曰革役。夫吏胥之役岂可与官长之职同日而语哉。官长之受职也。或承先世之勋业。以袭其荫。或积数十年之劳苦。以得一官。取之至不易矣。不幸而至蹉跌。则前此之劳尽弃而不可复振。是以官长皆有甚惜其职之心。而　　朝廷亦得挟之以威天下。若吏胥之役。不过入数十金数百金之赀于官已耳。不幸而有祸败。不过失此数十金数百金之赀。而幸而不至于有罪。则可以横行无忌。殚百姓之脂膏。以自肥其家。而其所谓祸败者。又非有不可复入之禁。如官长之除名者也。故吏胥皆有不甚爱惜其役之心。而　朝廷欲以此制其为非。岂可得哉。向者　朝廷亦尝患吏胥之盘踞。思有以禁之。亦既立之年限。以定其供役之岁月矣。然吏胥之姓名。非若士人之登天府列贤书者。可一一稽也。朝而革暮而复入。革于此复移于彼。至万不得[已](己)。而又使其子弟为之。为之官长者。特取捷给可供事左右而[已](己)。固不暇考其所由来也。　朝廷虽设重法纠之。而人亦莫敢发其奸。故夫革役之说。甚不足以慑豪吏之心也。愚以为吏胥之役。既不足革。而吏胥之奸。复不可止。其治之以赃罪者。又足累法司之考成。而莫为之严诘。则吏胥之心。尚何所畏而不为。小民惜身家顾妻子。惟恐触其放纵之怒。是以拱手听命之不暇。愚谓吏胥之心。所畏惟有一死。其所挟以凌轹百姓者。亦谓纵犯赃罪。不能置我于死。故恣睢而无顾忌耳。　朝廷欲禁其奸。当择其所畏者明示之。则彼尚存不敢之心于万一。而又不可概责之以死也。莫若恕其小过。以全小人之命。其必不可免者。置之于法以儆其余。虽遇赦宥。而吏胥之罪不少假焉。吏胥虽无良。岂尽如盗贼之愍不畏死者哉。

　　覆陈书役不必定额疏雍正七年　
河东总督田文镜

臣查条奏内称弭盗之法。先严窝盗之家。而窝盗之人。半属挂名之役。查各省督抚司道以下。其书吏衙役。皆有经制定额。不容冒滥。而有一等游手好闲无业贫人。每于额设吏役之下。空挂一名。书吏则为贴写。为掌案。下役则曰帮役。曰白役。小则希免差徭。大则借端生事。自恃衙门情熟。因而包揽钱粮。把持行市。窝娼窝赌。无所不至。而犹未遂其欲。每与捕役上下其手。窝顿盗贼。发踪指示。名曰放线。所获之赃。盗得其三。彼得其七。且以语言恐吓事主。令勿报官。即使事发。而州县捕役。向为一线串通。或以强为窃。或故意纵放。有司为之掣肘。百姓被其扰害。请嗣后各省挂名书役。严行禁革。照额设之数。每名止许添一人帮办。一正一副。可不误公。现在挂名书役。悉令归农。则窝盗之人少。而盗藏身之地亦少矣。等语。臣查挂名书役。各处皆有。如科臣顾祖镇所奏贴写掌案帮役白役等名色。则皆非挂名书役也。贴写乃甫经学习帮写文移之人。掌案则久于衙门熟谙章程办理稿案之人。帮役白役。即各役内之副役。跟随正役以奔走之人。皆非徒挂空名者也。所谓挂名书役者。乃足迹不至衙门。经年不见本官。不知办案为何事。差遣为何事。按册有名。服役无人。惟津贴纸笔之费。以帮办事书役。此则谓之挂名书役也。查各衙门书役。除州县书役。近在本处。向不换班外。其督抚司道府书役。皆散处各属。率分为上下班。轮流办事。若按经制额定之数。每名再添一人。则各衙门不过寥寥数人。安能办公无误。即如臣衙门经制书吏。上下两班。每班十名。共二十名。今现在办事书吏。头班二班。俱有百余名。是较经制十倍有余。事务殷繁。尚苦赶办不及。若以一正一副计算。每班不过二十人。以百余人办理不及之事。而欲责成于一二十人。其可得乎。由此而推。则各衙门书吏以一正一副留用。乃万万不能之事。其贴写一项。跟随学习帮写。即将来办事之经承。而且书写需人。不能革除者也。经制。典吏役满出缺。新募典吏。何能办理文案。故必需熟谙书办。职掌稿案。无掌案则事务茫然。是又掌案之不能革除者也。至若帮役白役。专视差遣之繁简。如差多事繁。正役不能亲身出差。因有帮役白役为之代劳。上司稽查不严。本官有意徇纵。则一票到手。便为利薮。所至之处。如狼似虎。恣意勒索。正副分肥。臣深知其弊。是以严禁司道之差。不许下府州。府州之差。不许下属县。其有万不得已之事。必须差提者。则令所差之衙门。将差役姓名。报臣查考。如犯有需索之弊。必痛加惩处。所以一年之内。各衙门之差提甚少。差既绝少。利何从觅。正役之盘费尚且竭蹶。何能更养副役。此又帮役白役不禁而自除者也。至挂名书役。既不服役衙门。其所以挂此空名者。亦有故。或家有田产。藉以支持门户。或居乡被人欺凌。藉以御抵外每。具呈投认之后。必行地方官查其身家是否殷实。有无过犯违碍。取具印甘各结。方准注册。虽人之诚伪难必。大抵皆有产业之人也。若科臣所奏。是乃市井无赖。一无恒产之穷民。不但不能挂名于官。并书役亦不肯与之为俦。又岂能把持行市。窝匿娼赌。使令盗贼。其它包揽钱粮等事。更不必言矣。要之窝盗通盗第一系不法捕役。其次则不肖营兵与势豪土棍。臣虽不敢谓挂名书役中必无窝盗之人。然如科臣所奏。窝盗之人。半属挂名之役。去挂名之役。即少窝盗之家。实非确论。臣愚以为但当严查其行止。以分别去。如平时果有生事把持等类。不但挂名书役。急当革究。即现在办事之书役。亦当革究。若实系安分自守。藉支门户以御外侮。虽有书役之名。实与农民无异。似可不必尽行革除。司道府衙门书吏。本无额设工食。又有纸笔等费。既将各项陋规裁革。不许受贿作弊。若并此挂名津贴。亦为革除。则纸笔之费。亦无从出矣。况各衙门书役。实非一正一副所能办理。所有科臣顾祖镇条奏尽除挂名之役。止留一正一副之处。应毋庸议。

　　觉察奸蠹内外画一疏　
李之芳

臣惟吏书作弊坏法。处处皆然。实未有如在京各衙门之最甚者。故厘弊剔蠹。当先自在京各衙门始。京师之蠹消。天下之蠹亦消矣。京师之弊除。天下之弊皆除矣。无如各衙门事务殷繁。易于丛奸滋弊。该管之官。一有不察。则招摇撞骗无所不为。且授受隐秘。难以举发。与受同罪之赃。出钱之人。必不肯首告。即旁人告发。亦必不肯据实供吐。其承问之官。亦不过以夹讯不服。朦胧完结。所以　朝廷清厘庶政。诸弊皆易芟除。而惟此胥吏之奸。牢不可破。即如现在各衙门吏书。岂果人人奉法。而无作奸犯科之辈者。乃数年以来。未闻某衙门祛一某蠹。某衙门发一某弊。即寻常责革。亦属罕有之事。可见向来书吏作弊。皆该管司官因循容纵。置若罔闻。且以为虽事发而身不任其责故也。臣思衙役犯赃。先于觉察者。本官革职。煌煌　功令。率土凛遵。而惟在京衙门。不用此例。如往年门文秀一索。书办犯赃至数千两。该管司官竟不坐以失察。此甚非均平之法也。夫在内在外。皆　朝廷法纪之地。内外官员。皆　朝廷发弊之人。况部院事务。关系更重。部胥作弊。贿赂更多。若谓衙役犯赃。难于觉察。岂外官偏有过人之精明。而京官皆当无闻无见乎。宽于内而严于外。何以厌服郡县有司之心哉。臣乞　部确议。嗣后在内蠹役犯赃。本官失于觉察者。一体照例处分。则在京各衙门官。必自觉察其胥吏。而奸蠹敛迹。内外肃清矣。

　　访惩衙蠹之法疏　
张惟赤

从来剥啄小民。恶莫甚于衙蠹。　　皇上严纶申饬。不啻再三。禁旧役。革顶首。有犯赃十两之明刑。又有犯赃一两之新令。然立法虽严。而蒙蔽之局。愈不可破。究之残民肥己。盈千累百。而未尝发觉。即使发觉。又有巧术多端。打点弥缝。终成漏网。故肆意虐民。曾无顾忌。且自郡县以至督抚衙门。串成一片。互相救援。虽有三年更替之令。而移姓改名。出此入彼。引接下手。非其亲族。即其子孙。盘踞日深。线索日熟。内则伺本官之性情。窥打点之快捷方式。外则联唆讼之积棍。交不肖之绅衿。因而瞒官嚼民。无所不至。近见浙抚佟某疏。巡抚三省以来。恪遵功令。但有蠹役。凭民间告发。然后访拏。在巡臣厘剔有方。自当一清蠹。但恐此辈。日在上官左右。声势赫奕。若督抚按三衙门各役。郡县尚在曲意将迎。惟恐得罪。小民安敢遽然讦告。即巡按访实拏问。既拏之后。必索于臬司。臬司转索于刑厅。刑厅无从验知。必询之本厅书役。然本厅书役。必与此辈向结心腹之交。因密通消息。即令本人自行造。遂将真实恶迹。一字不提。反假无影无干之。上报塞责。夫蠹役作恶。必名闻通国。始为巡按之所访拏。在访拏之时。非不真知灼见。及至公堂质审。率多伪。或姓名不对。或被证差讹。一无指实。无论问官徇庇。即执法者欲直穷到底。而其事实属无干。无从坐罪。幸免以后。招摇得意。自夸打点神通。人人畏服。故访拏一次。愈增一次之威名矣。在初访之时。非不出示令人告发。但近年巡按所访人犯。往往发下府县监禁。以致央情保放。盛服逍遥。游行市上。愚民见之。谓彼虽属访拏。现在安然无事。又孰敢犯其凶锋者。惟恐补状讦告。而此辈弥缝术巧。日后仍在衙门。则借端报复。身家立破。况每见县闲各蠹。访拏问革后。反买府厅顶首矣。府厅各蠹。访拏问革后。反买充道抚按顶首矣。衙门愈大。则肆恶愈深。至于种种赃私。告出未及十之一二。而审问时且尽付子虚。或不过问成八九钱赃银而止。何则。　　上谕有一两籍没流徙之新例。故必不满一两之数也。上下蒙蔽。打成一片。总之此辈之身家。必不至败坏。则小民之冤苦。必不敢自鸣。臣请　部严行各省抚按。以后必须严拏。勿待告发。拏到之日。先责迎风。然后发下按察司监禁。不许转发府县以致保放。仍即出示招人补状。其采访各。务开实迹。若造塞责。以致审质全虚者。即追究造之人。治以扶同党恶之罪。访拏衙蠹。必无冤滥。赃必多。被害必众。一凭诸真。再凭诸告发。从公严审。依律治罪。被拏之蠹断不仍留地方。则小民知蠹役之可除。自无所顾忌。而敢于伸冤矣。除抚按不时访拏外。大小各官。更将本衙门蠹役。自行觉察。其府厅县。每季各造本衙门人役花名册。并并无访过再进印信甘结。移送刑官。刑官不时严察。如有犯者。立刻揭送抚按。坐本官以徇庇之罪。倘刑官隐匿不报。抚按访实题参。刑官一并治罪。倘抚按隐匿不参。科道官风闻一并参奏。治以徇纵之罪。如此积蠹可除。而民得安枕矣。

　　衙蠹宜剔其源疏　
孙光祀

夫剔弊厘奸之典。内外官员。皆有参劾。府县吏胥。亦有考察。而独京师之衙蠹。与外省抚按司道之衙蠹。未有一定之法可摘发其奸者。此舞文丛弊所以日甚一日也。即如各部衙役。天下官职财用兵刑工役诸大事。在其掌握。倚法为奸。上下其手。外官之不肖者。夤缘钻剌。先与此辈句连。通同行贿。能使仕途之功罪无凭。钱粮之多寡易混。文移之迟速由己。财用之干没不清。其术则障日蔽天。其赃则盈千踰万。该衙门官或为其朦蔽而不觉。即觉之而掩饰遮护。不肯搜求。若辈积弊相沿。益肆然无忌矣。若抚按司道之衙役。通省之事。咸经其手。诈官害民。弊难悉述。下官既不敢问。上官又复护短。惟恐发觉。有碍官声。是以因循容隐。愈难禁制。且此辈狡兔三窟。在州县作恶已极。则转投司道。在外省罪迹已着。则潜入京师。衙门益尊。益成若辈藏奸之薮。不急为厘剔。弊源何自而清耶。伏乞自今定制。令各衙门每年自行察核。其蠹役有奸状着闻。犯赃有据者。如部司则列以呈堂官。司道则据事以报抚按。以便汇奏。不许鼠同眠。曲为回护。候审实赃罪。照原定衙役例。按律发遣。重者正法。庶大蠹不至漏网。而衙门难以容奸。若年终该衙门不肯开送衙蠹。即令本官注明结报。日后倘被别官指参。仍查犯事年月。以徇纵追论。每岁一行。如甄别之法。使巨奸易发。猾胥知儆。乱法者少。而京省内外各衙门肃然就理。其事似小而所关实大也。

　寇永修日记。治道之衰起于文法之盛。弊蠹之滋始于簿书之繁。所谓文法簿书者。不但经生黔首。懵不见闻。即有司专职。亦未尝一检阅校勘。何者千宗百架。鼠蠹雨浥。或一事反复异同。或一时互有可否。后欲遵守何所适从。徒为积年老猾。媒利市权之资耳。其实于事体无裨。弊蠹无损也。呜呼。百家之言不火。而道终不明。后世之文法不省。而世终不治。

　　上玉抚军条议　
周镐

夫书吏之弊。至今极矣。然愚以为州县之书吏易治。而上宪之书吏难治。何也。州县之书吏。弊在虐民。富者百般勒索。贫者任意留难。或勾通讼棍。借事兴波。或授意罪人。诬扳嫁祸。甚或藏匿旧案。抽换卷宗。使是非可以混淆。而本末无从考信。其弊诚不胜枚举。然州县为亲民之官。统驭少而耳目近。少则易遍。近则易知。但使为州县者。实能以民心为己心。视民事如家事。日坐大堂。与民相见。表里洞达。无阻无隐。其有勒索而留难者。许民面愬。立提质究。则弊除矣。其被诬牵累者。即从所以诬牵之故。讯出勾通授意之由。立予责革。则弊除矣。且藏匿抽换。必乘新旧交代之际。或数年数十年而后发。防范最难。然苟钤印卷宗。又令各书将经手案件。登记号簿。官为用印。以入交代。倘有遗失。惟最后接收之书吏是问。则其弊亦可肃清。故曰州县之书吏易治也。若夫上宪之书吏。则鱼肉州县之书吏而并能挟制其官。州县任。先索到任陋规。其后交代有费。盘查有费。经征有费。奏销有费。滋生户有费。赋役全书有费。蠲除有费。工程有费。　恩赏有费。领有领费。解有解费。划扣有划扣费。举州县毫毛之事。莫不有费。诚如宪札所云。动笔即索。事无空过者。稍不遂意。则驳换捺延。处分降罚。其祸立至。故州县畏之如虎。而奉之如神。州县之书吏。亦不得不多方搜索。以求解免。此吏治之所以日难。而亏欠之所由日积也。且夫州县之书吏。上司得而惩治之。上宪之书吏。州县不能约束之。而并不敢诵言之。譬诸城狐社鼠。灌之不可。焚之不得。稍一非议。不以为去狐鼠也。而反以为攻城社也。故曰上宪之书吏难治也。其所以难治者有二。一曰书缺买定也。某书管某县。某吏值某科。皆量其出息之多寡。以为授受。州县特其佃户耳。买定之后。则以此缺为传家之宝。官有迁调。而吏无变更。即或因事革除。而易名顶替者仍其人也。是以州县宁隐忍以免目前。不敢触犯以贻后祸。一曰权从书出也。幕宾案牍既繁。一切片稿。半由拟送。稍为出入。便已低昂。虽有核裁。岂无忽。诚如宪所云高下在心也。更有不可解者。如户口之增减。仓库之盈虚。惟州县知其确数。以为具文则具文可也。以为实报则实报可也。而司书则曰彼有程序。所谓程序者。又不肯显颁于下。屡送屡驳。无所适从。费到而册始定。其实上下仍相蒙也。去此二弊约有三端。一曰汰冗滥。酌公事之繁简。定书吏之多少。择其勤慎廉能者。留房办事。其余悉裁去之。俾归民业。如敢挂名射利。及私相顶替。重治其罪。一曰定额费。使各衙门之书吏。开具实在必须之费。详院核定。行知州县。遵为定额。上下晓然。敢有额外滥索。及借事刁难倾陷者。许州县据实指禀。违则参办。又如处州于通省最为贫苦。甚有岁入不及千金者。日用尚虑不敷。何力应酬诸费。应请概予删除。而将该县应办事宜。并入经管大县之书吏兼办。庶公私两无贻误。一曰颁册式。一切造册章程。县书未经目者。即请颁一样本。饬令县书如式照造。以免驳换。如是。则宪书之事简。而其权亦轻。庶几无所容其奸矣。至于州县之书吏。前说已详。设有昏庸不职之令。任其舞弊者。自有宪法治之。无难立断也。虽然有治人无治法。在上位者能正己率属。剔蠹除奸。则书吏自然敛迹。否则防一弊又生一弊。州县且救过不暇。何敢与之争费哉。

　　请杜书吏舞文疏嘉庆六年　
御史乔远煐

臣查各部办理题咨事件。惟以例案为凭。而书吏即从中勾通外省。串同舞弊。上年恭奉　　谕旨申严饬禁。现在内外奉公守法。吏胥已不敢营私。而积习相沿。其弊或有不尽除者。缘例有明条。遵循已久。案无定准。出入多端。此由从前办理私。意为高下。以致事无区分。一部而彼此两岐。一司而前后互异。因而书吏影射。包苴已遂。辄援旧办准案。有意瞻徇。撞骗未成。即援旧办驳案。多方吹索。虽以明干司员及持正堂官。或多被欺蒙。亦有堂司各官意见抵牾。偏持莫决者。所不免也。臣思各部率由旧章。均有则例奉行。又每届五年。即将该衙门则例续纂一次。该堂官拣派熟练司员。于随时修改事宜。分别增删。校缮黄册。恭呈　　御览。刊行各直省一体遵照。立法极为详备。其已经登垂则例者。自系可以通行之案。若已经续纂不登则例者。即系不通行之案。显而易见。岂有舍定例近例不遵。而远摭十数年成案。转足依据之理。况例外求案。部中或援成案议驳。而外间亦可援成案邀准。往返究诘。究致部驳无辞。违例议准。殊属不成事体。此则无论准驳。皆中猾吏舞文之弊。不可不大为之防。臣愚以为欲绝弊源不如明申例禁。各部既有　　钦颁则例。无论准驳事件。皆宜援例遵行。除无例可援者。自应由部臣随时条议请　　旨遵办外。其一切远年成案。凡系原刊则例。及续纂则例。不行采入者。不许附会摭引。以杜书吏朦混之弊。至按查核。因何与例相符。与例不符之处。有宜明指例文者。即明指例文。毋任准驳含糊。有宜全引例文者。即全引例文。毋任节删要义。有例涉两可。宜折衷至当者。即悉心稽核。回堂秉公酌办。毋任比拟失当。更有例外苛求。至称未便仅照常例办理者。亦应行禁止。如此详慎综核。诸事靠实。用以垂定例而昭法守。虽有猾吏取巧尝试。将无所用其伎俩。或亦剔厘积习之一端也。

　　说吏胥　
牟愿相

汉以前吏胥士也。卿大夫多出焉。其人自爱而重犯法。以是吏胥贵。唐宋以来。士其业者。不为吏胥。为吏胥者。则市井奸猾巨家奴仆及犯罪之人。以是吏胥贱。吏胥既贱。为之者皆甘心自弃于恶。行己若狗彘。噬人若虎狼。以是吏胥横。吏胥日横。其势足以攫财货快恩仇。因而向之士其业者。稍慕而为之。既而搢绅之族不肖者。亦复为之。搢绅之族为吏胥。虽甚不肖。不可得而摈。搢绅者。仍兄之弟之伯叔父之祖之。其异姓仍中表之。与之抗礼矣。搢绅所与抗礼。姻亲而吏胥者也。久之凡吏胥虽不为姻亲。皆得与搢绅抗礼。以是吏胥大。

　　分发在官法戒录檄　
陈宏谋

有官则必有吏。有官则必有役。周官有府史胥徒之名。汉唐以后。名称不一。职掌则同。居官者。责无旁贷。事有兼资。抱案牍考章程备缮写。官之赖于吏者不少。拘提奔走。役之效力于官者亦不少。凡上下文移不曰该管官吏。则曰一应官役。吏役未可忽矣。祇以人之才质不同。趋向各别。往往一入公门。图利之心既盛。办公之念遂轻。竭智尽能。无非为网利营私之用。气求声应。不外乎舞文骫法之中。行险徼幸。恬不知非。而人之指而目之者。胥号曰奸。吏名为滑。衙役则目之曰蠹。所以贱而恶之者亦太甚矣。不知是人皆有天良。何地独无君子。况吏役中多有名家子弟。科第未就。托业公门。未必皆卑污苟贱之流。历观古今以来。以掾吏起家为名臣者。固不可胜数。而我　本朝由吏员出身跻显秩者。亦复有之。至于身为吏役。为善种德。以致子孙贵盛者。更复不少。若一概鄙夷其人。不加教训。大非有教无类之意。且官衙所理者。非关国是。即涉民瘼。何事不经吏胥之手。而竟视为不可与言之人。不思所以感发其天良。湔洗其积习。任其陷于罪戾。纵吏役不足惜。而吏治何以肃清。民生又将何赖乎。本都院自筮仕以来。历官内外。其驭吏不敢不严。而其望于吏役之迁善而远罪也不得不切。所至必开诚劝勉。不欲遽加以法。而敢有蔑良而舞弊者。究惩亦不稍贷。今忝任封疆。约计全省吏役。不下数千人。既不能将此意与吏役耳提而面命之。欲檄行诰诫。又恐言之未详。听之不广。因采旧事辑成一书。以广劝诫。仰司官吏即便移行遵照。将单开各衙门应领在官法戒录。遇有便差至省。颁回分发。官存一本。余各散之各房书吏。并及于役。惟望得此书者。偶寓于目。有动于心。常念祸福无门。感应可信。善者可以跻通显为名臣。即不能尽登仕进。而取法乎上。亦得乎中。果能积德行善。可以福子孙。奉公守法。可以保身家。其恶者。则一念之非。毫之利。近则亏体辱亲。远则祸流身后。无术能逃。悔则已晚。莫如随时提醒天良。到处务存公道。由一二人以及人人。由一二事而推之事事。衙门多一奉公守法之吏役。则小民免遭冤累。官司得一奉公守法之吏役。则吏治日见肃清。官有恩泽。可以下逮闾里。官行教化。可以移易风俗。而胥吏之得以利济乡里。种福子孙者。亦自不少。本都院以此劝诫于吏役。正所以保全乎吏役也。各吏役其各体此意。以自图保全。地方官并宜体此意。以保全吏役。均毋违忽。

　　亟更役法疏　
傅维鳞

臣以今日蠹坏而极重难反者。莫役法若。今所行者雇役也。雇役者。周礼所谓游惰之民也。其弊无穷。数难更仆。官聪察则借官之严以害民。官贪横则张官之威以害民。或阴用官之能以害民。或阳窃官之权以害民。或害民以奉官。或害民以坏官。官堕其术。民受其病。役收其利。以至钱粮被其侵欺。是非由之颠倒。刑罚由之不平。讼狱为之迭变。有司数易。而　朝廷之铨选滋淆。人才之摧折益甚。大率由此。苏轼云。数十万虎狼在民间者可不可也。　　皇上赫然下　　明谕。蠹役计赃定拟。不许援引无禄轻条。凡情罪重大。分别绞斩。其余俱流徙。且遇　　赦不赦。亦可谓法严而行之断矣。然行而益繁者何也。他不具论。即如一流徙也。势必用两解役。无论南方数千里。即近而数百里。此两役之资斧自备乎。需索乎。必是需索之物。此两解役又当流徙。需索而不问。是纵蠹也。需索而问之。又将安所底止。况一役之工食。每年多不过十二两。或七两二钱。每日不过三二分。仅供夫妇一餐之用。古人云。黎民一日不再食则饥。此数十万游惰之民。肯枵腹而鹄立乎堂侧。马走于前乎。必不能也。穷则变。变则通。此其时矣。臣请历陈古役法。周礼小司徒之职。凡起徒役。勿过家一人。以其余为羡。汉法二十而传给徭役。唐立租庸调法。有丁则有庸。每丁定役二十日。宋有衙前诸役。韩绛为三司使。曾言衙前之害。而王安石为新法。则更为雇役。当役者以等第出免役钱。一切如单丁女户。皆出助役钱。司马光甚以为非。是自古及宋。实皆出于里甲。第名之不同。法之各异。然亦何尝不变革也。臣以为欲尽除蠹弊。莫如仿古典行里役之法。以一州县计之。裁去冗役。惟酌其必用者存之。乃以里甲鳞次排比。自书门皂快所用若干。如以丁论。或百丁一人。或七十丁一人。如以亩论。或五百亩一人。或七百亩一人。三年一审。编定某里某人。至某人出一役。或某人之亩。至某人之亩出一役。临时其父老里长自推举。便使捡摄约束。余者每丁资一二分为日费。州县官量其才。授之役。岁两更。大要数年用一周。督抚道府则取之州县。每州县推举量授。先拨若干为上司之役。如此则方为衙役。旋作乡民焉敢害民焉敢害民。虽欲其有蠹役害不可得矣。其原设工食。除冗役。扣解充饷。岁可得数十万金。而所留者。仍给见役。亦聊佐司农之仰屋。然　朝廷又无抽扣之名。所谓上下两全之道也。其有擅用旧雇役者。官为参革。役即重治。设有起而难臣者曰。昔乡户衙前。往往破产。宋吴充言之详矣。里役得无似乎。臣以为宋乡户典领官物。衙前部送纲运。乡户即今之收头。衙前即今之解户。今未尝无之也。里役者第令奔走服事。又不似宋之临门籍记。何破产之有。难臣者必曰。岁两更不滋扰乎。臣以为今日之里长甲首。率季更排年岁更。民亦不扰何也。丁亩有一定。编审无挪移。何滋扰之有。难臣者必又曰宋司马光不言山野愚赣之人不能干事乎。臣以为此为破损官物者言。若但奔走服事。何用其能干事。且今之各处衙蠹。大约皆素所称能干事者耳。又必曰。门皂诸役可矣。书办不谙文移。奈何。臣又以为书办。今纳吏及五年起送之法既行。是各衙门房科。有主文移之人矣。其次不过誊写。且见在巡方。皆不用旧役。既[已](己)可行。安在各衙门不可行乎。前定例书办五年起送。夫在衙五年则积蠹矣。莫若更其法为三年。每一房科。当以两吏为率。旧府州县。有司吏典吏之名。大衙门。有掾吏都吏之名。可一一综理也。考宋之雇役。苏辙疏称以坊场钱雇衙前。他色人役止如旧法。未尝云诸役皆雇也。诸役皆雇。亦明朝之变法耳。臣非敢强所难行。为百姓累。第以衙役之法一日不更。则衙蠹之害一日不除。致　　皇上勤劳宵旰。披览爰书。不胜其繁。故臣请　　皇上当此　　盛朝开辟之初。创制显庸。此其一端也。伏乞　　敕下廷臣集议可否。覆候上裁。

　
卷二十五吏政十一幕友

　　幕友论　
韩振

自天子至庶人。未有不求助于人者也。上者辅德。次辅事。天下之事谁为政。曰二显二隐。何谓显。曰三公统六部。六部各统其曹。是谓内之显治。以司道察守令。以督抚察司道。是谓外之显治。何谓隐。曰内掌曹郎之事。以代六部出治者。胥吏也。外掌守令司道督抚之事。以代十七省出治者。幕友也。是皆上佐天子以治民事。而其迹不见者也。今有强有力过人之材焉。总百里之赋税狱讼文移簿书仓库差驿。而责之一人之身。曰。愿此毋失彼。详细毋略大。则目必不兼视而明。耳必不兼听而聪。于此而曰吾惟自任焉。而生民之命萃于自任中矣。而曰吾不有吏胥乎。不有仆阍乎。而生民之命萃于吏胥仆阍中矣。人有可驭不可用。有可用不可任。可任之人。必求友而得士。而第曰吾固有幕友焉。而生民之命又萃于幕友中矣。何则。恃[己](已)而轻人。轻之中无士也。徇请而滥收。滥之中无士也。易与而便己。便之中无士也。求其人矣。得其人矣。教玉人之雕。去者半。等庸人之遇。去者半。严贞女之防。去者半。得士而不能用之。犹无士也。然而或谓知人之明不可学。则如之何。然而或谓任人逸求贤难。则如之何。曰。膻胡为而致蚁。磁胡为而引针。腐鼠其可以召凤。涸泽其可以栖鳞。有终日练事之人。而久不能晓事者耶。有洞然晓事之人。而不辨孰能治事孰不能治事者耶。部曹孜孜日治其职。而吏胥莫能为奸。监司守令孜孜日敬其业。而幕友咸竭其才。夫是以交争历难而异同不生。曰为其求公是而非求自是。参用亲故而旁肘不掣。曰为其决壅蔽而去偏听。关防以全不肖。而贤者有以自安。曰为存其意而不立其迹。岂有逆耳不闻。庶务丛脞者哉。岂有政委仆僮。权归令史者哉。故曰取人以身。修身以勤。勤故明。明故知人善任而事无不成。

　　佐治续言　
汪辉祖

关防之名必不可受。而可以不受关防之故全在谨饬。朋友为五伦之一。主宾特朋友之一。重一主人而尽疏朋友。固非端人之所以自处。然因主人不我关防。而律己不严。将声名有玷。为主人轻薄。终有不得不受关防之势。故亲友往来。必须令主人知名。有事出宅门。亦须令主人确知所往。事事磊落光明。主人察其可信。自不敢露关防之。否则主人举身家以听。安能禁其不加体访也。不受关防宜先谨饬
</div>
    <div class="pagination">
<a href="皇朝经世文编_page95.html">上一页</a><span>...</span><a href="皇朝经世文编_page91.html">91</a><a href="皇朝经世文编_page92.html">92</a><a href="皇朝经世文编_page93.html">93</a><a href="皇朝经世文编_page94.html">94</a><a href="皇朝经世文编_page95.html">95</a><span class="current-page">96</span><a href="皇朝经世文编_page97.html">97</a><a href="皇朝经世文编_page98.html">98</a><a href="皇朝经世文编_page99.html">99</a><a href="皇朝经世文编_page100.html">100</a><a href="皇朝经世文编_page101.html">101</a><span>...</span><a href="皇朝经世文编_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
