<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 160 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 160 页/共 172 页
  </h1>
  <div class="content">
   窃惟宁夏一镇、即古朔方之地、背倚贺兰、黄河环绕在昔赫连勃勃拓拔魏、皆建都于此、唐宋之季、胡裔李继迁赵元昊据以抗衡中国、今三边皆为国家所有、而宁夏居中、适当襟喉之地、固一大都会、所以扼夷夏之冲也、迩者叛丁之变、不旬日间、哱贼父子勾连外虏、攻掠城堡、则惟其久蓄窃掳之谋、特以克减为端耳、今事将两月、天兵四集、魏学曾既巳身亲督战、又加以叶梦熊朱正色之戮力、李昫李如松之奋勇、梅国祯之请缨、沈思孝之犄角、谓宜贼党寒心、天威震迭、灭此而后朝食、然而京观未筑、螳臂尚逞、外示卑弱、以求赦缓师中藏叵测、以勾虏伺隙、此其情形巳见、正谓虏马尚弱。未肯长驱诸军渡河。锐气正盛稍得延缓旬月之间。倐尔巳届秋防之候。着力免之六枝牵连入犯。势不得不掣兵以逆堵。诸镇调合之精锐。各有信地。势不可以久聚而不归。军兴繁冗。转饷艰难。不免内虞费而外虞劫。督抚将领事权相压。不免功相分而罪相诿。当斯时也、苟在我有一摇动。彼且乘瑕蹈衅。以利啖虏。而以虏恐喝中国。遂将行敬塘献地之谋。逞元昊自立之志。臣愚料哱贼奸凶计必出此。而围城中既劫于叛逆之锋。又激于屠城之旨。未必无华人为之画策效死者今日之方畧。固无他巧谬。语云兵贵神速。又曰师久则老。惟　陛下亟敕当事诸臣。恊心并力巳在军中者霆击摧锋未到军前者星驰赴敌。□通官之有口饶智者、阴入虏中。谕以利害。不至为贼声援。令我得以一意攻贼。别为部署附近偏裨。统率士卒。守诸要害。如花马池兴武营等处以遮虏骑勿令游扰。葢此时虏中草枯马瘦。不便驰突。而又贪汉物。未测大军虚实。未必不暂听约束。于此而决断则可以讨叛成功。于此而逗遛则或至蔓延生变。为今日之计惟有疾击以下而巳。难者或谓大同之变刘源清主攻而卒以赦定。不知李富王子宝不过镇卒。其勾虏止求脱死。今宁夏事以刘许为名。哱贼父子其垂涎南面。非一日矣。此非咫尺之书所能谕也。独闻镇城甲士不少。雉堞甚固。必大赦胁从其中或有向应者。即不然不至死心从贼。至于攻城之法。诱敌为先制敌之方。兵不厌诈。或阳为败北以牵其出。如韩信之背水拔赵帜也。当时有百户姚钦等谋内应事泄被杀则知贼有可间也或设为反间以去其杰。如种世衡之计杀野利天都也如是则贼与虏急未得合首恶与余党急当有变旦暮可以成功。不然题覆动经旬月。彼此互相推诿。为虺不摧。为蛇奈何。时卜先兔犯花马池赖麻董□将战却故贼失其援坐待虏骑交驰。首尾失措。国法莫伸。国体大损。九塞生心。三陲震杌。宁可不为寒心哉。若夫城破之日预宜下令戒其妄杀。除首恶数人家族外。士卒有入民居者立斩无赦。而大变之后尤宜加意拊循。既推威望大臣一填镇之。其大帅以下亦各就中推择更置。仍各选家丁之善战者补其缺伍。文武吏士悉令久任。仍特请内帑一大赈之。起其疮痍。收其流散。庶几叛虏诛则欵虏亦摄一镇安则各镇俱安。仁义并行。安攘互用。国家幸甚、天下幸甚、
　　择用边夷疏
　　臣惟国家九边东起辽左、西尽甘凉、皆与虏为邻、迩年独宣大以欵贡、故大虏中怀狡诈、外示驯服、稍得息肩、然颇闻旃裘逼近塞垣、关城全无限制、虏人往来内地、甚至结姻通货、毫无忌惮、将帅苟幸旦夕、有司虑生事端、一切置之不问、忧方未巳、若夫辽左则土蛮日肆、近虽奏捷伤殇巳多、蓟镇则长昂窥伺、石门诸路、屡闻失事、山西方忧套虏之潜谋陕右更虑各酋之狂逞、今日边事、岂敢谓宴然无事、然臣观前史若李广之在上谷。郅都之在雁门。祭彤廉范之破鸟桓。御匈奴。董遵诲之治并州领环庆。不过今边方大郡之守。皆能力抗骄虏比重长城。列郡分守用其钱谷选其吏兵专其号令最是良法固由当时郡守权重文武均属提衡军门咸归统辖而亦边吏得人之明效也今日九边文吏有各道有府州县正佐。而总统于巡抚。武吏有副将有参游提调守备。而总统于大帅。文武将吏犬牙相错。指臂相使而总制于督府。然则今日之总督。即古连帅节度之任。自总副而下。皆禀号令听调度。御虽文臣。寔大将也。其将领挂印登坛。不过奉令驱驰冲遏堵截。乃褊裨之事。况其它乎。巡抚之任。亚于督府。而事权亦不相远。司道之官需次节钺。而军民皆其所制。边隅重寄在于此。乃吏部于此诸臣推升迁转。与内地一槩循资。而论用者未必相宜。相宜者未必久用。人情传舍其官既不肯真心任事。边事稍得晓畅。又未免转而之他。此边吏之当议者一也。至于边方有司。其于将领有各分守一城一堡者。有军卫有司。共事一处者。将领之职重在战鬪。有司之职。重在封守。然战鬪所以防内讧若外剿奇零反置内地于不顾。苟有伤残。岂得逃责。封守责在保四境。若株守一城。而弃村落于不救。收保不及。焉能无罪。迩年以来将领狡猾虏至不能冲锋拒堵。每每拥兵观望。东西闪避。俟虏欲巳饱。徐迟其后。斩获一二零骑老弱。便夸功报捷。而内地俘掠创残。则诿之曰此有司责也。而有司又袖手高坐曰吾职在牧民。不任兵事。彼此推捱支吾。边民安得不尽雕残无遗。而边事安得不敝坏殆尽也。臣愚以为欲求安边之策。将领固当痛为惩创。有司亦不可不加意责成。顾吏事本难。而边吏则尤难。吏才不易。而边才尤不易。自非大为招徕。极意谘访。不能得其人自非破格鼓舞久任练习。莫得其力。今诠曹注选边腹任臆。未尝另为推择。毋论州县之长。半是暮年。科贡精力强干者。巳若晨星。即巍科年少而文弱柔脆。漫边地。此辈有闻烽股栗。安望其与武臣。共为拮据疆场也。昔人谓以戎马之任。同诸俗吏之选。良为可叹。及至既任之久。岂无干局智畧。堪寄扞圉。运筹折冲可当一面者。而边情乍习。他转遽临。或阔大豪举文罔少疏随以三尺绳其后。徒令英雄之士有奇约未克施展。昔宋臣尝建议欲慎选仁勇之士。世守边郡。安危利害。不离其身。不得不尽心以防患。今虽不敢望世其官。亦当师其意。使五年十年而后选。中间着有劳绩。加衔进爵。若咨俸积久。州县竟擢大府。二千石竟登节镇。此边吏之当议者二也。伏乞　圣裁、
　　驭倭议
　　平酋之事□□封足以了之执政贪功遂至败衂儌天之幸犹得成师而返然其辱国之罪甚于宗城之自毙矣此文其在封使未遣之前乎夫夷狄譬若禽兽然、马能蹄、牛能触、三尺童子、尺棰使之则驭之有道也、此犹其易者也、猛虎巨象、至毒騺也、至难近也、而服驯服以为宫阙苑囿之观、夫亦有术以驾驭之耳、诚得驾驭之术、即其性有时乎不测而吾术在、固可以其死命而无虞也、故曰驭得其道天下狙许咸作使。驭失其道天下狙诈咸作敌驭倭亦若是而巳。今之言倭事者何其纷纷也。外庭众论曹起而议欵之非而枢府制府又未敢坚任欵之是。始欲以贡解。而众以贡为争。则又转而曰封。今业以封为请。而众又以封为争。则又改而曰俟其请封之表至。在盈庭之议似正而未免多守局随声□见。在当事之心。似苦而亦未覩确然要领之筹。愚则以为诚得其要领即贡亦可许何有封诚未得其要领则封且有害而况于贡何也夫今之交章而争封贡者。大都谓贡则必开市赏。大费帑藏金钱。又增中国一欵虏也。何以支贡则必循宁波故道。由淮扬入会通。窥见内地虚寔。倘猝起何以御贡则御贡则必弛海禁。奸民大猾。阑出物交通勾引。苟有宋素卿王直辈。何以防范。此贡之不可也。又大都谓封则必求贡。许之则贻害。不许则因之以构衅。封则必遣使。被留则多邀。而被慑则不免于辱国封则必解。严守讯则生疑。而撤备则将至于大坏。此封之不可也。此数者岂可不为之虑哉。然而愚皆权之矣。虏环边而九市赏亦环边而九倭即与市不过修复一市舶况虏利吾镪。而倭饶金。所贪汉物缯絮也。何大费也。宁波之道。　祖宗朝累行之。即琉球诸使。岂由他途出。苟虑叵测。令如虏贡市于边例宴赏皆从海上行之无患矣。海禁虽密。然海舶何尝不往来吾不以虐政驱迫之。谁肯弃妻子。离坟墓者。即一二扞罔魁一巡徼吏严讯之耳。至于封而不能却其贡也。则贡之害。不过如前说也。封而虞一介行李之投于不测也。则士大夫众矣。岂无张搏望苏属国其人者。且席中国气盛倭即凶狡距敢踏梁陷王伟之辙。不然如洪武永乐间以僧贡。以僧使。亦一说也。若夫沿海之汛防。即塞之秋防。熢偃燧息之日。正加意整顿之时。所视庙谟之注向耳。故是数者愚皆以为不足虑所虑者独未得倭所以起事之由与所以求讲之意耳此其形情之真。若经畧与本兵果洞然于胸中。则虽如赵营平之自任举朝争之勿听可也。而何有于呶呶者哉。葢封贡一也。倭欲以之尊我则我重我欲假之縻倭则我轻倭必欲得之我而不可取必则权在我我欲得之倭而不可取必则权在倭此不可不察也。愚闻关白起徒步。夺国于股掌之间。兵一出而朝鲜若振稿。意其人必高欢元昊之流也。其人如高欢元昊。夫岂肯以金紫名号为意。又岂肯得一国垂克。而遽弃之。而我兵之出也。平壤之克。碧蹄之阨。胜负亦相当。未尝一大创之。而彼何以今日让开城。明日让王京也。议者因而疑讲贡之之使。或以重利阴阳于其间。夫重利可媾而解。此陈豨之将。而非高欢元昊之将也。而一二口舌之士。又乌能凭轼而遂下之也。此形情之当察者也。据其形情而妄臆之使关白而并高欢元昊也者。必不能一出而举朝鲜。能一出而举朝鲜必非片言微利可动而今旅进旅退。若此。意者必其国有内变。大则大臣人民。潜思翊戴故主。小则身病子幼。果中其料望不及疆以外。故欲邀惠　天朝之封册。镇压其反侧乎。否则或山城君尚在。或六畿十三道尚未。尽倾附。号令尚有未行之处。故欲藉重封号。否则或其人本无大志。骤起志满。而士马累岁物故者众。冲风之末。莫穿鲁缟。不得不借此暂结局乎。否则或其将校如行长辈。特为威劫。久驻朝鲜。疲而思归。以欵饰其三败之迹。以有辞于秀吉者乎。如其形情果出于此。则彼且仰鼻息于我。我因而拥立之。是汉宣之封韩也。我因而拥立之。是太宗之臣颉利也。稍或不听约束则驰片檄仍立王氏子孙。削其封号。彼且内虞其众。而外虞中国。不得不胁息而归命矣。此如猛兽巳入于槛圈笼络之中。操之纵之。其权在我。又何难驭之有。如此则要领一得。即明目张胆。讼言封之。何辞之与有。自非然者。身在行间而莫测敌情。彼以欵愚我。而我以欵自愚。以封请而表不至。以贡要而兵不解。以封贡为端而精甲随其后。无论他日即朝报可而暮渝盟。岂不羞朝廷而损中国之体哉独奈何轻言欵也
　　皇明经世文编卷四百六十五终
　　皇明经世文编卷之四百六十六
　　华亭陈子龙卧子　徐孚远闇公　宋征璧尚木　李雯舒章选辑
　　唐昌世兴公参阅
　　大泌山房稿（疏　书　策　记　序）
　　利瓦伊桢
　　疏
　　复议召新番中马
　　复议召新番中马【代　番马】
　　为申议茶马事宜、以正国体、以明官守事、近接邸报、见南京湖广道御史陈堂、参劾兵部尚书王崇古衰迟骄躁、不堪本兵、及称辽东巡抚张学颜疏、终若为将来求和戎之利而言、又谓前据守巡洮岷等道呈称外夷生番虏去人口质当、告要每岁纳马三十匹、许其和好、谓守巡洮岷等道转呈之心。即辽东将士觊幸之故智也。再乞勑下该部议覆、谕令各边当事诸臣、各守本等职务、务以战守为永图、勿以和戎为得策等因、夫巡按御史之设、以稽察奸弊、纠正官邪为事、有言责而无官守、至于军屯塩马等差。专设一御史监临者。则与巡按稍有不同。某奉命督理川陕茶法马政。凡兵马钱粮、战守修筑、边情虏警、非某职业所关、一切付之不问至于招商报中。严禁私贩点视孳牧。赏罚殿最。招抚番族。以茶易马。皆某之职业。领有专敕。诸司不得干预故向日督抚诸臣。许于西海与虏暂开茶市。而先任巡茶御史傅某、极言其不可、部臣深以为然、　皇上明旨特从停罢、葢以为此巡茶御史之职业、其虑议必审、闻见必真故也、今膻藏族告投纳马。正某职业所在。某亲按洮州。见其诚恳即欲许之。以为未奉上命。不敢自专。故具疏以闻葢旧时西宁洮河三处。各番中马。皆有定额。其后叛服不常。强弱易势。有昔为熟番今为生番者有昔中马多今少者有昔中马少今多者当事诸臣。生番可为熟番正当以中茶羁縻之此得一一执守故额也欲取盈马数于新附之番。权宜亦准中纳。国初中马之番。给以金牌。今十不存其二三而新附者众矣嘉靖二十八年、御史刘仑、请给各新附番族勘合管束部落、截然整齐勘合者所以补金牌之缺而领勘合诸番。其初纳附时事情形状。即若今日之毡藏族也。番夷种类时盛时□时分时合时叛时附其情形不同但自刘仑至今巳三十年。消长不一。而领勘合者。又不足凭矣某俟毡藏纳马奉有　俞旨之后。欲将中马者。无论旧服新附。根究始末。亦如刘仑所请给以勘合。使如招中皆出朝廷而宪臣不得以自便投纳必须勘合而诸番不得以私恳今虽纳马后。有二心者。得执勘合以责问之。轻则罚治。重则剿除。庶强番有所约束。而弱番昔领金牌。今衰微不振不能入中国纳马者。亦无怨言。上以尊国体。而于夷情亦顺。下以明官守。而于行事亦便。此所以尽职业无负任使之意也。其招中事体。与互市事体。招中番族与北虏互市不同互市与宋人和戎亦不同不得一槩而言之光明正大。万分不同。即古人和戎之说。未可并日而谈。则庙堂之上。所洞见者。不必赘言也。
　　书
　　阶州斩崖及陇右边情
　　阶州斩崖及陇右边情【阶陇边情】
　　阶州斩崖之说、某向不知颠末、昨入阶州、其远者如黄鹿等坝皆未及至、惟近州南山一带、闻见略真、南山去州十余里、所隔一河耳、闻之。国初南山南北皆是民田南山之南熟番也。熟番之南生番也。百姓以熟番为藩篱。采樵耕牧。无所畏忌。其后生番蚕食熟番熟番反在外。生番反在内至于今则熟番入贡者。皆用钱买路。不惟南山之南。非我所有。而南山之北。生番得其大半矣。其山高大可数十里。山腰以下。皆有种民田。居人或数十家。或百家。或三五家住坐。谓之一堡。稍上山脊。则怪石巉巗。深林蓊郁。而番出没其中矣。此一山也。我与番共之。番所据者险地也我所据者平地也番寇我自上而下。其势易。我攻番。自下而上其势难生。番甚贫非虏掠无以为生吾民田在此。宅在此。族聚于此。徭赋出于此。宁能舍其世业而不耕乎。耕矣能弃之不获乎。南山之木既多且近。一州薪爨取给焉。樵者能不以斧斤入乎。各番日夜藏林中窥伺。俟我有耕樵者即虏而去。其意无他望我之取赎也久而不赎。或役使之而不服。或两相格鬪。彼始杀我民耳。番之所据者险。而我所必耕必樵之地。与险为邻。番之所欲者劫掠。而我所往耕往樵之民。适中其欲。故寇盗之事。无日无之。此理势之必然。无足怪者也。夫斩崖之说。非即兰靖间所谓铲偏坡者乎。靖虏所铲偏坡。某尝见之矣偏坡皆土也。间有石碎石耳。而修工者尚不能尽善。今阶州之山。在民者土也。在番者石也。平土之工。与斩石之工。斩崖之事既未可行当厚抚熟番为我爪牙以伺生番之隙而之耳不然侵轶无限矣其难易不待较而自明。此所当议者一也。夫斩崖者。使斩山南之崖。番不得上。则可今斩山北之崖我不得上矣番犹能下也番弓皆伐山木为之。以麻为弦。长六七尺。下山则安弦以射。上山则解弦为杖。足以劳蹄为靴。不畏荆棘。不惧磕损。腾跃而上。瞬息可至。虽猿猱升木。不是过也。以吾之不能上。而即禁彼之不能下。窃以为未然。纵彼不下矣。礧石滚木。自上投下。耕者樵者。何以御之。此所当议者一也。一夫当关。万夫莫敌。得地险也。使番在平地易与耳。彼险而我易。虽有良马勇士攀缘仰攻。未有不胝足而喘息者。故一番之力。倍我军百人。我聚千人斩崖矣。彼以数十人下礧石滚木。或自上而射。我兵将与之鬪乎。将不与之鬪乎。或撤东路之兵以御番。而使西路之兵。专力于斩崖。则东路之番。又以何兵为卫也。阶州之兵。与秦礼新调兵不过三千余人。固原家丁不过数百人可足用乎。此所当议者一也。某书生不解事、以为阶州见在兵马、分各堡寨防守、似不当别遣、必欲斩崖、宜再以他卫军充补、姑以三千计之、以其半执兵器防番、以其半焚林伐石、使番不得在南山之巅。然后筑墩台。设栅砦。凡我守望军士俱住绝顶则我处其上番处其下我易于俯视。而彼难于仰高。久之将各居民宅舍。渐移置于上。成聚成都。地有常险。人有固志。或者其可乎。然非假以岁月。大破常格不可也。番在高山深林。我之动静。纤毫毕见。而我以两三人入山入林探哨。故声息未得而哨者多被掠杀矣然探哨必不可无者。文县有番官番军。其数甚多。以番伺番则情易得以番制番则势最便西固城亦有番军二名。惟阶州无之。重赏之下。必有死士。是在洮岷道与阶文参将计处招徕耳。阶州军士屯田皆在成县徽州、远者四五百里、地既肥腴、生齿繁盛、有一姓而数百灶者、某所经历、所属地方、未有富庶若此欲其舍乐土而趋危地。不可得矣。故阶州之军多贫者。弱者皆富者强者所雇倩也所入既富。又无大徭赋以苦之。自成县至阶州三百里。沿途军十之七。民十之三。中火止宿皆军地也。供应人役。所用寸薪粒米。彼皆高价留难。呼之则闭门不纳。捕之则后门上山投石飞瓦。几将州吏目伤生此辈骄玩。不知官法久矣。某以为阶州之军。不必倚固原。不必借秦礼。但清勾余丁可得壮士数千厚其月粮。使之乐从。验其年貌使不得私相更易。是在一贤将官耳。民田近番。而军屯在腹里。民被掠者无罪。而罪止帚于军。军固不能禁民之出境外也。若以民田改为军屯或改民籍为军籍。似亦可行。闻民粮军粮民丁军丁之数。多寡颇不相远。即以士着之民充军伍是为官民两便之策亦尝讯问近番居民有愿为军者。葢既遂彼安土重迁之心而又月有军饷以济之利之所在。人自趋赴。以上数事、必巡道参将知州三人同心协力、而又久任以责其成、方可行也、又阶州参将不必设、当改陇右分巡佥事住阶州、葢洮岷道住岷州、去阶州四百。缓急不相济。若阶州有分巡。则专且便矣。今四分巡皆有边。而陇右分巡独无其所驻秦州。秦州内地非边也。若谓清水长宁。在关山之麓。恐有盗贼。非阶州所可遥制。则移关西道于陇州住可也。至于洮岷道。宜令节制河州。河州麻山关等处。与洮岷声势相倚。真所谓唇齿辅车。即近日番变。彼此互相推诿可监也。大抵陇右地方。河州洮岷阶文皆番靖虏。兰州皆虏。则各分巡道。亦宜因其势而分隶焉。至于彼此应援。又非常例可拘也。固原摠兵以防秋为重。番夷事情。欲其布置联络。觉亦未便。宜改洮岷参将为总兵其兵马即如参将之数不必增加。但令兰靖河阶四参将听其节制调度亦可。若设副兵。则多不带府卫。参将不相下。且各处之番。以各处军御之。自可足用。调兵合剿。乃是希有之事。兰靖虏情重大。今纳欵无事。有如万一改盟彼二处者合兵攻守。岁以为常者也。洮岷总兵与固原总兵事权既分。或反生规避矣。不然则洮岷摠兵。止辖河州洮岷阶文。专主于御番可也又河州靖虏岷州洮州。若设参将守备之处。皆有监收抚民同知通判等官。阶文似不可无。阶文二州县。设在万山中。地延褒千里。四至或邻番人或接四川。止一知州吏目、知县典史、典史又三年不补、宜于阶州增设州同知一员、专管民粮、并监收钱粮清军管屯、文县设县丞一员其职守与州同知同、西固城则原有吏目、但久未补、巳移文洮岷道及阶文州县官议矣、意见不一、利害不等、不敢妄启、今蒙下问、率略具白、
　　策
　　武职策
　　武职策【武职】
　　问昔我　二祖之定天下也、念所与共事诸臣、赏延于世、高者为公侯、下不失百夫长、则今卫所官是巳天下既平戢戈橐矢、功臣之裔、忘其本业、多巽愞缩朒甚至不能引弓、其尤无良者、荐绅之士羞称焉、计岁所食禄、无虑数十万、若委诸壑耳、大都其弊有二、所以处之失其宜者有八、识者固尝策之、而卒未能得坚决也、自昔奋起世冑、不隤家声者、非夫人之子与、关以西四镇北絓于胡、而西孽羌、脱有缓急、何赖焉、今欲令诸武臣皆可用、无坐縻国储、而又不失　二祖推恩意指、将何道而可、
　　今天下名存而实亡者。武臣是也。势极重而不可反者。左武臣而右文臣是也。挟其不可反之势。而欲存其亡实之名虽有知者亦莫如之何也矣。人之言曰世禄之家、鲜克由礼、夫巳氏也、乘坚策肥、履丝、曳缟、方且厌之、而欲令操矢石、犯霜露、践必不可测之途乎、葢其弊有二、而其所弊有八、三代而上。民与兵为一。三代而下。兵与民为二。卫所者非兵所从出乎。　高皇帝元年、自京师达于郡县之要害。皆立卫所。五千六百人为卫。千二百十人为千户所。百一十二人为百户所。按图而索之。天下为卫者四百九十有奇。为守御千户所者三百一十有奇。仪卫群牧番夷土司不与焉。约可得兵三百三十余万。而今有之乎。此岂尽水旱征戍移徙绝灭哉。卫所官朘之也官世其爵。军世属于官。视为奇货然。日勤苦其身。侵牟其财。而莫敢言。其计划无聊之至。则散之四方耳。巳移徙而绝灭也。请行清勾。勾者至。夺其资斧而纵之去。不则齮龁之。民以清军为扰而彼以逋军为市问其尺籍伍符。如丝棼莫可解。寇至必借兵于外。于是有新军于是有乡兵而故额十不得二三夫使国无兵。其弊一也。国初念诸君从苦。然国初军士所分地亦未得尽腴故征子粒或不能偿而継以逃亡择上腴田以为屯。俾为世业富商大贾。犹得垦其余亩。以塩易粟。塞上之庾常满而军兴不乏。岁久法弛。若曹囊橐其间私相贸易。民田与屯浑淆漫漶。故老所传青山绿水鱼鳞图册。业巳化为乌有。无可考镜。奸利万状。即巧历莫能得。而清屯者至视为不可控揣之物。仰屋叹矣。屯有定数。官无常员增一官割一屯官屯日益军屯日削岁。入无以充常饷。师行则千里褁粮不足则需民运。又不足则乞司农而费且十百于屯之所出矣然军贫不能名一钱。食不能人二鬴者。犹众也。夫使兵无食。其弊一也。琴瑟之弊也。必更而弦之。乃可鼓也。今目击武臣之弊者。其亦善所以更之乎。愚以为开国靖难之功当议也。何也。夫始从　二祖定天下。有大勋劳者。固巳为公侯。世奉朝请而此辈多其麾下士耳。非有理外奇举。身攻城略地阀阅功也。君子之泽。五世而斩。今不啻十世矣。无乃为泰乎。即以为胜国时豪杰四起。蠭涌乌合。而不能散。　二祖得其指名魁宿以为用。而縻之以缨组。豢之以奉稍。宠之以世及以耗磨其雄心。绳约其爪距。虑至深也今天下之平久矣又何患乎即以为　二祖功在万世。诸攀鳞附翼者。当为世臣。不宜辄捐弃。忘所本始。前代王公以无后绝封者多矣惟我朝族属无论亲疏皆得续封然世录其适子孙可矣。兄终弟及。犹子疏属。是不可巳乎。愚又以为首功死事之例当裁也。何也、夫徒步特起。以首虏拜爵是矣。彼故为官而得首虏者非功也。文吏习诗书六艺操觚翰而议论政事。武吏擐甲冑跃马提戈而攘寇盗。皆本业也。何以功为。悍将债帅。夺其部卒之首虏。而其子壻。累功并叙。疏爵而贵之。曾不数级。而拜指挥佥事世金紫矣。使用命努力者扼腕而向隅。非计也。汉大将军骠骑大出击胡。得首虏八九万级。功最矣。以财匮故战士颇不得禄。今袭其惰止帚。卤掠其一二旄倪。卫霍之诸挍固耻谈之。而俨然受延世之赏。非所以明中国强大也。如曰抑之是无以风敢战。则当为之限制。小捷与大胜殊科。掩取与义征异等。级不得数并。官不得累世、何不可乎。败而舆尸曰忠也。为进爵一级以貤其子。彼败者非奸旗鼓。则失机宜。或北走而为鱼肉耳。其以力战善战捐其躯者有几乎。殒师辱国。一死不足以谢。何功而儌惠若是将与士死事均也。士身后无半通之纶。嫠妇稚子不厌糠核。而将得与捕虏者同日而论功。大径庭矣。如曰舍之是无以励死绥。则察其所以死。而轩轾其品格。优恤死者。而生者之官。或杀或罢。是不轨于人情乎。愚又以为比试之法当严也。何也、农服前人之畎亩。商循累代之计筭。工用高曾之规矩。先世以马上得之。而不事其事。禄养之谓何则有比试法。霍文敏公论之详矣曰一试二试不中者罢止帚。三试不中者编为卒伍。少者授其职。令得食禄之半。约期而式。试而三失期者罚。其禄试不中而授职以殁者罚其子、彼自虞其试不中。宁失期耳。宁罚其子耳。能甘为卒伍乎。今之失期者多矣。其食禄如故也。手不执弓矢。耳不闲钲角。目不应旌节。身与妻孥餍公家之粟。而或虐用其下人。不亦悖哉。诸不中式试不如期者。所司当更严其科禁。毋使得脱。巳乃简核而汰除之。率不合食禄者。断。自某岁始悉夺入官。捷抳奸冐法。不应尔耶。愚又以为惩戒之典当实也。何也、五年而选军政。能者录。否者黜。黜而得食其禄。人何病焉。文吏一不胜任。则褫其职而家食。荐贿者以柱后惠文弹治之束而诣吏。然犹莫之止也。今诸武臣居下考者或受金钱有左验矣。或冐礼为諐。渨涹有奸状矣。或豪植而懻忮。寻旷林之戈矣。或上温养。反唇而诟谇矣。是四者以为诬耶。奈何入人以难忍之过也。以为实耶。不宜置不问也。按部使者书其事而戒饬之。檄至则委诸庋阁耳。何戒也。一受戒则岁所戒者皆其人耳。何饬也。彼其视上之督过曾无毫髦损而何以为辱令甲曰武臣有犯。必以上闻。颂系毋辄逮。而武臣遂轻犯法犯者众。法臣以为是将不胜其案劾。而时骫法以从事。文吏郎以下得逮问。比儗其制。自某官下着为令。其军政以不任黜者必夺其禄。岁计吏有如四事廉实者必置于理。或者其重犯法乎。愚又以为劳逸之任当均也。何也边方腹里分。而劳者日犇命于荒徼。火鼏蠡。或不充果然之腹。或者不识行阵为何物。靡衣偷食以终其身。彼其先人所茹荼蓼略同。而子孙受享何悬殊也。此亦空言耳今制京营兵得更出戍重镇。诚仿其意而行之。内地材官。简其枭俊赴塞上。使习知地理阨塞。明号令部署战鬪之事。无骄而惰嫚。其久暴露行闲着。以时番休。无使觖望。语曰巧者不过伏习者之门。岂惟节劳逸。其亦贯习之乎。愚又以为教肄之术当豫也。兵法曰、将不知兵。以其主予敌也。椎鲁少文。比比而是。乌覩所谓金板六弢哉有故而推毂之。何异驱市人而使之战。今法幼学师范取文具耳。当如博士弟子故事。今武学生奉旨选择教育巳有年矣然或行或不行又奉行者亦具文未见鼓舞振作也群诸将家子。与所谓民生武生者。特立官师。监以宪司。广厉功令。布在学官。试不合程度者罪其师。比试入京师。第不第者。大司马以多寡为殿最。论次而行赏罚焉法不得比试者。按部使者岁程督而行赏罚焉。枯镞则竹箭利。砻琢则圭璧润。安知无桓桓熊罴者出乎。愚又以为武科之制当广也。何也、武科所取骑射论策耳。不足得士也。古有不路马不穿札而名名将者矣。古有手不知书而位大帅者矣。剧孟洛阳侠也。朱克融河北豪也。措足为一时轻重。燕齐江淮之间今无若人乎宋苏轼谋推择河北五路之民。沈鸷勇悍者以试吏。而重牙挍之选。其议固可采也。甘延寿投石拔距绝于等伦。超踰羽林亭楼。以试弁为期门。击剑鬪槊弹丸连弩风角占测之伎。兵家亦何所不用哉。是不当各为一科。而甄叙之乎。愚又以为属驭之体当优也。何也、文吏以口舌胜耳。出万有一生之计。以为国扞圉。非武臣谁可与者。天下无事。武臣无所用。而文吏出其右。故所等夷。今皆不得方驾。而以陪后乘为休宠。重臣受玺书专制一方。武臣不奉职得先责问。大吏交相为効。而体貌日衰。文罔日密。詈謼而榜笞之矣。捽胡而系绁之。甚且锢之银铛矣无论上官。百石之吏。有事于其境。却行屏气。惟所指使矣稍饬廉隅。谤且随之。识大体者。非不假颜色。宽文法彼惩于得谤而溺于积俗。莫之改也。武臣取激昂感槩。一当百耳。安用此握齿耴苛礼为哉。夫使强执为柔靡。而饬言貌以女人。冐询干进者必此矣自今有以非礼事其上。上以非礼责望者。试一创之可乎。楚王伐吴。见怒蛙式之。从者曰。奚敬于此。曰以其有气也夫非作士气之一道哉。斯八者武臣之所以敝也。识者固尝谋之。谋者亦尝言之。而或格不行。行或卤莽灭裂苟欲以堙之责而巳使劳臣猛将之后。沉沦于燕僻而坠其先绪。倜傥瑰玮之雄。砥节养名之士。渐于旧染。而寝其夙志。贪饕险诐之俦。处脂膏自润。而堕军实。愦眊驽怯之夫。无所比数。徒取充位。而蠹癐廪。上无济于国事。而下资荐绅之诟病。是独诸武臣之过哉。处置失宜。而世禄世官不足为劝也。
　　记
　　新修郧阳抚治都察院记
　　新修郧阳抚治都察院记【代　郧阳抚治】
　　昔者先王画九州岛岛岛之野、设五行之官、占考躔次、顺若时序以授民事、而共王职、使无有沴戾呙旡孽、协气横流、而景福肹蠁、葢天人之际、若响荅桴矣、左氏称晋士弱之言曰、古之火正、或食于心或食于咮、咮为鹑火、心为大火、各有分野、不相及也、而黄石公又言荧惑火之精、其象为御史大夫中丞、主禁令刑罚、收捕纠正、何其说之详也、楚之分星为鹑尾、而郧阳近在楚封内、御史中丞驻节其中、所部宛邓汝汉关河诸郡邑、大氐无虑数十、而中丞署独在郧、不移徙、岁某某、守吏不戒、化为煨烬、维时中丞汪公初视事、至瞿然曰、是何祥也、不佞奉职无状、无非税罪、于是使祝史解祠避舍、至于襄侨居焉、巳乃程材鸠工、祓饰其所、而公业巳迁、会今中丞凌公继之、踰年落成、始属余为之记、余尝讨国家故实。在天顺间。岁恶不入。四方之民。荡析糊口。而郧实为逋逃薮。山谷阸塞林箐蒙翳。既赘聚不可禁。又无所受要束。则黠桀者自推择为雄长。而刘千斤乘之而起。有众数十万。遂僣号伪。置诸官属。我是以有白圭之师。师以捷闻。而善后之策未讲。诸负固不服者无解巳时。项襄毅招抚流民时垣中亦有□其多杀戮者项公上疏力辩今覌此记意者当时之议不尽诬耶我是以有项忠之师。忠所诛戮适戍凡万余人。复尽驱其无名数者。累重难徙。道殣相望。往往止营。更思为乱。然后采大宗伯周弘谟、都御史李宾言、以中丞原杰往抚之、令民各占其土为业、而阔其徭赋、为置诸郡县吏、材官骑士、相错而治、由是抚治有专官。而中丞署所从起矣。书曰、火燎于原。不可向迩。其犹可扑灭。彼其初召辑保伍。可仗棰使耳。而至于寻干戈。暴骸中野。则谋国者计左也。国家又安二百年。郧人得蒙其故业以相生聚。而挢虔吏或从而齮龁之。中丞尊官、务舒缓养名、介冑之士、寖寻不习兵革、以故乃者白徒流冗、剽攽渐兴。甚者至杀长吏窃府藏以去。亡匿险阻间莫敢谁何。假设周李诸君而在。岂不为寒心哉。余闻灾异之发、各象过失、以类告人、犹严父之明诫也五行围纬之书。即余不甚解。然阴阳之旨、莫善乎易、易曰泽中有火、革之象也、物穷则革、钻燧生于茹毛、上栋生于营窟、质敝必文、政猛必宽、所由来远矣、往项白二公所重在兵。兵穷矣革而为抚今自度所为抚之具。与原公时。有以异乎。天其或者吊郧之民而示之象。以丁宁夫吏兹土者未可知也。语曰不习为吏、视巳成事、原中丞之政。诸大夫所可考见也。革今之所以敝。而仿昔之所以治。无为戎首。则庶乎其克谨天戒。而福滋至矣。苟欲鄣塞前过、角无用之虚文以末杀灾异满谰诬天、余安能知之、抑余又有言、官寺譬传舍也、郧之有中丞署、自原公始、署且毁而郧人尸祝公者、终今以来不改、诸大夫所欲继原公之业者、其在此乎、其在彼乎、余不敏、为记其大者以谂之若大堂寝廨馆庖廪厩湢之制、畚拘抟埴剞劂獶垩之工钱谷出纳时日方位之宜具在碑阴兹不书、
　　序
　　九边辑略序
　　赠督府少司马郑公序
　　九边辑略序【九边】
　　四夷北虏最鸷、中国与虏邻、自辽左迄嘉峪可万里设重臣重兵镇之、为西北九边、若楚辞九歌、实十一章云、畿辅则蓟辽昌平。而保定不与焉秦晋则宣府大同三关延绥宁夏甘肃固原。固原今析置临洮。故备虏十九备番十一而虏顷圉夺番不巳。备虏遂与备番等。虏势递有强弱。我兵因之。自余所识西莫弱于甘肃而以数中虏耐战寖强开拓松山厥功非细。东莫强于辽。而以数中虏寖弱倭蹂躏朝鲜。震于其邻难未歇也。建州属夷日怀异心。谈者吐舌变色。而胜筭卒未之有。燕安鸩毒。庸可怀乎。昔许恭襄尝为九边图论。去之可百年情形转易而　穆皇欵虏以来。边镇因革损益弥非旧矣观察陈以介父、守司马尚书郎十年、制御四夷、悉中窾会、所著九边辑略、于北虏种类、部曲多寡悍怯、地势要害、我兵战守之宜讨求规画、尤为详审、既居职方、羽书杂沓胶葛、应之如流、照之如烛、边臣得申其志、尽其用、虏帖耳受羁縻、武节焱逝、于斯焉出、岂掩于众人之口、而以冥冥决事哉、论最当迁九列、自请补外、参藩荆楚、未几谢病屏居里中、终二星有奇、听鼓鼙钟磬之声、未尝不思及将帅封疆也、会起家备兵岢岚、于晋三关。称当路塞。而我兵与原情形。距为郎时。复有差互乃以耳目新知。参诸旧闻、事从其方、隶之以说、得失之林、如数一二、余书生不习兵、而两宦于晋、四宦于秦、周旋鞭弭櫜鞬间、淹历岁时、三复此书、恍若旧游、夫聚米者、虏在目中、借箸者、胜指掌上、辑略可相编矣、此重言虏轾言建夷葢二十年以前事也其论安边第一义在治兵绝款。乘虏王嗣封未定。诸酋蓄疑启衅。以夷攻夷机不可失简练枭骑三万。统以名将。分为十营。战守惟吾所用。可保数十年无事。是说也。岂惟晋三关之利。为诸边计久安。亦宁逾此。设城而致行之、以声罪建州、恢复河套、平定板升、何难之有、苦于无人。苦于无食。葢不胜其慨叹焉。孟氏不云乎、此其大略也、若夫润色之、在君与子矣、谋国者慎无使以介之略、犹孟氏之略托诸空言也、
　　赠督府少司马郑公序【经畧】
　　夫国家所患苦中外竭蹷从事者非虏耶。所托重而恃力为国金汤者。非蓟辽宣大陕西三督府耶。大同非虏王巢穴耶。东辽左而西嘉峪。且万里。延镇居秦晋诸边之中延绥镇介其中。处置失宜。则挑衅于宣大武卫不奋。则贻祸于甘宁。而时事有可隐忧者。诸边虏受欵三十余年。延绥虏以我数捣巢。十年不欵。一旦以欵请。请而不时至。至秋乃叩关。有挟而求。其控制难矣。套虏卜失兔为主。而莫能自主。诸部漫无统纪。起伏不恒。而庄秃赖最桀骜。众视以翕张。东接山西偏头关。剪牙气阴阳押阖铁雷诸酋土牧延绥。而与宁夏为市。着宰诸酋失松山。未尝一日忘甘肃。甘肃有警。我宁晏然。其调济难矣。东胜失而守河。复弃河而守墙。虏欵以来。畚筑无虚岁。墙高广倍旧。涂司马为延抚时曾一扒墙沙然墙外胡沙积与城等延绥三路一千二百里而远。空镇卒以登陴。不足十三。其守御难矣。卒饷以四季给。岁率后一季。所以供虏欵市财三万余金。较他镇不能半。其经费难矣。公莅镇而虏乞欵。遽示之欵以释其疑。更示之不必欵以挫其谋。欵定而市。未市不为招致也。巳市不为导送也。市有赏。套酋之长为优。诸酋不得并也。赏欵以始事为优。他岁不得沿也。虏有名数。非上闻者不得与也。货有程量。不得益也。裁之以义。谕之以信。行之以公。持之以果。震之以勇。虏唯唯受命无哗者。酋炒忽儿七人耻不与套长之赏。犯我孤山。公命将击之。殪其爱子。俘获无筭。火落赤复盗我宁塞。公命将诘之、生缚其部落百余人。而皆以戎索九九受罚。故事罚九九者第取虚名而公必以实虏唯唯受命。会虏王病力。声言西行迎小活佛。诸虏蠢动。觊得志诸番。如俺荅时。公令诸酋毋得从王诸酋走告公。酋安得与王抗。然必不敢蹂躏内地以膏公萧斧。王即来者请以酋妾妾子女付公。其严惮诚服如此。延绥将士故敢战。而公益勤肄之丰犒之。气奋十倍。无不欲大创虏自効。公曰诚知若曹余勇可贾。顾诸边虏将为日实。吾力安能得之诸边。虏侦知状。是以欵市奉公要束。而松山虏惧公蹑其后。虏王亦虞风马牛涉公之界。不果西。此公功之大略也。岂延绥专承之。葢诸边实阴受其赐。夫延绥虏犹知有王。而中丞事多取裁督府。今公为督府。居宣大当虏王。专制阃以外。唯所欲为。其必玩弄虏掌股之上无疑矣。宣大宁。则蓟辽可释甲执氷而踞。而又何忧于陕四镇哉
　　皇明经世文编卷四百六十六终
　　皇明经世文编卷之四百六十七
　　华亭徐孚远闇公　宋征璧尚木　陈子龙卧子　李雯舒章选辑
　　杨彝子常参阅
　　宋都谏奏疏（疏）
　　宋一韩
　　疏
　　抚镇弃地啖虏请查勘以正欺君负国之罪疏
　　西南祸端巳开处置未有归着疏
　　牧政日弛振刷宜亟敬陈一得以裨国计疏
　　边防难于宣大急于蓟镇敬陈末议以备圣明采择疏
　　直陈辽左受病之原疏
　　抚镇弃地啖虏请查勘以正欺君负国之罪疏【请勘辽东弃地】
　　臣惟　朝廷封疆、守土为重、所贵抚镇者、上之出奇毳幕、树开地之鸿。伐、次之申画郊圻、修保塞之常业、如是而巳矣、辽左当倭虏交讧之后、矿税繁兴之日、譬之尫羸之夫、奄奄垂尽、弹丸黑子、皆为有益三户半旅、未必无补、而况化瓯脱为膏腴、任游闲以耒耜家自为饷、人自为兵、岂非古人徙民实新秦、屯田困先零之遗意哉、奈何有弃地啖虏、如辽东候代廵抚赵楫、总兵李成梁之为者、顷因二臣解任、人言始籍籍起、臣既有所闻、安敢不达之君父之前、查得辽东东界叆阳清河镇顺一带。与奴儿哈赤为邻。其羣小沃野。俱为奴酋所据。在昔狂逞、不时侵犯内地、万历二年廵抚张学颜会同李成梁、斩驱夷虏、开招宽奠等六城堡。广袤八百余里。三十年来。建夷不敢西牧。而东偏敉宁。以此新疆为之限也。二十三四等年、军民史仲义等各愿出力垦种、以当虏冲、官司亦听之。二十五六等年刘可久杜云登等、告种云头迤里沙松派剪子河哵泊等处王得功陈仲库等处、东西三百余里、俱经前抚院批委分守道及参将守备等官踏看分给、葢二千二百余家。岁纳粮约三千石。宽奠镇江清河等仓。各有仓串。及管粮厅卷宗。可覆视也年来种住益多。生齿渐繁。大数大约以千万计。而篱落相次。鸡犬相闻。栅寨器械扞御之具。葢亦胥备。隐然一大保障云。然而参貂之所市易。将官既不得牟厚利。而戎心亦颇忌之。争扰渐起。抚镇虑其遂开边衅也。锐然以招抚为事。专委废将韩宗功、而宗功实成梁子壻、纳建酋重贿凡种地之家。槩作逃民、户给免帖、逼还故土、吴大受等一言、辄论徒而几死、于是室房积聚、焚略一空、膏腴复为瓯脱、而失业之民、往往有迯虏中者矣、该道及管粮厅卷宗可覆视也、三十三年、督抚会题招抚迯民六万四千余口、三十四年奉旨论功赉有差、而楫与成梁则加官荫子矣、夫以孤悬之镇。生聚廖落。一旦得此数万通迯之众。以充户籍。则人尽兵。以供赋役。则人尽饷。以消萌杜衅。则四千岛民不为多。十万板升不为强。勋业岂不诚烂焉脍炙人口哉。即功懋懋赏。何足异也。奈何我之招抚甫定。虏之践蹂随至。我之裁抑稍加。虏之朝贡顿阻。蟒币增矣。家予旧赏五百金何名。马市挟矣。家赔参价万余两何说。我力益殚。虏气益骄。而二臣寂无一言。是我阳为招抚。阴为驱逐。以三百里新疆拱手遗虏。犹未餍封豕长蛇之欲也。且不独此耳。叆阳河顺未经起科田土。我之旧疆也。虏既不贡。仍每家摊派粮银征解。定辽前库按时充赏以为常。夫建夷野居肉食。得地不能耕种。又为征租支给。则是虏为地主。我为佃户。临边一带旧疆。又阴予之。而其事尤出割地下矣。从来割地媚虏者、何代蔑有。未有如赵楫李成梁之巧者也、吴乞买之饵宋也。初犹归地为好逮其势难向迩。割三镇割两河者无虗岁。自此靴尖踏破中原、艺祖金瓯无缺之天下、瓜分幅裂、而大命随之、此岂非前鉴也哉、近因奴酋猖獗、始议请增兵饷、意未尝不是、及见朝议纷纭、复云建酋原不足深虑、乃暗议增价割地以几幸不来、亦何愚甚也、楫误成梁耶、成梁误楫耶、抑二臣倒行逆施于日暮之年、交相悞耶、独怪前人拓地。后人弃焉。前人不过金吊。赵楫乃叨升荫可异也。李成梁与前人共得之。复与后人共失之其得之也以封拜其失之也以世官尤可异也。彼其权力足以驱使文武将史。而能箝其口。机谋足以荧惑都人士之听。而能幻其迹。即督抚按同事之臣、间有不及察者、无论好名畏祸者、付之罔闻、即亡赖如高淮、闻之高淮在辽镇称李宁远为义父则安肯紏举其事耶挟得银五万两、敝舌虽存、而终不敢为攘羊证、他可知也、淮虽不证二臣、而二臣之胆巳落、兹见事体渐露、复借他事以伏辩端、将谁欺欺天乎、臣所以感慨发愤、直谓辽左三患、亦不自知其言之甚矣、二臣请罪、合行勘明议处、伏乞敕下部院、将臣所论赵楫李成梁弃地事情、熊芝岗□辽勘议弃地割正疆界即此是也选差有风力御史一员、前去查勘、要见宽奠等处、原种新地、是否军民告明、每岁纳粮若干、有无仓串籍簿、原议摊地征银充赏者、是否旧日疆界、夷酋阻贡三年、有无照常给赏、即未给赏、年来积银若干、见贮何处、目前地界、有无分明、云头鸦鹘等处、曾否设有关隘防守、其四至俱照前抚臣张学颜展拓数目踏看明白、果为奴酋占据若干、作何设处、令其退还、仍刻石界上、永杜侵争、一一勘确回奏、听该衙门复议上请、如法论罪、
　　西南祸端巳开处置未有归着疏【安陇事情】
　　臣等惟王者御夷、太上信义服之、其次威力制之、人臣谋国、姑息太过以酿患、不若处置得宜以消患、土妇奢世续、争官匿印、主以恶目阎宗传、助以恶婿安尧臣、屡烦文告、不听、再发明纶不服、　朝廷是以有擒剿之令、为追印也、及印巳献、宗传巳降、局可结矣、此即播酋蜀抚犹欲移兵尧臣、黔抚难之、一时建议者、亦谓无兵无饷、剿之不便、　朝廷是以有撤兵之令、夫撤兵是矣、而专归之无兵无饷臣等切以为未尽撤、何也、以蜀不能忘情于安氏、尧臣不惟无意于镇雄也、方寸之印、明请改铸、岂不破奸谋而省事端、蜀计不出此、而急急故印之求、若以印为兵端者、故印献而兵不休、则不能忘情于安氏之验也、尧臣实欲有镇雄之地、据郭青螺疏尧臣实不敢留镇雄止帚于水西矣故赘陇妇冐陇姓、因垂涎陇爵、非一朝夕故矣、日为缓师之智、始黔抚曰愿日夕也、顷据蜀抚揭尧臣实无日夕意、则不能无意于镇雄之验也、夫蜀而不能忘情于安氏。尧臣而不能无意于镇雄也。怀郄者日加之罪。徼功者日挑之衅。挑矣。必至于徼。徼矣必渐至于逆。其势不至艹雉禽狝。如杨应龙之续不止。恶乎论无兵无饷哉。今日只当以义理论、不当以时势论、故臣等亦云西南不宜兵有三、无兵无饷不与焉、昔　成祖怒田氏之煽祸、密遣挍士取其二凶寂然无哗、尧臣之止帚水西亦不烦用兵黔扌旡呼之即止帚耳尧臣小竖子耳、至欲诎两省之力而合讨之、何不武也、则不宜兵、安氏世效恭顺、尧臣兄弟有功于国、今驱尧臣而兵之、不得与阎宗传待以不死、且以镇雄之故、波及水西、而遽斩其祀、何以服四夷乎、则不宜兵、易之利行师也以豫、其征邑国也以谦、不豫不谦、谓之捐忿之师、今两抚不相下、明乎不能戮力必矣、则不宜兵、然第曰不宜兵而机宜坐失。即今日撤兵。仍伏他日用兵之根。终是西南不了之局。此何可艹艹也。黔蜀之争以播州故耳臣等请先责蜀黔而后及处置之略可乎方征播报效人。知为陇澄。不知为安尧臣也。今日反面相雠。乃始名为安尧臣耳。不名为安尧臣。不见为贵州土舍篡据镇雄之罪。顾尧臣入蜀。谁纵之。而又谁听之乎。查土官事例、嘉靖二十三年题准、土官土舍嫁娶、止许本境本类、不许越省、遗害地、方每季兵备道取具甘结、故违者听抚按从实具奏、兵部查究是尧臣之赘。例所禁也。弘治十三年题准、土官袭替、其通事把事人等、拨置不该承袭之人、争夺雠杀者俱问发极边烟瘴地面充军、是尧臣之请袭。又例所禁也。夫不宜婚而婚。不宜袭而袭。与不宜听而听。一则纵虎逸柙。一则养虎遗害。黔固失矣。蜀亦未为得也。且尧臣犯例而婚。而请袭。而又立功。芳饵既不肯吐。重质又难卒悔。前人骄之啖之。后人磔之鱼肉之此适足促之使乱耳。藉曰谕帖有反状不可不问、不知偶语可封、交关之书可焚、王者所以定倾巳乱、政不必小小恩雠之较量也。故今日平定西南当以撤兵必责之蜀而以退安尧臣必责之黔明旨曰安尧臣听选遥授职衔为孔御史有赴京之议也、今予臣不任事者、亦谓之遥授、恐尧臣闻之、愈益惶惑、则宜俟其日夕而予之爵秩任事、酬其平播之功、所以安其心、明旨曰、镇雄还求陇氏子孙承袭、葢杜安氏之篡、耳、第陇氏巳无后矣、又何求焉、尧臣变诈多端、不令所亲信者冐之、必利其非陇氏之种者夺之、争岂有巳时乎、改土为流言之甚易行之甚镇雄宜改土为流、以其地归之　朝廷、所以绝其念、如尧臣执迷不日夕、责令阎宗传立功自赎、以计购之、再不日夕而责令安疆臣大义灭亲、以族保之是又所以穷其情、凡此皆着落黔抚、臣等非宽蜀而难黔此言信然以黔抚恩信足以服安氏兄弟也伏乞敕下兵部、咨行四川廵抚乔璧星、贵州廵抚郭子章、大破藩篱、共谐国事、蜀抚母曰兵力既集、盛气难降、苟违　明旨、虽功亦罪、黔抚亦无曰、负担将弛、苟幸得代、倘贻后患、虽去犹及焉、总之完一臣之局、抒两省之难亦所以保全安氏也、
　　牧政日弛振刷宜亟敬陈一得以裨国计疏【时政四弊】
　　臣自惟才能黯浅、罕所表立、顷循六科差次、奉命督理廵青、其不称任使之状、臣所自知、兹幸竣事得戈矣、是役也于点闸而见虗糜之可惜焉、于编审而见赔貱之堪怜焉、于举刺而见催科之难办焉、于查盘而见积贮之若扫焉、臣亦既随事殚力、三疏陈请矣、然点闸编审查盘、任劳任怨事也、臣职掌在躬、天日在鉴、劳瘁不辞、怨讟安避、若举刺则怨也、而兼任德、臣有轩有轾、何爱何憎、即归怨由人、臣必不敢任德、葢有成车爱日拆之意焉、顾此犹臣所得为耳、其有一二事宜、诸臣所未及言、或言而未及施行者、必藉　皇上威灵、始可布诸令甲、臣不敢嘿也、谨胪列其议以备采择、一曰牧地之清查当议、夫牧地自放青而外。悉议征银矣。初年一岁所入。犹得七万余金。以佐军兴。嗣后丈量渐失其额。而考成仅存其名。民屯庄田。溷淆易而清理难。水旱灾伤。抛荒少而影射多。膏腴归于私室。籽粒耗于公家。所从来矣、臣考会计录、载嘉靖年间、实征牧地、二万一千七百余顷、征银伍万二千八百余两。比之初年减矣。万历十年、实征牧地一万九千七百余顷、征银四万六千八百余两、比之嘉靖年间又减矣。十九年而科臣吴之望具奏实征牧地一万五千五十余顷、征银三万三千八百余两、比之十年又减矣。今去吴之望时又十有余年、其间隐占湮没、当亦不减于昔、第从来未经清查、谁知增亏确数、臣愚请以万历十年都御史吴兑所丈为原额。严行各州县逐一清查。原佃几何。新垦几何。荒芜几何。实征几何。毋惧失额之罚。而袭虗名。毋逭逋赋之议。而累窭户。毋餙灾伤而遗萑苇之利。毋掩成熟而资豪右之肥。将增亏可得具知。而地亩既清。征输必裕矣。二曰内商之供应当议、夫为王之民、执王之役、分也、岂其辇毂之下、独有无役之民、乃骤闻编审、举国若狂、甫被佥役、合室对泣、富者请托、贫者淹禁、缓则鼠伏、急则雉经、覩此愁惨之景象、岂是太平之黎民、此何故、则兼役之为累也、先年御马三仓、商人办纳料艹而外、犹得少休、万历十七年、科臣杨文焕题令御马仓带办供用库中府场天师庵带办酒醋局、而商人之有兼役。自此始也。岂虞时有盈绌。民亦旋有苦乐、且、也督之以二户部、未免一柄两持、总之以数太监、殆类十牧九牧、仓场方比、库局复追、正额未完、杂费更急、如是者而商困矣、是以乘编审之初、与户部约、诸商有应议处者、查确移文知会、而该部移文议免者、在内三仓者十七、在京五场者十三在马牛羊二十四房者十一、则内商之苦可知矣、臣愚请如先年例、仓场库局、各宜分析、乘此钱粮未完、户部请商之曰、亟宜分佥诸商、足用而止。责令各办应得钱粮。不相兼摄商困庶其有瘳乎。而上不病国、下不病民、策无急于此者、三曰有司之类解当议、葢闻道州刺史、甘心于下考、内史百姓、惟恐以殿闻、则程吏于催科非古也、况夫征收巳完、该府不即类解、责将谁诿、据册有称该府报完矣、未言收贮何处、其真完耶、有称现贮府库矣、未审佥解何日、其真贮耶、未贮耶、又有曾经解兑矣、却未明注册中、其真兑耶、未兑耶、臣遽以为未完、顾其守若令、俱表表称贤也、是非采舆论而荐之、该府误循良多矣、至于贤否文册、时有舛讹、如开州知州张之厚、本见任也、履历造二十九年终止、高邑知县金四科、巳加州衔也、不言加升、何州饶阳知县王一龙、莅任半载也、册内尚未书名、此又在守令中表表称贤、臣若以舆论荐、是以该府之误复自误也、姑巳之矣、臣思其故。钱粮之完逋。不关该府之痛痒守令之激扬。不关该府之荣辱。以故玩愒相习。漫不经虑。无足异者。臣愚请下令申饬、凡州县征完钱粮、该府不时类解、务在年终齐足、仍照查参事例、知府及署印府佐、一体举刺、即不足为二千石重轻、而规条一新人心知愓、部解有不如期者、臣不信也、四曰京粮之收放当议、自两道裁革、而后、京粮仍属廵视科道、良有深意、顷缘职掌不明收放不复关白、而此项遂为太仓中物矣、部论部解不前、支给不敷。即为稍有存积。往往留济别项之急。故上之重予若悭焉、商之频告苦乞与焉、商柰何不困、葢臣尝廵视光禄矣、一切应放、库官先期报闻科道未至、该寺不给、启钥事竣、而科道手自封识、葢其重也、同一库藏、同一廵视、何独于京粮而屑越。若是、二十九年、科臣张凤翔题议陪库官专主京粮以柱私借、计虑非不甚周、该部竟亦议罢、何也、说者谓此项一归廵视、有不便于该部者。一谓借支与报羡也。不知果有羸余。明借何妨。果有奇羡。明报何妨。阴有所讳而阳阻之。是谋则臣不知矣、臣愚请如光禄寺例、凡解银至万两以上者、科道官亲诣该库收、其放亦如之、第该库正陪、交当责成、不宜专责陪库耳、如此既得酌其出入之数、亦并知其盈缩之由、则廵视重而钦命愈重矣诸如此类、臣非好为议论、以滋繁扰、独念此日何日、庙堂捉襟露肘、闾阎剜肉疗疮、时巳趋于积弱不可支、廵视诸臣、一岁之中、又数数易、即有更张、人且逆旅视之、其谁有坚决必行之心此亦积轻之势也、当积弱之时、处积轻之势、自非时有敷陈、其奚以祛宿蠹而贻诸永久、臣故不揣愚陋摘议其急且大者如此、
　　边防难于宣大急于蓟镇敬陈末议以备　圣明采择疏【宣大蓟镇虏情】
　　顷者秋高马肥、胡儿思逞九边无处不防、亦无处不严、臣等独难于宣大、急于蓟镇何也、虏王物故正值胡地改革、我处置得宜。更为向顺。不则徒弃前功且生后衅。此日间不容发。他年悔将噬脐、宣大则洵难矣、臣等窃尝料之、俺酋报德于孽孙、娘子获盟于三世、葢天心之有在、亦胡运之将衰也、颛渠屠耆之专。既不效于往时。鸟禅稽候之谋。亦未兆于今日。五路贵则介第。国人必有争立之谋。素囊亲则爱孙。酋妇必主废嫡之议若乃板升通虏。非有阉说赵信之狂图。班白穷酋。定无呼揭车犁之远志。况我边吏不警。示春秋还师之义。恤典从厚。昭大汉问死之仁。扯酋之立非虏妇本意故数年而未决然于中国亦无害也虏方怀德畏威不暇而何欵之不坚。惟是设刺之轸早旋扯力之统斯续、是在该镇督抚亟图之耳、若夫蓟镇肘腋神京、咽喉虏穴、伸缩动系安危、通塞关乎利害、所赖三卫世受豢养、作我藩篱、使其输诚内向。虏岂能越松亭为寇哉。奈何径路寻挠、诺水多寒、率利汉之财物、甘作虏之向导、己巳几危社稷、庚戌再撼陵京、癸亥饮马于通湾、丁卯鸣镝于界吨、三卫之为害所从来矣而酋豪长昂。籍花当之余威。怀饮克之遗恨。雄长之凶。结连二虏。其为我害殆有甚焉。花场谷未厌雄心、青出口复张狂焰、至于去年纠宣虏之东、犯、甘心阻贡以彰其逆、又乘尤师之西移、借口收将以避其名、今年夷书一纸、尤属可异、若非复班白之赏、以仲香火之情、必是缓督抚之师、以逭包茅之问此适足以明去年勾虏之为真。今年革贡之尤怨也。葢酋之齿长矣。边防人情。所经阅熟矣一抢可当十年之贡九罚终出二赏之余九罚者夷虏有犯则罚箭以九为纪故夷俗有言赏不若抢。宜乎爵秩不能结其心。金缯不能饱其欲也。故辽左之宰酋。不足以当云中之五路。套海之火落赤。不足以当蓟镇之长昂。臣所谓蓟镇尤急者。其急此酋哉。夫赏不如抢。要使夷人乐于趋赏之利。而果于避抢之罚。谓宜守城圉吏。毋利虏一物。毋收虏一人。虏能保塞三年。陵京无虞。量随阅视加赏。它镇母比为例。其额赏毋轻言减缩。及勒予粗纰。以亏先朝作外藩之意。如此则乐于趋赏之利矣。再诫三卫亦毋畧汉一物。扑汉一人。如仍前扰边及闯出为奸者。必永革其赏。毋得姑息。甚者申捣伐之令。毋借口险阻。掩先朝屈烈河虗头山之烈、如此则果于避抢之罚矣。又明二哨以伐谋。密五间以离交。修八事以责实。选三辅土著以实其伍。搜九边将材以尽其用。蓟门之计始为完策。长昂虽狡何患焉。
　　直陈辽左受病之原疏【参劾高淮李成梁赵楫】
　　今举朝蒿目辽事者、类以建夷为隐忧、是固然矣、然不悉其所以受病之原、虽欲自强自固、其道无由也葢国必自伐而后人伐之、家必自毁而后人毁之、自古未有窟党盘据。而外侮不至者。亦未有后患未消。而殊邻畏威者。故辽左有三患。而建夷不与焉。税监高淮、本市井亡赖、有妻有子、少时包揽崇文门税课深知税之有利、故贿买奸弁代奏、抽榷辽左、又鼓王大神术。溷称镇守二字。藉此恐喝将领、刻削军士、年来借税杀人黩货无厌、阴蓄夷丁数百人、战马数百匹、糜引无筭诸臣明知而不敢问、此可骇也、且名马参貂。产自建州淮不但骚扰驿逓。凌轹军卒。每借口交易。输情外夷。起窥伺之谋。招侵侮之渐。而淮因欲以消其平日之技痒。淮之罪罄竹不足书矣。岂止前屯激变一事巳耶。淮自言不早撤。人终籍口。不知宋人靖康之祸借口童贯。近世庚戌之变。借口仇鸾。中人生事边庭万年唾骂。古今一辙不独淮也。淮既知此。何不蚤求罢免。必待众怒难犯。始将家私宝货。搬回私第龙窝。为图归计晚矣。龙窝本名打狗屯、准改今名、此其意可胜诛哉、近据人言、咸谓高淮之横实藉总兵李成梁之势。中□□倚武臣则宁远之□可知矣故每见成梁。辄呼太爷稽首俯伏而成梁于淮亦以儿子辈畜之。彼此以权力互援微高淮之力。马林必不得去成梁必不得再来登坛。微成梁之力。高淮必不得捆载于辽。人必剚刃准之腹中。两人深相结辽人逾不可交矣。谣云辽人无脑皆淮剜之辽人无髓。皆淮吸之。实成梁代剜之。代吸之矣。试观淮参廵抚、参廵按参前总兵、而独不参成梁意可知巳。廵抚赵楫虽不与高淮比。不能不与成梁相和。每见成梁等所为。亦尝心知而窃叹之。然李氏气焰熏灼。巳成难更之势无但从臾税。使渔猎军食为然。既抚臣咨用将领。守操以下。何尝不关白总镇倘非其意所欲用。逐之若奴隶耳。甚至抚院之去来或凭其爱憎。抚臣欲不听其所为。不可得也。尚安能自出一局面。擒王拓土、如张学颜郝杰诸臣所为哉此辽左大坏极弊。有识者、徒仰屋窃叹、无可奈何、葢其受病深矣、乃近日抚镇合揭、欲乘朝鲜之乱、取而郡县之、举动益属诪张、朝鲜背违　明旨、废长立少、罪诚有之、然不至如葢苏文之弒君也、不过遣一介行李之使、谕以之文告足矣何至以大国行掩袭之计、博唐文皇难成之功、兴李世绩得民之役、且无论内有积弱之形、外有方张之寇、顾昔何以烦四海之力而振其急。今何以逞一朝之忿而利其有。是役也。废先王耀德之训。失天朝字小之仁伤中国外夷之体撤畿辅藩篱之卫成建酋渔人之功。必系建夷欲图鲜国而假手于宁□也长边庭尾大之危。重内地虗耗之灾。违春秋恤死之义。臣愚断断以为不可该抚镇且欲为据鞍之勇、引疾之讳乎、　朝廷无此举动、而中外辄諠传焉、此非二臣眊于智而疏于计哉、臣初犹过望二臣以经理建酋而今乃知其无能为也。岂惟无能且虑其坚外夷之交。促肘腋之祸。必自此始矣。伏愿　皇上速罢高淮。尽蠲辽税、赵楫足疾、宜淮回籍调理、或俟痊日起用、李成梁耄矣、既不显斥、亦宜撤回归老京师、毋再延缓、使辽事一旦决裂不可救药、其廵抚总兵宜择才望忠勇强有力者、刻期往代、及早责成、则辽事尚可为、而安畿辅以安宗社、计莫先于此者、
　　皇明经世文编卷四百六十七终
　　皇明经世文编卷之四百六十八
　　华亭宋征璧尚木　徐孚远闇公　陈子龙卧子　沈泓临秋选辑
　　彭宾燕又参阅
　　来禽馆集（策　碑）
　　邢侗
　　策
　　东事策
　　东事策【关白之乱】
　　子愿文意在规摹王李然其文繁冗特甚未可云登堂也子愿策东事自比于牧之罪言言牧有职守而言非职故称罪云予于其所谓四患五危者窃有取焉□节采之
　　万历丁酉、倭寇朝鲜、我大举救之、诏征天下兵、集王京、增沿海镇廵重臣三四、督军资品具甚严、山东诸县积粟、悉陆运至登州而旅顺颛设大臣、督饷漕卫入海、踰鸭绿而东、加岁赋十二、督抚复以不足请、　上切责户兵二部、调兵食愈急、于是朝野谈倭事者蠭起、竟不知要领所在、是年冬、太白昼见、经天者三月、岁星久处天街之北、昔慕容氏起辽碣、跨有中原、其年星占与此正同、燕太史黄泓所谓阴国必胜者也愚仰观天象之异、又覩邑中征发旁午、百姓骇惶、会病无事、伏枕癙忧、因思　太祖皇帝典训昭然、令后世勿有事四夷、以疲中国、此圣人无穷之虑、又独深绝日本、誓戒再三、此至诚前知之神、讵意二百年后、倭变忽作、祸始朝鲜、我受其敝既轻与战、复轻与和、和事不谐、乃更言战、彼窥和战之隙、而择为利、我无必战之画、而漫然应之、前事则非伐谋于始、后事则非定计于鲜、均之侥幸一掷而巳、盖我之胜负、视倭奴之强弱、倭之强弱、视关酋之能否。彼关酋之跳梁几年矣、谋吞朝鲜。而朝鲜不觉。和误中国。而中国不知。且今年六月、始有变动之形、八月始有入寇之事、水战而闲山之卒尽殪、陆攻而南原之戍再歼、畿南四道、望风瓦解、无亡矢遗镞之费、其用兵亦狡矣、夫乘胜长驱直逼人之国都、而徘徊养威、以俟其凶惧自溃、此持重者之老谋也、既而王京不下、情见势屈、若顿兵久暴、我出奇奋击、势必得志、若怆惶宵遯、节长气惰、迫则成擒、今乃从容远引、左次无咎或欲致师、或欲他出、杳然莫测其形藏、兵家不难于进而难于退、以曹孟德桓元子之将畧、犹败于此、今倭奴举数万之众深入敌境。何其退之易也。成师以出。来如飘风。我则不知其所守。全师以退。去如脱兔。我则不知其所攻。若此者。可不谓之能哉。然则倭固劲敌也。若与之远鬪而角力、非智勇倍之不可也、今之忧朝鲜者曰、倭有朝鲜、则为门庭之冠、我无朝鲜、则失藩篱之国、此惟原有朝鲜、不得不云然耳、假使国家幅员如两汉、东尽沃沮、将不与倭为邻乎、使倭与我构、又将何所借以为屏蔽乎、又曰朝鲜近辽左、辽左近京师、救焚拯溺、理固当急、吾闻天子守在四夷、内宁自无外惧、今北虏强踰于倭、去国门数舍、我　朝二百年来金瓯巩固、以也先俺答之杰骜、终于欵塞稽颡、何有于数千里外鳞介之小夷乎、今之谈御倭者曰、以国中之众、加朝鲜之半、此为得策、驰之于海外不至于剥虏、此为早计、剿累代之寇、取封侯之赏、此为奇功、夫御之诚是矣、然人情见害则避、夷性难于久要、我不能必制倭奴之死命、则安能必朝鲜之常恃我也、今朝鲜之半、果皆怀中国之德、而赤心者乎、抑有畏倭奴之威、而两面者乎、驱之海外、将谓存朝鲜、足以捍倭奴乎、抑犹藉国中以卫朝鲜乎、剿累代之寇、将谓暂遏侵畧以为安乎、将必荡涤海表、而后为胜乎、吾恐用兵者之未能自必也、大抵天下之事、悬想臆断、征效若在目前、课实责成、龃龉多出意外、今远涉鲸波、埋根异域、造端洪大、克期深久、愚以妄忧之窃为之说曰、东师有五危、天下有四患、用兵者亦之知乎、何谓五危、兵连祸结、一危也重战轻防、二危也、用师不一、三危也、地形不利、四危也、聚散皆难、五危也、何谓兵连祸结远动大众、惟敌是求、若中原相遇、旗鼓相当、计平时之劳逸、较临敌之勇怯、则胜负之数、敌固与我共之矣、若彼不前不却、坐而需战、少用兵则寡不足以敌众、多用兵则饷不足以应急、褁粮则不可趋利于千里之外、负重则不可屡经于悬度之险、此非如击老师入散地、可以沉船破釜而争一战之胜者也、即使先声破竹、三北可乘、而彼蠖伏鸟飞、依凭釜穴、坚壁则难为攻、清野则难为掠、或多设疑兵、以牵我之全师、或四出游兵、以钞我之辎重、或据险以断我之归路、或泝海以焚我之运舟、欲战不得、欲退不能、呼吸之间、何事不有又况并海万里、港道百出、无所不备、则无所不寡、一处失守、则百处为虚贼出没无常、如鬼如蜮、使其简徒迭进、多方误我、声东击西、救左击右、则一军可以缀吾之数将、微众可以役吾之大兵、彼番休有余、而我奔命不足、期月之间可坐困矣、天佑王师必无此事、犬羊愚昧、当机自暝、但巫臣教吴、中行啖虏、倘有以急肄攻瑕之策导之者、安得不广为之计也、何谓重战轻防、属者以武震慑之、诸将怀敌忾之忠、士卒有贾勇之气、谓急则治标、而荣卫奥隐之防不暇忧也、利当择重、而锱铢尺寸之害、不必顾也、于是悉索四方之众并力一隅、边兵撤矣、浙兵调矣、川蜀闽贑之旅。靡不至矣、承平之世、民不知兵、九塞之中、何常无事、假令倭奴分舟宗西向、送死南邦、阑柔脆之西、行无人之地、鞭长不及马腹、迅雷岂暇掩耳、扼淮泗则咽喉之路阻、扰吴浙则财赋之源虚、当此之时、欲招兵、则乌合难用、欲还救、则运掉不转、腹背受敌、首尾衡决、万全之师、固如此乎、又东偏海道定通迤北、勿吉诸部甚贫而贪使倭厚赂要结、诱之内讧、掣我之肘、张彼之势、意外之虞、亦理之所有也、况土蛮蹢躅于辽阳、长昂睥睨于蓟北、套虏之雠衅日积、播酋之跋扈巳极今空乏内露、底里外泄、倘诸虏之中、窥我罅隙、率引弓之民、征犯亭障、小则要挟市赏、大则侵畧城邑、重媾既屈于财匮、应敌又苦于力分、且东师震动、有狼顾之惊倭丑乘劳、伺狙击之便、则臲臬几之形、尚未有涯也、何谓用师不一关东诸侯、不能蹙董卓于洛下、滏水九镇、不能诛庆绪于相州、兵莫难于用众、巳事之龟鉴也、今有元戎之兵、有征调之兵有招集之兵。有边镇之将。有土汉之将。有应募之将。先后继至、列垒而居。如连鸡之不能俱栖。如骖马之不能独进。以众多为右。以气力为雄。强者主之懦者奴之。戆者趋之。黯者避之。临阵则曰彼为跳荡。彼为选锋。逓相推诿。合谋则曰我欲南辕。我欲东首。互有异同。岩险之地、则绐孤迸者、尝寇于锋镝之下、攻围之际、则驱卑弱者、肉薄于梯冲之间、居常畧怀观望。遇难决致分披。虽曰董之以经畧、监之以总督、乃有诸镇精兵环卫、制府。备纪纲以实帐下托接伏而保中坚。甚至前茅接刃于郊原。而都护远隔于山海。郄充之鼓不闻、光弼之旗不飐、指踪之机不速、一体之谊不洽即贒者固未必然、而积习之弊、从来久矣、且奉诏兴师、闾左尽发、岂皆百练之兵、死绥之将、令非精严、艺非捷巧、以疲驽之众、当剽悍之倭一军挫衂诸军摇惑、怯者先奔、勇者解体、此不惟无得于致胜之道、适足为挠败之资耳、昔唐讨淮蔡、动天下之具四年不克、后淮西降将董重质自言其故曰皆因朝廷征兵太杂、心志不一、多致败亡、故初战二年、蔡人辄胜、是多杀客军、二年以后、客军殚少、止与陈许河阳相抟、然后渐以不支以此观之、征兵无取太多。亦巳审矣。何谓地形不利穷岛弹丸。一挥可定。而用兵所以称难者以隔于大海故也今世有为捣巢之说者大浸稽天飓风靡定、舳舻安得相保、注泊安得必齐纵波岸可登深箐广荐之域、安知进兵要害所在、岂如北虏穷庐依漠。可以乘高觇望、轻骑掩袭者哉蒙古氏龙山失利所不忍言、孙仲谋之求亶州亦一验也、此说不待辩、而知其不可行矣、今第言过江诸军尚多有可疑者、所由入者隘、所从归者迂、兵法谓之园地、连营过远、包原隰险阻而为军者、古人测其败征、侧闻鸭绿以东、阻海负山三江襟带、野多稻畦、以地图覆按若甚近。而沟塍纡曲、则甚远南方水军、既不能距跃于崄巇之道、北边突骑、又不能驰骋于沮洳之区此非善于用长者也又兵家喜合恶离、行首宜疏、内联宜密、今欲连营并进、则方轨不前鱼贯于九折之中、猿扳于千仞之上、赍粮持釜不战自疲若分道间出则林谷绵亘、木石之所隔阂榛棘之所牵缠、游徼不通、策应莫继、自陷于天隙之内、使贼设伏邀遮、岂不殆哉、且在远行师、全恃耳目、今冈岭重复、烽燧难接鸟屿萦回、侦探难进、若内无乡导、外无间谍、参伍未真校索未审、蹈不测之险、而为人主怨挫、强虑不失本末者、又非然矣、况海壖地恶、匪人所居、我兵饷未集战期无日、冬春不结、必至夏秋、经霖雨之时、居泞潦之地、炎暑蒸其上、泻卤侵其下、水土不习、饮食不充疠疫必作、传染必众、马援壶头之役、可不慎与、何谓聚散皆难、兵犹火也、不戢则将自焚、兵犹水也、无归则将自溢、盖天下之事、莫难于用兵。天下之费。莫大于养兵。天下之反侧而多变。莫甚于驭兵。今征兵四方、近者数千里远者万里、或万里余、计军行三十里为率。或累月始至。或踰年始至。迫促从戎宽号就道。沿途供顿。靡费无涯。若倭奴不出。久淹海上。饷于何有。一日无饷。事岂得帖。若解甲西归。则路费仍前而人心巳懈。一有缓急。持符更调。安能待西江水以济燃眉之急也。纵使天威震迅。釜倭荡平。士马物故。远近萧然。失得仅相偿耳。而遗孽保聚。余烬再合。八道荒残。必无全理。非重戍无以安朝鲜。非积粟无以养戍卒。而穷海寡因粮之地。朝鲜乏推食之资。待哺空谷。竭力石田。屈头目以捍手足。倾刍秣以育狐兔。开辟以来、何尝有此、又新募见兵。多是游食无赖。挂名行伍。衣食县官。大冀幸功。小藉糊口。事定落籍。上不得国家廪饩之养。下不胜有司征徭之困。抑郁无聊。将生他计。唐末再失河北。皆以镇兵轻罢。乘怨畔涣。奸人因之。遂为盗积耳。今固无忧于是。而近日留都振武之变。去岁蓟镇南兵之惨。覆辙岂远乎。犹有甚者、诸军度辽、莫不取道通涿、往来郊旬、密迩京畿玉帛之都会、亿万之廪庾在焉、脱有犒赐不时、则辇毂之虞岂属国之祸可比哉、何谓四患、财力匮乏、一患也、转输险远、二患也、人心骚动、三患也、生事多端、四患也、何谓财力匮绌自顷国家多故、西讨叛逆、东款倭奴、两河赈饥、套虏数战、鼎修宸极、修浚河漕、中外之积、巳损大半、若夫藩禄日盛、虏赏益增、开采无节、织造不休、貂珰之贵四出缇绮之使屡下、而财又匮于上矣乘驿大滥、交际太繁、外僚之驺从过多、衙前之冗役无用、工作淫靡、服舍僭移而财又匮于下矣。乃世有耗财二大端莫甚于今日者、请因备倭而畧言之、夫天下贡赋不过徭银税粮二者而巳、徭银即古之庸也、税粮所谓租调也、徭银之设、原以供大荒大役之需、匪主守者之可以任意出入也、自条编法行、征银顾役、那移减削、加收平放、其额外之赢、固巳多矣、即酌议公费、载在令甲者、果皆实费其数乎抑亦虚冐其名乎、故凡请寄之往来。公私之用度。与夫上司无名之馈送。不急之兴作。所称无碍官银。皆是物也。是以上不供度支。下不实库藏。一有大荒大役。非造请于省府。则科罚于百姓耳。据天下徭银、当税银三分之一、除所费者、应否中半、而一年之耗、巳几百万矣、税粮所征者、粟米丝絁之类也、　国初原皆本色、今则折色过多、前代犹赋缣楮、今则尽易白金、掌握之富、当中人十家之产、衡石之差、有十加一二之利、向者里社总催、大户分解、虽有侵渔屈累之敝、而财货尚流民间、自催科之柄、归于一人、分厘各收、遂名加耗、积少成巨、羡益良多、有厚积之饶而无贪暴之迹、凡州县之税、大者数十万、小者不及数千约之万其常数也、合天下之州县、一千三百有奇、万取千焉犹为廉者、则一年之耗、又一百三十余万矣海内物产几何、岁耗之多若是、彼持此美其田宅、广罗子息、数十年间、居积未散、即有倾败、则又转相贸易于后来宦族、藉其名位、优免践更、上产不入农夫。重役皆在白屋。故将来百姓无复起之理。而当今民牧。无不富之家。民穷财尽、兹其大端　朝廷虽竭山海以求之。恢左藏以葢之。安能填无穷之壑。而补万孔之漏哉。今又重以倭事举国供兵、若久虚之人、复遘危病、极贫之室、更遭饥馑、此患之一也、何谓转输险远、更征之兵、当事者、言非十万不可、加以傔从工匠之流、又以万计、人日得米者可二升、一年当得七十万石、以米五百石为一船、当用船千四百艘、每艘运卒十人、当一万四千、一岁得米又当十万其天津登莱之坐食者、无与焉、海道自淮扬抵胶莱、自登州抵旅顺、皆千里、自旅顺抵朝鲜军营、又不知几千里、临德二仓、浮渭入天津几千里、自天津入朝鲜军营、亦数千里、有料角硝石之阻、有成山黑水之险、风潮震荡、云雾瞑迷、仓卒之忧、智力难恃、又造船未必坚致。柁工未必精习。洪涛滉瀁。未必十无一损。一船损、则伤十人之命。少百人之粮。运者有漂溺之悲。戍者有缺乏之惧。料见船不足。须一年数运。运数既频。则经险必多。经险既多。则所损益大。计口之食。缺一不可、倘缺者过众。则兵多岂不为大累哉。又山东诸县、陆路至登莱、或千里、或数百里、大抵偪亥崎岖、无接轸结驷之道、齐邦四塞、自古记之、若欲运米、不过用鹿车渐致、二人共推米三石、牵挽踰月、得不偿失、霜雪皲瘃。岩险颠越。痛楚追并。如赴死所。有用驴骡运者。则所致愈少。而脚费尤重。近海咸磏之地、水草失宜、往多不返、一运不胜其苦。再举将不知所终矣。于山东则实丧常平之积、于饷军则不充道路之用倐有凶札、何以待之、且一铢一粒、去路至艰、比达行营、未必尽为军惠、尝谓帑金轮塞、譬诸落潮之鱼。取之者众。幕府用之。上佐用之。将领用之。杂流游客亦用之。支放者剥削于先。总分者扣除于后。科银则报四得三。赋米则易升为合。故供者巳无余力。而战者犹未宿饱。此患之二也、何谓人心骚动、兵者不祥之器、危民易于为非、盖十口之产、不养一兵十年之畊不偿一战、今天下赋役烦重、上下窘啬、一遇饥馑、民赢几卒、弱者道殪相望、强者望屋而食、癸巳甲午之间、青兖之水灾、足以骇矣、况乃用兵于凶年之后诛求于竭泽之余、大而蜚刍挽粟、小而扉屦厨传、无地不及、无人得免、叫呵隳突者、横于里閗奔走呼吁者遍于畎亩、农桒以供军饷而失时。工商以制军器而废业监临惧稽缓之罪、则严迫有司、有司苟旦夕之功、则不恤百姓、前日山东守臣、议增兵费、不及十万、每亩加二三厘、每丁加三四分、二年并征、民愁巳甚、近观司农条奏、所增者必二十万有余、则视前所加三倍、夫民常赋巳不能供、而又加征无巳、则薄田必尽荒弃。贫丁必尽逋逃。逼累之极。兽穷则搏。不为盗贼。胡可得哉。今远近汹汹、思乱者众、乐传谣言、安谈灾变、大都不逞无告者之所为也、又所在招兵、望风麋至、主者未能尽收、或选试不时、或摈斤不用、前无觊望、退受饥寒、一夫狂呼、千人攘臂、亡命绿林、求活鱼釜、亦迫之使然耳、胪河怀远之积、无益东征、豆卤亢鸡泊之徒、终为隋祸、彼独非辽左之事耶、此患之三也、何谓生事多端、凡人锐意功名者。未必实效。好陈利弊者。未必可行。今之视倭太轻者曰为虺弗摧、为蛇奈何灭此朝食、何惜一击之功、视倭太重者、曰蝮蛇螫手、壮士断腕、暂劳永逸、何惜数岁之功、首事者忧切军旅、虽无利而必兴。受事者、职在奉行、即有害而不顾。增一官、则有一官之费。行一事、则有一事之扰抢攘之中、名实易混、藏纳之际、奔竞易容、争进前筹夸言奇技、百方施药。误病巳深。聚尘为羔大。疗饥何济。司训练者。如李抱真之昭义土兵。李德裕之雄边子弟可也。而如高仙芝之招募。白志贞之搜补。其于经武。不亦疏乎。转馈饷者、如刘宴之均输。赵开之出纳可也。而如杜佑之强借。赵赞之培充。其于足国。不亦悖乎。且制敌固圉。必有长筭。战则有搤吭之术。攻心之道。守则有合拳之势。猿臂之形。今御方张之寇。防万里之海。惟当充实重镇。变化环中。其余郡县、自宜务农积谷。保境惜民。知聚知舍。以静制动。经远之图。或不出此。若东方小邑、可守者少、今在在修筑、处处备豫、搬运木石、买办硝黄、制造甲兵、堆垜薪草、日增月益朝送夕输、报数多属虚文。稽实半为乌有。缗钱之干没者多。器具之完缮者少。以愁怨之民怀畏愞之志。持朽钝不堪之器。守跛羊可踰之城、宁不取敌轻而速自困哉、况军务拮据、必至放弛吏治、暂时科派、终于遗留民间、以倭警而设者。未必以倭退而罢郑当时筭商车、而言利极于酤榷、韩魏公刺义勇、而遗害被于陕西、以二贤之明、犹有过计、况其下者乎、此患之四也、凡此四者、皆恒情所共见老生之常谈其在识时之俊经国之贤、以非常之人、行非常之事、岂拘挛之所易窥哉、
　　碑
　　司农大夫温陵传公德庾去思碑
　　司农大夫温陵传公德庾去思碑
　　司农大夫传公、领德庾始焉驱舫泊城门之步、徘徊而即署焉、兢兢乎若不胜其任也、东向揖缙绅、诸父老子弟而问庾政焉、得一言惬而次心辄手记幐囊计将不下带而理兹庾、其犹若不胜其任也、耳而目者以百端又无所不次心乎、记以资吾剂量、而庾之政举矣、凡三年得代、行巳挟旬所、而侗适以事如德德之人闻侗至而有喜色也、其父老子弟、向余前曰、先德庾盖有二量、小大凡两等、小者名官量、而别创其副大焉。临德皆有仓司庾者大率染指其中近临仓司庾者以私量为内监所纠获重谴云托言扬晒湿润耗兑。入率用大。而入庾则以官量槩。公乃剖大一其量。第稍循尖平之旧。用抵扬晒湿润之数遂巳。至所剩积石羡。一。此最弊政听解户转贩为席囤及竣还资故例赍执通关若连鸡法十十五五。逋者安完者之累。完者甘逋者之逗。人情扼腕久矣、公则立期以逐。日受纳以逐人。完者先给。无得一槩留而逋者惧及州邑违限罚亟相竞劝无夙逋焉至于居停米户甲乙主名列齐豫之役先后集甲乙束湿若牛马百计。聊萧朘剥以数倍。公曰居停米户甲乙主名列者。假言部署扉屦供耳。吾无须此曹。下令去米户大户随意卜居停宽然自适比年齐豫岁赋半折色、数几四五万、弊孔滋大则以稽固月、日不即准兑之致。为囊橐深也。公严出教今日文入拮朝悬衡待庭中白日可对守藏吏仅同土木偶批发不踰时。公又极鉴州邑骚绎害。自未檄走督道吏下州邑、第移凡纸数、数促州邑、长吏欢然感颂、各奏积欠输灌纷沓至踰于往云德庾故兼税肄藉、给天津卫官俸、岁有额、公厉禁官拦渔取、及额而止、不至与榷监并竭涸泽焉。两卫更番军、若节春秋仰饷司、农署公临番、为月会、帅同州佐、及卫并长唱名给发、精镠灿耀、人各及数、不以瓜分缩短、预支辄满品、无俟请托行、自余骑员军卒、则按时予之俸、予之饷、或兼予米麦、俾视市受本折利、而军中或病委壑、老无嗣、鳏无室者、俱覃格外恩。州民亦尔。夫庾固豆区锺釜之薮、任是职者、往往使人窥见圂腴且壮树其下、亦犹之聚溷耳、公一意精白、不自炫露、率心而行、一切剔刬宿垢、犹澣敝祴、而节维新、又如筑高基、而祛硕鼠、不倢眺而收功速、不盘污皿而树轨、君子之泽斩于五世、公其数十世不替也乎、
　　皇明经世文编卷四百六十八终
　　皇明经世文编卷之四百六十九
　　华亭宋征璧尚木　陈子龙卧子　徐孚远闇公　吴培昌坦公选辑
　　陈子麐圣游参阅
　　汪给谏文集（疏）
　　汪若霖
　　疏
　　主德日昭臣职宜恪疏
　　歇商不宜妄追职官无辜就毙疏
　　陵祀既修监礼终亵仰体圣孝祗竭愚忠疏
　　洞察天人之故以儆有位疏
　　河工孔棘邦本可虞亟拯目前用防意外疏
　　馆职简授宜精吏局纂修宜竟疏
　　朝政因循可虑辅臣单匮难支疏
　　主德日昭臣职宜恪疏【理财用人】
　　臣最驽下、冐列谏垣、伏睹圣明在上、乘阳布令、与物同熙、行善如流、剔弊若扫、臣下悠悠、莫肯夙夜、俗流寖失其初情胜遂乘其便、人各几幸、事每丛疵、有君无臣之世、臣窃痛之、臣户垣也、宜问天下登耗损益之数、而大　絜矩为政、则理财用人、实相经纬、敢疏其概、惟圣明裁察、一曰恤民则课吏宜严、顷者　皇上停征肆赦、荡然与天下更始、至仁也、臣窃谓上实有泽而下不必究也、夫天下非无循良之吏。如龚黄其人也然而名实有不相应者矣、棘催科而劝课则荒、修文法而恺悌则薄、甚之则虐焰张矣。夫朝廷用一财、必经会计焉、黩吏者直恣溪壑耳、朝廷刑一人、必加评伏焉、鸷吏者直用鍜炼耳、迨夫杂流贱秩、去民逾近。朘民逾深。坐婴儿于虎狼之侧。无不尽者。夫监司者。紏令守者也。法非尽行也。相昵相伺。乃有付之不知者矣。即知而不尽以闻之抚按也。闻之抚按矣。监司举劾之法既废其流自然又未必一一露章弹也。且夫犯赃法以千百计、人无辜而死者累累矣、然而率从量调重之乃得废斥耳间有奉旨问者、又转展而释去耳。彼沉垊幽壑之垊、安有重茧而叩阙下者哉、盗起乱滋谁执其咎、而监司者方且人荐人升。罕闻黑白。地如传舍。官类飘蓬。将焉赖之。且夫绣衣直指之使、风行雷动、实俨天威、奈何令其左右易而以免代行、简书之不尊、奸瑕之缘起、则必自此矣、故纪纲必张、德泽乃降、若吏贪酷、宜追比如律、间择一二监司以示激扬、民其有宁乎、昔人有言、诏书挂璧、奸吏到门、臣正为　皇上今日浩荡之恩不可负也、一曰制用则经费宜审、顷者皇上酌盈济虗、与部臣持筹而议、至核矣、臣窃谓守财之蠹而不察其变、终贫困也。今天下独苦边饷尔、太仓岁入四百万而竭蹷输九塞以为常、非制也国初倚民屯矣、偶告急则议京运、未有放滥如今日者也、夫烽火非数警也、影占逃亡之数、又甚伙也、不可清乎、民屯宿逋、与夫地荒芜而不治者、不可问乎乃饷臣常以节括报功矣。不可以其数相抵论乎。类造虗章。何关实算徒取国家膏血、外啖虏而内媚要津贵人以餙欢、即京营十万、诡冐单虗、安可穷诰、不谓国家以全力注封疆、翻成积衅也、河上之役几同塞下、频年璧马棼然、动经百万。今黾勉辐辏、又八十万、民间调发更不筭、此非可数数常试也、语云不大费者不永宁、不知朱旺口可保百年无事否、夫汉天子不能具钧驷以为诎、岂有　皇皇帝廷、萧然环堵而可姑寝阁者、千万之溢估可更、诸厂之滞材可问、仍以浮税半资加鸠僝焉。渐之岁月。何为而不成。且夫一役之兴。内外胥隶。张口待饱。商人匠卒。乘而为奸。盖以资量工。十不能五。此何例何梗。不可划然刬刷也。天下捉衿露肘之日、人臣随其所在、固宜爱惜。以费成节。因节求生。如苏轼所谓毫厘而往。莫不有益安得避怨袭谬以一旦莫支之患。遗之君父哉。一曰任官则憸滥宜清。顷者　皇上简用臣工、惟日不足、则恢乎翕受敷施者乎、臣窃谓今之匿瑕、而冐宠者、当自却也、夫庄人与嬖士殊悬名言巨黠与老成易溷、方今内外大臣、岂无重于计典、稔违公评、而尚雍容在位者、朝廷驭贵大臣有礼矣、即有斥摘、不遽谴呵、亦曰尧之于鲧、将姑试之、奈何猥自顾迷乎、夫大臣者亦知殊恩之不可终徼也。不能不弥缝以曲饬之、而又终怵于众正之莫收也。不能不广邪类以阴固之既狐媚而兔营、益鸱张而虎负、高官大爵、傲然扌处以为藏身之窟、而世俗悠悠。方且姑息相蒙。转增华膴此何可以风天下也。唐德宗以不觉卢杞为恨。宋臣夏竦斥、而百官庶民莫不相贺。岂细故哉。夫国家不恡延赏以报功臣、其非常耳、乃今循例虗张、罔稽实效、渺司马于烂羊、贱锦衣于敝裤、至有挟赀而崛起者、可为愕然、且夫以赀入官、非国家之利也、年来用诎例纷、人竞奔骛。既梗铨路。亦秽士风。夫小民一金至榷皮骨、豪人富屋、视巨万如痈疣耳、乃今日白丁。明日青绶。流品淆溷。奸慝盖藏朝廷曾凭借几何。而令其持券负债。滋妒无穷也。夫用人如汲水然浊浪不净。则清源不来。故谓大臣有曾经公劾。自惭物望者。亟宜引去避贤者路。是后主爵不得列推。而边功宜核。开纳宜裁。则圣人所以惜繁缨之故也。一曰广言则直气宜振。顷者　皇上亟补台谏诸臣、即辟门建铎、不加勤矣、臣窃谓自今不昌言以报　皇上者、大负也、夫六科十三道、官非崇也、然职司封驳、义重紏弹、请剑埋轮、肃清中外、其谁干之、年来时当龃龉。人伺浅深、一有指斤。辄恣嚣辩。而言者番受其偏轻之势、此何体也、夫白简奏事、例许风闻、将折奸于未萌、亦销衅于方张、岂备两造之纷纷哉、即事偶覆盆尤当席藁、安得肆焉反辱。甚且诟诋之。又甚且诅咒之。谏官虽卑。与宰相等。夫　皇上实耳目之而授之言矣。将何欺乎。是何太无人臣礼也。夫是犹请自上裁者也。万历朝最多此等至于章奏达上前者凡吴门娄江归德四明奏捷宣淛种种隐语靡有不备法纪荡矣若谩词猥语。捏揭报章。迹类匿名。术同射影。置之则袅声巳布。按之则鼠首无端。公托朝廷。行其闪烁。此何法也。盖有黠吏制上官。流言撼风纪。旁猜横议。无翼而飞。朝廷是非之权。番若在下。倒持若此何恠大猾之纵容乎。欧阳修有言、谏天子则易、言大臣则难、其机如此、可为扼腕、愿自今天下公议。一归台谏。溺职不举者有罚。即例推之典。时宜振饬。而大臣被劾。一听宸断。苟非公事。不得辩言以伤国体。此所以重朝廷而肃威福之大柄也。臣草野迂狂、不识时务、谬谓天下盛衰之势、泰否之机、隐括如此、　皇上远照穆清、断然不惑、力回世运、实迓天庥、惟是独运为劳、久敝宜振、天下岂无刻意制节之臣。而巳竭之日。徒节何补。天下岂无小心守法之臣。而巳敝之法。即守益棼。清议不行、贤不肖相贸、天下大势、如人患痿、元首自强、而耳目手足、相视莫起、可为太息、春秋纪年以元、本仁施义、赏罚惟严、而复以调元责之宰相、周宣王蹶然中兴之业、实藉仲甫、诗曰肃肃王命、仲山甫将之、邦国若否、仲山甫明之、夫古今人岂相远哉、伏乞　圣明睿断、特谕二三辅弼、祗令共之大义、察时势之所极、提领振纲、锐然擘画、天下黎庶、如何常康、国家物力、如何常足、中外臣邻、何以甄则激劝、俾无异议、仍严敕部院诸臣各靖乃心、以率厥属、要在厘奸举坠、一禀旧章、使四海之内、醇固精明、邪气不作、　皇上高拱而竞祖宗无疆之烈、岂不伟哉、
　　歇商不宜妄追职官无辜就毙疏【惜薪内官恣横】
　　臣等叨领巡视之役、职在肃清上供、体察民艰、谨中官之出纳、勿敢侵耳、顾十库钱粮、尚有头绪、各监局措办、可以支吾、独有惜薪一司、官冗役横、蜂聚豺贪、各商每厂支钱、仅足铺垫、一切柴炭、皆竭膏脂、百尔敲剥、如蹈汤火、是以年来工部商人三十余名、至今迯亡消磨、仅余六人、此六人者、皆残喘游魂、苟活旦夕、供应安得及期、佥泒又非其日、臣等蚤夜兢兢、方图与部从长画议、多方招徕、务求上下两利之计、乃于本月十八日接得惜薪司内官杨致中手本、内称具题铺户王来聘欠预支银两、泒定于本月初八日上柴一厂、寻复逃躲、行东城兵马司监收家属、因严比伊妻弟郑光擢赔纳、于十二日送中城兵马司澄清坊铺、当夜身死、臣等不胜骇愕、随唤该坊司日张应宿、面扌处称本日二更时分、致中差营事陈福信、营押到光擢、寻于五更时分身死、当报中城察院、如法捡验、遍身伤重、手足拶夹、俱巳溃坏、臣等于是不胜嗟叹、夫王来聘义勇前卫掌印指挥佥事也、迫胁役累、久巳停免、而郑光擢又燕山右卫指挥佥事、绝不相关者也、顷者　皇上念畿辅天下根本、诏下恤商、有曰内府铺垫、使费日增、刑逼威伤、致令逃亡相继、京师空虗、深可忧惧、王言如天。而致中独不闻乎。今致中所为捏奏　皇上者。固曰来聘拖欠预支耳。使诚有之。则南厂诸使固在。即应勾摄。则工部及臣等衙门。何故不行知会。而擅恣若是。内臣一纸红批威如驾帖、乱刑惊促、控诉无门、且夫初八日至十二日时、非久也、来聘家属俱在、非遂灭迹人间也、稍缓须臾、何难根究、即以彼久未供役者、一旦而责以一厂三十万斤之多。探直挽运。势湏一二百里外。又寒冱皲瘃。不能卒至。何不少假便宜。而处系其妻子。使益畏缩。又望风捕影。株连杀人乎。律今凡六部察院等衙门见问公事。但有千连军官者。须密切实封奏闻。不得擅自勾问。杖罪以上、论功定议、请旨区处。若此其重也。今来聘与郑光擢皆指挥世职、光擢特以来聘戚属之故、无罪而执之、如囚累然榜掠鍜炼、立登鬼簿、致中纵无人心、独不念朝廷所以恤勋裔之制耶。日来郑氏寡妻孤子、叫呼道路、有目同悲、扌处称致中听信积恶写字项掌班等、差恶役陈福信等多人锁拏光擢夹拶累日、陆续得过银二十七两、铜钱五千三百文、又口称索贿千金、方行释放、然则致中所为毒刑峻罚、惟日不足者、果为公乎、抑为私乎、居常狼狈虎噬、惟诛求是亟、惟厮隶是纵、至于刑见罪彰。则曰上供紧要之故也、夫谁期乎。　祖宗建官命署。皆有深意。司曰惜薪。将尺柴寸炭。尚须爱啬。谓民力之艰难耳。岂谓因以困民。而又枉杀之供御有缺尚可复进人命一绝不可复生。国家大辟极刑犹须平反。而致中作威以骋惨礉。若此之甚乎。致中酷伤多命、人怨入骨、屡辱白简、幸缓天诛、乃犹怙终不悛转加咆哮、流祸安穷、夫背诏毒民。其罪一也威逼杀人。其罪二也。擅勾军官。其罪三也。蓄奸播虐。吓诈得财。其罪四也。捏奏欺上。其罪五也。专刑无法。其罪六也。稔恶负恩。不知省改。其罪七也。长至大庆而使冤声厉气。污塞长安。其罪八也。怵迫商民。使内供益缓。其罪九也。蔓引无辜。摇动京师。其罪十也。如致中者、天理所难容、王法所不宥者矣、伏祈　皇上慨然干断、将致中革去总理职衔、敕下法司、从公鞫问、并将积书项国祚等悉正典刑、以谢郑光擢于地下、而纾商民万口之恨、庶几虐焰消而人自乐供、国法肃而邦其永宁乎、抑臣等犹有说焉、国家设有工部柴炭一司。专以催攒各商。而内外诸厂。特其纳受传送之官不知起自何时。中使乃得追比商人。而刑罚之酷铺垫之多。则自杨致中总理始。仍有管理佥书等凡数十人。中官吏役不独其人奸恶即其立名便巳诡鄙不可语究更有守门巡街香匠秤手园头等项。千蹊万径。张口待饱。而该部年来钱粮缺乏、无从预支、各商率皆破家以应。赊死于刀俎桎梏之间。夫既役其力而又竭其生是横征也。上方与之而下先夺之。此乱象也。国家曾未尝省金钱毫厘之费。徒为若辈掣肘致令棼棼反苦不足可为太息。臣等窃计以欲为内供常给。莫如侐商。欲恤商。莫如去刑汰费。归之画一。伏乞敕下该部、推广柴炭司设官之义、仿验试验粮二厅之制。以屯田司主事一员专督其役。预支不爽催办如常。各厂但静听输入。不得追呼。而臣等时监收之。其各厂积猾冗役尽行裁革。但依旧额。自可足用。铺垫一节、查照十库事理、斟酌定制。不得恣取。并在外胥卒。严加禁约。要使各商奔走拮据之内。尚得沾濡铢两以示鼓舞。夫如是则政有纲纪而人可凭借。何致逃亡愁苦。伤国家根本。如杨致中之所为者。是在审择人焉。京师□役最苦佥商若夫佥报铺商。早宜分别。凡业儒之家。自生员以上。功臣之后。自千百户以上。及民间寡妇弱子。并得豁免。即今六商既困。安得株守四年一泒之例。此则该部之所宜亟行者也。臣等据事直陈揆时、酌议、统惟　圣明裁览、
　　陵祀既修监礼终亵仰体圣孝祗竭愚忠疏【陵祀监礼缺官】
　　顷者　皇上以霜露凄怆、遣祀陵寝、臣愚幸厕陪从之列、夫臣礼垣也、虽备趋跄、亦预纠察、先是都察院以监礼御史乏人为请、未奉俞旨、臣方踌躇、比至红门、检察各衙门报单、乃知九陵监礼、惟御史周家栋一人。其余假贷经历司务等官、亦仅七员、而其一意阙无人焉、贸乱非制、阔畧亡章、臣于是窃惟羣工执事有不必恪、而　祖宗在天之灵殆未歆也、　皇上孝思敦茂、典礼精明、往采诸臣条画、钦定各陵监礼止用御史、而尚虞有失仪不举者、并许科部诸臣、咸得参奏、诚重之也、今御史不具、耳目巳非、即有参差谁从纠问、书曰享多仪仪不及物曰不享、由今观之、恐非所以为仪也、臣闻古帝王之有天下也。爵不逾德。官不易方。名定事正。各得其所。故尸祝不越樽俎而代庖无人。今国家礼乐明备。纲纪具存。非遂乏材也。乃无故而见此单匮之形。不胜展转。臣窃异之、且祭者圣人所以合天道、亦先王所以考时政也、今山陵筵几、俨若建朝、而顾瞻左右、豸史无人、赫赫列圣将无忾然叹息曰、典章坏与、法度隳与、何肃雍显相非昔也、则又曰国势靡与、人才凋与、何柱下惠文遂落落也、葢诗之祀文王曰无竞维人四方其训之、今天寿山而外、虏穴在目、五路作恶、羽檄方飞、何以示竞。臣又以是仰窥　祖宗神谋睿算、必有不宁、臣葢嗟之、且夫　皇上所袛严　祖宗者、固昌其绪业、振其法纪、用祚于无疆耳、御史执法殿中外、非冗秩也、语云奉法者强则国强、奉法者弱则国弱、今大中丞而下、辄虚不补、臣等六科给事、亦复寥寥、圣神天纵、高出万方、固谓碌碌诸臣、无足多寡、即遇事辄请、事巳亦未有患也乃其因循酝酿。渐从亏削。伏祸隐忧。将安赖之。方今法鲜宁一、人多观望、　深中人主之心皇上每行一事或虞臣下攫其功固有以不必行为利者　皇上每用一人或虞臣下受其德固有以不必用为快者何者凡事之所亟。人之所重。固大法大弊之所并争。而奸人所熟视也。　皇上又安能尽坊之而尽收之。今夫有家者谨盗警。时不废鸡犬之聒。而恡于豢饲之用。则大盗狎至。而豪奴生心。家鲜不伤矣。此物虽小。可以喻大。伏祈　皇上浚发孝思、以遵成宪、爰修礼法以广廷僚、虚中而听、任贤勿疑、凡兹中外臣工、创而思旧、积而待迁者、一施宸断、以备耳目之官、正人善类、充满庙廷、无复有关佚而不举者、其于　祖宗谟烈、何如光美、　皇上高拱而享万年之历、岂不休哉、臣至不肖、非敢哓哓、惟念古之人君有一望陵园而臣下忠谏不巳者。臣实慕之、伏惟　圣明少宽斧钺、不弃菲葑、臣愚无任战栗待　命之至、
　　洞察天人之故以儆有位疏【大臣专一】
　　顷该礼部题为祈祷雨泽事、奉　圣旨雨泽甚微、麦秋可虑、朕心深切兢念、便行与顺天府率属虔祷、各应祀神庙、以沾定为止、毋事虚文、钦此、仰见我　皇上忧国忧民、拳拳无巳、宗社幸甚、顾今不但雨泽甚微、乃更冰雹为厉、四五月晦朔之交、连日暴至、沴氛杂沓、尤为可异、臣闻之五行传曰、雹者阴胁阳也。在易四月为纯阳干卦。五月为垢。一阴始生。阴遂迫阳。为灾特重。臣察其故。乃臣下奉公不效。务专一之所致也。春秋厘公二十九年大雨雹为公子遂、昭公三年大雨雹为季氏、皆征表不爽、自昔患之、今　圣明在上、乘干独运、则莫敢不钦、然窃惟在廷大臣、单只旷缺、股肱喉舌之任、纔各一人、乘偏积重、未知底止、天下之势。是时惟山阴一人秉政惟一则专。专之为害虽公犹私顾安得竭诚尽力。皆忧国如饥渴者、年来流俗相仍、寖假难制刑赏患于无章、是非不求其至、善良孤藐、师济鲜闻、士大夫务设陷穽以相钩覆。而不阶于荡平之路。殆不可解。门户之患嗣后日深至不可解真气运也是故上下相引。大小相煽、黑白不分。开闭自如。视事者售巧于深文。蒙诟者嫁祸于善类。又有一二淹躁无聊之士。入幕深坚。不恤外议。簧鼓侪辈。飞语四嚣。或曰某事将行。某言者误之。或曰某人有言。某同类者嗾之。丸塞忠蹇之门。挑剔朋党之衅。诪张为患。相怨一方。使过归于我　皇上。责谢于众人。合天下之争。颠倒纷纭、而坐待其变、可为太息、观今日时势、亢闭巳极、恐有一旦激搏溃决之症、为国家患其状类雹。此皆大臣积专一之渐。流祸必至。勿足怪者。先王之制。惟天子一人。至尊无对。其下三公九卿百执事以相参也。故权有所制而物有所平。师师济济、虞周太和之盛、道不出此、伏惟　圣明察五行之微、稽易春秋之旨、严敕廷臣各矢精白、宏开众正之途、并适太平之轨、可否相济、阴阳得所、形和气和、天心叶应、社稷无疆之福、怕必由之何四时雨泽沾足而巳、臣腐心塞臆、不能尽言、惟在　圣明留神省览
　　河工孔棘邦本可虞亟拯目前用防意外疏【河工丁役宜恤】
　　臣惟自古有国家者、将以集事。必先安民将以成功。必先塞患。夫天下之患莫大乎迫用其民、使卒然任之而有所不堪、则必有一旦叵测之形、而或不可救是故春秋每役必书、诗□杜诸需劳来征卒、如同一体、抑何拳拳者乎、今天下以中原腹心之地、而河数为梗、此非善症也、北次乱漕、于是有大修朱旺口之役、挽而东南、下令募三省夫二十万人、那辏中外金钱以八十万计、自冬徂春、刻日竣事、若探囊中、臣切忧之、葢今夫集河上者、加原额数倍、而所称八十万、皆推调虚赊于数千百里之外、不可凭恃者也、河臣暂括省库金支吾旦夕、据所奏报、亦既汹汹、皲瘃形穷、癸庚呼切、而乃且躬亲督促、不遗余力、方晨荷锸、夜半始休、夫刍糗不施于前、而鞭筴不停于后、虽有良马、不毙则轶、嗷嗷亿万、安得帖然而遂无恙、且今夫役之骚困极矣。名之曰募而实非也。按亩算钱。计口赋丁。愚氓贸贸。猾胥为奸。一人或输数役、寡妇孤儿倍值转僦而不得脱。鸟惊鱼乱。如捕囚累。尚有忉毒官司。乘权市利。借口津贴径充私橐。半晷后至而朴罚交加。致自经断而有不恤。夫往岁之役。耗伤过半、人有余恫、谁不贪生、于是父持子踵、妻触夫胸、号呼就道、如赴屠垣、远者千里、近者数百、比及河滨。气力巳顿。惨目莽荡之野。汨身沮洳之场。宿露飡风。戴星挥雨、而饥渴不得调适、疾病不得呻吟、众嘘成厉上薄阴阳。且夫一人应役。则满室惊惶。屡檄催呼则羣情嚣动。于耜俱废。不炎而荒。井闾凋残。维是之故皇上蒿目河漕、听诸臣条奏、何但子来之咏周文也安知民间偢苦有如是者、夫时有缓急、事在权衡、操瑟者不胶柱、润鲋者无远波、顷之河臣括洗无计、议借税金、于是司空以十八万五千暂求借贷、而河南抚按交章留臣德仓万石、为十八万生灵少延数日之命、抑足骇矣、乃部覆尚歇、睿旨未宣、臣殊危之、夫京师于河漕为咽喉、天下又于百姓为肢体、肢体如病、咽喉何为、属在燃岂容掣肘、总河暨抚按诸臣、既得便宜措置、凡可那移、何妨一面酌行、一面疏请、且随借随补、铢两相当安用牵制迂回。以数十万躯命试文法也。天下有玩之呼吸。至累年而不可振。失之蚁穴。卒四溢而不可收。恡之累黍。至费巨万而不可悔。机贵防微。计宜虑役。尝怪国家每有大事。人怀形迹。各守畛域。居忄一日泄泄。急则不问重轻。付之茕焉无告之氓。至于伏祸隐忧。则以遗之若父而不暇顾。可谓不忠。今日河上诸臣、即安得首尾横戾、如往年王家口事、南京兵工二部及各漕省奉旨泒征、又安得尚耽时日、坐甘后至也、葢闻古者凶札则无力征、祖宗朝免租时诏以苏窭人、今日直频灾、征役转剧、即有蠲贷、第缓存留、吏督如当、下不见惠、岂一切度支皆难汰省、而此穷民膏血、顾不易枯耶、近者京师两畿辅灾、　皇上慨然发帑金十万、令其坐而受哺、矧兹鳞集猬聚、出死力服大役者、其忍有靳焉、宜下明诏、破格蠲赈使其踊跃从事而不生心、所谓悦以使民、此王道也、且民力亦可谓太蹙矣、地小人众非启虚冒则致混委地□限时开凿要事夫各郡邑画地鸠工。大约纵横不过四十丈。一丈之内。凿者跨者。担者筑者。加以汲衅。可需二十人。日可下二尺。百日之内。宽然就绪。何事迫胁晨昏。徒令速毙。仍有溢格私征以勤取媚。亟于谢去以便巳图。至于升斗关给。辄多诡没。民痛入髓。杳不上闻。惨礉若此。岂复为国家根本计无疆者哉。宜明谕河臣、课程之内、是与休息、有司中倘有擅恣虐用、一切不法者、付巡按御史论究、所谓民亦劳止、汔可小康、非故为是姑息也、夫长城筑秦、岂不永利、然竟以丁男四十万人伤天下元气、至今哀之、石人只眼之歌、卒基元祸、可为殷鉴、是故臣愚过计、不在河工难成而在民力太竭。民安而后河可为用。即河治民巳竭。患方大耳。属者象纬家有言火犯房宋地兵。今商亳箫砀间。适当其分。推数察影。安得视为谬妄。而弛不必然之计哉。伏惟圣明恻然远念、并敕该部转咨总河抚按诸臣、遵便宜前旨、速为调剂、用茂厥功、仍宜周防严饬、以遏乱萌、实为吃紧、
　　馆职简授宜精吏局纂修宜竟疏【简馆职竟纂修】
　　窃惟国家抡材妙选、莫如庶常、经世鸿裁、率由史笔、是故诸大任于将来、阐休烈于既往、此国运所以污昭、帝王之要务也、臣辱在礼垣、扼腕有日、谨直陈之、葢　祖宗时、道重作人、义取顾问、于是选庶吉士诸臣而教习之、彬彬文质、名硕辈出、葢綦盛矣、优游显贵皆人所慕争岂必计荣爰立哉自后馆臣坚踞入相之路以故人怀幸心众多躁志庙堂之上。渊膝形分。每当阁试品评。率以人情高下。情昵者遂溢格而滥收。势孤者音抑本而甘弃。或调停并用。则两人之内。彼此去留。等官爵于市贩。或操纵独持。则一人之身。忽出忽入戏髦誉如婴儿。士气既灰。人心滋险。苟非豪杰鲜克撑持。此迩来宰揆重臣。为　皇上用人之大较也臣窃惑焉、令散馆逾期、竢命有日、辅臣朱羽贝方将剪拂前非、昭宣公道、顾一门之桃李维均、而同室之戈矛渐起、流传道路、殊骇听闻、伏乞天语叮咛、速行甄别、宁约毋、宁执勿徇、葢累朝旧制每选亦二十余辈、所当选仅七八人、夫以一科而论、合诸一甲、苟得十人、则三十年之通、可得百人、不啻足矣、况乎因材而用、平则不争、温良有度者、蓄为启沃之资。端毅不回者。开以谏诤之路。概南北以为量、稽淑慝之所终、臣所谓馆职简授宜精也、葢　祖宗朝稽古定官、恢皇制作、于、是有修撰编检诸臣、史职代有编摩、圣政宝训等书、则灿然矣、而自后史局寝成浮寄之区、谟烈鲜扬、仅遵实录、起居有注、第缮报章、甚乃铲落忠直之言傅会奸人之事。而国家典制。海宇传宣。反借资于他曹之管蠡。取信于野叟之雌黄。夫司马世职。惧废汉文。班氏移藏犹于国宪。是知责有所在。岂得付之悠悠。往者大学士陈于陛疏修正史。陈疏极详□大端备矣要之此事必须一人为之苦分局难纂即成亦不能佳也条画甚明。奉旨编研。业有端绪。而于陛既殁。同列憎成。遂使九重懿举。委于半涂。列圣芳猷。厄其全璧。臣窃伤之。今诸臣橐箧。尚可搜寻。一代网罗。宁终漫漶。如以事难究竟。则晋室王导。尤剏史于偏安。藉曰议好纷纭。则虎观异同。尚抉微于大汉。维今一统昭明之世。可无万年文献之征、伏乞申明阁臣、特行修举、重开石室、载集兰台、首编年日时之体。次纪表志传之文。严直笔以定大猷。括遗草而终胜事。若夫冗衔可减、公饩勿奢、役非艰于创兴、业可垂于不朽、臣所谓史局纂修宜竟也、夫斯二者、其说似迂、其事似缓、顾臣切叹国家既未能以非常之典、枚卜求贤、则今日馆翰之臣、皆将来宰辅之任、若始进既坏、后用安期、端人亦乱意于风波、憸士乃周身于营窟、耳目非故、前后相师、望之左右凝丞、安得夔龙伊召、故有窃威以擅植。又或托巽以窥权。悞国迷邦。从来者渐。是以慎简馆臣、即以豫择相国、荣怀杌捏、怕必由之、其効远而甚大、史者皇王之脉络。邦国之典刑。古人尝借喻于车船。后世每奉之为蓍舰。故曰有国之主不知春秋。则前有谗而不见。后有贼而不知。由兹以观。可容旷阙。夫以本朝臣子。修昭代典章。　祖宗精意。既可推求。理乱大纲。即堪印证。况今流俗败坏。清议阏穷。固有忠臣隐节。正类孤操。奸邪或得志于一朝。顽鄙有甘心于众口。尚需一字褒贬。可为千载劝惩。助刑赏之未周。留廉耻于既灭。葢域中有三大权而史居一焉。其道严而甚尊。臣故曰两者国运所以污昭。帝王之要务也。臣职掌攸关、草野自矢幸当　皇上崇儒右文之日、万世一时、伏望畧垂睿览、特赐施行、臣愚无任战栗待命之至、
　　朝政因循可虑辅臣单匮难支疏【用阁臣】
　　臣惟天下理乱、在于朝政得失。而国家内阁之地。号曰政府。谓　皇上心膂所寄。天下机务之所从出也今天下大势。似强寔弱。似安寔危。百孔千疮。仅存象貌、则惟是二十年来政府之内。懦囓渐靡。以至于此。识者伤之。今二相久去、四明与归德一时俱去正改弦易辙之会　皇上慎重枚卜、未遂允行、而辅臣朱羽贝独力支吾、吁嗟病苦、即有屡疏、但被温旨耳、天下至大、万几至众、　皇上高拱于深宫、辅臣坚卧于私室、一朝羣臣、泛泛如河中木、此乾坤何等时乎、臣观自古安社稷享无疆者。在人主任相臣。相臣自任以天下耳。　皇上英明独驭、万几在握、固为辅臣多寡无能为尔、又向多诟败、不足凭也、在易有之曰鼎折足覆公餗、明三公不可不得其人也。　皇上神谋睿断、诚过计有非人之虑则何不公择之而显用之。古之求相者。或得诸梦卜、或试诸人情、今天下非遂无人也、其邪正疑肖之故可数而知者、诚下明诏赐廷推、清议在前、白简在后勿论大奸大佞、不得滥登、即虚负时名、如宋人所谓执拗不晓事者、似指晋江也谁敢私之、且　皇上之于辅臣也、画接久停、补牍鲜应、似乎有釜鬲不贯之象、然所与图事帷幄、共进退天下者、舍辅臣其谁、夫使辅臣内托帷幄腹心之重。至今如此而外得以釜鬲之迹自解于天下此最隐患。　皇上所以独受其过。而忠臣噤舌不敢尽也。　祖宗时主臣同心、宫府一体、常朝而外。时赐召对。造膝密谋。隆于喜起。　皇上尝行之矣。即今　圣躬静摄、宸禁天严何难假便殿一刻之闲。加与清问。票拟必确。疏揭必行。　皇上之心。直喻于辅臣而无所假。辅臣之心。亦直露于　皇上而无所回。如是则辅臣不得转展谢责于天下而有善不敢不以归之皇上。此所谓显用之者也。今　皇上之谕辅臣曰。屡揭忠爱、稍俟次第发行举朝忻动莫不延颈、夫如辅臣所请补大僚选科道、及今再疏择相等事、皆大政急务、可片言而决耳、臣窃惟　皇上徒以是慰藉辅臣。而辅臣遂复从容踌躇。不早察于泄泄之戒。则天下事嗟无及矣。辅臣不幸而当大坏极弊之后。遽难奋濯、则其时苦、七十老臣、危如风烛、孑然奔波、以至于病、则其形苦。入阁视事、无参证之资、杜门调旨、有漏泄之患则其心苦。摠言山阴当去耳立言有体□而不激可以为法然而天下祈望不能少休者。何也。诚见　皇上眷倚辅臣。其专一如此。又窃谓辅臣雅望震世。必有光明俊伟之业。可立睹耳。今天下纪法极坏。政事极壅。人才极厄。官职极耗。物力极穷。边防极敝。宦竖极横。反侧极多。士大夫几无礼义廉耻。而民间愁苦冤痛之声。彻于国门。阴阳舛沴。万物咸乖。此亦辅臣卧薪待旦。食不下咽之时巳。天下之患莫大乎祸酝酿而不知。俗浸淫而不改。众人狂惑闷塞而不敢求其故。今之谅辅臣者曰。彼未尝转一殿增一官。是　皇上不任辅臣也。夫使辅臣不受任。将谁任之。而辅臣之自解。亦曰吾非不累牍以进。竭股肱之力。无如　皇上之不信何也。夫使辅臣不见信可但巳乎。宰相一身、上毗天子、下系四海之望、宜卓然竖立、为社稷恤无疆、非苟而巳也。孔子曰、所谓大臣者以道事君、所以明拂弼之义、彰忠鲠之风也、而孟子则曰君子之事君也、务引其君以当道志于仁而巳、万历时诸辅臣有为时论所最不与者今览其言未尝不笃切固知皆议论形迹耳夫引则有自牗之忠、有回天之力、竭诚尽智不诡于道而人主信之亦在议论形迹之外是故、为辅臣今日计。无如慨然自们以天下之重。力疾赞襄。勿使政府久虚。卒生他患。而其次要无如收拾人心。使得共效之　皇上。收拾人心。无如用人。用人无如今疏所谓然眉最急者。简用阁臣一事。夫阁臣者。一人邪正。关数十年消长。非细故也。是故独断在　皇上公推在廷臣。而辅臣则身为之招。而类为之从。若树的然。不可诿也。　皇上御极以来。阁臣变态亦畧可睹矣。万历初年、权相勾珰擅政、天下股栗。盛满不戒。卒受诛灭之祸。固知尽反江口夌之政者为身谋非为国谋耳嗣是宵人观望于是一切变为侧媚险邪之行以牢笼一世门户甚坚。气脉不断。苟有正类。立见倾挤。以私灭公而不顾。天下之大。使天下之人。亦瞒心涂面以附之。而不知有公家之急。遂至今日。可为太息。以亦指归德耶夫张九龄、李林甫、不并容于唐而唐乱。王安石吕惠卿章惇之流、缠绕起伏于宋而宋衰。此古今之大戒。人臣所同痛也。辅臣忧国奉公、不反今早从决择、勿论大柄久专、嫌疑易起、万一时势穷极有如前所谓侧媚险邪者、乘机幸进、天下之事、岂堪再坏耶、天下羣情易动众欲难调。辅臣安能一一厌其心而塞其口。亦在乎开诚布公。以天下心用天下。使国家享安全之利。而　皇上独受荣显之名。则天下服矣。如曰谦让未遑、或以人言介怀、轻言去就、　皇上眷倚谓何、天下亦谁复敢有效忠于阙下者而辅臣又何利焉、故臣切谓　皇上宜任辅臣。不必疑辅臣。嗣后起娄江不至福清满晋江并□矣辅臣宜任天下。亦不必疑天下。大马之忠如此伏惟　圣明留神省览、亦亦愿辅臣比之为他山之石也、
  </div>
  <div class="pagination">
   <a href="皇明经世文编_page159.html">
    上一页
   </a>
   <span>
    ...
   </span>
   <a href="皇明经世文编_page155.html">
    155
   </a>
   <a href="皇明经世文编_page156.html">
    156
   </a>
   <a href="皇明经世文编_page157.html">
    157
   </a>
   <a href="皇明经世文编_page158.html">
    158
   </a>
   <a href="皇明经世文编_page159.html">
    159
   </a>
   <span class="current-page">
    160
   </span>
   <a href="皇明经世文编_page161.html">
    161
   </a>
   <a href="皇明经世文编_page162.html">
    162
   </a>
   <a href="皇明经世文编_page163.html">
    163
   </a>
   <a href="皇明经世文编_page164.html">
    164
   </a>
   <a href="皇明经世文编_page165.html">
    165
   </a>
   <span>
    ...
   </span>
   <a href="皇明经世文编_page161.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
