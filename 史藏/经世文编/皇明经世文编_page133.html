<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 133 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 133 页/共 172 页
  </h1>
  <div class="content">
   题为酌议军余丁差等事【军余差丁】
　　据江西布政司清军右布政使宋应昌、呈奉臣等会案、照得卫所为地方之守御、军余皆　朝廷之赤子、文武官僚职掌虽殊、军民休戚、痌瘝则一、近见有司之于百姓。心存奉公而类多优恤。卫所官之于军丁。志在营私而类多朘削。既有正军以听差操。又有余丁以供役使。勤收空月。富者竭其脂膏。强占私家。贫者瘁其筋力。士农尽夺其本业、妻子悉属其奴仆、以致迯亡繁众、行伍空虚、一卫额军止五千余南昌何以及万即如南昌一卫　国初额军万余、迄今止存三千五百、则他可知也、夫今不为议处、将来之疲困、殆有不可胜言者矣、议将该卫城屯余丁、比照郧阳滇南事例、悉照民户、见行条鞭征银雇募、在各军无终岁拘役之扰。在各官有额设雇役之银。劳逸适均。官军两便。且编派之区画详尽、条款之开载分明、拟合再议、以苏疲累等因到臣。据此案照、先该臣等奉　命抚按江藩入境以来、思所以奉扬　皇上恤军爱民德意、凡可为其兴利除害、以令受一分之赐者、便宜次第举行、罔敢后时、所有军卫条鞭之法、诚为革弊苏困之方、中间慎始虑终、区昼详尽、举而行之、实为官军两便、遽以顾忌寝格、殊为可惜、臣随会同廵按江西监察御史孙旬、案行该道、再加会议去后今据前因、该臣等会看得卫所武弁、承远祖之功勋、窃　清朝之禄位、一筹未展、既安享章绶之荣、方寸有知、当勉图涓埃之报、夫何纔滥貂续、即肆狼贪、假耳目于奴仆、恣鱼肉于军人、或侵夺屯田、而冐其粮饷、或滥役军丁、而勒其锱铢、甚有二官而包占数十卒、宴会酒席、坐之军吏、祭祀仪品、派之余丁、凌虐迨于妻孥、驱使及于童稚、商不得行货、农不得服耕、学艺者令其赴工、习读者强其去业由祖及孙、世属其奴隶、自少至老、日伺其门庭、富者尽财、贫者竭力、以故流窜死亡、不啻过半、葢缘军属武职、役占之例虽严、经制之法未备则其虐害之弊、在在不免、微独南昌一卫巳也、但该卫地附省会、事体倍于繁难、军士疲于奔命、所据司道会议、原言叉南昌一卫余丁前屯四丁朋一名者各纳银八分零左屯三丁朋一名者纳银一钱一分则一名搃派银三钱二分九厘欲照民户及云南等省军卫见行条鞭事例、酌丁编差、征银招募、银一输纳。身即空闲私室宁居、军无拘集之扰、公家服役、官有工雇之银、委为众轻易举、劳逸适均、舆情称便、经久可行、相应遵例题　请、以慰军士延颈之望、以广　皇上优恤之恩、伏乞　敕下兵部、速为题覆、仍行咨札臣等、转行各该司道。督行府卫掌印清军等官、即于万历十五年为始、遵照派征施行、以后每三年听二司清军道呈委廉能有司、督同该卫掌印操屯指挥、照例清审一次、成丁者收补、迯故者开除、仍以前定差银为凖、丁多则逓减。丁少则逓加。遇有正军迯故。即将本户见在余丁顶补。差银照例除豁。毋得辄行原籍。一槩勾扰。该卫各官、敢有仍前役占、及包纳月钱、或额外过征者、查访得出、或被告发、定行照例查参、用示惩警、其余卫所、仍令一体查编、以苏困累、庶法纪画一、而军户凋瘵之孑遗、将遂更生之愿矣、
　　孙太宰奏疏（疏）
　　孙丕扬
　　疏
　　恳乞圣明酌举台章旧体以图澄清疏
　　岁清天下囹圄疏
　　约束郡县省刑罚疏
　　恳乞圣明酌举台章旧体以图澄清疏【酌定台规】
　　近来台规颇称画一而未收振肃之効者规制虽立寔事未行也
　　臣等切惟天下之澄清、治人与治法两者而巳。御史者、身澄清之治人。都御史者、总澄清之治法者也。故四方之体统欲正矣而台、体之因循当革。为天下先百僚之法纪欲齐矣、而台规之参差当厘。为百僚倡。臣不敢远举、目今掌道御史、风纪之总会也、相习为乍掌乍变矣、廵按御史、省直之具瞻也、相习为重内轻外矣廵视御史、畿会之首善也、相习为月易季易矣、如是而望以澄清谁其任之此关于天下国家、非渺小也、臣丕扬旧台臣也、犹能颇记旧章、谨出千虑仰尘乙览、倘大圣不弃乎蒭荛、冀细流小裨于沧海斯臣与诸御史之上愿存焉、其一日专御史之掌道臣惟十三道为言路关系礼乐政刑、罔不察焉、故事御史掌道、恒用年深、迩来定为六人规矣然掌管数易政体推诿、非计也、臣谓专、任使便。掌河南道者兼管福建道、掌浙江道者兼管云南道、掌山东道者兼管广西道、掌江西道者兼管四川道、掌山西道者兼管广东道、掌陕西道者兼管湖广道、贵州道、一如河南道考察不变之体、而道有定掌焉掌道御史、仍用年深、先三差回者、次两差回者、又次中差回者俱照隆庆二年事例、札委掌管、一年为满、即准算差、倘遇缺人差用、亦必掌踰半年、始更易之、而又立交代公移之簿以稽职业。斯则道务掌以定员。事有专属。久任期以成岁。人有固志。众思集、忠益广、大政大议、其有所赖矣乎、此澄清之总地、所当议处者一也。其二曰重御史之按差、臣惟两京为根本重地、十三省为纪纲专司、官箴民隐、御史肩之、称隆重矣、故事御史之按廵也、必中差、始请按差必满差、始请代差、必挨次、始得拟差、宪度森然、莫敢紊者、近见台规多变体矣、臣谓仍旧贯便、顺天即近不专资深以防择人。广贵即远、不差初授以防择地。江浙即大。不再酌量以防择差。不中差者。非甚缺人不按差焉、不岁满者。即甚遐方不拟代焉。不循次者。非果南北不易处焉。差鲜躐等、人乏欲速、岂非荡荡平平光明正大之宪猷乎、守此而练习弛张、整齐藩翰、人人敦琴鹤之风省、省奏青骢之绩、方隅依藉、岂其微乎、此澄清分宪所当议处者二也、其三曰久御史之廵城、臣观居重要地、孰五城最哉廵视御史故事不专为喧闹设者、事有奸弊、依法送理、正统间例也。禁约赌博、缉捕盗贼坐铺火夫、究问优免、成化间例也。查问九门官吏、多勒客商财物弘治间例也。访察参奏、打点馈送、嘉靖问例也。至于禁止科敛诈骗、裁抑豪横奸顽、安恤孤独良善、惩创奢侈游戏、举劾兵马善恶、何莫非御史事哉、臣谓专责成便。御史必用实授、替差必札一年、宪度必期力举、务相率而专心城务、以遏此城社之狐鼠、救此辇毂之疮痍、而又省其外班以杜请托、立为岁册以报满政斯都人猬冗之谷丝、蚕食之辐辏、冀可弹压之有资矣、此澄清国都所当议处者三也。伏乞　圣明再加裁酌。如果臣言可采、将掌道廵按廵城三项御史、照臣等今拟责成、仍将差规差次、照旧体总刻一册、付诸御史遵守、使诸御史在内者不敢以此为养望循资之地。传舍其职业而不讲。在外者皆知以此为耳目民社之托。拮据其心力而不辞。则十三道之体正而后可以正人。十三道之法齐。而后可以齐众。其于澄清之効。或可渐次覩云。
　　岁清天下囹圄疏【岁清刑狱】
　　据浙江等司案呈犯法愚民、何处不有、戾法冤民、亦何处不有、若非、每岁清理、必待五年差官、冤抑之犯难免圜土、合无照两京矜疑事例、岁酌一字、其于狱政裨补不小等因到部、臣惟国家典章、两京冤犯、春秋时得荷德意而矜疑之、以　都中含冤之夫、鲜不昭雪于天日者、惟是省直轻重系囚、奚啻百倍京师也、乃君门万里、独不得偕郡人岁与天恩、非所语无私之圣治也、既经各司具呈相应酌处、臣查得成化二年、万历十三年审录之例、即曾通行天下、旋即报罢、岂非以省直地方、各有审录御史在耶、顾御史职掌执法、原无岁例、即官御史时、亦不敢轻开释者、臣请　皇上施好生之德、扩解网之仁、始于邦畿、终于四海、令匹夫匹妇、无不被尧舜之泽、则惟有岁岁处处、开矜疑之例焉耳、葢犯人之在狱也。情状甚难。数语简而该廵抚允而廵按不允者。恒狱于斯。廵按允而廵抚不允者。恒狱于斯赴理于藩臬守廵申详于郡县守令。不允者。恒狱于斯。夫大之人命强盗或以赃证而迟疑中之流徒军犯或亦以追赃而淹滞小之赎金钱债。或无财而追比亦必恒狱于斯。近者动迟岁月。远者或久禁缧纟曵不得归结合天下囹圄而总计之。葢不知其几千万人巳此皆仰仗　皇上照及覆盆则得生。不照则不得生者也。臣愿　皇上于廵按每岁审录之外。再申澄清囹圄之法。师两京会审之规。为抚按会疏之例。方春时和也、每岁听两直隶十三省各抚按官会行所属问刑衙门、各审部内轻重囚犯有冤抑者、按察司居省会也即审省会之囚。守廵道有分土也。即审各道之囚。皆身亲廵历不得调审州县、为诸囚忧、亦不得委审守令、除情真罪当、审无冤枉者、照旧监候外、中有死罪矜疑军徒杖笞、情可原宥者、许各详诸抚按会疏以请、第一列死罪之可矜可疑者、每人述哀矜之状、其次列军徒追赃之可遣可配者、每件述处分之由、又其次列笞杖之可保可释者、令监禁之犯抚按疏期、勿过夏月为率大都轻罪自发落。无致久羁。重罪仍听部覆。恭候　圣裁务使岁岁力行。处处清审。则天下郡县。无一不清之囚、囹圄无一不清之罪。天下冤民。庶几渐少　皇上政举刑清之化岂不永赖于海隅苍生也哉
　　约束郡县省刑罚疏【省刑省罚约束】
　　该浙江等十三司案呈司寇职掌邦禁郡县分理刑名必须守令刑罚能省、然后郡县冤民可无、　国初民淳刑省、郡县尚树戒石以儆官邪、自今淫刑滥罚、强半海内、可无约束、以救无辜等因到部、臣惟天下之治平、贪酷之吏害之也、吏治之贪酷、刑罚之过使之也故善图治者、先省刑罚而巳、所据各司等呈、委于邦禁有裨、今□国之患在于死刑久□不断无以警元恶官刑轻而易施每以陷良善顾今天下刑罚最害民者不在大辟远戍之重刑而在过挞过罚之轻施重则动必掣肘祸人也恒难轻则欲可从心祸人也恒易故鞭作官刑刑之轻者也。听讼者谁不易之。然酷吏借此每以制人之命故或有过志忘伦而刑者。情流喜怒而刑者、时违天人而刑者。遇可矜疑而刑者一不省约而任法即令罪不至死之人。无故而就死地。此与决不待时何异焉天下之伤民生者。孰大于此金作赎刑罚之轻者也。听讼者谁不易之然贪吏藉此每以利人之财故或有罪内罪外而罚者。钱粮里甲而罚者。公用上司而罚者。克扣钱谷而罚者。一不省减而任情。即使犯非破家之人。忽令无立锥地此与没产入官何异焉天下之伤民财者。孰大于此。如是而欲其民乐畎亩。野宁鸡犬。难矣哉。昔仲尼论从政之屏恶、以不教而杀为虐、孟轲氏论御人之诸侯、必教之不改而治兹欲遏贪酷接踵之风、俾尽海内而刑清政举、约束之教、容可巳乎先臣兵浚尝请禁于孝宗朝矣。彼其时条教未布。民到于今思之。臣叨掌邦禁、僣采谚言、稽律例之未有借人利己、察闾阎之共患、守令假以虐民者、各拟约束以立教范刑罚两端、共一十六条、直陈民情、逐款后列、固不敢轻于律例。以防民而纵民。亦不敢重于律例。任禁暴以为暴。合无通行天下抚按、各令所辖郡县、书置座侧、俾海内冤民、晓然知　皇上覆载深仁、不欲吏之滥刑也如此、不欲吏之滥罚也如此、庶几明命照临、一顾諟间、其在官也接目警心、有所畏而敛迹、其在野也、家传人诵有所恃而安枕、率天下之守令而革心革面、必此刑罚之约束为首务、夫抚按诸臣、专制一方、即身督守令、亲省刑罚、为天子肩治平之任者也、刑罚约束。欲从省矣。贪酷者不察而入荐。何术惧天下之贪酷。刑罚约束恶不中矣。廉能者或弃而不录。何术兴天下之廉能。此犹吏治名实之辨。民隐休戚之端。朝廷嘉隆治迹。远让弘治。其机皆决于此。是在察吏之抚按。彰善瘅恶。举直刺枉。肯核实耳。如此则条教迪之于先导天下羣吏。遏未然之刑罚。激劝督之于后。惧天下羣吏。遏已然之贪酷。即能任刑任罚。岂得暴彼民哉。皇上欲为生民立命脉、为海内隆治平、舍此适治之路似无由也、伏乞　皇上再加裁酌、如果蒭荛可采恭候命下、容臣通行抚按诸臣、即将后开省刑罚诸约束状、照依国初戒石事例、各书守令公署以示遵守、其抚按举剌奖戒、务考刑罚、计宽严、有无破败人产、有无残害人命、有无贪酷形状、而贤否之、以示激劝、仍先将各郡县遵依缘繇咨部知会、郡县不省刑罚者、听抚按查考、抚按不核实守令省刑罚者、听部院查考、将见仁心仁政、沛然海宇、斯民永赖无疆矣、臣不胜恳切祈望之至、　计开省刑约束。一律例原无。宜省刑四条。勿用磨骨钉钉枷号、勿用数百斤三四人立枷、勿用带根板水缸杖生树棍、勿用脑箍竹签嘴掌背花、二伦理当重。宜省刑四条。父子兄弟告者恕父兄刑、夫妻尊长告者恕夫与尊长刑、妻妾替夫诬告者省妻妾刑子弟替父兄诬告者省子弟刑三刑流防过省四条。先加挞者后莫加挞、人加挞者我莫加挞、巳刑下体莫刑上体、巳挞输者莫挞赢家、四情偏防过省刑四条。勿偏听原被告加刑、勿过疑证佐加刑、勿出我聪明加刑、勿怒人强项加刑五避天时省刑罚四条。旱荒宜省刑寒暑宜省刑、霜雪宜省刑、节令宜省刑、六体人情省刑四条。尸亲宜省刑救尊长者宜省刑、诉冤枉者宜省刑、口讷宜省刑、七人可矜者省刑四条。老少者宜省刑、饥寒者宜省刑。病初愈者宜省刑、残废笃疾者宜省刑、八人可疑者省刑四条。官员宜省刑、生儒宜省刑、妇女宜省刑、贼情瞹眛宜省刑、省罚约束。一省罪内罚四条。罚罪之害昔惟苦于有司今更苦于命使盖依律科罪所出无多指赃悬派所取无限故也勿轻罪巳拟而又罚。勿重罪轻拟而加罚。勿改无力赎为有力赎、勿改轻罪赎为重罪赎、二省罪外罚四条。勿因事白罚富民。勿胁短明取罪民。勿罚纸谷收折价、勿受贿赂故出入罪、三省钱粮罚四条。勿取常例宽限勿取重收秤头、勿染投柜拆封、勿啬多派大户、四省里甲罚四条。勿明征会银暗用里甲、勿里甲轮支又派殷实、勿用银多而累管支包补、勿用银少而令行户出物、五省指公费罚四条。勿指迎送科罚、勿指来朝科罚、勿指士夫科罚、勿指截粮科罚、六省指上司罚四条。勿指上司取无碍银罚。勿指上司送长夫银罚、勿指上司发奖励银罚、勿指上司送节寿礼罚、七省克扣罚四条。勿克扣船车官银勿克扣各役工银勿克扣各行税银、勿派取地方土宜、八省纸谷罚四条。勿克上司官艮、食谷抵数、勿克自理赎银、余谷作正、勿克账济银两、发仓欺人、勿克条理工银、劝借肥巳。
　　皇明经世文编卷之三百七十九终
　　皇明经世文编卷之三百八十
　　华亭陈子龙卧子　徐孚远闇公　宋征璧尚木　徐凤彩圣期选辑
　　盛翼进邻汝参阅
　　申文定公文集一（疏　书）
　　申时行
　　疏
　　虏情疏（陕西虏情）
　　虏情疏（宣大甘肃虏情）
　　论松潘迭茂番夷疏
　　办御史张文熙条陈疏
　　虏情疏【陕西虏情】
　　近该陕西三边督臣、以虏情变动、边患纷纭、馈饷空虚、备御单弱、方条议上请、及时整饬、下部议覆间、随诙陕西抚臣揭报、本年六月内虏骑入境、攻围旧洮州古尔占堡、见我兵渐集、遂四散抢番、该洮岷副总兵李联芳、分兵追逐陷伏阵亡、臣等不胜惊愕、夫虏虽入境抢番。而城堡无恙。犹为失事之小者。然将官兵寡力分。遂致丧败。损威伤重、殊惊骇听闻、故敢以虏情边计为　皇上陈之、先年俺答款贡、套虏吉能及松山西海诸部、并听约束、驯至于今、西镇之不用兵、殆二十年矣、及吉能父子皆死、其孙卜失兔幼弱不能制驭诸部、而用事夷酋、如切尽黄台吉者、又相继死。以故各酋涣散。不相统一。或以转堡要赏于延绥或以借路生事于甘肃。或受赏于东而窃掠于西或罚服于此而狂逞于彼。或驻牧近边。驱之则曰吾不犯内地也。或刁抢番族。问之则曰吾不扰汉人也。欲绝之。则彼以款贡为词。难于峻拒。欲抚之。则彼实求索无厌。难以曲从。先因西宁将官、一时偾事、身既不保、虏益见轻、边衅遂开、兵端不息、此西镇虏情之大略也。顾边疆事埶。军旅机宜。譬之随病制方。不能执一。今虏既杰黠无状。掠我属番。杀我裨得。公背盟约。蔑视天朝。当时虏情如此阁部大臣多以包荒为主而台谏皆欲决计用兵此其埶不得不战。然一二小酋。虽巳猖獗。而大酋全部尚在羁縻顺义在西犹称恭事。卜酋回套。犹听调遣。初未尝聚众连兵。合谋犯顺。此其埶不得不抚。然或阳顺而阴逆。巳去而复来。虽尝卤掠而或送还人畜。认罚无词。虽有杀伤。而或缚献罪夷。誓不再犯。此其埶又不得不酌于战与抚之间。而应之务得其情。施之务当其可。顾今久安之后。荐灾之余。卒伍之缺者未能召补。则无可用之兵。粮饷之逋者。不能完解。则无可恃之饷。当事者既以临渴掘并为虑、又以无米煮粥为忧未及整顿。而虏患遽已剥肤。方欲经营。而人言更多掣肘。必先宽其文法。假以便宜。惟务责成。不为中制。不忧在上之牵制但忧在下之议论然后可以尽心展布。毕力安攘。此今日边计之大略也。臣等书生、不闲军务。然质之本兵、采之众论、其梗槩不过如此、容臣等趣令兵部将督臣梅友松条陈作速议覆、其彼处失事、候巡按御史查覆奏到、另行议处外、仍乞　天语丁宁、庙谟指授、使封疆之臣、皆知　皇上留神边务、烛照夷情、凛然日鉴之常临、而罔敢怠玩、肃然天威之远布、而莫不奋扬、服虏安边、在此举矣、
　　虏情疏【宣大甘肃虏情】
　　臣等蒙　皇上股肱之托、不敢不尽心、于边事亦尝讲求、于虏情亦尝咨访、谨以大略为　皇上陈之。今日虏情。与嘉靖年间不同。先年虏常侵犯各边。惟一意拒战而巳。今虏方款贡。自宣大至甘肃。不用兵者已二十年。虽犬羊之性不齐。豺狼之欲无厌。然部落有大小。情态有顺逆。以此论主持欵贡大概不失矣不可以一部之作歹而废各部之羁縻不可以一边之骚扰而致九边之决裂如其背约。则当致讨。如其输服。则不穷追。此今日制驭之大略也。今洮州失事。明系火落赤邀请。而宣太总督谕书。及虏王头目禀帖。尚犹未至。果否背盟犯顺。尚未可知也。今日之计。惟责成督抚。一面晓谕虏王。使无助逆。一面革绝火落赤抚赏。密图剿处。而最急者在挑选精锐。措处兵粮。务伸中国之威。破黠夷之胆。联属番族。保固封疆。如其处置得宜。战守有效。则以功论。如其因循玩愒。虚文搪塞。则以误事罪之。盖、　朝廷大体。惟是用人责实。赏功罚罪而已。若一有疏失。即大更张。抚臣既调。司道既斥。而又更换摠督。若止论战守则边臣无所惮于虏惟战欵二事未定则虏惟以挟制边臣故赏罚虽当明而又宜宽其文法也使丑虏反得挟以为重必云我一作歹则边官尽更将益无所忌惮。而任事之臣。皆垂首丧气。莫能自振矣。臣等盖为边事计。为　朝廷计。非为督抚计。而欲庇护之也。赵充国有言、兵难遥度。臣等亦粗陈梗槩如此、容臣等传示　圣意、令本官于覆本内、中饬各边督抚、务整理边备、毋得仍前废弛、以仰副　圣明拊髀侧席之怀、
　　论松潘迭茂番夷疏【处置番夷】
　　先该四川抚按官题称松潘迭茂等处、大小粟谷等寨番人、攻扑城堡、杀死职官、随调土汉官军、议行进剿、巳□兵部题覆、行令巡抚摠兵官相机行事外、经今日久、不闻消息。臣等心窃忧疑、盖松潘迭茂。即古维州。吐蕃地方。重山复岭。深崖密箐。自来蕃人出没。种类实繁。本朝置戍屯兵。稍示禁制羁縻之意。然山谷险远。粮运艰难。番人聚如蜂蚁。散如鸟兽。我兵追逐。则彼深藏远伏。不可穷搜。我兵罢止帚。则彼倏至突来。不可禁遏。其道在以剿为先声。以抚为权术如一种作恶。则整搠在镇官军。出其不意。歼厥渠魁。或毁其碉房。或烧其青稞。名曰雕剿。其余各种并不搜求庶几番人怀德畏威。虽小有窃掠。旋即底定。此制、御番夷之要术也。今该省官、轻率寡谋。一闻番贼之报。便欲动调大兵。使番人闻之。得以纠党聚众。肆行猖獗。近该总兵官李应祥揭称标兵二千、皆非惯战之卒、不敢轻进、见调土司、尚未到齐、臣等昨问兵部、亦皆以为失策、且四川近有采木之事。有司调度无方。民间颇称骚扰。库银给发将尽。军饷又巳空虚。若兵连祸结。财尽民穷。为患非细。此臣等所惕然忧俱而不宁也。臣等巳面语兵部、须马上差人、行令新任巡抚徐元太、摠兵李应祥等、相机剿抚、用心处置外、但地方遥远、人心不齐、必得　天语丁宁、庙谟申饬、然后人皆警惕、事有责成、且知　圣天子明见万里、不敢有玩愒苟且之意、以取误事之罪也、
　　办御史张文熙条陈疏
　　今日蒙发下文书、内有御史张文熙条陈三事本、其第二款戒偏重之弊、言前此阁臣专擅自恣、内有四件、乞　皇上宣谕臣等、永为禁革、□文书官宋坤、口传　圣旨、朕于天下事不得尽知、常要咨访内阁、若各项事体、都不与闻、设内阁何用、张文熙说这许多闲话、先生每也不要介意、钦此、仰惟　皇上圣德谦虚、纯心委任、不以臣等之不肖、每欲咨询、又以御史之多言、俯垂慰谕、臣等方切感激、更复何言、但国家典制。及阁臣责任。言官皆不深考。使臣等居密勿之地。冐专擅之嫌。恐难展布。不敢不为　皇上明之。其一为部院各衙门。不当置考成簿。送阁查考。查得　祖宗旧制。各衙门每月关领内阁精微文簿、开写事件。月终送内阁收掌。年终类送六科廊。此系二百年来成规。令考成文簿。与精微文簿相同。但详略稍异耳。然则各衙门事体未尝不使阁臣与闻也且先年题奉钦依。凡抚按官。奉到勘合。过限未完者。六科上下半年一次查参。其每月送阁文簿。止备查考。阁臣原不题参。又罚俸止及抚按等官。未尝借以督责部院也。夫国家纪纲法度。分掌于部院。而统止帚于　朝廷。阁臣则参机务备顾问者。所患者黄扉诸老推委不任而中实操牵制之权耳若以诸司之事自任斯乃任职相也若于诸司之事全不与闻。即　皇上有问臣等凭何奏对即有票拟臣等凭何参酌此岂　皇上委任责成之意哉。且如吏部官不称。则当去。未闻革吏部之钱粮也。使阁臣不职。即黜罢可耳。若并其责任而尽削之。不几因噎而废食乎。其二谓吏兵二部升除、不当一二取裁、其三谓各处督抚巡按、不当密揭请教、夫部臣各有职掌。督抚等官。各有责任。原未尝事事取裁。事事请教。但阁臣以平章政事为职而用人则政事之大者故文官自京堂。武官自参将以上。部臣亦与臣等商量。无非虚心为国、以示慎重公平之意。今二部尚书见在、臣等何曾行一私意、用一私人、今但问其所用之人公与不公不当问臣等知与不知也至于各地方事情。若关系重大。督抚等官。岂得不与臣等言之。如陕西等处重灾。作何赈济。辽东虏情。作何防剿。云南莽贼。作何备御。此皆　朝廷大计。即各官揭问不为阿承。即臣等告以方略。不为侵越。但论事体当与不当不必论臣等知与不知也其四谓票　旨不使同列与知、则臣时行在阁、无一事不与二臣议拟、即文熙亦谓其同寅和衷、原无此事、何从禁革、此则臣等可无论也、盖议者徒见前人之弊习。而并欲防后人之将来。不知专擅在人。不在于法。择人以守法则可。因人而废法则不可。假令臣等居位食禄、事事皆委之不知、岂不安逸、然　祖宗建立阁臣之意谓何、臣等受　皇上高厚之恩谓何、而推诿自便、即万死何以塞责、臣等实不敢避形迹、而有所不尽其心、故毕陈其愚如此、
　　书
　　答萧岳峰
　　答于存素
　　答叶台山相公一
　　答叶台山相公二
　　答萧岳峰
　　近时后生足不至边塞。耳不闻金鼓。而专言战鬪之事。欲尽罢诸边贡市。一意用兵。此可以莽莽举事耶。鄙意谓虏王市赏停革。足以正中国之体而各部贡市如旧。聊以羁外夷之心然后可以专意西邮。图创西虏。而言者巳露章见诋。且诬以受贿矣。此亦听于公论不敢多辨。但恨国事纷纭。终为此辈所坏耳。
　　答于存素
　　此时当国家豊裕之日三叛巳服谓北虏亦可以有功故有纷纷之说西镇之事。议者纷纷。皆欲尽罢贡市。而与虏战。公试观今日九边兵力何如。粮饷何如。将领何如。一处犹可支持。一二虏酋。犹可与角胜。若诸边猬毛而起何以御之宣大密迩陵京。一有警报。畿内骚动矣。鄙意见小疏中。盖欲安置他虏而处西虏。使吾有必胜之等。乃为万全。非任虏纵横而不之问也。言者遂借此见攻。至诬以赃私。岂不冤哉。经略公行已选带宣大骁将锐卒。粮饷就彼支办。其请银二万。乃随军之赏耳。兵部已发过马价四十余万。而西镇设处粮艹。又在外。语云兴师十万。日费千金。用兵岂易乎。其疏中迎送廪给从省。盖因　上有传谕。命之省约故也。总之兵难遥度。胜在未战。若但以舌击贼。大言不惭。亦何益矣。
　　答叶台山相公一
　　近时事体。与往时大相悬绝。阁中开导斡旋。止凭揭帖。往时或奉御札。或令文书房口答。无中寝者。今答者什之二三。寝者什之七八。此一难也。往时六卿皆备。事体每相商确。皆得与闻。今疏上报可。绝无违驳。遂至不相关涉。此二难也。一时风尚。率先气节。少年喜事。是时台省实多虚论非文定私言也口语纷纭。前倡后随。党同伐异。狥之则不可胜从违之则便相仄目。此三难也。然其要则在　主上。一有转移。便能改观易听矣兹其时矣。昔人有言至诚以感动之。尽力以维持之。此不易之定论。唯公与同事诸公。恊心共济。太平可翘足而须者。衰朽闇劣、爱莫能助也。
　　答叶台山相公二
　　又
　　方今　国事艰危。人情险诐。　主上凝旒塞纩。端居众穆之中。而众论愈嚣。群情愈涣。当论始于此时耶少年阴有所推戴以树私交。而阳有所诋排以淆公是。上下否鬲。中外聧携。自古国家未有如此而能久安长治者。公以诚心直道。正论昌言。百计调停。万分匡救。故能弥缝主阙。系属人心。使贤者有所依止帚。而不肖者犹知忌惮。此为国家倚重不啻鼎吕。而奈何恳恳求去也。仆老惫无识。然窃窥盛意。欲以感动　上心。为纳牖解弦之地。真可谓苦心极矣。然愿公无坚去心。随机而应之。以待天心之默佑。　圣意之转圜可也。别谕止帚柄六曹。夫阁臣之参机密。自永乐以来。二百余年。天下之政出于一。自古记之矣。所贵择人而任之。　主上虚巳而听之。唐德宗使宰相共理钱谷李泌以为此一吏之任非大臣之事也自可兴化致理。若使六曹各司其事。则意见纷出。事权涣散。其埶必不能安。此亦公有激而言。非仆所知也。
　　皇明经世文编卷之三百八十终
　　皇明经世文编卷之三百八十一
　　华亭徐孚远闇公　宋征璧尚木　陈子龙卧子　何刚悫人选辑
　　徐凤彩圣期参阅
　　申文定公集二（序　记）
　　申时行
　　序
　　赠抚台周公
　　召对录序
　　纶扉笥草序
　　赠抚台周公【奏绩】
　　大中丞抚台周公之及再考、而以最绩闻于朝也、余既以四郡守丞之请、业有赠言、而吾乡之缙绅大夫、谓公临镇郡中、吾曹在宇下、目接公之厝注而身被其泽、默而息乎、非情也、则以余备糠粃而属词焉、葢舆人之诵。以公之才猷德望。踵美于文襄。其得民之深。接迹于文襄。若天之有私于吴人者。余故采而述之。乃其时之所值。势之所乘。以后方前而有难易之论亦此等文恒格则公尤处其难。比于文襄。功齐而力倍者。犹未之及也。余请毕其说、当　宣英之朝。江南久离汤火而安锄镈。罔疏而民富。年谷屡登。不覩兵革。葢家有囷积。里有灌输。公庾有红腐也而文襄乃得以其财力之羡。从事于沟塍甽浍津梁陂障之间。为民兴百世之利。又请蠲重额之逋。为民除百世之害。当是时庙堂急民。而尤以财赋根本急江南之民。文襄之奏便宜朝入而夕报可上不虞掣肘下不忧蹙頞时势参合而泽易流若登高而招顺风而呼也乃今之江南。视畴曩径庭矣。自岛夷为难。列营置戍。仰食县官。而馈饷日增。水旱疾疫。相踵为灾。而逋税日积。大农之檄。趾相错于途。有司数被谴让。中涓奉诏。复以额外榷商。而征敛日益烦。亡赖不逞之徒。抉关胠箧。乘间而起而盗日益充斥。葢闾阎阡陌之间。不苦兵。则苦岁。不忧征敛。则忧盗贼。琐尾流离之状。呻吟愁叹之声。未有甚于今者。乃公身共其恫而心计其便。所为撑支调剂。抚循销戢。布之科条禁令者。率以忠厚慈爱。设诚而致行之。明敕有司。毋以抚字后催科。申严将校。毋以恬嬉忘戒备。其弭盗具有方畧。豮豕牙而折其萌。倾虎穴而杜其衅。诸奇袤轶宕之氓。悉丽于法。孳孳焉。闵闵焉。务兴民之利。而除其害若慈母之于婴儿。日休燠而乳哺之也。若上农之力田。芟其稂莠。歼其蟊蜮、而封殖之也。以故民安盗戢。四境如挟纩。百城如覆盂。翕然称治。葢公之劬劳殚虑。经营拮据。其用力若斯之难也。而又有难者。　上深居决事。公交车之牍。浃旬累月而不报至语及榷税辄置不省而公所请减税之章如期而奉德音卒以苏商民而通食货。留都煽乱。狱具而株连不巳。流言相惊。几于麋沸。公驰往抚谕之。反侧遂定。卒以销祸本而安辇毂。公之精诚。信于　主上。而功寔着于国家。其超卓可纪者又如此。夫文襄之所兴革。在朝野清晏物力丰豫之年。而公在征求迫蹙。变故劻勷之际。乃政成化洽。相望后先。譬之良医。文襄所治者。欲起之疮痍而公所疗者。周公亦名臣固不甚逊文襄非特相誉之词垂绝之膏盲也。其奏效同。而针石汤液之施用则殊矣。余故曰功齐而力倍也。
　　召对录序【召对】
　　隆古圣哲、都俞一堂、龙云类从、鱼水交、故能翼宣至理、跻世熙平、诗书之文可考也汉唐以降此道寖微。然而英谊侧席。忠贤遇巷。宣室召问、栢梁和歌、延英之奏御有呈、崇政之议事不辍垂之史册、并为美谈、本朝自　二祖开基。　宣庙嗣统。法宫便殿。燕见非时。内阁平台。幸御不绝。本朝君臣之间自汉唐稍为疏远而　神祖尤尚恭巳故文定隆召对如此自后亦复寥寥矣。　泰陵锐意修复。无何而龙驭上宾　永陵取法同游。未几而朝仪并废。堂帘逈隔。昼日阔疏、溉釜列夤。睽隔巳甚昔以为成规今以为旷典故庐陵有谕对之录。长沙有交泰之编。永嘉任丘别有私纪。学士大夫时或称道之。臣忝非据。渥荷　上恩。九年之中、对郊坛、对山陵感思殿、对浑河、对毓德宫者各一、对朝门御幄者三、大抵敬天勤民、定元良。容直谏。饬边备诸政事、史官记注、起居贮之东阁、会三殿灾、皆毁于火、臣曩从阁中录得数条、藏之家、语云　主上明圣、而德不布闻有司之过也。臣为此惧、乃仿先正遗意、辑而存之、为召对录以示子孙、使世世瞻戴、颂述无替坠焉、
　　纶扉笥草序【纶扉密奏】
　　累朝以来、阁中皆有密奏、及奉　谕登荅者、皆称为揭帖、其制视诸司题式差狭而短字如指大。以文渊阁印缄封进　御。左右近侍。莫能窥也。余自万历戊寅入内阁。参机密、越癸未承乏领事、葢兢兢守职、矻矻在公者、九年　主上聪明英断威福巳出海内欣然望治、自惟拘谫庸劣、不足以仰佐下风、然至于军国要机朝廷大政、　上意之所欲出而事理未安。宰相之职不过如此政体之所宜行。而渊衷未发。诸司待　命而未报。言官力诤而难回者。未尝不从中调剂。就事匡维。其或　上有特谕或令中官口传。皆随至随荅。刻期取办。与同官杂坐据案伸纸。奏成□手中。所谓奏疏体也词取疏通不为文藻事求明畅。无用繁多。岁月既深寖以成帙韩子示入则告其君。出则不使人知者。大臣宰相之事。余尝佩服斯言。故自阁中掌故。及二三同事外。无得见者余绝不以示人。人莫之知也。岁辛卯、余得请归田、不复关朝事儿辈间从笥中搜获旧草、将刻之以传、余不许、巳复跽曰、请勿传而藏之家、以示子孙、乃许之、名曰纶扉笥草、且题其端
　　记
　　重修太仆寺记
　　顺天府重修候气室记
　　御马监重修勇士四卫二营公廨记
　　湖防公署记
　　浒墅关修堤记
　　杂记
　　重修太仆寺记【重修太仆寺】
　　隆庆己巳秋八月某日太仆寺卿臣某言、　陛下幸过听、使臣待罪仆卿。领国家闲物之政。自京师三辅。及旁近藩省。凡地产马。若牧马编户。暨州县牧马之吏。咸供职赋如令。臣得假国威。重据公署而莅之。又赖　陛下仁圣振恤黎庶贳民当出马者征其钱。此卖种马钱也寺以故多藏钱。主守出纳。臣咸与有事。夫受任辇毂下。下临郡国。委簿牒。寔帑藏其中系观视不细。而直堂牗门垣之间。经十数岁废不治。示天下庳隘伤国大体。臣诚非之。又故事寺百需咸仰赎锾。自顷节缩佐县官。仅仅所有不足以更□。臣请括寺所辖州县赎锾未八者。入大司马。以其羡葺公署。上无厚费。而下令寺易观。甚便、　制曰下大司马、大司马霍公力主其议、　制曰可、乃以某月某日庀匠事、凡挠腐者易之、颓垝者筑之、上漏旁穿者瓴甓之、为屋若干楹、为垣若干丈、用毁为坚、因故为新役不踰时费不及国越若干日告竣、公将勒贞石以示来者、属史行记之、按国初置太仆典马政北乎。故开行寺部诸监苑、寔上驷以壮北边。　文皇帝既定鼎。诏升行寺为太仆与南滁比。　睿皇帝朝始正今名葢百有四十年于兹。卿以下故设两少卿十二丞丞各分部。督郡国马。自　天子用言者言。损丞员大半。存其三。令主调兑。而益少卿一人。逓领京营验印寄牧之事。以故丞选益轻。无能有所预。而少卿局于其职。志不得辄行。卿又高秩。率远者一岁。近数月。辄迁去。不暇谋寺事。以故视廨宇若邮传然、即倾圯不治。漫不加省。而顷士大夫又重费远嫌。掇静约之誉以相尚。稍排众议。有所更剏。则讥姗繁兴。危以文法。故任事益希。噫其甚矣。昔卫文公国于楚丘。新集耳。乃定中营室。至椅桐梓漆毕具。而诗人论歌文公之德曰。乘心塞渊。马耒牝三千。夫惟怀忠笃。虑久远。故能附众立国。富有千乘。其效可覩巳。今国家方制万里。庶府百司。各奉职以听。方将崇论竑议、度前规而侈后观、乃区区冏寺、顾逡廵苟简不复议葺。治。丞曰、吾位卑而言高不敢少卿曰、上下牵制往往废事不但修建小事为然吾任剧而责分、不能卿曰、吾旦暮且去、不暇、即是心也。巳不能怀忠笃虑久远。而欲善于其职。致乘马之富。得耶。公初在　先朝。以切谏杖谪徼外、直声震天下、会　主上临驭、召起、三迁而至今官、则修废刬弊、求政之所亟、首上书重丞选。均劳恊恭。咸秩。庶事巳卒。就兹役以庇后人其秉心若是是可书巳公疏言唐盛时比屋充盈。缣易一马。往往归功监牧。称张万岁王毛仲。安知今世无若人者。乃顾贵耳贱日。怀材异代乎。葢自谓也。行三复其言。甚壮公之志。故备着之。使后有兴焉。
　　顺天府重修候气室记【候气室】
　　国家建日官以授时作事。占步推测之法甚密。至郡国县道则置畴人斗食。名能习知阴阳者。顾其占候不领于日官。而顺天治　都辇。制特详慎。每盛德迎春于东郊。先五日钦天监奏遣其属二人。往候气。其布管寔灰重室。略如旧法。随方占之以气发敛。知岁稔恶。所司奉行以为常。然其掌故莫得而详也。府故有候气密室。在东北陬。岁久颓圯。乃就空廒中行事。一切取文具。无有言修葺者。京兆新城王公、会稽朱公、至则相与言曰、夫占气测时、受　命而始毖事、至重典也、而简陋如是、甚不称、其若京兆何、则移书大司空、言更作室便、奏　上报可、乃以公廪之羡、贸材饬工、作之故趾、为室若干楹、其费为金若干两、讫工若干日。既成则二公俨然造余、愿有述也。葢古者候气以起锺律。宣五行八正之令。诸史律书其至精者未尝载也其法稍轶不传。即心达体知。靡所承授。然火指在测知迟疾猛弱之气。以验灾祥。察治忽。令上下侧身修德。施救政而巳。汉志天子以冬夏至先后五日。令八能之士。各言候状。效则和。否则占。其重如此。后世精智巧思之士。或各以意合法。而气应先后往往不类。葢隋牛弘言灰飞全出为猛气。不能出为衰气。其应为暴君纵臣。然文帝驳之以为非事应也夫务求法而不师意。即羲和冯相而在。无所用之矣洪范有之。王省惟岁。卿士惟月。师尹惟日。今　天子冲圣宵旰求理。足以迎淑导和。消弭不然之患。设气一不应而畿辅方千里。或旱涝螟螣札瘥为灾。则卿士师尹。安所逃责。是得无省验乎。昔称京兆以春时和行界中、存孤老、理冤狱、劝民农桑、问所疾苦、退贪残之吏、是数者、所以鬯宣德意顺承天心。化灾沴为休祥之本也。夫使闾阎不呻。嘉肺无枉。铜墨靡所为蠹。阴阳调。风雨时。则和气应应而占候。皆合不爽。则是室之作。岂文具哉。
　　御马监重修勇士四卫二营公廨记【禁族公廨】
　　国初棊置营卫。宿重兵　辇毂下。春秋讨阅。具有法程。独禁旅不时肄。陛楯干掫。是共而巳。宣德中始选募骁勇。及腾骧四卫之士。分营而肄之曰勇士营。勇士四卫二营隶于内臣最为无用而侵冒不赀世庙曾革而又复曰四卫营。营各有将领以所部多寡。差次其秩。乃辟教场干安定门之外。岁时训练。如三营而隶之　御马监。以太监一人提督出入扈卫导从以备非常。葢　天子所择以为禁兵至亲重。不与他营卫比。嘉靖中建方泽侵二营壖地乃更徙稍东。而廨宇简陋。岁久寖圯。先后仍贯。讳言举嬴。甚不称　国家崇严禁旅居重建威之意。今御马监太监某、既受　上命、督理营务、则条上诸废坠及相袭为蠹弊者。为之振起厘剔。巳而按视营廨。见其震凌颓剥。积废不治。则慨然曰、是不可以巳。因奏状言新之便、　上曰新之乃令太监某某、及坐营指挥某等、筮日兴事、鸠工庀材、前为官厅、左右为旗皷厅、各一、监督厅二、营厅入、庙二、以祀玄帝及火神、为屋凡二百三十有二楹、缭垣凡若干丈、工始于万历九年正月某日、讫明年五月某日、是役也费取于牧场子粒。而工部以砖埴之余佐之。征发之请。不及于县官。缮治之劳。不烦于将作。食节而事时。力省而功倍。规制既具。等列咸秩。壮国容也。兹惟　明天子张皇率竹一视宫府之至意。惟迩臣修职奉公。惜财慎事之盛举。皆不可以无述。爰识其畧使后有考焉。
　　湖防公署记【湖防公署】
　　吴水国也而震泽汇其中。洪流巨浸襟带三州。渐洳数百里。所产鱼虾蜾蛤薪茭菓木之饶。民衣食之网罟于是。斧斤于是。故称利薮。然而洲渚盘互。岛屿纡回逋逃亡命。椎剽之奸。亦往往窟宅于是、或曰江南不患他寇恐乱始于湖盗余以为不然凡贼之入水者贼之无能者也彼岂能舍舟而陆战哉故亦称盗薮。有司者葢尝忧之然自国家经畧以来沿江置戍岁时操阅海上备倭壁垒相望。其防最严且密。而独太湖之防阙如曰斯内地。无动为大尔而顷年多盗。闾阎村坞之间。抉关胠箧。越人于货者。所在窃发。官司逐捕逸而之太湖、风樯浪舶。腾踔出没于烟波浩渺之中。莫可踪迹。葢防之为尤难。中丞赵郡曹公来抚东南、周视四封、兴修百度、江介海壖、防御既饬、则计所以防湖者、乃籍兵壮、治舟楫、严追捕、谨哨廵遴属武弁中廉勇有干局者曰总练官而以指挥佥事朱汝忠为之、巳复念曰、湖去郡治远、而兵水宿野次触风涛、犯不测为难、远者耳目不加、而难者易规避是使争为偷惰而相欺谩也。计莫如扼要害、审便宜。列营建署。莅而守之。可以经久、乃命汝忠相地得鼋山之麓、鸠工伐材、剏立廨宇、凡为屋若干楹、前堂后寝、翼以廊庑缭以周垣、树、纛建牙、规制悉备、工始万历辛丑十月某日、讫千寅四月某日、阅凡月而成、费取诸省存虗冐之银。为两若于、则汝忠所请于兵使邹公、郡守周侯、以闻于曹公、而允行之者也、署成、周侯来属余记、余曩在政地。所司尝以湖盗闻。　诏以格例从事乃遣兵搜缉经岁无所得卒报罢始失之张皇。终失之疏宕、宁独以地险故哉。今余皇既具、组练既集。公署既设。上有所申令。下有所禀仰。若立标而示。望的而趋。体统以正。军容以肃履斯地、任斯职者盍亦趯然深思、孜孜户牖之图而永绝萑苻之衅也乎、
　　浒墅关修堤记【浒墅修堤】
　　国家以辜榷之利佐度支。关有征。舟有筭。司徒之属奉玺书从事焉。吴之浒墅其一也吴故东南都会。而浒墅绾毂其口。关临漕渠。有堤翼之。蜿蜒绵亘。四出九达。无论冠葢走集。商贾辐辏。而司农之粟。少府之钱。岁输以巨亿万计。舳舻相衔。邪许之声不绝。关之左右。皆名田上腴。水至不害。其获自倍。饔飱租赋出其中。葢行旅所迹。岁漕所经。穑事所仰。赖是堤之重久矣。比岁淫潦。水啮堤崩。徒涉既艰。沦胥日甚一时行者负者。挽舟而过者。秉耒庤镈而望岁者。皆颦蹙咨嗟。有司虽駴目疚心。而物力久虗。莫知为计。户部郎澶渊董君。以万历丙申来领榷务。既厘剔弊蠹。修举经呈。遐迩慕怀。至者襁属。踰年而税之溢于旧额者。三千金而羡。关吏请如故事。治橐中装。君叱之去曰。奈何汗我。而议所以捐之。则以语兵备宪使曹君。曹君曰请捐之堤工为民利可乎。即输金府藏以待庀役。而曹君为闻之中丞侍御两台。檄郡丞应侯长洲令江侯董其事、乃发部民二百四十家、各率丁夫、具畚锸。塞决补罅。培薄增卑。众志大和。并手皆作。自枫桥抵关二十里、所为堤丈二千六百有奇、如砥如庸、既崇既固、工始于某月日、讫于某月日、凡三阅月而告成、于是江侯来乞言、将石其工之始末以示永久、昔在成周关市不征。泽梁无禁。其取诸民也廉。而至于遂径沟畛川涂浍道。遂人之所治。司险之所周。知。无不犁然备饬者则安所措费而得是葢其时乡有委积。野有聚粟。载师有园廛县稍之入。均人有公旬之力政。常以其不涸之财。有余之力。典事而劝工。故人不告劳。而国不知费。其丰豫若此。余尝闻父老言。周文襄抚吴时。缮治津梁道途以数十百计。所在廪庾皆满间以抵无年之租熙熙乎若成周之盛世。而今则有大异不然者。赋额日广。供亿日繁。重以灾沴荐臻。督逋之檄。旁午于道。当时民力尚宽巳若此耶闾阎如磬廥藏如洗有司至不能名一钱甚则学宫颓圯。经数岁而不得治。葢巳窘矣。向微董君出其余税。捐以予堤。则病涉苦潦颦蹙咨嗟之民。庸有极乎。葢江侯为予言。董君之司榷也。度舟筭缗。如式而止。皆躬自衡较。一不以假吏胥。税金镕销解运。综理精密。无敢有恫愒为奸利者。民间小艇。缘关往来。一无所呵禁。葢以其精明强察。烛奸杜欺。以其宽平和惠怀远附近其嬴得过当乃大胜于竞锱铢。析秋毫者。而氷蘗之操。羔羊素丝之风。又皭然自拔于脂膏之地。故能酌彼以注兹。推嬴以济诎。上佐国家之急。而下以拯一方之艰危。跻之周行贻以永利。其有造于吴岂浅鲜哉。
　　杂记
　　云南缅夷莽达剌、恃其险远、兵力强盛、常侵逼三宣而陇川多氏、为岳凤父子煽诱、折入缅中、顺宁土舍罕虔为莽内应、于是据陇川、破顺宁、滇中大震大臣中策缅事者、谓余往年麓川之役。此靖远末年之事师虽有功而议者籍籍王靖远提兵十万征旁省粮饷。请官监军纪功。数岁仅乃克之。此巳事之验也。余曰今财力殚诎。大异昔时。若尔则西南骚动。国家受其敝。非计也。滇南万里。向来文罔阔疏。武备单弱奸人勾吊远夷。乘隙而动。若选择守将。率兵御之。并调上司募徤卒。自足固内而捍外。无过虑也乃与本兵议调邓子龙刘綎、各领三千兵赴之。令相机战守。子龙先复顺宁擒罕虔、诏斩以狥、綖亦以计诱岳凤、及其子曩乌缚献阙下、　上御午门楼受俘、磔诸市、缅兵遂不敢出而缅兵亦安。是举也调兵不过六千。饷取诸蜀中。及南户部。费不过二十万。葢　上留意边疆。以滇中用兵。敕总镇五日一报。按臣核功稍迟。则先发赏赉以励士心。故能成功如此。然滇中无饷无兵或调兵防守。半岁即撤撤时皆不给饷。兵皆散去。缓急不能猝集。数为夷寇所乘。余故与抚臣议屯田养兵之策。腾越逼三宣。近缅地。皆肥饶而多闲旷。可以列屯课种。储蓄以待军兴。而远方守令。多阘茸不任事。尝语按臣督察之。卒无成效可叹也寻边人有持缅地二番锦入见抚镇。诡云缅酋欲求入贡。抚臣书来欲奏闻。余答曰。近时暹罗入贡。特遣人用金叶表文奏御。今第以一人持二锦来。真伪未可必。宜审寔而善遣之。非得金叶表文。不当为代奏也。抚臣乃止。巳卒无验。求其人。则亡去矣边事夷情安可轻信而漫为之哉。
　　万历丁亥秋江南稍熟临获时、淋淫不止、漕船蚁集水次、使者刻期督趋、民输挽仓卒、米皆湿润、巳入艘经月、管仓部臣不肯受输、若尔民间破家者此屋矣欲却回抵易、漕卒汹汹、余谓石司徒、江南岁输止有此数、无可易者、势必责民间赔补、是一岁而责两岁之输、民力何堪、恐急则生变矣、以愚论当权宜措画、往时漕粮入仓。京师十七。通州十三。恐京军以米色恶。哗不可制。宜小为变通。以十三输京师余皆留之通仓可也。故事出放以廒经为次第。今岁稍更月日。则不可复食。强授之恐坐他端不若随到随发。廒经且可勿拘。令下诸军犹有难色。司徒急索釜甑。对众炊饭皆可食。诸军以次支给。寂无哗者。是举也。江南免责偿之苦。国储不至朽腐。军不致鼓噪。处置似为得宜。未可与拘方者道也。
　　川贵土司、首安氏、次杨氏、皆以兵力盛强、蓄积富厚相雄长、诸土司皆惮之、安氏在嘉隆间、小有反侧、朝廷下诏切责、第令服罪削职、取羁縻而巳、惟杨氏世称恭顺、而应龙稍桀黠、自其祖父时颇招纳内地游侠、及犯罪逋窜者、为之羽翼腹心、凡七家、皆有室庐田产、长子孙成大姓、应龙心恶之、既袭职、皆摈不用、更虐使之、或加诛戮、七姓咸怨、率迯入五司中、五司故隶播州、而诸长官怨应龙特甚、七姓者、复从中怂恿、乃数奏应龙罪恶、部覆行两台会勘、两台所委府佐、及两司首领、皆以土官为奇货。多所需索。数以计困之。尝期以某日入境候勘应龙如期至。委官故迁延不行。度应龙且去则猝至。以跋扈不服罪之。必得重贿乃巳、以故应龙每赴勘。若就刑僇。然两省有征调。朝奉檄而夕发兵。毋敢后时。未有不臣之迹也。时贵州抚臣喜事者。入五司肤愬。欲用兵。偕按臣以疏请。余力止之。谓应龙虽残虐。但行于所部。未有逆节于　朝廷　祖宗朝。从来羁縻。不以汉法治也、部中遂寝其奏。久之。蜀抚以他事檄召应龙。下之狱。狱吏卒备加窘辱。取索不訾。应龙大恚恨。会东征事起石司马请释应龙。令帅所部兵立功自赎。既而罢之抚臣复召应龙就狱。辞不至。乃遣兵深入逮捕。应龙据险拒敌、杀伤官兵甚众。寻攻破綦江、势甚猖獗。诏发三省兵。及调旁近土司讨之。复添设抚臣。开府辰沅。加蜀抚总督军务。踰年遂平播州设遵义府。然三省财力。耗费以巨亿计。楚蜀之间绎骚甚矣。向使委官不索赂。应龙不系狱。调必赴。召必来。何至称兵叛逆乎。挑衅起祸。必有任其责者。文定老成持重不喜用兵故好事喜功。穷兵殚财非国家之利。已事可永鉴也。
　　京东诸州县、多卑洼。京师本泽国也或谓地高水少者大谬沮洳弥望。或云可开水田。如江南耕耨法。岁牧自倍。而徐尚宝贞明主其说。具在潞水客谈。余深是之、乃请　上旨下近京郡县酌量修举。以尚宝兼宪职董其事。尚宝从河间经始。工费无所出。至令人募化筑堤捍水。颇有绪。乃之蓟州、招南兵之习农者。使画地耕作。仍给之饷。一时农兵大集垦田以亿计。亩收一锺。抚臣及司道。方次第开报。而北人官京师者。倡言水田既成。则必仿江南起税。是嫁祸也。可恨乃从中挠之。御史王之栋疏请罢役而中官在左右者。多北人。争言不便。会　朝毕。　上召余及同官干皇极门。谕以水田当罢。余对言高田宜黍麦。下田宜粳□。今民间游惰、下田俱弃。不耕故议开垦非尽废巳熟之田也。　上云。荒田可开。水田不可做余退而上疏。极陈利便。而以扰民。而初议尽格矣。彼中间垦巳成。收获甚富。一闻　诏下。尽毁堤山斥为闲田。垂成而废。良可惜也余归巳二十年。乡人北来者云、京东稻田颇广、白粲辄输京师。供　上用其直减于往时。葢农兵自行开垦不关有司。而人亦无挠之者。乃知民可与乐成。难与虑始甚矣夫任事之难也。
　　洮河边外与虏隔绝、　国初设茶马司与番为市、每岁纳马易茶、常为中国侦伺。虏至则与边人并力御之、虏或挫衂以去、自封贡后虏常钞掠诸番、番不能支、则俛首屈服、岁有输纳、名曰忝巴、于是虏骑数至番中、而火落赤者尤桀点、入于莽剌川就水草、时掠汉人畜边将或就索。辄复得之。副将李魁者、方大醉、军士报虏侵掠、魁即单骑赴之、不介而驰、虏人方持鞚自白、魁辄拔刀斫之、虏众大噪、射魁创甚、还营宿昔而死督臣檄大帅刘承嗣击之、不胜、遂入犯洮河副将李联芳出战败没、廷议纷纷。谓虏巳渝盟。顺义寔助逆、洮河且陷、临巩且陷危若累卵。因归咎本兵并论余失策。余备陈边事虏情。请下九卿会议议定余复请　上命戎政尚书郑洛为七边经畧使切责顺义趋之东归。而声火酋之罪。逐之使去。于是莽刺川无虏。而他酋真相据捏土川。与火酋表里者。亦远徙。时甘肃抚臣欲诱杀番人报功。廵茶御史不可。乃止。一时幸灾喜功者。皆攘臂谈边。然边事卒无恙洮河晏然。而火酋窥伺旧川。卒未有能创之者。谈何容易。
　　内臣张维者、好文雅、能诗、　上爱任之、呼为秀才、命掌兵仗局、驾常幸局观兵器。偶玩弄之。维奏言兵凶器。非至尊所宜操。　上笑而止。因令内臣胜兵者咸肄习之。或言　先朝有内教场。以岁时演习武备。葢指　武宗时也。　当时不过饰观而巳近者内操实因虏患而设上欣然举行乃摘选内竖二千、分班操练、每以五皷从东华门入、及晨而散阁臣以为言、　主上令传谕不久当罢、主事董基言极剀切、　上怒谪外任、阁臣深以为忧、乃因文书房传语司礼诸大珰云、此事关系禁廷。诸人怕擐甲荷戈、未明入内、设奸人窜入其中。为害叵测。即有缓急外廷不得闻宿卫不得入。吾辈大臣。束手无计。此皆公等剥肤之患也诸珰皆竦然。乘间力奏。　上乃命撤止。使外廷诤之。未必便回　上心。乃知显谏不若潜移为妙也。
　　皇明经世文编卷之三百八十一终
　　皇明经世文编卷之三百八十二
　　华亭徐孚远闇公　宋征璧尚木　陈子龙卧子　李雯舒章选辑
　　董云申士开参阅
　　何中丞九愚山房集（疏　序）
　　何东序
　　疏
　　戒备紫荆诸关疏
　　防秋疏
　　套虏输欵求贡疏
　　戒备紫荆诸关疏【修筑边墙】
　　查得前道副使曹金条陈议修边垣以图经久照得本关自东北沿河口起、至西南白石口止。计长三百八十余里。旧有边墙一道。据目前形状。似有足观。但原系圆滑尖峭见成石块干垛。止是外面抿抹石灰一遇久雨。多致坍塌。抑且不耐摇撼。累年修理。殊非经久长策。合无责成各该参将督令各该守把官军、逐一查将沿边山隘纯石者、务要铲削壁立三丈、或石山带土及硬石夹沙石者、务将带土并沙石穵去、补以坚石、其水口及平漫旧有边墙处所、更须俱用凿砍方石、长阔各二尺以上者迭砌高三丈、阔一丈、垛口高五尺阔二尺五寸以上、方可足恃每年除见有倒塌、先行修筑外、其余不经坍塌隘口、及坍塌巳经修完之时、专一凿砍方石、俟积足十丈之用者、方将旧墙十丈折去、易以方石、等因通行各官去后、为照防边之计、修守为先、而修理之功、经久为贵、臣所隶紫荆马水等处、延长三百余里、重山迭障、拱护　陵京、地险天成、本为　国家亿万年保障之图、但中间险夷异地。冲缓不一。或山麓平衍。而道路多岐。或水道瀚漫。而功力难施。先年颇有游骑冲突、横肆焚刼、比因满载惰归、幸免深入、以此边人借口、玩岁愒月、问之以战。必曰此地以守为主。诘之以守。辄曰有宣大为之外护。故每年春秋二防。惟幸虏之不犯。即犯幸其不能深入。一遇犯而深入。未见有当关而呼。重闭为勇者。其于　朝廷竭民养军、设险守国之意不亦谬哉、此　庙堂深知弊极。而特有戒备紫荆。思患预防之请也、臣亲诣沿边隘口、逐一查阅、看得处城垣。多有碎石垒砌。外涂灰泥。为一时掩餙之计。手可推拆而下。犹腹里粉餙雉堞。虚应点验目前防御、尚尔不堪、责以久远、将焉攸赖、臣反复思惟、此关地土刀　京邑、所系不为不重、岁事修守、为时不为不久、然边备如此之疏、良由在上无责成稽考之法、故在下多虗庸苟且之图、近闻密云一带边墙、俱用錾錾大石、加工包砌、该管参守等官、十日一报军门。稽查既有定规。积累可臻成效。合无酌议行各参将守备把总守口等官、将各该管地方择取极冲去处、区别计议、督率各军、就地开采大石。錾錾方足。将旧修不堪边墙陆续更易。山麓墙脚。铲削壁立。务求经久。一劳永逸。每十日开具修过工程。赴臣呈报一次。限三年之内。尽数修完。仍每一丈分。凡工匠皆当如此镌军士姓名总镌本管职名如有不堪。各令照地修补。如或验工不堪。至五十丈以上。或任内贪纵怠缓。不行修完。将各管官员坐赃问发边方立功五年。参将二百丈以上。守备一百丈以上。径自革职闲住。中间如果工程浩大、军力不敷、预行申请、多方议处、管关通判、往来催督、不许别项委用。有妨职业。臣仍不时至关廵察、再照两参所领兵不踰三千、马不足三百、若遇挑选入卫、势必空国而行、撑东堕西、顾此失彼、合无将本镇军马、责令固守信地、严饬秋防、如或近郊有警、令其星驰策应、勿致将领得以奔命为辞、有悞安攘大计、
  </div>
  <div class="pagination">
   <a href="皇明经世文编_page132.html">
    上一页
   </a>
   <span>
    ...
   </span>
   <a href="皇明经世文编_page128.html">
    128
   </a>
   <a href="皇明经世文编_page129.html">
    129
   </a>
   <a href="皇明经世文编_page130.html">
    130
   </a>
   <a href="皇明经世文编_page131.html">
    131
   </a>
   <a href="皇明经世文编_page132.html">
    132
   </a>
   <span class="current-page">
    133
   </span>
   <a href="皇明经世文编_page134.html">
    134
   </a>
   <a href="皇明经世文编_page135.html">
    135
   </a>
   <a href="皇明经世文编_page136.html">
    136
   </a>
   <a href="皇明经世文编_page137.html">
    137
   </a>
   <a href="皇明经世文编_page138.html">
    138
   </a>
   <span>
    ...
   </span>
   <a href="皇明经世文编_page134.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
