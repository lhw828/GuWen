<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 131 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 131 页/共 219 页
  </h1>
  <div class="content">
   孙玉庭

盐者天财地宝。资民食而裕国课。利至溥也。是以场则设官。运则招商。总会计于运司。而以巡盐监之。此国家理财之大政也。顾财以理而后国与民两利。否则民有食私茹淡之虞。商有堕运误销之弊。终于国课有亏。乃或者借帑以济商。而商犹不振。商不振。则运仍堕而民食私。民食私。则私愈多而引愈壅。于是严缉私之法。以疏官引。而私贩终不为止者。抑又何哉。盖场产盐。得利而售者情也。官买例有定价。售私则价重于官。场必卖私盐者此其一。官商之盐有课。私贩之盐无课。无课则价轻。小民愿食私盐者此其二。场必卖。小民愿食。私贩从中射利。而欲以法令禁之。此必不能。所由枭徒盛而拒捕多也。夫拒捕杀人。罪在必诛。因而亡命。何事不为。陆路之巨匪。海洋之盗。此类实多。是盐法不得其理。私枭为害之外。又有强盗之患。岂但民食之不充。国课之不裕已哉。玉庭承乏岭西。兼司鹾务。考之盐法旧志。参以现行事例。均有未安于心者。管见所及。聊述其略。夫粤东各场。盐分煎晒。产盐而售。此其利也。场有课。如田赋然。为数无几。至于运商所输。则有价有饷有杂项之别。价者场盐运省。每包成本若干。饷则每引国课若干。杂项则朱引奏销。以及盐羡之类。为数实多。往者粤中产盐。官发帑金。买运省河。贮之盐仓。然后配商领运。课必年清。价则后完。嗣后不惟欠价。并致欠课。因而亏帑。揆厥由来。固缘商人办理不善。亦因官司调济失宜。于是亟图补救。而改帑为纲之法行焉。其法先劝富民若干家。各出赀若干两。共汇成若干万两。先归还无着帑欠若干万两。余者以为纲本。买场之盐。运归省河。核定每包成本若干。饷杂若干。余息若干。令运商照依完交。然后配与盐包。此为先饷价而后行盐。又设纲总十人以理之。而官稽其出纳。用是运商不欠饷价。纲商可得余利。诚能久远行之。亦良法也。无如运商赀本微薄。营运难周。而正饷则令先完。积引不能尽配。因之赀本愈薄。堕误愈甚。而私盐充斥。遂不可制。且纲商特富民耳。初不尽解盐务。其司事纲总。利则归己。他人肥瘠。视同秦越。兼以海运被。纲费日烦终亦无利亏本。不可支持。此理势之必然。不待智者而决也。早思变计。莫如课归场。

查盐法志。粤东某场池若干。某场若干。岁产盐若干。各有定额。盐额定。而每年运销之课额亦定。其额外所产。名为余盐。亦皆具报场官。尽归官买。售配畅销之商。收羡而不收课。此向例也。今拟课归场。其法应于晒各户具报产盐时。令场官查明确数。登记簿籍。至出售时。按照包数斤重计算。正盐每包应课若干。余盐每包应羡若干。抽收后。即放令出场。其售之于商也。则令晒各户。合计成本饷项共需若干。增价以卖。俾归本之外。尚有余息。不必问售之何商。任其自为交易。其商人转运。则凡粤盐应行口岸。皆听所之。但不侵淮浙等处引地。则无所碍。如此变通改定。在晒之户。出课虽增。而得利亦赢。必所深愿。运商无须官设。则有赀本者。无论多寡。皆可货盐获利。孰不乐为。且无官商之名。则小民随处皆可买食。盐值必减。商民两便。无过于是。而征收国课。亦得简易之法。此即李雯天下无非私盐。则天下无非官盐之说也。顾或者谓粤中各场。远近不一。价饷轻重亦异。或场地近而价饷轻。或场地远而价饷重。如听商贩自买。势必舍远趋近。避重就轻。远场或致积盐。国课恐因缺额。奈何。不知前人分场定配。原已斟酌适均。断无偏畸而能经久之理。其价饷重者。如粤西埠地较远。则行配高廉西场之盐。并无再近之场。且销值亦多。价饷轻者。如粤东近海各属。及闽汀一带。毗连潮州。则销值必少。贵东江右。以及郴桂各处。可以类推。且场产有额。近场之盐为数几何。安能供五省多商之买运。而过虑远场之积盐。国课之缺额。亦无谓矣。又或者谓不设官商。则通都大邑。商所争趋。僻壤穷乡。民将茹淡。此则不然。利之所在。不胫而走。尝见村落间。有肩担卖烟者。烟非人人皆嗜。尚有小贩往来。盐则日用必需。岂转虑无贸易。况僻小村庄。尚可赴市镇购之。独不见河东盐课。近归地丁。民间反得食贱之益。并无乏盐之患乎。又或者谓即如是。课归地丁可矣。而必归于场。其无乃故为纷更。窒碍而不可行。此又不然。粤盐情形与河东异。河东行盐之区。地丁多而盐课少。在百姓不觉加赋之累。而有食贱之益。若粤省则盐课多于河东。而行盐口岸旁跨五省。且所出地丁无河东之多。倘亦仿照行之。必滋扰累。况使力田之民出课。而逐末者坐享其利。尤属偏枯。故不可也。又或者谓课归场。固有说矣。但晒之户皆贫民也。能保课之必易完乎。曰粤场产盐。旧有定额。兹则课入盐出。无从拖欠。至于余盐。向每少报。以为售私之地。今既听其自为交易。则无私非官。有余皆羡。纳课后各听所之。必共翕然称便。是课归场之法行。不惟额盐有课。余盐亦复多羡。所谓民可使由。国课且将日增者也。又况课既有归。则盐禁弛。向之由私贩而成枭徒。以致为陆路巨匪。海洋盗者。皆知谋生有藉。可返故乡。将以所有之资。货盐小贩。而为良民。又何为犯必诛之法。蹈不测之渊哉。裕国便民而外。兼可弭盗。此事理之显然。非迂阔而无当也。至于场盐旺产之年。商运已赢。晒露积而恐消耗。则仿刘晏常平盐法。以济商之不及。并备产盐之偶歉。则随时酌剂。存乎其人而已。潮桥盐务。向未归纲。视此一例。更弗赘言。所有课归场章程。开列于后。

一课归场。宜合计每年引课共若干两。分别各场大小匀派征收也。查现在粤盐额行引目。共八十一万四千五百余道。其奏销课银六十余万两。又粤西所行引盐。除完引课外。另纳商税银四万七千五百余两。此引课岁额之总数也。今议课归场。应请将课税两项。分别各场大小均匀摊征。

一课归场。宜查核各场产盐数目。按包分摊也。查课从盐出。盐以包计。合算营销额引之盐。每包一百五十斤。共需盐一百二十八万九千余包。粤东各场大小不一。产盐多寡亦异。其产生盐之场。多者岁额收盐十四万余包。少者亦在二万四千余包以上。每年共额收盐一百二十五万三千六百余包。其产熟盐之场。多者岁额收盐三万八千余包。少者不过二千数百包。每年共额收盐十四万五千余包。此盐法志所载。收盐总数也。虽各场衰旺。今昔不同。熟场改生。情形亦异。然通盘合算。增亏相补。总属有余。至各场额外仍有所产。名为余盐。以供配销各项杂盐之用。有价无课。所获羡银。亦俱系报部拨饷。及充东西两省公用。今议课归场。应请即照各场额收包数。分别多寡。均匀摊算。每包应摊课税银若干。于各场出盐时。按包征收。课既有归。则向来请引营销之例。应请删除。其余盐获羡。应行酌办之处。另于后条开注。以清眉目。

一东莞县熟引四千余道。课银二千四百余两。久已归入民粮。由县征解。即在引课总数之中。应于前开六十余万两之内开除。无庸再于盐包抽课。以免重复。

一雷州府海康徐闻遂溪三县。引饷银共四百三十八两零。其三县各有盐场。岁产之盐无多。止供本处销售。向未计包收买。其引饷系各该县办解。今议课归场。应令各该县照依新定章程办理。查该三县引饷银两。即在前开额课六十余万之内。其所产之盐。则在前开各场额收包数之外。所有引课银四百三十八两零。应在该三县盐场内计数征收。无庸于前条额收包数内摊征。以免重复而归平允。

一琼州府所属各州县。四面环海。遍地产盐。向未设引营销。其盐课银两。历系并归场完纳。由府州县征解。应仍照旧办理。查此项课银是否即在前开奏销六十余万总数之内盐志未详运司衙门自有案据如在其内亦无庸于前开额收盐包内摊征以免重复

一各场例纳丁课。及盐田之课。应仍照旧征收也。查粤东各场丁池等课。归场官征收者十居八九。归府县征收者甚少。每年通共征银一万四千八百八十一两有奇。为数无多。且与引课无涉。应照旧办理。无庸更张。

一盐课正之外。尚有杂项羡银。应分别办理也。查向来场盐运省。每包加有卤耗盐斤。除去沿途折耗外。余者名曰子盐。配商销卖收价。岁获羡银二万三四千两。又节省包价工伙等项。岁约获羡银五千余两。又每饷银一百两。征收部饭银一两五钱。平头银三两三钱。二共征收银二万九千八百余两。另征纸朱引费奏销银共九千四百余两。又潮属秤头盐羡。及公费场脚等项。共银二万一千余两。又西省每年另销秤头盐斤。获羡银二万七千一百余两。销受土司盐包羡银三千三四百两。又滇省采买粤盐场羡银九百余两。大埔县征收鱼卤税银五百七十余两。以上各项。共计获羡银十二万余两。再查从前商人所纳盐价银两。除给场及海运船脚外。每年约余银二三万两不等。名曰场羡。连前项各羡共银一十四五万两。俱系报部拨饷。及充东西两省公用之项。自应仿照正课之例。于各场所产余盐内。按包匀摊征收。以归画一。惟查滇省采买粤盐一。系铜盐互易。所出之羡。其盐仍须运滇。未便亦于场产盐包内。再行摊派。致有重复。此项盐斤。应请照场盐实价采买运滇。所获羡银。另行办理。又大埔县所征鱼卤税银一。系腌鱼沥出卤汁。并非盐斤。因民间爱食此物。是以定有税额。且系由县征解之项。于盐包无涉。应仍照旧办理。又土司盐羡一。系南宁太平镇安思恩庆远等府所属土民。归土司管辖。例禁商人前往贸易。所有各该处土民食盐。仅止四千三百九十余包。向系各该知府领运。转发土司销售。解缴饷银归项。所获羡银。由府解西盐道造册奏销。此项羡银。亦不能归于场盐包内摊征。应照旧归各该府办理。其岁需盐包。亦仿照滇盐之法。由东省实价采买。运贮省河盐仓。配给各该府营销。以上滇盐羡土司盐羡及卤税三项。共银四千八百余两。应于前开杂项羡银共十四五万内开除。以昭核实而免重复。

一盐规养廉一项。宜仍照旧办理也。查粤西旧例。盐归官卖。凡府州县官办盐务者。均沾余润。以资公用。逮后改归商办。地方官即无此项余润。是以埠商致送盐规。帮补办公。日久成为陋例。而粤西地方清苦。养廉不敷公用。势不能裁此陋规。经前任总督李侍尧等奏明。奉部覆准。即以此项盐规银两。为各官添补养廉之用。每年由西盐道征收。造报奏销。与正项无异。今课税议于盐包内抽收。此项盐规养廉共银一万三千余两。摊入盐包之内。为数无多。应请统归于杂项羡银内。合计总数。每包应摊若干。一并征收。由东省解归西盐道支放奏销。

一场产余盐。向系官商收买。以供配销各项杂盐之用。其旺产之场。于配足杂盐之外。仍有余盐。向每匿报。以为售私之地。今应酌量办理。以晒贫丁也。查晒之户。专以煎晒为业。其辛苦甚于农民。岁产盐斤。归官商收买。例价除工本外。赢余甚少。不能养赡。而售私则价重于官。是以匿报余盐。售私图利。今议课归场。杂项羡银。亦均于余盐内按包征收。项已属有着。则此外所产之余盐。似应听其自营销卖。无庸再收羡银。以贫丁。但余盐本无一定。旺产则多。歉产则无。若不分别办理。则旺产之年。余盐较多。未免过优。应请于旺产较多年分。照杂项羡银。每包应摊若干之处。酌减一半征收。其歉产之年。即行停免。庶几斟酌适均。于羡银有增无减。于贫丁大可有益。似属两得。

一各场盐价。应听晒各户。自行酌定销卖也。查粤中各场盐包。例有定价者。因官运配销。课饷出自商人故也。今课羡各。既归场。于正余盐包内征收。则盐价应听晒各户合计饷项。捆入成本。酌量增添。售给买运之人。无庸官为定价。以免烦扰。如谓听其自卖。或致高价值。则有断不能者。产盐场地甚多。人情有利则售。此场不卖。另有彼场。焉能居为奇货。此亦如大行大市。自有公平时价。人不能争。场之户。皆系贫民。尤属不能持久。固无虑也。至于商贩运往他处销卖。事同一理。既无贩私之嫌。即无垄断之虑。小民买食。价必平减。无庸更议。

一按包抽税。宜分别正余。以次征收也。查各场产盐。多寡不同。应查照向来场分产盐包数。核定若干包为正盐。若干包为余盐。正盐课多。尽先征收。余盐羡少。其次征收。至此外旺产之余盐。本无定数。故前条议照杂羡之数。减半征收。以贫丁。应请尽收尽报。如遇歉产年分。并无多余盐斤。即行停止。无庸计数定额。以免窒碍。

一征收课项。宜于场出售盐斤时。照数核收也。查场各户。向于收盐汛期。具报场官。查明存记。至起运省河时。场官仍监同配发。以防夹私之弊。此向例也。今议课归场。应请于场具报产盐时。令场官亲往查验。注于印簿。俟商贩到场出售盐斤时。仍令晒之户。具报场官。亲往查验。即照所售包数。抽收课项。放令出场。晒贫民于售盐时出课。自属便而易行。亦仍与商人纳课无异。而断不致拖欠追呼。则较胜焉。至场中别项稽查督催事务。仍应照旧。无庸更张。

一盐场大使所收课项。宜责成各府稽核综理也。查盐场坐落广肇惠潮高廉等府属。距省较远。而距各该府城为近。应请令各府知府。就近稽查场官所收课项。按旬按月报明本府。积有成数。即令批解府库。仍仿照州县征解钱粮之例。通报各上司存案。各府库积有成数。即解交司库兑收。俟历足一年。项全完。照例分别正杂。造册奏销。

一广西盐道。兼辖盐务。所管西税银两。宜酌改章程办理也。查向来运商办埠之时。西税归盐道征收。自归纲以来。所有税项及秤头盐羡盐规养廉等项。系纲商解交道库。由道详请奏销。报部拨饷。及充东西两省公用。今课归场。纲商裁撤。所有正杂项。均于盐包内征收解司。应请由东省每年按移解西盐道库收贮。分别造报。其土司盐羡一项。则仍由太平等五府解道。详请奏销。

一粤中各盐场。滨临海洋。间遇风潮涌溢。损坏基围池必须修复。因晒之户。均系贫民。无力抢修。有碍产盐。向系运司查明。酌借工本。饬场官督令修理。俟收盐时。于盐价内扣还。又各场有存贮仓谷。向于青黄不接时。借与晒各户。俟秋成缴价还官。采买归仓。所以丁。即所以裕课也。应请就近由府查明。具报院司。照旧借给。统俟场出盐时。于盐包内一并收还。以示体。

一应裁冗员养廉。以赡场官也。盐课既议归于场。无须配商行运。则运司运同以及盐库大使经历知事批验所等官。均属冗员。应行裁汰。场官养廉无几。责任既重。事务亦繁于前。应请将所裁各官养廉。酌量各场繁简。分添各大使。以资办公之用。庶不致另生弊端。较为两得。

一课归场。凡粤盐应行口岸。各听商贩所之。仍应于毗连之别省引地。严密堵截也。查江西湖南皆营销淮盐。惟广信营销浙盐。其赣州彬州等处。则营销粤盐。闽之上杭黔之古州亦然。如毗连之处。商贩越境往卖。即属行私。应请于接界郡邑。由江西湖南福建贵州各省。饬行地方文武官员。严密稽查。有犯即拏。治以越境卖私之罪。则他省不致受侵。粤盐亦有限制矣。


卷五十一户政二十六榷酤

　　省官役以清关弊疏康熙九年　
御史徐旭龄

今日民穷极矣。所恃通财货之血脉者。惟有商贾。乃今商贾以关钞为第一大害。臣推原其故。总由于官多。役多。事多。有此三患。故商贾望见关津。如赴汤蹈火之苦也。往者以地方官不能料理榷务。改为满汉兼差。所以杜绝奸。澄清科派也。近见告讦关弊者。如淮安关则有郭宗仪告曹有大等。扬州关则有傅洪勋告丁世芳等。或婪赃巨万。或人命干连。见在告部行查。是满汉兼差。本以恤商。而反致病商。本以裕国。而反致国。夫去弊者必清其弊之源。止贪者必绝其贪之路。今督理榷关。不过照额征收。本无难事。或满或汉。止差一官足矣。若必满汉并差。多官则多费。多费则多加派。其势然也。尝见关差　　命下。未出都门。亲友称贺。或馈酒食。或送马匹。多募随丁。盛治行装。其费已不赀矣。及其在任。过往知交。迎送馈遗。至于差回。弥缝要路。酬答亲友。凡此费用。无不取给于一差。故与其多差一官而禁其贪。不若少差一官而省其费也。伏乞　　敕下该部酌议。以后关差。不论满汉。但择廉干官员。止差一人。永着为例。则省一官。即省千万商贾之膏血矣。至旧役盘踞。屡经严禁而如故者。各关既就近召募。则此辈衙门情熟。易于上下相朦。如扬关旧役吴之等。已经科臣柯耸题参。而淮扬关各役。则仍然表里作奸。如曹我植即曹元吉之子。贺森即贺尔植之子。张公玉即张一跃之子。夏永公即夏有奇之弟。陈尔联即陈在位之子。有子供役而父在外收银。弟供役而兄在外需索。不惟旧役不能禁。一役反化为二役矣。总由各关就近召募之弊也。近见工部题参杭关史缙。于经制之外。私自召募典吏。现在议处。伏乞　　敕下吏部。将各关经制书吏。从部召募。确查果系殷实良民。取具印结。考取分拨。不许各关私自召募。则旧役可清。而熟于作奸之根株绝矣。又如漕臣帅颜保题请淮关归并。而户部复奉有各省相近之关。令一处兼管之　　旨。然臣以为关固当并。而各关纳税之名色尤当并也。即如淮仓有正税一税由闸由梁手本等项名色。工部有抽单丈量加科等项名色。板闸有正钞加钞石头等项名色。合计三关名色。不下二十余项。推之各关。俱有因循积弊名色。无不皆然。抑知名色多则商贾易惑。头绪繁则需索易增。伏乞　敕下督抚严查。将各关各项名色。尽行禁革。通计税额若干。总归一项。刊石通衢。务使商人易见易知。更刻大字于上。照数纳税。加增分毫。即系私派。立行重处。则正项既明。而额外之索诈杜矣。如此则省官以清私派之根本。省役以除作弊之爪牙。省事以绝需索之径路。革积弊而苏商贾。计无切于此也。

　　请禁征收私税疏康熙十一年　
李赞元

窃惟　国家取民。原有定制。故田赋而外。设有关税。固所以取商贾以资正供。亦所以抑逐末而稽奸宄。断未有市民交易。原非兴贩。而亦税及毫者也。我　　皇上夙夜靡遑。日以加惠元元为念。蠲租有　　诏。私征有禁。近且以垦荒定以十年起租。是于正供之中。亦时寓一存恤至意。乃有不奉经制。借名科敛。积棍滋其扰害。役恣其脧削。事若相习。害乃为大。敢为我　　皇上切陈之。臣查榷关之设也。税课税务诸司。皆征其本地出产。与夫兴贩杂货。或船装车载。或列肆造作。原系商贾。自当遵例输助　国用。至若日中为市。各相交易。所卖者不过布帛。菽粟是其口食。鸡豚牛驴是其畜养。即布帛花绵。以及蔬果等项。无非肩挑背负。图升合以餬口。初非营营逐末兴贩者可比。乃有奸民恶棍。患通衙。借杂税名色。在于该地方官。贿营行帖执照。有所为斗子秤子牙行经纪集头保长等项。名虽不一。大率以朱票印信为护身符券。凡民间斗米耕牛只鸡尺布。无不撮取用钱。以故落地有税。空舟有税。甚至于搜囊发箧。且遍及于穷乡下邑。菜佣固所不免。屠户亦在必征。究竟杂税报上。宁有几何。而穷民之膏髓。锱铢不遗。稍有不遂。即指为漏税。谁复敢起而与之辨论者。近日山东巡抚张凤仪疏参鱼台知县谈绍泰贪婪三。而沿途盘索客货。科敛税银。已居其二。则其未见之奏章者。又不知其凡几矣。昔王安石以吕嘉问为市易使。行坊郭钱白地钱等法。郑侠谓其察及鸡豚。负水给薪。担粥提茶。皆遭荼毒。垂之史册。亦足为戒。况乎不奉　朝廷明例。敢于借名行私。官役通同。棍交横。故其弊牢固而莫可解。彼此盘结而不得上达。间有上官出示严禁。亦不过以照额征收为词。而亦未得悉知其扰害至此也。昔曹参入代萧何。属其舍人曰。勿扰吾狱市。事虽行于一方。未始不可行之于天下。言虽出于一时。未始不可行之于后世。方今刑狱禁令。荷蒙我　　皇上再三慎重。狱无滥。而市廛井里之大害。尤当严为厘剔者也。查故明洪武谕户部。言奸臣税天下货物。及于末。朕甚耻焉。自今凡军民嫁娶丧祭伏腊迎送仪物。及自织造染练布帛。与买已税之物。细民担挑蔬菜鱼肉果食。非兴贩者。毋得税。此在已征者尚思禁革。况我　国家原未定税及此。安可听其公行而罔忌耶。迩来裁并关差。省革羡余。无非为商民受累。而直省各官役。人人可以抽税。处处可以为关。不几大负我　　皇上爱民恤商之盛心乎。伏乞　　敕部严行。在内在外。痛禁前弊。凡服食器用等项。非系兴贩者。不得借名苛索。除乡村应役地方外。再有私给行帖执照。扰害百姓者。发觉之日。官作何处分。役作何究治。严定条例。务使市肆不扰。细民安业。无吁叹愁嗟之声。有优游作息之乐。皇恩普被。又不独在民间贸易已也。

　　请除烦苛之榷税疏乾隆三年　
甘汝来

窃查商贾通有无以便民。司市贡货贿以足赋。故关津有过路之税。镇集有落地之税。酌其所获利息之多寡。不过十取其一。以充赋课。下不病商。上可益　国。由来久矣。自有司奉行不善。往往浮收过取。而赢余之数以出。近日则视赢余多寡为议。是以监督有司。悉力苛索。多方取盈。甚则不问则例有无定额。总借口于赢余无出。而诛求不已。毛发无遗。嗟兹商旅。何堪剥削。况其病不独在商也。商增一分之税。即物长一分之价。而民受一分之害。是所谓赢余者。非富商之资本。实穷民之脂膏也。我　　皇上爱惜黎元。德洋恩溥。于田房契纸一项。已荷革除。深为民便。臣窃以为商税一项。亦可准此意而略为厘定。谨将臣耳目所及。不便于商民者敬陈之。一榷税不宜重复也。查一省之内。每有设关数处者。原因各有出入要口。不得不层层稽查。非为已税者越数百里而复征也。乃浙江两广等处。节节皆关。一关甫榷。一关又征。此甚非立关之本意。实奉行之不善也。请嗣后凡货物经过。如初关已税。即给票为信。他关祇票放行。毋得重征苛勒。一米谷之税应豁免也。查食为民天。非他货可比。各省原无米谷税例。惟广西各关独征之。故广东独受米谷昂贵之害。其余夔关淮关等处。虽不征米谷之税。但俱照船只尺寸则例。抽报料税。亦仍是米谷征税也。夫米为穷民所必需之物。土窄人稠之地。或偶有水旱之乡。皆仰资于邻省。苟增一关之税银。即长一层之米价。曷若蠲此毫末之税项。而令小民受饱饫之惠乎。请嗣后凡米谷船到关。止稽查有无夹带私盐违禁等物。概停其征收税银船料。则小民沾无穷之实惠矣。一沿海捕鱼船只不应输饷也。查边海之地。遍处汪洋。居民惟有采捕鱼。藉以活命。其船则用单桅。不能出洋贸易。向例祇于本县给照。稽甚出入。并不输税。近闻各海关监督。虽单桅船只。亦令请领关牌。同双桅出海贸易之船。一体输钞。此无论输钞之多寡。即请领关牌一次。已需规例四五六两。嗟此穷渔。奚能堪此。请　　敕令海疆督抚。查明单桅鱼船。概免领牌输饷。庶海滨贫民。得有生计。不至困迫为盗。则官与商民。又胥享安静之福矣。一鱼鸭埠之税宜尽蠲也。凡近海贫民。资生无业。有用竹取鱼者。有于埠头养鸭者。闽广之间。悉按按埠征税。而穷民之生计益蹙矣。此项税银无多。原无裨于　国计。而极有害于贫民。应请尽蠲除以苏民累。一各关之饭钱宜革也。商旅到关。未问正税。先索饭钱。尝见货物无多之客商。其所费饭钱。竟有数倍于正税者。请　　敕令各省督抚及各关监督。务严饬胥役。凡商旅到关。止按则例征收正税。概不许需索饭钱。如再有不法之徙。剥削商民。督抚监督。置若罔闻者。许科道不时纠参。严加议处。以上数条。皆臣见闻所及。灼知其甚有病商民。故敢不避烦琐。冒昧渎陈。是否可采。伏乞　　睿鉴施行。

　　清厘关务积弊疏乾隆四年　
晏斯盛

窃本年二月督臣那苏图以龙江西新各关税务。一时乏人。委臣暂行代管。臣查关税事务。至琐至细。而大贾经营。小贩度活。土产人工。洪之物。并属生计。其间有积弊相沿。事出理外。悖　　皇上之恩意。失榷税之本源。伤理财之大体。当请一一厘正者。敬陈如左。

一则例内开江关西关税钞。照现行则例征收。耗羡在内。新关除五城地租。其余税钞均耗羡在内等语。查雍正六年。监督关务随赫德。修定则例。将火耗并入正项。奏淮遵行。但所定则例内各税。比之顺治十四年。　　钦定则例。每正银一两。屡次增加。至轻者二钱。至重者二两有零。如工税桶篓内姜茶磁器木杓鱼桶等项。旧则二分。初次加耗二厘。二次又加耗六分一厘。如青柳木税。旧则每根银二钱五分。初次加一耗。二分五厘。二次加二耗。五分五厘。三次加平每两五分。如杉木税。旧则每根七厘。初次加一耗。七毫。二次加二耗。一厘五毫四丝。三次加平每两五分。如户税白丝。旧则每百斤四钱五厘。后增加七耗二钱八分三厘五毫。耗羡屡增。凿凿如此。此河臣高斌前任督关时刊发则例。所以于各税项下俱载明耗羡在内。而新关税钞。又声明除五城地租也。嗣是乾隆元年。奉文各关除正额盈余加一火耗之外。其余巧立名色。一革除。不得多取等因。是龙江西新各税。并入正项征收之耗羡。既经奉文。自应如川省榆关之裁去加四。只取加一。方与奉　　旨之案不悖。而江宁各税。于则内原增耗羡之外。又增加一饭食。查饭食即照单钱之别名。非单钱之外。商贾又肯另加饭食也。乃前督臣织造臣原奏内。指称此项为商贩给付之耗羡饭食。不知耗羡系随正在官之项。而非给付吏书之项。是耗羡饭食。两者必不可并为一项。其时部臣洞悉其非。行文驳查。迨回奏内。将耗羡指为地租之三百余两。而饭食系各商贾给付议。则明与则例所载除五城地租外。各税钞均耗羡在内之语。显然相悖。而又于正项盈余火耗之外。另立加一饭食名色。毋怪乎舆论相传。以各关俱蒙　　皇恩减免。而龙江西新三关。独被加增也。再查近年该关盈余。较之雍正元二等年。增之五倍。此皆商民脂膏。抑亦司榷者有意为之。以多余为称职。此未知　　皇上之心。而不觉其自入于脧削也。伏恳　　皇上申谕各关。正额不至亏欠。盈余不为侵隐。据实报销。不必以日增为能。则拔本塞源。而关务虽极琐细。亦光明正大。轻而易举矣。

一则例内开江关西关税银。照现行则例市平征收。新关除五城地租外。其余均照市平征收等语。查顺治十四年则例内税。与现行则例。轻重悬殊之处。皆包有平砝在内。如工税桶篓姜茶磁器木杓鱼桶等项正耗。皆三八下平。青柳杉木税。每两包部砝五分。惟五城地租一项。与地丁钱粮相同。另收部砝。此现行则例。所以各税项下皆载明市平征收。而新关税钞。又声明除五城地租也。查江宁市平。较部颁司砝每百两轻二两。而部颁关砝。又较部颁司砝。每百两轻三钱。是市平较关砝。每百两应轻一两七钱。每一两应轻一分七厘。民间蝇头。分厘必较。则例内已包有平砝。则一切征收。自应竟用市平。而市平或轻重不齐。即以一分一钱至十百两遵照部砝。分出小砝。另减分厘钱两。以合市平。俾零星小贩。得沾分厘之惠。而大商大贾。亦服平砝之公矣。

一则例内丈量簰筏。深长短。层次底面。算法甚为精密。俱系实在。并无虚数。查龙江关丈量。有连天连水连人之口号。此皆虚浮榷算。商贾不甘之语。访之连天之说。在簰之面。因水之深。见尺加寸。见丈加尺。高量虚数。故称连天。其连水则因爬口所到无水之处。虚深二尺八寸。是以水为木。故称连水。其连人则因簰边无水之虚。飞宽三尺。以虚为实。故称连人。以无形之深高虚。均为实在科征。虽税可有盈余。而商贾难言输服。　国家理财。久有常经。溢额尚行裁减。岂肯于青天白日之中。无木生木。而科敛于虚无之地。夫商家之置货。如粮户得田。完税之则例。无异田地之科则。而量木之爬竿。又同丈亩之弓口。名别义同。均属不可浮溢。况税有正额。有盈余。并有耗羡。又何堪算入虚无也。是以实算实一定之理。而或者谓簰如船底。旁浅中深。故以爬口作算。然爬口甚长。已及中深之处。则旁之浅者。愈增深数。而中深之二尺八寸。更多溢数矣。又谓簰多下阔上窄。使果有之。则何不以窄阔相乘。见其实数。而独以阔为准。且何以知其阔必三尺也。况前为簰如船底。则下窄上阔。又与此所谓下阔上窄者。两相反也。至于平面高出。见尺加寸。见丈加尺。则竟无可解说。此丈量之所以当据实在也。再木簰之中。川楚所贩。有青柳木一项。其税三十倍于杉木。虽税纳之数。并无判数之例。今丈算之法。计木若干。以十分科算。凡川楚之簰。虽无青柳在内。例得于杉木杂中。判开青柳若干。或三分。或四分。或五分。随意多寡。可以高下其手。大滋弊窦。此又当定以画一之数。不得随意判断者也。再则例内。有招木木零木名色。皆可数明根数。照则实科。乃算法亦用虚派。每簰三项各二十五根。照簰深数递加。并不问其多寡有无。亦属无名。再则内有牮木一项。附簰而行。以防黏搁。大者每根五分五厘四毫四丝。次者每根四分一厘五毫八丝。原应点明实数。分别上次科纳。乃丈量不点数。不分别。之五分五厘上税。或一百根加至五六百根。递增八九百。至千余根不等。即无牮木者。亦必加出四五百根。尤属虚幻。此均当改正核实者也。

一出城进城之人。不尽富商大贾。其或物件最少。单人独货。如布一疋。鞋靴一二件。帽数顶。扇数把。鸡鸭数只。及鸡鸭蛋数十枚等类。手目睹。并无藏掩。且多穷民谋生之计。与商人之负贩贾利者。大相悬殊。应请竟免征收税银。则小民尤沾实惠也。

一现行则例。应加厘正也。查各货物例内。俱以银数多寡分类。客商难于寻考。应将服食器用。分析门类。以类相从。而载其银数于下。庶几意揣可知。一寻即得。至如稻箩粪箕撮簸。皆农家之用。鸡鸭狗杂毛短发。皆粪田之需。又秧鞋蒲鞋草靸凉鞋布条带扫帚蒿苗帚竹筷竹簏扇料旧篦子碎布头半截驴皮菜种茨菇荸荠樱桃葡萄甘蔗萝卜冬瓜青白梨鸡鸭蜑。皆穷人度活之物。又失风破船板。尤属患难之余资。此均当不入税者也。又出城货物。有入城曾经税过者。货卖未完。出城又照入城例投税。此则重复收征。亦当删除者也。又如下关零油例载四为一篓。今皆不用磁。改用小篓。所盛之油。约与磁相等。当以四小篓为一石。今以两小篓为一石。此与则例不符。而未经开明者也。又如牛马尾与冰片麝香同税。牛羊角与犀角同税。又同一燕窝海参等货。而聚宝朝阳两司。与龙江一司不同税。此又参差不伦。所当正定者也。

一五城地租。当归上元江宁两县输纳也。查关税止征货物。而地丁则属有司。章程一定。催科有方。偶遇灾歉。减赋蠲租。皆得均沾　　恩泽。或其地之荒熟不一。垦废不常。可以随时详请。分别轻重多寡。时日缓急。以定催征。自此项并入关税。则岁有定额。额有定限。限有不足则差役滋扰。甚者地已别售。而租仍本户。无可稽考。且或岁遇大歉。　　皇仁大泽。一切地丁。皆得邀免。而五城地租。无可宽贷。即如上年以及本年。上下两江。两沐　　恩免。而该地不在其内。虽荒月可以酌量缓征。而应蠲之数。不得与地丁一例。今计此项地租。仅一千七百一十四两三钱八分五厘七丝。在关在县。均属钱粮。而与佃民实有未便。应请该关划交上江两县。照民赋催征。归入地丁。一例奏报。并查明上年及本年应免之数。同民赋一例蠲免。则　　皇恩无处不到。而穷佃亦永远沾被矣。

前明范文夹编龙江西新则例序。曰夹编至此。未尝不叹民生之无遗利也。凡日用零杂之物。无不籍而榷之。其病在细。夫三十税一。制甚善也。即折钞法行。贯以毫计。始止二算。未为过征。迨六毫议定。已三倍税矣。继以新饷倍加。又六倍税矣。其病在重。贤者虽不能免于例内。亦不宜增于例外。有慨乎其言之。今查顺治十四年之例。折中酌定。足为法守。至雍正十三年定例。取屡增之耗。尽并例内征收。则已属无可复加之数。是例外之加一。诚可以已。而例内有所减无多足便穷民者。应并请　　皇上仁恩。敕行酌减。则闾阎出入。被泽靡涯矣。

　　商茶违限赎镮宜免状　
曾王孙

查茶法有官商之分。曩者官三商七。今则官商各半。商力为已竭矣。小引商人。力微而苦较剧。则凡可以抚恤之者。不可不急为之所也。查近例小引商人。于汉中盘时。按其月日。如违限期。拟笞。折赎。至司交茶亦如之。此官茶拟罪之大概也。商茶盘违限。亦如官茶拟赎。运至该州县发卖亦如之。此商茶拟罪之大概也。今小引商人马腾雷等。合词吁请。除免商茶二罪。蒙批查议。此诚洞烛商困。而急为抚恤之至意。请为宪台议之。官茶者公事也。商茶者。私事也。大义先公而后私。故不急公者有罚。凡官茶未盘。不得先盘商茶。盘既后于官茶。则至州县发卖必迟。诚有势难依限者。恒情之所以自为者无所不至。故商茶之至于违限者势也。非得[已](己)也。官茶违限者罪之。所以儆凡为商之不急公者。天下之大法也。商茶违限者免之。所以悯凡为商之不得已而不自为者。天下之大体也。嗣后小引商人。商茶违限。其盘验并发卖州县。应概免拟罪。至于官茶违限。仍照前例。

　　五代盐曲之禁　
赵翼

五代横征无艺。洪容斋随笔。记朱温以夷门一镇。力征而得天下。士虽苦战。民则乐输。末帝与唐庄宗对垒于河上。民虽困于辇运。亦未至流亡。由赋敛轻而田园可恋故也。及唐庄宗任吏人孔谦为三司使。峻法以剥下。厚敛以奉上。于是赋敛日重。而历代因之。今即据盐曲二事。可见其大概也。凡盐铛户应纳盐利每斗折纳白米一斗五升。晋初始令折钱收纳。户所纳如此。盐价之贵可知也。海盐界分。每年收钱一千七万贯。以区区数十州之地。而收价如此。其价更可知也。每城坊。官自卖盐。乡村则按户配食。依田税输钱。其私贩之禁。十斤以上即处死。刮盐煎盐者。不论斤两皆死。凡告者十斤以上。赏钱二十千。五十斤以上。三十千。百斤以上五十千。其法令之严可知也。晋高祖知盐贵之病民。乃诏计户征税。每户自一千至二百文。分五等。听商人贩盐。民自买食。一时颇以为便。出帝时。又令诸州郡税盐。过税斤七钱。住税斤十钱。已按户征盐钱。不便改法。乃又加征商税。使利归于官也。汉干佑中。青盐一石。抽税一千文。盐一斗。是又加重于出帝时矣。周广顺中。始诏青盐一石。抽八百文。盐一斗。白盐一石。抽五百文。盐五升。然盐价既因抽税增贵。而按户所征之盐税又不放免。是一盐而二税。民益苦之。此盐法之大概也。其酒曲之禁。孔循曾以曲法杀一家于洛阳。私曲五斤以上皆死明宗乃诏乡村人户。于秋田苗上。每亩纳钱五文。听民自造曲酿酒。其城坊亦听自造而榷其税。长兴中又减五文为三文。寻仍诏官自造曲。减旧价之半卖民酿酒。汉干佑中私曲之禁。不论斤两皆死。周广顺中仍改为五斤以上。然五斤私曲。即处极刑。亦可见法令之酷矣。此曲法之大概也。以上俱见薛史及五代会要即此二事。峻法专利。民已不堪命。况赋役繁重。横征百出。加以藩镇之私敛。如赵在礼之拔钉钱。每户一千。刘铢之加派秋苗。每亩率钱三千。夏苗亩二千。民之生于是时者。可胜慨哉。

　　请罢湖口关复九江关疏湖广通志　
王泽宏

窃惟　国家之本计。惟财与赋。财赋之充足。在盐与关。我　　皇上频颁蠲租之　　诏。屡减额外之征。数十年来农工商贾。无不仰戴　　皇恩。固已沦肌浃髓。乃有不费内府之金钱。不损　朝廷之额课。　　纶音一下。各省欢呼。则莫如湖口之仍归九江关之为善也。夫昔日之设关九江者。因上有龙开河官牌夹。下有老鹳塘白水港。俱可停泊多船。冬夏不涸。无波涛汹涌之危。输将甚便。此诚利　国利民。经久不易之善地也。后以江西东下。亦应纳税。暂移湖口。此一时权宜之计耳。初未计及湖口一县。地产下流。乃江湖两水交会之冲。又有上下钟山巉岩峭壁。插入江中。既已设关。遂成商船纳税必泊之地。止有虹桥一港。水涨之时。大船仅容数号。小船仅容数十只。倘水涸船多。不得已尽泊江外。大风暴起。巨浪滔天。欲求入口而不得。欲求渡关而不能。故其患不可胜言。此湖口断断不宜设关之明效也。或谓自江西出湖以下江南。自江南入湖以上江西。恐有漏税之弊。不知九江一关。征船而不征货。丈尺已定。税无可匿。臣查大姑塘去九江四十里。在湖口之内。旧系泊船之地。应听部司委员。在彼收税。汇缴关库。以给票为凭。至各省出湖船只。大姑塘收税者。九江验票放行。各省进湖船只。在九江纳税者。在大姑塘验票放行。则两处自无漏税之虑矣。年来风涛时起。沉溺迭见。商情以积久而不得伸。差员以时暂而不敢请。此臣所以不得不代为请命也。倘荷　　允行。则往来舟楫。无倾覆之虞。东西商贾。无漂没之苦。既于额设　国课。一无所亏。又于贸易民生。皆得其便。乃经久无弊之长图也。臣本楚人。九江湖口。皆臣久居。故于情形甚悉。伏乞　　部详加酌覆。务审税课之盈虚。查风涛之险易。考人心之向背。一经改正。庶船多税足。商悦民安。无不仰颂。覆载之恩。同于天地矣。

　　酒禁　
顾炎武

先王之于酒也。礼以先之。刑以后之。周书酒诰。厥或告曰。饮。汝勿佚。尽执拘以归于周。予其杀。此刑乱国用重典也。周官萍氏几酒谨酒。而司虣禁以属游饮食于市者。若不可禁。则搏而戮之。此刑平国用中典也。一献之礼。宾主百拜。终日饮酒而不得醉焉。则未及乎刑。而坊之以礼矣。故成康以下。天子无甘酒之失。卿士无酣歌之愆。至于幽王。而天不湎尔之诗始作。其教严矣。汉兴。萧何造律。三人以上。无故饮酒。罚金四两。曹参代之。自谓遵其约束。乃园中闻吏醉歌呼。而亦取酒张饮。与相应和。自并其画一之法而亡之也。坊民以礼。酇侯既阙之于前。纠民以刑。平阳复失之于后。宏羊踵此。从而榷酤。夫亦开之有其渐乎。武帝天汉三年初榷酒酤。

昭帝始元六年。用贤良文学之议罢之。而犹令民得以律占租卖酒。升四钱。遂以为利国之一孔。而酒禁之弛。实滥觞于此。困学纪闻谓榷酤之害甚于鲁之初税亩然史之所载。自孝宣以后。有时而禁。有时而开。至唐代宗广德二年十二月。诏天下州县。各量定酤酒户。随月纳税。除此之外。不问官私。一切禁断。自此名禁而实许之。酤意在榷钱而不在酒矣。宋仁宗干兴初。言者以天下酒课。月比岁增。无有艺极。非古禁饮节用之意。孝宗熙中。李焘奏谓设法劝饮。以敛民财。周辉杂志。以为惟恐其饮不多。而课不羡。此榷酤之弊也。至今代则既不榷缗。而亦无禁令。民间遂以酒为日用之需。比于饔之不可阙。若水之流。滔滔皆是。而厚生正德之论。莫有起而持之者矣。故知邴原之游学未尝饮酒。大禹之疏仪狄也。诸葛亮之治蜀。路无醉人。武王之化妹邦也。

旧唐书杨惠元传。充神策京西兵马使。镇奉天。诏移京西戍兵万二千人。以备关东。帝御望春楼赐宴。诸将列座。酒至神策将士。皆不饮。帝使问之。惠元时为都将。对曰。臣初发奉天。本军帅张巨济与臣等约曰。斯役也。将策大勋。建大名。凯旋之日。当共为欢。苟未戎捷。无以饮酒。故臣等不敢违约而饮。既发。有司供饩于道路。唯惠元一军。缾罍不发。上称叹久之。降玺书慰劳。及田悦叛。诏惠元领禁兵三千。与诸将讨伐。御河夺三桥。皆惠元之功也。能以众整如此。即治国何难哉。沈括笔谈言太守朝禁卒买鱼肉及酒入营门者有罪
  </div>
  <div class="pagination">
   <a href="皇朝经世文编_page130.html">
    上一页
   </a>
   <span>
    ...
   </span>
   <a href="皇朝经世文编_page126.html">
    126
   </a>
   <a href="皇朝经世文编_page127.html">
    127
   </a>
   <a href="皇朝经世文编_page128.html">
    128
   </a>
   <a href="皇朝经世文编_page129.html">
    129
   </a>
   <a href="皇朝经世文编_page130.html">
    130
   </a>
   <span class="current-page">
    131
   </span>
   <a href="皇朝经世文编_page132.html">
    132
   </a>
   <a href="皇朝经世文编_page133.html">
    133
   </a>
   <a href="皇朝经世文编_page134.html">
    134
   </a>
   <a href="皇朝经世文编_page135.html">
    135
   </a>
   <a href="皇朝经世文编_page136.html">
    136
   </a>
   <span>
    ...
   </span>
   <a href="皇朝经世文编_page132.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
