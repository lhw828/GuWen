<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 176 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 176 页/共 192 页
  </h1>
  <div class="content">
   虽自考城以下旧河。迤逦益南。距新河渐远。难尽借北堤为南堤。而河如南决。则断不能冒截而过。北岸自辉以上。西薄大伾山。自辉以东。有平衍。无洼下。加用砖工护堤以御大溜。河必不舍深就高侵轶而北。禹河由冀州入海。史言载之高地。是冀北不洼下之证。即使数百年后河流偶北。如北宋之复禹。亦无庸挽之使南矣。姑毋侈王景河千年之远效。而数百载闲大工费必可省矣。其平时岁修。则姑复　国初之旧。以一河道驻张秋督南岸北岸上游下游数厅官。及河标武职。数十员而止。可裁员大半矣。每厅辖境。不能过百里。缘盛涨时。鞭长莫及也。若水由地中行。则无险工可抢。故无用多官。岁修及倒塘济运。至多以数十万计。如　国初旧额。岁可省五百万。十数年可渐复乾隆库藏之旧。大利一。河北自辉南境。凡沙河所经。如原武阳武延津封邱考城直走山东。皆历年河决正溜所冲之地。非沙压。即斥卤。皆土旷人稀。无辐辏阛阓。而南自开封。下至淮海。旧河涸出淤地千余里。以迁河北失业之民。舍硗瘠得膏腴。不烦给价买地。大利二。洪泽湖畅出入海。高堰可不蓄水。涸出淮西上游民田数万顷。大利三。五坝不启。下河不灾。淮扬化为乐国。大利四。河不常患。帑不虚糜。而后　国家得以全力饬边防。兴水利。尽除一切苟权宜之政。大利五。其新河岁修数十万金。但取诸旧河旧湖涸出淤地升科之项而有余。　国家更不费一钱以治河。大利六。此六利者。天造地设自然之利。非非常之事也。亦不必需非常之人也。但须廷议决计于上。数晓事吏承宣于下。晓谕河北州县当水冲数十里内之民。以兰阳武陟之已事。令其徙危就安。徙害就利。舍硗瘠就膏腴。天下无不知利害之人。断无甘心危地。以待沦胥之事。岂非因势利导至易之策。然而事必不成者何也。河员惧其裁缺裁费。必哗然阻。畏事规避之臣。惧以不效肩责。必持旧例哗然阻。一人倡议。众人侧目。未兴天下之大利。而身先犯天下之大忌。盘庚迁殷。浮言聒聒。故塞洚洞之口易。塞道谋之口难。自非一旦河自北决于开封以上。　国家无力以挽回淤高之故道。浮议亦无术以阻挠建瓴之新道。岂能因败为功。邀此不幸中之大幸哉。吁。　国家大利大害。当改者岂惟一河。当改而不改者。亦岂惟一河。

　此山东济南府武定府之大清河。非直隶天津直沽口之大清河也。南北相距五六百里。一系济水。一系水。判然不同。虽二道皆禹河故道。而燕蓟之水皆南流。此北地道高之明证。且密迩　京师。断不可用。惟东道天然大壑深通。且为历年北决之正溜。天造地设。更无善于此者。胡氏渭尚责王景不知复禹河冀州故道。未能尽善。岂殷室五迁为患之河。反胜于汉唐千年无患之河乎。但慕师古。无裨实用。斯则书生之通蔽已。

　　筹河篇下　　
魏源

或曰。史称王景治河。发卒数十万。修渠筑堤。自荥阳东至于千乘海口千余里。千乘。今利津县。商度地势。凿山阜。破砥绩。原注。砥绩山名。案绩当作碛。盖山麓石矶插入水中者。必破去。方免碍水道。直截沟。逢湾取直。防遏冲要。即今扫坝。挑溜御险疏决壅积。旧无河槽处。别开引河。十里立一水门。令更相洄注。无溃漏之患。说详下文。省役费。然犹以百亿计。十万曰亿。凡用钱千万贯。明年夏。渠成。兴工于先年霜降后。逾春毕工。诏滨河郡国置河堤员吏。如西京旧制。原注。引十三州志曰。成帝时。河堤大坏。泛滥青徐兖豫四州。乃以校尉王延代领河堤谒者。秩千石。或名其官为护都水使者。中兴以三府掾属为之。其法皆与后世治河相仿。惟十里立一水门。得无分泄水力。溜缓沙停。蹈贾让多开渠门之失。违潘靳束水攻沙之议。曰。潘季驯治河。亦有闸坝涵洞。以杀盛涨而淤洼地。景之水门。即潘氏之闸洞也。更相洄注。使无溃漏。则水门外必仍有遥堤以范围之。即汉人所谓金堤。又谓之石堤者。潘氏遥堤相去千丈。内有缕堤相去三百丈。河槽常行缕堤之中。日夜攻沙。若水门不在缕堤外遥堤内。则一泄不返。安能更相洄注而无溃漏耶。计王景新河。初年渠身尚浅。伏秋二汛。往往溢出内堤。漾至大堤。故立水门。使游波有所休息。不过三四日。即退归河槽。故言更相洄注。若数年后。新河涤深至五六丈。则大汛不复溢过内堤。而水门可等虚设。故能千年无患。然则十里一水门者。盖其开放新河时。使皆洄注于内堤左右。而非泄水于外堤乎。用钱千万贯。不及近世兰阳武陟大工之半。而遂建千载之绩。何惮而不为。曰。王景筑堤千余里。用钱千万贯。其时物力视今贵贱悬绝。果能以今日银价。合古时钱价耶。曰。王景之费。一由于初创新道。故有凿阜破砥直截沟之劳。二由于十里立一水门。更相洄注也。今则因其故道。无复凿阜破砥之功。是费可省于旧者一。水门石工。视缕堤土工费倍。盖其时荥阳以东。无高厚旧河身之节制。恐河南侵。故堤防用力若是。今则有高厚旧河身以为南岸。即不必立水门。不必用缕堤。而但筑遥堤。其北岸亦止须闲抛砖工以护堤御涨。费可省于旧者二。是今日之事。师景而逸于景。考河堤土工。每方例给银一钱九分或二钱一分。今欲改道。必筑新堤高丈五尺。顶厚三丈。底宽十丈五尺。计堤长每丈。需土百方。为银二十两。每堤一里。需银二千六百两。除旧河上游。即以北堤作南堤。毋庸新筑。及下游大清河两岸遥堤。高广减半。其实较省外。统计新河千余里。不过费帑金五六百万。止需目前今河例修一岁之费。即可一劳永逸。以今之银五百万。抵汉世之钱千万贯有余矣。

至东汉滨河员吏。秩不过千石。且隶于郡国。等于掾属。视今日两总督八道员数十厅营。相去悬绝。则其岁修工程之无多又可知。不独险工减于后世什九。其浮费亦必不及后世什一。险工减。故官可大裁。浮费核。则工归实用。故古河员之多寡。恒视河务为盛衰。员愈多费愈者。河必愈坏。员愈少费愈节者。其河必愈深。如曰不然。近请视　国初。远请视前史。或曰。　国朝孙文定裘文达皆曾主北流之议。然孙公之议。则欲于漕舟抵临清后。即由大清河入海。转运天津。所经海道仅四百余里。皆平恬内海。而非大洋。并以乾隆三年运登莱米三十万石。由利津至天津。一日即至为证。裘公则谓汉明帝时。德棣之闲。河播为八。王景因以成功。今八河湮塞难浚。不若改由六塘河之省力。然耶否耶。曰。自元明以来。知北流之利者。如畲阙胡世宁及近日胡渭孙星衍不一其人。皆无如漕舟直达之无策。若言盘堤。言海运。终不能不两其舟。即无以杜阻挠之口。由其时尚未有灌塘济运之法。故言改河北流。必至道光闲行之。始万全无失。亦事穷则变。千载一时。至后汉王景传。但言修渠筑堤千余里至海口。并无播河为八之说。明帝纪。言汴渠决坏六十余岁。王景治之。河汴分流。是其时河决为二。一由汴。一由济。王景塞汴归济。并不北经德州。亦无德棣闲先决为八之事。不知裘文达何自得此无稽之语。盖误认德州之老黄河九河故渎者。以为王景之河。且欲广其尾闾宽五六十里恣河泛溢。与潘靳之长堤束水议正相反。地理方向之未辨。更何暇与议方略。德州之老黄河。乃所谓王莽河也。问曰。兖州大清河。为王景故道。既可千年无患。何以禹河不专行漯川。而必兼行故渎。致殷都五迁之患。岂禹之智不及景耶。曰。史言禹以河所从来者高。行平地数为败。乃自冀州引河北行。载之高地。则是洚水方割之时。兖州一望汪洋。水中无可施功。故从大陆开凿北行。载之高地。既称高地。明非天然之壑。及兖州水退。降邱宅土之后。河槽涸出。始知济渎地势。胜于冀州。故别二渠。兼行漯川。实则以漯川为正流。而姑留冀州故道为分派。其后冀州高地之九河日淤。正溜日趋卑地。故殷室有五迁之患。及周定王后。九河故道全塞。遂专趋济渎。后汉王景始因禹以成功。非景之智过于禹。所值之时。所因之时。过于禹也。是大禹初引河北载诸高地者。洪水时未竟之功。继又渠引河东趋漯川者。洪水后讲求尽善。而王景始成禹之志。师景即所以师禹。非一时之功。实百世之功也。

问明人有沁水通运之议。以沁水由河南武陟入黄河。北与河相近。其水冬春清而夏秋浊。欲于木栾店修分水闸坝。冬春引清水入运河。夏秋放浊水入黄河。是沁水可兼通南北。今议改河北岸。曷不令漕舟溯黄而上。由沁入通黄。运南北之枢。可免灌塘济运之巧乎。曰沁水浊悍冲决。使北行入运。则辉必有垫之虞。无论七分入黄三分济运之闸坝。未必可成。即使可成。而漕艘既至张秋以后。乃不直赴临清。而令逆溯黄河数百里而上。迂道千余里。以觊不可必之功。视临清灌塘济运。劳逸迂直相百也。智恶其凿。非利导之所尚也。问两汉晋唐河行东北。其时长安洛阳帝都皆在河南。金元明　本朝河行东南。则燕都在河北。或谓冀北建都之形势。其河宜南不宜北。然乎否乎。曰。治莫盛于唐虞。其时河北由冀州入海。而平阳蒲安邑之都。河南耶。河北耶。汴宋时河北决而金源以兴。明昌闲河南徙而金室日蹙。河之宜南流者安在。元末贾鲁复河南流。而明太祖兴凤阳都金陵。其时元正都燕。其利于北都者安在。且以形势言之。河北流则于燕都为环拱。南流则于燕都为反弓。以符瑞言之。我　朝国号大清。而河工奏疏动以黄强清弱清不敌黄为言。毫无忌讳。惟改归大清河。则黄流受大清之约束。以大清为会归朝宗之地。其祥不祥又孰胜。总之仰食河工之人惧河北徙由地中行。则南河东河数十百员数百万费数百年巢窟一朝扫荡。故簧鼓箕张恐喝挟制。使人口詟而不敢议。昔汉武时。河决瓠子。东南注巨野。通于淮泗。丞相田蚡奉邑食鄃。在河北岸。河决而南。则鄃无水菑。邑收多。蚡乃言于上曰。河决皆天意。未易以人力强塞。故决久不塞。呜乎。利国家之公。则妨臣下之私。固古今通患哉。

　　军储篇二　　
魏源

问曰。子言节用而不及黄河。岂今日治河之费。尽同于　国初。而宗禄民欠名粮三端外。更无耗费甚于乾隆者耶。曰。　国家之耗费。孰大于黄河。黄河之耗费。孰甚于近日。人知　国朝以来。无一岁不治河。不知乾隆四十七年以后之河费。既数倍于　国初。而嘉庆十一年后之河费。又大倍于乾隆。二者耗费。远在宗禄民欠名粮之上。不但史册所未有。亦　国初所未闻。考　国初靳辅承明季溃败决裂之河。入载修复。用帑不过数百万。康熙中堵合杨桥大工。中牟县境。不过三十六万。由其时力役之征。沿河协贴。实用实销。故工大而费省。乾隆元年。虽　　　诏豁各省海塘河堤。派民之工十余万。而例价不敷者。仍摊征归款。至四十七年。兰阳青龙冈。三载堵闭。工程浩大。除动帑千余万外。尚有夫料加价银千有一百万。应分年摊征。内有九十余万。系从前大工余款。其时帑藏充溢。故破格豁免。而自后遂沿为例。每遇决口。则沿河商民。且预囤柴苇。或倍昂钱价。反乘官急以取利。是为河费一大窦。然乾隆末大工。虽不派夫。而寻常岁修。尚不过二百余万。及嘉庆十一年。戴均元督河南。奏工料价昂于旧。请照时价开销。其所借口不过一二端。而摊及全局。于是南河东河。岁修顿倍。每年五百余万。名为从实开销。徒增盈千累万之囊橐。是为河费二大窦。计自嘉庆十一年至今。凡三十八载。姑以岁增二百五十万计之。共浮旧额已及万万。况意外大工之费。自乾隆四五十年至今。更不可赀量乎。使当日但豁免大工之派夫。而不浮增岁修之料价。则此三十八载中。尚可省帑万万。可免十余次之开捐。毕竟夫料价增。而河堤之溃决益甚。省亦决。不省亦决。何如岁省数百万之得计乎。然而前篇不言者。治河当治其本。不徒事其末。治本在深通河槽。使无溃决之大工。而后可稽核河费。以省岁修之工料。不治河槽而但厘河费。无论额增不可复减。习重不可骤回。即使挽回节省。亦无救于岁岁之溃决。十载前尚可补苴。今则中满倒灌。病益深锢。由今之河。无变今之道。虽大禹不能为治。故今日但当先议河身。而不暇及河费。议河身。则必筹一劳永逸之本计。断非数言可尽。故别有河渠篇详之。而兹不暇及也。至世俗之论。尚谓乾隆后新疆岁增经费三百万者。尤影响全无。具详乾隆荡平准部记。

　　嘉兴范玉琨曰。前任宿南厅通判。加同知道衔。　国朝黄河。自康熙二十余年靳文襄公修治以后。已尽复潘印川之旧。其后不守成规。而海口之水本深七八丈者。浸渐淤垫。河底增高。由下而上。不得不从事堤工。凡靳文襄两岸未曾筑堤之处。亦一律补筑。南岸自荥泽之广武山。北岸自武涉之青枫岭。下至海口。长二千里。两岸土堤联络。始如宋人所谓贮水于堵矣。于是分为东南两河。设两河督。增设道厅佐贰文武员弁。不下数百员。官虽多而不言治河也。不谈海口也。于是河口日高。堤工日增。偶一坐湾。厢埽抵御。于是员而外。又添埽工之费。岁修堤增。遇有溃决。堵合或费数十万或数百万。迨乾隆年闲。奉　　　旨裁革民夫民料。凡塞决工需。悉发正帑。于是遇有漫口。非三五百万及千余万。不能蒇功。至嘉庆八年。豫省衡家楼大工。共享千有二百余万。其余东南两河。无十年不决口者。每次三五六百万。即就所亲见闻者。如河南之三次减坝。郭家房。陈家房。马港口。李家楼。于家沟。豫东之曹工。睢州上汛五堡。睢州下汛二堡。仪封三堡。祥符工。中牟工。不下四五千万。竭天下之财赋。尽供河工之用。而库藏始无存积。自靳文襄治河之后。迄今百二十余年矣。河底淤高五六丈。两岸堤工亦增至五六丈。试以每岁加堤丈尺计之。按册而稽。必有二三十丈。皆以偷减为风雨剥削也。即此加堤之费。已有五万万矣。埽工则数倍之。河身垫高之后。清水不出。高堰石工堤。亦递年加增。又不下三五万万。何况嘉庆十一年岁修工料奏定加价一倍乎。历古以来。无　本朝河费之大也。此后水行山阜之上。偶有异涨。立即溃决。恐岁有大工。糜帑更无底止。其患不堪设想。然则今日即复文襄之旧制。接筑海口长堤。仍用混江龙铁篦子往来疏瀹。河可复故乎。曰。不能也。文襄之时。内外滩地相平。河一刷深。清水即出。清水一出。积沙全去。易于为治。今则堤外河滩。高内地三四五丈矣。自御黄坝以至海口五百里。积满之沙。已坚已厚。即使仍复旧制。非十余年之工。不能有效。而此十余年中。上游必有失事之处。一经失事。全功尽弃。且每漫口一次。则中满之沙。淤积更厚。收效更难于一次。已成不可救药之锢疾。此皆数十年来但言防河不言治河之所致也。然则将如之何。曰。旧河已无可治。非改道不为功。非常之原。黎民所惧。非黄河自改不为功。此存乎天意。而非下士所敢议也。

　　治河论上　　
胡发琅

河为人患乎。抑人为河患而已。以今日言之。河诚为人患。求其患之自至。未尝不慨然于人之为也。河之为河。病二焉而已。曰决与溢。决职河之湍。溢职河之浊。而令其湍逞于堤而决。则毋亦惟是浊故。夫河源远而束之久。此其力疾。无古今一也。若乃其浊。则潘氏季驯曰。禹之河未必如今之浊。以今推古。知其为其不易之论也。禹贡言九泽既陂。九川涤源。川不言陂。禹之河未有堤防可知。故殷都五侵于河。仅徙以避之。而贾让言堤防近起战国。假河如今浊。虽曰禹河广。能使之不横出奔溃。独何术去填阏而禁之不盈。而千余年不失故道。河浊而海口必有积沙。今沿海千里恃以无边恐。而碣石九河之地。乃啮于海水。沦没无遗迹。令有积沙而得然乎。秦汉虽渐浊。然犹大愈于今。河堧辄引溉田畴。如今之河。逆之而没。其可以灌浸乎。且夫天地不变。水土未易。而河有古今清浊之异者何哉。季驯之言曰。豫州土最疏。禹河祗经河南一郡。而今并开封归德数郡经之。是大不然。豫州之河。其失禹故道者。皆严堤密防。宅水无由仰入。若止河身土疏。刷之数年而尽矣。安得数千年益甚乎。且豫河土疏。而下流受其浊。则豫河宜日深。何以积高无已乎。论者又曰。井田坏。沟洫废耳。然令今垦沟洫如井田。仍无救河之浊。何也。沟洫以行水。非能容之不去。霪雨之发。水有所归。而不淹被农田。则沟洫之利。若泥雨而下。终归于河止耳。沟洫如之何。然则何以故。曰。古河之不浊者。井田而外。草木繁植。根株纠结。与地相抱固。阡陌开。而地不必井者亦被耰锄。又其后乃登山临水营畚锸无少闲。材木之需。樵苏之采。不待禹之刊益之烈。而弥望濯濯。土失其蔽。雨至而随之去矣。惟山尤甚。西北土疏多山。今日而求河不浊。虽造化无能为力。而其禁之不能。易之不可者。生齿之日蕃。求食需用之无所不至。虽如此而日有不给。盖时则为之矣。虽谓之人为河患。未为过也。今之论河者。乃哓哓然动以禹为言。曰禹歧河于漯。疏九河于兖。河利分。又曰。禹于河导之而已。不与水争地。河宜广。是知禹治河。不知禹河。知今治河非禹。不知今河非禹河也。执古方以医今病。乌得而不误天下哉。然则如之何。曰。古之河患于湍。今之河患于浊。患于浊。则湍为患而亦可为利。谨守季驯以堤束水以水攻沙之法。无反古以为贵。无立异以为高。则人虽为河患。河犹能自治其患。

　　治河论下　　
胡发琅

天虽爱人。恒更出其祸患。以为君相之忧。民物之灾。而励其惰。顾当其盛时。天下莫能谁何。时易势移。要无不弊。极而自反。若外戚藩镇宦官女子戎狄寇盗之乘隙伺衅。其盛衰兴灭。盖灼然可考。涸闾阎之脂膏。竭亿兆之筋力。以冀须臾。免死无有已时者。惟河而已。然则河无足令其终不决溢乎。曰。未易言也。不敢谓其必不可。顾贫则难为议耳。夫河之决溢。无不由于淤淀而底高。孟津以上之河水。犹孟津以下之河水也。禹导以来。未闻有溃败夺流之害。其崖岸之逼束。有以激之。使必不能淤耳。自潘氏为束水攻沙之议。虽孟津以下。可无决溢。而决溢相寻未已者。非其说之不可恃也。未有高必不可踰厚必不可破之堤。使如孟津以上之崖岸。以待异涨。于是上决则下淤。淤则终决耳。诚乘民物安阜帑藏充斥之日。测最近之海口。引至直之水道。按潘氏近堤距三百丈遥堤距千丈之法。和三合土而覆以土或石。取最坦之度。筑最高最厚之堤。护之以柳苇。逼之以对坝。固之以放淤。而严之以防守。勤之以修补。虽如孟津以上可也。或曰。堤虽崇厚。卒安能令其如山。曰。所异者。防守修补耳。若其不可坏。则固有明验。土惟豫州为疏。自明以来。益其堤之高厚。道光以前数百年。不数见患。患乃在徐邳以下。徐邳以下最险要者。无如王公堤。自明人高厚其堤。亦终始晏然。此独非堤之是恃乎。然则遂一无患乎。曰否否。堤能束散漫之流。不能禁潮汐之上。潮上而流缓。流缓而沙停。海口淤则递淤而上。　本朝河未北徙以前。患恒在宿迁桃源清河之境。云梯关外虽屡筑长堤。曾无救于海口之淤。是去河之淤堤之力有余。去海口之淤堤之力不足也。然则海口终不可治乎。曰否否。潮汐往来。人无立足。第非可以人力浚耳。然则泰西人铁箕乎。曰。积淤汪洋数百里。升斗焉而输之。谓之以蠡测海而已。海自容沙。安用挹之。安用载百十里而徙之。然则铁篦混江龙乎。曰。三尺童子戏耳。千石之舟。下百斤之椗。惊风怒涛不之动。欲以区区数人之楫。曳行数百斤之铁于泥沙中。前人试之屡矣。夫奚足云。然则如之何。曰。水有大力。物莫与并。潮汐上下。自有往来之用。然石堤十丈。而水溃之。泥沙虚浮。而水不能去者。堤激水水全趋堤。沙让水而水顺下。不专趋沙耳。夫水入深而愈疾。立罂而盛水。穴上泄之流必缓。穴下泄之流必迅。其积压之势然也。利天下者莫妙于因。欲治海口之淤。宜在截水空其下。因水之下趋而攻沙。因潮汐之往来而以次深刷。其法。结木筏广袤二十丈许。中列横闸。闸广丈。高视所欲浚之数。闸为三足。足高二尺。着一。镇巨石而下之。入淤而筏止。水禁于闸。则怒而趋其足。淤去露而筏进。得淤又止。露又进。久淤坚结。水不易攻者。以渐进之。力耕之。而水乘其隙。左右闸斜行如翼。以受水而禁其旁注。潮至。起闸随之上。欲止欲左右以椗。由浅及深。由下而上。以次递刷。数十里置一筏。分地而谋其功。以此视人力所及。吾知费不十一。而其功相千百也。昔谢氏欲令舟尾悬披水版。曳铁篦助水攻沙。其意良美。然数尺之版障水。水必旁趋。且铁篦滞于数丈之下。版障于数丈之上。篦欲止而版欲前。无以使之相持以为固。版必折。舟必危。而又欲以治潮汐不及之河。而乘风以上。则亦当知其难矣。由前之说。河之淤免于上。由后之说。河之淤免于下。虽岁修未能尽去。生民昏垫之忧。堵塞不赀之费。以人事言之。庶几其衰息乎。

　附因浚图说

　一因浚之制。结木为筏。中筏悬闸。旁斜向后为翼闸。闸为三足。足着一。闸底悬长石。前筏缀索。上抱闸颠。踰后筏。后筏设挽轴挽之。谓之面索。闸底缀索。一端悬后筏。后筏亦设挽轴挽之。谓之底索。

　一因浚之用。横闸以障水之直趋。翼闸以束水之旁注。以止筏之行而激水。亦以破久淤之坚土。而开冲刷之道。镇石以下闸。挽面索助之。底索以起闸。且防怒涛之折闸。

　一筏木二三层。长广二十丈。或十六七丈。坚结以备风涛。

　一闸广一丈。高丈五六尺。疏浚寖深。更作三四丈者。闸闲前后。各立大柱为架。架高五尺。各有斜柱支护之。前架为活键。可卸以备修闸。闸闲毋广。广乃泄水。为数铁板。厚寸许。以联前后之架与筏。闸底横贯长石。凿孔以衔足。闸皆刻尺寸。以记入水之数。横闸十五六。翼闸左右各二三。

　一足体高四尺。长三尺许。皆铁为之。合为一体。足为干而为枝。足上二尺为管。衔闸之一木。二尺出闸下。锐其下端。形三棱。脊棱向下亦锐其端。

　一闸颠设小滑轮。以利面索之挽。闸中足缀底索。而左右足各出小索会之。以防脱失。后闸三尺许。各设转轴一。轴一端设踏轮。轮为踏位三。轴径一尺。轮径四尺。则三人踏之。得十二人之力。每一踏位。闲以攀轮。令手足并力。得力尤多。面底二索。同一转轴。更迭为用。惟底索祗以此转轴起闸。若下闸之后。紧挽闸底。以御怒涛。则退后三丈许。别设一转轴挽之。乃得力。不必踏轮。筏留一缝。为底索进退之地。

　一大椗四方各一。小椗四隅各一。皆有转轴。欲止下大椗。欲左右下小椗。

　一筏两旁设候潮钟。其制横枢贯木。下端入水。上端设机。潮消长皆自鸣。

　一测水舟二。前后测水。以定下闸之尺寸。考浚深之数。兼插竹标。以识浚路。

　一筏上司号令一人。守指南针。指挥行止。左右升降。司闸十八人。每三人举一闸。自中及外。左右对动。下闸亦然。司椗每小椗二人。大椗三人。筏进则后司二小椗者恒守。筏退则前司二小椗者恒守。大椗用稀。皆临用集人。测水二人。木工铁工各三人。以备修理。自司号令外。诸色人皆以司闸人为之。事不并举。可以兼摄也。如欲省费。虽止设六七人。亦无不可。特风涛危险。不妨稍广。备救护耳。

　一驾法。先下椗测水深若干。下闸。挽面索。按令入沙。俟水攻闸下沙尺余。入沙复数寸。乃结面索。使闸可下不可上。退曳索底。紧挽后轴。潮将至。先一刻曳进底索。就前轴挽闸起。澄沙以待随潮退上。欲止下椗。或不欲止。则下椗以待潮。潮落下闸。

　　因浚之法。行之诸川海口无不可。若潮汐不及。则惟黄河。一节偶淤。欲辟引渠者或可用。以沙细喷之。可数里不沈也。然亦止可一二闸。至则卸而舟载以上。筏用活键。取易卸。

　　河防刍议　　
刘成忠

治河于平成之岁。惟防险而已矣。自来防险之法有四。一曰埽。二曰坝。三曰引河。四曰重堤。四者之中。重堤最费。而效最大。引河之效。亚于重堤。然有不能成之时。又有甫成旋废之患。故古人慎言之。坝之费。比重堤引河为省。而其用则广。以之挑溜。则与引河同。以之护岸。则与重堤同。一事而二美具焉者也。埽能御变于仓卒。而费又省。故防险以埽为首。然不能经久。又有引溜生工之大害。就一时言。则费似省。合数岁言。则费极奢矣。今重堤引河。既不可以猝办。黎襄勤公之碎石坝。栗恭勤公之砖坝。又皆毁坏殆尽。河营之所传习。惟镶埽一事。固已不足以应变。而又悉举前人之埽制而阴坏之。务为苟。使之易蛰易走易腐。以为请帑加修之地。积习相沿。不知始于何时。虽有贤员。莫能自异。犹幸咸丰三年以后。河由山东入海。下游宽广。因而豫省河面。低于道光年闲者四五六尺不等。虽当伏秋之盛涨。出槽之时颇少。是以二十年来岁修之费。不及从前十之二三。而全河得以无事。近年山东之河。自北而南。淤垫已。渐不如前此之河之通畅。而豫省伏秋之涨水。亦遂难于消泄。霜清已过。险报频闻。而岁抢岁修。遂一再请增而不能已矣。今之久于河者。曰治河无他。惟多备料云尔。夫诚能多备料。亦岂非先事预防之上策。然河工之变百出不穷。有耳目心思所不及者。无料不可以治河。而治河之难。固非曰吾有料焉遂可毕乃事也。若一切机宜审之未当。而但恃料以为镶埽之备。埽蛰则加。埽走则补。无埽之地而溜至。则又添埽以御之。积而久焉。处处皆埽。舍旧谋新。阅数年必易一次。虽有不涸之饷源。安能知漏卮之何所底止耶。成忠管窥之见。窃以为河工之守险。譬于兵家之守城。善守城者。不待敌已傅城。而始凭堞以击之也。或驱之境外。而使其转而之他。或御之近郊。而使其止而不前。迨至万不得已。然后婴城而守焉。诚以守近固不如守远也。埽者。婴城之守也。引河。则驱敌于境外者也。坝则御之于郊以内墉以外者也。重堤之建。是弃外城而守内城也。若既有重堤。又先之以放淤。则是不惟守内城。直弃平地而守高山也。夫吾既驱之于境外。又御之于郊内。而又由外城而及内城。步步为营。层层设险。敌虽强。未有不疲而思退者矣。意外之患。何自生哉。此埽坝引河及重堤四者所以缺一不可也。

然引河用帑动以巨万计。非其地上有吸川之形。下有建瓴之势。则虽引而不能成。非开放之后。有数日不消之盛涨。则虽成而亦旋废。糜饷多而收效少。自非合龙之大工。未易轻举。成忠查成案。见乾隆嘉庆时。有包滩下埽之法。凡大溜塌滩。滩虽塌而堤尚远者。即于堤外下埽包滩。虽不如引河之能改河溜。其为御之于境外则一也。开河难而守滩易。如今日下南十六堡中河头堡二堡。皆有滩可守之地。滩苟不去。堤复何患哉。其或堤外无滩。则当多筑挑坝。或石或砖或柴或土。凡临黄之堤。皆当及早为之。如今日上南八堡至十一堡中河二堡至四堡下南二十堡是也。滩不可守。坝不及筑。则其计必出于埽。埽者。治河之常法。凡南河皆用之。而独不宜于豫省。靳文襄公所称河南土性虚松。下埽难以存立者是也。今南岸三厅临河之地。无往非埽。而其埽又远逊于古。苟非变而通之。一遇顶冲大溜。其患将有立者。雍正以前。河南各工。用埽绝少。惟荥泽北门外护城堤上。有埽工一二处。其余每逢溜近。皆预筑里堤月堤以待之。今虽残缺。犹有存者。如上南之裴昌庙中河之头堡至四堡下南之十七堡至二十六堡是也。古人之防险。于建坝镶埽加堤之外。先之以引河。今引河不用。而易以守滩。其余三事悉如其旧。亦犹是由远而近之义也。谨条其说如左。

一曰外滩宜守也。黄河之性。喜曲恶直。曲而向北。则南岸生滩而北险。曲而向南。则北岸生滩而南险。是以防河之法。但防险工。其有滩以为外蔽者。毋庸防也。然河流善徙。数年中必一变。伏秋之时。则一日中且数变。其变而生险也。必自塌滩始。滩尽而薄堤。薄堤而险必出矣。河工之例。有守堤而无守滩。每当大溜之逼注。一日或塌滩数丈。甚且至于数十丈。司河事者。相与瞠目束手而无如之何。惟坐待其迫堤然后镶埽而已。至于未雨之绸缪。固有所不暇及也。夫滩者堤之籓篱也。滩存则堤固。滩去则堤危。幸而滩去堤远。虽一再坍塌。不至有啮堤之虑。则诚可以不论耳。若顶冲埽湾之溜。已塌至距堤百丈之地。则不出旬日。堤将随尽。安可不为之所耶。咸丰以前。河由徐州南下。地狭而水易壅。河水出槽者。十年中常七八见。每逢水涨之时。滩面低于水面。水从滩上攻堤。虽有护滩之埽坝。但能使滩之不续塌。不能使堤之不受攻。故守堤常急。而守滩似缓。然溜力之重轻。因乎水势之深浅。愈深则力愈重。渐浅则力渐轻。假如中泓之水深有二丈。滩比堤低一丈。河水踰滩而上。仅一丈之水之力耳。若外无此滩。则堤前水深三丈。而攻堤之溜。挟三丈之力矣。以三丈之溜力。视一丈之溜力。其守之难易为何如也。滩远者不必守。滩低者不足守。滩本不塌。则毋论高低远近亦皆可以不守。若塌形已现。地渐近而滩尚高。则虽当咸丰以前。水易上滩之年。古人亦未尝不设守。治河方略云。抢救顶冲之法。于外滩地面。离堤三四十丈。飞掘丈计深槽。卷下钉埽。是守滩之一证也。乾隆十一年。高文定公奏云。近有包滩下埽者。水未近堤。于河滩近水作坝台下埽。是守滩之又一证也。嘉庆十九年。黎襄勤公疏云。王平庄河势坐湾。旬日塌滩一百七十丈。应即就堤外老滩。赶镶包滩大埽。挑溜开行。是守滩之又一证也。成案之班班可考者如此。况今日之河。与古尤异。上滩之时少。塌滩之时多。往往滩高于水五六七尺。大溜一至。塌卸不已。盖水之上滩。视水面之高低。溜之塌滩。则视溜头之向背。不能上滩者。未尝不能塌滩也。于滩留数武之地。即可为堤。减数丈之水。即其上滩亦不足患。况乎其不能也。此今日之河。所以必以守滩为要务也。守之之法。用埽不如用坝。或石或砖。皆足弭患。若溜势不大。则挂搂防风。亦自可用。救变于始生。遏寇于境外。较之坐视其塌。必至堤而始议守者。非惟省费。抑且不濒于危矣。

一曰盖坝宜建也。挑溜固堤之方。莫善于坝。坝者。水中之断堤耳。而其为用。则有倍蓰于堤者。堤能御水。不能挑水。且所御者为平漫之水。镶之以埽。护之以砖石。然后能御有溜之水。然止于御之而已。终不能移其溜而使之远去也。坝之为制。斜插大溜之中。溜为坝阻。转而向外。既能使坝前之堤无溜。又能使坝下之堤无溜。十丈之坝。能盖二十丈之堤。因而重之。以次而长。二坝长于头坝。三坝长于二坝。坝至三道之多。则大溜为其所挑。变直下为斜射。已成熟径。终不能半途而自返。非独六七十丈之内无溜。即二三百丈之内亦无溜矣。十丈之堤。仅能蔽十丈之地。二十丈之堤。仅能蔽二十丈之地。而坝之为用。独能以三十丈之断堤。而护三百丈临河之地。事一而功十。治河之法。未有巧于此者。且堤者。外水而内田者也。万顷之涛。仅此一重之障。一经摧陷。则堤内更无可据之险。帮筑里月。费既大而时亦迂。仓卒之闲。往往不及。坝则于堤外。即或坍尽。尚可退守大堤。多一重外坝。即多一层遮隔。而又可多数日之延缓。以为补埽戗堤之地。斯又其善之善者也。若夫欲水之归槽。则筑长坝以偪之。欲河之中深。则作对坝以激之。一切作用。皆出于坝。坝之功效大矣哉。今之道厅。非不知用坝胜于用埽。历任河师。廑念宣防。深维一劳永逸之计。尤孜孜注意于此。然而承办之营员。动辄估至万金或八九千金。度支不足。添款为艰。是以屡欲建坝而不果也。成忠以理度之。一坝之长。由七八丈以至十丈。宽约二丈。高约出水四五尺。其初镶也。三面皆水。惟背倚大堤之一面为实地。今用捆镶之法。以建柴土之坝。自堤前起。亦三面临水。一面以堤为实地。捆至第二占。则以背倚之第一占为实地。由是而三占四占五占皆然。至第五占。则长已十丈而坝成矣。核其丈尺。特五段之埽耳。埽出水五尺。坝出水亦不过五尺。埽宽十丈。上下皆同。坝则面宽六丈。底宽十六丈。比之于埽。特宽八丈耳。新埽一段。其费约五百金。以五段之埽为一坝。则其价特二千五百金也。加以绳缆之值。雇船之费。外镶边埽。中浇土坝。至于四五千金足矣。安有万金之理耶。然工员承办。必谓五千金不敷所用。今姑不与之辨。请以砖坝代之。柴土坝易圮易腐。故面宽估至八丈。若砖坝则四丈已足。其底约宽十丈。高约二丈。计长十丈之砖坝。应用砖一千四百方。下南砖价。每方七千五百文。计每坝用钱一万零五百。为银六千两。此实砌之砖之方数也。砖抛水中。欹斜堆。多有嵌空之处。断不能用至一千四百方。则有五千金之帑。在下南可成一坝矣。上南向不用砖。亦无旧砖之可市。开制造。每砖约需十文十一文。比下南每方约加银一两五钱。共约加银二千两。通计一坝用银七千两。以每年购料购石之费。节省二万。便可成砖坝三座。三年之后。坝多而埽自省。断不至再有加价之虑矣。此亦变通之一法也。

抑犹有进焉者。凡砖石及柴土之坝。惟水中始有之。若滩上筑坝。则用土足矣。然滩有老滩新滩之分。老滩之面。比伏秋水面高二三尺至五六尺不等。若于其上筑坝。则坝在滩上。水在滩下。坝与水两不相值。惟坝头临水。可以镶埽抛石。而上首下首不能也。大溜一至。滩腹淘空。动辄塌滩四五丈。滩塌而坝随之。虽极穹窿。亦归无益。惟新滩之阅二三年者。冬春水不上滩。可筑土坝。伏秋有溜镶埽抛石。无溜则听之。比之老滩。较为有用。或谓既长新滩。是溜势已去。安用此土坝者为。不知黄河工段。无定之中。原亦有定。如下南险工。由十七堡以至二十一堡。为历年抢险之地。其中或提或坐。小有变迁。如同治十年十一年。则在二十堡至二十一堡。而十八堡以上无事。迨十二三年。则在十七八堡。霜清后直至十六堡。而二十堡至二十一堡无事。通计此一厅河势。不出此黑冈上下六堡之中。已去者未必不来。方来者未必不去。至于十五堡以上。二十二堡以下。如魁星楼回回店。未始非著名之古险。而此数十年中。淤闭已久。虽置之不问可也。今二十堡下之新滩。高于水面三尺。入伏以后。水必上滩。有工无工。难以预定。乘此尚可筑坝之时。成坝三座。以为水去复来之备。斯未雨绸缪之上策也。此外各厅有相同者。亦以此法行之。每岁可成数坝。一朝溜至。其守易矣。此之砖石柴土。岂不效同而费省哉。

一曰埽制宜更也。河工之用埽。自汉已然。明潘印川宫保我　朝靳文襄公之治河。凡险要之地。皆恃埽以守御。未尝以埽为引溜生工也。亦未尝弃埽而抛砖石也。自用柳改而用。而古法于是一变。自横埽尽为直埽。而古法于是又一变。自是以来。愈变愈下。直至今日。而埽遂为利少害多之物矣。成忠查成案。窃以为古埽之变为今埽者。其弊有六。请得详而言之。治河方略云。埽必柳七而草三。何也。柳多则重而入底。然无草则又疏而漏。故必骨以柳而肉以草也。又曰。柳遇水则生。草入水而腐。为土性既宜之。且又省费而易办。乾隆十九年。江督尹文端继善奏言。河工料物。柴柳为上。次之。柴柳入水。耐沤而经久。柳质尤重。压埽沉着有力。入水经一二十年不腐。至一二年后朽坏无存。柴不如柳。然犹胜于。此皆言镶埽之物。莫良于柳。而草则所以补柳之疏漏也。有明一代埽皆用柳。每高五尺之埽。用草六百斤。柳三百六十斤。柳少则以苇代之。无用者。康熙二十年。民柳渐少。始劝各官种柳。二十六年以后。河工用柳。大半取之官柳。时或不足。亦以芦苇代之。无用者。河工之用。见于章奏者。自雍正二年河南布政使田文镜始。其时每一斤。开销银一厘。是年云南布政使李奏言。前三十余载河不为患者。实河臣靳辅之力。彼时沿河种柳。今河官取两岸产柳之地成田。纳租分肥。而料则仍派于民。奏入。乃复申官地种柳之令。历乾隆嘉庆终不能复。然如乾隆十八年张家马路漫工。犹草柳并用也。由道光至今。竟不知埽有用柳之说矣。柳质既重。历年又多不用柳而用。于是遂无三年不换之埽。此埽之易柳为者。其弊一也。埽者。河工所常用。治河书但谓之埽而已。不言为横为直也。以卷埽及捆镶之埽推之。则其体宜必横。不横则埽台不能卷。不横则船不能捆。此理之易见者。今河工之埽。皆以秫之头向外。自顶至踵。有直无横。询之年老之兵弁。皆言自古如此。成忠详加考验。始知河工口号。凡镶埽筑坝。皆有丁顺之分。直者为丁。横者为顺。乾隆四十七年。阿文成公堵青龙冈漫口。两边进占。地势不顺。奏言应于上水南首。自南钉桩。向北进占。进至七八占。仍向西进占。如此丁顺做去。似为较稳。是则丁顺云者。一直一横之谓。通工之所习闻者。不独镶埽然。即筑坝亦然也。治河书无直埽横埽之说。而有丁埽顺埽之名。治河方略云。御冰凌之埽。必丁头而无横。何也。冰坚锋利。横下埽则小擦而靡大磕必折也。然埽湾之处。则丁头埽又兜溜而易冲。必用顺埽。鱼鳞栉比而下之。然后可以挡溜而固堤。又云。抢救顶冲之法。于外滩地内。离堤三四十丈。飞掘丈许深槽。卷做高丈许丁埽。先期埋入。或百丈或七八十丈。下至稍可舒展处为止。若离堤甚近。则即于大溜内先用顺埽保护。一面仍于顺埽外卷下丁埽。均看大溜长短。以定埽个多少。以方略所言。合之阿公之奏。则丁顺即为横直。而今日之直埽。即古之丁埽无疑矣。

顶冲大溜。岁不一见。今所谓险工。大都皆埽湾及绞边之顺溜耳。埽湾之溜。其力亦能塌。然其深则不过二丈。惟用丁埽以兜之。然后始至三四丈。若顺埽则仍止二丈。断无太深之理。何以言之。凡顺下之埽。非卷即捆。卷做之埽。其上必加散料。兼压大土。埽为料土所压。圆者变而为扁。上宽一二丈者。其底必至三四丈。迤逦而下。状如坦坡。此埽之有收分者也。捆镶之埽。其初镶之第一坯。虽亦平铺。然其上有船以拦之。而其下则任其所之。一经加料加土。兼之众夫之齐跳。愈跳愈开。愈下愈远。其收分较卷做之埽尤大。故埽湾之溜。至此斜漫而上。亦斜拖而下。其向前之势方酣。故横缚之缆能固。其在下之力不重。故近埽之土无伤。有搪溜之功而无兜溜之害。埽湾如此。绞边可知。此顶冲而外。河工所用。所以率皆顺埽也。或有诘之者曰。溜莫大于顶冲。丁头埽既能兜溜。则顶冲之溜。其为兜也宜益大。曷为不可用于埽湾者。反可用于顶冲也。且顺埽既无兜溜之患。曷为可用于埽湾者。又不可用于顶冲也。不知顶冲者。险工之尤险者也。向来失事。多由于此。必加倍于寻常抢险之法。乃可御之。推原顶冲之所由来。或因对岸嫩滩。兜住溜势。不得遂其就下之性。变而横走。直冲本岸。或因鸡心滩外。旧有大河。原亦顺流东去。忽滩面于水涨之时。冲开一道。有如峡口。峡愈长则力愈大。从滩之对面卷地而来。波澜虽若排空。攻击实已透底。横安之顺埽。以千百茎之柴柳。排比而成。所恃者。裹肚之各缆。入腹之长桩。为之钤束。一经顶冲大溜之奔注。但揭去迎面一二排之柴柳。则缆松而依附不固。亦桩孤而签钉皆虚。逐浪随流。势将尽散。即或未散。而水力太猛。必将埽底之土淘空。巨浪一撞。翻身入水。盖溜势长而埽身短。虽有收分。固不足以相抗也。丁头埽则森然排列。左埽与右埽。两两相依。顶冲之所不能折。惟搜根淘底之是惧。故前人于顶冲之丁埽。必卷至丈许之高。盖高既丈许。则其长必至十丈。次则亦必七八丈。以七八丈之长埽。挺入河心。大溜能淘深河底三四丈。然后能钻入埽底三四丈。前虽悬空。后自贴实。又有顺埽以承其后。重关键。此其所以虽兜溜而终能御冲者。为其直而且长也。今之丁埽。本从省缆省工起见。散乱抛掷。或距堤一丈。或距堤二三丈。既无入河七八丈之长。徒效其根向外。变横为直。屹然如峭壁之立。凡顺堤绞边。以及埽湾之溜。一为屹立之埽所偪。洄漩而入。彻底掀翻。水深至三四丈。则入于埽底者亦三四丈。以二三丈长之埽。侨寄于三四丈空窝之上。其后又无顺埽。安得不随溜而走耶。栗恭勤公云。埽能压激水势。俯啮堤根。意正谓此。且不独俯啮堤根也。埽根之水深。则埽上之数丈。与埽下之数丈。亦因之而俱深。水深则又添埽。埽添则又加深。辗转相寻。为费无已。此自乾隆中叶以后。姚高黎诸河帅所以皆有埽能引溜生工之奏。以为非不得已不可以用埽也。而不知非埽之本如此也。惟丁埽则然。此埽之变横为直者。其弊二也。

有此二弊。本原之地已坏。仍讹踵谬。其弊益多。治河方略云。初下埽个。仗揪头滚肚诸绳以拉之。月余即腐朽矣。全赖长桩钉埽于下。而管束镶垫于上也。乾隆三年。白庄恪公奏言。卷下大埽。非密钉长桩。深入老土。无以关束而资稳固。江南河工。杉橛杨桩并用。豫东两省。全用杨桩。每年约千百余株。在洛阳偃师巩县孟津济源温盂等县购买。是由康熙以至乾隆之初。未有不用桩者。其后以借桩冒销者多。于是合龙大工。不准用桩。而岁修则犹用之。今自丁埽之法行。埽前之水。动深三四丈。虽有长桩。不能到底。而签桩之法遂废。夫埽之所以经击撞而不走者。桩固之也。今以埽个浮置于堤外河内之地。在中闲者。犹有左右两埽之夹辅。工头工尾。则溜至而即走耳。此埽之不钉长桩者。其弊三也。明潘印川河防一览云。埽以土胜为主。谚云。镶埽无法。全凭土压。此河工不易之通论。软镶之例。由数寸花土以次递加。至面土三尺而止。今秫所镶之丁埽。质本易朽。水又易深。溜到之后。往往蛰至两三次。假如埽面土高三尺。屡蛰之后。土皆入水。浪淘波洗。顷刻尽矣。必又加三尺之料以补之。是枉费也。河员之不压大土。原亦未尝无说。然而埽无土压则轻。轻则不能入土而易危。轻则不能御溜而易动。动辄走埽。理固宜然。此埽之不压大土者。其弊四也。河工之埽。旧皆用卷。有明一代。无捆船兜缆之举。惟靳文襄治河方略。于堵塞支河。尝用此法。其见于章奏者。自乾隆十八年大学士舒公赫德督办铜山县漫工始然。至将合龙时。犹用卷埽也。嘉庆道光闲。始全用软镶。以为胜于卷埽。盖以其料皆着底。无虚悬偏重之弊也。其法诚善。而其费则视卷埽为尤重。工员惟省费之是亟。于是岁抢修之埽。又变为推枕镶。用丁而不用顺。无裹肚之绳。无提脑揪梢之缆。惟恃两旁之埽以夹之。埽之草率偷减。未有甚于此者矣。捆镶行而卷埽废。推枕行而卷埽益废。今八九十之老兵。不知卷埽为何状。设遇顶冲大浪。船不能捆。其将何以应之。此卷埽之失传。其弊五也。骑马之设。所以拦迎面加镶之料。使之不散。实于顺埽为宜。惟捆镶之埽。每占相承。迎面无安骑马之地。故于上下水用之。非谓必当在两头也。束薪者不束其腰。而以十字架加于首尾。能毋散乎。今自丁埽之行。骑马皆用于迎面。每年所费。与顺埽略同。而得力则迥逊于顺埽。此骑马之无用。其弊六也。

凡此诸弊。非一朝一夕之故。乾隆五十五年。有江南老民汤干学伏阙上言。近年河工多故。皆由不遵古法所致。并条陈卷埽种柳诸事。则其时之埽。已非康熙已前之埽可知矣。今欲渐除诸弊。必自变丁为顺始。然柳枝不用。则埽虽顺。而历时不能久。亦终无以善其后。种柳之事。非三五年不能成。顺埽则随时可易。然变推枕为捆镶。其费不止加倍。在厅员既无此力。且已成之埽。亦未可一朝遂废也。成忠悉心筹议。如旧埽之前。溜势着重。莫善于多抛砖石以其足。以深二丈厚三尺计之。每一丈之埽。当用砖石六方。抛至四五十丈。溜势必可稍减。然用砖石已三百方矣。今砖石之堆。大抵多虚少实。其在岸有三百方之积者。入水之后。不知用至如干。而后有三百方之用也。此一难也。其本无埽段之地。一朝溜至。莫善于改镶顺埽。然顺埽之绳橛。人工皆数倍于丁埽。其费固已不赀。又卷埽之法。无一人能任之者。捆镶则非船不可。新生之险。急于星火。虽缆橛亦苦不能应手。又安得船耶。是又一难也。必不得已而思其次。其惟留磴乎。其法于新生之埽。本拟面宽一丈者。头坯加宽至四丈。其后每加镶尺余。即收进一尺。约计埽高二丈。可收进一丈五尺。埽面之宽但存一丈。层层收缩。有如磴然。乾隆时尝行之。节省镶埽之费。以为培高堤岸之用。行之未久。或有谓其无益者。其事遂罢。以今思之。省费诚亦无多。然逐层留磴。则虽在丁埽。亦有收分。不至有兜溜淘深之惧。是无易丁为顺之名。而有易丁为顺之实。埽前之水。断不能深至三丈也。成忠尝询之营员或以为可。或以为不可。姑试行之。较之变推枕为捆镶者。其费究可大减也。若诚无益。则惟捆镶及砖石而已。百年之弊。非一日所能除。亦非一言所可尽。为之以渐。庶几尚有复古之日欤。

一曰重堤宜筑也。自明潘宫保之治河。即有缕堤遥堤之制。河防一览所载河图。自荥泽武陟以至云梯关。未有不两堤者。又兼筑月堤格堤于中。略如今之圈。我　朝靳文襄公因之。虽徐州已下。地势太狭。闲有不筑遥堤以省费者。然遥缕并见者。固十之七八也。当明季及我　朝顺治年闲。黄河之患。惟河南为甚。说见顺治十八年十月总河宫保朱公梅麓奏中。迨靳文襄公总督南河。其时为康熙十六年。距朱公具疏时。仅十六七年耳。而其见于文襄公之书者。一则曰。徐州以上。堤固河深。绝无河患。再则曰。治河之事。莫难于保险。开归以下。堤多者至四五重无甚险。前后情形。其不同也如此。成忠查河南通志。自顺治八年总河杨公茂勋始。筑堤之役。无岁无之。朱宫保在任十年。设因地远近以次调夫之法。民服其公。所筑尤多。自是岁以为常。起顺治八年。终康熙二十九年。计四十年中。筑堤凡一百八十三处。此靳文襄公所以羡中州黄河两岸遥堤格堤月堤之多。而自堤成之后。所以直至康熙之六十年。仅决詹家店之一处也。重堤之大效如此。今河南南北两岸。旧堤犹有存者。然残缺已甚。稍完整者不及十处。欲一一修而补之。诚非容易。然每年砖石麻之外。例有土工银三四万两。营汛各员。赖此自效。此木有之款。不待加增者。现在有工之处。堤面宽皆八丈十丈。并有过十丈者。此近年整顿河工之成效。迥非四五年前之比。既已高厚坚整矣。岁支土工之银。尚有赢者。正可加筑重堤。先自有工之处始。次及虽无工而不可恃者。然后再于最要之处。修其重堤后之重堤。如下南十七堡圈之外。又有十七堡至二十六堡之大圈是已。期以十年。旧堤尽复。然后再议其它。如是者有大利二焉。一曰水戗。凡大堤危急之时。抢筑堤里。谓之帮里戗。水戗云者。不戗以土而戗以水也。非大溜不能塌堤。既塌堤矣。多筑二三丈之里戗。是否有济。殊不可知。惟于重堤之处。预筑格堤。以成圈。一旦事急。竟从堤之下游开口放水。使内塘先为水据。则外堤有所凭以为固。所谓戗也。河防一览图内说之甚详。以为治河之法。莫妙于此。今人不加深考。往往疑畏。不知南河险工。赖此保全者多矣。且非独南河也。河渠纪闻云。江南遇大水。缕堤着重时。每开倒钩放水入内。豫省沙松。多不轻放。然如铜瓦厢古称极险。加筑月堤。每岁增培。至乾隆乙卯。大溜曲注。危险异常。开倒钩引入内塘。登时灌满。水仍外出。顶溜开行。此其验也。黄河之溜。短则力猛。长则气衰。凡顶冲埽湾之最险者。其对面兜溜之滩。及出峡之口。大都皆一望可见。为其近也。若放入内。则经行之地。又多百十余丈。水已伸腰。其险自平。况倒钩引入。必在不甚迎溜之处。俄顷之闲。水已灌满。以水搪水。外堤未必再塌。即或塌开。亦无跌塘之势。混茫一片。仍从所放之缺口入河耳。何险之不可保哉。一曰放淤。其法与水戗相同。惟水戗当溜注之时。开下口者居多。不敢于迎溜之处又开上口。若放淤则多于无溜处行之。从上口灌入。从下口放出。每岁可淤高三四尺。积三五岁。内塘之地。高与河平。可以永无河患。

康熙三十一年。靳文襄公再任总河。上河工守成疏云。臣辅前任内。曾将邳州董家堂桃源县龙窝二处险工。择埽台上下。建设涵洞。引黄灌注。复于月堤亦建涵洞。使清水流出月堤之外。堤里洼地。不久淤成平陆。不但堤根牢固。而每年取土亦易。又云。臣辅复任以来。见邳州旧城迤西。周围约有百里。地势卑洼。四面皆高。以致所淹之水。永无去路。臣以为此亦可借黄以淤之者也。臣辅在任时。徐州长樊坝险工。堤里洼地甚多。涵洞不足淤灌。遂于埽台下首。掘开丈许之口。引黄内灌。伏秋一过。自然挂口。仍将掘口之处堵塞。数月闲已淤高二三尺矣。今邳州亦宜仿此行之。其清水亦可引之运河而去。或虑掘堤可虞。不妨建设小闸。更为万全云。自公上此疏后。历数十年。放淤之法大行。乾隆二十一年行之于石林。二十九年。行之于夏家马路。三十年。行之于孙家集。三十一年。行之于蔡家楼。三十三年。行之于徐家庄。嘉庆二十一年。行之于李家庄。更有贾家庄七里沟朱家坝曹工大坝等处。见于大学士吴公松圃疏者。其岁月今不可考矣。伏查黄河之患。在两堤中者。莫大于积水伤堤。而无寸土之可取。在两堤外距河数十里百里者。莫大于田为沙压。无地可耕。今若行此放淤之法。如上南之郑州十堡十一堡。中河之中牟上汛四五堡。下南之二十堡至二十六堡。或开倒钩之渠。掘堤放入。或砌涵洞。或建小闸。从大溜所背之地施工。断不致有夺溜之患。一二年后。两堤之闲。水去淤留。即不能高与堤平。亦可免无土可取之患。若夫利之尤大者。如今日郑州中牟祥符。凡在贾鲁河之北者。历年为河工漫口所经。飞沙极目。杳无居人。昔日膏腴。皆成弃地。小民疾首蹙额。而无如之何。若相度形势。于有圈之地。内外皆设洞闸。俾堤前平漫之水。从闸洞放至平地。其水归。入贾鲁河。所挟之淤。必留于经过之处。谚云。紧沙漫淤。凡漫水未有挟沙而行者。沙压之地。皆昔年之急溜也。如是行之。数年之后。斥卤变为膏腴。岁增民食官租以巨万计。真无穷之大利哉。

以上四事。守滩必购砖石。盖坝则砖石柴土皆可为之。因时因地。惟费之省者是宜耳。埽之弊最多最久。一朝易之。夫岂易言。近时名臣如黎襄勤公栗恭勤公。其于埽之利弊。知之深矣。其所以变而用砖石者。诚以多年积弊。非旦夕可除也。变埽为坝。又变卷埽之坝为内土外砖石之坝。此前贤救急之良法。欲求速效。惟此为宜。其次则以砖石埽根。又其次则试行留磴之法。为之以渐。或者其有瘳乎。重堤之保险放淤。不独免河之害。兼欲收河之利。治河无上策。此则庶几上策欤。然而知之者以为大利。不知者或且以为大害。姑存此说。以待事机之会耳。保险之法之可言者。大略不外此四事。至于治河之本。尚有其远且大者。则非浅见之所能知也。

　
卷一百六　工政三河防二

　　会奏黄河节年淤垫竭力筹防疏　　
琦善

窃臣琦善接奉　谕旨。现当伏秋大汛作何防御海口如何刷畅河身如何疏通饬令通筹妥酌奏明办理等因钦此。当经恭录咨会臣严烺一体钦遵。臣等先后跪读。仰见　　皇上垂廑河防。训诫明切。钦服感激。莫可喻名。查江境黄河。自上年倒灌后。节节淤高。均经臣琦善臣严烺先后据实奏闻在案。臣严烺前于查勘海口下游各厅后。复至上游各工逐细履勘。自丰萧以至宿桃。堤高水面一丈六尺。迤下各厅水势。较上游渐大。堤工出水。亦逐渐卑矮。迨折回外南外北两厅。较量堤高出水不过八尺余寸。其所以高下悬殊。非尽由堤身卑矮。实因河底逐节淤高。而自外南外北山安海防以至海阜厅水陆社数厅。河道二百余里。淤垫更甚。即黄河入海之处。虽未停淤。祗以中段高仰。海口自然显深。亦非顺理流行之畅。回浦后。与臣琦善详细推寻其故。盖缘上游河势。连年挑滩取直。徐州北门河面至窄之处。又展宽四十丈。是以每遇长水。即能直泻下注。而清口以下。坐湾本多。流行梗阻。以致日益淤高。兼之上年倒灌后。旋值堰盱失事。并无涓滴清水外出刷黄。故淤垫道里。更为宽远。即如道光元年。顺黄坝外。存水不过二丈。去冬存水即至三丈。而徐州北门志桩。仍至存水一丈五尺。是又可为中段河底较道光元年垫高一丈之明证。以二百余里之河道。势成高仰。而欲令建瓴就下。畅流入海。筹防已大费周章。乃立秋以后。大河长水二尺余寸。上下各厅。尚属见消。较上年盛涨小七尺余寸至三尺余寸不等。而外河顺黄坝积长不消。较上年盛涨仅小二尺有余。日来水势接长。截至本月初五日。存水三丈七尺四寸。较上年此时。已大过一丈有余。仅小上年盛涨三寸。刻下仍未长定。迤下山安海防水势。情形正复相等。现在河堤高出水面。仅止五尺。此后秋汛甚长。来源正旺。若似此消不敌长。以两月之汛水。又岂有止长五尺余寸之理。是目下南河防守情形。甚为吃重。臣等懔惕万分。焦灼难状。因会同悉心酌议。欲求黄河疏通。祗有束水攻沙。逢湾取直。为治河可循之成法。而时当大汛。水势汪洋。不惟不能于溜中逢湾取直。且时日迫促。即取土培筑堤身。亦属缓不济急。本年虽有增培。而窄狭处所。未能一律加高。现当情形险要。惟有将外南北山海等厅堤堰卑矮之处。抢加子堰。勒限本月内赶完。期于得尺则尺。以资捍御。并同上下各工。宽备料土。多派兵夫。分段贮防。星罗碁布。臣严烺亲督道将厅营分投严密稽查。务期并力巡防。臣琦善不时察访。如有懈之员。即当会同臣严烺惩办。总期竭尽心力。上纾　宸廑。至海口接筑长堤。并将下游取直挑河等工。应俟霜降后。细勘情形。分别估办。 

　　筹议侍郎朱士彦条陈河工事宜疏　　　
严烺

窃臣等接准廷寄。道光四年十二月初五日。奉　　上谕。本日侍郎朱士彦奏条陈河工事宜据称高堰石工从前在事之臣惟务节省并不圈坝凿石甚至以水代浆以木代铁办理草率屡修屡坏又因抢筑大堤就近在二堤取土事后亦不培补至宣泄黄河盛涨每每偏注南岸山盱厅属五坝未能谨守旧章相机开放黄河下游无堤之处又长新滩河流散漫不能束注趋海等语此次高堰掣通过水现已动拨帑银克期堵筑所有石料工作必应坚固完善方足以资永远若仍任河员等陋习相沿虚糜草率贻要工更复成何事体着文孚等将该侍郎所奏逐条确核务使坝工巩固堰内堤障宽广坚实其湖河两处旧设各闸坝如何测验志桩分投注泄及下游海口无堤处所不能束注尾闾恐至下壅上溃之处俱着详细筹议具奏朱士彦原折着发给阅看将此谕令知之钦此。臣等先后跪诵。并将该侍郎原奏会同阅看。详加讨论。检查档案。并体察现在情形。内如高堰石工偷减工料。并于水中摸砌。办理草率。以及就近在于二堤偷挖土方。从前均所不免。自嘉庆十二年查禁以后。访闻近年倒卸石工较少。尚无前项等弊。现在补修堰盱湖堤。土石工程。至为繁巨。仰蒙　　天恩拨发帑金。克期兴办。所需料匠工作。更应按照成规。如式筑做。以期坚固完整。断不容稍有草率。至若黄河盛涨。应两路分泄。不宜偏注南岸。山盱五坝应按志开放。以时宣泄。又堰盱石工外抛砌碎石坦坡。黄河下游无堤处宜查勘接筑。均属紧要机宜。经久良策。臣等即就该侍郎原奏各条。详筹妥议。分析具奏。伏候　　圣训。一原奏高堰石工修理。必先圈筑越坝。戽水见底。方可兴工。用石必须六面见方。石缝用三合土灌米浆。用铁银锭扣准。自乾隆五十九年。石工掣卸二千余丈。并不圈筑越坝。石止一面凿平。甚至以水代浆。以木代铁。石工之不坚固。实由于此。又雇水摸于水中摸砌。其时有以石工不可恃。请用靳辅坦坡之法。堰外抛砌碎石。期五六年竣工。会河臣屡易。事遂中止。此次工巨费繁。请　饬下在工诸臣。详细估计。切实兴修。务为久远之计等语。臣等案查乾隆五十九年。堰盱两厅。风损石工多段。河臣兰第锡请圈筑越坝。俾石工根脚显露。验明估修。嗣经尚书庆桂等来工。查明筑坝戽水。原为做工而设。并非因估工起见。凡临湖拆修到底石工。自应先筑越坝等因。奏奉部覆照办。自后修砌石工。凡拆修到底者。估筑越坝。其拆砌层数在水面者。均不筑坝。历届遵照办理。摸砌工段。惟嘉庆十年十一年。工员因水大不能筑坝。雇用水摸排砌丁石。仍于水落另行拆砌。于嘉庆十二年。经英和等查办后。迄今尚无摸砌之事。又以水代浆。以木代铁。以及凿石不能如法。从前不肖工员。偷减草率。均所不免。现在修补石工。多至一万一千余丈。当此工作方兴。必须严立章程。以免工员草率。现由臣魏元煜臣严烺遴派公正大员。专司督催。明干熟谙工程之员。分投监办。务期一律坚固。

至堰外抛砌碎石。本因靳辅土坦坡之法。改用碎石填砌。诚以石堤壁立陡峻。巨浪撞击。易致掣卸。如于石堤外。用碎石抛成坦坡。则浪至无力。系属以柔制刚之意。从前督河诸臣屡经议奏。旋以工费繁巨。且非二三年可成。是以中止。臣等窃思蓄清刷黄为治河第一关键。欲蓄清水。则须湖堤巩固。欲固湖堤。无过碎石坦坡。故靳辅有筑堤以障淮者。功在坦坡之语。然靳辅所筑。系土坦坡。今所蓄水两倍于康熙年闲。断非土坡所能抵御。若师其成法。而改用碎石。则堰盱石堤。永无塌卸之虞。不惟淮扬两郡安枕无忧。抑且刷黄济运。河漕并治。实为南河久安长治之计。应俟堰盱补修土石堤工办有端绪。再由臣魏元煜臣严烺详细核估。奏请　　圣裁。一原奏高堰之内。向有二堤。为重门保障。旧甚宽广。近年工员抢筑大堤。惮于远处取土。就近即于二堤掘取。事后亦不培补。日益残缺。请饬查勘培补等语。臣等查堰盱大堤之内。有二堤一道。原系靳辅筑做未完之工。高不过五六七八尺不等。较大堤矮至一丈数尺。形制甚为卑狭。加以年久未修。残缺更多。又经此次堰盱决口。冲塌益甚。现在补修大堤。需土较多。恐人夫就近偷挖。应即责成承办承催各工员。随时查察严禁。惟二堤现在既较大堤矮至二丈。必须增培与大堤相平。始足以资重门保障。约计需费二百数十万两。而大堤岁修仍不能免。若但酌量培补。实属徒费无益。此项工程。应请缓办。一原奏江南黄河南北两岸。俱有宣泄之地。南有天然山闸。北即有苏家山。南有祥符五瑞闸。北即有王营减坝。总在盛涨之时。两路分泄。近来河臣议论。每谓减黄入清。可以敌黄济运。其实祥符五瑞。不及王营减坝。泄黄较远。又洪湖蓄水。全仗高堰。高堰不固。岂能再受黄水。请　饬下河臣。嗣后务当两岸分泄。不得偏注南岸等语。臣等查江境黄河分泄之路。南岸除毛城铺未经修复外。如十八里屯天然山祥符五瑞等闸。北岸之苏家山闸王营减坝李工。皆以备大汛启放减涨。南岸所泄之水。远近不一。皆汇入洪湖。北岸苏家山闸所泄之水。系由运河出杨庄运口。恐其淤垫运道。向不轻易启放。下游之李工。又因堤土沙松。且无擎束。一经开放。恐致虞。惟杨庄运口以下之王营减坝。距清黄交汇处。不足二十里。减涨最为得力。而堤坝情形。亦较有把握。现拟将该坝以内盐河堤埽。勘估加筑。以备大汛时启放分泄。俾不致偏注南岸。一原奏山盱厅属。仁义礼智信五坝。所以泄洪湖盛涨。以保固高堰。向来伏秋水长。或先开一两坝。使之缓注白马诸湖。盛涨则五坝齐开。由湖入运。复开运河东岸昭关车逻各坝。由下河入海。立有水志。以时宣泄。今岁蓄至一丈七尺有零。石工掣卸数千丈。五坝开迟。致水逾常格。请　饬下河臣。嗣后谨守旧章。验水至志桩尺寸。即开坝宣泄等语。

臣等查山盱仁义礼三旧坝。均因坝底损坏。跌深塘。未能修复。奏请移建于蒋家坝迤南。其筑坝挑河等工。于嘉庆十八二十一等年。道光二年。先后挑筑完竣。并于嘉庆二十五年。将旧仁义礼三坝。补还石工。与上下石堤联为一体。其新建仁坝石底。以湖水长至一丈二尺以外过水。义坝以一丈一尺。礼坝以一丈三尺以外过水。坝身各宽六十丈。惟智信二坝尚系旧基。于嘉庆十三十七等年修建。智坝底升高四尺。信坝底升高一尺。至启坝定志。于嘉庆十九年奏明。大汛时湖水长至一丈四尺。即将新挑仁义礼引河先行启放。长至一丈五尺以上。再将智信二坝次第启放。此五坝启放宣泄之定制也。惟收蓄清水。总视黄河水势之高下。傥黄水高于清水。一经启放。御黄坝则倒灌受淤。为患甚巨。势不能不多蓄清水以敌黄。然湖堤未固。蓄则必溃。是固堤实为目前最要之图。堤工既固。清水蓄高。自能畅出刷涤。黄河底深。水面自然落低。清水便无庸多蓄。则山盱五坝。按志开放。即可渐复旧规。抑臣等更有请者。山盱五坝之设。原以备湖水异涨。次第开放。减泄以保堤工。今查移建之仁义礼三坝。地势高亢。坝下引河复形浅窄。智信两坝。又经升高坝底。以致泄水不能畅速。固因蓄清敌黄。慎重湖潴起见。然从此宣泄不灵。一遇淮水异涨。即恐消不抵长。盈满溃堤。臣等详勘情形。虚衷采访。佥称应于仁义礼各旧坝处所。审择地势。仿照旧规。添建石滚坝一座。以防异涨。应俟各要工办理完竣。再由臣魏元煜臣严烺勘议具奏。至运河东岸车逻昭关等坝。其所分泄。即系五坝减下之水。总俟山盱五坝开放后。察看水势盈绌。随时启闭。向无一定水志。一原奏黄河两岸长堤。束水东注。使无旁溢。方能趋海迅速。嘉庆十五年。于下游无堤之处。接筑新堤。务为束水之计。近闻河水下注不畅。新堤尾之下。无堤之处。又长新滩。以致河流散漫。不能东注尾闾。将有下壅上溃之惧。请　饬查勘虚实酌议等语。臣等查黄河之水。挟沙而行。急则刷深。缓则沙停。况海口无堤。流行散漫。加以海潮顶托。尤易淤垫。自嘉庆十五年接筑新堤。迄今已阅十余年。渐淤渐远。两岸堤尾。接生新滩。河流至此。漫无收束。则趋海之势。不能迅疾。诚如该侍郎所奏将有下壅上溃之惧。但海口并无疏浚之法。惟有束水攻沙。使之全力归海。自应于新堤之尾。再行相机接筑。至滩内是否可以筑堤。两岸共应筑长若干丈。均须详勘定议。现在天气尚寒。河内闲有冰凌。未能乘舟往勘。应由臣魏元煜臣严烺先行委员查估。俟本年重运全数渡黄后。再亲往查明。确估奏办。以上各条。臣等悉心讲求。详细确核。谨遵　旨会议复奏。并将该侍郎原奏一件。随折呈缴。伏乞　　皇上圣鉴。
  </div>
  <div class="pagination">
   <a href="皇朝经世文续编_page175.html">
    上一页
   </a>
   <span>
    ...
   </span>
   <a href="皇朝经世文续编_page171.html">
    171
   </a>
   <a href="皇朝经世文续编_page172.html">
    172
   </a>
   <a href="皇朝经世文续编_page173.html">
    173
   </a>
   <a href="皇朝经世文续编_page174.html">
    174
   </a>
   <a href="皇朝经世文续编_page175.html">
    175
   </a>
   <span class="current-page">
    176
   </span>
   <a href="皇朝经世文续编_page177.html">
    177
   </a>
   <a href="皇朝经世文续编_page178.html">
    178
   </a>
   <a href="皇朝经世文续编_page179.html">
    179
   </a>
   <a href="皇朝经世文续编_page180.html">
    180
   </a>
   <a href="皇朝经世文续编_page181.html">
    181
   </a>
   <span>
    ...
   </span>
   <a href="皇朝经世文续编_page177.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
