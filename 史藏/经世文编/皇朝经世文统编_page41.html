<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 41 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 41 页/共 287 页
  </h1>
  <div class="content">
   今之攘臂以言学堂者纷如矣中西书院之建置亦几于行省矣询其所以为教者则茫然未知所从也上之无师下之无书中学既已束阁西学亦问津究其极也以数年之功而所课者不过西语西文夫仅能语能文则乌可以为学也西人学堂悉有专书岁为一编月为一卷日为一课小学有小学之课中学有中学之课专门之学各有其专门之课其为课也举学堂之诸生无不同也举国之学堂无不同也计日以程循序而进故其师之教也不劳而其徒之成就也甚易今既知学校为立国之本则宜取其学堂定课之书翻成浅语以颁于各学使之依文按日而授之则虽中材亦可胜教习之任其课既毕而其学自成数年之间彬彬如矣旧译此种书极少惟启悟初津为幼学极浅之书幼童卫生编笔算数学近之

国与国并立而有交际人与人相处而有要约政法之所由立也中国惟不讲此学故外之不能与与国争存内之不能使吾民得所夫政法者立国之本也日本变法则先其本中国变法则务其末是以事虽同而效乃大异也故今日之计莫急于改宪法必尽取其国律民律商律刑律等书而广译之如罗玛律要为诸国定律之祖诸国律例异同诸国商律考异民主与君主经国之经公法例案备载一切交涉事原委条约集成自古迄今宇下各国凡有条约无不备载译成可三四百卷等书以上诸书马氏所制举造局所译各国交涉公法论似即公法例案之节本皆当速译中国旧译惟同文馆本多法家言丁韪良治此学也然彼时笔受者皆馆中新学诸生未受专门不能深知其意故义多闇勿口即如法国律例一书欧洲亦以为本而馆译之本往往不能达其意且常有一字一句之颠倒漏略至与原文相反者又律法之书尤重在律意法则有时与地之各不相宜意则古今中外之所同也今欲变通旧制必尽读西人律意之书而斟酌损益之通以历代变迁之所自按以今日时势之可行则体用备矣旧译无政法类之书惟佐治刍言一种耳

史者所以通知古今国之鉴也中国之史长于言事西国之史长于言政言事者之所重在一朝一姓兴亡之所由谓之君史言政者之所重在一城一乡教养之所起谓之民史故外史中有农业史商业史工艺史矿史交际史理学史谓格致等新理等名寔史裁之正轨也其新政史十九世纪史西人以耶稣纪年自一千八百年至九百年谓之十九世凡欧洲一切新政皆于此百年内浡兴故百年内之史最可观近译泰西新史揽要即此类书也惟间非彼中本等撰记之家不一而足择要广译以观西人变法之始情状若何亦所谓借他人之阅历而用之也旧译此类书有大英国志俄史辑译法国志英法俄德四国志然太简不足以资考镜故史学书尚当从广译

西人每岁必有一籍纪其国之大政大事议院之言论近世译者名之为蓝皮书国之情寔与其举措略具于是矣宜每年取各国此籍书译之则能知其目前之情形无事可以借鉴有事可以知备若苦繁重未能尽译则择最要之数国译之其余诸国则彼中每年有将各国情寔编为成书者制造局旧译列国岁计政要是也惜仅得癸酉一年后此阙

若能续绎至今则二十年来西方之形势皆了如指掌中国学者或不至眢闇若是耳欲兴自然之利则农学为本今西人种植之法粪溉之法畜牧之法渔泽之法及各种农具皆日新月异李提摩太谓中国欲开地利苟参用西法则民间所入可骤增一倍补益可谓极大矣然旧译农书不过数种且皆简略末从取资故译农书为当务之急也

译出矿学之书多言炼矿之法未及矿之法今宜补译然此事非习西文入其专门学堂且多经勘验不为功也

中国之人耐劳苦而工价贱他日必以工立国者也宜广集西人各种工艺之书译成浅语以教小民使能知其法通其用若能使中国人人各习一业则国立强矣旧译有西艺知新等书言小工之学工程致富考工记要等书言大工之学格致汇编中亦多言工艺惟西人此学日进无疆苟能广译多多益也通商以后西来孔道为我国大漏卮华商之不敌洋商也洋商有学而华商无学也彼中富国学之书日本名为经济书皆合地球万国之民情物产而盈虚消息之至其转运之法消售之法孜孜讨论精益求精今中国欲与泰西争利非尽通其学不可故商务书当广译旧译有富国策富国养民策保富述要等书佐治刍言下卷亦言此学

泰西自希腊强盛时文物即已大开他里斯等七人号称七贤专以穷理格物之学提倡一世而额拉吉来图俊格拉底柏勒图什匿克安得臣知阿真尼雅里大各德谟吉利图阼士阿士对等先后以理学名亚力斯多德比尔太哥拉欧几里得提马华多而司诸人阐发物理所著各籍玄深微妙近世格致家言皆祖之其后果鲁西亚士白分道弗等以匹夫发明公理为后世公法之所祖故欲通西学者必导原于希腊罗马名理诸书犹欲通中学者必导原于三代古籍周秦诸子也旧译此类书甚寡惟名人所译有名理探空际格致等书然未尽精要且语多诘屈近译者有治功天演论辨学启蒙等书几何原本奈端数理等为算理之书算理者理学中之一种也

以上各门略举大概旧所已有者略之旧所寡有者详之寔则西人政学百新无一书无独到处虽悉其所有而译布之岂患多哉特草之始未能广译则先后缓急亦当有次蒙既未习西文未窥西籍率其臆见岂有所当惟存其一说以备有力者之采择而已至如同一门类之书则当于数书之中择其佳者如记西国百年以来事寔者彼中无虑数十家近人所译马恳西氏之书闻非本也或择其后出者其有已译之书而近岁有续编及驳议等编皆当补译以成一家之言此亦谈译本者所当留意也

请言译例译书之难读莫甚于名号之不一同一物也同一名也此书既与彼书异一书之中前后又互异则读者目迷五色莫知所从道咸以来考据金元史稗言西北地理之学蔚为大国究其所日日争辨于纸上者大率不外人名地名对音转音之异同使当日先有一辽金元三史国语解之类之书泐定画一凡撰述之家罔不遵守则后人之治此学者可无龂龂也今欲整顿译事莫急于编定此书昔傅兰雅在制造局所译化学汽机各书皆列中西名目表广州所译各名亦于卷末附中西文合璧表欲使后之读者知吾所译之名即西人之某名其有讹误可更正之其无讹误可沿用之此整齐画一之道也惜未悉心考尻未能作为定本制造局之名目表则大佳他日可以沿用矣今区其门目约有数事

一曰人名地名高凤谦曰西人语言佶屈聱牙急读为一音缓读为二三音且齐人译之为齐音楚人译之为楚音故同名也百人译之而百异瀛环志略所载国名之歧多至不可纪极宜将罗马字母编为一书自一字至十数字按列排一列注以中音外国用英语为主以前此译书多用英文也中国以京语为主以天下所通行也自兹以后无论以中译西以西译中皆视此为本见二十六册文编中可谓精当之论惟前此已译之名则宜一以通行为主旧译之本多出闽广人之手虽其中名号参用方音者今悉无取更张即间有声读之误亦当沿用旧地名人名只为记号而设求其举此号而闻者知为何人何地足矣近人著书或矜言厘正如谓英吉利乃一岛之称称其国名则当云白尔登谓西伯利亚之音不合宜易为悉毕尔之类徒乱人意无取焉今宜取通行最久人人共读之书刺取其译名泐为定本其续译之本有名目为旧译所无者然后一以英语京语为主则尽矣

二曰官制有义可译则义译义不可译乃译音此不易之法也人名地名不过记号之用译音已足至如官制一途等差甚职各掌别若徒译音则无以见其职位若何及所掌何事如水师章程等书满纸不相连属之字钩辀格桀万难强记此一蔽也若一以中国官比例之则多有西官为中土所无者康成注经以汉周论者犹讥其不类于习俗殊沿革悬绝且中国官制名寔不副宰相不与机务兵部不掌军权其余一切罔不类是然则以中例西虽品位不职掌已未必合如守土大吏率加督抚之号统兵大员概从提镇之名鹿马同形安见其当至于中土本无此官强为附合者其为乖谬益不待言此又一蔽也今宜博采各国官制之书译一通表先用西文列西名详记其居何官秩掌何职守然后刺取古今官制与之相当者为译一定名今有其官则用今名今无其官则用古名古今悉无乃用西音翻出名之中国官称喜袭古号如巡抚兼副都之衔而遂号中丞知州非司牧之任而沿偁刺史凡此之类不一而足皆于正名之谊有乖然人人知其为同名异实无所不可若以西官袭中号则人因其所定之名以求其所掌之职苟立名不慎则读者鲜不误会即如英国印度之长官与威而士之长官译者皆名之为印度总督而不知其权异也此等之类极多不可枚举取参错之名而比较以定之此事最难如历代职官表可谓近代博大明备之书然其定例以　本朝官为主而列历代之名于下其前代有此官而　本朝竟无之者已多漏失载而其中以古制勉强牵合今制实则其职绝不相类者尤属不少夫同在中国数其沿革尚且若兹之难以中例西耶故苟其职为古今悉无者切不可勉强牵合无宁译西音而注其职掌而已此后凡译书者皆当按西文查表沟若画一则耳目不乱制置厘然矣若未能就此盛业亦当于译出之每官名下详注其品秩职掌勿使学者疑日本近日官制悉模仿西法而其官名率多汉唐遗称若有中国古今悉无之官则用日本称亦大佳名也

三曰名物高凤谦曰泰西之于中国古不相往来即一器一物之微亦各自为风气有泰西所有中国所无者有中国所有泰西所无者有中西俱有而为用各异者至名号则绝无相通译者不能知其详以意为之名往往同此一物二书异名且其物为中国所本有者亦不能举中国之名以实之今将宜泰西所有之物如六十四原质之类及一切日用常物一一考据其为中国有者以中名名之中国所无者则考已译之书择其通用者用之其并未见于译书者则酌度度其物之原质与其功用而别为一名见同上其论韪矣有生以来万物递嬗自大草大木大鸟大兽之世界以变为人类之世界自石刀铜刀铁刀之世界变而为今日之世界其间物产生灭相代其种非一或古有今无或今有古无或古今俱有之而古人未能别析其名如六十四原质自古人视之则统名为气为土为石而已至于人造之物日新月异其名目之增尤不可纪极西人惟文字与语言合也故既有一物则有一音有一字有一名中国惟文字与语言分也故古有今无之物古人造一字以名之者今其物既已无存则其字亦为无用其今有之物既无其字则不得不假古有之字而强名之此借之字所以孳乳益多也然以虚字假寔字沿用已久尚无不可如不字为字也字哉字之类以寔物而复假他实字以为用则鲜不眩矣且新出之事物日多岂能悉假古字故为今之计必以造新字为第一义近译诸名如汽字之类借字也如六十四原质锌铂钾等之类造新字也传兰雅译化学书取各原质之本名择其弟一音译成华文而附益以偏旁属金类者如金旁属石类者加石旁此法最他日所译名物宜通用其例户至属鱼类者加鱼旁属鸟类者加鸟旁属木类者加木旁属器类者加匚旁自余一切罔不如是既无繁重称名之苦又得察类辨物之益定名之后仍用名目表之法并列两文以资证引此译家正名之宏轨矣

四曰律度量衡列国并立则衡量必不一列国既通则必于其不一者而思所以一之李斯之制秦权秦量是也今将译通万国之籍亟宜取万国之律度量衡列为一表一英尺为中国若干尺一英里为中国若干里一磅一佛郎一罗卜等为中国若干金其西国之名皆宜划一如或称佛郎或偁福兰格或称罗卜或偁卢布或称留之类各国类别勿有罣漏四明沈氏有中国度量权衡表惜未大备掇拾补苴之斯成大观矣

五曰纪年以孔子生年为主次历中国历代君主纪年次列西历纪年次打印度旧历纪年次列回回历纪年次列日本纪年通为一表其有小国虽纪年不同而无大事可纪载者暂略之它日译书依名从主人之义凡记某国之事则以其国之纪年为正文而以孔子生年及中国历代纪年旁注于下

译书有二蔽一曰徇华文而失西义二曰徇西文而梗华读夫既言之矣翻译之事莫先于内典翻译之本亦莫于内典故今日言译例当法内典自鸠摩罗什实难陀皆深通华文不着笔受元装之译瑜伽师地论等先游身毒学其语受其语归而记忆其所得从而笔之言译者当以此义为最上舌人相承斯已下矣凡译书者将使人深知其意苟其意靡失虽取其文而删增之颠倒之为未害也然必译书者之所学与著书者之所学相去不远乃可以语于是近严又陵新译治功天演论用此道也

凡义法奥赜条理密之书必就其本文分别标识则读者易了经学以仪礼为最密故治仪礼学者分章节务极细佛学以相宗为最奥赜故治慈恩学者修科文务极详今西人格致律法诸书其赜与相宗礼学相埒凡译此类书宜悉仿内典分科之例条分缕晰庶易晓畅省读者心力英人潘慎文新译格物质学颇得此意

其或佳书旧有译本而译文佶屈为病不可读者当取原书重译之南书盘经经谢灵运再治而大义毕显华严楞伽皆经唐译而可读其前事也如同文馆旧译之富国策而时务报有重译之本广学会旧译之泰西新史揽要而湖南有删节之编咸原书晓畅数倍亦一道也

舌人声价日益增重译成一籍费已不资而译局四设各不相侔往往有同此一书彼此并译昔制造局所翻化学鉴原并时翻者凡有四本黄金虚牝良可嗟叹今宜定一通例各局拟译之书先期互告各相避就无所骈拇然此非有司之力殆未易整齐也

请言译才凡译书者于华文西文及其所译书中所言颛门之学三者具通斯为上才通二者次之仅通一则不能以才称矣近译西书之中书最佳而几何原本尤为之魁利徐伟李皆邃于而文辞足以达之也故三者之中又以通学为上而通文乃其次也今国家之设方言学堂其意则非教之以学也不过藉为使馆译署之通事而已故其学生亦鲜以学自厉肄业数年粗识蛮语一书未读已出学若此类者殆十而六七也夫执解华文能操华语之人而授之以先秦两汉旧籍欲其索解焉不可得也今责此辈以译西文殆犹是也故欲求译材必自设翻译学堂始马建忠曰翻译书院之学生选分两班一选已晓英文或法文年近二十而姿质在中人以上者十余名入院校其所造英法文之浅深酌量补读而日译新事数篇以为功课加读汉文由唐宋八家上溯周秦诸子日课论说使辞达理举如是一年即可从事翻译一选长于汉文年近二十而天姿绝人者亦十余名每日限时课读英法文字上及拉丁希腊语言果能工课不辍不过二年洋文即可通晓适可斋记言四其言韪矣入学堂一二年以后即以译书为功课译材成而译出之书亦已充栋矣此最美之道也惟译天算格致声光化电法律等专门之书则又非分肄习潜心数载不为功也

日本与我为同文之国自昔行用汉文自和文肇兴而平假名片假名等始与汉文相杂然汉文犹居十六七日本自维新以后锐意西学所翻彼中之书要者略备其本国新着之书亦多可观今诚能习日文以绎日书用力甚而获益甚巨计日文之易成约有数端音少一也音皆中之所有无棘刺扞格之音二也文法疏阔三也名物象事多与中土相同四也汉文居十六七五也故黄君公度谓可不学而能苟能强记半岁无不尽通者以此视西文抑又事半功倍也

　　翻译泰西有用书籍议　　　　　
高凤谦

有声音而后有言语有言语而后有文字然五方之声音高下长短清浊疾徐既万有不齐言语文字即因以俱异有王者起患天下之不一以同文为先于是读书之士挟方寸之简上下千年纵横万里无所不可通夫而后中国之文字汇于一其环中国而处者如日本朝鲜各邦虽用中国之文字犹不能无所异同泰西远绝数万里千岁未通者耶互市以来天下竞尚西学竞习西文然而音义诡异则学之难也教授乏人则师之难也由官设学则周遍之难也由民自学则经费之难也文义深远则成功之难也国不一国则兼通之难也惟以译书济之则任其难者不过数十人而受其益者将千万人而未已泰西有用之书至蕃至备大约不出格致政事两途格致之学近人犹知讲求制造局所译多半此类而政事之书则鲜有留心译者亦少中国之人震格致之难共推为泰西绝学而政事之书则以吾中国所固有无待于外求者不知中国之患患在政事之不立而泰西所以治平者固不专在格致也格致之学各有附隶非专于制造之人不能学即学之亦无所用且需仪器以资考验非徒据纸上之空谈若夫政事之书剖析事理议论时政苟通汉文者无不能学果能悉力考求各国政事之得失兵力之强弱邦交之合离俗尚之同异何国当疏何国当亲何事足以法何事足以戒无不了了于胸中遇有交涉之事办理较有把握即欲兴一新法亦不至事事仰鼻息于人或反为所愚弄此翻译政事之书所以为尤切也译书之要有二一曰辨名物泰西之于中国古不相往来即泰西有一物一器之微亦各自为风气有泰西所有中国所无者有泰西所无中国所有者有中西俱有而为用各异者至名号则绝无相通译者不能知其详以意为之名往往同此一物二书异名且其物为中国所本有者亦不能举中国之名以实之更有好更新名强文义以为博通令人耳目炫乱不知所从宜将泰西所有之物如六十四原质之类及一切日用常物一一考据其为中国所有者以中名名之中国所无者则遍考已译之书择其通用者用之其并未见于译书者则酌度其物之原质与其功用而别为一名

凡泰西所用之物用中字西字详细胪列刊为一书颁布通行后之译者以此为准不得更改其它权衡度量各国不同亦宜定为一表如英磅合中权若干法迈合中尺若干详为条举以前书之后中西权衡度量表一书金陵亦有刻本但考据未尽精详耳一曰谐声音名物制度有义可寻虽有异同犹可稽考地名人物有音无义尤为混杂西人语言佶屈聱牙急读为一音缓读为二三音且齐人译之为齐音楚人译之为楚音故同一名也百人译之而百异一人译之而前与后或互异瀛环志略中所载国名之歧多至不可纪极宜将罗马字母编为一书自一字至十数字按子排列注以中音外国用英语为主以前此译书多用英文也中国以京语为主以天下所通行也自兹以后无论以西译中以中译西皆视此为本即一二音不尽符合不得擅改以归划一此书若成可与名物之数相辅而行译者读者俱有所据若将此二书呈之译署请　旨颁行饬令各省译局及私家撰述一体遵昭尤为利便此二者译书之根本也若译书之人必兼通中西文而后可其有专精西文者可以文字辅之传曰言之无文行而不远必使所译之书质而不流于俗博而不伤于诞文义可观又无失原书之意庶亦牖人心开风气之一助也夫

　　绎书篇　　　　　
孙学修

稽我　太宗文皇帝开基首以　国书翻成纲鉴然后知中华扼塞古今政俗之由用以制明　高宗纯皇帝钦定四库全书译出西书四十一家悉予箸录　宣宗成皇帝时俄罗斯进书三百五十余号亦　命庋秘阁择要翻录大哉　圣人之道岂谍奇夸异哉盖以周敌国之情状广天下之师资而普教思于无穷也大地事故愈久愈匡时应变非守古者所能夫人而知之其知之奈何曰以多译西书为本泰西各书区类最或总或分并有专家异域文字非人人所能读书诚可观译今通晓故其一切譔述备哉灿烂中土三十年来开筑宾馆授简译书者廑有京师同文馆天津学堂[上]海制造局三处至今合中西人士官箸私箸可读之书约三百种而已欧美各邦岁出新书除报章经书外凡法律交涉涉史鉴掌故天文舆地矿务船政算术格致训蒙战法农渔汽机测绘工程百家论说不下万余部名都书库收挟万国书籍至一百十万种以吾所固有者相较直太仓之一粟耳又彼中政学岁月改观距今之已为陈羹士子兴焉有志舍此之外羌无仰钻一知半解腾笑方闻今以吾知之简敌彼之吾俗之懵测彼之灵焦氏易林所谓贩鼠买蛙无以成家者也而欲其闭门造车者出门合辙亦难矣难矣夫千夫仰汲袌瓮者不已劳乎万仞思亏携者不贻笑乎以彼岁出之数即使删其芜集其菁要拔十得五亦当岁出百种廑怙沪局津馆固觉日不暇给尝窃窃然以谓中国十八行省有官书局处甚伙原其命意莫非流布实学嘉惠士林初无中外之画也则曷不于中书之外兼译西书不烦筹赀无需　奏请此倡彼应譔箸日广多印贱售蕲开风气至于应译各书宜先延访通士识其径涂或由出使大臣属通晓洋文之随员就各国藏书楼究心浏览撮其宏恉译为提要谂夫何者为急何者为缓审慎图之则书尽切要人争先睹之为快书局岁入因以增多事至利便胡为至今不问耶南徐马建忠适可斋记言载设翻译馆议犹不若此之易举或曰中西文字不同轨屡经笔舌已失其恉探原立论当自肄习拉丁文字始吾子龈龈于此抑末矣孙学修曰今日非西文不兴之为急乃西学不兴之为急如责以西学必先责以西文老而慕焉则余光无几童而习之则程功已迟及今而外资出洋内树书院然胜译才者廑如凤毛角其谐今道古中西名家者哉收效之难如此矣有人于此意春之必燠而忍其寒焉目禾之必熟而忍其饿焉则哗然曰此大惑者也意成材之有日谓译书之可缓者此矣夫使　列圣之典不遵推广之道不筹徒读古书罔获新义耳目废置事势寂然先王之治无新简书韩非谬种所不乐闻耳

　　论著书
有西人问曰仆见中国四民推重夫士而士之身分辄自贵重谓由读书进身者官皆清华也而民四之中亦惟士为最穷读书而发百人中一人而其余皆刻苦用功言货利苟不上进则终其身于教读而已而其子若孙犹复世守青不知变计何自苦为哉子试言之中国之士其可以牟利者有几端余曰士惟进身后较异于杂途故不得志者每羡慕得志之人而守其素业至死不悔若夫谋生之技教读者苟自精其业声问及天下四方从游多争致修币亦有岁获千金积数十年而家致素封者舍此以外　国家设立书院资以膏火但使文理优长试必超等亦藉以得数百金可以养家室可以教子弟亦复何求至于游历卿相之门为幕中宾者亦大半自读书人为之其所入亦至千金数百金焉有此数者士亦何待他求哉西士曰仆生长欧洲语文风大与中国殊不敢创议以强中国俯从所尚第有一端尚可为中土之士代筹之西国之士凡著书立说不论何项每成一书出以问世果为士林许可则风行海内阅者必多而朝廷本有禁令凡某人之书初出或十年内或二十年内必归其人自印发卖翻印者为之查究故著书者得于着成后坐收其利若印板精工其书为有益于人心世道与夫足以资掌故擅词华价虽倍蓰而闻风翕然争相购致二十年中销售万部即获数万之利身不得志则一身之衣食裕如子孙能继则数世之享用不尽岂非士之致富之道哉若果赤贫无力其书既出官为出资印行而令其收用余利立法尤为详尽今观中国之士终身著述而书或无资刊印即数世不出苟出矣而坊间翻板同时发卖殚力于己而授利于人或竟以原稿售之坊间尽归他人以数十年之辛苦易数十金笔墨之资岂不可惜何中国之人不知算计若此耶每见书肆所卖之书其首叶间有翻刻必究字样而从未闻以翻刻书籍肇成讼祸者岂本有例禁而后世虚应故事遂不之论耶仆谓中国之士文才之佳者代有千百人无论系自己撰箸或考文征献集古而成或时艺古文精选一部苟不愧为本问世可行何不亦自谋其利而乃移置不刻与任人翻刻乎且欲国家　申明一禁严究翻刻或设官书局代刻俟其畅销收本其事虽极琐细当亦抚损于为政之体统士达于吏吏白于　朝何难之有严定其例申此禁令之后士之不能早能得志者咸肯退而著书闭户自精殚毕生之力以从事于撰述将来有用之书且日多一日不徒矜记问之博侈词华之富而已又知仕进之外尚有著书致富之一途则一切钻营苟且之习若谋局差若荐地若教唆词讼若出入衙门若招摇撞骗若武断乡曲诸事皆可不作岂不安贫乐业皆为敦品励学之儒哉

且子不见夫世事之转移今已愈甚乎从前中国有刻板之书无排印之式今西人以印字机器来华华人之铸铅质之字排印各书始则教会用之继则以印说部又继则以印诗文就上海而论申报馆印新闻而兼印书籍搜罗旧人佚稿近儒著作而机器印书局踵起又将书式加精书类加广选印时文代印诗赋又益以圈点缩为袖珍几于无式不备外此如波之茹古斋又湖南一家亦皆仿行工较刻板为速费较刻板为廉东南数省争先快睹苟通国之士出所著以问世即属沿板为之书局已不必如从前之巨费又得禁令一申严究翻板则将来士之致富岂可限量哉

　　著书益世论
从来著书立说作之而流传之者岂特为天下法则已乎固有千古不朽百世可师者也有如三坟五典咸遵前圣之真传七纬九经共服先贤之遗训卦参周易而彖系象爻之阐发实赖后有姬孔前有羲文政载尚书而典谟训诰之精详罔弗近鉴夏周远宗唐虞此古昔圣贤绝大著作足以有益于天下亦足以有益于后世而皆以益人为心初无有益我之见存也降及两汉经师辈出著作如林藉以发明古圣之奥旨而成为删订或为注释或为传述其足以益世也固矣而所以益我之处亦在其中矣乃自[隋](惰)唐两宋间以策论诗赋为取士之法而凡为士者惟求工于此以弋取功名欲其甘于伏处专心致志于著作中者鲜至前明嘉靖间时文一道日益踵事增华竟令儒学诸生舍四书外祇习一经以为如是亦足矣以乡会开科首场作四书文七篇二场作经文五篇而题则五五二十五诸生辈认习何经择作何题所以五经不必尽读也而所谓十三经几不知为何物矣至于子史等书则互相戒读恐荒时文之功竟置高阁而任[尘](庆)封父兄师友相与防范所谓儒者不过尔尔而翰苑部曹皆由此出凡汉儒寔学之如遗大扺以模糊影响之谈聊图塞责而处世立身之道亦沾沾从语录得来外则迂腐内复空疏又何有著作之广可以益人益世耶不特无益而且有损仅尚文词之炫耀以希冀荣华并无道德之至言以感孚庶徒有益我之心毫无益人之念问心且自愧尚可以益人世乎若泰西之士则不然或云西人不求仕进而乐于野处者殆有深意存焉每见著书益世书坊购求印售国家优礼奖赏寒士亦得丰衣足食不患人之不己知也出仕则案牍劳形虽具是志何暇及也所以泰西各国朝野获益岂非处士著作富有之功乎即如万国公报七百二十七卷各国近事内载英国硕彦著书云竟有四百二十三万九千本之多足征其书之有益于人有益于世也固班班可考矣捧阅之余予乃恍然于著书益世立法之书蔑以加矣上既不开科以取士下自无应试以求名而为士者咸得以从容暇豫隐居山林举凡有关于世道人心民生国计者不惮详明精切而载于编简者皆有益于世此固不可少者也故读其书而获其益功深稽古博采旁搜岂非人己并受其益哉

即如吾友艾君约瑟丁君韪良慕君维廉林君乐知韦君廉臣皆西国博通今古之士来华已久闭户著书寒暑不辍(词)词尚朴茂不尚浮华所著各种书籍风行海内不胫而走不翼而飞余与之相识殆三十余年赏奇晰疑获益非浅虽未稔其语言文字而颇能深悉其理灼见其情以故西国政事学问亦略得其真诠惜年老力弱不得环游地球以广识见为憾耳或谓中土寒儒既一经不第另图生计遂致空怀才智湮没无闻殊可慨也在上者尤宜设法使之潜心著书有益于国如有可采者或锡以功名或助以资斧亦激厉人才之一道也虽用行舍藏各具其志然皆各有裨益也从此风俗为之一变政事为之一变世道人心又为之一变我中国蒸蒸日上可立而待余为之述其意推其说敢以质之当世之识时务者
 
　 
卷七　文教部七　礼乐

　　天地合祭辨　　　　　　　　　　　　　　　　　　　　　　
秦蕙田

天地合祭始于王莽后遂因而行之由汉历唐千余年分祀者唯魏文帝之太和周武帝之建德隋高祖之开皇唐元宗之开元宋神宗之元丰元文宗之至顺明世宗之嘉靖余皆主合祭儒者多非之其纷争聚讼者莫如宋元丰一议元佑再议绍圣三议元丰主合者王存曾肇也元佑主合者顾临八人而苏轼六议为最辨今考轼所议衷而论之其失有十焉轼之议曰冬至南郊既祀上帝则天地百神莫不从祀皇地祗亦宜从上帝而合祭于南郊古者祭天地特牲未尝有百神从祀也百神从祀乃后世渎乱之举轼乃以书舜受禅告群神为证不知此正专祭上帝之明验也如果百神从祀则类上帝之下不应又禋六宗望山川群神矣其失一也轼又曰古者秋分夕月于西郊亦可谓阴时阴位矣至于从祀上帝则冬至而礼月于南郊议者不以为疑以破阳时阳位不可求阴之说夫既不以配月从祀之故而废秋分之夕月何得以地祗从祀之故而废夏至之方泽耶其失二也轼又引诗序昊天有成命郊祀天地为合祭之明文谓诗终篇言天而不及地颂以告神明未有歌其所不祭祭其所不歌也今祭地于北郊独歌天而不歌地岂有此理哉是不知圜邱方泽正须两用故言天地若合为一祭则但云郊祀足矣不必标举天地也孔疏云经不言地序知其因此二祭而作故具言之其意甚明若谓歌天而不歌地考诗词昊天有成命二后受之意谓我周受命而为天子当主天地之祭此犹言其命维新天作高山云尔非专指天之功德而歌颂之也且天亦何可以功德颂美也哉是终篇虽未尝歌地并亦未尝歌天苏氏乃指一天字遽谓之歌天不歌地过矣夫此诗唯不称所祭之功德而成王不敢康以下但言主祭之基命缉熙严恭寅畏则用之祀天可用之祭地亦可当时刘安世已折之曰序乃后儒之词亦谓成周之世各歌此诗以为乐章耳不可据以为合祭之证其失三也轼又曰议者谓合祭天地始于王莽以为不足法礼当论其是非不当以人废光武亲诛莽者也尝采用元始合祭故事呜呼谄事元后同席共牢渎乱大典而以为礼之是则天下事何者为非耶且沛公亲灭秦而所用者皆秦法非秦法果足尚也武王未受命未遑制作必待于周公今以光武袭元始故事遂谓莽本足法其失四也轼又以汉魏及唐皆合祭为证夫汉魏及唐谁则能复古礼者不以三代圣人为法而以近世一切苟且之治为法其失五也

轼又谓周礼一岁祀天享帝四时迎气祭地享宗庙凡十五祭皆天子亲祭而又有朝日夕月四望山川社稷五祀及小祀宋室之礼先享宗庙乃祀天地三岁一郊又谓今所行皆非周礼独于祭地祗欲从周礼为非义不辨周礼之是与今礼之非而但言国朝之礼非子孙所可改易是孔子应以鲁季氏之礼为礼而饩羊决不可复存其失六也轼又谓古天子王畿不过千里唯以齐祭礼乐为政事故岁岁行之率以为常后世海内为一四方万里机务之烦亿万倍于古则周礼不可行然古之帝王或盘于游畋或不遑暇食或总揽大纲而有余而亲决庶务而不足俱由人主之自为而礼之可行不可行曾不在是轼之所言是不为也非不能也其失七也轼又谓天子仪物日以滋多有加无损以致于今非复如古之简易不知此后世之繁文也守繁文而弃古礼其失八也轼又曰盛夏出郊日中而舍百官卫兵暴露于道铠甲具装人马喘汗皆非夏至所能堪是盛夏之月君若臣但当凄迟晏息而谓敬不足行谓祭无益也其失九也轼又谓郊有赏给三岁一郊倾竭帑藏犹恐不足郊赉之外岂有复加若一年再赏国力将何以给分而与之人情岂不失望轼之意难于失人情而不难于改古礼其失十也至于六年一祭之议十月祭地之议禁中望祀之议说本悠谬夫轼之主合祭也坚然其辨如彼其谬如此刘安世曰臣等所守乃先王之正礼轼之议皆后世之便宜可谓深得其情者明夏言疏谓元丰元佑绍圣三议皆主合祭而卒不可移者以郊赉之费每倾府藏故从省约安简便耳亦未尝以分祭为非礼也则天地合祭虽主是说者亦不能自以为是矣说者又以召诰用牲于郊牛二为合祭天祀之证是又不然　　钦定书传曰用牲于郊牛二注疏谓以后稷配故牛二蔡传则云祭天地也蔡但言祭天地不言合者天地各攻其位位成而祭之也疑此时南北郊之名已立言郊者统天地言之欤祭虽有冬夏至之分而此于位之初成非常祀之时可比故同日而举也此亦足破传注之惑而夺议者之所据矣绍圣三议黄复言南郊合祭自古无有止因王莽谄事元后遂跻地位合席共牢逮乎先帝始厘正之陛下初郊大臣以宣仁同政复用王莽私意合而配之渎乱典礼此言深悉合祭之病根明嘉靖议分合祭之礼议者多据周礼以分祭为是惟霍韬言周礼莽贼伪书不足引据夏言疏驳之曰合祭以后配地实自莽始莽既伪为是书何不削去圜邱方泽之制天地神祗之祭而自为一说耶此言足明分祭之可据两议可为万世定论矣夫合祭分祭理有攸归及今已无异论然当前代盈廷屡议时主合祭者往往不能夺分祭者之理可见人心不可泯而主分祭者往往不能屈合祭者之势可见人欲之不易克观明世宗南北郊之制甫定神宗万历三年阁臣张居正进郊礼图册仍以孟春合祭为说其言曰冬至极寒而裸献于星露之下夏至盛暑而骏奔于炎歊之中时义为戾夫身为大臣不以敬天勤民相儆勖而以便安逸豫为逢迎隐微深痼前后一辙可也夫我　朝定南北郊之祭　　天子岁必亲行破累代之陋规遵古经之正礼可为万世法矣

　　郊祀分合议　　　　　
顾栋高

天地合祭始于汉元始中其后东汉建武唐天宋建隆迄于熙及明嘉靖初年皆因之而宋元丰之始议分祭也置局议定而后行然冬至亲祀夏至但遣官行礼则地祇反不与亲祀之典故元佑七年复议于南郊设皇地祇位至八年苏轼引昊天有成命为合祭明文发六议以难臣于是主分祭者四十人主合祭者仅八人绍圣三年遂罢合祭诏以夏至亲祀北郊而卒未行也明洪武用合祭嘉靖中以给事夏言言分建南北坛然一祀之后并南郊亦未尝亲祭矣此自古郊祀分合之大凡也夫昊天有成命据国语为祀成王之诗小序之荒谬朱子多驳之固不足以为信矣而倡为合祀之说者王莽也彼徒附会王者父天母地之文而遂以天地之大等之夫妇同牢之礼其为渎侮不已甚乎故合祭之非不待辨而自明也不合祀则宜用分祀矣然主合祀者固失而主分祀者亦未为得则以其说之不尽合于经而无以服其异议者之心也郑氏祭法注禘谓祭昊天上帝于圜邱郊谓夏正建寅之月祭感生帝于南郊此圜丘方丘与南北郊之分地而祭者其说本于大司乐不知大司乐所谓冬日至于地上之圜丘奏之则天神皆降夏至日于地上之方丘奏之则地祇皆出者言乐作而天神地祇人鬼皆感而至犹书所谓虞宾在位凤凰来仪百兽率舞耳于祭何有而妄增两丘于南北郊之外此其不合于经者一也然晋泰始间尝并圜丘方丘于南北二郊矣后一袭用于唐而今竟罢之固知其说之无足据矣若夫郊之有南北则古今以为得分祀之正而未有明其非者也匡衡曰祭天于南郊就阳之位也瘗地于北郊即阴之象也愚考春秋书郊者以十数曰郊曰卜郊曰用牲于郊未有兼地言者亦未有以南郊称者王者父事天母事地而礼数则不同礼宗子祭父支子不得祭父而得祭母母卑于父也天子祭天诸侯不得祭天而可祭地地卑于天也故曰祭帝于郊所以定天位也祀社于国所以列地利也古者无祭地之礼有祭社之礼寓地之祭于社而社之祭与稷并举不与天对称者尊阳抑阴之道也社有二王为姓立社曰大社自为立社曰王社大司徒设其社稷之壝又曰血祭祭社稷则大社也封人掌设王之社壝军旅宜于社则王社也王社设于宗庙之右而大社立于国中既曰祭帝于郊又曰祀社于国一郊而一国则知大社之建不于北郊明矣郊特牲疏社祭一岁有三月令仲春命民社诗甫田曰以社以方谓秋祭月令孟冬大割祠于公社三时举祭不以夏则知无以夏日至祭地于北郊者矣此其不合于经者又一也案南北郊之说考之于经既无其事祭社之说证之先儒五峰胡氏等言则历历不爽今若欲如古礼必废北郊而复立大社于国中以春秋冬一岁三祀之而不敢与郊并然后可以尽合乎先王之制而大服乎好异者之心然而古今异尚礼贵变通王者期于敬天奉地之无失则已矣必欲取历代之成法尽变之纷纷更作此势之所不能也若世儒之论以两郊分祀为先王之制则不然也是不可以不辨

　　祭地祭社不同论　　　　　
秦蕙田

祭地不同于祭社经有明文曲礼天子祭天地诸侯祭社稷疏天地有覆载大功天子主有四海故得祭天地方性夫曰祭天地则天子之事刘执中曰惟为天子得以主天地之祀地之为社一也其济生于物随人大小天子父天母地夏至之日祭于泽中之方丘则曰皇地祇主之者独天子焉是祭地之与祭社天子诸侯尊卑殊而广狭异今详考其礼之不同者十有三周礼大司乐夏日至于泽中之方丘奏之又凡以神仕者以夏日至致地祇此祭非诸侯所得与其不同一也诗周颂载芟序春藉田而祈社稷良耜序秋报社稷丰年序秋冬报月令孟冬之月大割祠于公社或以春或以秋冬从未有以夏至者是祭之时不同一也月令仲春之月择元日命民社郊特牲日用甲用日之始也夏日至阴生日之甲阳始是祭之日不同三也方丘在泽中社稷在库门内是祭之地不同四也仪礼祭地瘗周礼以血祭祭社稷是祭之名不同五也礼器瘗埋于太折用骍犊郊特牲社稷太牢是牲不同六也郊特牲器用陶匏牺尊疏布鼏周礼鬯人社壝用大罍是器不同七也祭地用衮衣祭社稷则希冕是服不同八也祭地七献祭社三献是献不同九也祭地以后稷配祭社以句龙配是配不同十也地为大祀社为次祀是等不同十一也陈氏礼书周礼或言大示或言地示或言土示大示则地之大者也地示则凡地之示与焉土示则五土之示而已是祭称示不同十二也周礼大司乐五变而致土示八变而致地祗是乐之致示不同十三也经传所载祭地祭社之不同如此乃胡五谓古者祭地于社犹祀天子郊故泰誓曰郊社不修而周公祀于新邑亦先用二牛于郊后用太牢于社记曰天子将出类乎上帝宜乎社又曰郊所以明天道社所以神地道周礼以禋祀祀昊天上帝以血祭祭社稷而别无祭地示之位两圭有邸舞咸池以祀地示而别无祭社之说则以社对郊可知矣后世既立社又立北郊失之矣杨信斋辨之曰礼经天子祭天地诸侯祭社稷莫重于天地而社稷其次也胡氏乃合祭地祭社而一之何也曰社者五土之神是亦祭地也而有广狭之不同曰里社则所祭者一里之地而已曰州社则所祭者一州之地而已诸侯有一国其社曰侯社则所祭者一国之地一国之外不及也天子有天下其社曰王社则所祭者天下之地极其地之所致无界限也

故以祭社为祭地唯天子可以言之凡胡氏所引皆天子社也且云后世既立社又立北郊失之此则未然有正祭有告祭夏至祭地于方泽顺阴时因阴位以类求类所谓正祭也左祖右社社与祖对尊而亲之若因事而祭地则祭社可知天子将出类乎上帝宜乎社此所谓告祭也又曰祭地惟有夏至北郊方泽之礼此外则有社祭愚按天子一岁祭天有四祭地则唯夏至一祭者诗载芟良耜丰年月令割祠公社凡军旅会同田猎灾生月皆有事焉祭社稷皆所以祭地示故曰祀社于国所以列地利而地之正祭不嫌于疏也正祭不嫌于疏而社又无乎不祭此郊之祭所由与郊并称书之郊社不修中庸郊社之礼礼记郊社之义皆连类以及而地之正祭反有时不举宜胡氏祭地即祭社之误所自来也明乎天子所祭者地惟方泽一祭则社之祭土不得混于祭地矣山堂考索谓地者后土之总称社若地示之属而非即地犹五帝为天之尊神而非即天古之圣明尊天亲地郊天大雩祈谷明堂五帝皆天也而莫尊于郊方泽泰社皆地也而所亲在社故书多以郊社并称者于天举所尊于地举所亲皆言其理而非言制也吴幼清曰祭地之礼北郊方泽为至重唯天子得行之其次则祭地与社天子而下皆得行之经传中有天与地并称者此南北郊之礼也其礼地与天敌有郊与社并称者此郊社之礼也其礼社不与郊敌黄泽曰殷革夏周革殷皆屋其社是辱之也旱干水溢则变置社稷是责之也王者父天母地岂有可辱可责之理则社非祭地明矣诸儒之辨痛快明确如此乃近世朱鹤龄齐召南顾栋高蔡德晋诸人尚沿其误而弗深考何耶

　　北郊配位议　　　
徐干学

康熙二十四年某月太常卿徐元珙条奏北郊之礼皇地祇位北向　　　祖宗配位当以西为左东为右请察政和礼改正奉　　皇上面谕令学士臣干学臣艾考论古时所行典礼撰议以进者臣等窃思凡祀典有正位方有配位配位之左右不同正位向南则东为左而西为右正位向北则西为左而东为右臣谨案北郊配位自汉光武中元二年始地祇南向薄太后配位东设西向唐开元二十一年祭地方丘地祇南向高祖配位东设西向此地祇南向配位居左之证也至宋政和四年用北墉答阴之义改地坛向北配位从正位而改故宋太祖位西设东向地祇既北向则配位以西为上西方即左也此地祇北向配位居左之证也明嘉靖九年建方泽坛于安定门外用宋旧制地祇北向则当以西为左矣而其配位犹设于东与古礼不合　本朝因之未曾改正但明制配位止一太祖我朝　　　三圣并配所设　　　祖宗位次尤宜详为考定今朝臣惮于改作不考政和之礼托言地道尚右谓不必更张似非笃论其曰地道尚右者乃周礼注疏解左宗庙右社稷之义郊坛配位从未尝以此为断臣谨案嘉靖祀典考云礼臣进呈陈设图式方丘坛皇祇北向配位居左是嘉靖时尚左而不尚右明矣顺治十四年礼部题请奉安神主配向方泽礼恭奉　　　太祖配位于左　　　太宗配位于右是　本朝之制亦尚左而非尚右明矣嘉靖议礼诸臣原知以左为尊而礼官误执以东为左当是有司之过有待于　本朝厘正者也至有以社稷坛尚右为言者臣谨按社东稷西异坛同壝主皆北向各自成尊其来已久然魏晋社坛间或南向惟萧齐武帝时何佟之建议社坛北向稷坛东向是稷为配社之坛岂非配当在左乎唐开元礼太社太稷北向设后土于太社之左设右稷于太稷之左俱东向夫曰左则非尚右矣曰东向则在西方矣岂非以西为左而配必在左乎宋政和五礼及孝宗时社稷配位皆西设东向以居于左明世宗实录嘉靖九年正月亦有勾龙后稷西北东向一条惟会典所载东西方向稍异耳足知社稷北向则配位当在西方盖虽与地坛之制不同其配位居左于理则一此正可以参稽而得者也若夫唐宋明郊祀亦有三祖二祖并侑之礼皆以序设位一方不分左右奠若降敕集议采用旧典无使　　　三后在天之灵稍有未安臣等浅学识仰承　　明问不敢不以所闻具对谨议

　　地坛配位　　　　　
徐干学

或问子之论地坛配位谓配必在左左右无定而东西一定有说乎曰有尝历考前代地之制自汉而唐而宋而金率皆南向既已南向则祖宗配位必东设西向以居于左不待言矣若北向则自宋政和四年始其时以太祖配地用太常礼院言西设而东向行凡十二年夫正位南向则配位以东为左正位北向则配位以西为左此义之最易明者此宋政和之制允合典礼确不可移者也迨明嘉靖间分建南北为坛北郊我　朝因之而不变皇祇之正位由是而定矣而　　　祖宗之配位乃有可议者则自有明之贻误也彼时夏桂洲诸臣纷纷建议止论南北之宜分不宜合配享之宜一不宜二未有援宋政和之制以明北坛配位之宜西不宜东者遂至以太祖东设西向与天无异而不知地坛左右相易与天坛大不侔矣我　朝因其制亦奉　　　太祖居右而　　　三圣并侑遂致有昭穆越次之嫌此所宜急为更定也曰地道尚右何必左耶曰非也明之以太祖居右及我　朝之奉　　　太祖居右皆非谓地坛之内遂宜以右为尊也亦皆知左之为尊而谓配位必宜居右也何以言之嘉靖祀典礼臣题请圜丘上帝南向配位居左方丘地祇北向配位居左则曩日朝议以左为尊也明甚我　朝顺治十四年　　上谕奉　　　太祖　　　太宗配享方泽礼部题请奉安　　　太祖配位于左　　　太宗配位于右奉　　旨是遵行在案则当时　　圣裁以左为尊也又明甚夫既以左为尊而明会典所载及今现行制乃皆居右者此直有司奉行之误执东为左一时未及详审耳夫岂有尚右之说以右为尊而谓地坛配位宜居于右也哉是则今日之更定非更定前明之制也亦非更定我　　　世祖之制也不过更定有司之误正宜合乎前明居左之说之欲行而未行者也正以遵我　　　世祖时居左之说之欲行而未行者也要之今日配位谓不宜更定者必谓天坛南向以东为左地坛北向亦以东为左然后可如其不然则固明知地坛之内以东为右也夫既知地坛之以东为右也而乃以尚右文其说何耶此其所以急宜更定也曰明制社稷坛之配后土西向后稷东向是东西无一定乎曰此明祖一时之见非有所据也开元礼载祭太社太稷仪设太社太稷于坛上北向设后土于太社之左设后稷于太稷之左俱东向又诸州祭社稷仪社坛稷坛皆北向设后土于社神之左设后稷于稷神之左俱东向政和五礼新仪载社坛北向以后土配东向稷坛北向以后稷配亦东向是唐宋后土后稷配位皆西设东向以居于左并无尚右之说也宋孝宗熙四年设社稷于坛之南方北向设后土勾芒氏后稷氏于其西位东向

按孝宗时似合太社太稷在一坛者其社于稷孰在左虽无可考然其配位则又皆并列于西而在左矣并无尚右之说也曰宋政和之礼徽宗蔡京何足称乎曰政和时虽非贤君相其议礼未尝非也礼记郊特牲云社祭土而主阴气也君南向于北牖下答阴之义也故陈祥道礼书定为北郊皇地祇之位当主北向但自古惟宋政和四年始行此礼地祇既北向则配位当在西方东向明嘉靖九年既用政和之礼地祇北向而配位独东方西向是自违戾矣抑其所以更定则有说焉自昔郊坛之制以二祖三祖配者唐宋明皆有之要皆以次并列从未有以昭穆对序者莫若易昭穆之对序而奉祖宗以次并列乎左则既无越次之嫌而一时纷纷之说亦可以略而不论矣

　　请立雩坛疏　　　　　
御史徐以升
  </div>
  <div class="pagination">
   <a href="皇朝经世文统编_page40.html">
    上一页
   </a>
   <span>
    ...
   </span>
   <a href="皇朝经世文统编_page36.html">
    36
   </a>
   <a href="皇朝经世文统编_page37.html">
    37
   </a>
   <a href="皇朝经世文统编_page38.html">
    38
   </a>
   <a href="皇朝经世文统编_page39.html">
    39
   </a>
   <a href="皇朝经世文统编_page40.html">
    40
   </a>
   <span class="current-page">
    41
   </span>
   <a href="皇朝经世文统编_page42.html">
    42
   </a>
   <a href="皇朝经世文统编_page43.html">
    43
   </a>
   <a href="皇朝经世文统编_page44.html">
    44
   </a>
   <a href="皇朝经世文统编_page45.html">
    45
   </a>
   <a href="皇朝经世文统编_page46.html">
    46
   </a>
   <span>
    ...
   </span>
   <a href="皇朝经世文统编_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
