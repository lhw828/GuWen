<!DOCTYPE html>
<html>
<head>
    <meta charset="UTF-8">
    <title>皇朝经世文编五集 - 第 16 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编五集 - 第 16 页/共 36 页</h1>
    <div class="content">一给与事权　铁路既立公司凡开筑以及路成行车统归公司经理并准分派巡捕照料一切搭客装货妥议定章务在便民遇有兵事先尽官军装运兵饷祗收半价如有多车再装客货所有轨路并设立车站起造货栈之地无论官地民地房产由地方官妥议价值向公司支付务期平允凡附近铁路之煤铁各矿并木石等类应准择要开采归公司应用以便就近制造铜轨物料无须购自外洋由轨路至矿产各处应分筑小铁路以期利便所有铁路料件经过口岸内地一律免税免厘惟事属创始务须由督抚严饬地方官妥为保护以免滋事
一严定章程　铁路既设公司除芦津已经开办外其余芦汉以及各处应请统归公司开筑以免纷歧所用管事洋人均须选择熟手恪遵规例如有酗酒滋事不受约束或苛待华工等事查明确实立时撤换不稍徇庇
一造就人才　查铁路初兴需才甚众不得不聘用洋人惟将来路须归官生手如何接办必须预先造就应由公司于通商大埠另设铁路学堂专选聪颖子弟教以筑路行车并镕炼钢铁等法日后人才辈出即可自行管理此项费用均在铁路开销款内支付不必另筹官款
　再铁路既立公司责任重大呼应较灵职道体察情形如果筑路至一万余里之多尚可另领借券代筹一万万两定期三十年年息四厘九四折借券之折数减则辗转分售更易流通倘公司不允九四或减为九一二当再细商较之年息五厘九四五折者以三十年通盘合计可省二千九百五十万两此项借券不必以关税作抵即将铁路所得净利归官五成之款以备付息还本职道久寄美洲相孚以信凡可为　国家力之处窃愿勉图报称断不敢空言徒托迹涉夸张伏祈俯鉴愚忱不胜幸甚谨此陈
　按容纯甫观察前年由张香帅奏调来华今年译署檄入都令商办银行铁路均拟定章程进呈本馆托人在都录得特登报端以公同好观察久于美洲于西人办事之法最得要领香帅原奏有才识博通忠悃诚笃之语所定银行章程妥密精当最无流弊至办铁路但借西人之资即以铁路余利为息并按年除本逮廿年后即可本利清还尤为权自我操又欧洲各国相忌若托彼国则此国必求一事以相抵托此国亦然彼此相争实为中国之患惟美国为自保之国可无此弊想阅者必以为然也
　　创造铁路始末　
王之春
欧洲载物以车自古有之嗣以坚石劲木作凹槽筑地为辙以速其行今希腊塞赉古庙中残木尚存遗迹可考至罗马时德国境内用木道凹辙之法瑞士皮拉特山顶亦有木路一条长十二启罗迈当以老松二万五千株制成藉以载运煤炭自一[千](十)八百年间英人用木作轨为车路运牛克斯挞拉之煤英营造师尔来诺洛得于一千七百六十七年弃木用铁造一路于高布娄克带洛铁厂便利异常于是又得车轮起低边之法以使稳固始以马驾继用汽机以铁带牵数车而驰一千八百零二年英国高奴阿衣地方有营造师二人一名提威细克一名威湮因古汽车法创造火车自是往来试用以运麦几尔梯得威洛之矿载重十吨每小时行八启罗迈当一千八百二十二年英人威廉札母拟由满车斯得再造一路以达黎威泡洛一千八百二十五年复从斯淘克敦至打尔灵敦造成一路次年议院准威廉札母之请倡始兴筑至一千八百三十年告成创造火车以英人斯提弗森为功最大所制车头载重十七吨每点钟行率约二十二启罗迈当至气桶车头一千八百二十九年法人萨干所创即今所用之式也英人效之更设新法欧洲火车载运行旅亦自法始一自三得廉至昂得衣这之路一千八百二十九年造一自巴黎至三日耳曼之路一千八百三十五年造皆铁路之权舆也一千八百三十四年比利时议院议造要路一道一千八百三十五年美国自包斯登至倭西斯得之路告竣各国铁路咸接踵焉铁路之益最彰明较著者三曰便易曰迅速曰省费昔始创造未敢遽用近知其利则纷纷修筑矣一千八百三十年时欧美两洲建铁路仅三百八十二启罗迈当后十年遂增八千五百九十一启罗迈当又十年增至三万八百二十二又十年增至十万零六千八百八十六又十年增至二十二万一千九百九十又十年增至三十五万七千零三十五计至千八百二十九年各国共筑路四十一万一千六百六十七启罗迈当矣
一千八百三十七年阿尔兰地方拟压天气运车以代汽机后数年法人亦思仿制均未成而止迩来以电气代机器颇称速利然电气火车与奇器等耳未适于用也
　　铁路　
陈次亮
今之主开铁路者则曰捷漕运也利征调也通货殖也速戎机也广荒政也便行旅也主停铁路者则曰碍坟墓也糜度支也病民生也启争讼也贻后患也故东三省定议兴建岁拨帑金二百万而腹地各省仍阏遏而未行聚讼纷纭莫衷一是始事之不易非独中国为然也即泰西建之初亦复众谤疑交相沮格至今日而推行日广翕然不复以为非者利害之故历久而始明得失之机有征而乃信天意之所定非人力之所能违也毕思马克之言曰美国之铁路以通商也俄国之铁路以用兵也惟英国与德国则通商与用兵并行不悖前有千古后有万年大地车书终将一统其必先同轨而后同文乎俄人之并吞诸国也先于境内造一铁路鹰瞵虎视直指邻疆他人弗能禁也铁路就兵事开而此国之亡可翘足待今西伯利亚之铁路犹故智耳吉林边外之珲春也库伦边外之恰克图也伊边外之七河也则俄之铁路通矣西藏边外之亚东也云南边外之蛮暮也则英之铁路至矣广西边外之谅山牧马也则法之铁路来矣中国万四千里之海疆轮舶驶行捷如风雨环三面之陆路所有铁路计日皆成他人越国鄙远相距数万里之遥往返程期不逾十日而我之征兵转饷累重稽延必数月而始达试问沿边城镇将守之乎抑弃之也如欲守之则必四面屯巨饷宿重兵无须协济救援而后可今日海防一面天下之储蓄已空他日将四面守之中国有此财力乎沿边之险要皆失此中区数省独能自存乎此必不可得之数必不能免之事必不容已之情则中国铁路一端亦即成必不得不开之势矣此时安坐而议曰夺小民之生计也糜国家之帑金也皮之不存毛将焉附根本之将拨而惜一枝一叶之雕残傎矣而乎其未必然也筑路之道仍宜以京师达汉口为干而分枝以入陕甘则通商用兵二者均便曩见法报之言矣以为中国铁路综计须三万万金照约由法国承包则地基木石之工利归中国者十之四铁轨匠役之费利入法国者十之六观于此而知工作不可不习铁政不可不开也又尝稽北省厘金之册矣山左右直隶陕西岁收各十余万河南一省每岁约十万金以较南方不及十分之一豆麦而外土产绝稀观于此而知地利不可不兴商务不可不讲也识大势知先务审缓急剂盈虚思患预防因宜制变而一切刻舟胶柱之论可以废矣
　　铁路　
汤蛰仙
陆之有铁路犹水之有轮船也中国初行轮船议沮之亦与今之沮铁路等自同治十二年上海设立招商局而风气始大开向之沮轮船者旋已无不轮船之人可知今之沮铁路者将来无不铁路之人非常之原不特黎民所惧即荐绅先生其墨守之鐍亦必以渐而后破甚矣可与权者之难也上海格致书院藏一同治初年英人铁路图由印度通云南一出临安以东趋广州循岭出湖南而达汉口一出楚雄以北趋四川而达汉口时英与云南尚未通商而于中原之腑脏脉络已见垣一方抑何其蓄意之深以埶子也今年两广督臣奏覆海署请开汉口至卢沟桥铁路亦以汉口为绾毂总署韪之奏定分十年办理岁筹经费三百万两朝廷独断于上大吏毗赞于下此事之成马岂足可待然而虑未出于万全事或虑其中辍查造路之值每中里约需洋银一万圆左右此道南北干路凡经府州县三十有八共计二千八百数十里且造路非难渡河为难自汉口至卢沟桥共经河道四十有五而黄河尚不在其例概造铁桥无论所费不訾未必河底处处有坚土利于立柱其由湖北境迤逦以至信阳州尤四面皆山蹊纡径仄既不能待愚公之移又不能效巨灵之擘如以轰凿从事既虑旷日持久亦虑糜帑误工若须穴山而过则开穵所需每尺必洋银五六十圆其费又无待烦言今拟为节省之策三变通之策三预备之策三造路必先购地总署奏核地价计银四百数十万两今不妨谕令地主入股分由总局为计其地之值而予之以券俟成路得利按值分息昔英国初开铁路各地主多梗之后招之股而路遂成彼法大可法也路即不成其地自在无小损有大益地主有不乐于从事乎见在由官筹造造既成自以招商营运分年归款为简便海署谓有事以路征兵无事以商养路诚彻始彻终之论窃谓招之于已成何妨招之于未成先行逐勘估每里工料车价一面筹款垫造一面招商认造以所造之路权利属之而岁输所入之几于官商人多认一里即公中可少造一里则制造一项减矣造路料为大宗工亦巨款可仿筹洋刍议矿屯之法而设为工屯各省募勇虽陆续遣彻尚可得三十万宜就近调集营勇以操防兼顾工作其监督分巡等事仍由营哨任之既省口粮尤便约束所有铁工诚非洋匠不能若徙木运石铲高增卑但有洋匠指授大不难坚平如式犒勤惩惰无滥无刻其营哨各弁视军功赏罚之欲不踊跃而不得则薪水一项减矣此三者节省之策也
渡河之所以难者以铁桥一里什倍路费今议河面稍窄者自以铁桥径渡为便捷如相较远之河轮车即起止于两岸中设浅水轮船一二艘源源驳运如虑客货起驳必设栈存积更多糜费可岸各设起重机器以便彼此上下舟车互易山路有不便者不妨以人力济之如陆运转般之法庶客货之稽滞有限帑项之撙节实多此宜变通者一光绪三年冬季格致汇编载英国非尔里新造简便汽车铁路行止添煤灌水等事止须一人管理车体甚轻能容坐客九十人车价甚轻不过洋银数千圆不必购地筑路能就已有之人路成之如有洋银四五千圆可成铁路数里如是则南北干路得洋银四五百万圆便足集事即倍之再倍之折算中国银数得一千万而宜无不足商民盼之不可为不殷总署主之不可为不力为其难而不闻为其易者何也此宜变通者二新金山人马斯孟创用木路以行木轮火车作书一卷以铁路之面与轮车之面一样光滑故轮必极重路必平以期轮路吃紧本价之大修理之费无论矣以木代铁木轮木路其相切大有吃紧之力即中国树木颇少而以购铁之值购之自必游刃有余二年春季汇编亦详木路之益而反谓中国铁矿甚多似以铁路为宜非知二五而不知十者哉中国矿产非不富也顾开采尚未尽善运用更形不便若必待自开之铁而成路河清其可俟乎若悉购洋铁是以我之银易彼之铁未受其利先被其害直赍盗粮而已矣盖木路有八益二年春季汇编所述形制利益尤详木路易成约铁路三分之一时候则成速寻常轮车约洋银一万圆岁修约二千圆木路之轮车多不过洋银四五千圆有西人连用九月竟日遄行而修理止费一百圆岁计不过百数十元则车价女省铁路之面相磨既久止能将铁条翻用一次若木条则四方可翻用四次计木路与铁路之费少亦减半则路价轻英人普剌萨在伦敦作木路约两月有重六吨汽车来往八[千](十)次路未受损尚系杉木如用坚多心坚多节者耐久可知则销磨少车轻遇曲路与斜路则转侧易正轮忽断有辅轮能承车体则倾覆稀车行稳而不发响关捩从心易行易止则冲撞免工费既减运可廉则商务兴中国度支如此其绌也创始之谋如此其艰且巨也必为铁路而不为木路何也即使干路计及经久或非铁不可将来由干而支皆可以木为之以蕲事半功倍今议支路可一由宜昌至重庆则滇蜀便一由襄樊至武关则秦陇便干路南必经信阳州可一由光山固始出六安以运茶绕庐州出浦口以运漕北必经涿州可一由良乡径抵宛平一由定兴保定望都新乐正定井陉乐平以运平定之铁由孟县寿阳榆次以达于太原循汾河南下西至河津入黄河置轮船以达潼关一由遵化至滦州与津路相属至山海关就近即出海口虽冬春严寒津口封冻不致南北隔绝出关即蜿蜒以达东三省各省通力合作分路分造以与干路相灌输即不产木植之处计亦众擎易举此宜变通者三
造路不能不需洋匠洋人非不乐为我用同治十二年英人欲中国仿行铁路而虑事之不果至联会醵资制造小样铁路火车入贡上方验以坚信唯楚材晋用终非良策埃及之将造铁路也先遣人赴英练习而后为之光绪九年北洋大臣奏设电报学堂可援迾办理北洋有武备学堂上海广东机器局制造亦久皆有学生可另延教习造路制车彼此分办五六年后必有端倪再令分赴各国铁路公司印证同异精益求精十年届期即操纵由我无须借材异域此宜预备者一查俄乌拉岭以东地曰锡伯利亚议造铁路已我新蒙古黑龙江之北吉林之东且印度缅甸均为英有是英之铁路与我藏地云南相毗连越为法有是法之铁路亦与我广西云南相牙错嗟乎卧榻之侧他人鼾睡久矣主持清议者恐铁路一设各国得长而入戒开门之揖而欲效丸泥之封岂得不谓有心人哉各国铁路之轨宽至七尺四分寸之三窄至一尺六寸大半以四尺八寸半为通用中国方谋富强中外轨路总有彼此衔接之一日宜确查各国与我接壤之轨而变易其尺寸轨既不合敌虽耽耽跾跾亦不得越雷池一步且彼边地皆造铁路则我与彼近处尤以木路为宜彼之前敌即有铁路兵一队其铁轨之车万不能行于木路此不防之防也不备不虞不可以师所宜豫备者二铁路可行于荒瘠不必行于隩区可行于边徼不必行于腹心可行以济车马之纡滞不必行以夺轮船之利权中国凡事惮于始勇于和目前尚以铁路为毒螫迨风气一开见有微利辄一呼百应甚至腹地盛其省镇市集往来本偁利便轮船尤可鬯行而亟功之臣牟利之驵侩亦遂枝枝节节赓续推广则是变本加厉害不可言反将归罪于倡议铁路之人抑已晚矣光绪十二年总署奏有云处处为之亦复成何景象宜于铁路集议之日箸为永令就东西南北议定干路枝路共若干处如常山蛇势中首尾不容觖一余有贪利忘害再议推行壅利者罪无赦若是则
朝廷心力所专注中外晓然而墨守之徒亦可不过生异议所宜预备者三夫通商者泰西之利中国之不利也海禁大开既不获闭关以谢客尚幸内地为我所自主数大枝铁路一成陆路商务必日新月异以分海之势以植自强之基中国大转圜之机其在是夫其在是夫
　　中国火车弊病
火车在车站停后复向后退其为祸于车客果何如哉自西人亚得勃雷之子遭不测后八月二十四日有西人名亚得勃雷者乘火车到北大河车站停车后纔下车其子尚在车台上车忽向后退突然跳动亚子立足不住堕跌下车其父见之立即救起该孩足指已被压损字林西报因此着为论说办铁路者当亦有所惊觉焉中国火车向不能停在合宜之处更不能停定车将到车站先迟迟行走然后停止未几忽向后退站站如此此弊非立除不可其除此弊之法所用管机人务能使车停在合宜之处否则每车台上须有得力之护车人候车向后退止后然后准客人出门下车或可藉资补救最可奇者中国办理火车如此忽而不测之事亦并未见极多此次当可引以为前车之鉴矣既论铁路则所有天津至塘沽一路其办理不周之处车客啧有烦言为办铁路各员所应知者试更纵言之该路收发行李无一定合式办法其经理此事者一褴缕之工人耳上下车时所有随身带各件又无人照应搬运使无损坏遗失其办理无头绪如此即此一端与日本相比已有霄壤之别日本车站栅栏以内停车之处不准小工进出所有车客行李均由护车人帮同搬至栅栏之外如初到该国不知铁路之径护车人尤可指示一切在中国则车客之适意与否均不闻问车位之洁净与否亦不讲究车内所弃之吃存食物散积遍地凡可以扫除干净之处亦不洒扫有时秽同猪圈实非人可暂住之处如此而再不整顿将待何时办理铁路者身任其事应如何讲究整顿庶上可以顾全国家之体面下可以不负车客之厚望而后自问无愧也
　　论中俄铁路兼及税则事　
译西报
昔日本占据辽东俄国责令退还原主此事中国如何酬俄关防甚密虽办交涉最老练之官员亦莫从探悉其底蕴今为路透电局所知日本接路透电称李傅相许中俄铁路相接并无约亦未割地求加税则俄允可德观英之意见何如再定法饬驻京使臣候核夺又称沙[侯](地)以改税则必先由上海及各处商务公所许可英廷方能允准等语似有不足凭信处捷报因此着为论说岂该局果有出众之才抑亦道听涂说耶据路透电称李傅相许俄铁路在黑龙江及满洲之间与中国铁路相接而并未立约亦未割送口岸等语是俄凌辱日本冒与决裂之险仅为欲与未兴工之中国铁路相接则俄之愚真不可及也彼时俄国若欲从中取利但以虚言许华何求不成岂必费力将日人由旅顺驱逐出境乎俄国一举一动必有成见其所办交涉向无宽量过分枉费功劳者此次舍历来办法触犯日本仅为铁路计谁其信之路透此电本馆不敢遽以为实职是之由若其所报税则一事似尚确实可信且与东方之人亦属关系甚巨俄国出口货至中国者百分之中不过五厘而经理中国借款有十六兆磅之多均以海关入款为质现在中国求加税则俄允所请意中之事盖仅为铁路而开罪于日本俄之仁义必不出此加税于俄有益无损俄必乐为之者俄之仁义盖如是也英国则不然税则之事应惟英主之中国与各国互市所有商务百分之中英居八十分若税加重惟英受累最深或谓中国进退维谷之时英求开通中国内地此其时矣此说甚是而外部大臣沙列不雷侯爵必仍与上海商务公所相商若何与英商不相宜若何与英商方有益商妥之后方能定夺一层足见沙侯之办事稳练若最无才具之金勃雷前外部大臣与日本更约之时筹划亦有如此精细英人权利不致尽失矣所可慰者金勃雷不顾商民之利益胡涂办法现在并不援以为例上海商民既荷沙侯见商决不负此雅意必能顾全大局允许加税而不使所加过重致碍商务一面仍请中国将内地沿海沿江各处开作通商口岸再请除厘金并准修筑铁路以示酬报之意所请酬报无论如何定法务须立有切实保结使之遵照不然中国急于加税我所求无不允及欲施行新章又多所阻挠也但须定章周详求开中国需时不久既开之后洋人常在内地往来诸必翻然改新矣中国维新欲求其如日人之勇往无前势所不能由渐而进虽迟而稳华人究未真知西法益处及其知之深而审之熟则商务盛兴可操券而待其蒸蒸日上之势自哥伦勃斯查出美洲之人以来将未有盛于此者也
　　俄国理财权术　
译西报
俄国度支大臣威得者深谙理财之学其授度支大臣系接补威学尼格雷芝开之遗缺其时俄国国债已极浩大而威得犹能措置裕如真奇才也初俄国所需之款专恃德国源源接济盖英国以其度支办理不甚明白加之内政不治嫌疑无信不能有无相通法国又以俄之保结为不足凭亦不稍予通融嗣德相卑士麦见此情形一面劝令百姓一面传谕国立银行禁止放债与俄如此相逼俄京理财官员几束手无策矣而威得自有挽回之法当时正值德意奥鼎足联盟法国独立势孤急欲求他国立约以抵三国联盟之势威得乘此奇遇大说法国俄国国库藉此以舒据外人所知俄国并未与法订立合同但以友谊相待法人以示两国邦交之固借此筹划多款一而再再而三而法人乐输之者以其利息较为丰厚信其保结比法国国立银行尤为可凭相沿至今所有新旧各款并铁路保结以及俄国担保代中国所借之四百兆佛郎一并算计法人借给俄国之款约三十种共合四百四十兆磅即俄国国债总数三分之二也借款增添颇速所加利息等费亦颇不迟其前二年借款数目列左
　九十六年　金罗布二千三十八兆二十八万四千二百十元
　　　　　　纸罗布二千八百二十兆六万九千三百十七元
　九十五年　金罗布一千八百八十二兆九十二万五百六十三元
　　　　　　纸罗布二千七百六十四兆六十二万七千五百三十九元
欲易算计将一纸罗布照官价一加十分之六合作一金罗布则俄国借款于一千八百九十六年正月初一日计三千八百一兆金罗布合英金六百八兆镑本年国用簿中预算债息等费计需二百六十九兆二十二万八千六十一纸罗布合英金二十八兆六十万磅就中长年四分七厘拆息九十五年国用预算之款均照纸罗布算其数如左
　　预算寻常入款一千一百四十二兆九十五万七千罗布
　　实收寻常入款照暂记之帐一千二百五十兆二十九万七千罗布
　　预算额外入款二兆罗布
　　实收额外入款一百六十三兆十六万七千罗布
　　预算寻常出款一千一百二十兆九万五千罗布
　　实发寻常出款照暂记之帐一千一百三十二兆五十九万六千罗布
　　预算额外出款九十四兆二十八万四千罗布
　　实发额外出款三百七十四兆四十万罗布
观前表寻常入款比寻常出款多一百十七兆七十万一千罗布俄人谓之盈余款项实则入款亏短二百九十二兆六十一万七千罗布且所有额外入款之一百六十三兆六万七千罗布一项借款亦算在内由是观之俄国国债九十五年年底比之九十四年十二月三十一日又加多四百五十兆罗布合四十八兆镑云
　　西比利亚铁路　
英报
俄国西比利亚铁路之设攸关大局异日图富强广交涉联东西为一气者均肇于此岂专为泰西计哉西人早见及此各报屡着论说颇详言之德国波司特报近刊一论尤为确切兹特译登俄报云俄国修造铁路所有税章定当厘订欧洲各国或损或益俄廷操之即素未交好之邦亦将与中日两国通商出口各货必经此路商务畅旺无待蓍龟然不仅系乎铁路藉联东西两大洋之声气而在铁路之行走迅速始能争胜于天下昔有人建议自利丸他小亚细亚地经波斯过阿富汗通印度而入华境筑造铁路虽经筹划祗因艰难险阻迄未举办何也一因崇山峻岭天险难越限于地势一因路过波斯波必竭力助成而俄国多方挟制使不得行格于交涉有此二难此路断难开办明证显然又可由俄南境经过俄属之格拉他而印度似亦捷便然俄人欲专西比利亚铁路之利必不许英抗衡谅英亦无如俄何也向来由英至上海水程四十日或四十五日头等舱位每人需费一千马克合市价六百卢布或千五百马克合市价九百卢布若乘西比利亚火车至德国边界仅阅十三昼夜车费当省数倍将来铁路告成传递东西两处信息及接应东方办事诸人惟俄主之他日俄国铁路或不许借用或许借用俄国自有权衡索给赔偿赔偿维何与铁路利益之数相抵而已夫英强国也东方交涉最广西比利亚铁路修成必先利用次为德国英国刻一书曰俄国东方政事考附载东海滨省之历年户口甚为详明关心俄事不綦切欤
　　论关津铁路　
王韬
英报云中国接修铁路一事东方之人言之凿凿余乘火车遍阅关津铁路并因由津至北塘河地方祗历七点半钟左右若由山海关至北塘河仅阅一点余钟故亦迂道往游查运货搭客之车自津至山海关日行一次每晨八点钟开车一钟半抵塘沽北河口停车一刻钟火车折回约过二十分钟转向东北行过车站八处而至唐山途中经过铁路工匠厂煤矿及石灰各厂堆积如山惟所过之白塔河仅见一桥横卧骤观之工程虽似粗率倾可危而根基工料郄亦坚固十二钟二十二分抵天山适在山麓满蒙交界由此起此处共有洋人三十名皆系英产均在铁路当差午后一钟开车四钟至北塘河停片刻五钟至山海关此间地势视所过岭峤高逾数倍然人稀少田皆荒芜不若昔经道里风景之佳耳逮抵车站觅住宿索洋两元信步前行万里长城界分满汉海边台高耸云霄铁路由长城至满洲地方约二十俄里每里当中国二里至晚八钟回寓止宿次晨七钟起行九钟至北塘河惠风吹拂和畅宜人小住一日河无礁石岸有红沙风景较台尤佳将来津芦铁路造成此处人更形稠密两岸各地均已购买最美之地俄商悉购越日回津窃思关津铁路桥梁虽固而办理终须完善如土道上实以碎石根基自固闻开办之初并非包办填实之处甚为坚硬故道木置于石上毫不沈陷道既坚固何虞倾倒惟安设铁轨不甚得法车行二三俄里时有欹侧幸火车速率甚小一钟不过三十俄里不至失事车头购从欧美客车均系自造向归唐山工匠厂所造铁轨及联车之铁环等项则购自泰西而英居大半惟头二等客车甚属污秽无异俄国三等之车时有搭客癖嗜莺粟车长弗禁至包办材料均非俄人即包办海参崴道木者亦为法国酒商费理伯君在海参崴经理购木者乃德人布理乃尔也
　　欧洲各国铁路表　　　
译撙节报西九月十九日
法国工部于一千八百九十五年年底所造欧洲各国铁路册表其所注各国铁路里数及照邦国大小与户口多寡比例之次序数目如下　德国铁路里数长冠各国计四万六千四百五十一揭洛米突一英里之八分之五其中普鲁士占二万七千四百四十七揭洛米突法国计四万二百九揭俄及沸兰俄属共计三万五千五百六十揭英国三万三千六百四十一揭奥国三万八百九十九揭意国一万五千五十七揭日国一万二千五十二揭瑞典九千七百五十五揭比国五千六百六十六揭瑞士三千五百二十七揭荷兰及勒格孙勃共二千一百二揭罗蛮尼二千七百四十一揭葡萄牙二千三百四十揭丹麦二千二百六十七揭土及勃尔改里及罗美里共二千一百九十九揭瑙威一千七百七十七揭希腊九百三十揭叟肥五百四十揭毛尔塔及囚赛及蛮岛在英之西北共一百十揭此各国里数长短之次序若以国之大小与里数之长短比较言之则比为首国小而里数多其次曰英曰毛尔塔曰囚赛曰蛮岛曰荷曰德曰瑞士曰法曰丹曰意曰奥曰葡曰日曰罗蛮尼曰瑞典曰希腊曰叟肥曰土曰俄曰瑙若以户口言之瑞典每十万人合二十揭瑞士合十一揭九法十揭五丹九揭九德九揭瑙八揭八英八揭七比八揭二奥七揭一[日](且)六揭七荷六揭二罗蛮尼五揭意四揭八葡四揭六希腊四揭二俄三揭七毛尔塔及囚赛及蛮岛三揭四叟肥及土各二揭四
　　俄国慎重铁路　
译撙节报
俄国邮政大臣揭尔考夫亲王于本月初十日由俄京圣彼得罗堡起程前赴西伯利亚经该处铁路直达海参崴复由该口乘坐兵船前往横滨或径至旧金山亦未可知
揭尔考夫亲王周游地球意在细探英美各国铁路办法兼察看铁路所用之新式机器及其造法并讲究内地水道行船之法
谨按邮政大臣奉俄皇钦命前赴各国探访铁路情形向所未有而西伯利亚铁路应办各事无论大小均由俄王亲自主裁遇有公议该铁路时又无不赴会指示一切该铁路固为俄国莫大之功业而俄皇之慎重铁路也于此可见一斑矣此次因铁路而钦派大臣游历各国其中关系实非浅鲜所拟接至满洲蒙古一路李傅相虽言并无其事实则章程大旨业已议定矣
俄大臣至美国最足观看者为潭曲劳依地方之铁路渡船俄国政府欲仿而行之因在英国定造同样渡船业经告竣此船为预备渡西伯利亚铁路经过白敢尔湖之用该渡船船身甚广除双轮外另有一轮用之以便令船从中经过该船模样配有小火轮车数架现盛在尼士尼瑙无高劳博览会示众该船美国某公司先曾包揽承办拟照潭曲劳依之船船样用钢建造而俄国机匠均以木质为妙或因此或另有他故嗣后该船即由阿姆斯曲郎包造也俄亲王此次出游仅带其子及书记官武随员各一人而已
　　俄国西比利亚铁路所经各部考　
许竹篔
尝考铁路之制创自欧州然其始仅以坚石劲木作凹槽筑地为辙罗马时德国亦用木道凹辙之法至一千八百年间英人以木作轨为车路既而弃木用铁又得车轮起低边之法方觉稳固便利始以马驾继用汽机以铁带牵数车而驰其后高奴阿衣地方有营造师二人曰提威细曰威湮因古汽车法创造火车一千八百二十六年英议院准威廉札母之请于是兴筑黎威泡洛一路及打尔灵敦一路四年而成所制车头载重十七吨每点钟行约二十二启罗迈当于是法人因改之创气桶车头即今所用之式也英人又仿之更设新法然往来装运大抵皆煤矿等物而载运行旅则自法之三得廉及巴黎两路始自是而后各国铁路咸接踵焉计自一千八百三十年时欧美两洲建筑铁路仅三百八十二启罗迈当至一千八百八十年各国共筑路已四十一万一千六百六十七启罗迈当矣可见欧美振兴之象蒸蒸日上殆有不能自已者即以俄国而论其兴造铁路始于道光十九年从都城开办接续增造至同治十二年已造成九千五百英里近复接造东踰乌拉岭直达亚西亚东北之西伯利亚而至于黑龙江边十余年间铁路增长万数千余里西伯利亚即悉毕厘阿在亚西亚洲之东北隅东界大东洋与米利坚洲对峙中隔一峡谓之黑岭峡西界乌拉岭岭高三百余丈而长则自北海而至加斯比庵海阿西亚与欧罗巴即以此岭分界中有一路可通车马实为两洲之关键北抵冰洋南抵外兴安岭界黑龙江索伦喀尔喀乌梁海蒙古哈萨克回部长约一万三千里宽约五千余里南以阿尔泰山为界阿尔泰山起处距乌拉岭不远自西而东直抵海岸最高之峰二千丈山北为西伯利亚山南即蒙古伊黎黑龙江等处地处穷发之北自古轺车所未至历代行国所不居在大地为别一区宇气候极寒勾萌鲜茁人类各殊户口稀少游牧者偶一至而寒冽不可久留故庭幕不传于纪载明中业俄罗斯既兴万历九年其头人有率户口至俄者各部竞相倾向咸贡方物为藩属焉十五年俄建吐保斯克城于乌弥河口扼险要以控制之渐徙罪人供力役于是西伯利亚诸部不费兵力咸为俄有遂分其地为八部一曰德波尔斯科二曰多木斯可三曰也尼塞斯科四曰慕斯科五曰义尔古德斯科六曰亚古德斯科七曰哥德斯科八曰冈札德加共八部铁路由海东部穿乌拉岭中山径而抵德波尔斯科其地与亚尔干日尔勒内白尔摩等处相连以乌拉岭为界地气寒甚产金银铜铁矿甚盛铁路至此复绕西而南抵多木斯科其地在德波尔斯科之西南与海东部接壤南与西域之哈萨克回部毘连向为游牧者侵掠虽有防兵不能禁也俄设大酋驻此总理东方兼督矿务铁路至此复由多木东北行经益士之北境而达慕斯科之南益士即也尼塞斯科部其地在德波尔之南多木之东南境与哈萨克毘连驻兵六千以防侵掠铁路由此而达慕斯科复由东色东南行而抵义尔古德斯科其地在慕之东南境抵外兴安岭与喀尔喀蒙古土谢图汗车臣汗两部接壤南界有甲地城即内地所称恰克图中国与俄人互市于此库伦办事大臣司其事铁路由此而达亚古德斯科其地在耳谷之东北两境抵外兴安岭与黑龙江接壤康熙间立有界牌铁路至此复东北行折而南抵黑龙江此西比利亚铁路所经行诸部之大也
　按俄国于西比利亚铁路昕夕工作不遗余力刻下直抵中国之黑龙江大工将次告成右论于其道里之远近创造之年月详考无遗亦可谓留心时务者矣合亟照录以供众览
　　译泰晤士报论铁路便[利]
商务之兴恃乎转运转运之速恃乎铁路轮船其往来欧洲与中国各口岸商务不数年后必将为之一变问何以变则自卡利士建铁路至北京而更有西伯利亚大铁路以联络之也此路绵长为向来所未有自奇利滨士克至海参崴共长四千五百四十七里其工程告竣者已三分一有余而一千八百九十五年所造之路不下九百十八里又四分之一若按此核计二三年后此路大工定能告竣照官报所称现在雇用工人七万有余而机器匠及在事人员不在数内干路之外尚有枝路其最要之路与干路相接者为自开什塔至北京一路此路长不过六七百洋里顺直路而下若有资本则建造非难蒙古地方虽有山岭险阻为铁路所必经者然曾经游历该处之英人谓该处山岭亦非不能越过倘使抵北京后则更接至天津当易易矣此事虽尚未举办而于转运则大有裨益盖中俄既设铁路则欧洲北京当相连接而北京之于圣彼得堡相去有较之俄国边省尤近者其路与往来纽约奇加高等搭客五日可到而由伦敦至北京向去三十日路程今则八日可到矣惟不能飞越西伯利亚荒芜未辟之地故此路不及美洲凡此皆将来必行之事以俄国现有铁路行程计之则由北京八日可抵俄京十余日亦可抵英京是此路于东西两方游历利便商务无意外之虞东方有均平之权以及机宜当速办者亦不至久悬非谓一日之盛事欤然当先筹者自有此路其于通商道路所系天下大国与中国商务果何如也以目前论中国进口货自英国各处来者几居其半查一千八百九十四年中国进口货共值三百零一兆两而自英国各属来者已一百三十六兆两有余即英国三岛来者已较之欧洲各国四倍其数盖自八十四年至九十四年商务之盛已加一倍至我国进口中国货较之中国进口英国已多三倍倘中国于通商各口加进口税则商务必有改移而进口货数多少货价长落亦不能无更变然中国进口英国货既较他国为尤多似不必以亏折为虑如果北京俄京铁路一旦举办于英国商务仍当无损中俄京城其相去约四千洋里其长途车费甚多迩来哈尼志君于机器新报曾论此事谓美国铁路运费每七洋里合一本尼而将来车费大半如此若自俄京至北京火车运费与美国同则每墩需费五十施令较之现在海船运费尤大故此段铁路无论成或不成而往来英国口岸香港海船运物必如故惟于俄商务则固未尝无补也尤有进者不必待经过蒙古之路告成自有更变情形西伯利亚大铁路至海参崴工骏后自[该](盖)处至长崎水程六百洋里而俄国极东之区与洼桑加相去仅一千洋里按铁路每点钟行三十五威尔士提计之则自伦敦至日本仅用十六日由此路至中国亦不过十七日矣向年往来中国日本最捷者为跨大西洋至美洲取道加拿大铁路然路程一万二千八百海里必二十八日至日本三十日至中国较之此路迟速不啻倍蓰所以俄人每自夸西伯利亚铁路为天下最要关键而能联络欧洲与四百五十兆居民之中国日本高丽相接一气诚以此三国人民已占全球人数三分之一也先是一千八百五十八年机器师苏弗伦条陈应办事宜谓应建铁路自萨拉脱弗经过柯孩士至安漠以达北京事虽未行而俄国执政大臣及机器师未尝不存于心俄国管理街道邮政大臣奇勒可福前往美国英国游历虽曰将学铁路近日新创事宜或实欲推广西伯利亚铁路如鄙人所论焉
　右论确有见地于是加拿大铁路公司欧洲商务代理人巴柯又从而论之曰由伦敦至日本曾有二十[日](自)到者大西洋能用快船加拿大铁路稍改速率而太平洋船期原有准时故此路较之所论新船其相去仅多二日但不知省此二日能补经过荒芜未辟之西伯利亚野地否也
　　日本铁路　
译东京报
日本本岛铁路初延英国机匠代造所用铁料汽机均属英产后亦有用美德各国汽机者北岛初筑五十英里由美国人包造遂用美国汽机其后扩充之路有照英国造法者九州岛各路为德匠所造遂用德国汽机英为制造最大之国日本以本岛铁路请英代造当无后悔查神户近由英匠曲兰佛希格造一汽机现尚有在造未告竣者亦由曲君督率办理其汽机所用各料仍由英国购寄曲君在神户官厂所造之器机于一千八百九十三年完工第一第二年内计行走五万七千四百七十三英里以价而论比由英国进口之机较廉计值八千九百九十二元分项如左
料价五千三百三十七元　工价二千九百三十元　油煤等共计六百六十三元　绘图房料六十二元
英国进口之机每部计一千五百五十镑另加水保险及各项杂费到神户未起货之前已计一千七百十三镑之数再加关税七十七镑十先零以及起货装配漆工总共价值不下一千八百镑照此算计则神户所造之机实便宜四百五十镑惟神户一机该厂应获之利及督工费均未并计在内日本现在自造汽机虽能合用但造价亦日见其涨其所以较为便宜者除应获之利未并计外工价贱而水省也由此观之日本工价虽贱所需之煤虽易于转运而英国机厂犹能与之争利也神户机厂现有运柴水之火车八辆在造而日本所用之汽机大半仍由英国购寄足见日本自造目前尚未得大利益也
日本工价之贱西人闻之每不觉骇然惊焉查工价所以贱者日本工人匠人日用所需素称俭省此次因战获胜局面渐大将必人人由俭而丰则今日之日本工价未必久为西人所惧也明矣且价贱则货低此至论也日本巧匠亦颇不多所谓工价便宜并不指此等巧匠而言也况寻常工价近亦日加小工价每日就中三角三分已比前十年加倍即其日用各物亦较昂贵矣
九十四年四月官路汽机计一百四十部商路汽机计一百四十二部日本所购之美国机价比在英购百分中贵十分而其所用之煤转比英机多十四分兹将各国铁路每百英里所有汽机火车数目比列如左
日本
汽机十八部八
客车六十四辆八
货车二百八十一辆六
奥国
汽机三十部
客车六十三辆
货车七百六辆
德国
汽机五十二部
客车九十五辆
货车一千七十六辆
意国
汽机三十部四
客车八十七辆
货车五百三辆
英格伦
汽机一百一部
客车二百五十四辆
货车三千六十六辆
苏格兰
汽机五十八部
客车一百五十六辆
货车三千六百九十二辆
阿尔兰
汽机二十三部
客车七十辆
货车五百四十辆
印度
汽机二十一部
客车五十三辆
</div>
    <div class="pagination">
<a href="皇朝经世文编五集_page15.html">上一页</a><span>...</span><a href="皇朝经世文编五集_page11.html">11</a><a href="皇朝经世文编五集_page12.html">12</a><a href="皇朝经世文编五集_page13.html">13</a><a href="皇朝经世文编五集_page14.html">14</a><a href="皇朝经世文编五集_page15.html">15</a><span class="current-page">16</span><a href="皇朝经世文编五集_page17.html">17</a><a href="皇朝经世文编五集_page18.html">18</a><a href="皇朝经世文编五集_page19.html">19</a><a href="皇朝经世文编五集_page20.html">20</a><a href="皇朝经世文编五集_page21.html">21</a><span>...</span><a href="皇朝经世文编五集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
