<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 36 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 36 页/共 103 页
  </h1>
  <div class="content">
   鲁一同
天下之断然自弃于恶又不能不用用之则卒有害必无善者在内为宦官在外为胥吏当宦官之横也举天下士大夫尝相与疾首痛憾环顾而无策而我　国家二百年来弭首帖耳周旋宫掖外廷寂然不知谁何者诚御之得其道也今天下之于胥吏盖亦疾首痛憾环顾而无策矣果不可制乎抑御之者非乎今之制胥吏者曰严刑以威之额数以裁之二端而已人果爱发肤顾耻辱必不为胥吏胥吏之不畏刑明矣而胥吏必不可少何也法密也法密官不能尽知必问之吏吏安得不横法安得不枉乎法密何也事多法不得不密也事多何也官多也官少事逾多乎天下之患盖在治事之官少治官之官多州县长吏丞簿尉治事之官也州县以上皆治官之官也天下事无毫发不起于州县若府若道若布政按察使若巡抚若总督其所治者即州县之事也州县者既治事而上之府矣不足信信道又不足信信布政按察又不足信信总督巡抚又不能一信也而两制之自府道以上益尊且贵事不足分州县之毫发为州县者必以公文书达之不合则遽委而仍属之州县故一县之事得府道数倍得布政按察又数倍得巡抚总督又数倍县令一身两手非有奇才异能而常身任数十倍之事势必不给不给不已胥吏乃始攘臂纵横而出乎其间自州县以上莫不有胥吏凡文书皆胥吏治之胥吏受之非胥悍而官不勤也吏治而吏受州县之事已棼而不可理矣故官多者非事之利也胥吏之利也自知府以上少其治官之官自州县以下多其治事之官治官之官少则事少治事之官多则事皆自治彼胥吏者能攘臂而夺之哉如此则胥吏必大衰少而事得理矣
　　胥吏论二　　　
鲁一同
所谓少其治官之官者何也曰重府之权以统州县而去道与按察使布政得详察所属专达于天子其盐漕军政兴革之大者设总督若巡抚一人主之而地方之事不得挠布政使之权布政使者亦不得越府而苛责州县则州县之事减夫总督巡抚之并设以为相制乎以为大省事殷而分任之乎其人果才且能一人足以治天下其人果不才两人一心也又何足以制夫巡抚之与总督弟之与兄也匹夫小家兄若弟交治之其家必敝权疑地逼虽皆君子有意见焉乎其不然也故宜并去道与按察不已甚乎曰以其事属之府其以权归之布政使布政使不已剧乎曰州若县治之府统之布政使总其成何病于剧昔汉之盛太守上有刺史以六百石而刺二千石近于小加大今若仿州牧之法赫然伸其方伯之权府有不称职若不法者升若降者皆主之其有疑讼大狱府所不能决然后上之小者勿听为钱粮为国利所储纳之勿改知府不已重乎曰今天下之敝盖在于知府拥其虚名以容与于属吏上官之间其实无所能为法令之不行吏治之不古若此之由也知府者亲民之首也诚重知府之权以制所属长吏又其统辖不甚辽阔耳目易周情伪易悉赏罚与夺朝发而暮至门钥未峻百姓愚民呼号而易达佐贰丞尉详察而周知苟得其人委以数百里之地即事必举又有大吏镇抚其上以专达于部如此府之去部一阶之间耳　天子一旦下诏书访问贤否了然立见无有扦格之苦合于古重二千石之意于法诚便而制得其宜也
　　胥吏论三　　　
鲁一同
治官之官少则州县不扰于无益之事得厉精以当吾胥吏矣然而胥吏犹未可遽减者何也官不亲事事不在官也今自县令以下若丞若簿若尉者事何事乎催科问胥吏刑狱问胥吏盗贼问胥吏今且仓监驿递皆问胥吏矣彼丞若簿尉之权乃不如一横吏为州县者甯以其权与吏不与丞簿尉其意以为丞簿尉易掣吾肘而胥吏惟吾欲为丞簿尉者亦自视不胥吏之若平居相为首尾仰面取意旨饮食驩呼兄事而弟畜者比比也百里之地知府一人耳目精神纷扰倥独坐穷山与狐为伍莫若求二三兄弟黾勉而共事庶有济乎且法令刑名钱谷盗贼之大者民辞之重者佐贰不得一问意将以一州县之权不知反散其权于千百虎狼之手为今之计莫若州县之中量增佐贰二三人少分以权左提右挈而长吏董其成其州县胥吏佐贰得以指挥驱使有不自尊重与交通者立与镌夺胥吏事佐贰如长官呵责鞭笞惟所欲为上下清肃门户洞达官皆亲事事皆亲官彼州县者上无上官驳责审覆之烦下有丞尉戮力同心之助文牍少衰综核有余然后胥吏之数可得而减也成周之时闾胥比长酇长里宰以及掌囚司隶之属皆中下士为之举非吏也计周官一书吏之数不能十今且千百至于无算焉岂不谬哉或曰丞尉果必贤乎曰丞尉未必贤要为贤于胥吏胥吏易辱而无耻丞尉故官也爱名求进之心视胥吏为重奈何此之不为而彼之久行诚使一县之中长吏以下常有十余人亲民听讼侦盗剌奸长令可以暇晷劝农兴学雍容而有余彼胥吏者留今日三分之一制为定额足以集事如此则有宋以来七八百年积弊纰政一旦更易根株绝矣
　　胥吏论四　　　
鲁一同
有官则有吏不能相离也多设丞簿尉吏不逾多乎丞之吏令之吏一闲耳曰不然吏非能害人也必假官以害人官尊则吏横官卑则吏弱以今言之州县之吏病民而止尔司道之吏能病官督抚之吏病大吏去其大病则小病易治今夫人读书取科名亲受天子之简擢冢宰之铨选寄以百里宠之章服乃与上官之奴隶分庭而抗礼此诚士大夫所悲愤而庸吏所以苟且而无耻也彼为州若县者岂不知此之为辱而为大吏者曷尝不申饬而约束之哉然而不能者吏假官之尊虽强令无如何也今使督抚不制州县而委重于布政使布政使又不越府而苛责焉府之权重则上足以抗司之吏州县去府近必无畏其胥吏之理且夫州县之吏与督抚司道之吏其势必相为首尾交通固结姻娅而往来故裁道与按察而减督抚之权者非徒省官而少事也所以掘发豪胥横吏之巢穴使州县之吏举皆失其所恃而后可以独断而有为然则诚去督抚司道之吏虽州县小丑吾已不畏之乎佐贰之徒隶耶彼丞尉者其官甚卑其所用吏役不过乡里愚民欲少而易满才猥而易制丞得制之尉得制之县令得制之府得生杀之其能为患者亦鲜矣十丞尉吏不当州县一十州县吏不当司道一尊卑之势然也天下莫患乎以至轻之人而寄以至重之权朝笞暮辱颐指而气使其人固已轻矣而其权乃能操纵阖辟一县之事故作奸易而畏罪难今既设为州县佐贰胥吏多寡之定额而其待之之方不妨稍存宽大无轻笞责重其颜面其有不道不法罔上作奸赫然告之太守请于方伯杀一二人以殉其余则内外肃矣
　　胥吏论五　　　
鲁一同
或曰去道与按察使并督抚而以权与府州县为减胥吏则得矣如此则州县专行自恣法令必颇冤民必多应之曰民之所以多冤者州县冤之乎为大吏冤之乎必曰州县民冤于州若县则往诉之府府仍饬县则往诉之道司若道若司仍饬府则往诉之督抚督抚仍饬道若司转饬之府府乃亲提而鞫讯之其审判必与县断略相等民于是不得已控之部部饬督抚督抚者不得已使省会州县杂治之地方州县又先往为之地曲徇锻链何所不有民冤之获伸者盖百而一二而当事之身家局外之株连证验之旁逮奔走道路经年累月干冒寒暑死丧相继财殚身冤痛入心髓故能冤民亦能不冤民者州县也不能冤民亦不能雪民冤者督抚也一案下司动费千数转相研驳毫发皆病贿赂一到纤悉合徒伤吾民之肌肤而倾州县之囊橐囊橐一尽又将剥民其大奸巨贼州县畏到司之费匿不成案不在此数何取上司之累累名为详慎实漏吞舟且州县冤民与否本心自然必非大吏所能检制太守耳目最近喘息必闻苟畏上司莫此为甚今不责之府而责之司道何以天下之府皆不肖而司道皆贤此愚所谓舛者也诚能使一廉平公正之方伯正身率属府必得其人府得其人州县莫敢为奸天下不过须数十辈　圣天子详察于侍从公卿之间亲择其可信风裁素着宽重有体者付以一面之事久任而责其成功其视督抚司道丛治一方者功相迈也嗟乎上寄其地方于方伯下寄其民于州县以知府转输其间亲民之官多治官之官少胥吏之数减长吏之权伸彼州县者以趋承上司之力治吾民以申详反覆之精明治吾吏必将公务修举耳目清明文法简易然后议久任之法复代耕之制使民庶烝烝三代之法不难再见岂徒汉文景唐贞观之间云尔哉
　　省则例议　　　
冯桂芬
谈者谓今天下有大弊三吏也例也利也任吏挟例以牟利而天下大乱于乎尽之矣夫例何以设曰为治天下也例之大纲尚不失治天下宗旨至于条目愈勘愈细其始若离若合其继风马牛不相及其终则郑声谵语不知所云遂于宗旨大相背谬偶一道破无不哑然失笑者试以吏部言之丁忧服阕稽核月日是也命官亲供之不信乃凭之里邻之结本官身至之不信仍待之置驿之文刘文清服阕到京　命署缺部以原籍文未到驳之　特旨准署近年驿授选人外官赴选更用本籍验看以服阕文不到扣选者不知凡几外官赴选更用本籍验看之条服阕者亦然其理安在犹是人也三年中非骤能衰老若谓哀毁灭性举动改常设有其人曾闵之流也方将旌之以风厉天下而验看何为者如有甄别岂非冤抑既无甄别曷取具文旗员道府服阕引　见分别内外用之例同蒙则以为以礼去官正宜优加体实缺勿开缺候补勿扣资服阕赴官自递亲供即任事如常惟逾限期年不至者开缺扣资其余繁文一切可删又如亲老告近是也顾亲年六十五以上准告近则年六十四之亲不向隅乎家无次丁准告近则有次丁而或笃疾或远出或不慧虽有如无者不向隅乎且迎养在寓有别迎亲送亲假有别告养告近而服阕者有别剖晰可谓精矣而于人情动多窒碍惟有一切以欺应之始可无事设有老病之亲而年岁不合例又不得无疾称疾至诚无伪者处此计无所出将齎咨涕洟以赴官邪方寸已乱旷官瘝职曾何益于　国家也然则非以防其欺乃以导其欺也不特导其欺且以逼其欺也其于治天下非徒无益而又害之惟于胥吏则为大利之所在而例固非吏为之也　朝廷为之也　朝廷亦何德于吏而必为之浚利源哉偶举二事他事可知他部可知大凡治病者必探其病根而除之而后病可已吏之病根安在在例案太繁而已若是者非一编菅一秉拉杂摧烧之则天下不治宜简谙习吏事大小员数人紬绎会典则例等书存其要名之曰简明则例凡则例等书关涉银钱者尤如牛毛茧丝令人不可猝了此皆舞弊之经传也每部不得逾二十万言旧册存之旧例旧案无论远近一切毁之以新例颁发大小官员惟戒自今非新例不得援引小事两可者卿贰督抚以理断之传曰用人勿疑卿贰督抚大官而必束之以例案且束之以无一定之例案是疑大臣而转信吏也傎孰甚焉至咨移详札实叙处无可简略其首尾复述套语皆删之并颁一成式无论上下行文书呈状纸长阔若干寸格长阔若干寸叶若干行行若乾字皆一之令可装为一帙照例知照事月一报一类为一册按行续写文从极简以不能损一字为准连叶用骑缝印板心署年月日又各署皆创一公事表仿诸史表式别类分门事经月纬如目录然使易于稽考亦一便也夫二十万言不过两帙纵中材暮齿不习吏事亦能通晓凡户工二部纪银钱之书皆胥吏舞弊之书也即如苏松重赋数倍于他郡二三十倍于他省未尝不载于赋役全书而赋役全书具在骤阅之但见款项之繁多名目之猥琐分合杂糅之离奇非老于此事者无从得其每亩征税之数尚书侍郎起家文史不习会计虽遍阅全书亦不能知其数倍二三十倍者安在此何理耶必宜改定体例但着某县田若干亩一亩之税米若干银若干以大目通晓为主他可类推即用吏吏已无权可不用今日之吏也如后议
　　易吏胥议　　　
冯桂芬
后世流品莫贱于吏至今日而等于奴隶矣后世权势又莫贵于吏至今日而驾于公卿矣册府元龟唐元和中敕曾任州府小吏不得申送进士与亏礼教被科罚皆谓之不入清流明太祖实录吏胥心术已坏不许应试吏之贱旧矣至近日江苏州县漕书阍人更迭为之衣冠不与齿其贱也如彼而势权之盛则又莫盛于今日州县曰可吏曰不可斯不可矣犹其小者也卿贰督抚曰可吏部曰不可斯不可矣犹其小者也天子曰可吏部曰不可其不可者亦半焉于是乎其权遂出于宰相大臣之上其贵也又如此夫所谓可不可者部费之到不到也汉书云所欲生则与生比所欲死则与死比专指廷尉言今则转于吏户兵工四部为甚无他利之所在耳每部不下千人其渠数十人车马宫室衣服妻妾之奉埒于王侯内外交结隐语邮书往来旁午辇金暮夜踪迹诡秘莫能得其赃私都数尝与一绍兴人拟议吏部四司岁约三百万兵部官少而费更钜户部有盐漕工部有河工计四部岁不下千万外省大小衙门人数尤众婪赃更多更不啻千万究银所从来　国家之帑藏居其三吾民之脂膏居其七今天下之乱谁为之亦官与吏耳而吏视官为甚顾氏炎武谓之养百万虎狼于民闲者是也虎狼何知但知搏噬噬民不已继以噬　国无足怪独怪　国家之必养此虎狼何居正名定罪非尽杀不可然非一杀之而即已也杀一虎狼复养一虎狼其噬人自若是今之吏之不可复用也明矣考周礼太宰陈其殷置其辅郑注殷众也谓众士也辅府史庶人在官者夫辅非贱简之名又与士同列知古不以吏为贱役汉武帝时卒史皆用通一艺以上者唐高宗诏诸司令史考满者令试一经吏宜通经古之道也元时小吏可致宰执台谏明亦有吏员累官卿贰者况钟为郡尤有贤名中叶以后始贱吏不用非初制也钱氏大昕曰元时士人皆乐为吏而吏亦知自重自士大夫之于吏以奴隶使之盗贼待之而吏遂无所用旨哉斯言今日之用吏殆以　国计民生全付之奴隶盗贼也可乎哉既不能不用之即宜有以尊之惟今日吏之贱中于人心骤尊之清流犹不就也窃以为既如前议改例之后案牍减大半外官可并其事于幕而名之曰幕职略仿唐制与以入仕之途不得以游闲之人为之由郡县学山长择诸生中有才有行而文学中平历三试不中式者送郡县充选兼准应试九年无过叙丞簿官候选始脱试籍丞倅佐贰等官于郡县分聘一人大吏及部院皆由郡县择其尤上之今制惟军机处不设吏以章京治文书苏拉仅供奔走之役故流弊较少亦部院可以幕职代书吏之证也此幕职一途与科目荐举二途并用惟不得入翰林及为大学士稍示区别其余迁擢无稍轩轾又荐举可不由诸生而幕职不得不由诸生着为令如此则人知自重舞文黩货之风庶几少衰息乎
　　致鄂垣司道言差役　　　
胡林翼
林翼泛舟黄州读小宛之五章疑传笺释义盖未尽也传曰交交小貌应释为飞貌笺曰窃脂无肉食粟失其性不能自活亦未尽当也交交桑扈率场啄粟喻今日之差胥周围民居所在啄食之人也交交喻党之义窃脂喻贪朘之状哀我填寡宜岸宜狱诗人自知孤弱无可诉而以岸狱为宜其忠厚悱恻哀而不怨亦可伤矣呼长上而冤不可伸即卜之鬼神亦无善兆诗旨尤为沈痛管见所及录呈鉴正或亦瞽赋蒙诵之一得乎夫经在致用政贵安民乞函勉各府州县以时省览而垂戒焉书差贪虐之风庶几少敛百姓受赐无穷矣
　　请惩治贪残吏胥疏　　　
游百川
吏政八幕友
　　幕友说　　　
陈必甯
入幕之宾自古有之所以补裨政术匡救阙失其次亦以子墨客卿司飞书驰檄之任皆以佐治也然古人学古以入官通经以致用不但洞悉治术以期好恶之洽于民心即六曹庶务皆宜谙练而刑法为尤要故昔之官人法身年之外兼取书判后代试士法制艺之外亦用表判书表所以观其文理判所以验其听断也今时则不然揣摩入彀惟在八股试律亦且不必兼工乌论治术八股求之时墨先正且不及涉猎何论经史洎夫弋获以登仕途则钱谷刑名一切资之幕友主人惟坐啸画诺而已然而幕友中未尝无学识之士也其称名幕者大抵天资高读书多洞悉时务而又能立品不可轻屈非隆礼厚币不能致故业此者常挟其具以骄人然其具犹可挟也及其敝也子弟不能读父书学徒不能继师业人以其出自匠门而又得有力者为之推毂其具无可骄而骄自在也迨馆谷既丰饱煖生欲妻妾之奉宫室之美往往轶官而上之官有黜陟幕无黜陟官有赔摊幕无赔摊故官多绌而幕多赢也然则幕之可为不甚于官乎曰非然也张子不云乎富贵福泽所以厚吾之生也贫贱忧戚庸玉汝于成也忧戚非忧贫伤贱之谓谓忧勤惕厉动心忍性增益所不能以任世事也岂有持尺一之本墨守死法以毕乃事巧者工为避就狂者妄操生杀玩视生民愚弄居停而欲以是康其身养育其子孙有是理乎其早拥厚赀不旋踵而困饥寒者比比然也然则幕之不可为不甚于官乎曰非然也幕与官一也能学古通经以端其始持盈保泰以善其终官可世幕亦可世也若其未尝从事诗书授受摘钞律本以为遵守不复更事推求又复性耽饮食宴乐其于民事以隙治之而已若是者则未见其可为也
　　幕学说　　　
宗稷辰
故人吴实之有子以增及余门可以为庠校弟子而令司舞以贫游北平习名法家三年能佐郡邑治矣因来乞言诫之曰古圣贤之为治也尚有师友与处至七国而天下之士贤者言王才者称霸宾客多预国事汉代多以廉孝茂异为掾史唐宋遂征辟名士为参佐谓之幕僚虽登高第者亦为之胜国初重科目而轻首领官非谪辱不肯屈就于是幕僚卑罕有人才而帷幄中各延通儒达彦至于今不改百年以前类多引经断狱据理原情其文案典雅可诵干隆中尚有其人自抑扬之词有禁而入幕者不必言学矣然亦思佐治者天之民所操者天之法所以生杀之者天之理理曷以当法曷以平民曷以服非学大人之道者不能吴生勉之其可废学乎哉其可舍学而徇俗习乎哉
　　拟策七以刑名钱谷补县属　　　
杨象济
今县令之难为者以一县之大盗贼水火钱粮谳狱兵刑差役应供迎送之繁责之一人则事之不举者必多是所值使然非人材之拙于古也考之前代郡县皆得自辟所属丞赞治而掌农田水利主簿掌簿书尉督盗贼故令不大劳惟主其教化风俗之端而已今令与其属不相往来则不得不增多其吏其所与为腹心者独有幕宾于是有所谓刑名钱谷之目夫令以千里远来之人民情风土非所素习而寄其权于幕宾之手宜其事之不治其县佐既无所事则不复讲求其责则相率为不肖之行昔宋时以进士及第者补尉今至士人耻为朝廷不复以其官为意也久矣今欲令民事之理莫若使县令各还其权于所属欲其不旷职莫若用久任之幕宾为之皆用本县人年久有绩者得加秩为令则吏不能欺民间之事纤屑必知而令亦有余力矣盖今于刑名钱谷二宾岁馈必得二千金官之养廉不过此数其他日用不在此内是以令不能无贫而今亦人人不欲为令且狱讼之失幕宾例不同坐若分以责任使之力彼既为本地之人则必休戚相关不敢为暴虐奸邪之事何则人各有私心而亲其子孙所与共之人也西汉时亭长啬夫三老游徼皆本地人为之故汉亡不在下乱由吾之说封建虽不可复其亦致理之善术乎
　　致左季高　　　
胡林翼
闻劳神案牍宜延一精晓例案之刑名幕专管咨题文案而自司例外奏摺及例案外之文批则精力有余智慧更大谋画更镇定而有余刑名法律秦汉已然即萧曹名将相亦以文无害见长绦侯将百万兵而不能为狱吏牍背自古如此何况今日大抵天下乱则法密法密则吏操其权而必乱天下治则法法则人易守法而必治无如胥吏之天下不可挽惟在司事者神明于规矩之中尔目今办事必须知今知古知今者可与言萧曹之规随知古者可与言房杜之谋断先生可谋可断而法律太繁则恐精力或有不及　大清律易遵而例难尽悉刑律易悉而吏部处分律难尽悉此不过专为书吏生财耳于实政无丝毫之益夫疆吏殚竭血诚以办事而部吏得持其短长岂不令英雄短气乎
　　请查禁谋荐幕友片　　　
何桂芳
各省州县到任院司幕友必荐其门生故旧代办刑名钱谷该州县不问其人例案精熟与否情愿厚出束修延请入幕祗因上下通声气申文免驳诘起见而合省幕友从此结党营私把持公事弊端百出不可枚举近来各省习气大率如此不独上年左宗棠所查江西劣幕高隆讌一人为然也应请　谕饬各省督抚严行查禁认真整顿如院司幕友有荐引徒党充各州县幕友者立即驱逐回籍不准在该省逗遛并将有意谋请之该州县惩处庶可挽浇风而清吏治谨附片具陈
　　请　饬严禁查拿片　　　
何桂芳
刑部办理各省案件全凭解部招册核议臣风闻各直省州县办案凡系犯人原供其中有情节可驳者必经刑名幕友删改妥协始行录册送部是以解部供招多有不实不尽部中凭册定拟窃恐枉杀无辜在所难究请　旨饬下各督抚督同臬司严密查察如州县幕中有删改犯供一字者立即拿问从重治罪并将该州县严行参办庶各犯真情可全行上达而部中议罪自不至失平矣
　　覆督署某幕书　　　
徐赓陛
丑之夏夷犯广州御史某请开矿助饷议者或惜其说之不行鼒以为国用之不足非银少也恃银以为用之弊也拟上谏开矿封事其略曰今之筹国用者在于重农桑而已矣重农桑必先贵粟帛贵粟帛必先禁淫侈淫侈禁而后商贾之利微商贾之利微而后耕织之人众耕织之人众而后粟帛之所出多粟帛之所出多而后银价贱银价贱而后泉货之源通议者迂之鼒惟邱甲刑书规于叔向井田世禄非诸兰陵夫束修之往来莫亲侨(八十)洙泗之绍述莫过孟荀而犹分茅而设蕝也如是况鼒童土下士而欲奋一人之舌信天下之心其亦傎矣顾以人之不信吾说而吾遂无以自信则是暧姝濡需之学重以突梯挈楹之情易传曰中心疑者其辞枝失其守者其辞屈鼒窃恧焉因就前说罄其辨条其法为务本论上下篇以守弈者举棋之戒且以备遒人木铎之徇焉
　　务本论罄辨篇第一　　　
徐鼒
或问于鼒曰国家二百年来　列圣相承上自河工边饷下而民闲交易恃银为用近岁银出外洋公私始匮此银少而国用绌之符也子则谓国用之不足非银少也恃银以为用之弊者何也鼒曰直省州县产银者不及十之一不产银者十之九可农可桑之地不啻十之九而不可农桑者亦不及十之一此其多少难易之数相悬万万矣今求利而舍多取少弃易就难其亦傎矣国帑之入取之民也一尺之土皆可耕一寸之丝皆可织取之于民而民有以应也银非耕之能出织之能成者取之于民而民无以应也民贱售其粟帛而易银输官有数石之粟数捆之布不足完数两之银者银愈贵而民愈困矣且非独常额之银取之民也官不足于奉私变漕粮为勒折费不足于批解名火耗为加封江以南石米折银至五六两江以北石米折银亦四五两弱者倾产以输赋强者聚众以抗官追呼鞭扑之既穷则捏报灾荒以图缺额催科不力之有罚则摊移公项以济燃眉在官则十县而亏空者有九在民则十户而抗粮者有三于此而欲国用之不绌也得乎然则何以知用银而有是弊也曰今督抚查参州县亏空之案银款居十之九而仓谷则间有之花户抗延不交之款亦银款居十之九而米谷则间有之尝见州县开仓收米民囊米仓外坐卧守之米入仓则欣欣有喜色官吏唱筹稽册籍故延宕惟恐米之来不数日亟闭仓勒民输银民囊米归举家愁叹催租吏至其家持串怒吼输银倍其米价之二三向使征收本色吾知民之输将恐后矣何至官私交匮若此哉有子曰百姓足君孰与不足百姓不足君孰与足故曰国用之不足非银少也恃银以为用之弊也
　　务本论罄辨篇第二　　　
徐鼒
问曰今试持谷帛与人人取谷帛又试持银与人人则弃谷帛而取银银之贵于谷帛明矣子谓筹国用在于重农桑者何也鼒曰人人以银为贵者谓有银而可以得衣食也有银而无以为衣无以为食银何赖焉夫求衣于银不如求衣于衣之为得矣求食于银不如求食于食之为得矣今者南漕缺而有捐米之赏海运之议河南荒而有请赈之奏招商之令向使仓有积贮户有藏何至一方偏灾至勤　圣天子宵旰之忧哉万一粮艘淤浅商船沮滞虽银积如山恐无济也往者夷船犯金陵金陵城高池深调集之兵五六万宜可以固民心矣而士民出城避乱夺门号呼老幼以入荒郊无人之地者非弃安而就危也则以城中无一月之米人人不虑死于寇而虑死于饿也是时藩库存贮暨绅商捐输之银不下百万两富商大贾之藏银亦不下数百万顾无有守银而不去者肩负手自餱粮絮袄而外亦无有持其藏镪而出者固虑其启戎心亦以呼吸存亡之秋不足活人命也然则无衣无食虽有银亦无用之物矣古有云以君养民则不足使民自养则有余人人耕而天下无饥者矣人人织而天下无寒者矣故曰筹国用在于重农桑也
　　务本论罄辨篇第三　　　
徐鼒
问曰重农桑必先贵粟帛者何也鼒曰今使人治其事而获其利虽柅之不止也治其事而不获其利虽策之不前也江苏产谷帛之地也近者富民以田为累贫民以织耕为拙朴者苦之而巧者迁焉何也富民以其田受制于佃户有田之害无田之利贫民又累于国赋终岁勤动而利己者十不获五故苏州镇江两郡有以弃其田为幸者矣江北则又不然谷贱而不售民间积谷在仓而无从得钱至典鬻以完国赋偿私逋于是亦以弃其田为幸矣雍正干隆之闲松江以织布富甲他郡后夺于苏州之布而松民失其利近洋布行而苏民亦失其利自谷帛贱于银而农桑之利夺矣农桑之利夺而织耕之人少织耕之人少而谷帛之所出亦少矣今诚能朝廷之租赋民闲之交易一出于谷帛则农不至有余粟女不至有余布人人知谷帛之利而农桑之事将不劝而自兴矣故曰重农桑必先贵粟帛也
　　务本论罄辨篇第四　　　
徐鼒
问曰贵谷帛必先禁淫侈何也鼒曰厌布而帛厌素而华则锦绣纂组之事兴而纺绩之人少矣厌棉而裘厌常而珍则口外元狐海龙百兽之皮外洋羽毛大呢哈喇之属布于中国而棉絮丝茧之利微矣厌寻常朴拙之物而玩好之求则明珠宝石文木雕竹皆足耗吾民衣食之资矣粟米布帛捆载之多不敌拳石颗珠之价农夫蚕妇终岁之勤劬不能比奇技淫巧一日之所得则舍本逐末之人多而农桑之事不讲矣故曰贵谷帛必先禁淫侈也
　　务本论罄辨篇第五　　　
徐鼒
问曰淫侈禁而后商贾之利微可也鼒曰今试适五都之市值一二而索十者奇技淫巧之属也值三四而索十者锦文珠玉也值五六而索十者铜锡竹木之器也值七八而索十者皮币酒食也值九而索十者粟米布帛也缓急无用之物其值必贵日用必需之物其值反平者何哉人人必需之物人人知其情伪无所容其欺诈也故曰淫侈禁而后商贾之利微
　　务本论罄辨篇第六　　　
徐鼒
问曰商贾之利微而后耕织之人众何也鼒曰民之所以乐商贾而不乐耕织者耕织劳而商贾逸耕织之所获少而商贾之所获多也劳而获少则人思去之逸而获多则人争趋之以故今日之民蠢愚无用之男始归于耕其巧而慧者弗为也稍自给而坐食者弗为也贫穷无告之女始归诸织其巧而慧者弗为也稍自给而坐食者弗为也十男而耕者不过三四十女而织者不及一二彼其所以得食与衣者固不恃乎耕织也诚使淫侈禁而奇技淫巧锦绣纂组之事有所不行则彼之不耕而食者无可恃不得不从事于所以得食者矣彼之不织而衣者无可恃不得不从事于所以得衣者矣今天下通都大邑商贾辐辏之地民不事耕织而偏州下邑商贾不至之地民多事耕织焉亦其证也故曰商贾之利微而后耕织之人众也
　　务本论罄辨篇第七　　　
徐鼒
问曰耕织之人众而后谷帛之所出多何也鼒曰理固然也一人耕十人之食一人织十人之衣不可得也且耕织虽常事然必材力聚而后事业精斟酌乎天时之阴阳寒煖量通乎地利之燥湿高卑其事类非蠢愚无识之人所能识其微人人治其事则其间聪智之人必能济乎天时地利之穷而收倍蓰之利周有上农之夫汉有力田之科殆其人欤且以今天下言之江以南粪田养蚕之利淮泗之人则不知矣楚蜀沟渠蓄泄之宜燕齐秦晋之人则不知矣夫北方号称地寒然怡亲王水利所兴之地岁收且数百万此可知天下无不可农桑之地天下即无不可教耕织之人无旷土无游民孟子所云菽粟如水火者岂虚语哉故曰耕织之人众而后谷帛之所出多也
　　务本论罄辨篇第八　　　
徐鼒
问曰谷帛多而后银价贱何也鼒曰谷帛之少也富商大贾又得乘时射利逐谷帛之短而囤积以居奇谷帛愈短银价亦愈高此展转相因之弊也夫有银而无谷帛而银不能代谷帛之用者以银不可为衣银不可为食也有谷帛而无银而谷帛可代银之用者有以衣而无赖乎银有以食而无赖乎银也今谷帛多而上所以使下与下所以奉上皆可以谷帛为用而利权不归之于银银乌得而不贱哉故曰谷帛多而后银价贱也
　　务本论罄辨篇第九　　　
徐鼒
问曰银价贱而后泉货之源通何也鼒曰谷贱而农病银贵而商亦病其始也商不病人乐为商而有损于农其继也商亦病商苦为商而又无益于农何也日用必需之物以钱计值有常价也商人以钱易银趸置货物银贵而钱贱仍其旧值则价不骤加其值则货难售于是贬货就价以薄劣之物行其欺农人以难得之钱而受易败之货商人又以其不售之货坐耗其居积之银展转牵引而泉货两滞商民交困矣今以谷帛代银之用即以谷帛分银之权银之权既轻则银之价自贱如是则用谷帛不用银之处固不患银之少且用银不用谷帛之处亦不苦银价之昂以谷帛为主以银为辅银不至为腾踊而谷帛借以流通吾见银之便民而不见其病民矣故曰银价贱而后泉货之源通也
　　覆奏部议陕甘捐输经费再行详核疏　　　
林则徐
窃准户部咨称议奏陕甘捐输番案经费应准给予余限两月扣至二十七年二月底一律截止所捐银两原为番案而设拟令凑足七十万两分贮陕甘两省藩库加谨封贮以资储备其所请提银四十万两发商生息一节原因常年设卡游巡豫为筹计但发商每年输息亦只获息四万两设遇急需而所发本银难以期收回似宜实存在库提用较为便易应令该督抚等查照现议将该省缓急情形通盘筹画详加酌核再行奏办其十一月以后所收捐银及余限内续收银两均应报部拨用藉资周转所有归完减平银六万六千七百两迅即委员批解部库毋稍稽迟又附片奏称陕西第三次捐输收银六十余万两除现经议令凑归陕甘两省藩库外计数尽有盈余拟即在此项内提银三十万两以充收买商米之用立即委员解赴天津道库交纳稍毋迟误等因具奏奉　旨依议钦此咨到臣等钦遵办理除陕西省已委试用同知雍载庆等三员各管解捐输银十万两分作三起均已于正月起程赴天津道库交纳不敢稍有稽迟外其议定以七十万两分贮陕甘藩库一节查甘省捐局三次奏报共收银十一万一千八百余两除应解部归完原借减平银数尚不敷存贮之数自应即由陕省核拨解甘并陕西藩库封贮之项均各专案报部仍照臣等前摺所请遇有重大事宜必须专摺　奏明方准动用以重公项而备不虞惟现准部议既令臣等将缓急情形通盘筹画详加酌核再行奏办遵即往返熟商从长计议不敢仅顾目前潦草塞责窃以番务为甘省最累之端自古至今不知办过若干次数果有一劳之逸之法前人早应绝其根株必不肯将就一时仍贻后来之累无如该番众等族类既不可胜数插帐又并无定居且无恒业以资生但恃攘夺为长技捕一处则一处暂为敛办一年则一年仅免鸱张如有关顾不到之时防范未周之地彼即狼奔豕突无恶不为即如前年钜案丛生上年贼踪稍敛此中无他谬巧总惟严防卡隘勤拏汉奸贼未来则分兵游巡贼既至则合兵剿击虽不能尽期破获究不敢稍任空虚然如此办理则须有常年额支之经费有临事急需之经费所谓临事者如遇大股抗拒必须多用兵威若上年剿办黑错寺之类即部议所云存库提用较为便易亦即臣等前摺所云必须　奏明方准动用者是也若常年扼要防卡防河及分派游巡之弁兵欲其认真严守不敢躲避虚报则不得不另给口分使之果腹有资始能勇奋从事以是计之即终年安然无事亦须二万两上下方敷给发以无已之支发若取诸藩库封贮之项自然日见减少且该年之中又难保无临事亟需奏请动用之款则年复一年不久即归乌有臣等苟但顾目前此数年内未必不可敷衍而为久远之计似生息一项势不可无即如前摺所请于捐项提出四十万两发商生息经部臣核明每年祗可获息四万两原系烛照数计再不能断有加多然若以二万两为添防及游巡舟兵口食之需仍以二万两归本则二十年后本已归足息仍长流较之全由封贮款项支发日见消耗似为久远之图查陕局捐输自第三起具　奏之后又有续收银二十九万余两豫计截至二月底止陆续呈捐者当复不少核数总有盈余合无仰恳　皇上天恩俯念边境防番在在皆须设备所有臣等前请提银四十万两生息一项仍求　恩准办理庶两藩库封贮之款可期永远存留不至日久消耗实于边务有裨现据两省司道禀称查近年陕甘商力亦甚疲乏或须将生息分数酌量减轻之处容臣等察看各属情形再行分别核办总期有裨公事无拂舆情其自十一月以后至余限期内所收捐银除发商生息外自应遵照部议全行报拨但查甘省地连关外每年所需兵饷四百余万悉由江浙豫东等省及长芦两淮拨解前来程途既远陆运维艰若将捐输条款抵解他省协甘之饷似可稍省辗转解运之烦而他省应行解甘饷银又可另为就近挹注如此一转移闲于　帑项并无出入盈缩而运费节省实多似一举而数善备焉
　　沥陈湖南筹饷情形疏咸丰八年　　　
骆秉章
窃湖南地方山泽多而平原少地多硗薄素非财富之区民务耕农鲜经商之利合通省钱漕计之仅抵江浙一大郡贫瘠可知寻常无事之年除漕米十五万余石起解外尽本省入数敷本省开销绝少存留待拨之款军兴以来湖南首办防剿除二年逆贼窜扰湖南重兵钜饷随同协济外此后内剿本省之贼外御五省之贼复越境而兴援鄂援江援黔援粤之师频年裹粮从征迄无虚日且时须协济江鄂黔粤饷需统计每岁须银二百万两内外而本省额兵之饷不与焉入项如此其少出项如此其多念时局之艰难既未敢以苦累情形上　圣虑亦未曾以协拨钜款望之邻封所资以接济者劝谕捐输固其一端矣然湖南富户无多捐输至再至三势难为继且邻省如湖北江西广西均闲有在湖南收捐之事臣以时艰所值彼此同之亦未尝遵照部文概捐禁绝是湖南军饷繁钜非全恃捐输也臣与僚属于筹饷一事频年竭蹶图维所略收实效者盖有两端一在厘剔钱粮宿弊以农而输将较前踊跃也一在杜绝厘金扰累以通商而抽收较有实济也请为我　皇上敬陈之湖南各属钱漕科则原为轻减近时民闲艰于完纳不但难期年清年款并有逋欠数年未能完纳者臣访察各属情形虽受弊之轻重不同而究其致弊之原不外官吏之浮收与银价之翔贵而已州县廉俸无多办公之需全赖钱漕陋规稍资津贴缺分之优瘠即视陋规之多寡为衡此东南各省所同不独湖南一省为然湖南亦不独近日为然也沿习既久逐渐增加地丁正银一两民闲有费至数两者漕米一石民闲有费至数石者款目繁多民闲难以折算州县亦难逐一清厘一听户粮书吏科算征收包征包解不压不止每遇完纳银米整数之外尚有奇零则一并收作整数如一分一厘则收作二分一升一合则收作二升之类名曰收尾小户穷民尤受其累未完纳之先有由单由单有费既完纳之后有串票串票有费其完纳稍迟者粮书先时借垫计息取偿多至数倍官为出差催追名曰揭差每一揭差下乡则一卿为之震耸此弊之原于官吏害及于民而小户为尤甚者也官吏既视钱漕为利薮刁衿劣监即从而挟持之每人索费数十两百两人数多者一县或至数十人名曰漕口少不遂意则阻挠乡户完纳或赴上司衙门砌词控告甚至纠聚多人闯署殴吏酿成事端州县于开征之时必先将此辈笼络安置而后可期无事此弊之原于刁衿劣监官吏受之其害仍及于民者也从前银价干隆嘉庆年闲每银一两易钱一千文道光初年每银一两尚止易钱一千三四百文自后渐次增长至二千文近更增至二千三四百文农民以钱易银完纳钱漕暗增一倍有余之费咸丰元二三四等年钱粮之多民欠实由于此迨五年秋后收成稍稔每谷一石仅值钱四百余文尚苦无从销售农民以谷变钱以钱变银须粜谷五石始得银一两计有田百亩可收租谷百石非粜谷二十石不能完纳钱漕农末俱困情汹汹臣与司道熟商严饬各州县将钱漕宿弊大加厘剔谕以事理晓以利害严禁吏胥衿棍扰索把持许地方公正晓事士绅条陈积弊设局稽查民情翕然称便惟各州县缺分不同钱漕章程向来不一如必尽革州县陋规丝毫不许多取则办公无资廉谨者无从措其手足其不肖者反将以此藉口别开巧取之端更为　国计民生之害如必明定章程许其每银一两每漕一石收银若干又恐官吏视为定章久之或于定章之外复有增加弊与今等且民可使由不可使知设刁劣士民本其挟持官吏之心执厘弊之新章指为滋弊之创举则告讦日繁其势不至胁官吏以取偿于农民不止如不厘定征收之额又恐乡民无所适从征收未能画一弱者必仍为胥吏所欺强者或且藉此以遂其刁抗之计是欲除弊而反以滋弊也
臣反覆图维不难于立法以救一时之弊实虑于救弊之法复增一作弊之端正踌躇闲适各县士民纷纷赴省具呈自拟款目以为征收之准臣察其官民相安者准之未协者駮之俟其适中而复准之数月之闲大致略定复察州县之不能切实遵行者撤之不法吏胥及刁劣士绅之阻挠者责革而痛惩之其不安本分士绅欲藉厘剔宿弊之举为臣建祠泐石希图敛费者亦严斥而痛绝之自五年以来湖南钱漕始稍有起色而元二三四等年民闲积欠率皆踊跃输将　国课不至虚悬军储不至束手州县办公亦不至十分拮据而农民则欢忻鼓舞举数十年之积累一旦蠲之稍获苏息矣现在各属田价渐增农安畎亩无复盻盻之意向之藉钱漕聚众动辄闯署殴吏者自厘定新章以来绝无其事此厘剔钱漕宿弊以济军饷之实在情形也抽厘之举臣于试办伊始亦深怀疑虑恐其奉行不善适以扰民惟念重农经商载诸往训今四民之中惟农最苦获利最薄而钱漕一切均于农田取之商贾挟赀营运懋迁有无获利为饶无力作之苦而又免征收之税当兹多事之秋稍取其嬴以佐　国计其亦何辞况厘金之为数至微百货长落随时本无一定之价以至微之数附诸无定之价官取诸商商取诸货货价取诸时如果经理得宜亦复何虞扰累所难者水陆卡局之建设各有其地以水路论有水涨宜设此处水落又宜设彼处者有水落暂宜裁撤水涨始复增添者以陆路论有已设卡局之处并无总隘可扼不能不分设子卡者有未设卡局之处商贩绕越争因趋不能不另议移设者兼之贼踪飘忽道途通塞靡常或因客商绕避贼氛幽僻之区反成达道或邻封道途偶梗通行之路反类遐荒苟非因地以制宜岂能推行而尽利百货销数之衰旺会有其时各处市埠情形彼此互异有旺在春夏而秋冬渐形衰减者有旺在秋冬而春夏忽形冷寂者上月收数较之下月每有参差此处畅行推之彼处又难一律苟非随时以通变岂能斟酌而咸宜臣惟厘金一事本属创行收支款目既无定额之可循嬴绌情形实难一概以相例卡局既多事目又杂各执一成之法严为稽核罅漏必多更增一切之法预为防维虚伪转甚古云任法不如任人洵为破的之论但使所委官绅各以实心任事上念　国计之艰难下体商情之畏累将平常衙署关防习气概与删除事必躬亲数归核实庶不以丝毫饱奸橐亦不以苛细失人心而商情自然帖服所有卡局需用之费及在事官绅薪水之需臣饬总办局务裕麟悉心斟酌稍令宽余俾得洁己奉公无虞拮据亦已养其廉耻杜绝侵欺仍不时访商旅公评时申儆惕其客货经由之地水次分泊师船陆路派拨练勇令其就近往来巡护其商贾辐辏之区专驻水陆练勇以资镇压俾知出厘金以少佐军储即可藉厘金而保全资本自设卡局以来商贾安心贸易廛肆如常军饷得资接济此严防厘金扰累以济军饷之实在情形也伏思古今利国之道要在利民以恤民为心者除弊即以兴利民以为利乃国之利也百姓孰足与不足所以为治平之远猷以罔民为事者立法徒以滋弊民不以为利终非国之利也利未见而害已随或且误安全之本计就湖南现在情形而言虽局势狭小仅勉为目前敷衍之资而访农商情形尚无不便所有办理情形谨据实陈　奏
　　与陈秋门给谏光亨论军饟　　　
胡林翼
宿松途次奉二十一日手教反复思议尊旨大有所疑若匿而不言转失待人以诚之意钱漕者岁用之常经也湖北岁入正供不满百万尚须请拨部款三十万以养荆州及各营官兵此百十年之旧章也今正供不能加多部拨久无所出每月加增征兵月饷三十余万去年攻九江赏七八万三河桐城赏十三四万加以船帐房军火岁需数十万是正支之外所需凡三百九十余万从何取办自汉以前商贾之征倍于农民至后世反蠲之者王者节宣天地之宜以为正供已足给用可以与民休息耳世乱军兴则百税举非有所残于民势不得已也今之厘金与汉之算缗唐之除官钱宋制之头子钱异名而同实汉唐宋之季所取于民者名目繁多今特行其一耳不为病民所以行之约而有济军饷惟在用人不用法而已矣刘晏所以得理财之要在引用士人一语此所以与汉唐宋之季世苛商而病民者异也阁下反以此为疑不取之商贾将取之农民乎吾弗能知也欲养兵不能不筹饷故宽其意于钱漕所以培本计而致厚于农民严其法于厘金所以开财源而致力于兵事商逐末取利厚缗算亦何不便农勤力取利微损一分受一分之益所以培根本也阁下又何疑焉漕事前函已明漕折不仅利民亦实利国河运果通尚须官为买米以运太仓也不尽之意容面达之
　　派员督办粤厘疏同治元年　　　
曾国藩
窃臣维东南寇氛蔓延日久皖南池甯二府十室九空人争相食皖北庐凤等处白骨蔽野田地荒芜苏浙两省蹂躏亦复相类生民之涂炭深矣　圣主之忧劳极矣为封疆将帅者孰不思扫荡逋寇一解倒悬况臣膺兹艰钜委任尤重岂敢稍涉推诿更分畛域无如贼之占地太广股数太多臣之兵饷两绌才智太短受　命两年至今无一兵达于苏境图皖年余迄无一旅进攻甯国分内之事不克自效清夜以思愧悚汗下至浙江军事左宗棠苦战衢严独任其难臣不克分兵往助赵景贤困守湖州坚贞盖世臣不克设法往援徒有兼辖之名并无统筹之实前此钦奉正月二十三日　谕旨仍令臣节制四省毋许再行固辞本不敢哓哓渎奏兹因御史朱潮奏请六七省兵事责成一人臣既怀大名不祥之惧弥触隐微抱疚之端窃计苏杭安徽糜烂若此以一人而办一省之贼无论如何大才如何竭力但见其不足不见其有余况以臣之愚陋承乏两江时虞陨越安能兼顾浙江安能更及两湖福建该御史朱潮所奏数省兵事责成一人之处固无庸议倘蒙　圣主鉴臣愚悃并收回节制四省之　命俾臣专力本职稍释神魂之震惧尤感　圣慈之曲尽矣至朱潮所称四川广东协饷派大员一人督催馈运等语其事难以尽行其议实有可采上年侍郎宋晋五省会剿一疏亦系兵饷通筹与朱潮大致相同臣查四川内患未平本省支绌自难协济外省即将来蜀贼荡平尚宜先协云南之饷不能遽及江浙之远惟广东最称殷富财力为东南之冠其地势亦宜供江浙之饷天下之大利除丁漕正赋外约有四宗曰海关曰盐场曰富户劝捐曰市镇抽厘他省或据其一或据其二三惟广东兼四者而有之粤盐一宗行于江西湖南者浸灌淮南之引地占夺江苏之大利即乐桂埠商孔广缙一户七八年来拥赀百万他商之殷实可知官项之赢余亦可想见而淮课因之全失粤课并未稍增厘金一宗如佛山韶关肇庆等处着名繁富咸丰十年间巡抚耆龄于韶关后设一新卡未及一年收税至五十余万藩司周起滨议于肇庆府河设卡每年亦得四十余万此外钜镇大卡不一而足至于海关一宗粤海税项远出各口之上捐输一宗粤东富室亦非各省所及斯中外所共见共闻者若使经画得宜但于四宗之中得其一宗可养数万之兵剿江浙之贼溯查庚申五月臣奏请以江西之厘金充臣营之军饷两年以来臣军赖此无饥溃之虞似可援以为例合无仰恳　天恩采纳朱潮之议　特派二三品卿一人驰赴广东驻扎韶关办理通省厘金专济苏浙安徽三省饷项干隆年闲新疆用兵曾派大学士黄廷桂驻扎肃州综理兵饷此次江浙军务较新疆尤为重大即派六部卿贰衔　命使粤专督厘饷亦不为过如蒙　俞允臣当奏派贤员熟悉厘务者随同星使前赴粤东设卡抽办韶关距江西甚近臣当与该使臣往返函商务使筹兵筹饷一气呵成或绌或赢随时斟酌广东官绅有设立私卡者使臣会同臣处奏参州县有暗中阻挠者亦即奏咨参撤凡厘务所得之饷先解浙江军营左宗棠新任浙抚无尺寸之完土无涓滴之饷源蒋益沣等到后尤觉无米为炊若以广东厘金济之则前此奏准协浙月饷十万两即在其中抵除其次则解安徽军营臣处如鲍超一军欠饷八个半月曾国荃一军欠饷九个半月徽州各军欠七个月有奇急思早得粤饷一清积欠李续宜添募新营亦当另筹接济袁甲三久处穷困亦应量为津贴方足以驭强将而抚饥军又其次则解江苏军营闻上海出款太多亏累甚钜镇江扬州两台亟须另筹协饷其广东应解红单艇船之费亦可于此中抵除由臣咨商韶关使臣察各军之缓急定拨解之多寡其运解之法或由赣州送至江西转解或由轮船搭至上海转解均听韶关使臣察酌办理其广东本省应用之项与夫京款协款该省除正赋外尚有海关盐务捐输三大宗尽足以资周转不许挪移各卡厘金以清界限数载以来部库空虚从无京饷解军之事今若　特简京卿督办粤厘则与自京解出者无异实惠及于士卒利权操自　朝廷疆吏守其土地不得私其货财于　谕旨挽救积弊之道或亦不无小补
　　请停东征局片同治四年三月　　　
曾国藩
再咸丰十年长法创立东征局于本省厘金之外重抽半厘本属商贾积不能平之事当时冒不韪之名而坚持定议者黄冕一人之力为多其局即设于黄冕宅内是以百口讥议多方阻挠且有扬言焚烧黄冕住宅以恐喝之者其所以幸而办成全赖抚臣骆秉章主持其事臣于十年四月忝膺江督之　命进驻祁门正值苏常新陷全皖糜烂无片土可以筹饷甚盼东征局成借湘饷以剿吴贼因闻物议纷滋不敢遽奏该局于八月办成骆秉章于十月赴蜀臣于腊月始行具奏乃湘省商民不怨骆秉章之主持亦不甚怨臣之妄取而专归咎于黄冕之倡议盖筹饷本为怨府本省之饷专供越境之军尤为各省所无之创举众口铄金势所必然同治二年钦奉十月初二日　寄谕以黄冕贪横恣肆声名狼籍饬臣查核臣查黄冕前官江南府县并无劣迹后随浙江军营获咎甚重然皆在二三十年以前近年黄冕大遭物议则惟东征局一事而其事实大有益于臣处是以未及覆奏盖既不敢辨人言之无因而又不欲东征局之遽罢也咸丰十一年安庆垂克之际粮饷罄尽赖东征局解银七万立慰军心厥后进兵雨花台孤军深入时虞饥溃臣统军太多不能专顾金陵一军每当万分危迫之际臣弟曾国荃飞书乞饷于东征局无不立时应付外间不知者但觉该局筹饷裕如实在通省商民之心以谓金陵早克一日则此局早停一日心一志以助其成功者非有余也求速停也迨至去年六月金陵幸克湖南人民举手相庆谓今而后东征事竣物力可以稍纾矣臣亦早思力践初议业于三年三月十二日先行陈奏一次迨金陵克后又于十二月十三日二十八日两次具奏议定今年夏间裁撤东征局先期函告杨岳斌恽世临黄冕及湘南各官绅其湘人来营及公车过此者均力请早撤此局臣坚订而悉许之湖湘之间传播殆今杨岳斌请改东征之局专供西征之饷张亮基林鸿年又奏分东征饷项协济滇黔皆蒙　皇上允准臣伏念五年以来湖南一省独加半厘本已偏枯臣奏停广东江西之厘而于桑梓独食其言臣实用湖南各卡之厘而令黄冕代被其谤均有不安于心者谨一一缕陈于　圣主之前俟四月间臣即专摺裁停东征局俾湘民同感　高厚之恩而臣亦稍释隐微之疚至于杨岳斌饷项臣已与订期自五月起即由金陵协解三万适符东征局解臣之数又加官文李鸿章沈葆桢马新贻等处协款甘饷十余万不患无着滇黔之饷臣同日另摺具奏矣
　　造报军需款目疏同治六年二月　　　
曾国藩
窃臣接准部咨同治三年七月初十日内阁　奉　上谕军需报销一事臣自咸丰三年带兵以来统辖日广条目太繁曾于咸丰七年十二月酌拟报销大概规模陈奏一次十年四月奉　命署理两江总督即于五月附片奏明拟自咸丰三年至十年五月分作三案造册报销先将咸丰三年九月起至六年十二月止作为第一案专摺具奏照例造册咨部在案臣初出带兵并未奏派大员总理粮台收放各款随时遴员经管咸丰四五六七年以今湖南抚臣李瀚章前任守令时经手者居多八九两年以江西候补知府张韶南经手者居多十年五月忝任江督以后始奏明于江西省城设立总粮台添委江西建昌府知府隋藏珠与张韶南会同经理至十一年秋克复安庆图攻金陵又于安庆立台名曰江外粮台调隋藏珠管理而以江西候补知府王延长副之其留于祁门者支应皖南诸军名曰山内粮台其时张韶南物故派安徽候补知府李兴锐始终其事其随臣弟曾国荃在安庆金陵者则有江西候补知府李作士等员别无台局名目但在舟次支应而已臣统军甚久人数甚众款目甚钜而委员极少前后十余年大小委员不满四十人以故浮费较少头绪易清此臣营历支年放军需大概情形也同治三年七月奉到　谕旨饬开简明清单即札行各省台局开送历年所解饷项总数汇齐核办嗣准各处陆续送齐即于四年十一月在安庆省城设立报销总局派安庆江西两省布政使综理其事仍令王延长李兴锐二人专司勾稽以资熟手又添派安徽候补知府彭嘉玉帮同查核其江西总台案卷则由江西布政使派委候补同知直隶州陈长吉齎至安庆会同清厘一年以来各该员等逐款稽查悉心核算开单则期于简明底册则归于详核兹据署安徽布政使吴坤修江西布政使孙长绂前署安徽布政使调任湖北布政使何璟会同详称自咸丰三年九月起至六年十二月底止前经具奏者兹亦重开一单列为第一案共收银二百八十九万一千四百一十九两五钱有奇收米五万三千七百四十九石八升有奇共支发银二百六十六万七千三百七十一两六钱有奇支放米三千七百九十九石五斗八升有奇所余银两及余米变价等项共计存银二十九万一千三百九十四两一钱有奇其自咸丰七年正月起至二月二十日臣丁忧回籍之日止陆续支放及各项杂款未经列入初案者另开一单作为第二案共支发银二十九万一千三百九十四两一钱有奇自咸丰八年六月臣由原籍起复带兵援浙之日起至十年四月底止开列一单作为第三案共收银一百六十九万一千六百七十九两一钱有奇收钱一千一十九串有奇共支发银一百六十二万七千四十六两八钱有奇支发钱一千一十九串有奇自咸丰十年五月臣接任两江总督起至同治三年六月克复金陵止开列一单作为第四案共收银一千六百八十五万四千五百九十两七钱有奇收钱九十六万五千五百五十二串有奇共支发银一千六百七十六万三千七百七十五两有奇支发钱八十九万二千八百六十三串有奇以上四案均就实收实放之款逐一开报其各军欠饷及协济各路银钱等款另行分析开单具详请奏前来臣查向来军营放款缓急多少粮台委员得以主持其事臣营则十余年来无论支发何款无不亲自裁度虽有不合例之供支从无不核实之款目同治二三年闲统军至十余万人欠饷至十五六个月从未有兵勇向粮台索饷滋闹者一由于粮台之银随到随发从无留存一由于发饷之际概由微臣斟酌不与委员相干因是免差于浮冒之弊而即以取信于将士之心此次汇办报销为时阅十二年之久用款至二千一百三十余万之多臣复加查核均系确实可据除自三年六月以后至四年北征之日止臣督饬各员接办照例报销外所有咸丰三年九月起至同治三年六月底止军需款目分为四案开列简明清单恭呈　御览谨专摺具陈
　　奏拨二成洋税片同治六年四月　　　
曾国藩
再臣回任后通计饷需款目一年入数较之出数不敷甚钜且有万不容缓之事须另行筹款者约计数端如制造轮船实为救时要策上海开设铁厂在沪及洋商购买机器两副大致已属全备而造船一事则以无款可筹尚未兴办臣前在安庆曾试造一小轮船不甚得法李鸿章苦心经营独得要领现在江甯上海各局制造洋炮洋枪洋火等项均用内地匠人能学外洋机巧以必应速办之事又有可乘之时有可用之人而坐困于无可拨之银殊觉机会可惜此一端也剿捻之师如刘松山一军例支月饷六万两入秦以后因添发米价运费将近七万今年仅解去两关该军孤悬西陲日与捻回寇接战深恐饷项不继或生他变淮勇诸军人数较多霆军湘军上年均发满饷淮勇仅发九关臣寸心抱歉久欲略为增添而计无所出近则苏局厘金大减沪厘亦远不如前盐务则久无起色似此情形不能足关之数目下三四两关即难凑齐夙夜忧惧深恐无以维系军心此又一端也捻逆驰突无定臣常谓北以黄河防务为主东以运河防务为主南以大江防务为主能守定此数处不使贼踪窜过一步大局尚不至决裂而长江上下数千里仅恃水师绝少陆兵北岸沿江最要郡县安庆仅有两营扬州亦仅两营滁州和州无为州并无一兵臣思添练数营布置各城为思患预防之计免致如二月间贼窜江滨上下千里纷纷迁避亦以无款可筹迄未举行此又一端也运河自清水潭以外处处卑薄蛰塌险工林立前月漕臣奏修堤坝又另片奏挑张福口引河修复新堤三案分别劝捐拨款办理臣经过淮扬察看商民太苦旋经咨商停捐而各工均不可缓银款又无可拨此亦一端也臣在营十余年每谓疆臣自有筹饷之权从不敢以支绌情形上渎　宸听今江南虽已肃清民力实尚穷困入款只有此数出款常有加增即京饷及协济陕甘霆军之饷义亦不可少减至制造轮船等事福建尚奏拨巨款新立铁厂江南已有铁厂岂可置之不办再四思维实有万难周转之势查江海关洋税一项自扣款清结以后提解四成另款存储部库本系奏定专拨之款未敢动用丝毫惟现当饷需万分吃紧合无仰恳　天恩俯准将洋税解部之四成酌留二成以济要需如蒙　俞允臣拟以一成为专造轮船之用以一成酌济淮军及添兵等事其余二成仍随时按给报解俟轮船办有就绪各军饷项稍裕即当奏明仍按四成全数解部以符初议
皇朝经世文续编卷二十五
　户政二理财中
　　请禁盐务河工侈靡锢习疏　　　
贺熙龄
  </div>
  <div class="pagination">
   <a href="皇朝经世文续编-清-葛士浚_page35.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page31.html">
    31
   </a>
   <a href="皇朝经世文续编-清-葛士浚_page32.html">
    32
   </a>
   <a href="皇朝经世文续编-清-葛士浚_page33.html">
    33
   </a>
   <a href="皇朝经世文续编-清-葛士浚_page34.html">
    34
   </a>
   <a href="皇朝经世文续编-清-葛士浚_page35.html">
    35
   </a>
   <span class="current-page">
    36
   </span>
   <a href="皇朝经世文续编-清-葛士浚_page37.html">
    37
   </a>
   <a href="皇朝经世文续编-清-葛士浚_page38.html">
    38
   </a>
   <a href="皇朝经世文续编-清-葛士浚_page39.html">
    39
   </a>
   <a href="皇朝经世文续编-清-葛士浚_page40.html">
    40
   </a>
   <a href="皇朝经世文续编-清-葛士浚_page41.html">
    41
   </a>
   <span>
    ...
   </span>
   <a href="皇朝经世文续编-清-葛士浚_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
