<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 34 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 34 页/共 67 页
  </h1>
  <div class="content">
   卷二十七　户政四疆城　户政五赋役

　　　覆陈索伦四旗事宜疏　　　　　　　　　　　　　　　　　
曾纪泽

奏为恭折覆陈仰祈　圣鉴事窃臣于光绪八年八月初五日承准军机大臣寄字光绪八年六月初四日奉　上谕金顺等奏索伦营右翼四旗地方请饬曾纪泽与俄国商议画还一折据称索伦营右翼四旗旧制分设霍尔果斯河之西新定约章归入俄界现据总管诺敏吉尔噶勒等沥恳将该四处地方收回官兵不致失所等语伊犁分定界址前经该京卿与俄人再三集议苦心区画始克议定约章此时欲图改易诚恐办理为难惟据索伦营总管所称各节该处官兵欲归不得且恐被回民平毁坟墓实属可悯究竟已定之界稍为变通能否设法商办之处着即详细酌议具奏原折着钞给阅看将此谕令知之钦此遵　旨寄信前来仰见我　皇太后　皇上于轸念兵民曲体下情之中仍寓慎重邦交顾全邻好之意跪读之余莫名钦感又见该索伦旗兵等虽已久沦异域犹不愿隶属他邦足征　圣朝深仁厚泽无不远孚凡在臣民同深感戴臣查西洋各国遇有改定疆界则兵民呼吁之事亦属层见迭出要在分界官彼此婉商妥为抚慰以安集之而不便重提约章再兴辨论此案索伦营右翼四旗官兵分设霍尔果斯河西之策集齐齐罕萨玛尔图尔根等处其地划归俄境该官兵等既虑无处居住又恐所葬坟墓被汉回回任意平毁据总管诺敏吉尔噶勒等所陈情形诚为可悯惟中俄约章经臣随同总理衙门王大臣仰秉　宸谟竭力屡争久而后定纵使其中有未尽惬心[妥](贵)当之处亦属事势所迫无可如何刻下既已互换颁行即宜彼此坚守不生异议至商议划还索伦营右翼四旗之地无论由总理衙门商之驻京公使或由微臣商之俄国外部均属迹近改约俄人势必不允徒使通融商改之端自我而开似于大体有若由边界大臣于分界之时就近婉商俄官能以他处幅员无多之隙地或以他项之补偿换回四旗之地则自以收地为佳如地界必不可收犹可商及将该四旗官兵迁归伊犁境内另行安插而与俄官约定章程设法保全兵民坟墓如此由分界官立言即使俄人不受商量尚不致牵涉已换之约章致俄廷之讥议据微臣悬揣伊犁迁出改入俄籍之民亦当有坟墓留存伊犁等处倘由分界大臣商之俄官设立互保坟墓章程俄人当亦不至全不允也臣愚陋无知仰蒙我　皇上俯采刍荛命臣详细酌议窃以为索伦营总管所恳收回霍尔果斯河西右翼四旗之地似未便由总理衙门商之驻京公使亦未便由微臣商之俄国外部谨就臣管见所及恭折覆陈伏乞　皇太后　皇上圣鉴训示谨　奏

　　密陈霍尔果斯河西地境事情片　　　　　　　　　　　　　　
曾纪泽

再密陈者查西洋各国改定边疆亦有人随地归之例惟各国隶籍之法均不甚严所谓人随地归者不过视所居之地为何国所辖即应遵守其国之法律完纳其国之钱完纳其国之赋税边界小国部落常以侵其土地自拓疆场为务所至之处亦知以要结民心为主此次霍尔果斯河西地境未能一律收回计俄人待彼处原住之民当不至迥出情理之外夺其产业以畀他人金顺等原奏所引鹊巢鸠居之喻臣以为尚不至此设法保全兵民坟墓一层可由分界大臣商之俄官定立章程臣已于正折中　奏明至于该旗兵民人等将失故业无处居住无地耕种等语皆系诺敏吉尔噶勒等先事疑惧之词虽异日难保其必无然俄人如尚讲情[理]尚守公例则此事非所应有窃以为占夺产业一层即分界大臣理亦不必向俄官预为提论转令彼族从而生心将来俄官如果有纵容新迁汉回回欺凌该旗兵民之处或有汉回回恃强夺取[该旗]兵民产业之事边界密迩不确查章情形届时自可以理诘问也臣愚昧之见是否有当谨附片密陈伏乞　圣鉴训示谨　奏

　　覆陈中俄议界情形疏　　　　　　　　　　　　　　　　　　
曾纪泽

奏为遵　旨与俄国外部商议界务恭折覆陈仰祈　圣鉴事窃臣于光绪九年五月十四日承准军机大臣字寄光绪九年三月十五日奉　上谕前据刘锦棠奏中界约以天山之顶为限此沙克都林札布同俄使勘分新疆南界务将贡古鲁克山口至别迭里之达路西边相离二十二丈半薶立中俄两国界牌鄂博侵占至毕底尔河源所称别迭里即毕底尔向西北流河水即阿克苏上流之毕底尔河山口达即乌什出贡古鲁克卡以达伊犁之路此路为南北相通第一津要远在界之外新旧条约班班可考不趁画分未定按约索还南北隔绝伊犁势成孤注等语当派长顺会同沙克都林札布于履勘[时](以)按约力争设法挽回该处现在虽立界牌鄂博尚未定局着曾纪泽与俄国外部大臣详细辩论令其传知该国分界官与长顺等重加履勘更正以符定约将此谕令知之钦此遵　旨寄信前来仰见我　皇上慎重边陲怀津要审山川之形势垂久远之规模臣跪诵之余莫名钦悚伏查分界一案前于正月二十三日十八等日两奉总理衙门王大臣电报传　旨饬臣详细辩论即拟照会俄廷将侵占之地照约更正继思牌博已立而重加履勘较之勘分未定而事须商论者情形不同若具牍与之遽争恐措词难于得体又恐彼国视牌博既设为已得之利不谓理所应让顾乃从而市惠藉端要求别生枝节加以刘锦棠原奏有说无图中俄地名不同翻译易致错误是以不敢遽行文牍于正月二十三日函商总理衙门拟俟致贺俄君升冕之时钦遵　谕旨与俄国外部相机面谈臣于四月间在俄之南都木司姑城屡与俄国外部丞相吉尔斯谈论及之及回抵森比德堡又与外部尚书倭员嘎里面论数次并作一函请其饬令分界俄官重加履勘按照天山骑岭划分之旧更正已立之界牌鄂博侵占之地按约归还该尚书已允行文饬查俟查明再行答复伏思此案刻下既据俄国外部允为查办将来长顺重加履勘之时或于更正之事稍易为力除将致俄外部函稿译汉咨呈总理衙门查核外谨将微臣遵　旨与俄国外部商议界务情形恭折覆陈伏乞　皇太后皇上圣鉴谨　奏

　　劾使臣辱命疏　　　　　　　　　　　　　　　　　　　　　　　　
张之洞

为要盟不可曲从御侮宜早筹计谨熟权利害披沥上陈仰祈　圣鉴事窃臣近阅邸抄因俄国定约使臣辱命奉有廷臣集议之　旨所有条约传闻大概臣窃不胜愤懑谨将此约从违利害缕晰为　皇[太](上)后　皇[上](太)陈之新约十八条他姑勿论其最谬妄者如陆路通商由嘉峪关西安汉中直达汉口秦陇要害荆楚上游尽为所据马头所在支蔓日盛消息皆通边圉难防堂奥已失不可许者一东三省　国家根本伯都讷吉林清华若许其乘船至此即与东三省全省任其游行无异陪京密迩肩背单寒是于绥芳河之西无故自蹙地二千里且内河行舟乃各国历年所求而不得者一许俄人效尤踵至不可许者二　朝廷不争税课当恤商民若准两部蒙古各盟一任俄人贸易概免纳税华商日困犹末也以积弱苦贫之蒙古徒供俄人盘剥以新疆巨万之军饷徒为俄人委输且张家口等处内地开设行栈以后逐渐推广设启戎心万里之内首尾衔接不可许者三中国藩屏全在内外蒙古沙漠万里天所以限夷狄俄人即欲犯边迤北一面总费周折如蒙古合站供其役使彼更将重利以蒙古一旦有事音信易通必[撤]藩屏为彼先导不可许者四条约所载俄人准建卡三十六延袤广大无事而商往则讥不胜讥有事而兵来则御不胜御不可许者五各国商贾从无许带军器之例今无故声明人带一鎗其意何居若有千百为闯然径入是兵是商谁能辨之不可许者六俄人商税种种取巧如各国希冀均沾洋关税课必然岁绌数百万不可许者七同治三年新疆已经议定之界又欲内侵断我[入](八)城之路新疆形势北路荒凉南城富庶争硗瘠弃膏腴务虚名受实祸不可许者八伊犁达尔布　哈台科布多乌里雅苏台喀什噶口尔乌鲁木齐古城吐噜番哈密嘉峪关等处准设领事官是西域全疆尽归控制有洋官斯有洋商有洋商斯有洋兵初则夺我势权继则反客为主驯至彼有官而我无官彼有兵而我无兵且各国通例唯沿边海准设外邦领事若乌里雅苏台科布多乌鲁木齐古城哈密嘉峪关乃我境内今日俄人作俑设各国援例将十八省腹地均布洋官不可许者九名还伊犁而三省山岭内卡伦以外盘路如故据高临下险要失矣割霍尔果斯河以西格尔海岛以北屯垦无区游牧无所地利尽矣金顶寺又为俄人市廛现与约定俄人产业不更交还是伊犁一线东来之道必穿俄巢出路绝矣寥寥遗黎彼必尽迁以往人民空矣掷二百八十万有用之财索一无险阻无[地]利无出路无人民之伊[犁](黎)将焉用之不可许者十俄人索之可谓至贪至横崇厚许之可谓至谬至愚　皇太后　皇上赫然震怒遣使臣下廷议可谓至明至断上自枢臣总署王大臣以至百司庶官人人皆知其不可所以不敢公言改议者诚惧一经变约或召衅端然臣以为不足惧也必改此议不能无事不改此议不可为国请言改议之道其要有四

一曰计决二曰气盛三曰理长四曰谋定何谓计决无理之约使臣许之　朝廷未尝许之崇厚误国媚敌擅许擅归国人皆曰可杀者也伏望拏交刑部明正典刑治使臣之罪则可杜俄人之口按之万国公法既有不准违训越权之例复有臣执全权可否仍在　朝廷之条正与崇厚不遵密函不清　谕旨之罪相合耆英之案成宪昭然故立诛崇厚则计决何谓气盛俄人欺我使臣软懦逼胁画押施一偿百意犹未餍不料俄罗斯腼然大国乃至出此不特中国愤怒即环海万国亦不必直其所为至俄使不待定约声明归国外洋亦无此例凯汤德系署理公使岂能径归其为哃喝无疑而情形显然尽可听其去留不必过问莫如明降　谕旨将俄人不公平臣民公议不愿之故布告中外行文各国平其曲直兼属各国将我　国家情理兼尽之处刊新闻纸明　谕边臣整备以待据众怒难犯之情执万不可从之志俄国虽大自与土耳其苦战以来师老财竭臣离民怨近闻其国君有防人行刺之举若更踰盟犯顺国远劳民必且有萧墙之祸行将自毙焉能及人故明告示中外则气盛何谓理长种种要挟皆由伊犁而起若尽如新约所得者伊犁二字之虚名所失者新疆二万里之实际而每年尚须耗五百万饷需以供边师防军建城开屯之用是有新疆当不如无新疆也索伊犁而尽拂其情则曲在我置伊犁而仍肆责言则曲在彼使臣画押未奉　御批示覆一如载书未插岂足为凭俄人理屈词穷焉能生衅故缓伊犁则理长何谓谋定俄人而讲信义兵端可以不开若俄人必欲背公法弃和好设防之处大约三路一新疆一吉林一天津左宗棠席屡胜之威兵力素强金顺刘锦棠锡纶张曜亦皆战将以静待动俄人必败遏其归路则彼将只轮不返若出吉林边地辽东林谷丛集其地去俄二万余里悬军深入馈饷维艰不能用众　特简兼资文武之将畀以重权资以巨饷分南北洋海防之处为经略东三省之资　命左宗棠金顺选拨籍隶东三省知兵之将官数人速来听用招集索纶吓津打津之众教练成军其人素性雄勇习与俄闻定能制胜即小有挫坚守数月必委而去天津一路迫近　神京然俄国兵船扼于英法公例向不能出地中海即强以商船载兵而来亦非若西洋有铁甲等船者比李鸿章高勋重寄岁糜数百万金钱以制机器而养淮军正为今日若并不能一战安用重臣伏请　严饬李鸿章谕以计无中变责无旁贷及早选将练兵仿照法国新式增建炮台酬战而胜以公侯之赏不胜则加以不测之罪设使以赎伊犁之二百八十万金雇募西洋劲卒亦必能为我用俄人蚕食四疆吞并浩罕意在拊印度之背不特我之患亦英之忧也李鸿章若以开悟英使辅车唇齿当与同仇近来之立功宿将如彭玉麟杨岳斌鲍超刘铭传善庆岑毓英郭松林喜昌彭楚汉郭宝昌曹克忠李云麟陈国瑞等或回籍或在任酌量　宣召来京令其详议筹策分驻京通津站及东三省以备不虞山有猛虎建威销萌故修武备则谋定臣非敢迂论高谈以大局为孤注惟深观事变日益艰难西洋挠我权政东洋思启封疆令俄人又故挑衅端若更忍之让之从此各国相逼而来至于忍无可忍让无可让又将奈何无论我之御俄本有胜理即或疆场之役利钝无常臣料俄人虽战不能越嘉峪关虽有胜不能薄宁古塔终不至掣动全局旷日持久顿兵乏食其势自穷何畏之有然则及今一决乃中国弱强之机尤人才消长之会此时猛将谋臣足可一战若再阅数年左宗棠虽在而已衰李鸿章未老而将老精锐尽澌欲战不能而俄人行将城于东屯于西行栈于北纵横窟穴于口内外通衢逼胁朝鲜不以今日捍之于藩篱而他日闻之于庭户悔何及乎要之武备者改议宜备不改议亦宜备伊犁者改议宜缓不改议亦宜缓崇厚者改议宜诛不改议亦宜诛此中外臣之公议非臣一人私见独谋在疆臣作气在百僚据理立办在总理衙门而决计独断始终坚持则在我　皇太后　皇上事关宗　社大计坐视不能缄默不敢仰恳将臣此疏一并发交廷臣会议不胜忧愤之至迫切之至伏乞　皇太后　皇上圣鉴谨　奏

　　天下四大宗论　　　　　　　　　　　　　　　　　　　　
李提摩太

从来政治不能有利而无弊惟能除其弊斯利者益利矣风俗不能有醇而无浇惟能革其浇斯醇者愈醇矣帝王之道允执厥中惟中故诘奸[锄](助)暴而不厌兵威导义有仁而必恃文教因时酌剂随事变迁此中国唐虞三代之治所以独隆千古也苟不审其中而徒徇于一偏则天下多事而吏弗能戢民生受困而上不能舒安在其能饬政治而振风俗乎吾因之有感于今日之四大宗矣考九十年前环地球之人最大者可分四宗若中国若印度若欧洲若非洲是也中国人面色带黄印度人面色黄黑相半欧洲人面色多白非洲人面色多黑以九十年前人数计之中国约有三万万人印度约有二万万人欧洲约有一万八千万人非洲约有一万万人之四宗者地土广狭产业多寡所有之人数当时仅可兼容而于养生之道固不必过费踌躇也然天下事数十年一小变数百年一大变易曰穷则变变则通观于前后之四大宗情形则尤难拘守旧规一成不变矣夫中国古以来政治风俗最称醇厚其极善之事约有二端一为三代而降历皆一统相承宇宙混合一人敷治于上众人承流于下无分裂之土无争竞之祸祇须如欧洲一国之兵即可保护十八省共享太平之福与欧洲强国林立各养重兵时备战斗者不同一为学校惟取真材权势不能压金帛不能动但有学问之人无论如何贫贱即可掇青紫而跻显要谚云白屋出公卿此之谓也所惜者人数日增又无养民新法以济之致此百年中闾阎贫困平日毫无余积一经旱涝难以自存老弱转于沟壑壮者流为盗贼甚至酿成叛逆皆饥寒有以迫之也若印度者在中国之西南与西藏为界其可称之善事亦有二端一为人素好道当中国汉唐时迭次派人至该处取经载在史册班班可考其足令远人钦慕也如此一系俗重德行平日各人心中祇知道高德重者为尊如人果有德行其尊敬之诚较之君上尤重所惜者印度人心祇知好道尚德全不以国家大事为念无论政治得失漠不相关即各人养生之事亦绝不设法筹办是以近来(亦因之不安矣)渐至贫困饥馑日迫死亡日多且境内所分小国甚众往往有争战之端则民亦因之不安矣若欧洲近最强盛与中国印度迥不相侔其极善之事亦有二端一为通五洲之地盖欧洲虽无一统之国而能与五洲地土相通者十居其八如美澳非三洲全归欧人管辖至亚洲则南有印度北有俄罗斯亦为欧人属地且自通五洲后欧人富足可甲天下从无灾祲冻馁之患一为通五洲之学中国经史久经翻为欧文此外印度及各洲经史子一切古书亦皆翻为欧文盖以人生苟不通五洲文字仅知一国之事终非真有学问之[人](事)而好道者因设会欲救五洲之苦诚善举也所惜者欧洲论势力者甚多故各国养兵过盛不独虚糜帑项设一旦有事亦徒多杀戮有害生灵兵凶战危古人先我而言矣至非洲各人无一伎之长其可取者不过善讴甲于他处而受人役使性颇谨慎而已盖非洲人性不一然愚蠢犷悍者多素不通文字难以自立是以外洲各国竞至该处反客为主先掳人为奴继又全分其地遍处派兵看守代为整顿一洲之事以上各节即四大宗之大略也呜呼治天下者中而已矣中之所主形诸道法不偏不倚道一而法不一则百变不离其宗法一而道不一则与世推宜而要归于无弊书曰建中于民以义制事以礼制心彼四大宗者曷亦知所补救哉

　　滇缅分界通商事宜疏　　　　　　　　　　　　　　　　　　　　
薛福成

奏为滇缅分界通商亟应豫为筹备不使英国独占先着以免临时棘手恭折密陈仰祈　圣鉴事窃查伦敦使署接管卷内光绪十一年冬间印度派兵出境进据缅甸维时出使大臣曾纪泽承准总理各国事务衙门密电迭次与英外部会商初议立君存祀俾守十年一贡之例既不可得始议定由英驻缅大员按期遣使献仪物其界务商务两事则拟先定分界再筹通商盖因英人注意商务若分划边界偶有轇轕则办理商务诸多掣肘亏损无穷固不能不审其次第也英人自以骤辟缅甸全境所获已多是以有稍让中国展拓边界之说当时英外部侍郎克蕾曾称英廷愿将潞江以东之地自云南南界之外起南抵暹罗北界西滨潞江即洋图所谓萨尔温江东抵澜沧江下游其中北有南掌国南有掸人各种或留为属国或收为属地悉听中国之便曾纪泽转咨总理衙门亦云南掌本系入贡中华之国倘英人果将潞江以东让我似宜受之将掸人南掌均留为属国责其按期朝贡并将上邦之权明告天下方可防后患而固边圉等语曾纪泽又尝向英外部理论砍索入募之地入募盖即蛮募之新街昔时蛮募土司之地颇大后乃悉为缅甸所并其商贾汇[集](票)之区谓之新街洋图译音则为入募距腾越边外百数十里在厄勒瓦谛江即大金沙江上游之东龙川江下游之南向为滇缅通商巨镇英人以其为全缅菁华所萃靳而未许迨争论数次克蕾始云英廷已饬驻缅之英官勘一地以便允中国立埠且可在彼设关收税据参赞官马格理云入募虽不可得其东二三十里有旧入募城似肯让与中国日后贸易亦可臻繁盛且允将大金沙江为两国公共之江如此则形势与彼同之利益亦与彼分之其隐裨大局似尤较得潞东之地为胜曾纪泽以商办已有端绪因与外部互书节略存卷暂停不议旋即交卸回华光绪十二年六月总理衙门与英使欧格讷议约五条第一条申明十年呈进之例第三条中缅边界应由中英两国派员会同勘定其边界通商事宜亦应另立专章等因在案臣窃译总理衙门与英使订定之约章及曾纪泽与外部会商之节略虽措辞略不同而大意仍相合盖外部所称愿让之地因立约时尚未勘定故以两国派员会勘一句括之此从前商办滇缅事务之大略情形也溯自立约至今已越五年英人未尝催问我　国家亦暂置不理然臣近闻英廷正与暹罗勘办界务又屡次密派干员驰往滇缅交界查看形势探询矿产并有创筑铁路通接滇边之意议者咸知彼俟布置妥协必转以延搁已久为辞来相促迫势不能不骤允开办则彼从容而我仓猝彼谙练而我生疏彼措注已周而我进退失据临时竭蹶成算未操断无不受亏损之理就今日情势而论商务须从界务生根但使分界能协机宜则他日通商亦可少滋流弊夫审度利病随宜操纵固属总理衙门与勘界大臣之事然使明知彼族之有隐谋而缄默不言坐失事机则咎在使臣若欲先事豫筹则查探边情又非责之疆吏不可惟是分界固非详查密访不能得其要领而其轻重缓急之大势则有可计议者大抵英人所称愿让潞东之地南北将及千里东西亦五六里果能将南掌与掸人收为属国或列为瓯脱之地诚系绥边保小之良图惟查南掌即老挝之转音臣阅外洋最新图说似老挝已归属暹罗若徒受英人之产惠而不能有其地恐转为外人所窃笑倘因此别生枝节又非计之得者盖南掌掸人本各判为数小国分附缅甸暹罗似宜查明南掌入暹罗之外是否尚有自立之国以定受与不受其向附缅甸之掸人地实大于南掌稍能自立且素服中国之化若收为我属则普洱顺宁等府边徼皆可巩固矣至曾纪泽所索入募之地虽为英人所不肯舍其曾经默许之旧入募者亦可为通至大金沙江张本若将来竟不与争或争而不得臣窃有五虑焉

夫天下事不进则退从前展拓边界之论非谓区区边界足增中国之大也臣闻乾隆年间缅甸恃强不靖吞灭滇边诸土司腾越入关之外形势不全西南一隅本多不甚清晰之界若我不求展出彼或反将勘入一虑也我不于边外稍留余地彼必筑铁路直接滇边一遇有事动受要挟二虑也长江上源为小金沙江小金沙江最上之源由藏入滇距边甚近洋图即谓之扬子江我若进分大金沙江之利尚可使彼离边稍远万一仍守故界则彼窥知江源伊迩或寖图行船径入长江以争通商之利三虑也我稍展界则通商在缅境夫英人经营商埠最为长技而我在彼设关收税亦可与之俱旺我不展界则通商在滇境将来彼且来择租界设领事地方诸务究不能不受牵制四虑也我得大金沙江之利则迤西一路之铜可由轮船遵海北上运费当省倍蓰否则彼独据运货之利既入滇境窥知矿产之富或且渐生狡谋五虑也凡此五虑皆在意计之中臣又窃虑英人于此数年内壹意延宕待我相忘稍久乃催勘界或更遇事要求设置前议节略于不顾且谋国之道莫患乎为敌所逆料中国素有不勤远略之名外洋各国知之稔矣所以伺机而动迭起相乘琉球灭而越南随之越南削而缅甸又随之今且骎骎议及朝鲜矣窃思英廷前议节略彼料中国未必竟受而故以此相尝试固未可知我若出其不意据其前说力与相持或能因此稍展界务各国知中国办理此等事件与前不同亦可代敌谋而收后效彼所予即有不宜收者不妨明指之以为另索之符彼之意即有万难之允者不妨故求之以得抵制之益盖边情不可不洞悉而旧议不可不重理拟请　敕下云贵督臣王文韶遴派妥员分途侦察如南掌之存亡掸人之强弱腾越关外之地势民风一一查询明确据实覆陈以备勘界时有所依据并请　皇上敕下微臣催问英国外部以勘界定期与分界办法一面即可相机辨论仍与总理衙门函电相闻务衷至当臣非不知英人性情坚韧当其骤得全缅喜出望外故许中国稍分其利今则事隔数年未尝不思毁弃前说然臣阅卷中节略系英文参赞官马格理与英外部侍郎克蕾会议时为最多今幸二人均未更换彼或难遽翻异臣不敢多费笔舌多糜日力以与之磋磨虽无速效不致别有损抑或冀得寸得尺稍补涓埃臣因边疆得失动关紧要且此事为中国全局所系不敢不罄其愚忱谨摹绘滇缅交界及南掌掸人疆域全图恭呈　御览所有滇缅分界事宜亟应豫筹缘由理合恭折密陈伏乞　皇上圣鉴[训](谨)示谨　奏

　　上海海口形势舆图广袤城池道里丈尺考　　　　　　　　　　　　　
许克勤

今天下中外通商久矣中国之地东南濒海其居南北洋之中为西商所辐辏百货集者厥惟上海一隅上海属松江府县在府东北九十里南瞰黄浦北枕吴淞而大海环其东吴淞上承太湖东流至上海东北入黄浦黄浦上承大泖诸水东北流经上海南又绕城东又东北与吴淞会又东北入于海故元史称上海为濒海重地盖至今日而尤甚其北门外为租界曰法曰英曰美而各国商旅聚于此其海口有江东沙铜沙石头沙崇宝沙孤峙海中沙交错此天然形势也其北而崇明而大江又北而为台旅顺其东则与日本之对马岛朝鲜之济川遥遥对峙相去二千里二日可达焉其南而乍浦而定海又南则可达闽广凡番舶之往来总以上海为必经之路昔人所谓风帆出入瞬息千里引闽越之梯航抗江淮之关键而钱塘灌输于南长淮扬子灌输于北与松江之口皆辐列海滨互为形援者是也此其海外之形势也其内则自海口至吴松不五十里又由黄浦而进可直抵于郭下或循浦而南或由江而西皆可以至郡城故上海一城实为松郡之门户其陆路至上海者有三一自嘉定之南翔以至邑境之栅桥是为吴松江北路一自青浦之七宝以至北境之虹桥是为蒲汇塘中路一自浙江界之金山经柘林青村南汇川沙凡二百余里而抵吴松口是为捍海塘南路观此三路乃知上海居嘉湖之肘腋为吴郡之指臂诚要地也此其内地之形势也至其舆图广袤则历代不同元至元间始置上海县东至江湾十八里西至乌泥泾三十里南至下沙场五十里北至青龙镇五十里东西广四十八里南北袤一百里明代未分青浦前东至大海五十里西至华亭界一百十里南至华亭界七十二里北至嘉定界十八里东西广一百六十里南北袤九十里　国朝亦先后不同　钦定图书集成职方典云上海东至川沙堡滨海五十里西至七宝镇青浦县界三十六里南至闽行镇华亭县界七十二里北至栅桥嘉定县界一十八里东西广八十六里南北袤九十里此明季青浦已分之道里而　国初因之者也逮雍正间折南汇县嘉庆间又分川沙为厅则东至川沙界三十里西至青浦界三十六里南至南汇界七十二里北至宝山界十二里东西广六十六里南北袤八十四里此当今广袤之数见于同治县志者也更即城池考之元置县时初无城明嘉靖时以倭乱知府方廉始行筑城浚濠周围凡九里高二丈四尺堞二千六百有奇壕广六丈深一丈七尺周回潆绕外通潮汐万历间知县许汝魁加高城五尺后吕浚又增修焉董其昌吕侯续修城记云城袤千一(五)百七十余丈高视旧约十之二广视旧约十之四是也其池日久渐堙康熙时淤塞尤甚几成平陆史彩乃浚之乾隆初王世睿复浚之时随城周围长一千五百丈六尺云其后李希舜又浚之环城可通舟楫焉同治三年应观察宝时浚各河亦浚城濠大小南门五丈至三尺五尺不等大小东门二丈四尺至一丈五尺不等盖上海本沙地水道易淤故至至环抱城外者长一千五百余[丈](尺)广可三丈而已抑又闻之上海在宋时为市舶司之所驻明代亦为贸易所未有若斯之盛者至于倭寇出没被扰者不一第上海惟粤逆之乱乃率乌合之众以数十万而攻一城斯时上海盖危甚幸有西兵协守卒不为动则上海又甚固同治初李傅相统援师临沪滨转战二年肃清全省遂以制粤逆之死命则闭关以前上海为僻壤中兴之日上海又为要区兹当中外缔交无虞无诈诚不足虑及是时高其城深其池一朝有变吴松口之炮台扼其外苏松太之劲旅守其内或设伏于海口诸沙或驻重臣于此以指挥南北之海军则上海一隅昔可以安内者焉知将来不藉是以攘外乎哉

　　上海为海疆门户论　　　　　　　　　　　　　　　　　　　　　　　
胡家鼎

上海为禹贡扬州之域春秋属吴后属越战国属楚相传为春申君封邑黄浦即春申君所凿者也秦始皇置县曰岭于会郡自汉迄明屡有沿革　国朝仍明之旧属松江府论其地祇海滨一隅耳乃自通商而后番樯鳞比货充盈负海奥区以斯为最考其海口形势北起嘉宝南抵南汇东南属川沙吴淞江与黄浦合流出海故亦谓之吴淞口其东为大洋波涛万顷一望无垠宋元诸番入贡皆由青龙镇故有市舶提举司之[设](役)海水宜盐故有两浙都转盐运使之设大洋东接诸番与日本最近前明倭寇之患适当其冲故有镇遏万户府海防道之设今则海禁已开华洋杂处而地又居南北洋之中其形势非屹然重镇哉至考其舆图广袤自雍正二年析县南境地置南汇县嘉庆十年分县东滨海地隶川沙厅后计东西广六十六里南北袤八十四里东至川沙界三十里西至青浦界三十六里南至南汇界七十二里北至宝山界十二里东南至南汇界十里四十里不等东北至宝山界三十六里西南至华亭界二十四里八十里不等西北至嘉定界三十里此舆图广袤之大略也若夫城池道里丈尺考上海县城周围凡九里高二丈四尺门旧六新一东曰朝宗南曰跨龙西曰仪凤北曰晏海跨龙门迤东为小南门曰朝阳朝宗门迤北为小东门曰宝带此旧制也晏海门迤东为新北门曰障川系咸丰十年粤匪之乱道吴煦所开者水门四东西两门跨肇嘉小东门跨方小南门跨薛家水分流灌注城堞高三千六百有奇箭台二十所濠池环抱城外长一千五百余丈广可三丈濠内余地计九十七亩六分七厘三毫此城池道里丈尺之大也总而论之上海之要害在黄浦黄浦之要害在吴淞口道光年间尝于此筑炮台三以资防堵曩者法人之役海内戒严论者亦以守吴淞为要设有防兵上海谓非海疆之门户哉

　　地球大势公论总序　　　　　　　　　　　　　　　　
徐勤

合百千万亿之星而成天界合凝流动静之质而成地球合铁石金土之物而成山岳合小河巨川之水而成沧海合古今中外之理而成圣人合智愚上下之人而成君主合都邑州县之地而成邦国合贵贱远近之货而成市肆合亲疏厚薄之杀而成[宗](中)族合父子夫妇之伦而成家室合孔佛耶回诸教之异黄白黑红色诸种之民欧亚非澳南北美洲之土而成一统此亦理之自然而势之必至者[欤](及)庄子曰自其大者视之则万物皆一也周子曰天下势而已故天下之势始于散而终于合始于塞而终于通始于争而终于让始于愚而终于智始于异而终于同古今远矣中外广矣要而论之其变有三洪水以前鸟兽相迫昆仑地顶人类自出黄帝之子孙散居于中土亚当之种族漫衍于欧东创文字作衣冠立君臣重世爵由大鸟大兽之世而变为土司之世其变一周秦之世地运顿变动力大作争夺相杀而民贼之徒于时兼弱攻昧而强有力者尊于上嬴政无道驱黔首以为囚罗马暴兴合欧西而一统由土司之世其变二百余年间智学竞开万国杂沓华盛顿出而民主之义定拿破仑兴而君主之运衰巴立门立而小民之权重由君主之世而变为民主之世其变三故结地球之旧俗者亚洲也开地球之新化者欧洲也成地球之美法者美洲也欲平天下之政定天下之制经天下之民易天下之俗而不审古今之变中外之势是犹治河而不知溯源理财而不谙会计医者而不辨状脉治兵而不识行阵者也抑闻之其民智者其国强其民愚者其国弱中国讲求外学盖已久矣聚千百万之衿费五十年之时日费万亿兆之国帑而不能成一才制一器行一法救一民者其殆智愚之悬绝乎今略举斯义目分为五所以开民智保种族存中国新地球五洲之棼乱得所统宗亿兆之愚顽知斯趋化而已

　　地运趋于亚东论　　　　　　　　　　　　　　　　　　　　　　　　　
刘桢麟

星地有转变阴阳有递嬗人物有轮回世运有盛衰无转变则热质销而星地毁无递嬗则奇偶歧而阴阳乖无轮回则魂道绝而物类亡无盛衰则天道闭而世运灭此理之自然势所必至者也孟子曰天下之生也久矣一治一乱第风会既变形势以殊气运渐通治法攸异昧则秉烛炎则释裘跨大陆者宜车航渤海者宜舟苟执一而理之岂有不蹶者乎瀚海蒙古天险也今则为邻壑矣西京中国帝都也今则为荒壤矣伏之夫抱瓮之子斤斤焉拘旧律以治新国牵古义以绳今人犹养生而服鸩欲走而跛足也庸知强不终强弱不终弱泰否相易六位以之乘除元黄继兴三统因之代禅而今日天道之推移[地]运之趋变者哉传曰物莫能两大此衰彼其兴乎理势然矣桢麟曰大地之转机百年以往由东而趋于西焉百年以来由西而趋于东焉千年以后合东西而为一焉百年以往吾得观之史氏之言千年以后吾惟俟之蓍龟之语曰夏道不亡殷道不作周道不亡春秋不作吾今且谬为之语曰亚洲不蹶欧洲不亡地球不一百年之运其在斯乎其在斯乎

圜球之肇辟也昆仑地顶大域所祖洪水陆沈人类以孳故上古之世地正赤线印度为造国之初桄类衍黄人有鸿实华氓之鼻祖其后或为亚当之族或为亚闪之裔或为雅理安之遗或为挪亚之后或为高加索之种择土界居迁宅邦壤于是波斯亚述埃及巴比伦跗背接踵兴于中国虞夏商之世域于亚细亚小细亚之间所谓地运由东而西者一也中古之世高加索之族实徙西洲诺威氏之伦滨居海峡其时巴比伦波斯犹太诸强国渐次沦胥而回回峨特狄诸种继兴西北肆其虎蛆之性逞其蚕食之凶蹂躏诸邦纵横欧亚其回部乃辟地至地中海之滨峨特狄且雄据于英伦三岛所谓地运由东而西者二也近古之世远则有土耳其灭罗马以取希[腊](猎)地中海南岸之全土中则有蒙古平印度以至钦察俱蓝马八之境近则有英法人越西洋以扩南北美利加之大陆发千年之动力成两洲之巨观所谓地运由东而西者三也抑吾闻之欧洲教俗半沿五印之遗西都文明率守犹太之旧且算法借根绳东来之绪焉切字拚文演天竺之籁焉结室树宅蹈犹太之轨焉军械炮铳获蒙古之余焉由前而观其势变之趋之如此由后而观其术业之趋之如彼苍苍两域如日方欹滔滔横流犹水就下夫岂复知巨浸之忽起回波大地之骤生转力哉

且夫欧西之谋国非有察于五土之迁流而辨方以向也非有训于震旦之颓靡而得时则驾也非有矜于彼中之挟持而亟欲一试也生育之伙物产之斥技业之精觉识之扩加以土宇之隘海岸之眇邻土之逼教务之蔽苟坐是以困守于方隅封域于故步袭老死不相往来之言作守旧闭化不通之国欧人不任为也此所以推之挽之以驯至于万不能意料之境而天下之势始为之一变也

变之之机如何自荷兰创航海之术于是葡萄牙西班牙日耳曼诸邦商舶估帆鳞沓萃于波罗的海继而从西洋绕非洲沿好望角东达印洋以入苏门答腊葛罗巴之海峡约程七万里计行三阅月于是南洋诸国遂白人之迹矣乾隆之间英人以商务公司而取印度五千里之地咸丰八年法人开苏彝士河而夺意大利百余年之口岸由是立商会扩轮路搜属地通电线屯水师五煤澳太平洋之津道开远东之商局成矣英之雄揽海权也先据印度以为通商之基础继据息力以为来往之咽喉终割香港以为东南之总汇尽略取太平洋南洋诸岛之地以为外府经营海上曾靡余力举凡宇内之肥腴巨区冲隆要道无不辟其钥排其户搜其奥席其蕴以伸其控辖开阖垄网之权是故闭关之中土藩篱撤矣锁国之东瀛门域洞矣离离两洲劳彼长策茫茫万里援为比呜呼一国有增兵修舰之工通商辟岸之举诸国方举足而英未尝不先驱也苟有决裂列国君臣未得安枕也岂非一怒而诸侯惧安居而天下息哉

虽然投骨于地犬逐之投饵于渊鱼争之岂不虑其力之劳哉利之所在不能不向也亚洲巨陆枕于昆仑山之下横于太平洋之滨庞然太璞韬光积石得之而白珩不足贵夜光不足等固盗跖之所垂涎卞和之所动魄也而谓雕工玉人能知之而弃之乎是故东海扶桑区区三岛挺起而琢磨之矣荒土冰天北狄旧部崛起而环佩之矣不宁惟是且厉其刀锯锐其斧凿伺隙而动以涎邻人之怀宝迷邦者而日思所以攘砾之剖割之然彼人方抱璞自高以为吾置诸深室什袭[庋](皮)藏而不必畏人之我伺也讵知慢藏诲盗为他人攘之而不自知且甘让于他人也岂不愚哉岂不愚哉

中日之役削高丽割台湾开口岸争辽东不过交绥于两岸之间折衷于二国之使本无预于欧西诸大国也然而俄起于北英动于西德法伺于西南交辔联袂纷纷驰逐于一小藩之瓯脱争辨于已成议之和约者何也势力并均则牵制不下利权所在则交忌自私维也纳之会埃及之争委奈之讼土希之[隙](陈)其明鉴矣自是之后俄则代贷偿谲订密约矣法则割云南土司英则辟梧州商岸矣德则议分黄河长江南北中枢之地矣竞力而已何爱于民哉且观俄之动也将出黑海而各国堵其道欲攘突厥而英人钳其锋进退窘步乃迫为转计不惜耗瘁以经营西伯利之铁路思以其陆运之利而夺英海运之权故欧西诸邦方竭西顾之防旋起东陲之患其不能不牵[制](牵)而往者势也不宁[惟](为)是日本初兴植根未定其势不得不求所自固故修内政广外交扩商务营属土谋海利凡可以显其国之文明进其国富强者无不竭力以图之俄人干路大工已有竣期支路利权复居要利俄法联横英成孤立大势已摇不俟顷刻英固为心腹之忧日亦实为唇齿之惧而亚美洲之铁路未通太平洋之水师未盛日乎日乎暂欲为羊车之游长肩之息其可得乎孟子曰出则无敌国外患国恒亡呜呼今日之日本犹尚如此其未能跗日本之肩背踵日本之足音者亦曾操心虑患否耶

中国之在亚洲也其纬度温带其人民聪秀其土地腴美其物产富厚海内诸国鲜有能比者也徒以风化不开长不知变人才乏绝坐召陵侮遂使属地沦商途塞税约使权失华工禁民力竭困机厂于重征行邮政而未善语以[兴](地)利徒益捐厘语以变科转遭斥驳颓然孱卧上下昏瘁万灵号敌诋摈诸与国之外置于非土之列然且如蚁附膻如蜂萃蜜构隙以俟借间而施偶一失持祸旋接踵岂不危耶然而路有遗珠人皆按剑一发或牵动在全局故中国于今日虽磨牙涎舌纷然环集者不乏其人而动机一开全球变色中国之无变则已中国其有变也吾惧俄控九逵之驭必至中道而颠英操两洋之舵必至中[流](国)而簸德法助其失色美日摄其危机所谓一发不可牵牵之动全局者中国是也

何也西人之通商于中国也其口岸凡二十有余其货值踰亿兆以外其税课之轻万国无其比其税界之例虽小国所未闻其治民之权不足让其抵制之力不足敌其抑勒之术不妨施积累五十年纷萃十六国可谓饫欲餍情盈溪益壑矣庸讵知利多则争积久将变他日西伯里之铁轨一动而西南之局必移东北吾恐宇内大观骤生变易而不测之事宁仅在商务已耶然中国乃适界其中为安危之钤纽使其贪安忍弱而孱然萎懦以任各国之刲割而地球之祸尚可言哉今之土耳其摩洛哥殷周之监矣使其翻然振拔疾风厉雨长鸣迅飞天惊人以破各国之贪攘以杜两州之隐祸则地球之兴未有艾也一弱一强一安一危间不容发呜呼为中国者何如审机致变以弭患于未然也

西人之策中国者曰俄投饵于中国将以求大欲也英之爱望于中国非惟保其商权且将借以拒俄则中国宜结英以自保也中国人之自策曰亚洲变动英日当其厄为英日计非力保中国不克免力助中国不克免则中国可藉是以无恐也噫嘻由前之说是拒虎进狼之计也由后之说是掩耳盗铃之谋也昔之南宋今之朝鲜是也孟子曰国必自伐而后人伐之管子曰国之存也邻国有焉国之亡也邻国有焉举而不当此邻敌之所以得意也夫五洲万国纵横鳞布小大靡齐其守旧而削者有矣其开化而盛者有矣其依人而灭者有矣其自治而兴者有矣我中国酣睡于雄之间鼾寝于火薪之上一物不知一业不作一步不趋而乃低颜洄沁不思自振而徒出此束手待毙之下策吾恐诸大邦不为哀之且为幸之不为幸之且美之也曷不观波兰印度乎然则中国将何以自立于亚东乎夫豪杰不拘牵以自敝智者必乘便以图功方今世变已新地力回转推全球屡变之运将穹而返之古初合五洲纵横之机必萃而归之中土吾友梁卓如所谓变亦变与其变之在人不如变之在己使其振括整顿急起疾趋尽举其柔愚文饰壅塞箝制之积习而扫除之贪滑虚妄昏惰骄蹇之性情而湔涤之力求其通明便利敏疾之新业而张陈之力陈其俘虏败亡偿割之旧耻而激厉之扩其智慧注其精神鼓其血气奋其羞愧五年之内强国动色而相惊二十年之间万国敛手而待命亚洲之坛将谁主之太平洋之枢将谁扼之吾知彼得遗命之言不实英人混一之志难偿也有天下之责者宁能无见也

呜呼尝闻之南海先生之言矣世界之公理由力而趋于智由智而趋于仁上古千年力之世也中古千年智之世也后古千年仁之世也力之世治据乱智之世治太平仁之世治大同今其智之萌芽乎夫大地万国寐觉已开中土蚩氓蒙翳渐辟远识之士竞驰新学之途杞忧之儒倡开化之术吸吁所接或有动于当途阖辟所关即不朽之巨业匪一隅之偏局实万国之同风乘朕兆已萌之后为有开必先之举将岂徒一国一州蒙靡穹之利赖与其将以是期之百千年后凡我圆颅方[趾](踰)之伦黄人白人红人黑人色人半黄半白淡黑人不可思议之诸色人咸被此靡穹之利赖焉而为智为仁之世界均于是起点也而又何东西之有耶而又何趋变之有耶

　户政五赋役
　　编教民　　　　　　　　　　　　　　　　　　　　　　　　　
彭玉麟

国家崇正学[辟](开)异端　教泽涵濡数百年于兹矣而欲破尧舜禹汤文武周公孔子之道之藩篱借天堂地狱之说以蛊惑我民心者其泰西之传教乎泰西本基督一教其后分而三英吉利德意志丹麦荷兰瑞威顿瑙威瑞西等国所从之教耶苏教也意大利奥马加比非利亚法国西日斯巴尼亚葡萄牙比利时等国所从之教天主教也小亚细欧罗巴东俄罗斯希腊国所从之教希腊教也各分门户互结党援即在西国已起争端迨明季天主教始入中国从者尚少厥后利玛窦南怀仁(仁)等挟天算地舆之学来游内地其所著七宝等书理亦与儒者相近故当时士大夫皆与之游不甚鄙之至道光咸丰间法人屡遣教士学习华语奔走四方开设讲堂于是奸民遂借进教为护符诈乡愚凌孤弱占人之妻侵人之产及至事发教士私相袒护若或匿之讲堂或纵之海外人民怨极思报复遂至毁教堂驱教士滇案甫结津案旋生中外几于失和皆天主一教阶之厉也第急于传教者祇属法人实与他国无与中国人民未及辨此统闻洋人之名而即恶之一闻洋人之来而即避之因甲嫉乙在所不免且法人本非富强其所以自备赀本周流劝导必欲广其传者实欲以小利小惠收拾人心人心既附然后可以惟吾说之是从此中[固](国)大有所利耳不料利不能图害且随之欲以之愚人者适以之自愚上年普国之战教人实启其端西班牙谓法国独居恶名受其实祸伊戚自贻将谁之咎近闻印度拒额力士教德国逐耶苏教葡萄牙西班牙皆籍教党财产入官意大利封教堂七十余间薄籍其产此诚自为消长之机现法人已知中国之良民断不入教其入教者不过佣工贫民耳村妪社妇耳即有桀黠莠民藉图生计其实亦阳奉而阴违于是自怨自艾深悔从前传教之失各国又起而咎其传教之非可见秉彝之德出于自然发于天性而天堂地狱之说不足以胜之也但华人之已入迷途者亦复不少欲救其弊宜将教民开明年贯姓名报明地方官另编为一册即教士亦应归地方官约束遇有事故依华法秉公照办教士不得过问庶几入教之民仍不失为中国之民即教士亦无所逞其庇纵矣尤可庆幸者自美德二国派员来华亲瞻　中朝教化而后实深钦慕即各国亦莫不佩服现在泰西之入学者必习中国语言文字所有五经四子书概行刊刷先刻华文而以西文注释之日日讽诵其景从之心较之中国人之入彼教者为更切可见尧舜禹汤文武周孔之教仁之至义之尽天理人情之极则无一毫矫强于其间而凡有血气者自可不言而信不劝而从也将来渐推渐广风气日开圣教盛行率薄海食味辨色别声之人而皆不敢出于尧舜禹汤文武周公孔子之教之外天主教云乎哉

　　旗籍　　　　　　
郑观应

窃尝思古之王者居中国为一人合天下为一家甚盛轨也溯我　朝龙兴辽渖入关平祸乱天下生民皆仰赖焉二百余年来久应畛域全消矣顾满汉之名犹别旗籍之生未遂甚非所以示宽大图久远也考旗籍有三上则天潢之贵冑中则勋戚之世裔下则甲士之子孙　国初生息无多原可人给廪饩迄中叶后生齿日繁户口滋盛廪给钱米何足以济其事畜除汉军旗已于乾隆初年奏准出旗自便外尚有满蒙二籍闲散无所事事置产营建有禁出京四十里有禁局促一城俨同党锢日臻贫乏乃失恒心作奸犯科者有之窝赌包讼者有之此强有力者所为也弱者则变易姓名冒汉产赴各外省谋生者有之甚至服役执鞭亦所不辞其贫瘠莫能谋生之苦已可概见是非有善法以疏通而安插之不可其疏通安插之法似应酌量内外情形分别而调济之凡在京城内外旗籍除世爵有世禄得俸较丰足赡身家及各参领佐领本有职事俸禄编入羽林军籍不计外其余应请饬下九门提督照领粮户口查明档册先稽核其户口人口实数而后下一明诏许其解散旗籍悉听自便谋生农商百业任其它出经营则十分中可其一二矣继乃查验其无业营运无技操作者悉计其户口发就直隶本省及直隶边近[地]方屯田为农其说亦有二查天津小站即新农镇海边旷地不下数十万亩向年周武壮暨周刚敏总督盛军驻屯于此约计马步炮队十三四营每营开水田不下七八千亩一营每年收稻米不下万石杂粮在外总核全屯当在十万亩有奇每年收谷亦即有十余万石合之杂粮盖不下二十万石矣今盛军裁撤小站屯田已墟岂宜再令败将家属散虏余丁私利其地计莫如即以分授旗民以一户授田百亩计之即可容插一千数百户此十成中又去其四五矣再查直隶近地边外热河朝阳之地本亦膏腴奈力田者少耳前岁土民之乱十户九空死亡无数其地必更形荒废[迁](签)旗籍以实之当可容插一二千户则京师旗籍之游闲可以[归](扫)数安顿矣惟津沽最近朝阳较远屯遣者不免有苦乐之分是则在上者设法以均平之或于屯田津沽者每户预拨五年应领米粮折实钱以给之俾为耕种赀本其就热河朝阳屯垦者则发十年廪粮倍于津屯折实银以资其行再饬都统将军妥为调护之又永免其丁粮赋税则自有愿往者矣至小站屯田每年出米十万石皆上等白米较之漕运南米尤佳与[其]国家每岁费无数帑项以转运南漕何如遣旗民授亩耕屯后每年所出之米即以折漕之价收之是旗民与　天庾两有利益下可资耕凿之计上可省转运之劳抑亦更有关要图者如一旦海疆有事南北漕运不通有此十万石粮米岁入仓场亦可稍补万一免立时为庚癸之呼际此铁路未成南北道路修阻尤为有裨于大局也若夫小站屯田本为成熟之地并无开垦之劳惟赋税须先准免十年俟旗籍力田得利后乃可徐议升科小站军屯十数年来从未有一粒一钱完粮解部者则免赋十年未为过也此酌量安顿京城内外旗民之法也至如外省驻防计陕西之西安四川之成都湖北之荆州岭南之广州江苏之南京镇江浙之杭州闽之福州各处旗营户口乱后生息又复日多是以饬下各省将军按籍重查户口编造清册挑其壮丁年三十以上五十以下者验明身体坚强气力足用即编选入营每将军以前后左右中五营为度认真操练另营盘不得日至夜归每月祇许宁家四次余日概归伍在营厚给月粮以代绿营孱弱老兵之额其少年子弟年十余至二十余岁者则挑选其聪敏强健者或入方言馆或入水师学堂或入武备学堂或入技艺学堂虽世家不得规免贫者亦不可遗漏不但教育成材可备干城象胥之用亦可令其技艺通习资生有路也

若夫开馆设赌场游手无赖好生事则严禁之其有读书成名早习商贾营运为生自有作业者者亦悉任其呈明自便不在选练营兵及入学堂之数如是而再游惰自甘暴弃废业则是咎由自取穷苦更无所怨尤矣此酌量安置各省驻防旗籍之法也夫有恒产斯有恒心三代以下之生民孰是能甘心冻馁而死道义者　皇仁广布必使一夫皆得其所今独于旗籍之万众不加优恤俨同禁锢是直以汉宋党人之法治从龙之勋裔也岂　祖宗立法之初意哉易曰穷则变变则通及今而泥守成规则窒难行者众矣岂仅旗籍之一端已耶　剑华道人附论曰按八旗生计前贤固早有见及此日之弊者顺治十四年给事中王益朋有全地利重根本一疏请将辽阳等处田地分给功臣家开垦厚功臣以收地利云云乾隆二年御史舒赫德有请八旗开垦厚功臣以收地利根本变通布置使不聚于一方广可并得其利益收效于日后务使家有恒产人有恒心云云五年又有御史范咸奏请八旗屯种辽东使旗人生计有余而边圉之苞桑永固云云近年李祖陶亦有旗户分居议前大学士沈桂芬亦有请费移屯东三省兼舒国用一疏言尤剀切详明故时有发遣旗籍迁垦东三省之议奈各旗民以关山修阻畏难苟安又或恐官给行粮屯本必不敷用与其流离道路何如老守都城其议竟格余尝闻而惜之若今日之情势则又与前大异朝鲜已去藩篱尽撤关东北偪强俄东邻朝日虎狼咄咄势难与争则旗籍之屯垦生计惟有就近筹划矣直省近附畿甸或当为旗籍所乐居热河亦附边熟地非关东比亦乘今日朝阳之乱初平赤地必广小站防军已撤沃壤空悬所谓因势以利导之事半而功倍也及今再不为之所则满蒙穷困固无已时而　国家岁糜廪饩亦将有难继之势矣梁诗正侍郎云旗人穷乏不使之自为养而常欲以官养之此势有所不能者也

　旨[哉](者)斯言与罗浮山人先后不谋而合昔周刚敏武壮两军门先后驻屯小站开斥卤为沃壤成水田十万余亩开沟蓄水布置秩然有法大得井田遗意又于沟旁垄土偏植绿杨数十万株以取阴荫而滋雨水苦心筹划不知几费经营皆两军门捐赀自办未尝分毫[仰](抑)给在官其立意原恐一有军务南北不通数万大军无所仰食故为此未雨绸缪之计所收屯米不准本秋私卖必待开年新种既播乃令推陈出新其老谋深算裕饷无形公忠为　国之心千秋若揭余身在军中目确实情形操笔述之犹有余慨更安从得此良将才哉

　　入籍
地球九万里日月所照畛域无分凡有道之君莫不体上天公溥无私之意以为新乐得人民而抚有之所谓王者有分土无分民也我　朝怀柔远人无论入籍与否均有宾至如归之乐查各国均准华人入籍有准其随时入籍者有要常居其属地若干年方可入籍者有须生长其地乃准入籍者美国定例亦有准各国入籍之条自埃利士人入籍日多遂订新例不准华人入籍英国民籍最重外国本国各有分别父母为英国之人其子生于他国者仍可隶入本籍即其母为他国之人而父为英国之人仍可隶入英籍惟英人之赴他邦大有分别倘为军流犯罪出外则所生之子不能仍作英人其余出外为商为官皆在收回之例然外产虽可收回祇作平人看视不能在本国作官及为议员且更不能承本国人所有基业亦不能以基业援本国之人但可自创成家将基业传其亲子其欲与英人一律沾恩者当于回国时为国家办公三年或当兵或作工三年期满方准真为英人与本国所生者无异上古风气未开各国闭关自守罗马国例每见外来之人视若眼中之刺以为外邦之人非窥伺国家即来牟利于是多方嫉妒必下逐客之令而后快元泰定二年即西历一千三百二十五年英人犹仇视外人不令留踪境内迨至元元年即西历一千三百三十五年始垂禁令不准将外人嫉害且有延请外人在本国教习工艺者如外国优待本国之人而本国人亦推情相待虽然英国近时政令较前宽大惟于外生之人虽父母隶籍于英而其子归来终与生长英邦者有间此例相沿已久未能易辙改弦独荷兰国则广被怀柔一者各邦陋习凡本为他国之人来入本籍或本籍之人生子在外其子重回本国可以承产可以作官并无歧视之意今四处通商无远弗届各国怀柔之道非昔比独我华人流寓外国为人所欺其故初因不愿入籍我水师又不足以卫商继苦于不能入籍而通商条约又未论及入籍之人或谓中国刑律太严必无外人入中国籍其所获利益更胜于中国是亟宜设法维持庶免为丛驱爵现在已准外人在苏杭内地纺织继必借端要求准其买地开矿设产耕植由渐而进握我利权非但于地丁钱粮有损犹恐民生计绌势至主客不和变故愈多否则借此挹注固结民心以我之矛刺我之盾关系尤非浅鲜鄙见外国人须入中国籍者方准其在内地买地建屋庶免滋事如不入籍除租界外概不准在内地置产闻日本例如此或有借游内地为名或藉传教为说买地置产购货屯货建造一切者所置之业既在内地即与入我籍之民相同准其落户惟必须归我地方官管辖不得再远藉领事为词如不愿入籍受辖治者则可任其自去不得购置产业传教者自教堂住屋外亦不得藉名教堂广置产业牟利兼并民地致损于中国地方丁赋此系我　国家本有自主之权当详载和约布告天下庶彼族无从置喙而各国有道之君亦咸当体上天覆载无私之心一视同仁准人入籍也可

　　僧道
二氏者佛[老](者)之名也学佛者僧之徒学老者道之徒佛自汉明帝时始由天竺入中国于时九重敬礼公卿膜拜流俗见而荣之乃有求奉佛教者明帝准其披剃给度牒为沙门女僧亦同名曰尼此僧徒之肇端也老则中国所自有相传始于老子关尹子河上公魏北阳皆其高足由来尚矣然徒虽代传而实无道士之名至秦初犹曰方士而已其许民人出家度为道士者亦始自汉晋而盛之唐妇女皆得入道曰女道士唐时多有以宫主县君之尊而为之者此道徒之极轨也夫二氏之教忽焉昌炽者皆由于圣道之衰儒术之术自东周息明王不兴孔孟[栖](凄)皇世主莫能宗尚于是泰山颓梁木坏麟笔绝明辨穷至吕[秦](泰)之暴燔诗书百家坑儒者延卢生徐福之徒其机已兆降及汉武侈然泰然求神仙作宣室极仙掌露台之奉而文成五利等辈风发而起乘势利为炫诱及下诏轮台途穷知悔方士之风始少熄焉夫仙道贵长生佛法贵无生彼其世主始以一念之贪欲永享万世之奉故学仙求长生不可得致而犹有畏死之一念者存则佛法之皈依回向解罪释厄又其所希慕为功德者于是金人入梦白马经佛老并峙竟与吾儒之教鼎足而三矣历代以还二氏互有盛衰清时亦尝有沙汰僧道之诏而卒至多方扞格良法美意终不行天下亦遂习与相处视为固然虽宋儒极力辟之亦靡见廓清之效抑又何也独不思僧者何凡以求学佛者也道者何凡以求学仙者也而试推求佛仙命名之旨则佛者弗人也绝类离不与凡人俦也仙者山人也隐遯空山超人世而独立者也考佛祖释迦当日舍一国之富世子之尊而不为而决然舍父母背妻子趺坐灵仙六载成道老子当周衰弃柱下史官舍中国而不居骑青牛出函谷远辞人境而隐其独善其身视举世繁华富贵声色货利莫可浼焉者仙佛悉同不可谓非希世之畸人猛烈之丈夫也故佛号大雄仙称大觉良有以矣间尝博览二藏穷究丹经则见夫佛之宗旨以绝欲出尘为始基以忍辱受苦为功行积久而能明心见性为入门百尺竿头再须进步则又以粉碎虚空真如妙有为般若波罗密多译云大自在也至此乃能照见五蕴皆空度一切苦厄必至六尘六识灭尽不生始能直超彼岸立见如来名曰脱离垢境向上犹有精进不已之功功德圆满乃能成佛未易悉数也仙之宗旨大同小异亦有顿渐之分三乘之别其要旨亦以绝欲离尘为始基积德累行为功果以通关筑基炼已纯熟长生不死为入门向上力追大乘以结丹还丹结胎脱胎出神直返到胞中浑沌之天为七还九返更进而益上面壁还虚自有入无无无亦无始能与天合体历劫不磨其功程之次第无一非大难事也要之仙佛同源佛法详言性而言命然金刚经心经六祖坛经则已微露其端道经详言命而言性然关尹子及清净经心印经悟真外编亦颇阐其妙总此二家胥不离心性二字彼夫巢由之高远渊明宏景之旷达庶乎近之若琐琐焉屑屑焉谋衣食求安逸骄气多欲贪色淫心之徒其去此不啻天渊之隔譬之染缁求白搏沙作饭而已

虽然仙佛尚矣后世之求学仙佛者自必酷慕乎仙佛之超卓希追随乎仙佛之高躅如是斯不愧其徒也顾何以今之学仙佛者则又大谬不然者何耶其名则是其实则非名曰我明心见性也而实则利欲熏心豺狼成性名曰我修真炼性也而实则疏懒为真色食为性失志则打包云水乞食江湖得志则登坛说法聚众焚修于是逞其才智募化十方轮奂而居重裀而坐膏粱而食锦绣而衣其善者则结纳名流怡情诗画其不善者则附托权门夤缘当路通声气市权利或且聚狂徒逞邪说窝盗寇千法令与夫奸淫邪盗凡乡党自好之流所断断兮不忍为者而一切身犯之犹哆哆曰吾体佛法慈悲广大法门也吾得神丹秘诀普度生也此所以弥勒白莲诸教匪因风吹火乘势兴而未已也是直以害世为劝世杀人为生人也谓觉人迷而一己之迷转甚谓解人罪而一身之罪谁怜即以二氏之宗旨治之亦所必屏诸门外者矣尚何学佛老之有尚何得称为佛老之徒哉僧道两门所聚徒众不下数十万或众至百万人男妇泥杂老少不伦此其中愚若鹿豕毒比蛇蝎者居多而谓此辈乃能见发光地之焰慧炼三花聚顶之阳神与夫一切穷究阴阳造化之机脱离生死轮回之秘是则上智犹难一二觏而固谓此蠢顽尽能晰兹妙谛耶且其中雏尼少僧道童侍者类皆买自贫家或为愚父母所弃舍襁褓纔离缁羽已着三乘莫窥其灏瀚九等奚识其渊源人世之趣靡所弗贪二氏宗门悉其厌苦削足受履其何以刓行方就圆其何能器是聚数十万旷夫怨女而为盛世之灾厉也借使由此极其旷怨决裂堤防垢秽坛滓污净地是又为治世之妖孽也即皆不然无故聚此数十万数百万有用之人而习此一无所用之业安居而逸处男不秉锄犁女不治丝布能文字者不列士林工会计者不操商贾而衣食宫室百物之取给皆不能上叩之天下资之地是仍以有业之民为其外府而已供所朘削而已吁嘻此后世王政之所以不能复兴者良有由也且夫数十万数百万之游民而无衣食窃傍二氏之门户为生活者非尽游民无生计实乃惰民而不勤生计者也其中真肯苦行希仙学佛百不得一千不得百又其中工文字者有书可读习田事者有力可耕[习](者)书算者有商贾之业可操或习拳勇能技艺者有兵额之可补行伍之可归女冠及尼习女工者有蚕可丝有布可织就而拣汰之三去其一矣择其真心求仙佛确有所得不肯再蹈尘境者深山穴居茅棚独处任其高遯今之僧道祇知建醮超幽敛人财物未开有一行善举如耶苏天主教士设学校以教人创医院以治疾者即使独善其身自修其性亦当布衣素食栖隐山林何必于市朝酬应也哉其年老力衰多病残疾幼弱未成丁者改各州邑大寺为恤贫院以处之三去其二矣所余一者劝之不改汰之不去则不外昌黎之言人其人庐其居革其衣冠配其男女少长必均即以布施之庄田为计亩授耕之用宫观之园圃为种菜种树蚕桑之区设员督监勤劳则赏以诱之荒惰则刑以儆之蔑不济矣然后明颁教令使至今以后有学仙佛者除其独身隐[遯](身)岩居穴处与木石居无关王化外其余四民家居喜奉其教读其书茹素潜修者亦听惟断不得创宫观寺院召徒众募布施蓄财货登台说法衣冠歧异以惑斯民之视听诚如是则惰者不能独逸黠者不能独智愚者不致犯法强者不致干令僧皆授室尼尽宜家无怨女亦无旷夫王化之行郅治之隆端自兹始独不见夫回教乎彼族虽奉其教诵其经而人伦执业不异四民日用衣冠悉遵王制惟不食肉等事彼教自伸其私禁故在上者亦安之而已安见处二氏者独不可以如是治之耶世有通人留心治术者当不河汉斯言
 
　 
卷二十八　户政六屯垦
  </div>
  <div class="pagination">
   <a href="皇朝经世文三编_page33.html">
    上一页
   </a>
   <span>
    ...
   </span>
   <a href="皇朝经世文三编_page29.html">
    29
   </a>
   <a href="皇朝经世文三编_page30.html">
    30
   </a>
   <a href="皇朝经世文三编_page31.html">
    31
   </a>
   <a href="皇朝经世文三编_page32.html">
    32
   </a>
   <a href="皇朝经世文三编_page33.html">
    33
   </a>
   <span class="current-page">
    34
   </span>
   <a href="皇朝经世文三编_page35.html">
    35
   </a>
   <a href="皇朝经世文三编_page36.html">
    36
   </a>
   <a href="皇朝经世文三编_page37.html">
    37
   </a>
   <a href="皇朝经世文三编_page38.html">
    38
   </a>
   <a href="皇朝经世文三编_page39.html">
    39
   </a>
   <span>
    ...
   </span>
   <a href="皇朝经世文三编_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
