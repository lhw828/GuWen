<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 39 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 39 页/共 192 页
  </h1>
  <div class="content">
   王阳贡禹论　
潘德舆

儒臣之道。明经为本。谏诤为用。虽然。本之中有本焉。心术不。明经谏诤。皆邪慝也。汉王阳贡禹。少并称明经。仕各以谏诤显。然王阳之经术谏疏。董仲舒之匹也。其谏昌邑王也。谓宜明师居前。劝诵在后。上论唐虞之际。下及殷周之盛。考仁圣之风。习治国之道。欣欣焉发愤忘食。日新厥德。此既万世人主之蓍蔡矣。其谏宣帝也。谓欲治之主不世出。公卿幸遭其时。言听计从。然未有建万世之长策。举明主于三代之隆者。其务在于期会簿书。断狱听讼。所以牧民者。非有礼义科指。可世世通行。独设刑法。以意穿凿。是以诈伪萌生。刑罚亡极。呜呼。三代后二千余年名臣众矣。未闻言此者。虽周召复生。岂有加乎。宣帝迂之。谢病终不召。无足为阳恨。独恨班固寡识。使与贡禹同传。且谓阳禹之取舍同也。夫禹之取舍。岂独不逮阳。阳名臣之冠。而禹邪臣之尤也。何以明之。禹箴元帝。语至密。帝亦屈意信向之。然综其要。不过劝帝裁减服御器物宫女马离宫苑囿。罢采珠玉金银铸钱官。俾百姓壹归于农。儿七岁出口钱。二十乃算。皆俭朴小节。非能沥血陈奸凶。使帝赫然冯怒。奋阳刚。开阴。得经义之大者也。汉之亡兆于元帝。其害莫大于任石显。杀萧望之。斥刘更生。而禹实党显。劾望之更生。其为三公即显荐。汉之罪人。非禹谁也。凡为人臣者。必巧给便佞。作奸揽权。而后为小人。则小人亦易除。惟诸诵习经术。号当代雅儒者。亦内耽利禄。扳附私人。不使其君知贤不肖之辨。而小乃盘固不可去。国随以亡。故昔人以为拂人主易。攻权臣难。若匡衡张禹孔光杜钦谷永之徒。阴护持王凤董贤王莽。交通比周。外假经术谏诤。取重人主。皆师贡禹之故智者也。唐权载之作辨亡论。力斥张禹。于贡禹则恕之。不知二禹心术一耳。皆孔子所谓色取仁而行违。鄙夫患得患失者。乃儒者之下流。乡原之大较。其不幸败露。始为苏威冯道。幸而安居高位。以老寿终。获世清名。身后如贡禹者何限。作史之人。经义不精严。往往以清平之儒臣宽之。岂不谬哉。或疑班史刘向石显传。颇书贡禹阴事。于禹传没之。为史中互见法。不知此大节所系。不可以互见为隐讥也。况王贡两龚鲍合传。皆清节纯直之士。可以禹羼入哉。此即固闇于大义失身权势之由也。吾断禹曰邪臣之尤。使不得与王阳比。为儒臣史臣者。庶悚然于人臣之义。无昧其本心哉。

　　宋仁宗戒言官说　　　　　　　　　　
姚莹

嘉佑五年。殿中侍御史吕诲言。故事台谏官许风闻言事者。盖欲广其采纳。以补朝廷阙失。比来中外臣僚。多告讦人罪。既非职分。实亦侵官。甚者诋斥平素之缺。暴扬暧昧之事。刻薄之态。浸以成风。请惩革之。诏戒上封告讦人罪。或言赦前事。及言官事弹劾小过不关政体者。既而御史中丞赵概亦言。比年以来。搢绅之论。多险刻竞浮。宜行戒敕之。复下诏曰。朕乐与士大夫惇德明义。以先天下。而在位殊趋。弗率朕旨。或为危言诡行。务以警众取誉。罔上而邀宠。论事之官。搜抉隐微。无忠恕长厚之风。托于公。而原其本心。实以合党图私。甚可恶也。中书门下。其采端实之士。明进诸朝。察辨矫激巧伪者。加放绌焉。呜呼。宋仁宗可谓仁矣。此三代以下风俗之美。所以前称汉文帝。后惟宋仁宗也。权御史中丞王畴又言。国家开广言路。任用台谏官。比年士大夫乃有险徼之人。挟己爱憎。依其形势。以造浮言。奔走台谏之门。鼓扇风波之论。幸言者得以上达。推原其情。本非公正。止于阴借权力。取快私意。当言之人。率务举职。既所传耳目稍异。则岂敢遂无论列。万一有爱憎不中之论。荧惑紊挠人主之聪明。岂不为听断之累哉。帝嘉纳之。余谓王畴之言。切中后世言官之獘。其托于公以合党。图私者无论矣。即有忠爱之君子。而惑于小人浮说。因之爱憎不中。轻发公论者。亦不可不慎察之。

　　书姚惜抱翰林论后　　　　　　　　　
许宗衡

惜抱先生之论翰林曰。翰林为天子侍从之臣。当拾遗补阙。唐初设翰林。百工皆入。犹猥下之职。其后益尊益亲。由唐及宋元明。官制因革。而御史有弹劾之责。翰林有文章之任。要皆兼谏争。盖自古然矣。今之翰林。虽不皆亲近居左右。而翰詹立班科道之上。固以其为近臣。拾遗补阙。非为越俎。若惟是以文章为尽职。是犹百工之以技也。亦何与于道哉。嗟乎。宗衡往来京师三十余年矣。编修检讨。既非兼讲官者。不得言。讲读以上。得言矣又卒不言。其直　南斋。与夫居　讲幄。有师傅之责者。皆可备　顾问。不可谓非亲矣。亦无抗疏以拾遗补阙传海内者。时或有之。闻者目笑曰。是何为者。文学侍从。固翰林职也。而先生则曰。君子之职以道。细人之职以技。使世之君子。赋若相如邹枚。善叙史事若太史公班固。诗若李杜。文若韩柳欧曾苏氏。虽至工犹技也。然则由先生之言观之。苟非相如邹枚太史公班固李杜韩柳欧曾苏氏。其人盖并不能以技称。而顾曰文学侍从。则亦犹之百工猥下。冒其名无其实者之所为。且无以解于古所谓工执艺事以谏之说也。是直翰林之佣焉已矣。或曰。是固然矣。然翰林者。既以文学为专职。终不得以谏争责之。然则翰林当何事。自唐人为赋得诗。今沿其制为之独工。又唐选举志。取人之法。三曰书。谓楷法遒美也。今亦恪守无少惑。是二者足尽翰林之职乎。宗衡以为翰林者。他时之宰相也。气骄则学不进。道衰则技始工。何自视之薄也。而况技且未工乎。古之相如邹枚太史公班固李杜韩柳欧曾苏氏。其不可复见久矣。有道之士即奈何为此官。而不思自免于为佣也哉。

　　书谢御史　　
吴敏树

谢御史者。吾楚湘乡谢芗泉先生也。当乾隆末。宰相和珅用事。权焰张。有宠奴常乘和车以出。人避之莫敢诘。先生为御史巡城遇之。怒。命卒曳下奴笞之。奴曰汝敢笞我。我乘我主车。汝敢笞我。先生益大怒。痛笞奴。遂焚烧其车。曰。此车岂复堪宰相坐耶。九衢中人聚观讙呼。曰。此真好御史矣。和珅恨之。假他事削其籍以归。先生文章名一时。喜山水。乃游江浙。所至人士争奉笻屐迎。饮酒赋诗。名益高。天下之人皆传称烧车谢御史。和珅诛。复官部郎。以卒。及道光癸巳之岁。河南裕州知州谢兴峣。以卓异荐入都。裕州。御史之子。由翰林改官者也。引见时。唱陈名贯毕。　　皇上问曰。汝湖南人。作京语何也。兴峣对言。臣父谢振定。历官翰林御史。臣生长京师。　　上忽悟曰。尔乃烧和珅车谢御史之子耶。因褒奖兴峣家世。勉以职事。明日。　　上语阁臣。朕少时闻谢御史烧车事。心壮之。昨见其子来甚喜。未几。　　命擢兴峣叙州府知府。方裕州入见时。吾乡人士在京师者。盛传　　天语。以为谢氏父子之至荣也。又幸芗泉先生之生于其乡。而以相夸耀也。敏树得知其本末如此云。敏树又记在都时。有郎官当推御史者。语次。因举芗泉先生之事。郎官谓曰。芗泉负学问文章。又彼时清议尚重。故去官而名益高。身且便。今我等人材既弗如。而时所重者独官禄耳。御史言事轻则友朋笑。重则恐触罪。一朝跌足。谁相顾盼耶。且家口数十。安所赖耶。余无以进之。嗟夫。昔之士风人情。犹之今也。以裕州今日家世之荣。孰不欣羡而愿其有是。孰知当芗泉先生罢官时。同朝行辈中必有相侮笑者讥毁者。畏罪累而不敢附和者。其家人居室必不如在官之乐者。且使先生官不罢。其进取抑未可量。一遭斥逐。终以不振。独气节重江湖间耳。然则先生于烧车之时。亦可谓计虑之不详尽者耶。

　　书明王少参遗疏后　　　　　　　　　
朱琦

右明王少参疏草遗迹。其裔孙丰谷录一本为副。公之乡人于君庆元携以示琦。前数行断烂不可识。余读而惜之。公是疏凡千余言。其大者以谓人主欲识臣贤否。莫如尽下诸章疏。而明示以赏罚。则有劳者劝。而有罪者畏。是时宰相方恶言者。而持威福自上出之说。以炫惑于上。公益力争。以为言官言之而陛下听之。是即威福自陛下出。如误信谮言。以为小臣挠上之权而屏之。则言者将自此止。后有大奸慝。谁为陛下言者。韪哉是言。可以抉听之獘。而破人主之惑矣。公又尝以倭寇陈十议。明史附于其父恭简公传后。而此疏顾未之载。公名堂。金坛人。万历十七年进士。以检讨屡上疏陈时务。不用。遂乞归。既而以大臣荐。官至福建参政。是疏所言。乃明神宗时事。嗟乎。明之末造。言者纷纷。务为讦激。士大夫至以廷杖为荣。甚者窜斥诛戮而不悔。虽曰名义之重。亦当时风声气习。渐靡使然也。苏文忠公云。弹劾积威之后。庸人亦可以奋扬。风采销委之余。豪杰有不能振起。故同是言也。言之弹劾积威之时。人人能之。虽激切如公此疏。而史不之载。至其风采销委。举世不言。而有言者。世且惊叹以为盛事矣。士固不汲汲于名。卒其所以显晦者。岂不以时哉。此余所以读公是疏而叹也。

　　明吕新吾先生明职篇序　　　　　　　
潘世恩

周礼太宰以八法治官府。二曰官职以辨邦治。明官之务审其职也。职重则难胜。职繁则难理。职轻而简。则又易玩以怠。越职则为侵官职。不办则为旷官。伊古以来。虽辅相如伊吕。执法如皋苏。将兵如颇牧。治民如龚召。推其实不过尽职而已。夫舆台之贱蒙瞍之愚。苟能尽其职。则虽小而有功。否则即以过人之才。居得为之势。而纷纭废弛。何裨毫末。乃或恃其居心之慈惠。植品之端方。持躬之廉洁。辄曰。吾无负于朝廷。吁。朝廷所以课吏者果如此已耶。抑别有所委托而考其功耶。明儒吕新吾先生躬行笃实。本理学而达于政事。所着实政录内。有明职若干篇。为巡抚山西时训诫僚属之文。明畅而不失之迂。切直而不流于激。洵居官之秘钥。从政之良模也。余于退食之暇。删繁录要。付之剞劂。盖欲筮仕者家置一编。日夕省览。以无隳厥职云尔。

　　覆奏微渐愈勉力办公片　　　　　　
陶澍

再臣于九月二十四日。接到　廷寄。奉　　上谕一道。又于本日奉到　批折。以臣感患微。上烦　　慈注。谕令安心加意调理。并奉　　谕江苏事务繁重或有掣肘作难之事不妨据实陈奏断不可遽思引疾有负委任等因。捧诵之下。不胜感激涕零。伏思臣渥蒙　　皇上特达之知。年方四十有九。精力未衰。正宜竭力图报。祗以上年大病之后。适值事繁。失于调养。以致偶感仍发。乃荷　　圣主曲体入微。恩同大造。臣何人斯。膺兹　笃眷。自念受　　恩之深。此身不敢为臣有。亦惟受　　恩之深。此身不敢不为臣有。现在力疾办公。一面服药调治。潮热已退。头目渐清。惟有腰腿未愈。医言积湿受风。深入腠理。尚须由渐疏解。加以补剂。可冀徐瘳。勉图驽策。断不敢稍萌诿卸。致负　　鸿慈。至湖河各有专司。一切勘估工程。开闭闸坝。及员弁姓名履历。并不知会臣衙门。无由深悉。本年淮扬水灾。咸言百数十年所未有。被淹甚久。颗粒无收。因思河工虽非臣职。一经决裂。其害即归于地方。若河工一日不安。即地方一日不靖。不敢避越俎之嫌。每有见闻。辄据所知。札商督臣河臣。彼此意见多同。现在王营减坝开后。黄水已落。清水不患不消。但须早蓄。而河流既断。尤须挑穵深通。免致积淤未净。将来又形倒灌。海州安东沭阳各属。虽有损伤。若今腊明正能将减坝克期堵合。当可无误春耕。至灾民前因水深无住。纷纷逃避。经臣饬属设厂分养。均属安静。日内当即汇案恳　　恩蠲赈。而漕务为东南一大端。军船回空。已入苏境。尤须整顿章程早为备办。以速河运。仰副　　宸廑。

　　沥陈办事艰难仍恳终制疏咸丰六年　　
曾国藩

奏为沥陈微臣办事艰难竭蹶。终恐贻误。吁恳在籍守制。恭折奏祈　　圣鉴事。窃臣谬厕戎行。与闻军事。仰蒙　　圣慈垂注。帱载恩深。凡有奏请。多蒙　俞允。即有过失。常荷　宥原。遭逢　　圣明。得行其志。较之古来疆场之臣。掣肘万端者。何止霄壤之别。惟以臣之愚。处臣之位。历年所值之时势。亦殊有艰难情状。无以自申者。不得不陈于　　圣主之前。定例军营出缺。先尽在军人员拔补。给予札付。臣处一军。概系募勇。不特参游都守以上。无缺可补。即千把外委。亦终不能得缺。武弁相从数年。虽保举至二三品。而充哨长者。仍领哨长额饷。充队目者。仍领队目额饷。一日告假。实时开除。终不得照绿营廉俸之例。长远支领。弁勇互生猜疑。徒有保举之名。永无履任之实。或与巡抚提督共事一方。隶人衙门。则挑补实缺。隶臣麾下。则长生觖望。臣未奉有统兵之　　旨。历年在外。不敢奏调满汉各营官兵。实缺之将领太少。大小不足以相维。权位不足以相辖。去年会筹江西军务。偶欲补一千把之缺。必婉商巡抚。请其酌补。其隶九江镇标者。犹须商之总兵。令其给予札付。虽居兵部堂官之位。而事权反不如提镇。此办事艰难之一端也。　国家定制。各省文武黜陟之权。责成督抚。相沿日久。积威有渐。督抚之喜怒。州县之荣辱进退系焉。州县之敬畏督抚。盖出于势之不得已。其奉承意旨。常探乎心之所未言。臣办理军务。处处与地方官相交涉。文武僚属。大率视臣为客。视本管上司为主。宾主既已岐视。呼应断难灵通。防剿之事。不必尽谋之地方官矣。至如筹饷之事。如地丁漕折劝捐抽厘。何一不经由州县之手。或臣营抽厘之处。而州县故为阻挠。或臣营已捐之户。而州县另行偪勒。欲听之。则深虑事势之窒碍。欲惩之。则恐与大吏相龃龉。钱漕一事。小民平日本以浮收为苦。近年又处积困之余。自甲寅冬闲。两路悍贼窜入江西。所在劫掠。民不聊生。今欲于未经克复之州县。征收钱漕。劝谕捐输。则必有劲旅屯驻。以庇民之室家。而又或择良吏以恤民隐。或广学额以振士气。或永减向日之浮收。或奏豁一年之正课。使民感惠于前。幸泽于后。庶几屡捐而不怨。竭脂膏奉公上而不以为苦。然此数者。皆巡抚之专政。臣身为客官。职在军旅。于劝捐扰民之事。则职分所得为。于吏治学额减漕豁免诸务。则不敢越俎代谋。纵欲出一恺恻详明之告示。以儆官邪而慰民望。而身非地方大吏。州县未必奉行。百姓亦终难见信。此办事艰难之一端也。

臣帮辨团练之始。仿照通例。镌刻木质关防。其文曰　钦命帮辨团防查匪事务前任礼部右侍郎之关防。咸丰四年。臣剿贼出境。湖南抚臣咨送木印一颗。其文曰　钦命办理军务前任礼部侍郎关防。九江败后。五年正月。换刻　钦差兵部侍郎。衔前礼部侍郎关防。是年秋闲补缺。又换刻　钦差兵部右侍郎之关防。臣前后所奉援鄂援皖筹备船肃清江面诸　　谕。皆系接奉　廷寄。未经明降　　谕旨。外闲时有讥议。或谓臣系自请出征。不应支领官饷。或谓臣未奉　　明诏。不应称　钦差字样。或谓臣曾经革职。不应专折奏事。臣低首茹叹。但求集事。虽被侮辱而不辞。迄今岁月太久。关防之更换太多。往往疑为伪造。酿成事端。如李成谋战功卓著。已保至参将矣。被刑辱于芷江县。出示以臣印札而不见信。周凤山备历艰辛。已保至副将矣。被羁押于长汀县。亦出示以臣印札而不见信。前福建巡抚吕佺孙曾专函驰询臣印不符之故。甚至捐生领臣处之实收。每为州县猜疑。加之鞫讯。或以为不足据。而勒令续捐。今若再赴军营。又须另刻关防。岐舛愈多。凭信愈难。臣驻扎之省。营次无定。闲有部颁紧要之件。亦不径交臣营。四年所请部照。因久稽而重请。六年所请实官执照。至今尚无交到确耗。此外文员之凭。武官之札。皆由督抚转交臣营。常迟久而不到。军中之事。贵取信如金石。迅速如风霆。而臣则势有所不能。斯又办事艰难之一端也。兹三者。其端甚微。关系甚巨。臣细察今日局势。非位任巡抚有察吏之权者。决不能以治军。纵能治军。决不能兼及筹饷。臣处客寄虚悬之位。又无圆通济变之才。恐终不免于贻误大局。凡有领军之责者。军覆则死之。有守城之责者。城破则死之。此天地之常经。古今之通义。微臣讲求颇熟。不敢踰闲。今楚军断无覆败之患。省城亦无意外之虞。臣赴江西。无所容其规避。特以所陈三端。艰难情形既如此。而夺情两次。得罪名教又如彼。斯则宛转萦思。不得不泣陈于　　圣主之前者也。臣冒昧之见。如果贼势猖狂。江西危迫。臣当专折驰奏。请赴军营。以明不敢避难之义。若犹是目下平安之状。则由将军巡抚会办。事权较专。提挈较捷。臣仍吁恳　　天恩。在籍终制。多守数月。尽数月之心。多守一年。尽一年之心。出自　　圣主逾格鸿慈。不胜惶恐待　命之至。

　　恳辞　加恩片同治元年　　　
两江总督曾国藩

再密陈者。现在金陵未复。寇势方张。军事反复无常。正恐利时少而钝时多。臣忝膺重任。日夜忧惶。除浙江已陷。苗练已叛。难遽补救外。即上而皖南江西。下而镇江上海。亦俱有岌岌可危之势。臣分内之事。尚未知成败何若。乃自去秋以来。迭荷　　鸿恩。臣既蒙　赏加太子少保衔。又蒙　饬谕节制四省。兹又拜协办之　命。臣弟国荃。既蒙　赏穿黄马褂。又蒙　赏头品顶戴。兹又拜浙江按察使之　命。一门之内。数月之间。异数殊恩。有加无已。感激之余。继以悚惶。诚恐军事一旦疏失。即加倍谴责。犹有余咎。臣本拟恭疏辞谢。以除授参政大典。料难收回　成命。又甫经两次辞节制四省之权。不敢更疏渎辞。近于矫情而钓誉。惴栗旁皇。不知所措。理合据实陈明。恳求　　皇上念军事之靡定。鉴愚臣之苦衷。金陵未克以前。不再　加恩于臣家。是即所以保全微臣之功名。而永戴　　圣主之恩眷矣。又前此迭奉　　谕旨。饬臣保荐江苏安徽巡抚。顷复蒙　垂询闽省督抚。饬臣保举大员。开列请　简。封疆将帅。乃　朝廷举措之大权。如臣愚陋。岂敢干预。嗣后臣如有所知。堪膺疆寄者。随时恭疏入告。仰副　　圣主旁求之意。但泛论人才以备采择则可。指明某缺径请迁除则不可。不特臣一人为然。凡为督抚者。皆不宜指缺保荐督抚。四方多故。疆臣既有征伐之权。不当更分黜陟之柄。在　　圣主虚衷访问。但求投艰而遗大。不惜舍己而从人。惟风气一开。流獘甚长。辨之不可不早。宜预防外重内轻之渐。兼以杜植私树党之端。其督抚有任可履者。不准迁延不到。亦不准他处奏留。庶几纪纲弥肃。　朝廷愈尊。是否有当。谨一并密陈。伏乞　　皇上圣鉴。

　　请　训责枢臣疏光绪四年　　　　
监察御史何金寿

比以灾荒不雨。　　　皇太后　　皇上下诏自责。哀痛恳切。稍有人心者。读之皆为感泣。顾臣伏思　　皇上幼冲。　　　两宫听政。虽　权衡自上。而翊赞则在枢臣。凡用人行政诸大端。必资商榷而后行。枢臣曰可。则　　旨以为可。枢臣曰否。则　　旨以为否。盖今日之　朝政。固无不自政府出矣。去年晋豫固属巨灾。其余水旱风蝗。被灾者将及十省。总由官无善政。以致　　　天降奇灾。及成灾以后。疆吏讳灾而养祸。部臣屯膏而殃民。试问内外诸臣之进退。枢臣岂得无援引保护于其闲。能尽诿之于　　　皇太后乎。考之往代。遇大灾则策免三公。三公亦自请罢斥。今新疆平则枢臣受赏。腹省灾则枢臣独不受罚。且坐视　　宫廷下诏罪己。尚不引咎自陈。请予处分。又不于拟　　旨时。恳请　切责。灾诿诸　　　天。过诿诸　　上。于心忍乎。窃谓枢臣亦非必有心误　国也。但外虽勤职。中少血诚。各省之年谷。丰则听其丰。荒则听其荒。各省之人民。生则听其生。死则听其死。各省之疆吏。贤则听其贤。否则听其否。行下之　　诏令。奉则听其奉。违则听其违。部臣之议奏。准则听其准。驳则听其驳。不知痛痒。委诸自然时局之坏。实由于此。今山西死亡过半。骨肉相食。析骸而炊。河南市鬻人肉。行旅断绝。盗贼蠢动。　畿辅赤地数百里。道殣相望。流民数万。哄集京师。辇毂之下。奸民乘乱结队攫物。此后何堪设想。万一饥民聚为明季之流贼。微特枢臣等谋　国不忠。即自谋亦拙矣。伏恳　　训谕枢臣。责以忘私忘家。认真改过。庶可上格　　　天心。不然。虽　　宫廷万分焦劳刻责。而臣下泄沓如故。则感格恐无期也。

　　与朱干臣书　
管同

相别三年。思念不可胜。近闻阁下晋官郎中。执法秉公。无所挠屈。甚慰甚慰。而闻诸道路。或谓且得御史。如其然。则同深为阁下重之。盖古者谏无专官。自公卿至庶人皆得谏。其后乃专设谏官。而百寮之敢于言事者。犹不禁也。今则百寮不复言事。而弹劾谏争之责。一归给事御史。夫为任既专。则为责愈重。为责既重。则当识其大小之分。轻重之序。必实有关于治忽安危。实为国计民生之所系托者。举而陈之。始为克尽其官。而不负　朝廷任使之意。若夫毛举利害。不及大体。虽后之台谏。习此成风矣。而恐非贤者之所宜出也。阁下刚毅抗直。练达世务。其在部中。已卓卓有本末。然则苟为台谏。必大有异于今人。虽然。天下之事。不可枚举。言之矣而不可行。如不言也。行之矣而无补于天下国家之事。如不行也。阁下处今之势。苟为台谏。其将何以为言。同闻之。世事之颓由于吏治。吏治之坏根于士风。士风之衰起于不知教化。然而教化云者。非空文而无实具之谓也。以身训人是之谓教。以身率人是之谓化。同乡者私作议俗一篇。以为当今之风。坏于好谀而嗜利。夫欲人之不嗜利。则莫若闭言利之门。而欲人之不好谀。则莫若开谏争之路。天下之事。夫岂止此。然必先举二端。然后人才勃兴。而法度可以渐讲。顾不知其言果当否尔。今寄上惟采择焉。或谓同子言则近矣。然议俗之说。责难于君。使听者持子言而得祸。则奈何。斯言也。同窃以为悖矣。古之直言得祸者。皆其值主不明。而所遭有不幸也。当今　　天子仁恕恭俭。敬天爱民。虽草茅之士。未尝亲瞻日月之余光。而不知　　圣质。然近者伏读官箴。则已窥见　　九重励精之意矣。而箴于御史。实曰敢谏不阿。忠贞常矢。然则今之求言。比于悬鼗设铎可也。而论者毛举利害不及大体。是　　天子欲人之言。而谏官瘖不言尔。而顾以为言恐得祸。毋乃诬乎。无求利之思。无好名之见。本之以至诚。而陈之以恺切。持之以至正。而出之以和平。虽在中主。犹能听受。而况　　圣君哉。诚恐得祸。则又未尝无以处。孟子曰。辞尊居卑。又曰。有言责者不得其言则去。虑其难而不居其位可也。居其位而稍孤其职则大不可也。同于阁下相契殊深。虽齿德相悬。而亦近乎朋友之当责善者矣。用敢发其狂言。靡所忌讳。伏惟留意省察。幸甚幸甚。

　　与徐廉峰书　

潘德舆

月朔以来。以齿病未相见。忽闻足下被吏议。惊惧不已。然闻足下能建言。又窃喜平日择友不虚也。昨过足下宅。不值而归。心蕴结未解。今日熟寐觉。闻同舍生诵邸钞。知足下蒙　恩复还词垣。跃然而起。喜满颜色。腹中蕴结者。砉然解释。如层冰泮于水。积云散于天。清和晖朗。不可言喻。并齿病亦忘之。已又思吾所喜者。非足下一人之私也。足下入台十余日。即奋然发议论。可喜一也。足下以降黜之官。承优渥之泽。还清华之选。保文学之荣。可喜二也。虽然。喜未大也。足下方被谴怒。　　天威忽开霁。复列侍从。虽卑贱如德舆。尚为足下感戴　　君恩。欲舞欲泣。则足下必更感激流涕。过于德舆十倍。自兹以往。足下所以焦思竭力。上报　国家者。亦必过于今十倍。虽今之所司。不过文雅翰墨。而方来之日月未有艾。方来之报称亦未有艾。足下德业功名。得此炼冶。益坚贞硕大。而斯世之事。所以收效于足下者。必无穷也。而犹未也。所谓大可喜者。足下方以言罣吏议。镌级至三。而　　天子则曰念言官从末减。大哉　　圣言。普天之福。生民之利。万世之庆也。何也。言官之言。不能尽当也。亲见足下之言。一不当　　圣意。即降黜与卑官伍。继自今默者必多矣。亲见足下之言。已不当　　圣意。犹委曲矜全。使不失往者清切之地之职。是　　圣天子重言官以辅聪明。德之盛。量之宏如此也。是　　圣天子咨求国是。笃念民生。作养敢言之气如此也。继自今言者必多矣。使言官遭遇如此而犹不言是言官负　朝廷。非　朝廷薄言官。诸言官必不然也。夫言官之言诚不能尽当。顾不尽当。而　　圣天子必使敢言者多。则言之当者必出。而天下之受益者必众。虽一人一事。其关系为何等哉。德舆江南一穷士。在京师人海中。如浮萍之细。然区区之心。天下人之心也。故欣然布之纸墨。齿病差。仍当诣足下罄谈。不宣。

　　与汤海秋书　
左宗植

隔阔频年。始得一聚。春历夏。以昕以夕。别后思念。想同之也。足下高才英气。可百时彦。乡缘言事。仍左计曹。于时流俗。颇用致惜。或忮心者。乃以为快。即海秋自云。有何当袖手版共赋归去来之语。宗植闻之。独笑言贺。以为此乃　　圣主造就人才之深心。海秋遭遇之极盛也。假令海秋挟其英情壮志。趾高气扬。即使一日千里。曾不差跌。不过一九衢要人。乘坚策肥。令长安小儿。路傍称羡。转眼之间。不及百年。吾见赫赫海秋。乃浮邱间一丸粪壤耳。岂不大可痛惜乎哉。自古豪杰不世出。抱奇服伟之士。其蓄道德能文章不朽千古者。往往必出于抑塞摧折之余。夫非奇士必期于抑塞摧折也。亦谓非抑塞摧折之遭。不足以收其驰骤溢越之情。而发其感慨奋赴之气。以并入于道德文章之域。而成其不朽千古之才。吾乌知乎抑塞摧折我者之非大有造于我者乎。而胡为郁郁不自得。而撄情于流俗人之意识也乎。受书以来。颇爱贾谊陆贽苏轼之才。以为自圣贤孔孟而外。言文章干用。莫之或先。然之三子者。有遇有不遇。或始遇而终不遇。其为道德文章。各有千古则一也。海秋自视处汉文之世。深谋远画。孰如贾生。处德宗之朝。经纬密勿。论思献纳。孰如陆贽。处元佑之时。文章谏争。孰如苏轼。况长沙之迁谪。忠州之贬斥。儋耳之窜逐。与海秋今日之事。有万此者乎。夫职任者。人臣事君之大分也。予夺者。帝王磨励人才之大柄也。故或知其人之才而亟用之。以表当官之绩或知其人之才而骤用反以为害。则暂抑之。以待他日之用。大君宰执万物。自有深心微意。非臣下所能窥。固不可以尺得喜而寸失忧也。今　　天子怒海秋之言事。夺御史。罢章京。又若不欲遽弃吾海秋也者。仍授户部为正郎。　　圣主造就人才之意。诚不可知。为海秋者。正宜痛自砥厉。仰答　高厚。辇毂之地。人士众多。足资讲贯。又富有图籍。朝购夕集。以海秋之地。与海秋之年且才。少挫之余。人事简略。举平昔雕虫习华嚣凌竞之气。幡然弃去。并入于敛声就实之中。于以上下古今。深求理乱兴衰之故。与　国家政治得失之大。进可以谋谟庙堂。启赞帷幄。退则昌其议论。箸为文章。以自托于立德立功之次。吾乌能测海秋之所至哉。若论事一不遇。便废然自失。忧愁抑郁。不自振荡。昂藏牢骚。折损春华。是乃柳司马刘宾客辈之所为。非所望于吾海秋者也。南归久不得京中消息。故人天末。深惧吾海秋以少不称意之故。遂阻其远大之业。而不能自返于古人。故反复譬论。布其区区。庶冀吾海秋之悟而听之也。此间惟有荒山怪石。绝少人士。惟日取厨中宦书经史万余卷。尔满案。如春蚕着叶。自为俯仰耳。近作肥国论一篇。附奉大览。祈教之。

　　复严渭春方伯书　　　　　　　　　　
胡林翼

复书恳请集思广益。以图补救。夜久不寐。近日尤甚。　　君父之难。闻变已一月矣。奔问官守之义。臣职尚亏。疆场牵拘。按兵未动。此心愧愤。无以自立。进言体要以至诚恻怛条理分明为上。不得慷慨激昂。致违纯厚笃棐之义。人情于患难之际。友朋伉直责善。引绳批根。君子犹或非之。况　　君父危难。其忍放言高论耶。明夷艰贞之节。鸱鸮哀悱之词。古人处变。可为师法。异族偪处都城。明年以后。更多反侧。太王迁岐。娄敬入关之议。亦时势所必然。惟仅变一法易一地。谓可久安措于盘石。鄙人尚未深信耳。兄血诚肝胆。忧国至切。敢以质之。

　　覆黄恕皆侍郎书　　　　　　　　　　
曾国藩

承来示。述及佩蘅兄言。敝处尽可施展。勿为人言所挠。仰荷关垂。感甚感甚。窃观古来臣道。凡臣工皆可匡扶主德。直言极谏。惟将帅不可直言极谏。以其近于鬻拳也。凡臣工皆可弹击权奸。除恶君侧。惟将帅不可除恶君侧。以其近于王敦也。凡臣工皆可壹意孤行。不恤人言。惟将帅不可不恤人言。以其近于诸葛恪也。握兵权者犯此三忌。类皆凶于而国害于而家。故弟自庚申忝绾兵符以来。夙夜祗惧。最畏人言。迥非昔年直情径行之故态。近有朱卢穆等交章弹劾。其未奉发阅者。又复不知凡几。尤觉梦魂悚惕。惧罹不测之咎。盖公论之是非。　朝廷之赏罚。例随人言为转移。虽方寸不尽为所挠。然亦未敢忽视也。

　　和论　　　　
龙启瑞

和者。古圣王所慎择而用之者也。古之所谓和者。众贤谋一事而无所违。世之所谓和者。合贤不肖而使之同归于一致。古之所谓和者。真是明而人不得挟私以相戾。世之所谓和者。是非混而责之以必从。夫使混贤不肖。一是与非。而天下之人。遂然平其心。柔其气。相率而归于和。犹之可也。贤与不肖者处。则贤者之气不相下。而不肖亦必不相容。即不肖能隐忍以求合。而贤者决不苟同以邀誉。是强之为和。而适以致其不和也。今将使君子与小人共图一事。君子为义。小人则为利矣。又使君子与小人共讲一学。君子为己。小人则为人矣。其义与为己者是。则利与为人者非。是非生于人心之同然。犹五色之有黑白。五臭之有熏莸也。今黑白为一色。而置熏莸于一器。曰吾但取其和而已。有不为之闭目而弗视。掩鼻而却走者乎。且君子之于天下。亦欲其事之有成而已。假令贤不肖并处。是与非并行。甚则不肖加乎贤。非者逾于是。又甚则以贤为不肖。而不肖反为贤。是者为非。而非者反为是。于是而所谋必成。所行必当。推而放之四海而准。举而措之庶事而安。则贤者亦姑需忍以求济焉。而古之圣贤。犹曰枉尺直寻而利。有所不为。吾未闻枉己而正人者也。圣贤之言。其亦不和甚矣。岂不谓如是而直道乃得信于天下。上合乎天理。下顺乎人心。刑赏中而政教修。礼乐兴而大化流。反是。则将为跬步之行。一日之居。而不可得也。然则廉颇蔺相如李光弼郭子仪之事何如。曰此私雠也。非公义也。私仇不可不和。不和则寻衅隙。而废国家之大计。是为不忠。公义不得强和。强和则徇人失己。而终不能有益于事。且独不闻古之人有上殿争如虎。而下堂不失和气者乎。彼之所遇皆贤。所执或有是有不是。而尚不阿意曲从。博和衷共济之美名。而不自讳其争若此。若遇一与己不类者。将庭斥之面唾之犹恐不足矣。而谓可依阿淟涊如谐臣媚子之为耶。古之人有孔光张禹者。知王莽董贤之乱国。而委蛇其身。与之从事。彼其人皆有醇谨之行。诚之质。其于古所谓同寅协恭者。盖优为之。其容身自全。疑若可酿休祥而迎善气者。五代时冯道祖之。遂以其身事数姓而莫之恤。充其所至。彼亦务为和而过者耳。卒之见效如此。后之人主尚安取和臣而用之哉。故古之善用其和者。莫如蔺相如郭子仪。而尤善者莫如刘安世。最不善者莫如张禹孔光。其最不堪者莫如冯道。道固无足议也。禹光之所为。亦世之君子所訾笑之。以为不齿于人类者矣。而其端皆由贤不肖是与非之混淆始。然则用和者。其可不慎所择哉。

　
卷十八　吏政一吏论上

　　训廉　　　　　　
汤鹏

浮邱子曰。凡与人家国天下事者。盖其恩有所授也。则不能毋以赤心古义酬之。事有所错也。则不能毋以精心果力治之。赤心古义酬其恩。精心果力治其事。则不能毋割其私以从公。公与私不两营。私则不得复公。公则不得复私。曷其奈何弗廉。贵贱富贫。各自其命为之也。贵不耀贱。则贱不歆贵。富不耀贫。则贫不歆富。不相耀。则心不生。不相歆。则计不乱。心不生。计不乱。则破石为志操名节以肥其躬者亡有也。曷其奈何弗廉。造物之精英。生人之美利。毋撄之使独也。毋撄之使独。则必均。均则毋丰于己毋啬于人。毋丰于己。是故不能以其所无为其所有。毋啬于人。是故不能以其所有为其所为。曷其奈何弗廉。人心亡厌。其必见造物之精英而备取之。夺生人之美利而独享之。备取之则精英必竭。独享之则美利又所必争。精英必竭。则造物怒。美利必争。则生人怨。造物怒。则惨不可言。生人怨。则变不可支。曷其奈何弗廉。侈心而崇贿者。肥其躬也。肥其子孙也。肥其躬。则躬有尽时。肥其子孙。则子孙无已时。躬有尽则将焉享。子孙无已则将焉保。躬不享。子孙不保。贿贵耶。德贵耶。德贵于贿。则其泽数世而不斩。贿贵于德。则其泽及身而斩。曷其奈何弗廉。大臣者。小臣之所视听也。内臣者。外臣之所望风旨者也。大臣廉。则小臣不能毋自爱。内臣廉。则外臣不能毋自谨。小臣自爱。外臣自谨。则心志清而职事举。曷其奈何弗廉。大臣弗廉。小臣以其贿先之。贿先则誉至。贿后则毁至。誉至则迁擢。毁至则迟滞。迁擢由贿先。则才能者于廉耻蔑如也。迟滞由贿后。则德行者于显荣阙如也。才能者亡廉耻。则愚效其为人。德行者亡显荣。则士气积于不振。愚效其为人。则风俗坏。士气积于不振。则人心枝。风俗坏。人心枝。则谁氏之忧也。曷其奈何弗廉。内臣弗廉。外臣以其贿通之。贿通则有喜。贿塞则有怒。喜则为外臣粉饰朝评。虽有罪弗得彰焉。怒则为外臣谣诼万端。虽有功弗得彰焉。外臣思掩其罪以掠其功。则贡其喜以柔其怒。内臣思固其交以厚其贿。则护其非以扬其功。外臣贡其喜。柔其怒。则朋友爱憎。岂不重于朝廷赏罚耶。内臣护其罪。扬其功。则疆隅治忽。岂不壅于朝廷听视耶。爱憎重于赏罚。则纲纪裂。治忽壅于听视。则元气衰。纲纪裂。元气衰。则谁氏之咎也。曷其奈何弗廉。小臣毋自爱则必贪。贪则与左右吏胥作奸。与左右吏胥作奸。则遇事持其短长。遇事持其短长。则小臣所获有几。而左右吏胥作奸无穷。左右吏胥作奸无穷。则积久必败露。积久必败露。则所获有几者。不能毋与左右吏胥坐其刑诛。曷其奈何弗廉。外臣毋自谨则必贪。贪则括取百姓脂膏。以从己之欲。从己之欲。则豢养弥甚。豢养弥甚。则嗜欲横多。嗜欲横多。则外臣括取无已。而百姓脂膏有穷。百姓脂膏有穷。则必积为怨毒。形为谤讪。怨毒谤讪不已。则必郁为旱干水溢。激为狂怒雷。旱干水溢狂怒雷不已。则饥民不能毋为盗。盗不能毋为乱。饥民为盗。盗为乱。则血彼于锋刃以吐其愤已耳。曷其奈何弗廉。

不情之请。非分之财。必藉其所密之人授之。其所密之人。见可欲。必不能毋动。动必不能毋奢。奢必不能盈其所密之人之愿。不能盈其所密之人之愿。则言必泄。言必泄。则众渐闻。众渐闻。则愚民憾而士族羞。愚民憾。则诉之天以遫其死。而士族羞。则且笔之于书以世其。曷其奈何弗廉。贪者嗜财。廉者嗜名。贪廉之常也。世运驳。人才诡。则贪廉不能毋变本加厉。贪廉变本加厉。则贪者嗜财也。更嗜名也。廉者嗜名也。更嗜财也。尔乃嗜财更嗜名。则饰之乎俭壹可风。尔乃嗜名更嗜财。则饰之乎取与有节。饰之乎俭壹可风。则奴仆料其伪。朋友忘其贪。饰之乎取与有节。则朋友料其伪。朝廷谓其廉。朋友忘其贪。则出死力以捍非议。朝廷谓其廉。则借宠荣以便私计。出死力捍非议。尔乃成其终身之贪。无一朝之败也。借宠荣便私计。尔乃成其近似之廉。无刻苦之累也。一贪一廉。互相为根。乍阴乍阳。孰测其然。巧伪以丛。蛊惑以翩。物望以杂。国是以捐。曷其奈何弗廉。几希之界。夜气之存。贪未尝不省。省未尝不悔也。贪又未尝竟悔也。尔乃狃于故。则曰不可更也。尔乃溃厥声。则曰不可湔洗也。勿谓不可更。更之而故者新。勿谓不可湔洗。湔洗之而臭者馨。故者新。则盗跖化为伯夷。臭者馨。则鲍鱼化为芝兰。盗跖化为伯夷。鲍鱼化为芝兰。则为善有力。为恶无谓。为善有力。为恶无谓。则凡天下之贪者举可悔。天下之悔者举可化也。曷其奈何弗廉。诗礼之宗。仁义之杰。贪未尝不近。近未尝不敬也。贪又未尝竟近。近又未尝竟敬也。尔乃危言笃论以激之。则曰其虑事过也。尔乃正言庄论以晓之。则曰其执理腐也。勿谓虑事过。失其守者身将。勿谓执理腐。失其正者心焉处。君子知身之不可也。故安之。知心之不可离其处也。故操之。安之为泰山之重。堕之为鸿毛之轻。操之为豪厘之是。离之为千里之谬。曷其奈何弗廉。君子欲化民成俗。则整躬帅物。欲整躬帅物。则壹志絜行。欲壹志絜行。则读书考理。尔乃弗读书考理。则曰壹志絜行。强摄之已矣。尔乃弗壹志絜行。则曰整躬帅物逆施之已矣。尔乃弗整躬帅物。则曰化民成俗。虚縻之已矣。縻之者虚则不详。施之者逆则不昌。摄之者强则不常。曷其奈何弗廉。君子欲去迫塞蔽亏之窦穴。则禁辗转轇轕之苞苴。欲禁辗转轇轕之苞苴。则拒消沮闭藏之请谒。尔乃弗拒请谒。则曰苞苴禁矣。是犹摄强暴入室中。而辨其不污也。尔乃弗禁苞苴。则曰窦穴去矣。是犹纵蝼蚁穿啮堤防。而反扬扬夸其障川之力也。摄强暴入室中。百喙其能解乎。纵蝼蚁穿啮堤防。一其能存乎。曷其奈何弗廉。民不能毋供于官也。官不能毋取于民也。欲取之以廉。则用之以舒。欲用之以舒。则需之以简。用之舒。需之简。则戒其宫室妻妾之艳也。不然。则节其宾客燕享之费也。不然。则删其舆马仆从之繁也。不然。则惩其子弟纨之习也。不然。则田宅骈填而勿有之。不然。则龟贝璀璨而勿宝之。不然。则屏弃一切奇邪淫巧而勿作之。

此七端者禁。则官不恣其所取。官不恣其所取。则民不厌其所供。民不厌其所供。则官民壹体。官民壹体。则阴阳和。风雨时。阴阳和。风雨时。则年谷顺成。六畜蕃息。年谷顺成。六畜蕃息。则以润乎民以尉乎君而臣道毕。曷其奈何弗廉。众皆汶汶。我则察察。众皆靡靡。我则介介。众以独。则疑于不情。疑于不情。则异己者反唇噬之。异己者反唇噬之。则无知者一唱而百和之。噬之和之者众。则必不可以动。动则首尾如出两人。不动则孤行而有契于天神。曷其奈何弗廉。诚为廉吏。其不若贪吏者三。而胜之者一。钱帛玩好。填户塞牖不若也。名誉赫奕。超等拜官不若也。巧言令色。伎艺毕给不若也。然而贪吏得其一瞚。廉吏得其千年。得其一瞚。则身未死而心先亡。得其千年。则骨枯而名强。此谓三不若而一胜之。曷其奈何弗廉。于乎。周官以六计獘吏之治。一曰廉善。二曰廉能。三曰廉敬。四曰廉正。五曰廉法。六曰廉辨。而管子亦以四维训于国之人。一曰礼。二曰义。三曰廉。四曰耻。是故古以廉教。今以廉承。尔乃为圣贤之功臣也。上以廉试。下以廉持。尔乃不为君父之罪人也。[毋](母)鼠守仓。使仓不供。毋虎牧牢。使牢不繁。尔乃造于而福。无毒于而世也。毋鱼自智其渊。卒中于饵。母鹰鸢自增其巢。卒絓于弓。尔乃见于而几。无焚于而身也。穿舟不可止漏。猛爨不可止沸。尔乃捐宠利而心自泰也。石破不可夺坚。丹磨不可夺赤。尔乃结性始而累自芟也。曷其奈何弗廉。

　　书马文渊语　　
高延第

稼轩读吕成公随会能贱而有耻文。举马文渊语来询。因检伏波传凡人为贵使可复贱如公等欲不可复贱语答之。按成公此论。精当峻切。可为百世箴砭。而伏波语梁窦。则引而未发。辄申其义为之说曰。人必贵而能贱。然后能全其耻。若欲长贵不复贱。则必至于无耻。而天下且被其祸。伏波此语。固不仅为贵戚安全之策也。试观两汉卿士大夫。罢官则退耕于野。或筑墼牧豕佣保杂作以自给。此皆世人所谓劳苦困辱之事。中人所不措意者也。不知惟能如此。故当官则计日受禄。不以财货自污。履正奉公。不以利害自怵。义所当为。断而敢行。虽杀身亡家而不顾。当世赖之。后世纪之。功着于一时。名标于百祀。岂以区区一官之有无为荣辱而挫其志哉。自世人以一官为性命。虽穷巷绳枢之人。一旦策名居位。顿忘其所从来。志满意得。踞公府为家庭。倚吏胥为爪牙。待仆从如子弟。视部民为食邑户。穷泰极侈。恣睢偃蹇。日习日忘久矣。不知其非己所固有也。及一闻仕涂有罢黜。则悚然骨惊。谄附权贵。交通贿赂。以保禄位。百方黩货。广植财产。冀为他日归老之资。家人亦习其如此。故虽老病将死。犹恋栈不忍去。偶欲引退。妻子亲友奴仆。百方阻之。必使老死而后已。其窃居公卿者。亦以保富贵畜妻子为事。虽跛曳阶陛。瞌睡殿廷。为道涂所指骂。终不言休官二字。皆不使复贱之一念误之也。呜呼。一身不自主。犹能辅国保民乎。自昔少时所见大僚守令多如此。无有出身犯难实心为国之人。每与友人言及。辄太息。以为天下将有乱。不数年而大盗起。向之拥厚赀称贵人者。或躬为贱役囚奴而不耻。前车已折。来轸方遒。岂必如是而后谓之真贵。彼服劳执业。自食其力。于人无干求者。反谓之不知耻哉。读书立节之士。苟即能贱而有耻。与贵可复贱之说。深思而详味之。毅然以古人自期。将一命以上。皆能有所树立。而穷巷绳枢之人。知服田力穑。乃古昔贤士大夫。藉以洁身全节之事。虽处贫贱。铮铮佼佼。自不与凡民同科。将无往而非掉臂游行之境矣。
  </div>
  <div class="pagination">
   <a href="皇朝经世文续编_page38.html">
    上一页
   </a>
   <span>
    ...
   </span>
   <a href="皇朝经世文续编_page34.html">
    34
   </a>
   <a href="皇朝经世文续编_page35.html">
    35
   </a>
   <a href="皇朝经世文续编_page36.html">
    36
   </a>
   <a href="皇朝经世文续编_page37.html">
    37
   </a>
   <a href="皇朝经世文续编_page38.html">
    38
   </a>
   <span class="current-page">
    39
   </span>
   <a href="皇朝经世文续编_page40.html">
    40
   </a>
   <a href="皇朝经世文续编_page41.html">
    41
   </a>
   <a href="皇朝经世文续编_page42.html">
    42
   </a>
   <a href="皇朝经世文续编_page43.html">
    43
   </a>
   <a href="皇朝经世文续编_page44.html">
    44
   </a>
   <span>
    ...
   </span>
   <a href="皇朝经世文续编_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
