<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 76 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 76 页/共 103 页</h1>
    <div class="content">礼王制悉其聪明致其忠爱以尽之尽谓尽得其情也
周礼以五声听狱讼求民情以讯鞫作其言因察其视听气色以知其情伪故皆谓之声
　　戒株连　　
宋邦
谨按律惟反叛又纠众戕官反狱邪教惑众见例杀一家三人支解人采生折割造畜蛊毒等犯缘坐其亲属而女许嫁已定子孙过房与人聘妻未成者俱不坐见谋反大逆又一家人共犯止坐尊长侵损于人者方以凡人首从论见名例律又例载凡词状止许一告一诉告实犯实证不许波及无辜及陆续投词牵连原告内无名之人如有牵连妇女另具呈词倘波及无辜者一概不准仍从重治罪见诬告仰见　盛朝钦恤惟中惩恶虽严而所以示矜全防株累实无微不至百司承流宣化自当以矜慎为心非案内确有罪名之实犯不得牵连非案内必须对簿之要证不得拘唤自来秉性残忍者往往罗织无辜不旋踵而自罹惨报稽诸前史历有明征可不戒哉
经训
孟子罪人不孥
书允征歼厥渠魁胁从罔治　吕刑何度非及及逮也审其所当而后可逮之也
　　请臬宪区别斋匪禀　　　　　　　　　　　　　　　　　　　　　　　　　　　
何绍祺
近日大府查办青莲教一案业经入奏仰见防患未然至周至密免将来酿成巨案真滇省官民之福惟大人督谳勤劳恐不遑稍憩耳但祺思此等匪徒其倡首者妄称九十六亿生灵将遭大传教收徒设坛敛费处太平之日为不祥之说妖言左道罪不容诛所谓副教首者帮同传播敛钱亦实目无法纪但乡愚易惑难晓附和者多将来渐成叛逆固未可知而目前只冀消灾似宜稍恕微闻各犯到时有情愿改悔者大府即准施恩照天主教跨十字架之例令其破斋而去洵属法外施仁功德不可思议祺闻知不胜钦佩所可虑者各州县差役每易藉端生事其传教要犯未必上紧缉拏而乡曲之闲有持斋诵经者悉可藉访察之名遂贪饕之实祺风闻迤西一带闲有无知男妇一闻缉拏持斋之人即行自尽不一而足持斋者未必皆习教习教者未必皆敛钱敛钱者未必皆谋逆有官职僭号者为一等有藏匿军器者为一等有荒谬经咒者为一等仅持斋念佛者为一等令一并缉拏非所以仰体宪怀慎重民命也祺地处冲途山径四达深恐要犯逗遛在境幸逃法网是以悬赏拣差盘查隘口然亦恐差役下乡讹诈谆谆晓谕至再至三尚无沟渎自经之事而邻封有书相告心甚恻然不揣冒昧拟请此后持斋之人实系省中各犯扳出者指名按拏勘明有经卷而谬妄及家中供奉无生老母神牌者即行解省归案办理此外只有寻常经卷并未奉神者只各解各府讯明问其是否改悔予以自新之路至并无经卷只系吃眼光斋观音斋斋者各州县自行保释毋庸详解并严饬营汛兵役不准下乡讹诈再行出示开导愚民其真正要犯仍遵大府之意准其首出免罪领赏庶几玉石攸分小民乐业
此禀到省两司宪立下通饬并将押省各犯开释百余人未到省者陆续放归此后无自尽事自记
　　请　饬永革陋习以重命案疏　　　
邓庆麟
臣风闻吉林地方辽阔村落星散四乡每出一命案或距城数十里数百里地方官以路遥窵远不肯即验必俟续有报案凑成三五起七八起时方带领刑仵众役百余人挨次临验竟有伺候至三五月之久不获相验者一日官到上下厂规每一命案必得数千吊其公馆供给看守呈报及乡保额外洒派侵蚀尚皆不在此数实为地方之大害且死尸日久暴骨或为犬狼残食或值暑热糜烂尸验不全每致尸亲凶犯藉以狡执故相验不实讼端不息易启开检之案殊非矜恤民命之道应请　旨谕令吉林将军严札各该厅嗣后遇有命案无论多寡远近随报随验不准任意迟延厂规名目永远革除随带人役酌立额数不得逾定额之外违者揭参庶死尸无暴骨蒸检之惨吏役乡保亦无从藉事勒派矣
　　据供先结以清庶狱疏　　　　　　　　　　　　　　　　　　　　　　　　　　
张道渊
窃查命盗重案向分首从定罪轻重不等如首犯在逃未获从犯监候待质必首犯到案然后讯供办结立法本极详慎臣愚以为首从罪名轻重所关该犯当获案之初大都避重就轻孰肯自认为首诬扳妄指真伪已不可凭第有一犯在逃便可以为首推之是案犯人多已获者未必皆为从在逃者未必皆为首也至于杂案之中干证牵连人犯更多或私押或收禁情弊百端无非受待质之累易云君子以明慎用刑而不留狱盍鉴于此今以犯未全获遂令该犯等监候并长年拘之如此在逃者早获自可于质对后办结倘竟无获必至重案终悬而有罪者稽诛无辜者受累无枉无纵之谓何不第此也监候至于数年瘦毙则情罪无当逃越则缉拏更难即不毙不逃而案犯日多恐狱中亦无地可容近年各省中时有越狱之案未必非人犯太多之故伏思　朝廷慎重刑章屡经更定各衙门按章办理原无所枉纵于其间惟查监候之案既系待质必要犯全获乃能讯结而现在此等案件闻各省中竟有淹滞数年者若非变通办理不第案多积压日久弊生且轻重缓急之间民命实有妨碍况现值荒旱成灾　皇上虔祈雪泽尤应清理庶狱用以恤民隐而感　天心拟请饬下内外理刑各衙门除现办现审案犯务须按限清结外其余一切监候待质者无论新案旧案首犯从犯亟宜酌量情节按照现供应得罪名即于拟定后先为办结不必以一犯在逃再延时日并请　饬下刑部分别案件逐一议定章程颂发各省凡系首犯在逃从犯先获之案但讯明确供以一二年为限令其监候待质如限满首犯未获即将现获之犯拟定罪名或轻或重按例先结将来在逃者获案无论首从均加等重办以昭炯戒如此变通办理则罪轻者不至久囹圄而庶狱清情实者不能幸免科条而刑罚中庶几天时人事两相感召而休征可验矣
　　清理积案以苏民困疏　　　　　　　　　　　　　　　　　　　　　　　　　　
丁日昌
闾阎苦累莫甚于词讼地方官宕延不结差役藉端讹诈经年累月动至荡产倾家因而强者变为盗贼黠者流入异端人心风俗之坏胥由乎此是以臣任苏抚时创立章程通饬各属将词讼按月造册通报予以功过以示劝惩并令将押犯姓名悬挂粉牌按月另册造报必隐者彰之使显然后官吏不敢任意欺朦仍随时派员密查报册实数是否相符遂渐无延案私押之弊而民困亦藉以稍苏前直隶督臣曾国藩前福建抚臣卞宝第知行之有裨于民先后向臣处抄录章程通饬直隶福建各属一体仿办兹臣蒙　恩简授福建巡抚接任后即经严饬各属实事求是勿得仍蹈从前积习月余以来披阅各属禀报类皆有名无实积压之案仍多审结之案实少旦闻伪造匿报之弊不一而足即押犯亦多不列册不挂牌者深堪诧异当经臣查出种种弊端计闽县共匿报词讼一百余起侯官莆田二县共匿报词讼二百余起福清县共匿报词讼八十余起虽内有前任未报之案而各该县到任后不知据实补报且蹈其覆辙均难辞咎又派员查点闽县押犯匿报二名侯官县押犯匿报十五名福清县押犯匿报二十八名南平县押犯匿报二十五名此外晋江建安瓯甯邵武长汀漳平等县词讼册报亦多匿漏以清讼安民之举而视为故事具文粉饰朦混殊堪痛恨访查各州县陋习缘因词讼据实禀报倘结案不及成数必干处分是以每月必捏造审结若干起作为开除既可避免处分又可以结案之多希冀上司保奖故统一省月报册计之结案已不下数万起宜若讼狱可清民困可苏矣而各州县年复一年案牍仍不少减者何哉盖造入月报者皆口角细故之案大半伪捏其真案之不结者依然如故是多一番防范更多一番欺朦若非于立法之初尽发其覆择尤参处无以祛锢习而儆玩延除福清县知县某已另案参革并再查明各县有无匿报词讼以及押犯悬牌不实另行办理外相应请　旨将调署闽县知县某署侯官县知县某调署莆田县知县某晋江县知县某署南平县知县某调署建安县知县某署瓯甯县知县某邵武县知县某署漳平县知县某调署漳平县知县某十员一并摘顶勒限半年内将积压各案次第结清再行奏请开复其有认真振作一律清结者届时仰乞　圣恩分别奖励倘再不知愧奋另行严参以示惩劝
　　设法清理监押人犯并勒限查办疏　　　　　　　　　　　　　　　　
文煜　丁日昌
窃照闽省吏治因循成习积案累累未定罪犯及牵连人证禁押既久动致拖毙是欲苏民困当以清理庶狱为先必澈底根求悉心体察揭明其所以然之故俾和盘托出而症结方可尽除必力破拘孪剀示惩劝稍原其不获己之由俾改辙弗迷而倒悬方可速解臣等前经查明匿报词讼各厅县两次汇参摘顶勒限清结并择其尤为泄玩者如瓯甯县知县郑启明福清县知县魏文等分别奏参革职查办一面严催各属认真经理随时告诫几于笔秃唇焦半年以来统计办结新旧监犯五百三十二名各厅县所报册内名数与密查实有人数尚相符合惟押犯往往有册中仅报数名实押至数十名者即如厦防厅押犯八十余名而册报仅止数名石玛厅押犯二十余名而历报并无押犯以此类推各州县之匿报漏报者实指不胜屈而且有书差私押而门丁不知门丁私押而本官不知百姓或农工度日或小本营生一人被押即一家不得安枕必卖田宅鬻妻子经营请托而后始得释放回家当官吏博弈饮酒之时正小民呼吁无门之时此中叹息愁恨之声岂不足以召水旱而干天怒自经臣等严加查究各州县于册报有名之押犯已结释一千二百四十六名其未登列册报以及书差私押计释放者盖又不止数千人矣尤可詑异者如寿甯县监犯李暄遇　赦年余尚未释放严札申斥该县尚禀复以犯人恋监无心求释将乐县押犯杨长吉饬查因何事久押不放而该县则禀复以系历任流交之犯并无案卷可查甯化县监犯管福以入会被禁多年现据讯明实系诬扳诸如此类殊堪愤懑均皆批饬立即保释现计通省未定案犯尚有二百九十余名押犯尚有六百二十余名其监犯最久者如福清县之翁彝粿已禁至二十年政和县之汤子冈已十二年古田县之雷真莆田县之潘植皆十一年晋江县之叶港瓯甯县之章文建阳县之吕富老皆十年其押犯最久者如闽县之邱盛福清县之王三妹伍相皆十年南靖县之王芋薯王酒皆八年此外或六七年或四五年者又书不胜书此等罪犯命盗居多或严刑所逼供词先后翻异或书差所指供词始终游移或仅认为从而正凶未获或竟诉为冤而原告坚执干证毫无逸犯难缉问官拘以成例不敢断结细阅各该谳牍当时如果据供定案转在可援　赦邀免之列因其供词前后不符反至长系待质不得仰沐　皇仁于情亦复可悯至各该厅县岂尽无良实缘历年接替先后参差或因寻缉正凶有购之费研鞫定案有招解之费一经隔任罕肯代为担当虽承缉例有处分亦已无可加重该犯既狡展不承本官亦踌躇候代任复一任年复一年欲办不能欲释不可遂致积重难返陈陈相因目下可办者均已办释未办者皆窒难行无从措手如照例悉与推究处分直须官舍为空臣等目击情形殊深焦灼倘再不设法整顿坐使囚对泣不至瘦毙不止既失天地好生之德亦辜　朝廷钦恤之仁合无仰恳　天恩宽其既往准予暂行变通办理以期圜扉一清拟请将光绪元年以前积压各件如系迟延有因邀免扣计限期应招解者即行招解并由司酌量筹给解费以免瘠区藉口赔累其事在　赦前罪应援免者由该管道府就近勘明详细释放至抢窃等案人犯无赃无证讯系误拏者即立予省释或先有证佐后复狡翻以及开设花会书差诈扰教唆词讼掳人勒赎一切为害闾阎情节可恶而供证未明此等桀黠之徒若一律准予释放非变为盗贼即流入异端拟请照抢窃锁墩之例分别酌定年限锁系石墩以示惩创而免禁至牵涉命案及一切杂案人犯或供情狡展或证佐未齐因而延宕不结者比比皆是拟请援照正犯在逃余犯监候待质之例如各犯禁押年月已逾例限即照现供定拟发落倘未满限则扣计何时届满如逸犯无获再行拟结其余词讼细故一切干连人证立即讯断释放并由司遴委明干之员带先前调到各案卷与之讲求明晰如临审情节互异准其禀明候示办理不致墨守成见分投驰赴各属会同厅县统限年内一并查办清结以仰副　圣主痌在抱刑期无刑之至意倘印委各员敢再泄玩从事逾限不结即行严参其能勘断明悉情法持平一洗积习者并仰恳　天恩准由臣等酌量保奖以昭激劝是前此既宽其因循之咎以后复予以拔擢之荣当无不愧奋而思自效者矣至此后新收之案仍各照定例办理不得再有积压仍蹈前愆倘尚有私押匿报等弊即当从严参处臣等为慎重民命清理庶狱起见既不敢拘泥向章转沿苟且之习尤不敢任情轻纵徒博宽厚之名是否有当伏乞　皇太后　皇上圣鉴训示再此摺系臣日昌主稿拟请于十一月间拜发因渡海巡台途中延搁数旬故迟至现在缮发合并声明
　　奏为刑赏失中谨披沥直陈疏　　　　　　　　　　　　　　　　　
礼科给事中王昕
窃维刑赏者驭天下之大柄毫厘之差圣王谨之唐虞岂有过举必以协中垂训者盖至当不移乃为得中不必是非颠倒而后为失中也近如山东委员高文保被杀一案经尚书广寿侍郎钱宝廉查办定拟奉　旨照准夫刑者刑者　朝廷赏罚岂不谓然第事关纪纲风教几微毫忽之差即不免为　圣朝之累此臣所以深忧过计而不能已于言者也查刑律谋杀造意者斩加功者绞乃为谋杀凡人言之若夫奉命出使为所在官吏谋杀不论造意加功首从皆斩此案为县令者朱永康藉事贪赃者朱永康抗不遵提解交人证者朱永康朱宝森虽系经手过财之人于分为卑幼于事为听从若非朱永康从中主使焉敢背其尊长而致人于死即谓高文保之死实由朱宝森下手致命不过顺朱永康之意指倚朱永康之权势为朱永康之爪牙即使到案自首供认不讳正与刑律谋杀使命首从皆斩之条适相合朱永康既知高文保被杀身死何故捏禀自戕既知朱宝森为杀人正凶何难立时拿获由此以推杀有使之杀者逃有使之逃者造意首犯非朱永康而谁夫以造意谋杀之犯被杀者又系因公奉使之人并不科以寻常谋杀之罪元恶轻纵情状显然　朝廷以刑赏御臣下凡有关法戒之大端必不容丝毫之未尽臣恭查嘉庆十三年山阳赈案我　仁宗睿皇帝重惜李毓昌之死赫然震怒将主谋之知县王伸汉斩决处死将知情之知府王毂绞决处死将下手之家丁二人坟前正法而总督铁保仅止失察亦发往乌鲁木齐矣布政使杨頀按察使胡克家仅未能指驳亦均照部议革职矣至李毓昌则　褒其忠　旌其节崇衔以之加椁以荣之　赏其子李希佐以举人　赏其叔李泰清以武举而　圣心恻然未已又　亲制悯忠诗三十为之阐扬幽郁勒诸贞用垂不朽夫李毓昌一死耳抵其命者至四人之多蒙　优之典有加无已仰见　大圣人扶振纲常虑及万世意至深远也今峄县一案无异山阳而朱永康金刃杀人不同药毒其凶悍甚于王伸汉高文保佐杂末吏不同进士出身其守正尤难于李毓昌而案情显明昭着罪有攸关更不同山阳之案阴谋诡秘非悉心研鞫不能得实今以造意首犯仅与失察之总督同科而所指谋杀正凶乃在远扬无踪之人所拟加功之千总并未照知情之知府治以绞决之罪高文保虽蒙守正不阿之　谕曾不及李毓昌典万分之一臣愚以为当此吏治败坏人心颓靡之时以穷凶极恶之朱永康谋人至死尚不欲窴之于死天下无复有畏法之吏以惨遭奇祸之高文保因公致命并未立决一命以抵其命更何以厉万世忠贞之节近年州县犯赃委员受贿扶同徇隐之案多矣此端一开愈无忌惮谁敢为高文保而不为朱永康伏愿我　皇上深维　祖宗用法之意　宸衷独断将朱永康立正典刑将高文保破格　赐而承审此案中外各员亦当治以应得之咎以为大臣敷衍了事者戒庶　国法伸人心快而纪纲风教为之一振矣天下幸甚万世幸甚
　　为杜讼棍株连苦累小民疏　　　
卞宝第
臣查阅刑部通行章程内开京控交审案件无论奏咨均应亲提审办等语原以小民冤抑莫伸必当为之昭雪问官意存回护必当予以亲提立法何嫌周密至于田土钱债细故本无冤屈重情未在本省控造遽行赴京呈诉亦无虑问官回护似宜分别办理今查京控案件如上项细故混争或未在本省控告此类实多一经咨交即应将被告及证佐人等纷纷提省远或千余里近亦数百里川资旅费需用浩繁旷业废时生机坐困故凡牵连拖累莫不受害无穷臣拟仰体　皇仁将咨案之事涉细微及未经本省控告者饬发该管道就近亲提审明议拟咨司酌定由臣覆核咨销其奉　旨交审事件并咨案之情节较重者仍由臣督同臬司亲提审讯以期轻重得宜恤小民苦累之情杜讼棍株连之计奉　上谕刑部收京控呈词酌拟分别办理一摺前据湖南巡抚卞宝第奏京控咨交案件事涉微细本无冤屈重情未在本省控告亦无虑问官回护即发该管道就近亲提审拟该部查议卞宝第所奏各情系为矜恤无辜免受拖累起见即照卞宝第所拟办理并行各省一体照办至各省京控案件实因州县官听断不公案情重大冤苦莫伸情急来京呈诉自应照例准理其有以口角微嫌及一切细故意图牵累捏情妄控者一经发交本省专提人证辗转滋累是刁狡者得遂其倾陷之计良民受害不可胜言都察院步军统领衙门嗣后遇有京控案件务将原告原呈详细审察如控词琐屑情节支离并未在本省督抚衙门控过即予驳斥不准接收并各省督抚于京控交审之案督同臬司巡道虚衷研鞫务得确情实则立予平反虚亦照例坐罪不准以事出有因及怀疑诬控等词曲为迁就拟结以儆刁健而安善良钦此
　　奏为重案未协有关治本民心疏　　　
国子监司业张之洞
窃四川东乡县一案昨经　钦差恩承童华查办审拟奏覆　下刑部议奏在恩承等研鞫数月自当详慎部臣公同核议自当平允惟是此案之真正本源紧要关键似尚有未尽缕晰上　闻者道路传闻人言藉藉不敢不为我　皇上陈之伏思此案之查办由于滥杀滥杀由于诬叛请剿诬叛请剿由于聚众闹粮聚众闹粮由于违例苛敛各禀各疏中所谓署东乡县知县孙定扬议派捐输每正银一两多加钱五百文是也查四川之捐输与他省异咸丰中叶军饷无出计臣议于四川钱粮之外加收津贴津贴者按粮摊派正赋一两则津贴亦一两矣咸丰末年更议于津贴之外加收捐输捐输者亦按粮摊派川省一百六十州县除最瘠数十州县外余皆派及或一年一派或两年三派由藩司临时斟酌大约每县地丁五六千金者捐输派至万金上下而钱粮最少之户不派正赋一两则捐输并不止一两矣此皆报部充饷之正款也而耗羡解费不与焉不特此也川省杂派最多若夫马局若三费局有者什之八九此外地方公事各局名目不一皆取之于民皆派之于粮局绅议之官吏敛之大率每地丁一两合之津捐杂派大县完多将近十两中县完少亦须五六两粮民交纳者先完杂费继完津捐然后许完正赋杂费不完串票不可得无串票则官得治以抗粮之罪其术亦巧而毒矣非若他省捐输偶一为之即有勒派止累富室而已川省捐输之数向由藩司派定照文征收无可加减故东乡之多收五百文非勒捐富户也乃加赋也非为　国聚敛也乃肥己也此等情节度　朝廷未必尽知也考川省蕃盛自雍正间招民垦荒始　国初以来辟地少定赋轻故司农屡次加派而百姓黾勉输将盖蜀民涵沐　圣泽亦知急公纾难之义不忍吝也官吏于是谓蜀人富而且愚因之苛敛不已然而百姓亦能曲谅官吏办公之无资私用之不给民力已竭仍不敢怨也何至旧章之外复又增加且东乡自同治八年以后局中有钜万之征收无一纸之清帐乡民愤激清算遂发兵以剿之且举无数无干之老弱妇孺而屠戮之此不得不为四川百姓痛哭流涕而诉之于天地父母者也且　皇太后　皇上亦思发捻所以削平之故乎咸丰以来贼氛几天下师老饷匮岌岌可危然而以次扫荡重　升平诚有如宋韩琦欧阳修所云臣等五六书生辅佐太后而天下听从者此岂尽师武臣力之所致哉良由　列祖　列宗深仁厚泽积累沦浃故　皇天眷佑我　圣清而使然也我　朝深仁厚泽固属美不胜书然大要则有两事一曰赋敛轻一曰刑罚平赋轻则不至竭民财刑平则不肯残民命顺治元年　世祖章皇帝谕曰官吏朦混倍征者杀无赦十三年严征收加派之禁康熙五十二年　圣祖仁皇帝特颁永不加赋之谕为古今数千年所无之善政至于好生恶杀慎重刑辟乃　列圣相传之　心法顺治十年六月　圣谕有云死者不可复生误者不可复改此悔此怨咎将谁归务平心守法使人不冤康熙十二年十二月　刑部将逆案干连人等情罪稍可矜疑者概行省释康熙元年三月定录供不全引律不确之禁二十二年十二月　谕大学士等曰人命重大无辜枉死上干天和二十四年四月定有司诬良为盗照故入平人例从重治罪之禁九月定贪官不入缓决之例四十七年二月　遣侍郎穆丹审浙江大岚山贼案　亲书谕旨令察审时毋得恐吓良民并　谕除贼犯正身外株连人等用刑尤宜谨慎干隆五十年七月河南王金等纠众拒伤兵役一案李二等六十七犯持械助势奉　旨从宽免死至　大清律一书原本唐律斟酌尽善最为精详平允二百年来　君臣上下准此断狱无敢意为重轻所以培元气而笃　丕基者在此两端而已
尝考从古帝王所以享国久长者财力兵力权谋术数皆不足恃惟民心为可恃诚使君仁民悦则虽积贫积弱而不至于危虽有四裔强邻见其国之民气固结　天心眷注则隐然有不可动摇之势而不敢生其陵侮觊觎之心即如近年北省奇灾饿莩野以寻常事势论之足以生事然人情帖然饥而不害者此乃天鉴我　皇太后　皇上有爱民之心故也今孙定扬横征暴敛妄召外兵残民以逞民不叛而诬为叛城不围而捏为围兵已临而不乘机抚定将欲剿而无一语阻拦流毒半年杀人如草假使非该员捏禀于先则督臣剿洗之批何从而下非该员怂于后则各营妄杀之念何自而萌原禀明有形同叛逆县城危在旦夕之语谓之蓄意诬民为逆百喙何辞查例载诬告叛逆已决者斩律载故入人罪至死者坐今闻恩承等不引确切之本律而牵合告重事不实之条例载告重事不实并全诬十人以上发边远充军如有干系重大事情临时酌量办理何又将后二语删去乎此非孟子所谓刺人而杀诿罪于兵者哉臣愚以为不诛孙定扬不惟无以谢东乡千百之冤魂无以服袁廷蛟并无以服李有恒使　皇太后　皇上早闻四川官吏贪残剥削之状亲见东乡百姓焚杀糜烂呼号宛转之形不知若何悯恻若何震怒乃案悬四年两被京控三经纠参两易督臣三奉查办而卒之舍首恶而不诛事无真是非刑无真罪名此臣之所大惧也夫臣亦何恶于孙定扬而必欲诛之所惜者　国家之法纪　祖宗之德泽苛敛屠杀不忍背叛　朝廷之民心近年承军务之后封疆牧令心粗手滑动辄用兵即如去年浙江金屺兰私垦升科一案山东陵县抗漕一案杀戮亦为过重然且姑置勿论盖事未上　闻则咎在督抚案已到部则权在　朝廷若再不遏其流以后日肆贪虐必致敺民为盗而后已臣前奉　命视学蜀中光绪二年夏间考试川北即闻物议沸腾拟俟回省详考本末如实有颠倒即当上陈乃秋间到省已经台臣参劾得　旨查办自不便再行渎　奏今日狱成罪定而是非未明臣来自蜀中实有见闻若不一言上无以对　朝廷下无以对四川通省之士民此案卷牍太多如蒙　将孙定扬诬叛请兵原禀原供摘出上呈一经　御览真情立见或谓屡经查办关涉大员太多岂能再为平反不知失出一案处分颇轻果为　国家所倚任之大臣用舍操纵　朝廷自有权衡何必顾忌牵制致紊大法哉臣愿　皇太后　皇上深维　祖训至严人命至重民言可畏　天鉴难欺关系至大不独一蜀应如何核议之处恭候　圣裁
　　遵　旨查覆东乡一案疏　　　
李宗羲
光绪四年四月十七日准四川总督丁宝桢咨开承准军机大臣字寄光绪四年二月初一日奉　上谕翰林院侍讲张佩纶所称四川东乡县一案李有恒罪名轻纵请饬复核等语丁宝桢再将前案悉心覆核务求平允无稍回护前两江总督李宗羲籍隶四川见闻较确该前督确切查明据实具奏钦此又于五月十二日准刑部咨开前因臣查东乡一案平日早有所闻迭次派亲信家属驰赴尖寨千金硐等处查访臣复力疾亲至该县调卷细查稍有端倪窃思袁廷蛟聚众算粮始则因官绅通同浮收继则因知县冒昧请兵而其后李有恒以搜拏为名遂致破寨破硐无辜受戮头绪纷繁谨为我　皇上缕晰陈之查东乡县地丁向来以钱完纳同治年间每两加至五千五百文又复随粮征收津贴一两派钱二千二百文捐输一两派钱五千二百五十文茶课一两派钱八十文四项共完钱十三串三十文不但此也各乡局士预为垫银交官批解后加大利滚算乡民至斗厘猪厘尚不在内民不堪命怨声沸腾故曰官绅通同浮收者此也先是袁廷蛟之舅李金良为粮京控以袁廷蛟作抱发回本省提审被革员张裕康笼套议和袁廷蛟受责李金和遂不敢复控袁廷蛟不服乃约数百人清算粮帐驻扎城外隔河之观音岩旗书粮清民安四字经前任绥定府易荫芝来县谕令赴府核算定章乡民解散及袁廷蛟赴府局士计诱回县先寻四乡局士算粮欲令违限不到算粮之举即可中止袁廷蛟回县始悉其情径往局士各家不依会地痞李开邦吴芳体柬请至官渡场与局士梁天贵算帐夜宿该处文武宫李开邦吴芳体暗串流痞放火声言袁廷蛟抢场杀伤九人袁廷蛟逃至厂溪会匪吴奉山带数十人闻风而至名为帮袁廷蛟报复李开邦等实欲乘机抢夺袁廷蛟复至官渡因闻前夜太林孝花行出手帮拏乃将花行门壁打毁又闻太林孝藏在盐店复至盐店滋闹嗣袁廷蛟见吴奉山肆行无忌屡遣不散始至丰城向局士王宗恩索取侵蚀钱数百串逼令吴奉山回家竟至互而去后在开县家内拏获处斩前署东乡县孙定扬闻官渡场滋事即令张裕康带勇数百前往探听乡民深恨张裕康前次套和男女齐站高山同声嫚骂张裕康吓退仓皇禀称袁廷蛟已叛与局士等怂请兵适汛弁许安国千总杨开泰世职蔡启祥先后驰至乡民疑为局士私勇遂将马匹器械夺去迨询知为官兵如数缴还乃孙定扬遂以兵丁不知下落县城危在旦夕禀请援剿并不叙明事由故曰知县冒昧请兵者此也官渡扑营一事实因勇丁漫无纪律在乡估拏食物且有赵尚达之媳在山牧牛被勇逼奸民间忿激聚团又因李开邦吴芳体估抽粮食每斗一升与王英祥有隙兵至指为袁党拘拏营中其兄王盛祥欲乘人众索回英祥遂带团练百余人在官渡场后大梁吹筒喧嚷同声嫚骂营官刘道宗疑为扑营出队接仗团众始犹擂石相拒后勇上梁即鸟兽散追杀王石匠一人并将王盛祥拏获同王英祥先后斩首于是乡民骇极仓皇上寨
查新寨红岩寨乌嘴寨相离不远而险以尖寨为最遂弃三寨并守一处李有恒亲提兵勇前往寨民畏死飞石抵御击伤胡亨清一名后李开邦吴芳体引导由寨后小路扒进杀毙及坠岩死者二三百人半系老弱妇孺最可惨者张尚和庞张氏等均已七十余岁王长生赵富元等均甫三四岁悉被杀戮寨内年幼妇女掠去甚多如赵尚琴赵尚怀之女赵尚卯赵尚益之媳带至官渡厂溪其家始用钱及洋烟取回至赵尚友赵尚功之妻被勇掠去至今查无信息烧毁房屋一百余间李有恒动谓搜拏袁廷蛟破寨之后并无踪迹乃犹不悔悟确查袁廷蛟所在轻听李开邦吴芳体指使又同营官雷玉春往攻相隔四十里之千金硐硐民闭硐固守李有恒令宋家坪素有善人之名罗心仁至该硐说合祗搜袁廷蛟并不滋扰硐门赚开之后无分老幼共杀四五十人李有恒口供与当日禀报前后互异有丁宝桢奏案可查后在小尖寨杀六人斑鸠硐杀二人灰包硐巴壁硐各杀一人此数硐大半赚开者并未攻打该处两面峭壁寨硐林立及见千金硐破后俱弃寨硐逃散勇丁遂藉搜索为名遍山抢掠如老鹰回龙各寨厢子彪水各硐其中谷米衣物牲畜一掳而空当千金硐之初破也李有恒令将妇女数十人关在袁家土扁宋登道家或系天良难昧不欲凌辱乃纪律荡然无存如艾李氏艾玉娣程宗氏程郝氏程戌娣程菊香程于氏程闵氏仍被勇丁掳去至今未回有艾英芝程文汉呈词为据烧毁瓦屋一百余间茅屋不计其数初袁廷蛟来城算粮土豪马洪仑率领百人声言保城实因上年与冉正儒为盐兴讼将伊同伙杜姓监禁欲乘人众向官索取后将杜姓领出即行散回袁廷蛟与局士滋闹马洪仑未与其事迨李有恒二次复来被贡生向若璠职员冉正江挟平日私仇遂称马洪仑阴助袁廷蛟且藏匿伊寨请兵剿办各营乃将雷公凤头二寨攻破杀毙百余人马洪仑夫妇先服毒死李有恒破寨后斩马洪仑首驰送东乡又殃及素与向若璠有隙之唐乐籍一家杀毙十三命衣服财物掳掠一空并有向若璠团丁轮奸唐向氏唐郭氏唐王氏之事现据唐乐籍之孙唐占元指名省控故曰破寨破硐无辜受戮者此也厥后分派哨官名为捕拏要犯蔓延附近各县轻则倾家重则致死如东乡十五甲李延鸾开县道林寺僧普集皆死于滚扛有案可稽直至李有恒奉调回省而人心乃定已臣综核全卷袁廷蛟特卤莽愚夫耳心虽为公迹则难恕纠集乡民屡有嫚骂官兵打毁房屋等事洵属罪有应得东乡县局士向有侵蚀每年禀定粮价必联多名以塞众口若悉予究治株连过多祗合择尤惩治以儆其余如贡生向若璠职员冉正江副贡冉正本贡生覃俊士文生廖吉万平日吞公肥己致酿事端临时激官请兵以泄私忿众口如一民怨最深团首李开邦吴芳体与局士向若璠皆系着名痞棍无恶不作为兵向导竟敢挟嫌妄言尖寨千金硐凤头寨民人亲见伊等在阵前指画罪无可逭臣赴东乡时沿途收呈词十余纸多系控此三人当即咨丁宝桢查核李有恒身为统领并不确查袁廷蛟所在妄攻寨硐杀伤数百余人而袁廷蛟仍未拏获所部勇丁又不能治以军律奸掳烧杀无所不为人言轻纵亦非无因查浙江杨乃武一案定罪未决　皇上轸念民命犹令平反况此无数生灵乎相应请　旨交刑部提审以成信谳抑或　敕下六部九卿会议据情定拟之处伏候　圣裁
　　条陈办案积弊疏光绪元年　　　　　　　　　　　　　　　　　
监察御史陈彝
臣惟我　国家钦恤庶狱罪疑惟轻但有一可原必予以生全之路仁至义尽无以复加矣但法虽至善仍须慎防法外之弊然后实惠可以及民臣谨就见闻所及条陈如右　一京控不宜含糊也案至京控未有不并承审之州县而控之者而所控情形又皆涉于差役舞弊者居多臣观近来奏结京控之案大抵于差役则云并无其事于原告则云怀疑妄控夫并无其事则可免处分怀疑妄控则不至坐诬如此而谓非调停回护得乎应请　饬下大吏破除情面务顺民心果系健讼之徒不妨严办倘实有冤抑当深念一家一路之义即予平反庶吏治可以肃清而讦讼亦可渐息矣　一株连宜也罪囚入狱例有衣粮而因案候之人向无如何赡养明文实则一入班房生死即在胥吏之手富者犹有贿托之资贫者更甚囹圄之苦夏则秽恶薰蒸冬则饥冻交迫至于提省待质则生理全无亲友尽绝案证不齐永无开释之日往往一案中正犯缓决减等转得生全而牵涉之人辗转死亡无可稽考此诚仁人之所不忍闻也臣愚谓易戒留狱果能尽心研诘何须牵涉多人其不得已而提省待讯者应仿照囚粮之例酌拨公款以资养赡仍专派候补官一员专司稽查造具每月四柱清册解送上司查核每年计其人数存亡多少以为功过似亦仰体　国家好生之德之一端也
　一非刑宜禁也恭查嘉庆十六年　上谕严禁非刑已有鹦哥架天平架之名本年直隶奏结庆云胡文振京控案有用木棒殴伤脚踝之事足见此风犹炽臣闻北省办案有手提两耳令其值立逾时气脱者有摩其腹使气上涌一扑而亡者此非刑之尤虐者也南省则有老虎凳之名其法起于常熟县知县汪地厚其平日笞人以一千为度有汪一千之号夫酷刑本干例禁在扰攘之际或有不得已而示威者今则何所藉口大抵以酷济贪而已应如何禁止查办之处伏候　圣裁　一发审局员宜慎择也各省会例设发审局局员既与上司亲近审结案多便得尽先补署以故分发人员无不营谋此事臣愚以为人命至重以讲求律例言之则入仕日浅者非所宜也以哀矜庶狱言之则天资刻薄者非所宜也以历练民情言之则少年喜事者非所宜也应令各省每年将派入发审局几员各该员经手断结者何案并各员履历一并造册送吏刑二部及都察院查核如有冤滥发觉照承审例处分以副　朝廷慎重人命之至意
　　请清厘刑狱疏光绪七年　　　　　　　　　　　　　　　　　　　　　
监察御史徐克刚
本年六月十六日奉　上谕讼狱为民命所关屡经谕令内外问刑衙门清理庶狱免致小民冤抑乃各省积习相沿于民间控诉案件日久积压甚且任意刑求等因钦此臣跪读之下仰见　皇太后　皇上矜恤庶民之至意钦佩实深乃臣风闻步军统领衙门司官进署总在申酉之间传案无论轻重书吏先坐小堂叙供然后上呈设立班房有第四间第五间名色四间房内有木桶绳床其五间房则设尿桶虫坑人犯一到其中湿热污秽上下薰蒸真有朝不保夕之苦蠹役立此班馆藉以需索钱文闻前署步军统领臣广寿暨现任步军统领臣恩承虽极力严惩而此弊总不能除司官讯案概用麻辫箍头铁链垫膝名曰靠供一靠此刑约三四时之久而该问官等一似忘其酷虐视若寻常夫钦恤惟刑之谓何而顾无少哀矜耶现有候选副指挥蒋端木又名蒋宝树曾在口外开垦地土讹诈民人孙谦山银两迨孙谦山物故其子德庆年甫十数岁蒋宝树以其年幼可欺起意与已革太监茅姓勾串遣八品顶戴薛毓铭在步军统领衙门控告孙德庆经手银一万余两并捏写文约一纸私托人情以冀狡赖该衙门承审官日用严刑将孙德庆责打三十余次加以鹦哥架大铁练等刑该民人昏晕数次命在旦夕查向例三伏减刑而该衙门连夜熬审又例载每案不得过四十天而此钱债细故何延至八个月之久又何日以酷刑胁幼童之性命耶臣闻该衙门用刑逼命之案不祗此件就此件论之若不严参立究民冤何伸应请　旨饬下步军统领衙门将此案人证先送刑部秉公讯结以期水落石出嗣后该衙门逐日所收案件不得擅用非刑庶几消酷烈而迓休和
　　建设候质公所拟请按提经费疏光绪八年　　　　　　　　　　　　
毕道远　周家楣
葆桢
窃臣于同治六年九月二十三日业将洋师购器雇工到闽详悉情形奏明在案十月十二日总监工达士博铁山煤山监工都逢英文教习嘉乐尔医官尉达乐等到臣随时犒劳安置该洋员等靡不感戴　皇仁臣一面与日意格熟筹应办事宜并饬各员绅鸠工它材务期妥速以便开工日意格先令木匠将从前所盖栈房按段编门平铺地板令画匠绘一百五十匹马力船式于地板之上分行布线细如茧丝凡船身所有笋衔接处莫不有图各不相混曲直尺寸志以洋字令中国木匠一一辨识俾按图仿造可以不烦言而解又于船坞之右临江口岸创造船台其造之之法先用木桩长二三丈余者以云梯悬七百斤铁椎数十人挽绳击下之与地平而止星罗碁布以固其基复将大木纵横压于木桩之上以取其平乃鳞叠巨材钤以长四尺方围四寸之铁钉使黏合无闲其底宽二丈五尺以次递锐及其巅仅五尺厚一尺三四寸不等正视之若堵墙旁视之如累搭是为一叠自外而内以次渐高凡为叠五十有五前叠高一尺六寸五分积至末叠则一丈六尺五寸将来船成入水顺推而下势若建瓴可不重烦人力每叠相去三尺有奇统计全台长二十有四丈自江中遥望之若冈峦迤逦而来中闲贯以巨梁及支侧无数使互相拄深固不摇然后可铺板其巅以造船计自去年九月中旬而后匠作百余人斧斤无闲至十二月初五日第一座船台始竣其余三座今年秋冬当陆续告成然而船之所可贵者在机机之所从出者在厂铁厂关系既重工费益繁方日意格之未来也其监工俄罗斯人贝锦达垒土于坞之中央形如半月议以船台铁厂参列其中嗣达士博以火患难防宜离不宜合于是复召工填土期于一律坦平划前右方百余丈之地为船台四划后左方百余丈之地为铁厂五其一曰铁厂其二曰水缸厂其三曰打铁厂其四曰铸铁厂其五曰合拢铁器厂厂界既定乃于叠墙之地各开沟径二十丈广六尺深五尺恐其积水难消也每沟之旁各开一井以泄之沟底编钉巨桩留径尺出地面填以碎石捣之成屑使与桩齐其上筑以石灰再联叠方石交互钤束以为基址然后可施甓梁柱天寒霜肃众杵争鸣邪讦之声闻于数里此未造船以前刱立船台并量度铁厂基址之情形也去年十一月十八日头起夹板船运火锯钻铁机劈铁机砺轮洋枰等物并大小铁片铁条二百五十余吨到船高器重数百人运二十余日始毕有一器以五十余人舁之而挥汗如雨者所购木料除暹罗以急于运米无船可装外余则花旗木及香港所购之暹罗木先后附船而来虽轮机未齐而船台已成船材渐集可造船身遂择于十二月二十四日亲率在事员绅并日意格达士博等祭告　天后出赴船坞偕提调官周开锡夏献纶与诸员匠共捧龙骨安上船台又到铁厂亲自拽绳下石均奠以牲醴以昭慎重礼毕召中外员匠敬宣　皇上德意勖以黾勉图功我　国家赏懋懋官有逾常格闻者皆欢声雷动手舞足蹈出自至情臣偕提调官举爵挈觞劳之以酒而退此当日船身开工并铁厂经始之情形也日意格以造船之枢纽不在运凿挥椎而在画图定式非心通其理所学仍属皮毛中国匠人多目不知书且各事其事恐他日船成未必能悉全船之要故特开画馆二处择聪少年通绘事者教之一学船图一学机器图庶久久贵通不至逐末遗本又以船台船身所需铁叶钉环甚伙万难待铁厂之成不得不先盖两区俾随时打造于是有小铁厂之设春闲多雨恐停工废日不得不先事图维于是有附近船台搭板棚之举捣和石灰鎚凿石版恐其散漫无稽致滋偷惰于是有附近外国栈房搭板棚之举此随时相机酌量办理之情形也
臣维轮船之制虽属奇刱而详察洋匠所造累黍皆依准绳苟竭中国之聪明谅不难于取法惟是工烦费重厥有数难海滨土狭水宽列数千万斤之机器于一隅已不胜为患若机器一动飙驰霆击尤虞内重外轻必周围累巨石为堤方臻巩固而各厂急需之石招匠广采方日不暇给石堤所需更难计数不得不俟诸春末夏初去年十二月二十五日以风怒潮激冲啮堤根致崩坍十数丈牵倒栈房五分之一声震如雷现抢护之以巨桩大局尚无妨碍然一劳永逸则石堤终非可缓之图而石匠往往居奇冀徼高价纵之则玩急之则逃不得不略示縻为招徕地步此需石之难也铁厂初基取材最钜尚有柁厂模厂缆厂等十余处梁栋大必数围近水之区万难中选深岩邃谷辇致一枝费既不赀动淹旬月取之立竭而待之甚殷此需木之难也厂地本属村田恒虞水淹每有营造必增土五尺方树屋基而所填之土稍干则尺寸顿减须添填两三次乃得其平以钱购土竟至十数里内无可购者此需土之难也中外工匠言语未通目慑手画事多隔阂稍习其言语者又梁于积习辄思因缘为奸且藉以陵其侪伍外国匠人以精勤自喜彼则以偷减为能巡察稍疏作辍任意督责少过怨谤丛生此需匠之难也要工所系臣不敢浪费以糜帑金亦不敢惜费以误大局不敢作威以失众望亦何敢姑息以媚俗情所幸我　皇上至诚格　天自去年九月以来雨少晴多既无损于农田而趋事赴功得以日新月异日意格达士博实心实力事事务求精详又执法严明绝不徇庇其下如监工贝锦达办事迟缓匠首布爱德负气陵人皆立予驱斥所以洋员洋匠咸恪遵约束尽心教导不致滋生事端在事员绅仰体　宵旰之勤沐雨栉风昕宵匪闲　天心若此人心若此庶几可望有成谨将造船兴工日期并一切情形会同一等恪靖伯陕甘总督臣左宗棠福州将军署闽浙总督臣英桂闽浙总督臣吴棠福建巡抚臣李福泰合词由驿四百里具奏
　　江岸坍塌谨陈筹堵情形疏同治七年闰四月　　　　　　　　　　　　
沈葆桢
窃臣于本年三月二十九日业将德克碑到工及船厂现在情形奏明在案入夏以来雨水渐晴方督中外匠作赶造船身以待机器一面建铜铁各厂讵闰月十九日海潮初落西南风骤来逆浪旁冲深啮岸址二更以后船台前右横四十丈直十丈之江岸塌入水中臣率在事员绅夫役人等驰赴抢护奈水势迅急上实下虚远者已卧波心近者土纹冰裂虽沿江一带前已遍钉巨桩而根柢受伤桩亦随流而靡百端设法补救无从只得将岸傍堆积材拖运中闲以防漂溺船台本近水滨岸址愈低潮痕渐及因于船台前添钉巨桩三层以御目前之急大局尚无妨碍然土性既为水所克土日克则水日骄欲固土必先敌水臣前此即思沿江尽砌石岸以敌洪涛因工繁费钜需石甚伙非旷日持久不能成功且恐岸址未坚骤加石堤不免下轻上重是以姑俟缓图今受病既深则病源不可不塞盖船坞地本洲田港纠纷洼处皆烂泥所积去岁填平浦又于平地增高五尺望之坦然而客土与原土燥湿不相能非多历岁时未能黏合无闲迩来每有营造患土力之不胜则密钉巨桩以实之钉桩之地实而旁土为桩所逼虽日溢一黍无可见而外既无所钤束内逼则外倾前者全坞环以深濠可通潮汐为便于运致材木然土性必干而始凝置土水中水愈通土将愈弱此病源之在内者也坞之上流五里地名下洲角十数年前水心涨一沙洲下接中岐江分为两江水为洲头所激横出东西然后折而南下东出者遂以坞口为冲途兼以今春洲尾之在中岐者沙痕渐长彼赢则此绌坞前港底愈深冲流愈迅臣与日意格及诸员绅乘小舟从上流详察水势试以木屑数十石倾入水中木屑逐水斜行恰抵坞岸而止当是时也潮迥风定波浪无声冲激之状犹灼然可见倘夏秋之闲海台一作惊涛怒雨倾江倒海而来撮壤悬流愈不相敌此病源之在外者也夫内外之病源如此非石岸必不为功然非先导水势使之旁流石与水已相搏其闲岸亦不能遽就臣愧愤之下博访周谘咸谓上流当冲之处宜以数巨舰满载大石凿沈水中以杀其怒再广伐竹箭斜插浅流处所顺回澜之势引之西行坞不当冲江流自缓然后依势筑扞水短坝于外更紧靠江岸树桩为干叠石为堤以垂永远斯外患可平依山另开数小沟以泄诸路内积之水将环坞长濠一律填塞不致往来潮汐渐渍四旁迟之又久土性干凝而后内患可息臣曩者亦虑水势西趋则坞前淤塞不便舟行长濠既填则盘运路远既而思之坞外之水并力而西对岸之沙洲必日侵日削轮船仍可畅行不过船台去水稍遥成船之时下水多费人力坞内之长濠尽塞不过小舟不能出入多用人夫然地基巩固较之日惴惴焉以横决为忧者相去悬绝两害相形则取其轻此臣筹堵内外之大概也惟是臣躬膺钜任不能先事豫防咎无可诿合无仰恳　天恩将臣交部严加议处以为不慎所事者戒
　　机器到工已齐并船厂现在情形疏同治七年六月　　　　　　　　　　　　　　　
沈葆桢
窃臣于本年正月初五日业将洋将日意格等所购第一起机器到工奏明在案四月十六日复由外国马梨阿勒各三丁船运到第二起机器其中最钜者为铁厂水筒三口每口各广数十围高近一寻轮船之水缸次之余为铁厂一半器具殊形诡状非安顿如法关捩咸张无从称名指类当时分派员绅督率人夫移顿二十余日之久始获竣事五月十九日第三起机器复由外国夹板船运到船名曰法彼尔士较第一二起之船大倍之据日意格称中所载除铁条七千四百二十九条铁片铁钉大洋灰等项数百件不计外凡为机器者五百六十有三最重者二万余筋余或万余筋七八千筋三四千筋不等自五月末旬之初勇丁数百人挥汗炎风烈日之中并力搬运及今一月尚未蒇事六月十七日第四起机器复到船名曰汪德乃木所载皆轮船机器计重百有二万四千八百筋计件三万五千有奇当令抛泊江中先将稍轻者用兵船剥载入厂其余重大者俟第三起搬竣再行部署而当时罗列岸旁分头起运者则有曰安迷喇系运花旗木板之船有曰悦诺花思得系运口食叻长短杂木之船有曰西洞系运船槽木料之船外尚有台湾运木运煤之船厦门运之船附近运沙运石运土之民船分载竹梢插护江岸之小船搬移杉木储盖各厂之排船而木簰小舠不与焉沿江埠头星罗棋布无隙可容故日役千夫难以克期告毕论闽省夏秋之闲台飓常作机器重船皆涉数万里而来倘因风浪疏虞停工待器势必迁延时日今各起陆续到齐但费安置之力大厂一成便可专心制造故中外员匠咸鼓舞赴功以为钜工之成愈有把握也船坞地基旧坍之处臣恐其复有横决自闰月末旬之初即派弁入山采伐竹箭数万分插沿江浅流处所从前潮汐为西南风所激汹涌坞前者现十减其四五上流冲口前拟巨舰载石沈之水中无如旋涡屈注万马奔驰千石之舟无从下椗现于水中树木为栅垒石为坝力遏怒流因江底向多烂泥泥弱石强须渐实渐加一时未能遽就环坞长濠当一律尽填惟左近一带工作繁兴需土匪易而小沟未开倘遇阴雨无从疏泄因于左侧濠口当冲之处先封塞以杜近患再行施工现在急流渐缓果经秋台安堵如故潮头尽折而西以后水落霜寒石塘方可兴役此船坞地基之情形也船厂以内已成者曰转锯厂安十五匹马力水缸于中中为锯轮者三一曰大直锯一曰小直锯一曰圆锯外为砺轮者一为钻机者一为车林者二为钳者三十有五缸中汤气既升大小铁轮互相牵引各机一时并发雷动飙驰除零星钳凿鑪削不计外尚有重机未曾排比妥帖者难以枚举四起机器既齐从前房屋不足容之复搭瓦房三十余间曰大机器之所轮船水缸凹凸累砢高若重楼关窍相通盈千累百其已成者自外洋转运皆拆解而来入厂后必费数月钉钤纽合之工方可适用因于制作之处建瓦亭一区名曰水缸之厂外国铸器皆先有铁模始必刻木为范不溢累黍后乃捣炭和沙与土即其空隙填之脱胎而出再灌铁汁其闲铁模乃就刻模者以迟而成功铸模者以速而见效迟速既殊不得淆杂于是分建二区一曰木模之厂一曰铸铁之厂风雨针寒暑表皆轮船必需其制法则钩心角其器具或牛毛茧丝当其游思无闲炫于日光则目神散有所隔蔽则目力穷其造作之所塞向辟牖阴阳向背调度必有洋人辰下业已完工可以董率匠徒排列缕刻因名之曰钟表之厂西人鎚铁小者需人力大者赖悬机悬机之器或隆然而高或呀然而深重皆数千筋森挺槎枒目前大厂未成已须工作非夏屋不能容于是复有暂搭之鎚铁厂其与铁厂者曰铜厂地稍狭制亦如之铁铜水缸等厂熔链火鑪甚伙煽为烦西法取风地中不劳人力先周各厂甃为隧斜引旁通磐石盖之铺土与地平而翕张之铁机系于锯厂之方窖气轮一动弹指闲数百步外鑪火并炽力倍风箱若是者名曰风洞
铜铁重器自彼移此皆需百十人因刱拽车以便挪动然恐泾土埋轮因处处削木为道凸其两旁中如平砥俾易推行若是者名曰木辙从前画馆之设寄于栈房现在堆积充牣不能不另盖一区于是复有绘事之厂采办铜铁煤炭木料石灰绳缆等件分道而来连艑累舸量移上岸非分储之不可而收积材木之地非潮水可通不但出运为难亦虑久而枯朽于是坞外南侧既建一区曰广储之厂又于坞北里许滨江浅港圈数百丈以鳞叠巨材上接山坳驻兵守之曰储材之厂厂内除转移执事外随同洋人学习者若锯木之匠造船之匠冷铁之匠铸铁之匠刻模之匠铸铜之匠水缸之匠反沙之匠车之匠钳之匠其因营造各厂而招者若木之匠版筑之匠鎚石之匠攻皮之匠共二三千人五方杂处漫无统纪易滋事端栖息无从亦难号召于是坞外复建二所居之在左者曰东考工所在右者曰西考工所皆以员绅统之早出暮归乃无紊乱据日意格前称华匠与洋匠器用不同言语不通事事隔阂况素谙绳墨者类皆中年以往心气耗散往往不能探赜通微请各厂分招十五以上十八以下有膂力悟性者或十余人或数十人俾易教导名曰艺徒现所招已及百余又不能无以钤束之于是复有艺圃之设各厂事务猥烦委派员绅近增至百余晓钟出坞躬率工作指挥奔走见星始归馈饁在道每遇暴风骤雨借盖无从不能不小筑数闲以资憩息于是复有坞内官厅之设佣工杂作各有健丁日每八九百人非以兵法部勒则散而难稽呼而不应于是每十人以什长一人束之每五什长以队长一人束之特派勤能之武弁统焉然必寝息有所厕有所稽查有所因傍山结垒略如营房是为健丁营之设凡此者数月以来已皆赶办计可先后告竣其余若链铁鑪片之烧煤骨之锻蜃灰之以及浸木槽等处或才兴工或才择地经营之后当更陆续奏闻此船坞内外之情形也铁厂地基去冬以来开土钉桩以及嵌填石屑石灰皆已就绪应行补苴者亦属无几惟所需坚方石厥数甚钜合计五厂需数百万方需石则自长二丈三尺六寸至一尺二寸五分者计十万有奇坚以海船运于下游数目既多非数百起不能尽之石质粗重运载更难即源源到工但移一石非数人不可况刓方琢平势难用骤际此盛夏酷暑石上如沃热汤凡椎凿者下蒸上曝火生光肤焦肉泡故虽监工日号迄今墙基未就厂内横梁需坚木一百五六十根每根长须七丈二尺有奇围圆八尺以上近地搜采无此巨材现饬员往暹罗三马丹吻劳呷等处觅购穷海帆樯往来第凭风汛更非刻日可期所幸机器已齐并有现成轮轴倘船材该备年底船身可就尚易图成惟斲轮之方总俟营构齐全方有眉目此大铁厂之情形也洋将德克碑自到工以来坞内运载之艰愿往南洋访购载货夹板船已附搭轮船前往安南各国两月以后方得回闽理合附陈
　　暹木到工船身告成并铁厂教造起限情形疏同治七年十二月　　　　　　　　　　
沈葆桢
窃臣于同治七年九月初五日业将第一起暹木到厂召匠赶工情形奏明在案当时所到之木仅有五百余节匠作云集斤斧繁兴直至十月中旬而续到木船尚无确耗臣不胜焦灼只得一面派员赴厦门洋人船坞购致曲木四十一节直木一百二十九根以添船胁一面派员赴香港洋人船坞购致楢板七十片以为船旁虽俱陆续到工而撮壤涓流随到随尽十月二十一日第二起船麻勒阿立三丁到据日意格报称内载曲木二百七十余节方木一百九十余根楢板三百六十余片二十七日第三起船安密唎到据报内载曲木一千二百二十余节方木二百二十余根楢板一百九十余片船材既足添募省外各匠加紧课功所有船胁底骨灰丝缝节均一律完竣内骨既成旋封外板分段嵌镶鳞次而上逐日增高惟尾胁之际骨节洼隆相去数尺封钉匪易于是该洋匠等刱设木气筒一座长约三丈有奇承以卧架筒之首尾各载铁笠旁结板棚安置汤鑪一具汤锅之侧缀以铜管通于气筒入巨板于筒中鐍固铁笠闭气而蒸之历两时许便柔韧如牛皮然后以钉尾胁曲折随心不烦绳削辰下外板既封内板亦齐船身木工计已集事此后分钤铁叶安顿铁胁横梁须加一月之功布置轮机包裹铜片以及油漆妆饰等事须加两三月之功再得一月试演驾驶便可展轮出洋十二月初九日第四起船悦诺花思得到据报内载曲直木一千七百五十六节十三日第五起船巴奴格到据报内载楢木八百零四根窃思前此因木料费手致船工稽迟若必俟第一号船工尽完始将第二号开造未免旷日糜费因先于坞中预叠第二号船台可造八十匹马力者现在四船接续而到木料既不止供一船之需因一面饬赶第一号未竟之工一面饬将第二号龙骨铲削铺排择于本月二十七日兴工该洋匠等样板已成中国匠人即其分注尺寸施之斧锯驾轻就熟尤易就绪铁厂本年以来叠石累墙基已就惟梁柱瑰材苦难觅购前日意格拟用铁柱已试铸一根费重工迟告齐不易现拟仍参用外洋大木而运道险远总须来年方可节次到工查合同内载五年限期以铁厂开厂之日为始今经费如此其绌成厂又如此其难为日愈多则需费愈钜所幸前者暂搭各厂可以次第兴工现在暂搭打铁之厂则船上铁轴铁胁俱能打造暂搭铸铁之厂则大而銙柱小而齿轮俱可成功地窖烟鑪亦尚适用兹据日意格禀称所有五年之限请以明年正月为始察看省外各匠日与洋人共事口讲手画颇能心通其意惟轮机之分度水气之升合非日久融会贯通莫能尽探底蕴耳合将暹木陆续到工第一号船身告成第二号船身经始并铁厂起限教造情形会同一等恪靖伯陕甘总督臣左宗棠福州将军臣文煜闽浙总督臣英桂福建巡抚臣卞宝第合词恭摺由驿四百里具奏
　　船工将竣谨筹善后事宜疏　　　　　　　　　　　　　　　　　　　　　　　　
沈葆桢
窃惟船政之设原约造百五十匹马力轮船十一只八十匹马力轮船五只嗣督臣英桂议改第七号为二百五十匹马力据该监督估计工料繁钜较百五十匹马力增一倍有零请以一号抵作两号经臣文煜等奏明在案共应大小成船一十五只除第十号以上业经迭次奏明出洋外本年八月初六日第十一号之济安试洋八月二十八日第十二号之永保试洋均一时以七十里为率轮机之灵捷船身之坚固与安澜等船大略相同九月十九日第十三号之海镜下水计年内可以出洋第十四号轮船年内亦可下水惟第十五号须待明春然中国匠徒能放手自造与遣散洋匠两无妨碍此船工将竣之实在情形也此后如为节省经费起见则停止造船除修船养船而外一切皆可节省惟既绝难续不免尽弃前功而鹊巢鸠居异族之垂涎尤为可虑若岁仍造船两号则已成之绪不致中乖而洋人辛工岁可省十余万然中国员匠能就已成之绪而熟之断不能拓未竟之绪而精之虽则岁告成船究竟毫无进境与我　皇上力图自强之　旨迥不侔矣臣窃以为欲日起而有功在循序而渐进将窥其精微之奥宜置之庄岳之闲前学堂习法国语言文字者也当选其学生之天资颖异学有根柢者仍赴法国深究其造船之方及其推陈出新之理后学堂习英国语言文字者也当选其学生之天资颖异学有根柢者仍赴英国深究其驶船之方及其练兵制胜之理速则三年迟则五年必事半而功倍盖以升堂者求其入室异于不得其门者矣其学生中有学问优长而身体荏弱不胜入厂上船之任者应令在学堂接充教习俾指授后进天文地舆算学等书三年五年后有由外国学成而归者则以学堂后进之可造者补之斯人才源源而来　朝廷不乏于用惟合之递年成船二只所费甚钜本年所加月款二万可省而原定月款五万必不能省也限期瞬届应如何办理之处敢恳　皇上饬下各衙门速议具奏倘以前赴外国学习为可行则数万里长途骤试者不无疑惧臣奉　旨后尚须与日意格及生童人等坚明约束详议章程必事事得理之所安而后人人于心有所恃臣不揣冒昧谨会同一等恪靖伯陕甘总督臣左宗棠福州将军臣文煜闽浙总督臣李鹤年福建巡抚臣王凯泰恭摺附驿驰陈
　　查悉工程积弊请　饬部妥议章程疏绪光八年　　　　　　　　　
宝廷　许应騤
窃从前久闻工程弊端最多传有几成到工之说此次奉　命承修　西陵工程公同秉公查核得悉工程积弊不敢徇隐谨据实奏　闻姑就此工论之此工原估实银八千五百十六两八钱三分三厘分为十成每成八百五十一两六钱八分三厘三毫积习相没谓八成到工所余二成承修大臣各分其一所派监督司员共分其一称为节省钱其实到工尚不能八成至多不过四成传说不一虽难详究大概自勘估修工官员吏役以至户工二部与修工之所官员吏役人等大半多有规费臣等奉　命之后督率司员严饬商人核实撙节先取具商人呈交坚固结呈复呈交历来所谓节省银二成另外又节省出一成一并呈交外间历来传言固难尽信而观于商人既具坚固结呈复肯呈交节省银则原估不无浮冒不问可知承修堂司官既果有规费则他处之皆有规费亦不问可知闻历来承修大臣有收用者有不收者亦有收而不用者收用固非而亦未必有心贪污盖深知此中积弊不收则徒饱商人亦不能实添入工不如收之预备他年赔修地步其不收者亦未必有益于工程勘估原数本有浮冒早将各规费算在其中果能四成到工已敷修造将此添入不过工程外观少加整齐断不能尽数添入工中有利于商无补于　国但求自洁而已其收而不用者亦深知此中积弊既不敢收用又恐举发有碍原估故随众收下或施粥厂或助善堂亦但求自洁而已更有阳给人以博廉名而阴使起第宅暗收其利故凡曾经承修大工之家鲜不栋宇连云焕然一新者积弊流传盖不仅数十年矣然此弊不能专责承修也总因勘估本多浮冒纵使承修不分用亦难禁他人分用而亦不能专责勘估大臣岂无欲求核实者然大员自解核算能有几人司员吏役种种朦混明知积弊坐受其欺勘估豫留浮费待承修诸人分用承修恐碍原估明知不肯举发扶同作弊以糜　国帑成何政体虽有贤者无如之何故一二谨慎者遇有工程多不开列衔名以自居于无过之地亦但求自洁而已臣等愚见以为防弊不可不严而　施恩不妨少宽官员吏役监视奔走不无勤劳车马饮食亦有费用不为筹备焉禁侵吞与其暗蚀而恣虚糜何如明给以求核实闻数年前　东陵大工程办理甚善堂司规费皆未收用留备办公监督监修等皆有薪水公费工程亦较坚固惜未从此明定章程伏乞　饬部妥议按工程大小分成酌给勘估修工官员吏役公费修工之所官员吏役亦有随同照料之责亦可配给公费嗣后勘估务按工程实核不准少有浮冒如再犯前弊定当从重治罪以前积习相承已久非出一人伏乞　天恩概宽弗究此次商人既呈具坚固结呈则所交节省银当是赢余之款无庸添入工中徒供中饱所有呈交历来所谓节省银二成并另交节省银一成应交何处收存伏候　命下司员等前随往开工费用皆由自备至此次收工往来监视奔走车马饮食之费皆无所出可否仰恳　天恩酌留加赏以资办公出自逾格　鸿施臣等未敢擅便此次款项较小撙节无多臣等不顾嫌怨据实上陈者非仅为节此区区之费实欲为　国家除此多年积弊也果能严定章程此后可即无限糜费若仍虚应故事瞻徇情面弊终难除是在部臣矣
　　派营兴修城工告竣疏光绪七年　　　　　　　　　　　　　　　　
护理陕甘总督杨昌浚
窃查同治十一十三两年前督臣左宗棠奏请于安化县所辖董志镇地方添设县丞固原州属之下马关添设平远县治经部议准委员于各该地方勘明地界创建城垣衙署以资分驻嗣因估费甚钜经费难筹饬统领武威军升任平庆泾固道魏光焘派营兴修去后兹据甘肃善后局司道详准总理关内防军营务处按察使魏光焘咨称伏查董志县丞本系新设之区城垣庙宇衙门无一不须创建鸠工庀材估费不下钜万之多当经派令镇固驻防该处承修藉资勇丁工作以省经费计自光绪二年兴工起至五年工竣止修成城垣周围七百九十二弓二尺高二丈五尺大小台十座垛口四百八埤城楼四座城门四道南北月城各一道砖砌铁包如式又修　文庙　武庙　城隍庙三处县丞衙署训导衙署各一所仓廒一所共用经费银七千五百四十余两又该营承修前项各工完竣后饬赴合水县补修城垣自光绪五年二月兴工起至是年八月工竣止计修补城身四百余丈垛口一百八十余埤城楼角亭焕然一新共用经费银三百八十余两委验均属坚实并无浮冒又新设平远县治系就下马关故城残缺过半亦以需款太烦派宣威中营承修自光绪三年八月兴工起至四年九月工竣止计城身原长周围五里七分高三丈五尺垛口六百六十二埤台角楼城楼城门月城等项修补悉如旧制共用经费银七百余两钱五百余串委验亦坚实无浮冒当军务初定之后各属善后事件次第举行而所以资扞保残黎者则莫如城工为要奈以饷项非裕时绌举羸往往兴措手莫及之叹惟营勇习于劳苦力可倍于常人工程责之营员费可期于核实故以上工程不数年规模大备使瓦砾荒凉之地变而为城市辐辏之区生聚日繁保障周固该在事文武员弁或相度经营或躬亲督率无间寒暑不避辛勤洵属实力趋公不无微劳足录查前次兰省修理城工出力员弁均经择尤请奖此案事同一律可否援案分别奖叙以示鼓励相应咨请查照核转等情由局详请具　奏前来臣查董志县丞并平远县治均系新设之区合水县城兵燹后坍塌过甚核计创建城垣庙宇衙署等工以及修补一切工料需费约数万有奇该两营将士不惮寒暑踊跃从事不数年成此钜工洵属费省工倍裨益地方匪浅合无仰恳　天恩俯准将在事出力员弁分别奖叙以示鼓励出自逾格　鸿慈
　　捐建铁桥夹片光绪七年　　　　　　　　　　　　　　　　　　　　　　　　　
岑毓英
遵义县地方为川黔来往大路该县所属有大河一道俗名曰乌江河水深流急商旅文报络绎不绝渡船经过往往覆溺民皆病之臣上年奉　命巡阅营伍经过该处据绅民禀诉苦情请设法建桥以免病涉臣查乌江河渡口河宽水深其流太急若建石桥则河中基址难砌即勉强砌立亦有冲决之虞因念前在滇办理军务经历各山川如金沙江澜沧江等处皆有铁链桥均极稳固似可仿造但必须两岸有山脚石笋可依方能坚久臣遂乘小舟泝流而上沿河查看至距渡口约四里许之安猫口看得河面稍窄约有二十丈两岸均有生成石笋露出水面丈余由此砌立基址建设铁链桥可免过渡之险文报来往亦免绕道稽延实属两有裨益当即札调曾经监修金沙江桥之外委刘洪勳等到乌江河蹋勘已据承认修造复饬将工料银两核实估计约需银一万六七千两之数至多不过二万伏念古人徒矼舆梁按时而成无非为济民起见臣忝任封圻凡有益于民者皆宜尽力为之惟现当饷需缺乏不敢请支正款拟与同寅捐廉凑办又恐不敷不得已函商署四川督臣丁宝桢建昌道唐炯量为捐助嗣准丁宝桢咨函与唐炯慷慨共捐廉银一万五千两为造桥经费臣与司道商筹此系黔省地方应办之事未便偏累于川宜退还一半其余由臣与司道府县等如数凑捐咨覆去后旋准丁宝桢咨函仍将所捐之项全数解黔臣等以乌江河桥工分应协同捐办而丁宝桢等急公好义出于至诚又未便重拂其意惟有本其利济之怀扩而充之查施秉县城外驿路上有河一道原建石桥早年为水冲塌幸两岸石墩犹存若改建铁链桥所费不过数千金即以丁宝桢等捐项划出数千两尽可敷用该处系川黔驿站如修复此桥文报更为妥速而行旅之便益则又与乌江河易地皆然也至乌江河桥工约七八月间可竣藉资熟手统俟完工后另由护抚臣林肇元查勘具奏
　　会筹修筑要工片光绪七年　　　　　　　　　　　　　　　　　　　　
山西巡抚卫荣光
晋省负山带河本无舟楫之利而且风高土瘠物产不丰其恃以辘轳转运交易有无者仅东北平定一隅为商贾通行大道仍须经历四天门之险而后出者方能达于直境入者方能达于晋境此向来出入物货车运驮载之情形也查四天门皆踞太行之脊即古所谓井陉天险上而蹬道盘曲下而河滩纡回行李往来无不动色相戒近因年久失修尤多覆车压马之患商民交困莫可谁何伏思晋省屡饥之后民气凋残培补之方自以通商惠工为要若再令此道日久闭塞实于民间生计不宜亟应一律兴修藉资开拓比经函商直隶督臣李鸿章嗣准函覆亦以兴修天门为目前要务并许竭力倾助俾免偏废臣以李鸿章素顾大局凡有益于民生之事无不勇为但此项工程系属专为利益晋省起见应由臣独力认办方为允洽惟费烦工钜既须兼顾通筹犹为力求撙节当将自晋属榆次县之什贴镇起至直隶获鹿县所属之土门口止应修工程饬委平定州知州王彬分作石工土工两项查办盖青石一项可就山开凿不须价买祗须工钱土工一项拟仿直隶治河之法即令留晋湘毅军与抚标练军两营分段认办所费既可从省而藉令各军习劳供役亦属一举两得查候补道吴其复驭兵整肃熟悉地方情形于工程一事亦尚谙练应即派委该道督饬兵勇依法修理并咨会李鸿章札饬该地方官照料弹压抑或委大员一同驻工监修俾就平治此后道路无复险阻货物胥可流通于灾后疲黎不无裨益至此项工费拟于善后款内筹动将来应归入善后案内一并造销请免专案报部以省案牍据善后局司道详请具奏前来理合会同直隶督臣李鸿章合词附片陈明
　　修理直晋各工完竣疏光绪十年　　　　　　　　　　　　　　　　　　
山西巡抚张之洞
窃惟平治道路通商惠工经传昭垂以为利民富国之要政前于光绪七年七月经前抚臣荣光奏明兴修四天门工程自晋省榆次县什贴镇起至直隶获鹿县土门口止由晋独力认办即令湘毅军与抚标练军两营分段认修派委候补道员专案造销奉　旨允准在案臣到任后节次加派总兵何鸣高副将呼延霖参将申万禄副将吴元恺都司吴良儒督率诸军添雇夫匠分段修治常川驻工并饬新授蒲州府知府前署平定州知州沈晋祥会同履勘筹度因地立法稽核军匠查此项路工跨直晋两省之境东起土门西讫什贴首尾绵三百八十余里以中间有山岭四处最为险峻故以四天门为统名以括之其实除四天门之外巉岩峻隤岸长滩地皆是连属不绝无处无险无村无工而河滩难越岸曲易刷其为害与费工较之山岭为尤甚其险要工段之在直境者曰土门口曰东天门曰白王庄曰微水镇曰井陉县南关曰三里桥曰长冈曰横口曰东窑岭曰板桥曰龙窝寺其险要工段之在晋省者曰北天门曰甘桃驿曰固关曰槐树铺曰柏木井曰西天门曰青玉峡曰翠蛟潭曰桥头曰西郊曰南天门曰义井曰羊潭曰石坝嘴曰墩合山曰测石驿张净村曰芥泉驿曰红泥坡曰口强铺曰要罗山以上各工除修筑道路填平坑坎均系土工尚易修治外其难者大率土石相间或专用石工或镶以石砌或护以拦马山峻者堑岩壁以益其宽岸狭者培土累石以增其厚道旁开渠以泄横流随处作桥以通车马而用力最为艰苦者则为井陉南关东天门青玉峡测石驿四处井陉南关石桥断坏以来涉水四次行达官道今自南关外至东坡底止创筑石堤六段计长五里有奇屹若长城永免厉揭之苦东天门既将旧路石工重修完整因地势过于斗峻行旅畏沮另于东南山麓创开新道七里有余高下听民所由青玉峡一段两山夹峙以河为道山雨暴涨漂没人畜无所逃避现于两岸砌石成磡中实碎石沙泥融以油灰(户)牢固义井至测石驿一段滩路纡回涉水者十二处夏秋亦苦山水之患令于平潭石坝嘴墩台山三处创筑石堤二里内则因山开道外则筑坝护堤内树桑堤外树柳可以方轨行车所有各工于去年三九十一等月本年三四等月陆续呈报完竣经臣饬委署平定州知州蒋拱辰逐段勘验据禀工程坚实均能合法可期经久等情又省南驿路中至霍山最险者为韩侯岭该处为七省通衢千年巨险北道既通南路宜理臣复檄委署霍州知州方龙光荣河县知县王希濂副将胡有才于上年九月勘估兴工自灵石县坡底起历竹杆坡山神庙韩侯岭郭家沟天险桥仁义镇逍遥岭老张湾沟窊窑以至霍州北关止计程九十里分为十一段其间石冈土坡间以河滩处处施工兼用土石高者凿之使平陷者填之使实其厢石砌开水道护拦墙一如四天门之法现已据禀委勘一律修治完善此外潞安府西至洪洞县曲亭镇一路计程三百五十里东北自府城至黎城县东阳关计程一百四十里平遥县东关至沁源县赤石桥一路计程八十里偏关县至朔州秤沟一路计程一百二十里均系商旅必经素不通车之路节经分别批饬各路地方官相地鸠工一律开通车路于光绪八年九年十年先后具报工竣前来臣查晋地环山而处道阻民劳四天门韩侯岭之强闻于天下今已一律坦荡冠盖往来任载络绎车驼无倾踣之虞人畜免漂溺之患从此商悦工来百货蕃息晋民生计当必有所裨益各军工役辛苦两年有余寒暑不辍夏则雨汗冬则冰于行旅居民秋毫无扰各该员弁于两省连界奏办要工两年来督率经管始终勤奋不无微劳且考嘉庆年绅民捐修路工碑碣计东天门一段即费数十万两今该员等于两省界连要工躬率军士搭用工役所费不过三万数千金于经费尤能核实节省除将四天门韩侯岭其次出力各员弁兵勇暨潞安平遥偏关等工施治较易均由臣核给请奖外谨择其尤为出力者缮拟清单仰恳　天恩俯准给予奖叙以昭激劝其武弁千把以下由臣咨部给奖所需经费皆于善后款内动支应请免其专案报部即由臣饬令清源局道核明确数归入善后案内造销

皇朝经世文续编卷八十九
　工政二河防上
　　查验豫东各厅垛完竣疏　　　　　　　　　　　　　　　　　　　　　　　　　
林则徐
窃臣于本年正月闲验过运河挑工之后即于二十二日由济起程稽查黄河两岸料物当经恭摺　奏蒙　圣鉴在案旋由北岸之曹考厅上堤查至上游黄泌厅问渡而南循顺东行复从归河渡过北岸查验下游之曹河粮河二厅计时一月有余业经竣事窃思料为修防第一要件即为河工第一弊端前次荷蒙　特派钦差查出虚松残朽等弊降革示惩俾在工大小官员咸知敬惕臣仰膺　简任且叠蒙　训示谆谆办工虽尚未谙查料必先核实到任以来讲求访问因知堆料积弊更仆难终盖料物应贮于有工处所而河堤地段本不甚宽兵夫堡房既经林立积土杂料又复纷纭秫每垛长至六丈宽至一丈五尺占地已多故堤顶未能尽堆惟头一层在堤上者谓之门垛其余则为滩垛为底厂大抵门垛近在目前多属完整滩垛底厂即为掩藏之薮最易朦混其显然架井虚空朽黑霉烂者固无难一望而知更有理旧翻新名曰并垛以新盖旧名曰戴帽中填碎料杂草以衬高宽旁插短节根以掩空洞若非抽拔拆视殊难悉其底里臣周历履勘总于每垛夹档之中逐一穿行量其高宽丈尺相其新旧虚实有松即抽有疑即拆按垛以计束按束以称斤无一垛不量亦无一厅不拆兵夫居民观者如堵工员难以藏掩闻上年自奉　旨严饬之后各厅办料皆尚认真此次所验料垛除上年旧料剔留抵办不领钱粮外其新购之料丈尺多有出额闲有三五处长欠数寸臣先亦疑其偷减及至拆束称斤仍无短少细查其故始知垛夫堆垛每高至尺余必须用木板四面打紧乃可加堆而料尾细根粗一板之有轻有重即两尾相接有紧有宽故有前面不足而后面有余上截不足而下截有余者均之无关于弊窦惟一垛之中成色竟不能一律缘民闲种植高粱种类本不齐一有黄色而鲜明者亦有似黝似红而质性亦甚坚挺者是以前次部议章程总以适用为断以臣所查南北两岸十五厅之垛上南同知罗绶所办最为高大结实簇簇生新曹考睢甯商虞三厅次之余亦大都如式惟兰仪同知于卿保所办料内拆至蔡家楼一处垛底有潮湿之料虽据禀称系上冬雨雪之中赶买赶堆不及晒晾目下并未霉烂但此料晾干之后即恐斤重有差办理殊为未善若遽照不适工用之例革去顶带又与实在霉烂短斤者无所区别如仅责令翻晒补足该员在任复恐易于掩饰据开归道张坦具禀前来相应请　旨将兰仪同知于卿保撤任免其革去顶带即责成接印之员逐垛拆晾如晾干有所折耗仍着落于卿保赔补俟补完之后另行察看酌量补用至曹河粮河二厅料垛以层纵层横逐排相闲望之似乎架井而尺寸加大斤重仍复不差查系堆手粗尚非偷减弊混但究属未尽合式应令拆改另堆该管兖沂道徐受荃先经查验已据禀请翻堆即饬该道督视验报另行覆查核办又商虞厅有料被烧一案已于另摺　奏明办理所有各厅麻斤积土亦已点验如数上工次第硪筑尚皆踊跃应俟大汛前完竣一律验收大河水势先于正月杪因积凌初化长水二三尺不等近已逐渐消落各工一律稳固所有春厢埽段饬据各道撙节估计均比上年有减无增臣核定后已令照估厢修务使加压稳实以防桃汛长水至运河挑工现亦将次完竣臣查料毕后应先回济督办启坝放水迎济新漕各事宜仍须再至工次督防桃汛另行次第　奏报
　　栗恭勤公传
梅曾亮
公姓栗氏讳毓美字朴园山西浑源州人嘉庆六年以拔贡生官河南知县遇灾年放税赈谷以实惠民不以上官意为损益迁光州知州汝甯府知府徙开封历河南粮储道开归陈许道迁湖北按察使河南布政使道光十五年授河东河道总督公前知武陟县马营坝黄沁堤工皆亲其事及任河督益勤询河兵官久于河者以地势水脉前任官行事之当否盖北岸自武陟至封邱二百余里南岸之祥符下汛至陈留六十余里皆地势卑下至串沟串沟者在河堤闲其始但断港积水而已久之沟首受河又久之沟尾入河而串沟遂成支河于是以远堤十余里之河变为近堤之河而堤河相远之处旧皆无工不储料者也于是以无工之处变为至险之工故人不及觉觉不及防往往溃堤为大患公乘小舟历南北时北岸原武汛串沟受水口已宽三百余丈行四十余里至阳武汛沟尾复入大河又合沁河及武陟荥泽滩水毕至堤下两汛素无工故无石堤南北皆水取土筑坝公即以收买民于受冲处抛成坝四十余昼夜成坝六十余所坝始成而风雨大至支河首尾皆决开数百丈而堤不伤公由是知之可用又试之原阳越堤及拦黄堰及南岸之黑堈皆效遂奏请千为一方方价六两减采买石银兼备价是后每有工役或加碎石及埽用大减数年内省官银百三十余万工益坚有不便其事者其说颇上闻公前后陈奏曰护堤之法率用埽然埽能压激水势俯啮堤根备而不用又易朽腐至碎石坦坡惟巩县济源产石较近而采运已艰河工失事多在无工处所千里长堤势不可尽为储备而河势变迁不常冲非所防遂成决口则沿河民窑终岁烧造随地取用不误事机且及碎石皆以方计而石多嵌空则平直每方石五六千斤而重三分之一一方石价购两方而抛一方当石两方之用其质滞于石故入水不移坚于埽故久水不腐又工不能筑堤水中则能水中抛坝即荡或坦坡亦能缓减急冲化险为易或谓可保将生未生之工不能用于已生之后然使将生者可保即别无已生之工昔衡工之决因滩陷扫不能施马营坝之决因补堤不能得碎石彼知用埽不如抛收易于运石则数千万之官银可省奏入　上知公忠实可任且综画周密卒皆　允之屡　诏褒赏讫工任五年河不为患二十年薨于位　上为之震悼　赐諡祭及太子太保衔时长子已官刑部郎中乃　赐次子燿进士公在工有风雨危险必身亲之平居河曲折高下向背皆在其隐度每日水将抵某所急备之或以为迂且劳费公曰能知费之省乃能真省费者也水至乃大服故十五年原阳之支河十八年盛涨八尺之水皆决口而有余卒以无事或以为天幸然前公任三年祥符决公卒逾一年南岸又决则岂非人事哉宜吏民思公以为神且立庙也
　　送陈伯渊赴官东河序　　　　　　　　　　　　　　　　　　　　　
王拯原名锡振
自元都燕京仰东南漕粟食京师开会通河以济运治河者必兼治运而治河益难于是河患迄元明两代鲜治日矣　本朝东南两河置督道及丞倅官数十百员专理之岁费金钱数百万使尽其力于疏与筑虽谓百年晏安可也而有司者幸岁无事三汛不灾则肉山酒海摴蒱博塞歌舞淫佚相庆乐以官中有用之财贝挥之不毫毛顾惜平时疏筑之事不设于心一日风雨掣夺有事计费复数百万中朝大官屡出相度有司苟且抵塞幸以卒事当国家丰厚时虚耗蠹蚀不之病及物力偏诎大工大役不能不撙节以为出而有司者复于撙节之数媮减余羡如成例垂成之功往往以费诎而溃事一不集又悉举计费之数百万而付之洪涛盖吾所闻此人心世变之大可忧而岂徒一河之为患于今日也窃尝论以天下之所有财治天下之所有事罔不集者独以一事之用而百端罅漏丛出其中则财易穷而事必偾而世乃谓河防之官必当疏节阔计不可以斤斤然惜虚费而致败事吾以为此或为督道大吏司出纳之总者言之耳恶有丞倅数十百人声色奉养馈遗之糜散可顾而不计惜哉道光二十一年河开封次年决中牟今岁工未集也而吾友陈伯渊适以大挑知县分发东河伯渊居京师独尝自忧其职微以不获行所志为虑以其所言伯渊必能于其官也伯渊之行亦尽其所能为者而已天下之事尽吾所能为而他莫如何者又岂独一河耶
　　改河道议　
冯桂芬
曷言乎绘图以改河道也汉贾让治河下策云缮完故堤增庳培薄劳费无已数逢其害今之治河守此数语以为金科玉律竭天下之膏血以奉之　国病而民亦病为万世计者奚忍安此呜呼以催科听讼为治天下之道而天下坏以增庳培薄为治河之道而河坏庸人误国一而已矣近者十年三决前所未闻盖由云梯关淤浅入海不畅自近一二十年来为甚吾乡王司马熙文之言曰道光末年所言少时侍吾父兰仪同知署署濒河堤高于槛一二尺髫之事如目前耳后三十年而予摄是职署门外东西来皆半里外下坦坡乃得入署堤巍峨踞绰楔上准此逆推国初岂水由地中行乎必不然矣询之老吏云三十年中初年岁高三寸递加至今岁高一尺内外此近年加淤之信而有征者盖不特不由地中行且不由地上行直由城上行焉缮完故堤之法至今日而万不可用计必出于改道既欲改道当求一劳永逸之道而改之决矣癸丑以来决河由大清河入海此夺济也大清桥畔有坊康熙年闲刊联中有岳色河声字盖借用韦庄诗心如岳色留秦地梦逐河声出禹门而以泰山为岳济为河而不知济之不可称河也在今日则土人以为谶谓河流自此定不必别求改道然亦宜审其高下而始能知其宜因与否也如其可因即可由西人刷沙之法法用千匹马大火轮置船旁可上可下于潮退时下其轮使附于沙而转之沙四飞随潮而去凡通潮之地皆宜之黄河水性湍急更无处不宜自下流迤逦而上积日累月锲而不舍虽欲复由地中行之旧不难此不特黄河可用北河亦可用即南运河徒阳等处亦可用且东南水利久不治数日之霖积月不退宜于通潮各海口如法浚之使下流迅驶则上流虽不浚而自有一落千丈强之势可收事半功倍之效治河之书如行水金监之类汗牛充栋率多纸上空谈难资实用夫为下必因川泽未有改河道而不自审高下始者诸书闲及测量止言所欲施工之地从未有普测量之说亦由不知其法尔应请下前议绘图法于直隶河南山东三省测各州县高下缩为一图乃择其洼下远城郭之地联为一线以达于海诚数百年之利也近世论治河者靳氏辅夏氏駰诸人痛诋让策夏氏不足道靳氏以治河名何以为此说亦自文其所不能而已至附会修太原为修堤九泽既陂为堤陂然则禹又一鲧也考说文陂阪也一曰沱也诗彼泽之陂毛传陂泽障也泽障即沱盖水旁浅滩故蒲荷生之岂堤之谓邪至高平曰原与治水尤无涉其不足辨明矣周髀算经曰故禹之所以治天下者此数之所由生也汉赵君卿注云禹治洪水决流江河望山川之形定高下之势除滔天之灾释昏垫之厄使东注于海而无浸溺乃句股之所由生也是君卿固知治水之必用算学而其法不传元郭守敬算学名家史称其习水利巧思绝人陈水利六事又十有一事又尝以海面较京师至汴梁定其地形高下之差又自孟门而东循黄河故道纵横数百里闲各为测量地平或可以分杀河势或可以灌溉田土是守敬亦知治水之必用算学而其法又不传然亦可见古之人有行之者矣
　　河防刍议　
刘成忠
治河于平成之岁惟防险而已矣自来防险之法有四一曰埽二曰坝三曰引河四曰重堤四者之中重堤最费而效最大引河之效亚于重堤然有不能成之时又有甫成旋废之患故古人慎言之坝之费比重堤引河为省而其用则广以之挑溜则与引河同以之护岸则与重堤同一事而二美具焉者也埽能御变而仓卒而费又省故防险以埽为首然不能经久又有引溜生工之大害就一时言则费似省合数岁言则费极奢矣今重堤引河既不可以猝办黎襄勤公之碎石坝栗恭勤公之砖坝又皆毁坏殆尽河营之所传习惟镶埽一事固已不足以应变而又悉举前人之埽制而阴坏之务为苟简使之易蛰易走易腐以为请帑加修之地积习相沿不知始于何时虽有贤员莫能自异犹幸咸丰三年以后河由山东入海下游宽广因而豫省河面低于道光年间者四五六尺不等虽当伏秋之盛涨出槽之时颇少是以二十年来岁修之费不及从前十之二三而全河得以无事近年山东之河自北而南淤垫已遍渐不如前此之河之通畅而豫省伏秋之涨水亦遂难于消泄霜清已过险报频闻而岁抢岁修遂一再请增而不能已矣今之久于河者曰治河无他惟多备料云尔夫诚能多备料亦岂非先事预防之上策然河工之变百出不穷有耳目心思所不及者无料不可以治河而治河之难固非曰吾有料焉遂可毕乃事也若一切几宜审之未当而但恃料以为镶埽之备埽蛰则加埽走则补无埽之地而溜至则又添埽以御之积而久焉处处皆埽舍旧谋新阅数年必易一次虽有不涸之饷源安能知漏之何所厎止耶成忠管窥之见窃以为河工之守险譬于兵家之守城善守城者不待敌已傅城而始凭堞以击之也或驱之境外而使其转而之他或御之近郊而使其止而不前迨至万不得已然后婴城而守焉诚以守近固不如守远也埽者婴城之守也引河则驱敌于境外者也坝则御之于郊以内墉以外者也重堤之建是弃外城而守内城也若既有重堤又先之以放淤则是不惟守内城直弃平地而守高山也夫吾既驱之于境外又御之于郊内而又由外城而及内城步步为营层层设险敌虽强未有不疲而思退者矣意外之患何自生哉此埽坝引河及重堤四者所以缺一不可也然引河用帑动以巨万计非其地上有吸川之形下有建瓴之势则虽引而不能成非开放之后有数日不消之盛涨则虽成而亦旋废糜饷多而收效少自非合龙之大工未易轻举成忠查成案见干隆嘉庆时有包滩下埽之法凡大溜塌滩滩虽塌而堤尚远者即于堤外下埽包滩虽不如引河之能改河溜其为御之于境外则一也开河难而守滩易如今日下南十六堡中河头堡二堡皆有滩可守之地滩苟不去堤复何患哉其或堤外无滩则当多筑挑坝或石或砖或柴或土凡临黄之堤皆当及早为之如今日上南八堡至十一堡中河二堡至四堡下南二十堡是也滩不可守坝不及筑则其计必出于埽埽者治河之常法凡南河皆用之而独不宜于豫省靳文襄公所称河南土性虚松下埽难以存立者是也今南岸三厅临河之地无往非埽而其埽又远逊于古苟非变而通之一遇顶冲大溜其患将有立者雍正以前河南各工用埽绝少惟荥泽北门外护城堤上有埽工一二处其余留逢溜近皆预筑里堤月堤以待之今虽残缺犹有存者如上南之裴昌庙中河之头堡至四堡下南之十七堡至二十六堡是也古人之防险于建坝镶埽加堤之外先之以引河今引河不用而易以守滩其余三事悉如其旧亦犹是由远而近之义也谨条其说如左
一曰外滩宜守也黄河之性喜曲恶直曲而向北则南岸生滩而北险曲而向南则北岸生滩而南险是以防河之法但防险工其有滩以为外蔽者毋庸防也然河流善徙数年中必一变伏秋之时则一日中且数变其变而生险也必自塌滩始滩尽而薄堤薄堤而险必出矣河工之例有守堤而无守滩每当大溜之逼注一日或塌滩数丈甚且至于数十丈司河事者相与瞠目束手而无如之何惟坐待其迫堤然后镶埽而已至于未雨之绸缪固有所不暇及也夫滩者堤之藩篱也滩存则堤固滩去则堤危幸而滩去堤远虽一再坍塌不至有啮堤之虑则诚可以不论耳若顶冲埽湾之溜已塌至距堤百丈之地则不出旬日堤将随尽安可不为之所耶咸丰以前河由徐州南下地狭而水易壅河水出槽者十年中常七八见每逢水涨之时滩面低于水面水从滩上攻堤虽有护滩之埽坝但能使滩之不续塌不能使堤之不受攻故守堤常急而守滩似缓然溜力之重轻因乎水势之深浅愈深则力愈重渐浅则力渐轻假如中浤之水深有二丈滩比堤低一丈河水踰滩而上仅一丈之水之力耳若外无此滩则堤前水深三丈而攻堤之溜挟三丈之力矣以三丈之溜力视一丈之溜力其守之难易为何如也滩远者不必守滩低者不足守滩本不塌则毋论高低远近亦皆可以不守若塌形已现地渐近而滩尚高则虽当咸丰以前水易上滩之年古人亦未尝不设守治河方略云抢救顶冲之法于外滩地面离堤三四十丈飞掘丈许深槽卷下钉埽是守滩之一证也干隆十一年高文定公奏云近有包滩下埽者水未近堤于河滩近水作坝台下埽是守滩之又一证也嘉庆十九年黎襄勤公疏云王平庄河势坐湾旬日塌滩一百七十丈应即就堤外老滩赶镶包滩大埽挑溜开行是守滩之又一证也成案之班班可考者如此况今日之河与古尤异上滩之时少塌滩之时多往往滩高于水五六七尺大溜一至塌卸不已盖水之上滩视水面之高低溜之塌滩则视溜头之向背不能上滩者未尝不能塌滩也于滩留数武之地即可为堤减数丈之水即其上滩亦不足患况乎其不能也此今日之河所以必以守滩为要务也守之之法用埽不如用坝或石或砖皆足弭患若溜势不大则挂搂防风亦自可用救变于始生遏寇于境外较之坐视其塌必至堤而始议守者非惟省费抑且不濒于危矣
一曰盖坝宜建也挑溜固堤之方莫善于坝坝者水中之断堤耳而其为用则有倍蓰于堤者堤能御水不能挑水且所御者为平漫之水镶之以埽护之以砖石然后能御有溜之水然止于御之而已终不能移其溜而使之远去也坝之为制斜插大溜之中溜为坝阻转而向外既能使坝前之堤无溜又能使坝下之堤无溜十丈之坝能盖二十丈之堤因而重之以次而长二坝长于头坝三坝长于二坝坝至三道之多则大溜为其所挑变直下为斜射已成熟径终不能半途而自返非独六七十丈之内无溜即二三百丈之内亦无溜矣十丈之堤仅能蔽十丈之地二十丈之堤仅能蔽二十丈之地而坝之为用独能以三十丈之断堤而护三百丈临河之地事一而功十治河之法未有巧于此者且堤者外水而内田者也万顷之涛仅此一重之障一经摧陷则堤内更无可据之险帮筑里月费既大而时亦迂仓卒之间往往不及坝则撑于堤外即或坍尽尚可退守大堤多一重外坝即多一层遮隔而又可多数日之延缓以为补埽戗堤之地斯又其善之善者也若夫欲水之归槽则筑长坝以逼之欲河之中深则作对坝以激之一切作用皆出于坝坝之功效大矣哉今之道厅非不知用坝胜于用埽历任河帅念宣防深维一劳永逸之计尤孜孜注意于此然而承办之营员动辄估至万金或八九千金度支不足添款为艰是以屡欲建坝而不果也成忠以理度之一埽之长由七八丈以至十丈宽约二丈高约出水四五尺其初镶也三面皆水惟背倚大堤之一面为实地今用捆镶之法以建柴土之坝自堤前起亦三面临水一面以堤为实地捆至第二占则以背倚之第一占为实地由是而三占四占五占皆然至第五占则长已十丈而坝成矣核其丈尺特五段之埽耳埽出水五尺坝出水亦不过五尺埽宽十丈上下皆同坝则面宽六丈底宽十六丈比之于埽特宽八丈耳新埽一段其费约五百金以五段之埽为一坝则其价特二千五百金也加以绳缆之值雇船之费外镶边埽中浇土坝至于四五千金足矣安有万金之理耶然工员承办必谓五千金不敷所用今姑不与之辨请以砖坝代之柴土坝易圯易腐故面宽估而八丈若砖坝则四丈已足其底约宽十丈高约二丈计长十丈之砖坝应用砖一千四百方下南砖价每方七千五百文计每坝用钱一万零五百为银六千两此实砌之砖之方数也砖抛水中欹斜堆叠多有嵌空之处断不能用至一千四百方则有五千金之帑在下南可成一坝矣上南向不用砖亦无旧砖之可市开制造每砖约需十文十一文比下南每方约加银一两五钱共约加银二千两通计一坝用银七千两以每年购料购石之费节省二万便可成砖坝三座三年之后坝多而埽自省断不再有加价之至虑矣此亦变通之一法也抑犹有进焉者凡砖石及柴土之坝惟水中始有之若滩上筑坝则用土足矣然滩有老滩新滩之分老滩之面比伏秋水面高二三尺至五六尺不等若于其上筑坝则坝在滩上水在滩下坝与水两不相值惟坝头临水可以镶埽抛石而上首下首不能也大溜一至滩腹淘空动辄塌滩四五丈滩塌而坝随之虽极穹窿亦归无益惟新滩之阅二三年者冬春水不上滩可筑土坝伏秋有溜镶埽抛石无溜则听之比之老滩较为有用或谓既长新滩是溜势已去安用此土坝者为不知黄河工段无定之中原亦有定如下南险工由十七堡以至二十一堡为历年抢险之地其中或提或坐小有变迁如同治十年十一年则在二十堡至二十一堡而十八堡以上无事迨十二三年则在十七八堡霜清后直至十六堡而二十堡至二十一堡无事通计此一厅河势不由此黑冈上下六堡之中已去者未必不来方来者未必不去至于十五堡以上二十二堡以下如魁星楼回回店未始非着名之古险而此数十年中淤闭已久虽置之不问可也今二十堡下之新滩高于水面三尺入伏以后水必上滩有工无工难以预定乘此尚可筑坝之时成坝三座以为水去复来之备斯未雨绸缪之上策也此外各厅有相同者亦以此法行之每岁可成数坝一朝溜至其守易矣比之砖石柴土岂不效同而费省哉
一曰埽制宜更也河工之用埽自汉已然明潘印川宫保我　朝靳文襄公之治河凡险要之地皆恃埽以守御未尝以埽为引溜生工也亦未尝弃埽而抛砖石也自用柳改而用而古法于是一变自横埽尽为直埽而古法于是又一变自是以来愈变愈下直至今日而埽遂为利少害多之物矣成忠查成案窃以为古埽之变为今埽者其弊有六请得详而言之治河方略云埽必柳七而草三何也柳多则重而入底然无草则又疏而漏故必骨以柳而肉以草也又曰柳遇水则生草入水而腐为土性既宜之且又省费而易办干隆十九年江督尹文端公奏言河工料物柴柳为上次之柴柳入水耐沤而经久柳质尤重压埽沈着有力入水经一二十年不腐至一二年后朽坏无存柴不如柳然犹胜于此皆言镶埽之物莫良于柳而草则所以补柳之疏漏也有明一代埽皆用柳每高五尺之埽用草六百斤柳三百六十斤柳少则以苇代之无用者康熙二十年民柳渐少始劝各官种柳二十六年以后河工用柳大半取之官柳时或不足亦以芦苇代之无用者河工之用见于章奏者自雍正二年河南布政使田文镜始其时每一斤开销银一厘是年云南布政使李卫奏言前三十余载河不为患者实河臣靳辅之力彼时沿河种柳今河官取两岸产柳之地成田纳租分肥而料则仍派于民奏入乃复申官地种柳之令历干隆嘉庆终不能复然如干隆十八年张家马路漫工犹草柳并用也由道光至今竟不知埽有用柳之说矣柳质既重历年又多不用柳而用于是遂无三年不换之埽此埽之易柳为者其弊一也埽者河工所常用治河书但谓之埽而已不言为横为直也以卷埽及捆镶之埽推之则其体宜必横不横则埽台不能卷不横则船不能捆此理之易见者今河工之埽皆以秫之头向外自顶至踵有直无横询之年老之兵弁皆言自古如此成忠详加考验始知河工口号凡镶埽筑坝皆有丁顺之分直者为丁横者为顺干隆四十七年阿文成公堵青龙冈漫口两边进占地势不顺奏言处于上水南首自南钉桩向北进占进至七八占仍向西进占如此丁顺做去似为较稳是则丁顺云者一直一横之谓通工之所习闻者不独镶埽然即筑坝亦然也治河书无直埽横埽之说而有丁埽顺埽之名治河方略云御冰凌之埽必丁头而无横何也冰坚锋利横下埽则小擦而靡大磕必折也然埽湾之处则丁头埽又兜溜而易冲必田顺埽鱼鳞栉比而下之然后可以攩溜而固堤又云抢救顶冲之法于外滩地内离堤三四十丈飞掘丈许深槽卷做高丈许钉埽先期埋入或百丈或七八十丈下至稍可舒展处为止若离堤甚近则即于大溜内先用顺埽保护一面仍于顺埽外卷下钉埽均看大溜长短以定埽个多少以方略所言合之阿公之奏则丁顺即为横直而九日之直埽即古之丁埽无疑矣顶冲大溜岁不一见今所谓险工大都皆埽湾及绞边之顺溜耳埽湾之溜其力亦能塌然其深则不过二丈惟用丁埽以兜之然后始至三四丈若顺埽则仍止二丈断无太深之理何以言之凡顺下之埽非卷即捆卷做之埽其上必加散料兼压大土埽为料土所压圆者变而为扁上宽一二丈者其底必至三四丈迤逦而下状如坦坡此埽之有收分者也捆镶之埽其初镶之第一坏虽亦平铺然其上有船以拦之而其下则任其所之一经加料加土兼之众夫之齐跳愈跳愈开愈下愈远其收分较卷做之埽尤大故埽湾之溜至此斜漫而上亦斜拖而下其向前之势方酣故横缚之缆能固其在下之力不重故近埽之土无伤有搪溜之功而无兜溜之害埽湾如此绞边可知此顶冲而外河工所用所以率皆顺埽也或有诘之者曰溜莫大于顶冲钉头埽既能兜溜则钉冲之溜其为兜也宜益大曷为不可用于埽湾者反可用于顶冲也且顺埽既无兜溜之患曷为可用于埽湾者又不可用于顶冲也不知顶冲者险工之尤险者也
向来失事多由于此必加倍于寻常抢险之法乃可御之推原顶冲之所由来或因对岸嫩滩兜住溜势不得遂其就下之性变而横走直冲本岸或因鸡心滩外旧有大河原亦顺东流去忽滩面于水涨之时冲开一道有如峡口峡愈长则力愈大从滩之对面卷地而来波澜虽若排空攻击实已透底横安之顺埽以千百茎之柴柳排比而成所恃者裹肚之各缆入腹之长桩为之钤束一经顶冲大溜之奔注但揭去迎面一二排之柴柳则缆松而依附不固亦桩孤而签钉皆虚逐浪随流势将尽散即或未散而水力太猛必将埽底之土淘空巨浪一撞翻身入水盖溜势长而埽身短虽有收分固不足以相抗也钉头埽则森然排列左埽与右埽两两相依顶冲之所不能折惟搜根淘底之是惧故前人于顶冲之丁埽必卷至丈许之高盖高既丈许则其长必至十丈次则亦必七八丈以七八丈之长埽挺入河心大溜能淘深河底三四丈然后能钻入埽底三四丈前虽悬空后自贴实又有顺埽以承其后重关叠键此其所以虽兜溜而终能御冲者为其直而且长也今之丁埽本从省缆省工起见散乱抛掷或距堤一丈或距堤二三丈既无入河七八丈之长徒效其根向外变横为直屹然如峭壁之立凡顺堤绞边以及埽湾之溜一为屹立之埽所逼回漩而入彻底掀翻水深至三四丈则入于埽底者亦三四丈以二三丈长之埽侨寄于三四丈空窝之上其后又无顺埽安得不随溜而走耶栗恭勤公云埽能压激水势俯啮堤根意正谓此且不独俯啮堤根也埽根之水深则埽上之数丈与埽下之数丈亦因之而俱深水深则又添埽埽添则又加深辗转相寻为费无已此自干隆中叶以后姚高黎诸河帅所以皆有埽能引溜生工之奏以为非不得已不可以用埽也而不知非埽之本如此也惟丁埽则然此埽之变横为直者其弊二也有此二弊本原之地已坏仍讹踵谬其弊益多治河方略云初下埽个仗揪头滚肚诸绳以拉之月余即腐朽矣全赖长桩钉埽于下而管束镶垫于上也干隆三年制军白庄恪公奏言卷下大埽非密钉长桩深入老土无以关束而资稳固江南河工杉橛杨桩并用豫东两省全用杨桩每年约千百余株在洛阳偃师巩县孟津济源温孟等县购买是由康熙以至干隆之初未有不用桩者其后以借桩冒销者多于是合龙大工不准用桩而岁修则犹用之今自丁埽之法行埽前之水动深三四丈虽有长桩不能到底而签桩之法遂废夫埽之所以经系撞而不走者桩固之也今以埽个浮置于堤外河内之地在中间者犹有左右两埽之夹辅工头工尾则溜至而即走耳此埽之不钉长桩者其弊三也明潘印川河防一览云埽以土胜为主谚云镶埽无法全凭土压此河工不易之通论软镶之例由数寸花土以次递加至面土三尺而止今秫所镶之丁埽质本易朽水又易深溜到之后往往蛰至两三次假如埽面土高三尺屡蛰之后土皆入水浪淘波洗顷刻尽矣必又加三尺之料以补之是枉费也河员之不压大土原亦未尝无说然而埽无土压则轻轻则不能入土而易危轻则不能御溜而易动动辄走埽理固宜然此埽之不压大土者其弊四也河工之埽旧皆用卷有明一代无捆船兜缆之举惟靳文襄治河方略于堵塞支河尝用此法其见于章奏者自干隆十八年大学士舒公赫德督办铜山县漫工始然至将合龙时犹用卷埽也嘉庆道光间始全用软镶以为胜于卷埽盖以其料皆着底无虚悬偏重之弊也其法诚善而其费则视卷埽为尤重工员惟省费之是亟于是岁抢修之扫又变为推枕镶用丁而不用顺无裹肚之绳无提脑揪梢之缆惟恃两旁之扫以夹之扫之草率偷减未有甚于此者矣捆镶行而卷扫废推枕行而卷扫益废今八九十之老兵不知卷埽为何状设遇顶冲大浪船不能捆其将何以应之此卷扫之失传其弊五也骑马之设所以拦迎面加镶之料使之不散实于顺扫为宜惟捆镶之扫每占相承迎面无安骑马之地故于上下水用之非谓必当在两头也束薪者不束其腰而以十字架加于首尾能毋散乎今自丁扫之行骑马皆用于迎面每年所费与顺扫略同而得力则迥逊于顺扫此骑马之无用其弊六也
</div>
    <div class="pagination">
<a href="皇朝经世文续编-清-葛士浚_page75.html">上一页</a><span>...</span><a href="皇朝经世文续编-清-葛士浚_page71.html">71</a><a href="皇朝经世文续编-清-葛士浚_page72.html">72</a><a href="皇朝经世文续编-清-葛士浚_page73.html">73</a><a href="皇朝经世文续编-清-葛士浚_page74.html">74</a><a href="皇朝经世文续编-清-葛士浚_page75.html">75</a><span class="current-page">76</span><a href="皇朝经世文续编-清-葛士浚_page77.html">77</a><a href="皇朝经世文续编-清-葛士浚_page78.html">78</a><a href="皇朝经世文续编-清-葛士浚_page79.html">79</a><a href="皇朝经世文续编-清-葛士浚_page80.html">80</a><a href="皇朝经世文续编-清-葛士浚_page81.html">81</a><span>...</span><a href="皇朝经世文续编-清-葛士浚_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
