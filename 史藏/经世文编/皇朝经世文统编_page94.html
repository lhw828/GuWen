<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 94 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 94 页/共 287 页
  </h1>
  <div class="content">
   我　　皇上举贤用能知人善任策群力成例不拘故督抚仰体　　上意于州县中廉能并著者亦往往破格请调以示鼓舞意非不美事非不善而沿习既久弊端遂生有秉公而调者即有徇私而调者在州县求调之弊大约有三一曰希图美缺也一曰规避冲地也一曰预为卓荐之基也在督抚滥调之弊大约亦有三一曰曲徇请托也一曰公行贿赂也一曰引用心腹之人也然而皆借整饬地方为名简拔贤能为说既不拘历俸之浅深复不论参罚之有无巧为朦胧意成快捷方式幸而得计魍魉为之公行不幸而败露远迩为之骇异即如前安徽抚李调桐城县知县钱启鳌一案指桐城县之繁以为简指休宁县之简以为繁近日山西大宁县知县许晋贿调被参一案先图夏县继图介休县手本开银至一万数千两之多其它调繁之如调历城县之管承宠调南昌县之王廷对等或以贪婪败或以亏空参若不将滥调之例永禁长此安穷且营求得调之其贪酷必甚或前任之钱粮未清或上司之谢未足虽欲不侵用库帑剥削民财其势有所不能上既国下又害民如是者宜禁且他即有不肖犹畏上司觉察若不肖之一经调繁则督抚司道皆其护身之符也亦复何所忌惮如是者宜禁且一人调繁得计通省州县必皆探其献媚之方人心不静奔竞成风如是者宜禁且小州县调繁得计大州县必皆寻一自固之术人情不安行止易坏如是者宜禁查调补旧例原为江南浙江等七省中钱难征之一百一十余县而设又边远烟瘴地方必调补熟悉风土之臣请嗣后除旧例宜调者仍照旧题明调补外其余一不准滥调且严定督抚违例处分则妄念既息而吏治自清其或真有要地需才本官果不相宜者许该督抚明白奏请　　皇上照山陕例拣选好官补用则至公无私官方澄而民生永赖矣

　　察吏八则　　　　　
谢振定

一州县官宜辨其品庸陋无能刚愎自是固不可以牧民而专意逢迎应酬周到者必非认真办事之人如果实心实力为地方兴利除弊其视缺之繁简无二也虽僻壤小邑必有应办之事即日夜勤劳犹恐不给何为孜孜于世故周旋耶但办事认真未能随俗附和则长吏同寅鲜不以为迂拘甚且相与讥刺之排挤之矣故众恶众好不可不察而访察臧否在各道府尤亲切宜有责成　一州县宜节其用除署中修膳日用应酬外本道本府有规礼有摊捐项有帮贴项有一切册费解费考栅费多者万余金少亦不五六千金州县养廉俸银不过千余金而费用如许是从何来上司能设法筹划为之省去费用庶责其廉而罪其贪于势为顺于心为安　一州县宜禁其奢侈俭以养廉亦以端化自是作吏之要近来外官舆服仆从之盛饮馔应酬之丰虽较前稍而积习未除为害不小祛贪杜亏空似必于此塞其源还返朴在大吏倡之更易为力至官僚幕友终日晏饮或与仆吏昼夜聚赌恬不为怪此风尤宜痛惩　一州县宜养其廉州县官纵不自爱重未有不愿体面者也上宪视吏无论贤否皆等之卒隶吏风所以日下凡有宪礼事无巨细辄以参揭套文重加申饬连文屡牍严示而不信行无怪州县官一切皆视为具文此其獘在书吏幕友率意签行上司所不及察至于上宪差提委徒滋烦扰殊乖政体似宜斟酌　一州县仓谷勿轻准借粜每年春借秋还直是官吏家人藉此分肥毫无实惠及民每次禀请借粜司房使费甚重挪移亏空弊窦多端惟荒年发赈万不得已然且昧心染指比比皆是何怪民间之盗贼纷纷也　一州县利弊宜责令指陈何事当兴何事当革不妨各抒所见缕悉上呈大吏藉以觇牧令之才识知地方之情形因而措施得当旌别有权在实心任事者可得所禀承即有意见长者亦从兹鼓励或者不致任意废弛也　一州县勿轻更调官不久于其任虽敏才未有能裨于地方也如上宪谦冲恳挚使贤良吏得以尽心利济岂必急急于迁擢乎用才善不窒自新之路不开躁进之门大君子当有灼见或有案件差错札调来省最足滋累或实缺州县藉端赴省夤缘干求最为恶习即有司官逢五十日必上衙门似亦烦琐有事不妨每日求见无事则朔望可也　一州县毋任欺罔凡牧令事无轻重必由道府转申中途阻格累月经年且紧要事必与首府首县商通办理往往变幻失真串谋蒙蔽上司殊觉难察而外州县必有坐省家人与院司吏役及首州首县家丁勾通探听凡大宪语言喜怒升迁降调事未举而通省皆知弥缝夤缘无所不至此贤否所以难辨而错置未易允当也若使事可径达机不外泄则吏之志可通而上宪之柄不摇矣

　　咨询民情土俗谕乾隆十九年　　　　　
陈宏谋

民生之休戚风俗之美恶固由积渐使然非一朝一夕之故而因俗立教地制宜去其太甚防于未然则皆官斯土者所有事也苟非情形利獘熟悉于心胸焉能整饬兴除有于士庶府曰知府州曰知州县曰知县则四境之内有一不为官司所当知者乎闽省环山滨海地窄民稠食指繁多风俗慓悍号称难治地方官所以及民之事有知之而不能尽行者矣未有全不之知而能行之而当者也本部院闽两载虽已事体察苦于未尽明晰叩之各亦非片时所能条对且有不能置对者除四境道里村庄形势已于绘图案内行令查填外所有民情土俗因革事宜行查不胜其烦汇列条件该府州转行各悉照册式逐条登覆淡防澎湖二厅一体登覆并移丞佐一体知照曰田赋曰地丁曰粮米曰田功曰粮价曰垦殖曰物产曰仓储曰社谷曰生计曰钱法曰税曰食盐曰街市曰桥路曰河海曰城垣曰官署曰防兵曰坛庙曰文风曰民俗曰乡约曰氏族曰命盗曰词讼曰军流曰匪类曰邪教以上三十条皆地方所必要之事即地方官所必应办理之事本部院以此咨询未敢遽期事事尽善无非欲地方官平日体察及此讲求及此孰为于民有利孰为于民有害了然于心遇事查办缓急轻重自能协宜有利无弊各州县奉到此行惟宜就现在情形据实登覆该地方应兴应革之事如有所见不妨据实敷陈于逐条之下以备采择分防丞佐如有所见另禀呈覆如无确见不必勉强本部院就此得知各利弊各亦可以随时举行即或格于时势限于识力有未能即见之施行者而事已了然于心于知府知州知县之称亦可以无负知之既真者行之必力乎不以善小而不为不以恶小而为之日计不足月计有余循良着迹造福地方未始不基于此此本部院所跂予望之者也

　　禁绝火耗私派以苏民困示　　　　　
湖南巡抚赵申乔

居官之要首重律身民困之深莫如横敛顷者屡奉　　严纶谆谆以暗派私征为戒诚以惟正之供尚烦敲扑断难容无艺之求不经之费以重累小民也年来锢弊日滋流风莫遏为有司者身居民上罔恤民艰凡害民政非止一端而惟横征私派之弊为祸尤烈如收解钱粮私加羡余火耗解费杂徭每浮额数以致公私一切费用皆取给于里民若日用之米蔬供应新任之器具案衣衙署之兴修造宴会之席面酒肴上司之铺设供奉使客之小饭下程提事之打发差钱戚友之抽丰供给节序之贺庆礼仪衙役之帮贴工食簿书之纸札心红水陆之人夫答应官马之喂养走差与夫保甲牌籍刊刷由单报查灾荒编审丈量等项皆有使费陋规难以吏仆枚举总之无事不私派民间无项不苛敛里市而且用一派十用十派千以饱赃官婪之贪腹嗟嗟小民膏血有几而能满此漏巨壑哉即使加意抚循犹恐积疲难起岂民穷财尽之时灾眚频加之后而尚堪无端剥削也本部院深维禁饬之方可无补救之法大抵士人身官籍其荣华用之志久已胶锢于胸中即眷属亲朋之徒尽仰周旋于鼻息所以幸博一官靡不身家念重廉心堕纵有稍知自爱者亦谓地方用度无出势不得不取于民间殊不知果能矢志狷介自然节用爱人诸凡室宇之美妻妾之奉与身衣口食日用常行之需俱当刻意简省所谓俭可养廉是也且一介不取之上司具有良心敬爱不暇又何礼节之诛求乎至于躬既淡泊则乡亲游宦无丰可抽守若端严则兵马公差有威可畏方将退避三舍尚敢肆其需索哉夫居官者若于操守有玷虽其它才小能不足录也即安民者不除横敛私征而欲家给人足有是理乎故本都院于申饬官常之外特为拈出此条诚以遵　功令肃官箴安黎庶首务莫先于此为此通行示谕自今以后务须力洗陋弊易辙改弦如前所指加耗私派等事痛加禁止一意以洁己爱民为主诚思昔贤悬鱼留犊之风岂异人任本都院采访极确衡鉴最公能遵守者有特疏荐举之例有三年卓异之典自当特为表扬以备超擢倘仍志在温饱冥顽不悛稍有违犯定即纠参请　　旨拿问追拟彼时功名不保身家随之懊悔晚矣惟是大法而后小廉形端而后表正标榜之立请

自本都院与监司方面为始此后若有不肖上司需索苞苴贿赂者俱许据实呈揭以凭立符白简本都院肃僚贞度决不自食其言此外过往无名之费有妄干者俱即指名具报法以惩之谁不敢惕凡此公私费用需索之源流尽杜庶几火耗私征横敛之锢弊可止矣(自本都院与监司方面为始此后若有不肖上司需索苞苴贿赂者俱许据实呈揭以凭立付白简本都院肃僚贞度决不自食其言此外过往无名之费有妄干者俱即指名具报法以惩之谁敢不惕凡此公私费用需索之源流尽杜庶几火耗私征横敛之锢弊可止矣)

　　条陈时政疏　　　　　
李棠阶

窃臣病伏乡里将二十年怔忡眩晕旧疾久未能愈而读书自治之功未敢稍废咸丰十一年十月间猥承　恩命　召令来京且有学养深邃方正老成之臣感激涕零倍深悚愧今趋赴　阙廷管蠡所及愿为我　皇上陈之　一曰端出治之本夫出治在君而所以出治者在人君之一心今海内沸腾生民途炭诚刻苦奋励之时也臣窃谓刻苦奋励之实不徒在于用人行政而在于治心治心之要不徒在于言语动作而尤在于克己凡自私而惟便身自是图而言莫予违皆己也欲克去之必如大学之格物而后已无所蔽此心之义理日明必如大学之诚意而后已无所容此心之权衡自定今　皇上冲龄践祚慎择师傅诚为切要之图顾　皇上在书房左右师傅以经书导之以严敬事之辅翼匡正必有所益者回宫以后游息之时倘一涉于放肆恐书房之启沃皆虚师傅之匡翼何济臣愚以为　皇太后尤宜留神但使从容游衍无过拘迫以养其天机断不可使左右近习诱令游戏以即于匪彝杜渐防微似尤紧要至格物诚意之说发于大学宋儒真德秀衍义阐绎发明足资治理而我　高宗纯皇帝御批通鉴辑览于治国平天下之方指示精切千古致治更乱之方大略无出于此现在　皇太后听政于上似可于暇时取此二书紬绎参考师古证今于时事必更有裨并求于　皇上回宫时以此书之说切身指示更足培养德性赀长见闻凡此皆所以养其本心闲其放心物格意诚之效并在于此出治之本端而后用人行政可得而言矣　一曰振纪纲之实国之所以立在纪纲纪纲之所以振在赏罚赏罚者人君鼓舞天下之大权必赏一人而天下劝罚一人而天下惩而后纪纲森然中外之大小臣工皆有所遵守敬畏而罔敢踰越今天下积弊已深痿痹已甚非痛除旧习大加振作不足以起沈锢而回元气自去年大奸既去中外翕然外夷见而心折逆匪闻而胆寒转移天下之机实在于此从此力为整顿凡所为澄叙官方整饬武备蠲缓租赋戢捕奸盗崇节俭慎刑狱等事　上谕之所通行者严加查察文自督抚以下武自将帅以下其实力奉行者赏之任意延搁者诛之不容含混不容因循　朝廷之德意必使下流　国家之法令必使达无中阻壅隔之患而后一体相联贯注浃洽四维张而众目举中外气象自焕然改观矣不然者　朝廷第通谕使知大吏第转行文告虚应故事粉饰具文上下之情志不通有司之蔽塞日甚立一法即多一弊增一防弊之人即多一作弊之人纪纲懈弛人鲜顾忌欲以平祸乱而致太平臣窃恐其难也

一曰安民之要今寇贼几遍天下十数年来日言平贼而贼反日多皆由民不得安之故也夫安民必轻徭薄赋而非择循良之州县则浮费日增必不肯徭赋非择廉干之大吏则陋规不去亦无由得循良盖大法而后小廉官清而后民安民不至变而为贼贼且可变而为民以皖豫而论颍亳汝光之间今日之贼皆前日之民也当其未为贼也钱漕之浮收困之差役之繁苛困之输捐之不已困之杂派之暴急书役之讹索又交困之官视民如鱼肉民视官如寇官之所为皆驱民为贼之事至捻匪焚杀淫掠惨不忍言官不能卫民又禁民结团自卫民无以自存于是皆被贼胁从苟延旦夕而贼益蔓延猖獗不可制矣臣窃谓欲平贼必先安民欲安民必先择廉干之督抚洁己率裁革陋规州县之清勤者之疲玩贪虐者斥之实心实力绥戢流亡严捕寇盗大吏之所为皆足以服逆匪之心而折其鸱张之气则胁从既闻而思归老贼亦闻而气靡安民之实即平贼之本矣　一曰平贼之要古之行军者必事权归一而后足以联指臂之势必军法严明而后足以作将卒之气今皖豫之间多放　钦差大臣分均势敌不相统属胜则争功败不相救彼此坐失事机贼因得乘间以肆其猖獗此事权不一之弊也至于督抚将帅平时不早严备临变只有仓皇畏缩退避误　国殃民迨至失守封疆罪状昭著本应即军前正法以申　国典而快人心乃仅止拿问解京延时日又往往幸邀　宽典旋复擢用以致督抚将帅畏贼而不畏　皇上各顾身命相习奔逃谁复肯出死力以纾　宵旰之忧者军法不严势必至此臣愚以为宜遵　祖宗旧制择知兵公正之大为将军以左右参赞佐之督抚提镇尽受节制　皇上信任不疑严其责成而又明颁军令条布宣告使知如是则生不如是则死举从前逃官逃将随地察实正法无赦主帅久无功者亦即治以军法如此则一年之内而贼可灭即不灭而犹如今日之鸱张者臣知其断不然也抑臣更有请者古今剿贼多误于招抚明季可为深戒　高宗御批通鉴于杨鹤余大成熊文灿等之主抚酿祸指斥痛切垂鉴千古贼未有不大剿而肯受抚者亦未有穷凶极恶之首匪肯受抚者其受抚者皆愚弄我耳将帅非不知而甘受其愚以为可遂其挟贼自重之私而非实有为　国为民不顾身家之真意故胁从可抚首匪不可抚初为恶之首匪犹可抚而稔恶必不可抚近日屡抚屡叛者多矣此不可不痛惩而切戒者也大要事权一军法严责有专任刑不逾时审剿抚之宜制临敌之变皆无可推诿则将帅不畏贼而畏法士卒不畏贼而畏将帅功罪核实三军有必死之心庶寇乱可平可望矣

　　附陈豫省官民情形疏节录　　　　　　
倭仁

　河南自咸丰三年以后粤匪继以捻匪杀戮焚掠到处已室庐皆无藏奚有为州县者贼来则仓皇束手贼去则泄沓自如积习相沿诛求无厌至稍称完善之区则钱漕之浮收日增杂派之讹索愈甚捐输不已虽数十亩之地户皆勒之抽厘不已虽百余千之本钱亦及之书役干没劣绅侵蚀名为军饷实则中饱团练则官皆不愿恐其聚众抗官阻抑于平日及被贼扰害官又不能民民乃自行团练官亦无可如何其间良莠不齐或恃众滋事则罪尽归之民诛之戮之而不问官之失故官以民为鱼肉以上官为护符上下相蒙侵渔无已哀哀小民何以堪之其不变而为贼者几希矣臣本河南驻防亲友之来京者目击其事言之伤心官民之情形如此何以定寇乱而致太平乎谓　朝廷不能尽择州县而必慎择督抚大吏嘉庆年间姚祖同为河南抚尽裁陋规丝毫不取每出则自备饼供应全无州县之贪劣者参劾不贷司道以下皆为敛戢民间思慕至今今诚择如姚祖同者以为抚革除苞苴无取于则属既无所挟以为恣睢之计大臣法小臣自廉天良具在谁甘为不肖之人由是黜陟必当查察必严钱漕之浮收去其太甚杂派之烦苛彻底一清有忠　君爱民之真心必有调剂中和之善术矣

　　杜渐防微疏　　　　　
倭仁

臣等恭阅邸抄本月十四日御史刘毓楠奏请崇尚节俭屏绝浮华一折奉　上谕逆氛肆扰兆姓流离正君臣交儆之时岂上下恬熙之日我　两宫皇太后痛　山陵未安民生未奠孜孜求治宵旰不遑所有内廷供奉业已时酌尔内外大小臣工宜体此意及时振作共济艰难毋蹈奢靡之习贪耳目之娱用副朝廷崇实黜华无敢戏豫之至意等因钦此中外臣工祇承　训诫自罔不力求俭约矣而臣等犹有过虑者　皇上冲龄御极智慧渐开当此释服之初吉礼举行　圣心之敬肆于此分风会之转移即于此始则玩好之渐可虑也游观之渐可虑也兴作之渐可虑也嗜好之端开不惟有以分　诵读之心而海内之仰窥意旨者且将从风而靡安危治乱之机其端甚微而所关至巨可无慎乎方今军务未平生民涂炭时艰蒿目百孔千疮诚如　圣谕正君臣交儆之时非上下恬熙之日也伏愿　皇上恪遵　慈训时时以忧勤惕厉为心事事以逸乐便安为戒屏玩好以节嗜欲慎游观以定心志省兴作以惜物力凡　内廷服御一切用项稍涉浮靡概从裁减虽向例所有亦不妨量为撙节如是则外物之纷华不接于耳目诗书之启迪益敛夫心思将见　圣学日新　圣德日固而去奢崇俭之风亦自不令而行矣
 
　 
卷二十八　内政部二　科举

　　取士篇明夷待访录　　　　　
黄宗羲

古之取士也宽其用士也严今之取士也严其用士也宽古者乡举里选士之有贤能者不患于不知降而唐宋其科目不一士不得与于此尚可转而从事于彼是其取之之宽也王制命乡论秀士升之司徒曰选士司徒论选士之秀者升之学曰俊士大乐正论造士之秀者升之司马曰进士司马论进士之贤者以告于王而定其论论定然后官之任官然后爵之位定然后禄之唐之士及第者未便解褐入仕吏部又复试之宋虽登第入仕然亦止簿尉令录榜首纔得丞判是其用之之严也宽于取则无遗才严于用则无幸进今也不然其取士止有科举一涂虽使豪杰之士若屈原董仲舒司马相如扬雄之徒舍是亦无繇而进取之不谓严乎哉一日苟得上之列于侍从下亦置之郡县即其黜落而为相公者终身不复取解授之以官用之又何其宽也严其取则豪杰之老死邱壑者多矣宽于用此在位者多不得其人也流俗之人徒见二百年以来之功名气节一二出于其中遂以为科法已善不必他求不知科第之内既聚此十百万人不应功名气节之士独不得入则是功名气节之士之得科第非科第之能得功名气节之士也假使探筹较其长短而取之行之数百年则功名气节之士亦自有出于探筹之中者宁可谓探筹为取士之善法邪究之功名气节人物不及汉唐远甚徒使庸妄之辈充塞天下岂天之不生才哉则取之之法非也我故宽取士之涂有科举有荐举有太学有任子有郡县佐其法以诸生掌六曹有辟召有绝学有上书而用之之严附见焉

　　经书取士议　　　　　
朱彝尊

五经垂世昔贤方之于海比之日月久而长新挹而不竭合羲农轩尧舜禹汤文武周公孔子数圣人而成非一人一家之言也朱子注论语从礼记中摘出中庸大学为之章句配以孟子题曰四书谆谆诲人以读书之法先从四子始由是熙而后诸家解释四书渐多于说经者矣元皇庆二年定为考试程序凡汉人南人第一场试经疑二问于大学论语孟子中庸内出题并用朱氏章句集句经义一道各治一经若蒙古色目人第一场试经问五条以大学论语孟子中庸内设问亦用朱氏章句则舍五经而专治四书矣明代因之学使者校士以及府州县试专以四书发题惟乡会试有经义四道然亦先四书而后经沿习既久士子于经义仅略涉而已至于习礼者恒删去经文之大半习春秋者置左氏传不观问以事之本末茫然不知经学于是乎日微此学者之所深惧也梼昧之见斟今酌古谓试士之法宜仿洪武四年会试之例发题先五经而后四书学使府州县卫宜经书并试亦先经后书书所同而经所独专精其所独而同焉者不肯后于人则经义书义庶几并治矣若夫元人之试经义诗以朱氏为主尚书以蔡氏为主周易以程氏朱氏为主三经兼用古注疏春秋许用三传及胡氏传礼记用注疏迨明洪武中损益之春秋得兼用张洽集注礼记则用陈澔集说要仍不废古注疏而永乐诸臣纂修大全类攘窃一家之书以为书废注疏不采先与取士程序不协何得谓之大全乎所当核诸书所本各还著书之人别事纂修可也

　　三礼试士论　　　　　
郭起元

诸经皆汇于一而礼则分为三者周礼为体仪礼为履仪礼为经曲台礼为传昔人既详言之矣周礼坏于刘歆之窜入新莽假之以纂汉王安石用之以病宋后世学者几于惩噎而废食焉仪礼熸于秦火之余汉兴叔孙通求之仅有绵蕞逮高堂生以十七篇止不甚施用后得郑玄马融王肃等之注释始传于世曲台记始于后苍刘向校定二百五十篇戴德删为八十五篇戴胜又删为四十六篇马融益以明堂会月令乐记三篇共四十九篇独列于学官以之取士夫周礼精深详密垂百代之经制非周公不能作其中有说之不经义之不协者不妨斟酌损益而行之也仪礼勉斋黄氏集录外元吴澄辑逸经十八篇可核而参之也戴记中学庸升为四子者经文不尽如二书之精粹月令采之吕不韦而不用夏小正其去取为疏学者不能无憾焉今之论者欲三礼并列学官俾博士弟子习读就试其意善矣而立制必本于人情人情所不乐从虽勉强而难久彼习易书诗书秋者业在一经其功专而易达习礼者业在三经其事兼而难通成人小子将视礼为繁重苦难之势必改而之他则习者愈少而礼终湮矣然则三礼兼行之说将徒托之空言而终不可施用耶予谓道在先之以劝导凡科场取士兼立三礼俾举子自注习某礼统于礼记项下减他经之解额以益礼经又于岁科考经解外更设问周礼仪礼疏解有能通释者擢高等奖励之则士子之讲习勤矣夫坐言起行无二道博士所业即为　朝廷所施史汉有礼志章和时诏曹褎条正礼仪得一百五十篇唐初为贞观礼中叶为开元礼宋初为开宝通礼明代有大明会典制度详明皆本朝所当法者也诵说讲求而实意行乎其间养心淑身修己治人格上下而感鬼神一以贯之矣是在乎有志复古者

　　制科取士之法考湖广通志　　　　　
刘子壮

古之有天下者必求圣贤以共之以为非此不能安亿万之众也且以为非此不能居亿兆之上而使之相安故有以天子而下访匹夫之事其后道微上以功名为悬而下有富贵之志上下交相疑而以术为御于法日密而治亦日不古矣尧之举舜也内有四凶外有洪水而其所详者乃在家人父子之间又将以是试之谓夫其道不出乎此也伊尹乐尧舜之道而汤与之伐夏武王以吕尚为军师而所陈者敬义当其时或币聘之车载之学焉而以为师数千岁后惟昭烈于武侯有之此时未有制科而其所之士如此其士固异其取之也亦不同其所以相与有成也亦自非后之所能及至士出于取取立以法则宾师之位虚而道德之意微矣周最近古有三年宾兴之典此后世制科之原也然考其制由乡学者乡大夫掌之而用之大司徒由国学者大乐正掌之而用之大司马然皆书其德行道艺而无所谓文字之观礼曰以宾礼礼之犹有尊贤敬士之意而无一切束缚猜禁与夫徒隶役使之事及周之衰诸侯不贡士士不养于学乃各以其所学显于列国进而为游谈退而为着术而上以文取士士以文自见之原自此始矣至汉文帝访贾谊武帝策董仲舒遂为天子临轩策士之始其所言者皆天下大务一代治乱之故惜其君徒能知其言之善而不能登之师傅以竟其学使二君者能如汤武之于伊吕其所表见必有进于古岂特如是而已哉隋唐沿之武后有洛阳殿之亲问而其后直言如刘蒉者乃不得第其时士人不知有三代之学而人君又多不自亲问其言既不得通于上而上亦无为天下得人之意故其文不显而士亦无所见宋明以来视为故事规规乎声偶之文字画之整固宜其无明道知治之士也此制科之在天子者也汉用仲舒言令列侯郡守择吏民贤者岁贡各二人而茂才孝廉于是始其后立五经博士开弟子员设教射策又为限年之法儒者试经学文吏试章奏魏立九品中正之法择本州岛人为中正吏部凭之授官斯二者犹兼经术德行未专以文取士也至晋举秀异宋用策试隋置进士始专以文取士而士皆投牒自进矣唐制有三自天子有制第而其在学馆曰生徒在州县曰乡贡皆升有司而进退之其科有十二而行之久者进士明经二者而已然其法以声韵帖诵为工当时所尚者诗赋而后世论善诗者反不在其中宋承明经进士之旧而进士为盛又分经义诗赋为二焉论者曰能择师儒如胡瑗以教国学慎司如欧阳修以主文柄则士得其养而文可以正此皆正之于其末也有明专用经义而兼取论策其意兼以明道士求而士皆习录纂组中无实得苟取科第其它又往往由于诡道则士愈贱而法亦欲变而无所之矣此制科之在主司者也合而考之师焉宾焉臣焉此三代以上之法也经术焉诗赋焉文义焉此汉唐以下之法也亲策而不能用其人不亲策而不能知其人或得其人而知之不能深用之不能尽焉此天子制科之异也不待上之举之而以名字自进不必其人之可取而以文辞为断又不必其文辞而以诡道得使人谓制科可废焉此王司制科之异也夫古之时得一士而可以治天下今之时取数百士而天子尚不知其人何则古之人以为吾之治天下惟审乎此而今之人以为吾之有天下不恃乎此也故略之古之时必先知而后官之今之时皆先官其人而后察之是以上无真确之见亦无破格之举而下亦循资守分无敢自言其有志于天下之大吾尝见国家乏人至治不着而蓄道怀志之士需时待命而无以显于当世也不揆疏昧辄条其考如右伏惟裁之

　　论时文取士疏乾隆三年礼部议奏
查兵部侍郎舒赫德奏称科举之制凭文而取按格而官已非良法况积弊日深侥幸日众古人询事考言其所言者即其居官所当为之职事也今之时文徒空言而不适于用此其不足以得人者一墨卷房行辗转抄袭肤词诡说蔓衍支离以为苟可以取科第而止其不足以得人者二士子各占一经每经拟题多者百余少者不过数十古人毕生治之而不足今则数月为之而有余其不足以得人者三表判可以预拟而得答策随题敷衍无所发明其不足以得人者四且人才之盛衰由于心术之邪正今之侥幸求售者弊端百出探本清源应将考试条改移而更张之别思所以遴拔真才实学之道等语谨按取进之法三代以上出于学汉以后出于郡县吏魏晋以后出于九品中正隋唐至今出于科举科举之法每代不同而自明至今则皆出于时艺三代尚矣汉法近古而终不能复古至汉以后累代变法不一而足其既也莫不有弊九品中正之弊毁誉出于一人之口至于贤愚不辨阀阅相高刘毅所云下品无高门上品无寒士者是也科举之弊诗赋则祇尚浮华而全无实用明经则徒事记诵而文义不通唐赵匡所谓习非所用用非所习当官少称职吏者是也时艺之弊则今该侍郎所陈奏是也圣人不能使立法之无弊在乎因时而补救之苏轼有言得人之道在于知人知人之道在于责实能责实则虽由今之道而振作鼓舞人才自可奋兴若惟务徇名则虽高言复古法立弊生于造士终无所益今谓时文经义以及表判策论皆为空言剿袭而无用者此正不责实之过耳夫凡宣之于口笔之于书皆空言也何独今之时艺为然且夫时艺取士自明至今殆四百年人知其弊而守之不变者非不欲变诚以变之而未有良法美意以善其后且就此而责其实则亦未尝不实于用而未可概訾毁也何也时艺所论皆孔孟之绪余精之奥旨未有不深明书理而得称为佳文者今徒见世之腐烂抄袭以为无用不知明之大家如王鏊唐顺之瞿景薛应旗等以及　国初诸名人皆寝食梦寐于经书之中冥搜幽探殚旨毕精始于圣贤之义理心领神会融液贯通参之经史子集以发其光华范之规矩准绳以密其法律而后可称为文虽曰小技而文武干济英伟特达之才未尝不出乎其中

至于奸邪之人迂懦之士本于性成虽不工文亦不能免未可以为时艺咎若今之抄腐袭烂乃是积久生弊不思力挽末流之失而转咎作法之凉不已过乎即经义表判策论等苟求其实亦岂易副经文虽与四书并重而积习相沿慢忽既久士子不肯专心学习诚有如该侍郎所云数月为之而有余者今若着为令甲非工不录则服习讲求为益匪浅表判策论皆加覆核则必淹洽乎词章而后可以为表通晓乎律令而后可以为判必有论古之识断制之才而后可以为论必通达古今明习时务而后可以为策凡此诸科内可以见其本源之学外可以其经济之才何以不切于士人之实用何一不可见之于施为乎必变今之法行古之制则将治宫室养游士百里之内置官立师讼狱听于是军旅谋于是又将简不率教者屏之远方终身不齿其母乃徒为纷扰而不可行又况人心不古上以实求下以名应兴孝则必有割股庐墓以邀名者矣兴廉则必有恶衣菲食敝车羸马以饰节者矣相率为伪其弊滋繁甚至借此虚名以干进取及乎官之后尽反所为至庸人之不若此尤近日所举孝廉方正中所可指数又何益乎若乃无大更改而仍不过求之语言文字之间则论策今所见行表者赋颂之流是诗赋亦未尝尽废至于口问经义背诵疏文如古所谓帖括者则又仅可以资诵习而于文义多致面墙其余若三传科史科名法书学书学崇文宏文生等或驳杂纷歧或偏长曲技尤不足以崇圣学而励真才矣则莫若惩循名之失求责实之效由今之道振作补救之为得也我　　圣主洞见取士源流所降　　谕旨悉坐照司文衡职课士者果能实心仰体力除积习杜绝侥幸将见数年之后士皆束身诗礼之中潜心体用之学文风日甚真才日出矣然此亦特就文学而已至于人之贤愚能否有非文字所能决定者故立法取士不过如是而治乱兴衰初不由此无事更张定制为也所奏应毋庸议

　　说士上　　　　　
管同

今之士不外乎三等上者为诗文次者取科第下者营资财为诗文者猎古人之辞华而学圣希贤无其志也取科第者志一身之富贵而尊主庇民建立功业无其心也至若营货财则轻者兼商重者兼利甚者导争讼事欺诈挟制官府武断乡曲民之畏之若虎狼毒螫历观史传以来士习之衰未有甚于今日者也论者悯焉或曰教之无其具也或曰养先于教今士无以养虽善教若之何是二者皆得其一端而未知其原本今夫士之为物也其名甚贵而其品甚尊其名贵则其术不得多以其品尊则其选不可以滥三代以前兹不具论考诸汉史太学之士及所谓郡文学博士弟子员者合海内而计之其为人无几是以士风之美莫如汉世至唐太宗增广生员沿及宋元其人益众循至有明遂开以赀入监之例迄今日而府州县学间岁所入少者十余人多者至二三十人不待十年而一县之号称为士者数百十人矣呜呼何其多也山有金水有珠其为物不可卒致也逐日而取之定数而求之不问精粗不论真伪则砂石之来必有倍于金玉今取士者间岁之间一县辄增数十夫一县之大安得间岁辄有数十人足以当士名而无士品者上昧昧而求之则下混混而应之士之所以杂出不伦无所不至者由此故也而世之人不深维其原本切齿痛恨归咎于士习之衰呜呼取砂石以为金珠不中用则曰金珠非宝彼金珠其负屈矣取非类以当真士既为恶则曰士习之衰彼真士抑含矣故为今之计莫若寡取士裁其额远其期使一学不过数十人则士尊贵而其风必变士风变而益于国家者多矣古之名臣有言曰愿陛下十年不行科举则天下太平曩尝疑其过言以今思之信或曰今取士者考之以无用之言定之于一日之际虽裁其额而远其期彼贤不肖亦何由知耶应之曰诚不敢知也虽然有国家者多获一贤不若少收一不肖故取士者与其广额而贤不肖之皆多不若减额而贤不肖之皆少

　　说士下　　　　　
管同

广士之额不惟多收不肖而教养皆虚减士之额不惟少收不肖而教养皆实教之虚实愚当别论请先以养言之令夫为士之法不可商不可吏不可争讼欺诈挟制官府武断乡曲然则为士者舍童子之师无可为者乎童子之师一县至数千有非士而为之者有士为之而不足自给者然则为士者将使闭门而冻饿乎士固有守死之道而圣王不以守死责人且守死者可以得之贤人而不可得之中材以下之人　国家知之是以养士之法有廪膳有学租有书院之膏大恩德至渥不可复议而天下之士则犹汲汲营货财无所不为如前之论若是者何哉曰人众故也一县之士得廪膳学租者二十人得书院膏火者七八十人合之仅及百人而号称为士者则多至千人彼百人或生矣而八九百人者何以自给孟子曰无恒产而有恒心者惟士为能若民则无恒产因无恒心放僻邪侈无不为矣今之诸生号称为士而其实十九皆民耳以民之实冒士之名而使无恒产以自给是以轻者兼商重者兼吏甚者导争讼事欺诈挟制官府武断乡曲放僻邪侈一如孟子之论也呜呼分五人之食以词十人而十人皆饿不若减去五人而使五人皆得饱廪膳膏火学租之属养千人数百人则不并而养数十人则可当中人之产也然则养士者与其广额而人人使不足减额而人人使有余人人使有余斯养归于实可以责其不为非矣周之士时有士田尽人而养之故其时士贵而多贤至于战国而士有无恒产者纵横捭阖之流若起而不可复禁孟子以为有恒心指其贤者言之耳沿及后世士额益多则择人而养夫择人而养不惟无以敦士风而实足以坏士习宋胡瑗在太学旧制士每月有试瑗曰学校礼让之地而月使之争非所以成就人才也于是改试为课更不差别高下有不率教者召而教之而已夫有试犹恐其争况于廪膳膏火或予或不予而使之争利乎哉邓志宏言崇宁以来蔡京天下学者纳之黉舍考其文艺等为三品饮食之给因而有差别人才止付于鱼肉铢两间学者不以为羞且逐逐然贪之学校之坏自崇宁始呜呼是法也蔡京为之也

　　请定乡试考官校阅章程并防士子剿袭诸弊疏　　　　　
林则徐

窃臣钦奉　上谕本年壬辰科江南乡试着派林则徐入闱监临钦此臣到苏接篆后已近闱期当即遵照科场条例将监临应办事宜预为布置伏查本年四月内钦奉　上谕三载宾兴为抡才大典各直省主试经朕特加简任宜何如涤虑洗心认真校阅务求为国得人顺天同考官及会试同考官俱系翰詹科道部属该员等甲第本高又经朕亲加校试尚无荒谬之人充选所以得人较盛各直省同考官则年老举人居多势不能振作精神悉心阅卷即有近科进士亦不免经手簿书钱谷文理日就荒芜各省督抚虽照例考试廉官仍恐视为具文全恃主试搜阅落卷庶可严去取而拔真才嗣后各直省督抚务将帘官认真考校不得以年老荒谬之员滥行充数等因钦此又上年十月内钦奉　上谕着各直省督抚将书肆小木板文概营销毁其贡院左右如有公然售卖小本文策者枷责严辨倘士子尚有不知检束怀挟徼幸者即着斥革其恃众逞强不服约束者枷号示众治以应得之咎士子中式后除策学援引经史语句相同毋庸议外其四书经文有全篇剿袭旧文者一经磨勘官签出立即斥革务期永绝此弊以端士习等因钦此仰见我　皇上慎重抡才清厘积弊之至意窃查江南为人文渊薮入闱士子多至一万四五千人额设同考官十八房每房约须校阅八百余卷稍有草率即恐遗滥交讥臣闻近科房官每有争先荐卷之弊以为荐早则获者多荐迟则中额已满难于入彀故于头场分卷到手辄将首艺中幅略观大概谓之望气其合意者汇为一束以备加圈呈荐稍不称意即置落卷之列不为下笔原其初心仍欲俟佳卷荐完再将落卷覆加细看以决去取乃头场荐卷未毕而二三场试卷已陆续送入内帘因又赶觅已荐之字号连经文策问一并加圈亟随头场呈荐恐别房之荐卷三场均已齐全而该房仅有头场不能早供考官比校则所中即不及别房之多是以相率效尤总以赶早荐完为分房之捷诀直至三场荐卷俱已毕事然后将先前略观大意之落卷批点塞责彼时中卷已定意兴阑珊纵或见为佳文亦诿诸其人之命于是分段落者有之读破句者有之并有文非荒谬仅点首艺开讲数句而即摈弃者其批驳之词不曰欠精警即曰少出色此等批语竟可豫先书就不论何等文字皆得以此贬之似此校阅情形定弃取于俄顷之间判升沈于恍惚之际诚如　圣谕回思未第之先与多士何异乃于落卷漠不关情设身处地于心何忍

臣前任京职曾充乡试考官二次会试同考官一次自揣学疏识浅惟有细心勤阅庶少屈抑人才历在闱中刊刻批语板片刷成批纸分别首艺次艺三艺及诗凡头场四篇逐篇皆有批语被黜之卷必将如何疵累之处分篇批出自录底本不使有一篇批语相同者此次臣职任监临除考试帘官必择文理优长精神振作之员不敢以年老荒庸滥行充数外窃拟将臣逐篇分批之章程责令该帘官循照办理除二三场批语不拘外首场四篇必使逐一批出凡泛而不切字样如久精警少出色之类概不须用三艺统批往往借口赅括转不切当逐篇分批则于此一篇之得失利病非了然于心不能了然于口该帘官受此绳束不敢草率了事于衡才似有裨益至揭晓之后臣仍将落卷复加查核如首场文艺非有大疵仅点数行而止者据实参奏予以处分尤足以儆惰心而免物议惟思头场三文一诗每卷约有二千余字如果认真校阅则穷日之力只能以四十本为度每房卷帙八百余本约须兼旬始可了一首场查例载大省于九月十五日内揭晓不得匆促攒办等语近科揭晓之期往往是旱早此次钦遵新奉　谕旨主考官须将落卷全行校阅江南卷帙最繁则揭晓之期自应照例以九月十五日为断如临时尚虞匆促或再仰恳　圣恩宽展数日总不出九月中旬之期庶主考房官均得悉心细阅真才自不致有遗矣至士子敦品自爱者固多而希图幸获者亦复不少科场搜检自当从严惟人数至一万数千之多难保全无遗漏且往往因搜检而愈形拥挤因拥挤而不免稽迟查嘉庆癸酉科江南乡试因首场封门太迟奏请议处是于认真搜检之中又须不日时方为得体臣查夹带之弊约有三端一则专带文中典故以及经解策料虽有所取资而尚须运用一则坊刻小本成文之类明知不可抄袭只图采掇成篇一则分倩多人将四书题文全行制就带入场见题即抄不费思索闻近科以此幸获者颇不乏人是以平时言馆地者教读之外别有作文席面每撰一篇自二三百文至洋钱一圆不等文名愈着之士揽作愈多则众人争托其名以售文艺大半脱胎录旧并非独出心裁而一篇或售卖两家一稿又传抄数手如斯之类必犯雷同但帘官眼力不齐雷同者未必均在一房故有通篇一样之文此中而彼黜者臣前在江西典试取中之文已经发刻及搜阅落卷竟查出许多雷同将已刻者复经黜去虽彼时未被幸获而事后无所示惩究恐不知自爱之徒仍存侥幸万一之想查录旧幸中例有斥革之条但闱墨祇刻前魁其通榜中式之文榜后即已解部未必人人得见即间有录旧雷同之卷而事无左证孰肯坏其已成之名是以剿袭幸售仍无忌惮惟于场内阅卷之际对出雷同即记档册于撤闱后加以惩儆庶可杜其恶习且本科钦遵　谕旨将落卷通行校阅雷同剿袭者更无所逃臣请移行主考帘官记其字号揭晓之后移臣查办除策学援引语句毋庸议外其四书经文雷同至三行以上者正途贡监生员照考案事例以次降等罚令对读若系俊秀监生以后不许应试至全篇雷同剿袭者毋论正途俊秀监行斥革永不准考如此则士子皆有畏惮之心不敢录旧而倩人作文者恐其无益有害则怀挟之弊似可立除而真才辈出矣

　　请陕甘乡试分闱并分设学政疏　　　　　
左宗棠

窃维甘肃地处西北边荒旧隶陕西行省统辖康熙年间拓地日广始设甘肃巡抚驻临洮乾隆年间又改临洮为兰州府后设总督驻之兼管巡抚事地当西陲冲要南北界连藩服荒服汉蒙回番杂处其间谣俗异宜习尚各别汉敦儒术回习天方蒙番崇信佛教古至今未之有改置省以来诸凡建设或创或因于武备尚详而文治独其异于各省者两大端各省除坏地毘连一水可通之安徽一省乡试归并江南取中士子久习为常此外均就全省适中督抚驻处所设立贡院届期考官入闱校阅照额取中独甘省距陕道阻且长而乡试必须赴陕陕甘学政远驻陕西三原三年一度按临甘肃举行岁科两试均与各省不同故自改建省治以来甘肃士人经明行修能自淑其乡里者尚不乏人至巍科上第以文章经济取重当世者概不多见非各省皆知稽古之力争自濯磨甘肃士人独安固陋不求闻达也计甘肃府厅州县距陕近者平庆泾巩秦阶两道约八九百里千里兰州一道近者一千三四百里远者一千六七百里兰州迤西凉州甘州西宁迤北宁夏远或二千余里或三千里至肃州安西一道则三千里或四千里镇迪一道更五六千里不等边塞路程窵远又兼惊砂乱石足碍驰驱较中原行路之难奚翅倍蓰士人赴陕应试非月余两月之久不达所需车雇价饮食刍诸费旅费卷费小者数十金多者百数十金其赴乡试与东南各省举人赴会试劳费相等故诸生附府厅州县学籍后竟有毕生不能赴乡试者穷经皓首一试无缘良可慨矣军兴以来学臣不按临甘肃者已余十稔幸前学臣许振祎不避艰险以次按试生童踊跃欢呼迎拜马首计补行各届岁科诸试取入新生不下万人而从前取进生员尚不在内徒以资斧无措不能远行加之夏秋暑雨水潦纵横有无从问津者有中道迍邅致场期废然而返者有资斧耗尽抑郁成疾以殁者其得抵陕完试事者不及三千人然则甘肃士子之赴乡试者合新旧诸生计之不过十之一二而已臣自肃州凯旋历甘凉各郡途间见诸生迎谒道左初疑其秋试被放者比询以试事则佥称无力赴陕不知其详言已欷歔不绝慰谕遣之前接准学臣许振祎咨送甘肃赴试士子公恳分闱呈词当行两司议详昨由肃陕旋后又据绅士前刑部主事滕烜道员曹炯及汉回士绅等联名呈称捐建贡院择定袖川门外地基筹备砖瓦材木已有头绪请援照湖广云贵乡试分闱取中前来并称甘省武试本系分闱文试宜可仿照恳求具　奏

臣惟湖广云贵等省乡试道路险远历蒙　列圣恩旨分闱取中士林感颂至今兹甘肃陕赴乡试道路险远较各省数倍有加　皇上一视同仁轸念士人赴试维艰傥　恩允分闱取中俾边彻寒微得照各省一律就近应试则投戈讲艺士气奋兴　文治之隆可计日而待也惟是分闱取中额数应定若干难以拟议陕甘乡闱向系合两省取中从未分析兹甫议分闱取中若将两省额数平分各占一半则陕省应试人员向多于甘省现且有增无减甘肃如占额一半致陕西中额顿形减少殊非情理之平若照臣度陇之初奏准甘肃取中二十一名成案计算无论当时因贼氛正炽赴试人稀一时权宜酌拟本非甘省定额况当陇境肃清应试士人自必增多数倍而中额仅此翻致向隅亦无是理若按照永广中额部章计算甘肃军兴以来各府厅州县派捐粮料饷需均值人物雕残市价翔贵之时调核各厅州县历年案卷稽核捐输之为数甚巨而又限于部议永广中额不得过十名定章无从推广此拟议中额鲜可依据之实情也溯考从前两省合中时道光丁酉己亥咸丰壬子等科甘肃每榜曾取中三十余名同治九年庚午科乡试臣接陕西抚臣蒋志章缄称主考评场中试卷甘肃独优殊嫌额满本年癸酉科乡试据陕西藩司谭锺麟禀主考所论亦同是陕甘文风无容轩轾而甘肃分闱后人文日新月盛尤在意中合无仰恳　皇上天恩逾格　特准比照各中省额最少之贵州每科取中四十名满营应试士子每科取中二名合共四十二名作为定额遇　简放主考学政之年另　简甘肃正副考官各一员甘肃学政一员俾合省士子得以就近乡试而岁科按届举行学臣得免跋涉之劳生童得以时亲承训迪习旧学而启新知不独边方士习文风可期丕振已也臣自西征以来目民俗陵夷泯棼日甚不但劫杀争夺视为故常动辄啸聚多人恣为不法而民间伦纪不明礼教久斁干名犯义之案诛不胜诛缘地杂华戎习俗渐染日深正恐夏变为夷靡所止极不得已设局鄂省刊刻四书五经小学善本分布各府州厅县师行所至饬设立汉回义塾分司训课冀耳濡目染渐移陋习仍复华风迩来汉民敦崇儒术诵习六经回民亦颇知向慕争前设立义塾延师课读儒书前学臣许振祎次第按临多方激厉回生得附学籍贡成均者所在不乏益欣欣然以得附宫墙为意外荣幸食桑黮而怀好音斯其时乎若荷　皇恩允其分闱就试届时简派学政按期校阅则经正民兴边氓长治久安之效基于此矣臣亦知圣贤之学不在科名士之志于学者不因科名而始劝然非科名无以劝学非劝学则无读书明理之人望其转移风化同我太平无以致之固非谓科第文章足以歆动庸耳俗目兼可博取名誉也愚见所及谨以附陈

　　论科举
科举敝政乎科举法之最善者也古者世卿春秋讥之讥世卿所以立科举也世卿之敝世家之子不必读书不必知学虽騃愚淫佚亦循例入政则求读书求知学者必少如是故上无才齐民之裔虽复读书虽复知学而格于品第末从得官则求读书求知学者亦少如是故下无才上下无才国之大患也科举立斯二敝革矣故世卿为据乱世之政科举为升平世之政

古者科举皆出学校学校制废而科举始敝矣古者家有塾党有庠术有序国有学长有党正遂师乡大夫皆其地之教师也见于周礼者皆言掌其地之教令王制所记有秀士选士俊士进士之号当其为秀士也家党术乡教之国语齐桓公内正之法正月之朔乡长复事君亲问焉曰于子之乡有居处好学慈孝于父母聪慧贤仁发闻于乡里者有则以告有而不以告谓之蔽明其罪五有司已于事而竣公又问焉曰于子之乡有奉养殷肱之力秀出于众者有则以告有而不以告是谓蔽贤其罪五役官及五属大夫复事公问之如初五属大夫退而修政于其属属退而修县县退而修乡乡退而修卒卒退而修邑邑退而修家是故匹夫有善可得而举也启超案属县乡卒邑家以周礼管子证之则皆使教于其地者当其为选士也司徒教之当其为俊士也大乐正教之故升秀士于司徒者乡大夫也尚书大传七十而致仕老其乡里大夫为父师士为少师岁事已毕余子皆入学启超案古者乡官皆以其乡人为之然则乡者皆老于其乡之大夫也升选士于学者司徒也升俊士于司马而告于王者大乐正也居处相迩耳目相习为之师者当平居之时于士之德行道艺孰高孰下孰贤孰不肖固已孰察之而饫知之及大比之日书其贤者与其能者教之有素非漫然决优劣于一二日之间而已自汉以后得天下者皆于马上庠序之事未遑京师大学犹且议数十年不能定郡国之间尤无闻焉故虽有乡举里选之名而于古人良法美意殆稍稍澌灭矣是以天子不能教士而惟立一荣途为之标准以诱之天下之士趋焉班孟坚所谓利禄之路然矣于其时也或有硕儒巨子出乎其间代司徒乐正之权行学校之事缀学小生焉萃焉禀而受之至其人才盛衰则恒视国家所立之标准或善或不善以为差虽然取士之与教士既分其途则虽其所立标准极尽善美而于得人抑已难矣故两汉辟举之法其流弊乃至变为九品中正学校不立有司未尝有人才之责一旦以考校宾兴之事而受成于渺不相属之刺史守相其安从知之而安从举之是以不考实行专采虚望末流所届乃至寒门贵族划若鸿沟乡举里选之敝极于时矣隋唐以后科制代兴虑郡国之不实乃悉贡京师以一其权虑牧守之徇私乃专出侍臣以承其乏夫郡国之疏逖已逊于塾序而京师又加甚焉牧守之阂隔已异于学官而内侍又加甚焉举一切耳目而寄之于虚空无薄之区于孔子举尔所知之义其悖谬为何如矣其疏逖而阂隔既已如是则非惟实行无可见即虚望亦无可闻于是其所立以为标准者不得不在雕虫之技兔园之业狗曲之学蛙鸣之文上以鼓下下以应上父诏兄勉友习师传虽有道艺非由此进不为荣虽有豪杰非由此道不能进尽数十寒暑疲精敝神以从事于此间而得与不得尚在不可知之数故三代之盛天下之士无一人不能自成其才而国家不可胜用两汉之间士民之失教而自弃者有之矣苟其才学可备世用则无不可以自达降及后世岂惟不教又从而锢蔽之岂惟不用又从而摧残之呜呼其所余能几何哉故科举合于学校则人才盛科举离于学校则人才衰有科举无学校则人才亡

科举学校既已分矣则其所立标准出于多途者其才稍盛出于一途者其才益衰此亦古今得失之林也故汉代以孝廉为常科而其余有所谓贤良方正者直言极谏者多不具征明当世之务习先圣之术者元光五年文学高第者有行义者茂才异伦者多不具征可充博士位者阳朔二年勇猛知兵法者元延元年能直言通政事延于侧陋可亲民者建平元年明兵法有大虑者建平四年治狱平者元始二年通天文历算锺律方术本草者元始五年而丞相辟掾亦有四科一曰德行高妙志节清白二曰学通行修经中博士三曰明习法令足以决疑能按章覆问文中御史四曰刚毅多遭事不惑明足决断材任三辅县令光禄茂才亦有四行厚质朴谦逊节俭刺史移名亦有三等一明经二明律三能治剧其取之也或特诏征或特科试或三府辟或公交车召或公卿郡国举或遣持节察上或上书待诏或博士弟子射策或以技艺为郎汉书卫绾传或仕郡为曹掾从事其科目与出身之多如此故天下之士皆能因其性之所近而各成其学学苟成矣则征辟察举交至未有不能自见者也故天下人人皆有用之器而国家不至以乏才为患唐因隋制设六科一曰秀才二曰明经三曰进士四曰明法五曰明字六曰明算又有史科开元礼道举童子学究等科其制科之名则多至百数见于困学纪闻者八十有六虽不免猥滥而一时贤俊如姚崇之下笔成章张九龄之道侔伊吕者往往出焉宋初继轨亦有九经五经三史三礼三传通礼初沿唐制试开元礼至开宝六年开宝通礼成乃改科是岁以新书试问学究明经明法明医宋史医学初隶太常寺元礼间始置提举判局以教之曰方脉科针科疡科试题有六一墨义二脉义三大义四论方五假令六运气等科夫明经有科则士知守其教矣行义有科则人笃于行矣治剧有科则有司知尽心于民事矣明律治狱有科则政刑平矣兵法有科则可以为人师矣开元礼通礼有科则士习于本朝掌故矣学究有科则可以为人师矣技艺明算有科则制器前民矣明医有科则人寿矣此诸科者今西方之国莫不有之若骤以语守旧之徒则将吐而弃之曰彝也彝也而不知皆吾中国所尝行之者也惜乎徒悬其名未广其用其所偏重乃专在进士一科遂令天下学子虽有绝学高志不能不降心俯首以肆力于诗试帖括之业而通人硕儒蹉跎不第若韩愈刘蕡者犹不可数计驯至廉耻道丧请谒若固关节还往温卷求知等名习焉不以为怪荣途之狭人才之少风俗之坏自千数百年以来矣

宋熙宁间议建学校变贡举罢诗赋问大义此三代之下一大举动也惜荆公以无助而败后人废其学校之闳议而沿其经义之偏制谬种流传遗毒遂日甚一日凡天下任举一事必有本末荆公之议兴学本变科末也本既不行徒用其末不成片段安得不敝荆公经艺取士未敢谓为善制而合科举于学校则千古之伟论也当时旧执政之党哓哓争辩全属意见之言其传诵后世最近理而乱真者苏文忠公一疏也向尝刺其纰缪而条辨之今录于下当今之世其犹有援此等迂谬之论以相驳诘者可以此折之矣苏氏曰得人之道在于知人知人之法在于责实使君相有知人之明朝廷有责实之政则胥吏皂隶未尝无人而况于学校贡举乎虽用今之法臣以为有余使君相无知人之明朝廷无责实之政则公卿侍从常患无人况学校贡举乎虽复古之制臣以为不足矣梁启超曰君相虽曰知人若欲举天下之士其才学之可任与否一望而尽得之虽尧汤皋禹吾知其不能矣则必寄耳自于公卿公卿寄之牧令牧守寄之令长令长可谓亲民者也然其民之才智与其学行乌从而知之则非由学校不为功也但言责实不言更新此固守旧家之常谈也试问国家之取人非所以共政事乎政事之才不足而设学校以养之固其宜也今乃以诗赋帖括之滥劣冒其名而充其数则谁为实而谁为虚矣胥吏皁隶未尝无人者古者卒史皆以通经之士为之学校之功也公卿侍从常患无人者自其入学之始即务为阿世无用之学一旦得志安望其能匡时哉此无学校之敝也吾以为苏氏而不知此义则已苟其知之则当推求其所以然之故而瞿然于学校之兴刻不容缓而尚暇为驳议耶苏氏曰夫时有可否物有兴废使三代圣人复生于今其选举亦必有道何必由学乎梁启超曰道有可与民变革者有不可与民变革者学而优则仕学而后入政此不可与民变革者也人民社稷何必读书此孔子深恶痛绝之言而苏氏乃摭拾之何为也且所谓其选举亦必有道者道果何若矣强圣人而从我圣人岂任受之苏氏曰且庆历间尝立学矣天下以为太平可待至于今惟空名仅存今陛下必欲求德行道艺之士责九年大成之业则将变今之礼易今之俗又当发民力以治宫室敛民财以养游士而又时简不帅教者屏之远方徒为纷纷其于庆历之际何异梁启超曰凡持议者但当论其事之是不是不当论其事之成不成学而不当立虽庆历规模已定犹当废之苟其当立前事何害且庆历之仅存空名正坐朝廷不能责实之弊苏氏何不申其责实之说议续旧绪顾乃因噎废食也夫人才者国民之本学校者人才之本兴学所以安国而长民也欲成大功不见小利虽稍劳费将焉避之且有司供给之需养兵饟馈之用每岁节其一二可以兴学而有余矣不彼之争而斤斤然阻挠安国长民之举果何心焉范蔚宗推原汉法且谓倾而未颠抑而未坠出于党锢诸贤心力之为游士果何负于人国乎先王之教其民若诲其子弟故既有选秀之升而亦有不帅教之罚上下一体痛切相关此太平之所由也后世去古未远不明先王之意徒据今日之敝政以绳古制宜其以为笑矣苏氏曰夫欲兴德行在君人者修身以格致审好恶以表俗若欲设科立名以取之则是教天下相率而伪也上以孝取人则勇者割股怯者庐墓上以廉取人则敝车羸马恶衣菲食凡可以中立意者无所不至德行之弊一至于此梁启超曰科名之不足以得贤才固也其本原必在学校也若修身格物之说乃俗儒迂言能制人之口不能服人之心其于辩才斯为下矣汉以孝廉取士而一代名节出焉虽云伪也其视唐之进士怀温卷趋拜马下者何如矣自魏武下令再三求负污辱之名见笑之行不仁不孝而有治国用兵之术者此后廉耻道丧播其流风极于五季其视割股庐墓恶衣菲食之为伪者又何如矣苏氏本以气节自任今乃以意见之故而发为此言真非吾之所敢闻也苏氏曰虽知其无用然自祖宗以来莫之废者以为设法取士不过如此也梁启超曰吾闻大易之义干父之蛊谓之吉裕父之蛊谓之吝今既谓为无用则当更求其所谓有用者以匡厥不逮今乃悉举而归罪于祖宗以为制度虽坏吾不任其咎此岂仁人孝子所忍言哉且祖宗之法非祖宗所自创也因前代之敝而已前代又因其前代之敝而已推而上之以至于古人立法之始则其法固未尝如是也历代相沿不思振刷逐渐流变遂成今日然则所谓法者不过成于泄沓庸臣之手而非祖宗之意以为不如是不可为治也今乐于师庸臣而惮于法先王此太平之道所以千岁而不一遇也自汉迄今取士之法已不知几易今乃谓不过如是其谁信之

阅数百载背元涉明薾靡疲敝迄于今世揣摩腔调言类俳优点名对簿囚虏若待担簦累累状等乞搜索挟书视同穿窬糊名摸索乃似赌博归本重书若选钞胥夫国家之取士取其才也取其学也取其行也今以俳优钞胥畜之以囚虏乞穿窬赌博视之欲士之自爱欲国家之能受其用何可得也王介甫曰古者取士也宽其用之也严今取士也严其用之也宽吾请为一说曰古者试士之具严其为途也宽今试士之途宽其为途也严今之所以进退天下者八股之文八韵之诗虽伊吕管乐操觚为之必无以远过于金章陈罗而曲士陋儒剽窃模仿亦未尝不可能之而有余也故不必论其立法之善否但能使如其法中其程序者而后取之就其所取之人以为比例则举人之可以及第诸生之可以得解者皆当数千人矣而进士之额每科不过数百举人之额每省不过数十则其余数千人之见摈黜者安知无伊吕管乐之才而所取之数百数十安得无曲士陋儒以滥竽于其间也昔人论科举之弊不一而以探筹之喻为最当所谓非科举之能得人才而奇才异能之人之能得科举斯固然矣然奇才异能者固能得之阘冗污下者亦能得之则将何择也今夫挟千金以求力士号于众曰有能举千钧者致千金则强有力之人立见矣号于众曰有能胜匹雏者致百金则所怀之金顷刻而尽而贲获之才未必能致也今之为说者每以科第猥滥欲裁中额以清其途不知由今之道无变今之法虽进士之额裁至数十举人之额裁至数人而猥滥如故也徒使怀才之徒嵚奇抑郁不能自达骎骎白首才气销磨此所谓不揣其本而齐其末也吾见夫缀学之子当其少年气盛未尝不欲博通古今经营天下其意若曰吾姑降心于帖括之学得一第可以娱父母畜妻子然后从事于吾之所欲学而已当其应童子试也县试数场经月始毕又逾月而试之府府试数场经月始毕又逾月而试之院三试竣事一年去其半矣既以半年之力废学以就试一经黜落则穷愁感叹不能读书而颓然以自放者又复数月感叹既已而县试又至矣试不一试年不一年即幸而入学而诸生得解之难其情形犹是也举子得第之难其情形犹是也词馆得差之难其情形亦犹是也试事无穷已之日即学子无休暇之时日月逝于上体貌衰于下而向之所谓博通古今经营四方者终未尝获一从事也若夫瑰玮之士志气不衰冲决罗网自成其志者千百之中岂无一二人哉然其中材以下汨没其间而不能救者何可胜道况此一二人者苟非为科举所困而移其冲决罗网之力量以从事于他端则其成就又当何如也故学校之盛中人亦进为上材科举之衰有志亦成为无用其差数之相去如此其远也
  </div>
  <div class="pagination">
   <a href="皇朝经世文统编_page93.html">
    上一页
   </a>
   <span>
    ...
   </span>
   <a href="皇朝经世文统编_page89.html">
    89
   </a>
   <a href="皇朝经世文统编_page90.html">
    90
   </a>
   <a href="皇朝经世文统编_page91.html">
    91
   </a>
   <a href="皇朝经世文统编_page92.html">
    92
   </a>
   <a href="皇朝经世文统编_page93.html">
    93
   </a>
   <span class="current-page">
    94
   </span>
   <a href="皇朝经世文统编_page95.html">
    95
   </a>
   <a href="皇朝经世文统编_page96.html">
    96
   </a>
   <a href="皇朝经世文统编_page97.html">
    97
   </a>
   <a href="皇朝经世文统编_page98.html">
    98
   </a>
   <a href="皇朝经世文统编_page99.html">
    99
   </a>
   <span>
    ...
   </span>
   <a href="皇朝经世文统编_page95.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
