<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 33 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 33 页/共 101 页
  </h1>
  <div class="content">
   日本食货志后序五　　　　　　　　　　　　
黄宪遵

外史氏曰中国未闻有国债也周既东迁王室衰微赧王负债至筑台避之天下后世以为耻笑而周室亦随而倾覆矣顾余考泰西诸国莫不有国债债之巨者以本额计至八亿万镑之多以利息计乃至岁出二千七百万磅以全国岁入计乃至尽五六年或七八年或十余年犹不足以偿以全国户口计乃至每人负债一百一十余圆可谓伙矣欧罗巴古时遇国库匮乏则豫揣其租税所入借之富豪以应急需其偿期甚迫给利甚重此特出于一时济急之方耳其后意大利共和政府始立方法以借国债西班牙佛兰西仿而行之及荷兰叛西班牙广借国债以应军需卒收其效而成独立之国于是国债盛行西历一千六百八十八年英国亦募债战争迭起积年增多至一千八百七十年英吉利负债八亿万磅佛兰西五亿五千万磅俄罗斯三亿万磅美利坚合众国五亿三千二百四十万磅其它各国莫不有债即以英国而论岁出利息二千四百二十七万磅岁入租税七千一百四十五万磅计十一年全额乃能偿清当时全国户口三千八十万人每人分计负债有一百一十余圆之多云世人皆谓西戎乐战穷兵黩武唯意所欲由于府帑之充溢金谷之富饶此其说误矣既而知其国债之巨又谬疑府藏空虚国计窘迫一若负债累累不可计长久者抑又非也泰西诸国必预计一岁出入之量出为入无所蓄积国家一旦有大兵革大政事乃大开议院议加征重赋重赋加征之不足于是议借债余尝考其故大概有二一则内忧外患纷争迭起因以师旅重以饥馑当全国人民安危之所系则议借债此则暂纾目前之急不得已而为之如荷兰之叛西班牙米利坚之拒英吉利是也一则滊车铁路治河垦田经始大利必集巨为全国人民公益之所关则议借债此则豫计后来之利有所为而为之如日耳曼之开山俄罗斯之造铁路是也夫有国家者既不能如人之一身有恒产有生计亦不能竭国家所有而抵偿于人负债既重终不能不分其负担于人民取偿于租税租税过重民不能堪国必随弱故国债一事非出于治穷无术则实不应举荷兰因负债过巨横征暴敛以还国债卒以弱国虽然因军事而借则譬如祖父艰难拮据为子孙图生业所负之债己不能偿而责偿于子孙为子孙者自不得辞由公益而借则譬如工场田野荒芜不治召集农工为之垦辟即以其垦辟所得之利以养农工农工亦与分其利故因一时窘迫势出于不容已偶一为之亦不妨也泰西政体君臣上下休戚相关富家巨室知国家借债所以卫我室家谋我田庐而同袍同泽并力合作之气一倡百和未尝不辇金输粟争先而恐后则其称贷也不难逮夫事既平定出赀者岁给余息尚有微利与自营生计无异则其征偿也亦不迫既为诸国习见之事又非计日促偿之第分其岁入之一二以为子金则其供息也亦不甚累又富商巨室屡输于公则下之于上患难与同忧乐与共相维相系之义日益深而国本日益固西人每谓社稷可灭而国不可亡国债亦居其一端是故内国之债虽高如山阜浩如渊海西人视之若寻常不为怪也若夫外国之债则泰西之谭经济者皆比之蝥蠹动色相戒实时会方殷后益极大犹不敢不周详审重极之计穷策尽而后举事内国债虽有利有害楚人失之楚人得之其利害系于一国外国债则利在一时而害贻于他日且利在邻国而害中于本邦但使借债过一千万则每岁供数十万之息比之古人和戎岁币犹有甚焉近者如土耳其如埃及皆以负债之故国库匮乏岌岌可危其覆辙可鉴也而或者西人乃谓弱小之国利于借债负债愈重则所借之大国虑其损失必加保护而国可赖以不亡嗟夫有国家者设想至此是所谓自暴自弃不足有为者矣尚足与言哉尚足与言哉
 
　 

卷七　农政

　　请讲求务本至计以开利源折　　　　　　　　　　　
华辉

奏为岁入不敷民贫财匮请讲求务本至计以开利源恭折具陈仰祈　圣鉴事窃自各国通商以来每岁出洋之银为数甚巨近更通行内地小民生计日益艰难而户部出岁增数千余万内外臣工纷纷建议皆曰清逋赋也核厘金也加捐税也皆取财之法也天下之财止有此数取之过度民力不足以供之则乱端起矣有变而为节财之说者则曰裁额兵也除中饱也汰浮费也有变而为通财之说者则曰兴工作也振商务也修铁路也设银行也此二说者固较胜矣而原本则不在是夫国用何出出于民民财何出出于地地利何出出于物工作之成成以此也商物之通通以此也轮舟铁路之运运以此也故董劝农桑讲求物产为古圣王生财之道即今日养民致富之真源也民力有所不足必须官为补助者可分为二大端一曰广种植一曰兴水利谨缕析为我　皇上陈之自兵燹以来各省树木芟伐殆尽地之腴者忽瘠民之富者忽贫果品材木足以供生人之食用者其利视五谷为尤丰所谓一年之计树谷十年之计树木也乃上下因循不知栽培爱护山童壤赤一望荒凉小民亦菜色流离无复承平景象则官吏之玩视民瘼也亦已久矣夫种植之大利其在南方者二曰桑曰茶黄河以南之省分近水者无不宜桑近山者无不宜茶苟能由官筹购买桑秧茶子散给民间并讲求养蚕制茗之方不数年而风行各省矣其在北方者二曰葡萄曰棉花黄河以北之省分天寒而地燥惟此为宜葡萄可以酿酒棉花可以纺线织布苟能博求良法劝导民间则余利丰盈偶有水旱偏灾无虞冻馁矣此四事者办有成效立可营销外洋自收权利然地方官吏必将畏难苟安诿于土性之不宜也民情之不愿也天下无论何土必有相宜之树无论何树必有可收之利此则南北各省皆有之皆宜之无所容其欺饰者也今请定一劝民种植之法民间有能于旧有树木外种树至五万株十万株以上者官为酌给奖赏以示鼓励并请定一戕害树木之禁有无故戕害树木一株者贫民罚种两株富民罚钱千文以充公用中国膏腴既广寒暑适平他日百产余盈辟一分利源即增一分税课天下尚忧贫乏哉此生财之道在广种植者一也中国水利惟江南各省最为讲求自发捻构乱以来旧日河渠亦多湮塞民既无力修复官亦置若罔闻至于山僻省分及北方高燥中原寥廊之区则地方各官直不知水利为何事惟日持三尺法以催比征徭而已甘肃陜西等省田地尤多荒废水利之不修河患所由日亟也兴修水利古今中外良法颇多约而举之厥有八事一曰引泉两山之间必有河建堰引泉咸资利赖然一人之力不能成须董以官绅乃可集费鸠工肇兴大利此为牧令者于境内泉源必应确知其数而详求其用也二曰筑塘泉源之大者开泉以引之其细者必筑塘以蓄之可购山间高地筑塘置闸派公正绅耆专司启闭需水者稍纳公费为购地修塘建闸之资所谓民财民用耳三曰开渠无论江河溪涧相度高下于其上流开渠以引之必须畎浍距川有经有纬旱收其利雨水不为灾方为尽善

四曰通潮沿海之区咸地为多日炙雨淋咸去则草木繁昌遂成沃壤此等海滨涨地广塻无垠弃之则可惜亟宜招民垦辟广开港通引海潮数月之间即可种植兴地利养间民增税额一举而数善备焉五曰开井丁祯为山东抚教民开井汲泉以资灌溉民食其利今外洋开井机器每副仅数百金价值一省购数机则高地居民永免旱熯之患惟开井必择有树之地庶用力少而成功多六曰蓄水北方溪涧无多亦有雨水惟南人知蓄水北人不知蓄水耳诚就低洼之地深浚为湖掘出之土培堤种树湖宽至十丈以上水深至五尺以上日光不能消烁可积至两月不干七曰用车桔槔汲水之法工拙而事劳惟南方之龙骨车可汲水至十余丈苟购置多副雇觅熟手分教北人事半功倍即可汲河水以溉田西人柳条各车近今水法益加修备并宜择善而从以兴水利而减水患八曰填石西人近得新法每田十亩四围掘一深沟宽一二尺深三四尺填以碎石高出地面石能吸水雨潦则泥泞皆干石能含水久旱亦土膏脉润亦西法可采之一端也斯八事者有水可引之处固可因地势以畅其流无水可引之处亦可藉人力以收其用此生财之道在兴水利者又一也夫乡曲细民终岁勤动农田所入究有几何而额赋科征急于星火地方官吏又复视同膜外不能教养成全比年各省偏灾官赈民捐动逾百万两饥寒疾苦颠连沟壑者仍不可计算皆由地方官吏不能先事预防且水利之与种植相因为用亦相济而成嘉树密林既能引泉致雨可免旱灾而根蟠土中叶地面当大雨时行高处泥沙不致随流而下凡壅压田亩淤塞河流之患亦可减轻诚能以种植为经以水利为纬以水利为体以种植为用行之十年而地利不日兴民生不日富　国计不日丰者未之有也或犹以为迂天下安有更捷于是者否则虽有工作其如无物可制何虽有轮舟铁路其如无货可运何此又各国通商以来济变之良谟救时之要策而不可一日缓者也应请　皇上明发谕旨责成各省督抚转饬府厅州县各官将种植水利两端就臣折内所已言者因地制宜认真兴办所未言者亦实心实力渐次扩充果其实政及民卓著成效胪陈事实送部引　见优予升阶功效稍次者酌量保奖其藉端扰民奉行故事者立行参撤仍请　饬下吏部户部妥议考核章程通行各省三年大计将此二端归入考成庶几积习风一时丕变货不弃于地富可藏于民由是振兴工作开辟商途出中华不涸之源易外国无穷之利虽各省通商亦复何患之有是为生财大道本源中之本源也臣愚昧之见是否有当伏乞　皇上圣鉴训示谨　奏

　　议复华侍御讲求务本至计以开利源折　　　　　　　
工部

奏为遵　旨议奏事内阁钞出河南道监察御史华辉奏岁入不敷民贫财匮请讲求务本至计以开利源一折光绪二十二年八月二十三日内阁奉　上谕御史华辉奏请讲求种植水利以开利源一折着该部议奏钦此据原奏内称自各国通商以来小民生计日益艰难故董劝农桑讲求物产为古圣王生财之大道即今日养民致富之真源也民力有所不足必须官为补助者可分为二大端一曰广种植一曰兴水利自兵燹以来各省树木芟伐殆尽果品材木足以供生人之食用者其利视五谷为尤丰夫种植之大利其在南方者二曰桑曰茶其在北方者二曰葡萄曰棉花此四事者办有成效力可行消外洋自收权利此生财之道在广种植者一也中国水利惟江南各省最为讲求古今中外良法颇多约而举之厥有八事引泉筑塘开渠通潮开井蓄水用车填石斯八事者有水可引之处固可因地势以畅其流无水可引之处亦可藉人力以收其用此生财之道在兴水利者又一也且水利之与种植相因为用亦相济而成嘉树密林既能引泉致雨可免旱灾而根蟠土中叶地面当大雨时行高处泥沙不致随流而下凡壅压田亩淤塞河流之患亦可减轻应请　皇上明发谕旨责成各省督抚转饬府厅州县各官将种植水利两端因地制宜认真兴办等因臣等查广种植兴水利实裕　国切要之图然必地方官平素讲求认真经理方能渐收实效自兵燹以后旧河堙塞日多良法废弛已久以致水患日亟水利不兴兼之种艺之经亦多不讲地之腴者忽瘠民之富者忽贫现当库绌之时正宜设法修复以开利源该御史所陈自系目前当务之急惟各省风气互异南北形势不同因地制宜之方臣等无从悬揣未敢率行定议应请将该御史所奏各节钞录通行各省将军督抚等转饬所属体察情形奏明办理总斯废无不举利无不兴庶于　国计民生两有裨益至如何劝惩之法应请　旨饬下各省疆吏申明定章认真考查毋得视为具文于激扬鼓舞之中寓图匮于丰之意所有臣等遵　旨议奏缘由谨恭折覆陈伏乞　皇上圣鉴训示再此折系工部主稿会同户部办理因返片商是以具奏稍迟合并声明谨　奏

　　农会报序　　　　　　　　　　　　　　　　　　　
梁启超

通商数十载海内之士抵掌谭洋务者项相望综其言论不逾两涂一曰练兵以敌外陵二曰通商以杜内耗百废不举而言练兵平日则购所无之物于人以縻费临事则馈所有之物于人以资敌其明效大天下所共闻矣劝商固今之急图也然闻之万国商务赢绌之率则恒视出口土货之多寡为差工艺不兴而欲讲商务土产不盛而欲振工艺是犹割弃臂胫而养其指趾虽有圣药终必溃裂今之言商务者大率类是也地球抟抟百物盱盱人取其精以食以居愚者天陵智者天媚雍冀之间古号天府两京三都之所艳述芳草甘木之所灌聚今几不毛焉红人宅墨洲数千载全墨榛莽舍兽鸟外更无长物白人取而代之仅四百年遂以富庶甲天下等一地也而转移之间荣瘁霄壤则地方之尽与不尽也中国今日动忧人满然以地之方积计其每里所有人数与欧洲英法德嗹比诸国相比例其繁盛未彼若也西国地文学家谓尽地所受日之热力每一英里可养至一万六千人今以中国之地养中国之人充类尽义其货之弃于地者岂可数计蒙盟各部奉黑吉各省青海西藏苗回各疆琼澳各岛其万里灌莽未经垦辟者不必论即湘鄂腹地江南天府闽粤泽国以余所闻见其荒而不治之地所在皆是乌在其为人满也不惟是即已治之地亦或淤其沟洫芜其隰岸溉粪无术择种不良地中应有之利仍十不得五又乌在其为人满也故西人推算中国今日之地苟以西国农学新法经营之每年增可得六十九万一千二百万两见李提摩太所著八星之一总论虽生齿增数倍岂忧饥寒哉昔筦子轻重之篇史公货殖之传于种植畜牧视为重图子舆氏以好辩闻天下其言仁政则必自五亩之桑百亩之田始乃至鸡豚狗彘材木鱼靡纤靡巨津津道之信乎治天下之第一义舍是末由也秦汉以后学术日趋无用于是农工商之与士划然分为两途其方领矩步者麦菽犹懵靡论树艺其服袯襫役南亩者不识一字与牛犁相去一间安望读书新法哉故学者不农农者不学而农学之统遂数千年绝于天下重可慨矣本会思与海内同志共讲此义遵丽泽之古训仪合之公理起点海上求友四方将以兴荒涨之垦利抉种产之所宜肄化学以粪土疆置机器以代劳力志愿宏大条理万端经费薄未克具举既念发端经始在开广风气维新耳目译书印报实为权舆故远法农桑辑要之规近依格致汇编之例区其门目约有数端曰农理曰动植物学曰树艺麦果桑茶等品皆归此类曰牧畜牛羊彘驼蚕蜂等物皆归此类曰林材曰渔务曰制造如酒糖酥罽之类曰化料曰农器曰博议海内通人有贻书撰文论农务者皆印报中谓之博议月泐一编布诸四海近师日本以考其通变之所由远摭欧墨以得其立法之所自追三古之实学保天府之腴壤其诸务本之君子或有乐于是欤

　　陆彦若所箸书　　　　　　　　　　　　　　　　
龚自珍

陆彦若曰天下之大富必任土东西南北苟有六尺土若什尺土土之毛皆识其华实辨其材节其性伺其时其生其死勿以还土可以小富矧夫若伯尺千尺万尺有伯尺之土役于圃一人役于市一人为天下养二人千尺者役于圃三人役于市三人为天下养六人以是为差天下之富人亦必以是为差富殖德故曰德产焉传其术以德后生富又殖寿龚自珍曰五经财之源也德与寿之溟渤也成周书真伪半勿具论论尧时尧典言百谷矣其后但言五谷六谷九谷五六九以外蔬蓏可材尽尧典之所谓谷也汉儒马融说咎繇莫口之文曰庶艰食犹庶根食也谓凡草木有根者根可食或实可食或华叶可食皆曰根食然则庶根食者其犹百谷与彦若知经术矣自珍又曰古农书四篇吕不韦采之矣泛胜之书阙不具魏高阳太守贾思勰书二十篇箸录家皆录之　文渊阁又录之矣汉大儒司马氏为货殖所传所以记禹贡续周礼与天官书同功不学小夫乃仅指为诙嘲游戏愤怒之文章傎夫今彦若所箸书祖古农书祢司马氏而伯仲于泛胜之贾思勰之间宜急写副德后世曰种树方者三卷曰种菜方者一卷曰种药方者一卷都五卷著录之如此又规之曰错举古今名古今语未可同又不分析东西南北之所宜试者或不得种得其种或效或不效宜小字细目以江河界限之彦若亟出都未暇治也丙申九月九日

　　万国货殖论　　　　　　　　　　　　　　　　　　
叶耀元

自古帝王崇本抑末贵农桑而贱商贾神农制耒耜辨百谷果木后稷教民稼穑树艺五谷太公通鱼盐极技巧人物归之襁至而辐凑此皆由本以及末欲开商贾财货之源为民树饱暖之基必先务农工虞人之本也上古之世邻国相望至老死不相来人民寡质朴易治后世地大物博民庶事繁风气移人若水之就下虽有圣人难以化矣儒者读书明理鉴衡千古而知积世积时积人有愈久而愈变者夫冬夏不可一其候古今不可强使同天运如是人事可知所贵因时制宜经古纬今而王会所开何必尽同神农以止舟吾不知已至如典籍所载外家四裔所述黄帝以来有南夷乘白鹿献裘夏有岛夷贡贝锦皮卉之服商正四方献令周时王会贡献悉由外洋自汉以还或遣人入海市珍货物或置市舶设市区或榷货物或置市舶司彼以货来我以钱予亓与外洋通商由来尚矣然皆东南洋藩服岛夷近在一隅而非欧美阿洲之各邦也亓间如安息乌弋山里条支大秦等国即今回部小亚细亚地中海畔之波斯勃路芝司登旧译俾路芝亚辣伯意大利也不过由陆地辗转而至重译偶通耳顾欧人之在本境通商已久当商武丁十二年即西历纪元止舟一千二百六十有二年也希腊人始制艘舶入地中海远驶洋面为航海贸易之始止舟明正德间欧人始知东方诸国皆可以舟楫相通于是绕阿南航海东来葡班荷法诸国接踵而至攘据南洋诸岛法兰西筑堡建舍意图久踞诸悉患之葡人挈眷至澳孳育蕃息世据亓地荷人至澎湖亦伐木筑舍为久居计当时疆吏有言通商之利者抽纳肥民藉充府库廷臣有陈通商之弊者法人凶狡恐酿衅端然皆具有深意不得谓其无见也迄我　朝龙兴远方服于是五大洲各国重译塞请求献见者何可胜数此唐虞四千年来未有之盛也许亓立埠通商设领事议条约此皆我　国家柔远之经道覆载之量所以来者不止天之也顺治十二年荷兰入贡通市康熙二年定贸易二年一次二十二年荷人助克郑氏于台湾二十四年海禁大开首许荷兰通商自许荷后欧洲各国皆争趋止舟来雍正中英人以粤省规弊过重旋移入浙乾隆二十年英又请纳饷运货至波二十二年因奏加浙税　上许之寻之赴粤通市五十八年英遣使入贡然亓来澳中疾法忌葡蓄心积虑而酿成嘉庆七年十三年之衅端矣英人自通商粤中设大班贸易公司而粤中又设洋商通事洋行十三家与公司交通利权独擅夫公司赀本悉假国帑嗣因亏折不能偿迄道光十四年英廷患之乘机裁革公司于是解散矣嗣屡次龃龉边衅迭起甚至入犯　帝阙至咸丰末年而南北洋通商已有牛庄天津登州上海波福州门广州潮州琼州台湾淡水及内江三埠共十五口矣此皆封疆无人遇事手不能施德振威俾远人感慕致启兵端使堂堂中国受制于岛夷枭猾之邦良可慨也夫通商所以牟利也构衅所以要求通商也乃以教之端猜愤之隙日积而深但恪遵我　祖宗成宪厚待远人曲为体恤虽至番苗亦将化矣推我诚布我公事有可以利民富国者宜中外合力为之士气渐平邦交日笃如是而此彼来熙熙攘攘虽使天下万国为一家不难也顾西国百年以来广译六经四书归教国人创书院置中华图书数千种我教日兴远被绝域此所谓凡有血气莫不尊亲者哉其人好学笃志能发愤为事有始终数百年后孔氏之教当遍行天下矣可不惧哉可不喜哉

欧美诸邦贪而勇君臣上下好贾趋利利之所在劳苦艰难无所避岂所谓上下交征利者耶然亓好稼穑殖百谷果木犹有先王之遗风读我书未及百年也何圣人之感格如此其速哉彼欲善商贾之末先饶物产之源辟山泽之利极工艺之巧皆所以由本及末也故其称曰格致兴而物产盛物产盛而商务旺毋怯毋骄毋怠毋躁信义相孚商务乃兴亓治生产犹行军出令公事不毕则身不得会友酬酢考经纬定寒暑造舟车察天气兴水利辨土脉变肥硗度山川高下以穷树艺之道而佐之以化算地力各学日省月试为矿工虞之大备于是设农部以司种植矿虞以掌山泽工艺以制器物而总之以商部上下一气相地势之利乘时而至论其盈亏难易则知贵贱贵上极则反贱贱下极则反贵此货物之情商贾之大经也李悝务尽地力白圭乐观时变西人殆得其遗法矣天下物产不外乎五谷果菜蚕桑畜牧麻缕丝絮布帛茶林木鱼盐珠玑玉五金煤石消黄油气器皿什物天生万物不相偏而若相偏使万物有有无无以所多易所鲜梯山航海来于大地七万里间而成熙攘之世岂非天哉物产中首重五谷散布于赤道南北七十度亚欧美阿澳五洲皆树五谷而亚美为最盛他若澳西亚北多沙地亢旱不利于种植阿洲沙漠最多内地草茅未启民不知文草未畅茂禽兽繁殖尚在鸿蒙之世计亓未开辟者得中国十八省者四中国全国者约二倍此天所留以待后来者也美利坚喀纳塔印度有麦产之饶饶甲天下天下食麦者多稻次之粱黍又次之故曰麦者天下贸易之长者也光绪十年统核五洲约产麦九十亿斗而美利坚喀纳塔印度日本智利阿澳等处多至六十亿斗可谓盛矣美麦与印麦同亓廉而树艺之良则印不若美喀纳塔有一处距海千五百里产麦颇饶由海滨复运至外邦共历四万五千里虽与他麦齐价而尚能获利何也以其种植巧而输进便也缅甸印度暹罗日本等国之米产多有贩至欧洲者皆能获利史迁曰百里不贩樵千里不贩籴以今观之岂尽然哉麰麦为百谷之祖芒莱荞雀诸麦皆其类也蕃滋易生莫如麰麦北纬七十度挪威北境祗种此麦凡地可树小麦者亦可树麰麦欧洲北鄙至冷也地中海四围至燥热也他谷不生而麰麦独宜美德俄土小亚细亚阿北之阿齐尼亚种此甚多悉用以制皮雅威实格诸酒可种芒麦之区较小麦尤广收成多至二倍最饶者如英丹德俄瑞士瑞典挪威诸国喀纳塔山谷中芒麦极蕃民以为粮莱麦荞麦无论地之肥硗皆可播种丹挪二瑞所食面包皆系莱麦粉而瑞士俄奥诸国百谷中莱麦最多荞麦为亚洲东鄙即中国日本等处之产携欧洲不过数百年耳食稻之处如中国东南各省安南之东京印度之南鄙日本暹罗缅甸小吕宋意大利之南省美国等处是也统计全地人民食稻者三之一亦云广矣玉蜀黍美洲产也欧人航海至此尝之以其味美遂携种以去亚澳二洲之北亚洲之东南种此最宜它若俄埃土诸国产此黍亦饶以代麰麦而收成倍之如光绪十四年澳洲有麦田三十九万英亩英亩约六倍于华亩收麦四百七十万博菽每博菽得八轧伦一轧伦得八英升而英升小于华升是每博菽约得华量六斗余玉蜀黍十七万英亩收有四百九十万博菽所种麦田倍多于黍而所收尚不及黍黍之蕃滋可知矣故人众地重之区种此最宜

菽薯亦粮食之要品也喀美地中海四围产豆颇饶欧南阿北亚洲之东南多有贩豆者西班牙及燥热之区食豆上古之人多食赤豆中国日本印度等处以黄豆作豆腐西国无此物浆油薯芋为物绵延易生英法德三国所用甚繁至如果有五果山果夷果蓏果水果之别种类颇多如苹果橘柚葡萄无花果核桃栗子是也欧美各国用苹果甚繁欧人所食大半从美喀澳贩至者向以橘柚为中国产至今华人最精种橘初行至安南东京印度等处明正统时葡萄牙人始将橘种欧洲地中海四周颇蕃殖西印度巴西亚洲之东南皆有橘柚之饶英法二国气候不宜于橘至橘产之良则首推地中海及西印度也凡可种橘之处亦可种无花果最宜者如地中海东畔小亚细亚希腊意大利南鄙是也各国产蒲萄虽多然皆不贩卖它处常作本处造酒之用希腊附近诸岛及亢阳之区产此最饶亓在赤道南北四十度内者皆可制酒此外蒲萄虽能为酒味恶劣不堪饮于商务无涉也法国产酒最多每年约制九亿四千万轧伦亓次如意班奥萄德意大利呢布利色斐雅俄英美亚利及斯考老尼角最少者为澳洲中国每年约制酒二百万轧伦酒之佳者亦以法国为最焉向用制者惟蔗麦考种甘蔗之区亦广赤道北西班牙可种至三十七度赤道南如南洲可种至三十度此物亚洲东南产也西国素无此物亓初由亚喇伯人蔗种至埃及国迄唐昭宗时地中海岛上有种蔗者后传至西班牙至今欧洲种蔗祗西班牙一国它如西印度灰阿那巴西噶罗巴小吕宋非利必那岛中国毛里希欧司埃及诸处皆有甘蔗贩至它处今西人多用红菜头制新法也欧洲内地种此颇多美国旧金山多有其种近年日本新西兰皆行试种颇着效至如中国德意志比利时墨西哥山度明哥皆饶产二百年前欧洲合属每年祗用五万吨今独一英国每年需一百万吨业之盛可想而知此外制之物尚有数种如粟黍及枣椰靡婆西谷米此米系树心所作非谷类也各树皆可制惟不盛耳此五谷果菜皆万国通行之产贸易之要货也次于百谷果菜者为蚕桑畜牧纻麻绵絮布帛茶全地丝茶以中国为大宗至今中国产丝三倍于欧洲贩出外邦者得三之二亓地凡可树桑者即可畜蚕所谓桑土宜蚕也中国之外首推日本印度亦有丝茶之饶当汉初时始有贩丝至意大利意大利古名大秦西人呼之曰罗马当初见有服绸服者辄取笔纪之昔年全盛时几为欧洲一统之国迄隋文帝时欧人始知畜蚕亓间希腊意大利最先嗣传至西西里西班牙小亚细亚当时贸易颇盛至今欧洲之丝四分之三为意大利所产亓次则法国织绸亦法国最佳德国次之法之立瓮城为桑蚕要区茶中国产也自东汉还始知茶之功用唐末日本朝鲜始知种茶明嘉靖二十三年欧商泛海抵粤茶种以归迄　国朝康熙初年欧洲茶价贵甚每磅约售银二十枚是时有商人献茶于英皇自来茶市首推中国日本印度锡兰等处以其人工廉也光绪十一年中国茶市居全地七之五十四年英国进口茶印茶忽多于华茶此为创见之事今巴西法兰西皆产茶树饮茶首推英国全地茶物英买其半俄居四之一美喀六之一其余归荷比澳洲新西兰各处而已咖啡柯柯亦茶类也性与茶同巴西产咖啡最饶天下咖啡半出是处亓次如噶罗巴锡兰海提苏门答腊西里百诸岛及会内瑞辣印度小吕宋阿非利加等处产柯柯之处与咖啡约相同亦能通行各国葡班二国几专食柯柯较它邦约多六倍二国柯柯之贸易可知矣

印度又有御米之饶御米即罂粟其花苞之液曰阿芙蓉一名阿片俗呼曰鸦片印度出口货有三大宗即五谷棉花阿片而阿片其一也阿片多贩至我国我受其害者五十年于兹矣英人以印度为外府恃阿片为利源间有一二老成人亦以贩烟为非义近今华人亦广种罂粟自粤川滇桂闽越两湖三江以至陜甘等处几遍十八省由是印大衰然每年贩进犹有银二千八百万两之多漏之祸尚未已也阿片功用与金鸡那同西国祗用入药所含之质亦硝养淡炭与金那同质而异分印度产叶亦多它如墨西哥及中国南洋诸岛皆栽草以资商贩贸易美印俄墨皆饶畜牧棉麻之利澳洲考老尼新西兰以及比丹葡班喀纳塔乌拉乖虽有牧野马牛羊之饶而无棉麻之利英德奥瑞意希秘亦多刍地勤于畜牧亓间各国或有麻纑无棉絮或多棉絮寡纻纑至如埃及巴西诸国皆饶木棉少畜牧故皮革罽毡寡有各国牲畜羊最多牛次之马骡豕最少故羊之于贸易甚巨也温暖之带产羊毛最佳地中海四周多刍草地最宜畜牧其毛毛(首)毵柔泽澳洲畜牧甲于天下牧地多至五千万亩牛羊多至九千万头南美洲羊亦相若然每羊产毛仅得澳羊之半不独以澳地相宜亦澳人善畜故也其次为美英俄乌拉乖阿根廷诸国产麻之地甚广自印度之南迄俄罗斯之北皆可种植欧洲产麻之区大半在俄种类以意俄为最良麻布之精首推德奥它若比利时阿尔兰法兰西各处之袈裟布亦称为最麻之为物练绩颇烦各国患之佥谓如可代以机器不致繁重始可广种麻云棉温热带交界之产也印度产棉最古周宣王时已有树棉者亚欧阿三洲之棉皆印度产也天下产棉最饶者莫如美利坚印度埃及巴西等国中华所产祇供本国之用无贩卖外邦初欧人不知纺织迨北宋初年摩洛哥人始创织布之法元成帝时棉纱始进英国所用纺车与中国同祗纺单纱迄　国朝乾隆中创纺纱新机纺纱易且多嗣屡加修改使更便捷道光中美人复制新纺机较英机更巧至今精益求精尽用汽机每具纺纱多至千余缕每七日作工五十六小时有半纺纱一千七百磅每磅得华衡十二两弱祗费英铜钱一枚又十六分之七约得华制钱三十四五文可谓廉矣华纱当四倍之焉宜其用机织布贩运于数万里外犹得夺它布之利也今最巧织机于一分时中梭可还二百次光绪十年英国某处设赛会会中有织机一具一分时中梭可还四百次是每杪约可往复七次可谓捷矣欧洲布业英最盛初贾于欧洲各国旋即衰败复兴于阿洲中国印度日本等处今印人亦勤纺织贩卖于中国日本较英获利更厚因其产棉多人工廉贩运简也然最细之布仍难与英布相颉颃光绪十二年全地棉市有千分独英一国买有三百八十三分欧洲其余各国共购三百七十六分美国购二百四十一分英国布业之盛于此可见矣今各国纺织并兴独美国最速考英国纺织厂多至七千余处意大利缫丝局多至二千户瑞士法兰西皆有丝绸之富法之绸局织厂共有四千户瑞士介于法德奥意之间民多文彩产锦绣绣绸之庄共千五百家每年产绣绸四千万银天下钟表之精首推瑞士光绪八年钟表价值多至银一千六百万两欧美阿洲各邦贫富强弱虽有不齐而其勤畜牧务耕织阜物善贾则大致相同加之以工艺之巧舟车之利而呢罽布匹毛禀毯之属几遍天下

考近年通商总册中国进口货岁输银一亿余两其中布疋得三千七百万呢罽六百万阿片二千八百万此为布两大宗它如铜铁煤棉油海味等约得二千余万出口货岁入银八千余万两其中丝绸共得三千余万茶叶三千万此为丝茶两大宗它如草帽边纸衣服华人之流寓澳美新西兰新加坡南洋诸岛者实繁有徒故有衣服出口皮革磁器等纳有千余万考出入货值则中外通商大势不啻洞若观火但使出入相平已可为长治久安之策矣今濒海各省几乎无人之身无洋布人民上下十人之中必有嗜者呜呼是亦不可以已乎当世贤臣卿相蒿目时艰忧民忧国于是招商设电开矿造车以夺西人之利权今夫漏洋布阿片而已补漏者丝茶而已塞漏者禁烟兴布而已虽禁烟之令一时难下而力农务织整顿丝茶此出于农而成于工培本之方易行之事也他如虞人掌山泽之利人开矿产之源皆中华自古本有之事何在不可以夺洋利讲求时务者矜炫异专事旁求毋乃失其本乎考欧美阿亚各邦多有林木鱼盐之饶金石煤铁之富英吉利法兰西皆饶鱼盐喀纳塔挪威比利时纽方兰勃伦瑞克日本均滨海而处捕鱼为业者丛萃其间甚至如喀纳塔于光绪十三年中产鱼值银二千五百万英国产鱼值三千余万重六十万吨渔之利亦厚矣至如俄美德奥意班葡印皆饶泻卤之地多产盐盐有水陆二种海盐系海水所陆盐乃地中生成如中国东濒海多海盐西高陆多盐卤也英俄德意中日皆多茂林有五金煤矿之饶他如印度锡兰喀纳塔荷兰瑞士比利时葡萄牙莫不沃野数千里多大贾擅材木之利纽方兰勃伦瑞克多良木英人近设锯木厂一所故佥谓是处木产有蒸蒸日上之势焉墨西哥秘鲁澳洲智利波力斐雅会内瑞辣法兰西奥斯西班牙瑞典比利时奥凌资福里司代得特兰司福耳那塔耳各处大半产黄金银矿铜铁铅锡锌煤石消黄而墨秘澳三处金银最饶英美德法比铁冶最富至于产铜之山首推美智班德诸国他若南澳俄英法以及考尼会内瑞辣瑞典挪威莫不穴山采矿炼成铜以致富饶各国铜咸运至英国煅炼故铜产贸易英为独盛班美二国产铅最旺英秘希腊次之其如爱耳及里欧土耳其智利等国虽有不多惟法国为最少昔年仅英国产锡今新加坡锡矿颇饶亚美澳各属多有其物其中惟尼伍埽资外耳司所产较旺西班牙意大利奥斯马加等国多有汞穴道光末年美国克里佛尼雅即旧金山开掘此物颇旺他如中国墨西哥秘鲁色斐雅等处多有之俄罗斯并产白金白金为天下最贵之金黄金每立方寸约重十七两而白金重于黄金三之一其名贵可知中英美意比皆饶砺砥各石而中意二国尤多云石奥凌资阿洲南陆也其地多驼鸟产金钢石美玉玛瑙考老尼角亦产金钢石甚伙统计出口货金铜石居七之四其多可知天下蓄煤之地中国最富约有一百八十万方里美国相埒喀纳塔得中国三之一印度六之一尼伍埽资外耳司八之一俄罗斯十之一英吉利十八之一西班牙三十六之一日本四十之一法兰西百之一奥斯马加一百十二之一德意志与奥斯相埒以至比利时祗得中国四百分之一其余无足论矣

至开采之多寡则以英美为最德法奥比次之俄尼喀印日中班诸国为最少奥凌资特兰司产煤最佳波力斐雅产橡皮最良他如植物油亦各国商货之一种也此油多藏子核中恒产于温热两带之交含油最多莫如橄榄花生芝麻棉花子榈按油之为用甚广或浇烛或制药或饮食或点燃甚至如麻油竟可制为颜料油大半可熬肥皂如树油为熬肥皂必需之物也欧洲南境植橄榄最蕃其地当温带之南热带之北虽暖煦无酷暑也如意葡班诸国天时地气均宜产橄榄油颇盛他如小亚细亚北境墨西哥智利秘鲁及南美洲各属南澳洲中国南鄙印度等处多有植橄榄橄榄油惟意大利最旺法国产油虽不及意大利之多而油之精良则过之意油多败至法兰西英国所市者皆来自班土摩摩洛哥都都尼司等国芝麻产自中国印度小亚细亚阿洲西境等处此物含油极多百斤芝麻约可磨油五十斤油大半产自锡兰新加坡婆罗洲噶罗巴岛及南亚美利各属植物油之外又有软石油俗呼洋油煤油火油自然煤气亦蜀中煮盐火井之类软石油产于地中自然生成自产此油而植物油之为用不广矣遍地皆产软石油惟俄美为最饶近年俄地产油之井与中国川桂间诸葛井火井同甚伙油自井中激流喷漂与源泉无异惟浑浊不适于用百分中可滤三十分净油自光绪七年至十一年数年内产油至三十七亿八百万轧伦之多光绪十三年计其贩运各处有四亿轧伦其油商亦盛矣美国之纽约烹昔耳斐阿皆产软石油有一山长约五百里宽百余里其地约凿油井二万口近十年间产油更饶每年可产十亿轧伦甚至二十亿轧伦较俄油甚佳百分中可滤八十余分净油美油虽涌盛一时然年少一年源流枯涩恐难历久耳要不若俄之源源不绝也美国又有自然煤气之饶凿井贮器可用点燃与俗用之煤气灯同闻于光绪十三年产自然气值银一千三百万两之多其数亦巨矣他如中国日本缅甸美洲之喀纳塔会内瑞辣欧之奥德意诸国多产软石油或已开掘或仅察知或向有而今渐湮没衰旺固地运使然要之非人力亦无以收其自然之利耳其余凡百工艺一切制造金石木器日用什物盈千累万书不胜书皆要无关于通商全局各国于轮船铁路电报孳孳讲求不遗余力大半为商务也各国中美最富饶而开辟则最迟每岁出入相抵必盈余银五六千万两英国每岁出入相抵适均其它各国每岁出入相抵无有不负者故曰凡有国家者教化愈兴政治愈美则出入之必愈平准其说近是观各国致富之道莫不先饶物产极农工虞人之业而后度水陆之险易通之以商贾所事皆有本末非苟而已也至如舍本逐末见利忘义西人亦丑之余悲世俗不察其类而猥以英美诸邦令与番獠蛮触同类而共鄙之也晚近世风日下人无恒心怀利去仁义争富贵趋炎势务宠赂荒学业每见位卑势微者辄鄙夷之呜呼自古论人以品学不以势位品高者虽万世不朽品污者虽高必崩与其忍心为非以强致富饶毋耕织诵读灌治田园经商服贾逐什一权子母牟其余利以给公上以事父母以畜妻子犹得以安俗乐业克全本性此亦人情所同中外一致岂可异而视之哉

我中国地大物博处亚洲之东南东南饶濒海之利西北擅山原之富内地沃壤数千里物产山出置五金煤矿遍野皆是而山东吉墨一带尤饶金银举所谓五谷果菜蚕桑畜牧麻缕丝絮布帛茶烟林木鱼盐珠玑玉五金煤石消黄油气各国所有者中国无不有各国有最饶者中国更饶之夫物产犹水源也商贩贸易犹江河支派也源远流长理势然也矧开辟之古文教之隆人民之众甲于天下此乃天生绝大厚地地重难动摇诚能穷树艺之经西国讲求农工商贾皆有学堂有专书广山泽之产关矿之源通舟车欧美各大邦创电报铁路货债至一二亿之多常事耳凡一事初创必难久行不倦终能获利各国已成之事可鉴也此非因兵败赔饷或荒无度而借债则有去无来人皆之如法土等国是也故不患借之巨但患办理之不得其人耳今我国自南而北筑一铁路非有专五千万不可苟能明约信言仿各国借民债之法则此事似乎不难之利无论工艺物产凡可以收天下之利权者皆宜仿行试种设农工矿虞各学堂于南北通商各埠择其尤者使通英美德法荷各国方言英美二国文语同五国属地最广商务最盛考各国民风嗜好物产盛衰道路远近输运难易税则轻重条约宽严货物真伪美恶贵贱权衡度量钱币异同以及汇票银纸保险则例簿书帐目出入算数靡不详尽无遗务求实济于是疆吏设商部南中北三处南设于广东之广州中设于江苏之上海北设于直隶之天津商务学堂即在其中舟车所至人力所通凡有人类者皆可通商毋滥毋苛毋骄毋疾毋顾私以害公毋徇情以锢蔽毋有始而无终毋沽名而盗誉毋自信毋偏听毋欺毋诈毋饱囊橐勿以小廉而不为勿以小贪而为之择人任事贤贤贼不肖然吾计者用之必兴留之否吾计者虽令不从去之如是经营行之十年而犹未能驾乎各国之上者吾不信也

　　农人新法纪
自古圣帝明王乘干御宇大抵皆以农业为重故神农氏之后而有后稷之官迨周之兴周公制礼分六官而地官之属若闾师若党正若遂人甸人草人田畯之属皆有督农之责教农之司则其注意于农也不綦重哉顾当时画井分田正疆界勤沟洫皆上之人焦劳宵旰为民筹思而民之隶于农者当时亦无水旱之忧富贵之判熙熙澹如宴如惜此良法为李悝商鞅辈所坏凡有田地准民间买卖而民始有贫富矣年始有荒歉矣至汉时邑有人君之尊里有公侯之富贫者无立锥之地一遇凶荒老弱转徙至北魏欲行均田而不果直至今兹农愈困矣且夫农至今日弃本逐末不重五谷而贪植杂项不急之种愈思当年田畯之设之不可少也近今惟余播种之成法使若辈终年拘于此格而不知变通则农不愈困乎今译西国农人新法之大以见一班俾留心农务而郑重农事者有所择从焉按俄国有哈布拉沁者久寓英国常见各国均用播种新法而无人讲论恐所传不广乃着论说刊于报纸以期广布听闻缘西国各样新法皆以渐而进非一蹴可几故一年有一年之新法如农人播种之法前则十亩仅养一人今且养十人者何也其法新也法新维何先贵择籽种昔曾有嘎力者数年之间所择之种有一粒可收成一万八百四十粒于是择麦种七八百粒试播于地勃然而生至于日至成熟竟敷一人一年之用是其效也次则相土脉如地旁有碎石若干设法碾碎杂于土中亦可化为沃壤若粪尤田地之所不可缺然贫家无力买粪则田亩愈硗薄将如何则有化学所造之粪在制造药料可以当有水之粪浇灌田地盖药内所生之小虫臭烂可壮土脉也此外又有二法如天气寒冷将水罐若干盛以沸汤藏置土中使土脉和暖此一法也再用玻璃罩围护之以御寒气则生长必速又一法也如用各法合而行之则不但每亩多出十倍即出百倍皆可预期此等法现于英法之间有数岛已经试种有即法京亦有人试行亦今哈布拉沁又劝美廷俟明年行赛会时预择数百亩田地如法播种俟成熟以为式令各国人看以广其传再近数年凡知五洲之事者动皆曰养人为难何则人多地少故也惟哈布拉沁驳之曰否否现今五洲闲地甚多倘各国皆设法广开铁路以便运售则各处闲田自有多人垦种再教以此新法播种则人不患多地不患少即田亩所出虽养百倍之人亦绰有余裕又何患饥冻之屡逢也哉爰译录之以为养民者告

　　耕稼要论　　　　　　　　　　　　　　　
英人阙名

凡新法未兴之国种植之事多用旧法为之其人劳其工拙其收成少未能尽取天地自然之利无所谓农学者即有之亦不过以口相授而已不若新法大兴之国学堂教耕以士为农必使种植之事尽沾天时地利人事之益故农学之法有十　一算学算学原有专门毕生学之犹不能尽惟用于农事则不必过深若能精通各成法已足用矣不识算者则不精于农盖凡田亩谷种工用资本之多寡收成利息之厚薄何物为宜种何物不可长必先筹之极熟始获胜算也　二化学大地之上物类几无量数然总不外六十四原质化合而成其原质之要者不过三十余种关于植物者祇十四种农人须讲究者仅得数种此数种原质之理明然后知各物体所含何质即有何种性情而需何等田土以种之不然灌溉培植之事必不能尽得其宜也　三土化夫田地有上下旱潦之别坭砂肥瘠之分或含铁含钾含磷含淡何处宜于麦何处宜于粟皆须洞达靡涯庶无遗憾　四水法田土多以不旱不潦为最惟不能尽地皆然农人徒泥旧法或开渠通水或以车车水皆用人力为之劳而鲜功而新法则有开地填砂以疏水开地插管以取水汽机代人力以车水故瘠地化为沃田荒土变为腴壤　五物种夫植物有以山麓之地为宜者如山茶是也有以水滨之地为宜者如莲藕是也有生于春者有发于夏者有熟于暮者有收于朝者桑则采其叶则取其皮棉则收其花芹则食其枝薯芋之精在根荳麦之精在仁瓜在其肉蔗汁在其身五谷百草品类极繁虽不能逐物详究不[可]不审择也　六器械中国之每人扶一具而以一牛拖之入土仅得五寸西国之每人驾一具而以二马拖之入土较深而快捷又过之其它如镰耙斧铲皆利而适用更以车轮载运以火机舂磨是以农户尽能省力受益　七天时日月风霜雨露俱与植物大有关系苟能预早推知极为有益格致家有寒暑表风雨表又考知何物忌风何物恶寒何日可播种何日勿收割庶几举措咸宜也　八杀蠹有害苗之虫极多当思设法以杀之或以避之或以阻之或以迁之否则徒劳无功也　九栽种有嫌其酸移续其枝于甜树之上则甜矣有嫌其少移续其枝于大树之上则大矣瓜有嫌其瘦接续其藤于大瓜藤之上则瓜大矣诸类善法能补化工之未备也　十宜兼牧畜凡农事收成未必尽合于市其粗贱者可施诸畜以免遗弃而畜之粪可肥田畜之力可助耕故有相济为用之利凡此十者考究详明建业于农未有不利相什伯也

　　地球植物学堂记　　　　　　　　　
美人阙名附

美廷欲于地球之上设一最大学堂考究医治植物之理凡食谷果瓜菜之人与及爱花之人皆喜得而学之此为前所未有之新学堂也植物之疾病必分等类即人与禽兽之疾病亦然此学堂之大医士必先将每年农人禾稼菜蔬所受之各种病分为门类先于此等要物得其纲领其余各物可以类推且欲以新医理教农圃之人以开其智识想数年后可勒成植物之医书以传各国也新学堂现为加劳威君主席前偕吾往游其工房此工房以玻璃为之设于医堂之后内有各种受病之瓜菜考其致病之由因培养之肥料不甚适宜之故又旁有一房能转变天时以考究各种瓜菜之有疾与否当吾游览之际恰值试演农事闻言最要者为麦病美国农人受此害者不鲜故此农学医院产麦各方搜寻嘉种共有千类在院试种若得一二种不染铁锈虫病则大有补于农也加劳威常加此病种于新麦上看其变动若何又以萌芽之谷种置于生棉之上以易生虫病之水而润之又将别处与本土之麦相混而种之更见其试演一艺甚系一种紫色花树一无生气吹动最易受病加劳威取紫色花树以玻璃罩密覆之不使空气出入取能犯此物之微虫开水洒于其上渐见其叶起黄点而陨落若非先有坏气侵之则无碍故一将玻璃罩移去紫花树不久即复回元气矣又下肥料于植物亦得效彼植一种嫩禾其粗幼差参不齐系以水内有盐质者灌之此盐类皆田中所常有者禾根有吸水管水内之盐质渐加渐浓至某限度即伤其吸管而禾苗稿矣凡生于海边之草其根之吸管甚大所以吸盐甚多若农人能考出甲中之盐类多少即可知禾苗能结谷多少别种植物亦同此理彼有试淋清水之法寻常者祗将水淋于坭面听其渗入坭中树根吸之惟新法则使水自下而上在花盆底放浮瓦管一条两端另接以管通上盆面将水加入管内则由管之浮眼渗上其用意未识何在又有一艺系植物传种能令其力增强其最显而易见者是百合花花之心如钟形各有六七花瓣有一瓣状如扁头针体长而头扁头上有湿润胶其余花瓣形而尾尾之末节甚黄黄色者是花粉花心一摇动花粉即落传过针形之花瓣被胶黏紧不脱渐镕化而渗入针下之吸管此管形如漏斗百合花仁即在此结成加劳威察得若将尾之花瓣尽行剪去祗留针形之瓣久则变为红色花树长成更形壮旺此法施诸高一等之生物每有相同之功效又试弄夜合花法将此一种之夜合花粉传过别种之夜合花粉则可任意得其花色但此花之弊在于夜间合闭其蕊或谓此花所畏者人之肺气若无肺气之处虽遇夜晚之炭气或不自闭云至前所论天时房系以玻璃为之以木架分为上下二层下一层有气管能将房内之热度升至甚高又有轻三淡气之器具能将房中之热度减低至初度而下又有吸气筒能使房内之气任意厚薄并可运入各种气质调剂其气使之更变又可或变为燥或变为湿故房内花木随时能使生长院中新置机器一架能将每杪时树叶所放出之水称出几何植物出汗亦与人同发汗愈多其根吸水亦愈多而生长亦愈速其法将花盆连花树同置于准灵天平上花盆之口加立罢树胶弥盖不使泄气仅留枝叶露外待至枝叶放出水气仅及一厘平即摇动又有法能将其吐出之水气复凝为水如是约一打钟之久计其减重几何即可推出每杪时所吐者为几何也

而植物之吸管亦宜细心究之有格致家能知植物之上等与动物之下等相较其材质所差甚微植物有各种病与动物之病相同付罗列省之橙树每因滥用肥料培补过甚以致不消化而死更有植物之叶上布小红点状如人之痲症而叶即脱落且植物之质弱与人之血少相同亦由于铁质欠缺所致故古人有教加钉入树或藏马甲于树之法榄树吸水管内每生牛乳饼之疾此毒能传树身能治之者惟斩去受病之枝也加劳威自称尝闻多人倡说植物医士宜先从学后大园庄中习练至精与兽医士相同故能悟出医植物之新理惟医生类多奸猾农人延请之者当效华人之例盖华人尝有延医于无病之时一日无病即一日谢医金一旦有病即停谢诚足惩劝业医之人也

　　种植格致学　　　　　　　　　　　
英人阙名附

盖闻人皆相聚而言曰溯自六十年前农人种植之法殊有今昔不同之变矣皆由老农及学堂究心考察种植格致之新法故也目下种植失收者各有所因如能依格致新法留心种植成功易而收效捷可知格致新法实有大造于农人也今俄国印度美洲奥大利洲所有农人货物相通我英之市场俱由在六十年前变法之故昔各国商务不相来因铁路轮船未通是以百货盈积难以转相贩运壅滞情形而百物弃遗者多但各农家欲知农务格致之法及种植成功之益须究心农务格致之书如能尽心考察今尚未晚也然世俗每视种植之事非为上等之业惟此工业为世间一日不可缺之事我英国劝农种植之际业此农工之人约有一兆有倘农事不兴赋闲之辈更不止此计我英农事种植资本总共约一千兆圆有倘农家不举行新法是徒负格致师一场美意也现吾英农事虽蕃而犹有许多用物仰诸他国虽然创法虽善仍未能尽收其效由于农家未精用格致之法非格致新法之害农家也又有等老农老圃泥守旧法未能从事格致之书不独农家惟然而工艺家亦有此惫惟不信格致新法定然固执旧法不察土宜不究播种至培植虽多而竟功亦少嗟怨谁何然农圃亦是上等良民有功于世业种植之工虽则艰辛为世间一日不可缓之事也业农一途亦有识力谅必多见多闻若加之以格致新法相助其成其利可胜道哉但农家虽有识力见闻亦广而忽格致新法而不讲舍土宜而不察虽老于农事终难收其捷效之功近日各老农渐知格致新法实有益于农事故学习土宜播种之法分类考之虽然英国常时考察种植之法而农人每受其损又不能并驾各外邦植法何也因不遵依练习格致新法而行之故假如外邦牛奶油及各面粉各植物至吾英市场但能取悦买家惟吾英植物不能望其踵背者皆由外邦用格致新法以种植是以百物驾乎吾英之上试思此六十年中皆依此新法施行若大路然是以外邦农家成功之效较胜于英也试观他国平日考察种植新法偶获一得立沛施行试释种植格致之义凡格致种植之法专心诚意不使外务纷驰为美假如一化学二植物之质三植物之体以上三事之内又分数十类考察之法非仅此三事而已近数年来英国家亦开设许多农务学堂专为考察农事而设于是英君主即位以来名播各国者因设此农务学堂考察种植新法之誉也初英设农务学堂专欲民间洞悉种植新法收效之功惟农人欲通晓格致种植新法必须先事此一土质二养气三性物惟能晓此三事所宜在于考察物性为最要留心之事物性之内又有数等学问在其间前一千七百余年有一德国人名希文斯时考察植物之性最喜水湿此学曾亲而之曾将矾质小树两株其一以水植之其树秀茂其二以土植之亦茂盛水植之树权之加重土植之树权之不及水植者之重如此水植重于土植可知植物之性惟喜水湿也斯时世间未知养气何如又将水植树枝及土植树枝每裁一枝测惟水植者水汁多于土植者之汁可知植物藉水为养赖土为培焉当此之时化学一理各有未谙又将菩提子树藤剖而考之其藤吸引水养植物非水不生从此各人留意考植物之法也

至植物一事非惟独水可生亦须藉数项以养之夫植物必赖阳光炭气而生凡树叶感仰阳光其叶内有细微之气管其管要用显微镜方能见之所以叶管仰吸炭气而入吐放生气而出是以茂盛夫然可知水土能生植物仍藉阳光炭气养气数种方能发生倘植物无此数种以生之如人类之无粮也此考察是前人名司呵特地疏沙所出倘若将植物之内梗以火燃之细心察阅毁之将尽其五金之质共聚其余烬之中惟前时有一老农据说云五金之质从土而来而土质由肥料而来自后各究心家诚意考察然后知五金之质确传入植物之体非农务化学难以助成考察之精于是一千八百零四年是以司阿特地沙出一新书名农务学之书后九年有英国侯爵名爹卫在国中王公学院衍说化学种植之法嗣后将其议论刊印成书发售欲使举国之人皆知新法及至一千八百三十四年农务之学将次兴盛也又阅数年有一法国农学师名臣吉于是将各植物亲自考及至五十年后国人知化学植物之益斯时英女主尚未嗣位惟初考植物新法学堂自农师实臣吉始是时惜民间尚未实心志向斯学又论国家欲设立学堂皆要取法农师臣吉之规模其中有化学种植学及各杂项格致之学另有旷地一使学者植物其间及用各肥料轻重之法又兼牧畜其间以考察其何以蕃滋硕大惟此等学堂以德国为最多美国次之此等学堂之费由皇家谕各省国库发给每年约费英金三千镑亦有等民间善士自捐赀财兴设农务学堂以利农家至一千八百四十三年英女主嗣位之岁始兴农学又谕民间考察植物之肥料是时农民口碑载道咸颂英主劝农之善政现英国农家制出肥料每年约用一兆墩值二兆镑英金惟美国肥料局较多于吾英国云

　　盐质利农记　　　　　　　　　　　
德人阙名附

当今之时格致日精农务相赛出作入息之俦欲图其利固宜讲究耕种之法尤必审度其地之肥瘠同一土地或因连次种刈而地力已尽或因久未耘植而壅溉失时亦有本系瘠区硗壤者凡此皆已失其有用之质即不能生发其所种之物而出产亦因之遂少矣是故旷土荒田非以钾养及磷酸硝及淡气等培而肥之不可此三物之所以必宜讲究者也三者之外有时尚须加用石灰及镁质今姑不具论惟以钾养言之诚为肥田所必需使用之以时必能收土厚获丰之效也

三质之中虽首言钾养然其用法篇中仅述其大旨亦非谓较诸磷与淡气尤为紧要也使三质并用钾养虽多仍不足以补磷与淡气之所缺盖多寡须各得其宜不能以之相抵也此等肥田之物与他质并成今有出售者如淡气可取诸钠养淡气五淡轻四硫养三棉花子粉及弃置之鱼兽肉等类又磷酸可取诸磷养五或又谓钾养可于草灰中取之第取诸草灰者为数甚少且其性之高低无定必先以化学分然后能知其性其力有合于用否也

农夫中之阅历未深者求肥其田以购致淡磷钾养三质并成之物为宜若在老农可办各料自制成之使与土性及所种之物适合其宜且可省无益之耗费三质并成若一质过多即为徒费至马粪本为肥田之物以其多含淡气惟淡气过多则所生之草木枝叶茂而果实转少欲除此弊但加钾与磷分数适宜则其效捷于影响矣

本厂出售之钾养见水即化易为草木根荄所吸而资其生发然土性各殊草木种异亦不能均相宜也无已当于用钾养时详细审择庶可以收实效譬若甘尼忒含镁甚多为下等钾养中之最佳者镁性颇能收水用诸坚燥之地易使柔润甚有效故甘尼忒确为沙土及干燥之地所最宜尤可贵者如遇亢旱之时用以润土则所种各物不致枯槁惟用之于泥壤或潮泾之地得益较少若此等潮泾之地又必用较为结实之钾养如阿轻绿及钾养硫养三

甘尼忒并能除虫以辟棉花之蠹尤效非他物所能及凡有田间生食根之虫者宜用甘尼忒但如寻常肥田所用之数即可绝其根孳且能储蓄马粪中所有之淡气使不消散是尤足多而人每忽之殊不知马粪失其淡气即失马粪之真用欲免此失但在粪堆上散甘尼忒每马每牛每日散两撮不独能使淡气积而不散且因受甘尼忒之润将益肥饶讵非一举而两得者乎

凡选择肥田之钾养其所含之绿气亦须加察譬若甘尼忒含绿气甚多有害于所种各物如草甜红萝卜番薯之类欲其质美用钾硫养三而不用甘尼忒又凡购钾养其价值功效必并为酌度若甘尼忒量数过大距海口较远之处转运不易以比结实之盐质费用转多惟如钾养硫养三价虽昂贵而有长养物质之力能恃之以获利其较贱之一种如钾养阿轻绿者或不能藉收全效也

凡用钾养之法及宜用之时亦必细心讲求否则其效或不欲无损于种耔或其嫩芽则所下之钾养至早亦须在栽种数礼拜之前其肥壅之时应在秋季所下之物入地中使至相宜之深尤易为功若加肥过迟或浮置土面虽亦有究竟难恃以钾养非含淡气之粪可比不能滤入土中若加于土面或不能及草木之根而肥泽之矣

钾养肥田之外尚有稍用含淡气草木之一法其效亦与用钾养相仿佛第肥田各物所费以此为最多惟其费多所收不敷工本数年前查得菜蔬如青黄各豆及莠椑丁香之类多加钾养磷酸即能满收天中之淡气此等含淡气之菜蔬壅入地中名曰青肥能供淡气颇多加之金石之质寻常必获丰收是为最省之法田壤经此青肥者因有腐烂草木之质其土必松易聚潮气故用青肥可以一再种获含淡气用钾养磷养五肥田之法虽荒土沙地亦可耕种出产颇饶而农家之利得于是收

凡欲求艺植丰收者地亩之内需用钾养若干全视其土质何如耳读以上所述各节固已知之稔矣至其地之肥瘠须由农夫自行查察方可定下肥之多寡今美国各局试肥田之物悉心所究不遗余力并将经各效刊载传世凡农夫有地与经各处情形相同者即可仿照办理盖亦利导之益也其用钾养最便之法附列于下　土之松者或有沙有石者宜多用钾养其坚硬及滋润之地酌用钾养另再多加磷酸淡气每亩用甘尼忒之数大都自二百磅至一千六百磅不等合阿轻绿即上等之钾养硫养三五十磅至四百磅寻常用甘尼忒自四百磅至七百磅合上等之钾养自一百磅至一百七十五磅查各种物产所需钾养多寡不同若种菜蔬如豆与丁香之类非多加钾养及磷酸不为功而淡气之得益微且少矣若种草番薯果树之类欲收全效非多用钾养不可现备有一物专为肥田之用其物每百分中有钾养十二分十五分不等然于种麦或红薯之属则淡气之用又在所必需矣

肥田之法于述钾养致丰收书中议论尤详所有美国各局试钾养之效已载于钾养利用撮要之书矣以上二书为本厂所刊赠以为讲求农务之助凡求书者或亲至本厂索取或寄函索阅均可此篇所言培壅之法浅而易行故特译之以备有志农学者之仿效所述肥田各料上海西药房皆有之可购试也

　　论肥田土质　　　　　　　　　　　
英人阙名附

坭土之中有能养植物生长之质谓之田料土质洞达农田化学者自明此语毋庸解说但非人人皆知故不得不赘言之也省而言之植物之质总分二大类一能焚而飞散者一不能焚而定留者凡植物遇火即焚既焚之后必遗灰烬此灰烬即不能焚而定留者也若将还置田中即能补养植物之生长故谓之田料土质植物无此不能生但含其质亦甚少植物之体以含水为多有种植物含水至八十余分于百分之中次则为炭皆自空气而来三以淡气为多此质或自空气或自水土之中而吸入四则为灰烬皆自田土之中而来若不自田土而来则自水中流来或自风中吹来然亦甚微无非以积聚而论耳总而言之植物之灰烬皆藉其根强自水土之中吸入若将此灰烬再以化学之法细核之则得磷养五酸硫养三酸炭养二酸钾养钠养钙养镁养绿气硅养铁锰等质另有希罕之质为弗气铜质之类但此等希罕之质无庸齿及于田料之中也凡此各质皆充积于腴田之中久经历练自知有种原质多而不竭又有种原质被植物渐吸而尽必须添补所谓田料者极多如人畜之粪溺街衢之秽物灶炉之灰烬草木之渣滓皆含田料土质人用之壅田但见禾苗之勃与不觉其含此种要质也钾质者植物所必需也草木之灰烬渣滓必含之磷养五酸亦植物所必需也惟粪溺必含之盖人畜所食之物含磷也若再核植物能焚之质后置田中亦能补养植物之生长由此而推加田料之法仍可如古时多将人畜所弃之物堆积于田自能复田土之元气或增田土之肥美无庸再制田料矣天田之所生一家之人畜用之既用之后复弃之于田自然生生不已此循环之理然也惟田产太多一家人畜用之不尽将其贱售田中之精英于是竭矣其所渐竭之质有四即磷淡钾钙之杂质及其余各质但稍留意将人畜所遗弃增入亦无不足之虞也惟别有一种田土硫锰二质亦希亦宜注意添补否则难免匮乏盖农人所沽之物如谷菜牲畜毛乳之类皆含之也凡专言磷淡钾钙为田料者须知田土中已有其它各质乃可也此四质若分而言之淡气实非田料之土质因其遇火而能散也然淡气于植物为最要亦最难得而在田土之中易为水去至于钙养即石灰之名其有补于田土者天下所皆知农夫之所用白石粉或石灰或蚝壳灰即为此也而骨粉炉灰街衢秽物皆含钙养之质农夫用之而不觉耳田土枯瘠其故皆由钙养不足农人切宜知之也

磷养五之盐类钾养之杂质为田料土质之要领故当详论焉骨粉与炉灰或分或合所含田料土质为最备更有别种盐类如食盐镁养硫养三石膏粉朴硝各有其用每能得大益食盐石膏皆为贱物且灵异常吾非谓此诸物不当注意但未及磷钾各杂质之要故舍而不言至于钾之杂质虽为极要然以落田料而论亦不及磷质之甚何也钾养之用虽多田土含之亦多且年年易由灰粪之中补回而磷质之用既多田土含之又少是故详究钾养为田料不若磷养为田料之难得也若必须论钾养为田料之事则有二事宜知一须知田土中实含钾养几何此事须以化学考核然甚少人留心及此也二须知所种之物为何自落种至收成须钾养几何若无粪灰增补更宜详悉常有人历经试而知麦米三十石连禾秆共耗卤见砂二十八磅巴利麦谷四十石连禾秆共耗碱砂三十一磅半大壳麦谷四十五石连禾秆耗砂三十八磅荳三十石连荳萁共耗碱砂八十一磅丁香草二耗碱砂八十七磅半白萝[卜](葡)连苗叶十七墩共耗碱砂一百四十八磅甜红萝卜连苗叶二十二耗碱砂二百六十二磅山薯连苗六墩共耗碱砂七十六磅半至于丁香草白萝卜红甜萝卜及荳各种若不淋溺皆耗碱砂甚多而且生长不甚易若只靠田中之钾养易致欠乏是故欲知宜落钾养多少须视所种何物设于丁香萝卜荳薯之类多落卤见砂亦甚为有益若观农夫之常法又见落卤见砂之要究不如磷淡二杂质之甚也以卤见砂下田者甚少惟识化学之人并好试化学之人乃以之凡用粪灰皆可以代卤见砂溺水之中含钾甚多草灰之中含钾更多因植物所含之钾大半藏于枝叶之中是以随谷米中卖与别人者为数甚微不必由外处买回增补也至若磷质则异于是农人所出之五谷畜牲羊毛牛乳之类多含之而田土中反含之不多故制造田料以此为土质之要品兼以淡气之盐即成田料无上上之物也然不可尽忘其它各质也吾之所以特揭田料土质而论之者若要增补此物于禾麦之田须以早为佳于吾历正月是其时也盖炉灰骨粉等此时落田待春雨镕之而渗入坭土之中若至三月则甚不相宜诚恐天时干旱不能致用如有田须并落磷盐与乎淡气盐则宜分先后为之磷养五之盐粉宜落于正月淡养五之盐宜待至三月也若谓磷质为极要之品钾质为不要之品吾不敢言也其实磷钾皆为要品惟以常意造田料而论似以磷盐为急务耳然人宁可不知钾之要实不可不知磷之要也
  </div>
  <div class="pagination">
   <a href="皇朝经世文新编_page32.html">
    上一页
   </a>
   <span>
    ...
   </span>
   <a href="皇朝经世文新编_page28.html">
    28
   </a>
   <a href="皇朝经世文新编_page29.html">
    29
   </a>
   <a href="皇朝经世文新编_page30.html">
    30
   </a>
   <a href="皇朝经世文新编_page31.html">
    31
   </a>
   <a href="皇朝经世文新编_page32.html">
    32
   </a>
   <span class="current-page">
    33
   </span>
   <a href="皇朝经世文新编_page34.html">
    34
   </a>
   <a href="皇朝经世文新编_page35.html">
    35
   </a>
   <a href="皇朝经世文新编_page36.html">
    36
   </a>
   <a href="皇朝经世文新编_page37.html">
    37
   </a>
   <a href="皇朝经世文新编_page38.html">
    38
   </a>
   <span>
    ...
   </span>
   <a href="皇朝经世文新编_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
