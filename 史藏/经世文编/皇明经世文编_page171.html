<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 171 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 171 页/共 172 页
  </h1>
  <div class="content">
   疏
　　役法原疏
　　役法原疏【松江赋役】 
　　题为东南根本至重、差役贻害至深、当倒悬拯敝之秋、遇圣主忧民之切、谨沥血吁号以祈皇仁拯捄事、切惟国家财赋、端倚三吴、而苏松独甲于天下、则其劬劳疾痛之状、亦独倍于天下、苐今民穷财匮、十室九空、无处不苦、而苏松为甚、以松较苏、幅员仅五之一、分邑亦三之一、而赋役不相上下、则松之苦尤甚、然钱粮及加派等额。虽数倍他方。而吴民则以为急公之分谊。唯有默默输将巳尔、独是差役一端、备极繁重、有里长之役、有直柜收银之役、有收仓兑漕之役、有北运南运之役、有麄细布解之役、有织造袍之役、又有各项杂解、如胖袄轻赍公侯马价徐州凤阳等处米折柴薪风泛驿传黄丝绢及塩司等各役、此他郡未必有、而松郡独兼有之者也、松郡地狭人柔、万难枝拄、顷数十年来、上户都已凋敝。中户渐就消亡。官府攒眉掣肘于上、茕黎吞声饮恨于下、吸髓竭脂而靡措、卖妻鬻子而莫偿、今不敢琐琐溷渎、惟撮其大略曰编役之害、曰当役之害、谨为　皇上直陈之、何谓编役之害、夫有田则有役以一县田佥一县役、尚可均平剂量也、然三吴之大弊有二、曰诡寄、曰花分、自前抚臣徐民式限田之说行、而二弊似可厘剔矣、然其意虽善。而其法犹有遗议。故昔之利在宦户而病在民户。今则宦户有偏病。而民户亦无全利。盖限田之初、乡绅照品级优免外、各以余田之多寡、受役之重轻、即贵要不得轩轾也、而浸滛积渐、情以势牵、风指所向、趋避途生、于是诡寄之弊、仍如故焉、前抚意欲优恤细户、凡民田十亩二十亩以下不得编佥、然花分之弊。正在愈柝愈细耳既开之以隙、而奸民遂薮匿其中、百亩之家分为五户十户、而一区隐百亩之田矣。如是者十、而一区隐千亩之田矣、如是者百、而槩县隐万亩之田矣、奸黠巧为躲闪、豪猾公为买放、而胥史恣为出入、于是花分之弊仍如故焉。二弊既留、一值编审、县官无可如何、而以意钩索、则有锢田之法、而宦户病之、有锢役之法、而民户病之、所谓锢田者、自故宦之册言也。夫宦存则田存、即外姓私寄者。容或有之。宦亡而寄者去矣。即子孙弃产者亦往往而是矣。使其散入各区与齐氓等可也。今必锢其田。并锢其昔所私寄之田。而佥之以重役。则是当身之爵秩。乃子孙世世无穷之祸源也。使长吏受锲薄之名。而逝者衔梧丘之痛。何以得其平乎。所谓锢役者。自团囤之户言也。夫五年一次编审。专为人有存亡。家有消长故耳。况菰芦泽国。既无百年长富之家。而豪门子姓。又多析薪弗荷之患。今以新佥易梗。必锢旧役而重困之。致有庐亩荡然。而践更不歇。上悞公务。下累亲族。蔓延之祸。不可胜算。又何以得其平乎。欲苏编役之害、则有均田之法在、夫槩县田有定额不独县令可稽。即上官可按籍而稽也。槩县士绅甲科若干。举贡恩监若干。不独县令可核。即上官可按籍而核也。宦户优免之田。不过数万亩。而其所余之田与民户之田。皆号为承役之田。应得数十万亩。此其总数细数。亦可烛照而数计也。伏乞　皇上敕示抚臣、凡遇编审以前、索取槩县免田役田便览一册、宦户自优免额外、余田若干、应受役几名、各宦自相分派、而不得嫁祸及民焉、民田应受役几名、田随区定、役随田转即各区有广狭荒熟、而役事轻重有差等、役田多寡亦有差等、要使佥役之法。必以田为纲。每一役名下即注承役田计若干亩、大户独名、细户朋名、亦使民自佥同会议。而长吏惟与之平亭焉、如此则官民无不役之田。而诡寄可止也。良民奸民无不役之人。而花分可止也。力分则易举、法均则可久、所以救编役之害者此也、何谓当役之害、姑举其最甚者、一曰收仓之役、此役往年尚为轻差、而迩者酿成巨害、盖以频年灾祲、米价翔踊。小民艰于完纳、及至出兑、催科逼迫不论收额盈穴田、急比通关、于是粮长惧累。而隔区抢收。争就轻折。漕军购通猾胥仓虎、百计凌虐、每米百石、勒耗米二十余石、又勒纲司话会二三十两、稍不如意、鼓噪随之、且十月开仓、延至四五月方行交兑、米多热烂、赔费何穷、伏望庙堂之上、力刷漕政、如万历初年间漕粮以冬春毕兑今漕兑稍早已在冬春之间。即可公私两利。又查昔年长兴旧令熊明遇、凡到收粮完日。责各粮长将干絜好米。每石装成一袋。交之于官。而贮之于仓粮长尽令宁家。候漕船到日。官为交割而粮长不闻即漕军亦不知为何役经收此法江右处处行之。乞敕漕运诸臣。毅然主持、其为弹压、庶收仓可免于破家矣、一曰北运白粮之役、夫漕粮所用以饷六军者也、白粮则上供玉食、米必精凿、舂必先时、若收粮之时、舍本图而搭荒区、既有奸顽拖延、湿米插和之累、及装载在途。则漕军恃其众也。横抑之曰。我为官运。尔为民运。禁其出帮。遏其前行。以致愆期守冻。赔补之害。种种不赀。近闻苏松常嘉湖有白粮处。每府出买帮银几百两。此大可骇异也。及到京交纳。如后门供应库每米百石加耗米数十石。铺垫银数十两。岂非保识辈多方勒诈之故耶。乞敕漕臣仿万历间旧廵漕孙居相故事、责令军民船一体分道并进、并敕廵视衙门、北运到京、严禁保识、不许多勒耗垫、庶数千里跋涉供亿之民、或可少纾其困矣、一曰细布之役、夫各郡县有解麄布者而松江三县特解细布、每年佥解户八名、每名费至千金以外、虽巨室大姓、往往立破、中间惨情、不可殚述、其在地方、则有领价之苦、有印布之苦、有加价不入条银之苦、盖每布解一名、所解细布四千余疋麄布二千五百疋、麄布之数亦不止此今部札全解不但解户不堪参罚多及官府为吾郡重累焉役既重大、收买浩烦、使常得仁爱廉明之官、矜之怜之、防之督之、正项布价、随领随给、随给随买、银从库发、布凭官验、犹或措手有地、荼毒未深、乃有先解后领、浸成蠹穴、百般刁难、百般需索、甚则如从前上海之宿弊、官亦分受恶声者、哀哀惮人、其能堪此杼轴乎、买布之后、县中验而印之、亦既足矣、府体尊严、公务纷冗、三县搬挑伺候、良费时日、似可不烦再印、足省一番周折、至于万历二十四年曾廑当事轸惜、凡御用三线细布每疋加银二钱。内庭赏赉二线布。每疋加银一钱。此项每以事后编征不入当年会计。遂多展转干没。而小民不敢言。上官不得问也。何乃虚朝廷之惠、而厌饕餮之腹哉、若解布在途、则有关津横罚之苦、入京有门筹之苦有铺垫之苦、有杂项使用之苦、有挂号销批之苦、夫小民为官解布。此即官布也船至临清、视等私贩、强欲盘验、哀呼祈免、则任臆而罚之、至河西务、又从而罚之、京师崇文门纳筹外、又复罚之、所携余布、以备损坏、则指为夹带而加罚之、甚或从而没入之、是公家之孝子顺孙。乃群下之寇仇草芥也。非惟虐民、抑且蔑上矣、乃铺垫银每疋九分一厘、巳不为不重、而交纳内库时、有土仪银茶果银、有库夫验布银、甚者歇家索每疋常例使用一钱四分七厘、又何狠也、迨各衙门挂号销号、耽延月日、而本地方追比批回、家属已先系囹圄矣、幸而事竣、缴批各司、而赎锾之罚又随之矣、不知役人有何罪辜、而竞鱼肉之乃尔乎、伏乞严敕抚臣、于各役投批发船日、亲问曾否给价、稍有刁勒、即提吏胥参究、更祈立石关津与京城各门、不许私罚、止赴廵视挂号、痛惩库夫保歇人等、尽革宿套、一扫螟螣、及批缴本县类报上司、期完公务、毋更苛罚、庶几君门孔迩、而大东息谣矣、此略就三大役先其所急、补疮治痏余可类推、所以捄当役之害者此也、凡兹缕缕苦情、痗心酸鼻、臣等非独为桑梓虑之、即为国家根本虑之、有不得不诵言者、伏读圣明召对语有曰、今海内加派之苦何时得停、至哉皇仁、不啻如伤之视也、稍有加志穷民者、何忍负此一时、而不为号呼请命乎、抑臣等又有说焉、苏松与嘉湖、乃邻壤也一条边均役之法。从区定里长。从里长出各役。更无官府佥审之烦。尤为公平简捷。此法行于嘉湖。暨于浙东。皆先臣都御史庞尚鹏力任之。而法遂画一。顾独不可行之苏松何也。如谓乡绅阻格、岂两浙独无大宦乎、如谓官法不尽行、岂吴抚之权、独轻于浙抚乎、此当细仿平湖县例、大议更张、永垂利便、所谓正本清源、百世无涯之泽也、
　　皇明经世文编卷五百三终
　　皇明经世文编卷之五百四
　　郡人宋征璧尚木　徐孚远闇公　陈子龙卧子　李雯舒章选辑
　　王烈□□参阅
　　杜驾部集（疏）　陈驾部文集（序） 
　　杜驾部集（疏） 
　　杜麟征
　　疏
　　仰体圣明求治之殷详维祖宗立法之善恳纳蒭荛以明国体以安人心等事 
　　仰体圣明求治之殷详维　祖宗立法之善恳纳蒭荛以明国体以安人心等事【内臣监视】 
　　仁趾为驾部一时铮然有名声虽久于枢曹者莫不逊其谙练而此疏尤见立朝大节
　　臣于前月二十九日、陪祀　山陵、回伏读邸报、有分遣内臣、兼理户兵工三部、及监视宣府大同山西之命、三伏流涕、中夜兴嗟、今何时乎、关门未靖、流寇狂行、　主忧臣劳、未获一效、　皇上之有斯命、岂得巳乎、责之司农而不应、责之司马而不应、责之司空而不应、　国家隆礼、重禄以养士、何为乎、为人臣者、腼颜在位、无国士之报、以致焦烦　圣明、不得巳而有斯　命、甚矣、诸臣之过也。岂独三部、与边镇诸臣耻之、凡百执事、无不耻之、夫内臣之祸、前史载之详矣、曩者逆魏之患、　皇上巳目击而正诛之矣、近事昭然、宁忘大戒、臣窃揣　圣明之意、哀民生之日蹙、闵四方之多艰、待旦不寐、而不得其术、则曰且使之姑试之云尔。且以愧在廷诸臣之不敬共乃职者云尔。策中官之新气。振外臣之惰衰。始可以救时事之万一云尔。然辗转思之。各边疮痍。转输不给。一旦内臣衔　命而出。奔走供亿。保无重费欤。六卿为　皇上股肱阃臣为　皇上干城。以下属吏。皆　皇上亲自拔擢。分职宣理。内臣出而与之挈权比位。退逊则失正名之谊。抗争则乏和衷之雅。体统之间。各以　王命相临。保无水火欤。虽然此犹其外者小者。非臣所亟。臣所亟者。　祖宗立法之心。与　皇上法　祖之意也。　高皇帝正位二年即定内侍诸司职守。　敕内官毋与外事。诸司毋与。内官监文移来往。严立刑罚。勒为永制。且谆谆于戒未然。防将来。省小忠小信。夫内臣皆臣子也。　高皇帝全之如此其深而别之如此其至岂以其职在宫禁。不必奉承德意乎。诚恐内外之防不严。氷霜之渐日见。且无以一诸司任事之恩也。　肃皇帝首严百官通内侍之禁。惟镇守一事。群臣屡言未报。后尽革之。而人心大快。度　世祖之初意。未常不谓内侍服勤左右。其意用忠戆。于厚任必不敢负。迨熟审之而撤去恐晚。莫若行所无事之为得也。由　太祖言之。有未然之防。由　世祖言之。有巳然之戒。　皇上之心。犹之　二祖之心也。未然巳然之间。独无有愓然大虑。急图旧典之率循者乎。且　国家官制大小相维。内外相察。历代建制。推为莫及。是以　历圣相承。臣工戮力。或有不及之叹。而无莫制之忧。今兵食重权。天下所赖。仅此几事。尽令内臣节制。周礼内臣俱统之冢宰但且闻为内臣监察之人而不闻监察内臣之人即使幸而得当。庶事必举。臣之所忧。尤有大者。往时丑寅间之人心。大可见矣。夫人臣通圣贤一经、束修砥砺、　明主再三选择、进而用之、苟非大愚不肖、孰肯自甘菲薄、惟在上鼓舞激劝、以生其廉耻之心、设此　命一行、而望风趋指、巧者借以逃责、卑者乘以徼宠、交结之门开、而忠贞之路塞、尤非　皇上所以策厉臣下之渊思也。臣一介书生谬邀知遇新进寡昧、言语非职、但念少习诵读、今始拜献苟畏罪不发、无以自容高厚、伏愿　皇上酌　列祖之训、采盈庭之言、立止初命、安辑羣情、臣虽伏斧锧、亦所甘心矣、
　　陈驾部文集（序）
　　陈组绶
　　序
　　皇明职方地图大序
　　皇明职方地图大序【职方图序】 
　　伊庵抱济世之志而天夺之速竟不及展死之日予友朱闻玄为之经纪丧事至贫不能敛伊庵素交结海内奇士燕赵徤儿吊而哭之者葢数千云
　　是编目曰、职方地图、葢本之周官职方氏掌天下图地、辨其邦国、都鄙夷蛮、戎狄之人民而一以禹贡高山大川为准、故篇首弁以禹贡暨周职方二书。乃次及图。缀以职官表焉。元人朱思本、计里画方、山川悉矣、而郡县则非。罗念庵先生、因其图、更以　当代之省府州县、增以卫所、注以前代、郡县之名、参以桂少保萼、李太宰默、二公之图叙、广以许论之边图、郑若曾之海图、易以省文、二十有四法、可谓精意置制、畧无遗议、但以天下幅员之广、道里无数、则东西南北莫辩旧图于郡县惟记其名。不书其险。所以郡县可考。而山川之险阻莫测。京省郡县。全在责实于内。故凡逋逃泽薮。不可不备。旧图于边墙。图其内。不绘其外。所以图以内易见。而图以外难知九边之要全在谨备于外故外夷出没。不可不详。旧图边镇。不分大宁开平兴和东胜。四边虽失。犹　二祖之版图也。乌可遂弃而不问。旧图有黄河有漕河。皆今昔莫辨。而无农丈人之禹贡。河山图。无江山图。无弱水图。无黑水图。以此高山。不足以栞旅。大川不足以涤源。旧图漕河太略。无海防而有海运。无太仆图。旧图在万历以前。今历两世　朝代异则沿革异。制不揣复因七氏之图。而加广之。爰修天下大一统图二以便全览修两直隶十三布政司图十五以知官守。修新旧九边图七镇图十有五。以严大防。修山川图四以察地势。修河漕海运图二海防图一。以别水道。修太仆总辖图一。以知马政。而亦尾以朝鲜朔漠安南西域岛夷图终焉。四奥之既宅也。庶几职方氏之考不择图而运于掌或亦　今上中兴帝业之一助。此外名山大川。以志形胜。物产以备懋迁。人物以表风气。祠宇宦迹以彰先德。则以隶于各府之后。边海事宜。摘其要则。以附于各图之上。陵墓纪其大。则以属于山川之下。其它米盐凌杂。不敢赘陈。愚窃谓军国之重寄。不如此不足以备观采。母亦子张书绅之微意云尔。
　　皇明经世文编卷五百四终
　　皇明经世文编补遗卷一
　　华亭宋征璧尚木　陈子龙卧子　徐孚远闇公　周立勋勒卣选辑
　　徐铭常成纪参阅
　　何给谏奏疏（疏）　李□□奏疏（疏） 
　　何给谏奏疏（疏） 
　　何起鸣
　　疏 
　　条议宗藩至切事宜疏
　　条议宗藩至切事宜疏【宗藩事宜】 
　　臣等切惟当今国家有二大事、所宜及时讲求者、外之边防、内之宗藩是也、边防近蒙　圣明轸念、巳经会官集议见今各边整顿、渐有次第、惟是宗藩二百年来、螽斯麟趾、绵衍繁盛、邸禄岁增、民财日诎、比之边防、尤为难处近按玉牒实在之数。亲郡王将军中尉。及未名未封与庶人等项。共二万八千四百九十一位。郡县主君仪宾不与焉。其视国初分封之数何止万倍总计岁支禄米八百六十余万石。较之漕运四百万石之入。又不啻倍之国初以十税一。今则十而税二三。犹未止也。夫根本茂盛则枝叶藩滋。臣虑再越十年。又不直前数矣。以故宗室则衣食不充嗷嗷控诉、有司则艰于处给、莫可支持、贾谊所谓失今不治、终成痼疾、诚可忧矣、恭惟　世宗皇帝周览遐思、爰命礼官集议、定为宗藩条例一书、颁布各藩、永为彝典、无容议矣但中间条例未尽遵行、臣等职掌所关、妄陈胷臆、列为九事、仰尘　天听、惟　圣明留意焉、
　　一臣谨按洪武八年、初定诸王宗人禄米、每岁亲王五万石、郡王六千石、二十八年、　太祖谓户部尚书郁□曰、朕今子孙众盛、原定亲王、每岁禄米五万石今天下官吏军士多、俸给弥广其斟酌古今、稍节减以资之、用议更定亲王岁禄万石、郡王三千石、夫洪武八年至二十八年。封建未踰时也。即忧乏用斟酌节减如此。　圣祖不为万世计邪。查得议处改折郡王以下、裒多益寡、尚有定论、惟是亲王岁禄、参差不一、夫亲王为朝廷屏翰、岁输隆重、良不为过但亲王一体、禄次悬殊、而本折有重轻地方有贫富尤非所以遵　祖训而一众心也、合无降谕亲王、使知　朝廷经费之难、同宗贫窘之极、慕义愿减原额之数或愿改折若干、或愿每岁输禄若干、以补本府宗室不足之数、各令具奏、　朝廷降敕褒异、树坊示劝、傥数月之后一无奏闻者、该部通计斟酌节减、务令均齐合一、恭听宸断处分、亦不为过
　　一各王府生息日繁、同处一城、不惟地产有限、天禄不赡其养、抑且居处沓杂、小民恒失其生、及今不处后愈难容、查得分封地方。山西湖广各十处。河南七处。陕西四处。江西山东各三处。四川广西各一处。葢宗室数少。则常禄可沾、易与为善。数多则党众禄窘。亦易为非。此韩代周府所以日益多事。往往越关奏扰。甚至凌詈官长。白昼刼夺。甘为遁逃渊薮。而莫之禁也。是岂无其故哉、臣愚以为自今以后、凡系宗室众多、不能并处一城者、分封邻省、及附近州县、或旧有王府故绝去处、其府地规制、各照爵逓减、使为可继祖制有要地不封王府者故也夫散处以治其生。亦得宗子维城之义。似不必过为拘泥者。
　　一先年郡王有犯罪革爵者、嗣后弟侄远孙至多、夤缘冒袭。乃又并其子女同进封者、糜耗国力、莫此为甚、条例查革、信不刊之典矣何须行文十四年、不闻一疏奏报、岂以天下郡王。一一承继王爵。无冒袭者乎。臣不暇悉数即如晋府交城王表柚、以辅国将军、应否得袭荣端王表杋之爵、又加弟辅国将军、郡王继绝　祖训果有其文耶、与一交城而诸如此者尚多也、请乞敕下礼部、通行王府去处、抚按官转行长史等官、具启亲王、及管理等爵、查系巳前犯罪革爵及故绝郡王弟侄远孙曾经冒袭者、宗人请名请封甚为艰苦而犹有冐袭者何也故知名封需索乃系陋规而非为清核也作速具奏、冒袭本爵自能首者、仍许袭爵终身、其子以镇国将军管理府事、余爵悉从改正、通查具奏到日、该部该科核实施行、毋得再为文具、狥情容隐
　　一宗室新封一位。则禄未新增一分。年复一年。无所底止。及今不处则病国病民病宗室。无一可者。臣见该部题覆各宗禄米、行文各布政司、止云于附近仓库按季拨给。不知作何坐派处分。以故赋日多。敛日急而民亦莫知其所以然矣。合无敕下礼部、通行王府布政司、备查以前本处禄粮若干、作何拨给、或于额粮内增加、或于额粮外区处、有无完欠、各查明造册具奏、此后凡遇册封郡王将军中尉等爵应给禄米若干、作何处分、派拨、俱年终类奏查考、至于缺少去处、各该抚按官遵照近日诏书督率所属、查催完纳、此外亦宜善为区处毋只靠损贫民、如山东泰山。湖广太和香钱之类积剩者皆可补凑是在有地方责者。一加之意耳
　　一国家覃恩宗室、全在名封婚礼、不失其时、今据玉牒所开、将军而下未名者八千八百位有奇、未封者五千二百位有奇、至使恩礼过期、宗人怨愤、殊非事体、臣见该部题覆。可谓疏通。而寝阁若此。何也。葢议覆虽由该部。而奏请迟速应否合格实在亲王与另城郡王也访得各处宗室初生奏报。及请名请封选婚。必有同宗司府保结然后具奏。关节重于钱神。移文躭于岁月。是故名封未得。而禄领巳为借债之券矣。臣愚以为此必转导严钦限、凡宗子初生、该府核实、限一年以里奏报、名封婚礼、俱不许过限、如无违碍而奏请过二年之上者、年终类筭、凡十位、长史教授罚俸、二十位以上者、长史教授、轻则住俸、重则议斥、其长史六年无过贤劳茂着、许一体升用、给与诰命服色、自本年六月以前、各王府奏到名封婚礼、有碍覆题者、该部备开违错失格、及保勘不到缘由、通行廵按御史转行各王府长史教授等官、限文到一月以里。作速回奏、以凭题覆施行、如再刁蹬故违稽错该部悉遵诏旨、严行查究治罪、
　　一郡王故绝、府地屯厂、暂归亲王掌管待有新封转给、此定例也、近又着之条例甚明、何迄今未见一第一椽、奏归朝廷者、岂亲王规此微利。为干没计耶。抑有司者奉行之未至也。即臣所知、如南陵王故绝、遗下府第庄田金银财物、不止数十万计、若非御史赵岩目击将军勤焆等有词、几何不为田润王语等所影射耶、观之一府、余可类推、乞敕该部、一面再行抚按官、将南陵王遗下府第庄田等项查追实数、作速具奏、一面通行各处抚按、备查凡系故绝郡王、及削除亲王处所、逐一查明、从实具奏、其报到之数、该部登记簿籍、付所掌管、候本处有新封者、照数拨给。以克禄粮。不必更属该府。以滋隐没
　　一条例开载改正工乐、葢有见于花生瞑育之弊最为渎乱天潢、所当首革、臣等访得各王府间有一二裁损、而其占恡者尚多、即有议革、夤缘复业、朝廷法纪、寝格不行、近如、辽府收乐工张绍之女生子川儿朦胧请名、希图承袭、若非该省御史、相继紏察、不几于冒乱宗统乎、亲王如此。郡王而下。从何究诘、此乐工所当尽革。而收买子女之禁。尤当严也。合无敕下该部、通行各王府、及各该廵按御史、原设立富乐院尽数变卖入官、乐工编籍当差、乐妇从良改嫁、通限一月以里、将改正过数目、要见变卖过房屋若干、编配过男妇若干、造册具奏、敢有仍前占恡者、重行参奏、先将该府辅导官提问、凡王府收买子女、果系缺人使用照例具奏、限以名数、收买一次不许在于境内境外、擅自收取、以恣淫秽、违者许其所在官司、申达廵按御史、将辅导等官、并差遣人等、参奏治罪、
　　一亲王而下至中尉、自王妃以至安人乡君、身后皆有御祭葢　朝廷亲亲厚终盛典也、臣顷奉使见、一二处御祭、有司供办祭器、丰俭不一、在王府则欲极丰。在有司则欲俭。在遣祭官则于丰俭之间稍为裁酌故有一祭费数百金者。有一祭费十金者。处处不同。岁岁不定。其间不良有司。未免因缘为奸。本以敦族。适以病民臣查得会典所载、止见牛犊羊豕、其余祭品、止云转属买办、丰俭未有定数、合无敕下该部酌议、凡遇各王府应行祭礼、照依爵位定差等、移文该衙门、通将合用品物、备细开写、各照彼处时估、动支官银买办、不许额外多增一物、贻累小民、各王府亦不许希图折干、亵渎盛典、庶典礼归一、人易遵守、
　　一王府承奉司、止许理一应杂事、有事呈长史司。并护卫指挥司发落。与内官衙门无相统摄。备载、　祖训可考。近访得各王府内使等官、营求出入、管庄收课、却乃需索有司夫马、张打旗号、擅作威福、罗织害民重科厚敛、靡所不至、王处深宫、无缘得知、所以然者、由各藩近来玩视　祖训、私收阉人、徧满宫闱、各求觅利、是以出外生事、扰害军民招纳投献、恬不知畏、且　第宅坟茔之类、务极华侈、僣踰典制、依凭城社、莫敢谁何、伏乞敕下该部通行各抚按转行长史司、启王知会、严加禁革、内使人等恪遵　祖训、一应钱粮、止令屯老旗甲人役催办、不许擅自出外扰民仍通行各王府、将见在内官内使尽数清查。凡不系照例奏讨。不由内监拨给者。一一革退仍严私割之律。并第宅坟茔违制葢造者通行厘正。敢有抗违者廵按御史查参长史司官一体治罪、
　　凡此九者或议劝捐禄粮或议查革冒袭或议清府第、正乐工、无非以义御亲之意或议分封或议禄粮或议名封婚礼无非以恩厚亲之意、至于定祭物禁内使、又无非恤民卫亲之意、皆处宗藩至切要者、所以广条例之未行、而济一时权宜之计耳、伏乞敕下该部议覆上请、蚤赐施行、其于宗藩、未必无小补矣此外有为国家经久计者、议论不一、有谓郡王以下、宜定限子女袭封其限外之数、止给寇带口粮者有谓奉国将军以下、宜即节其禄秩者、有谓亲王传制袒免以外、万一有乏嗣者、止许亲支各以本爵承管府事、不得继封者、有谓郡王六世孙以下、止将中尉长子世袭、其余止赐宗派名目、听其自便者、有谓宗室既有限制、不许请封、则不宜困之一城、使得毕力民贾、其有才识超迈者、悉照　祖训、许其肄业、所在儒学以取科目、仍照亲王仕格、不得授以京秩、有违犯者、一体紏劾、此则事关重大臣等至愚极陋、何敢辙陈意见、惟愿庙堂之上、主张擘画特降手敕、广集公论定为经久远大之计、上请宸断施行、实宗社生民无疆之福也、
　　李□□奏疏（疏） 
　　李棠
　　疏 
　　责成重臣及时经畧边务疏 
　　责成重臣及时经畧边务疏【经畧边务】 
　　近该总督宣大王崇古、题稽古酌议北虏乞封通贡缘由条列八事、该兵部题奏钦依刊刻成册分送应议诸臣、会议重复、斟酌详议上请、奏　圣旨、这事情、你们既酌处停当都依拟行、还着王崇古悉心经画务要稳妥仍督率镇廵等官、比常倍加防守、毋得因而懈弛以致疏虞、臣有以仰见　陛下制御夷狄之道安不忘危之心、所以责成任事重臣而丁宁之者至矣、崇古复何所辞、敢不竭心殚智以求无负　陛下委任之重乎、夫己成之势易图。而未然之情难覩故不敢苟安于目前、而必思预防于事后。事无常形。而必使在我有常胜之势。所恃者以有备耳。难成者机也易失者时也乘其机。及其时。急为之备。经畧不可缓矣。经畧既定。臂指随使。恩可施威可加。羁糜可久。可抚可拒可战可守。执其枢而应之。无不可者。不然曝肉以饲鹰。空拳以搏虎。恩流于纳币。威由于构怨。板升未散寔有可忧而不能为我患者以赵全既缚彼心胷矣安能得其力耶而曰任事曰久任其误事岂小小哉。今有隐忧者。不在俺答夷酋之多诈。而在板升生齿之日蕃。不谓其将来之无患。而深患板升之未归。今日之举、非盟非和、叛服难料、不可恃也、就其事情事势处之耳若以为即可相安于无事之天不敢保也、若非乘时及机、急求其可恃、大为整顿有以待之为可久之图则经画未必其隐妥、防守未免于疏虞、适以堕诈谋而滋祸端矣臣不敢避嫌、谨议其急于经畧者有六、为陛下陈之、
　　一曰修边、古称天子有道、守在四夷、王公设险、以守其国、故增兵莫若增险国初设大宁城于山后。设东胜城于三降城之东。东直抵于辽阳。西直抵于甘肃东西联络。列镇屯戍。通为一边。山川限隔。虏人不敢跨山踰河而南牧。虽时侵扰。亦易以御。中国之人。亦不敢迯虏。去亦即思归以无可以生也自后弃大宁而守东胜、宣辽之势始分又失东胜而河套之虏始入。又失河套而形势弱矣。然犹赖都御史余子俊秦纮杨一清王琼马文升、刘大夏等经畧诸臣。修筑崖墙深广壕堑审择要害增减墩堡置敌台。谨斥堠有外边之险有内边之险来亦不拒也迯外可复也因循极坏于严嵩父子。二十余年间。权门一开。用匪其人。抚臣日望迁转。将领惟知馈赂。内外之险不备。墙堑之迹徒存。虏骑得以纵横东西。任其出入。生灵极其惨毒。财物悉归毡幙。日惟媚虏通虏之术是用。可忍言哉。今复苟延岁月。偷安自保。虏气日骄。板升日众。以中国之人。为虏之用日移日弃。逾退逾近。不知将来所失、又何如也。为臣者、受恩深重、忍漫然自覩而心安乎、　陛下宁忍坐待其困敝而不知救乎、修边以设险、求其遗迹而变通之、其议不容巳矣、
　　一曰足兵、夫城堡坚。要害固斥堠谨。则来可御。去可守。而屯戍卒伍。岂可少哉。国初沿边戍守。各有定数。有操兵。有调兵。兵非不足也。伤残于抢杀战殁之多。流移于饥饿刑役之苦。有其名不足其数。实其数不足其用。练习未预。而优恤之恩寡也。故练兵必先实兵实兵必须息兵。方可拣择强壮。稽查迯倩。严买闲私役土著之民。查照先年李纲余子俊王质杨一清戴金等题行事例审而行之。而后军伍可充。戍守有具及今修边开屯一应役使之人。悉于召募内选领用工。工完即罢。不复为例。其原设屯戍操调军伍。悉仍旧差而爱养之。万勿役使。并那减粮食。致生怨尤。贡市之事奖不欲以失捣巢赶马之利也今既禁而捣巢赶马媚虏私易。而将官家丁。又不得冐功升赏。则必籍此鼓惑以起事端。工未就而内变作。如之何其可也。以召募轮番用工。以原额选拣习技。乃为可恃。所谓效死勿去。地利不如人和。勇敢之气自倡。率作之功可期、此足兵之议不容巳矣
　　一曰足食、古者寓兵于农。食足而后兵可用也。养军之费不以烦官。则用自裕。军之自养。悉出于田。则家自急。今各边地土皆古之边郡也。赵充国以全取胜。先陈屯田之利。国家有屯政之官。故有屯军有操军有守城军。有调遣军。率四人食一人焉。其制固存也今或以荒芜。或以典卖。或以召种。而屯田之法坏矣。边地虽未必皆可垦。而可垦者必多。以其可垦者。以召募之官给其资。民尽其力。或令军民自种。无事则耕。有警则守。清查其亩额。而量征其科税。就近转输为力则易。乃查照先年刘大夏杨一清等开种召纳事例。便宜行事。务使蓄积有余。边储不匮。不惟粮食足而内帑可省。军民乐于有养。而迯移亦少。此足食之议也、
　　一曰理财、国之大计、财用为急、今欲修边则有用工之费。足兵则有召募之费。足食则有屯垦之费。其在军则有月粮之费。有行粮之费。有军赏之费。其在虏则又有入贡之费。有抚赏之费。有补市之费必皆支动于官而不可取办于军仰给于内而未能遽行于外则户工二部于兹不可不讲也。天之生财、止有此数、国之所入、亦止有此数、而请发无穷、一或告乏、何以继之、臣请户部会计开纳事例、银两若干、前后抄没财产银两若干、及大下各项征解钱粮银两若干、以若干存留京用、以若干专候边用、工部会计开河修河并各项营缮钱粮、巳支若干未支若干、以若干相应存留、以备边用、不急之工、一切暂停南京兵部、收积地租草场各项银两若干、俱应查存不许冒滥支借、以备边用、太仆寺马价、不许借支以备召军买马之需仍将各处查盘钱粮、巳未解到数目、通行查催各省供边钱粮巳未支完数目、通行查明、请差各该科臣会同该部、实心体国、一一料理、的确应期裕用、务求边费可继、二三年后事、有成功、以渐而舒、先劳后逸、伏望　陛下节用惜财、以俭德先天下、留有限之财、济边务之急、固　祖宗之疆宇、保生民于熙皞、是大庆也、此理财之议也、
　　一曰用人、夫边镇之才。虽殊腹里。秉赋刚柔。虽分南北。大要以通方忠谋。廉勤强干为用。总督总兵、文武大臣、固皆极其选者、尤莫重于廵抚边方廵抚。其任最重、往以希望迁转之速。殊无经远之图。是以不奉总督之令巧为规避之术。坐致边事之废积弊至今。今若询举未称。依违苟简而独责成总督难矣。自今边防廵抚。务求实心干理。经济雄才非两考不迁。总督总兵兵备将领。凡系边臣俱要久任者超迁超迁者久任人有固志。事有远图然兵备分廵分守副参游击指挥而下。皆有地方之责。府州县官亦有委任之事。合无通行查拣一番。不堪者边方改调腹里。堪用者腹里升着边防。各举所知。各随器使。或可以修边。或可以练兵。或可以屯田。各尽其才。各成其用。边事庶有济矣此用人之议也
　　一曰重任。古者藩镇节度之臣专制一方。钱粮军马。调遣给发。偏裨将领。参赞官僚。俱得自处。攻守应援。随机自便。人堪任使。动无牵制。是以权重而法行。任专而事易。今者事必待奏。奏多迟疑持奏者之议论不同同事者之意见相左是以节制下移于抗违。督率每挠于欺玩。号令不护自由。兵饷难乎急应精神□困于文札之烦冗。志气消沮于展布之艰难。欲运筹帷幄之中。决胜千里之外。其可得乎。臣请自今假以便宜之权。获专阃外之寄。事关大计。必须奏请可以自处。径自施行。言官不必苛细过求。少宽文法。俾可自效。廵抚将领以下。悉听节制。至于追论一节。朝臣有不快意于边臣者以此困之尔后任事者瞻顾愈多矣人所深畏。是以欲言复寝。欲为未敢必须朋奸党恶误国乱政。方可追论。若心诚为国。事涉差错。亦当秉公原情。岂容挟私倾陷。播弄胸臆、致伤国体。臣请毋得槩及。庶乎人无顾忌。而经畧可见。事有责成。而委托无负此重任之议也。臣之末议何敢自是。一念惓惓。实怀隐忧。　先帝每恨边疆无任事之臣。以致边政废弛之久。每一思　先朝经畧诸臣为谋之忠。痛连岁生灵抢杀之惨。未尝不长叹太息。思欲为久安长治之策而未得。今　圣德格天天开太平之治。故使从古所未服之虏。酋倐然欵顺。又如王崇古等毅然自誓。且才谋周慎。足以当之。此所谓机与时也。伏望陛下以继志为大孝、日与大臣谋画修攘、锐然讲求、法　祖宗之心以成　先帝之志、必欲安天下靖疆圉、保太平有道之长、敕下吏兵二部、慎边疆之选、严久任之法、不拘常格、不惑浮议、激劝有方、务求实用、其在武职。惟以安边受赏。不以小胜为功考选之期一例超迁不分文武实尽怀柔处置得宜勿启衅端大昭　朝廷覆育之仁。务求所以招来板升之术以此为功特加显擢。愉惰愤事。重行论罪。敕下户工二部。经理钱粮。务备边用差廉明边官管理。仍差风力御史稽查。毋惜暂费。毋使破冒以便二三年接济期于成功为止。毋分彼此。其图实效。合行事宜、通行边镇督抚镇廵等官、作速遵奉修饬、整理勉图安攘毋徒空言玩愒、更祈申敕大小臣工各秉公忠宫府相为一体、中外不宜异同、辅相恊和、文武兼济、惟以国事为重、保邦防患是急、深为远计、永底咸宁久安长治之策、无出此矣、
　　皇明经世文编补遗卷一终
　　皇明经世文编补遗卷二
　　华亭徐孚远闇公　宋征璧尚木　陈子龙卧子　李雯舒章选辑
　　翼进邻汝参阅
　　韩□□奏疏（疏）
　　韩大章
　　疏
　　遵化厂夫料奏
　　遵化厂夫料奏【鈇□夫料】 
　　一卷查得本厂原额民夫一千三百六十五名、正统三年、本部奏准减半六百八十三名、每名每年十月初到厂办料、次年三月终放回农种、弘治十三年、都御史洪锺奏将口粮革去、行佥大户摠领在官、均徭银内、每名一十二两、每年十月、赴厂买办后、大户累次告扰、复于弘治十六年、照旧佥解人夫、每名各领前银、亦于每年十月、委官解厂、自行买纳、弘治十七年、本部题准、准以十分为率、减免四分、止佥四百十名、照前买纳、因是冬寒价贵、前银买办不敷、各夫又自赔银买补、臣思前项民夫。既妨本身生业。又自赔纳银两。羁延往来劳费。况各该地方频年水旱相仍。人民疲惫巳极。揆之情理、诚可怜悯、查得本厂收积铁料、见彀三年之用、合无自正德二年以后、仍照减免四分则例、再减三分、每年预于四月间、趂时柴炭多贱。照前领价解厂。听其自便依数买纳不许揽头及本厂军民人匠、用强兜揽高抬时值、掯勒加倍、违者许本厂郎中、访察得实照例问发、三年以后、如果铁料不敷、再照原数佥派、上下称便、而民困得少苏矣、
　　一卷查本厂遵化等六卫军人、原额九百二十七名、正统三年间、本部奏准减半四百六十五名、内着四十名、每名月支口粮一斗五升、月粮六斗、岁支冬夏衣布二疋、绵花二斤八两、见在本厂把门看库巡夜值更、贴帮防守囚犯、及修理库房墙垣等项外四百二十五名、月支口粮三斗、月粮六斗、岁支冬夏衣布二疋、花二斤八两、先年每口、每年办炭三千斤铁砂六石三斗、撦鞴六十日、运石一车、天顺等年以来、山场光洁、军多贫窜、前项军人各卫每名与贴正军一名、弘治五年、都御史唐珣奏将贴工正军掣回别差另拨余丁四名朋当、弘治八年、本部题准前项军余遇有事故等项、行卫照名拨补、不许擅加更动、科派银两等项事情弘治十七年、又该本部题准、以十分为率、减免四分以宽其力、后因军匠系是造册食粮巳定人数、又经议拟减其工力四分、得以休息。即减人数相同。今照本厂收积铁料、见彀三年支用、况地方差役繁难、卫所征料负累、若不亦照人夫事例、从宜更改、则减免均徭、槩益于两府之州县、休息工力、惟利于铁厂之军余、人心为之不平、公论难于允惬、合无通将看厂办料军人四百六十五名、自正德二年为始、以十名为率、亦减四名、发回原卫、但各军系是造册食粮已定人数、日夕出该卫、必更别差、以后再欲取回、未免事涉纷扰、合将正军不动、每军一名、止贴余丁二名、余皆日夕发原卫所办纳工料、亦依人数减免、每一军二余、每年止办炭一千八百斤、铁砂三石八斗、撦鞴三十六日、运石半车、其存留贴军余丁、听从本厂郎中、拣选年力精壮、堪以工作之人、各卫不许侵夺紊乱、三年以后相同、其余丁合无亦照前例日夕减、
　　一卷查查本厂顺天永平二府州县炒炼熟铁民匠、正统三年原额二百二十名、除户绝等项、外见在止有一百九十二名、每名月支口粮三斗、每年十月初起、次年三月终止、俱在本厂炒炼铁料余月放回农种口粮就开、即今有题准减免四分则例、见在本厂上工、合无自正德三年以后、照旧上工
　　一卷本厂顺天永平二府轮班人匠、正统景泰等年以后、本部奏拨六百三十十名在厂上工、除户绝等项外、见在止有五百五十二名、四年一班、每年一百三十名、先年每名该季纳炭一千斤、时值二两、铁砂三石、值银一两二钱、上纳本厂炒炼铁料、因思本部各处轮班人匠、曾经题准、听其自便、纳价者每季纳银一两八钱、当班者仍将退出余丁送厂照旧办料做工、亦不许托词占恡、致误国课、再照弘治十七年十八年正德元年三等年、曾题准减免四分、又经议拟止减工力、军余固得偷安、卫所实无寸补、合无今军除春季该出工料、依旧办纳外、四月以后、就将各军余日夕出二名、回卫应办料差庶卫所得人而军民普沾其惠矣、
　　一卷查本厂隆庆等卫所炒炼生铁军匠、正统三年原额八十四名、除户绝等项外、见止有六十七名、每名岁支行粮十石八斗、冬衣布二疋、花二斤八两、内隆庆等卫三十五名、各名帮贴余丁不等、有一二丁者、有三四丁者、有全无丁者、遵化卫三十二名、每名帮贴余丁四名、俱照本部题准减免四分则例、见在本厂上工炒炼铁料、因思前项军人与前遵化等卫军人事体、发各衙门上工铁厂轮班人匠、亦与各处相同、办纳料价、较比加倍、合无今后前项人匠、行令各该州县、照依各处事例听其自便、愿纳价者每季纳银一两八钱、就于本州岛县收贮、差人连本匠勘合、通行解厂批工销照、其价听本厂买办、前料炒炼、季终将解过匠价、并买过物料数目呈部查考、愿上工者听其上工、
　　一本厂书办库秤门子催工巡山管匠总甲各卫造册写字并大小炉作头、共有三十五名、俱在本厂军民匠内摘充、但各人既关行月粮米冬衣布花帮贴余丁、较之办料做工、未免彼劳此逸、合无今后做办工料军人止定七名、各卫写字攒造食粮文册、止定三名、作头止定二名通该一十三名、仍俱逓年更换其余各项尽数日夕出、照依各军办料做工、不许营充前役、意图轻省久占作弊、出入衙门、发其本厂书办照依易州厂事例行移吏部选拨本部、令史一名、役满更换、门子遵化县与相应人户佥拨二名、库秤佥拨四名、一年更换、则军民人匠、输力惟均、而本厂役用、亦不乏矣、
　　一盘过本厂收积生铁、除碎铁不筭外、见在生板铁二百三十二万四千二百斤、熟铁七十五万六百六十斤、铜铁二十二万六千五百斤、松铁二十一万一千七百一十六斤、每年本部额运生熟铜铁五十七万九千七百斤、大约见彀三年支用、若不从宜节省仍旧原额炒炼、则柴炭价高、军力劳竭、月增岁益、必难支持、合无除弘治十七等三年减免四分外、自正德二年以后、不拘常额量设炉座、每年止尽军民夫匠办纳柴炭多寡计筭炒炼铁料、不许将柴炭浪费以致军民加倍、违者许令本厂郎中参究治罪、仍将收买柴炭若干、炒炼出铁料若干、按月开报本部、以凭查考、以后铁料缺少、另行议处、如此则铁料不致缺乏、而军亦得聊生矣
　　一遵化铁厂。访系永乐年间。在于地方砂坡谷开设。后迁地方松栅谷。正统年间迁今地方白冶庄。彼时林木茂盛柴炭易办。经今建置一百余年。山场树木斫。伐尽绝以致今柴炭价贵。若不设法禁约。十余年后。价增数倍。军民愈困。铁课愈亏。合无行令本厂郎中。出给榜文。严加禁约。着落各该卫所州县巡捕官员。晓谕地方军民人等。不许在于应禁山场擅自樵采开垦耕种烧窑烧炭违者许本厂郎中捉拏照例问发。每月各该巡捕官员。仍具不致扶同容隐状申缴本厂郎中知会。则人知警惧。木渐滋生。而日后之用可供矣。
　　一每年解运铁料、本部差委武功等三卫千百户等官领运、自铁冶起直抵京城。止是沿途军卫有司起车二百八十余辆。每辆用车脚价银三两五钱。共银九百余两。访得各卫委官多方作弊。将铁关领出厂或就并车装运。或将低铁抵换。遗弃路道者有之。经年累岁。运送不完。脚价任其侵欺。岁月任其延捱。部中厂中。两无稽考。合无今后运铁前项军职不必委差、就于本部合属官内、选差一员、管厂郎中行取车辆出给批文、定限解部收、取批回、庶使解运不致迟延、而铁料亦无疏虞矣
　　一卷查本厂遵化县杂造局铁匠、永乐年间原额七十二名、除户绝等项外、见在止有三十七名、俱在本厂看守、炒铁囚犯、应合照旧、
　　一法司问结囚犯解到本厂炒铁、是遵化县杂造局官吏监督炒炼、先年题准每名日支粟米一升食用每月俱在蓟州各仓造册关支、又于附近州县拨致医生三名、遇有囚犯疾病合药调治、良法美意、最为切当、其粮米应合照旧、但所用药饵因无官钱莫由措办、虚应故事、有负　朝廷矜恤之意、合无今后每年、将本厂轮班匠价量支买办药饵收贮、如遇囚犯□病、该局官吏、即令医疗、毋致失所、仍行沿途逓运所衙门、如遇囚犯发到、不拘多寡、实时起解、毋得稽留、及禁约防夫人等、不许辄加捶楚、夺取衣粮、违者许本厂郎中挨究重治、
　　一本部管厂郎中、虽奉有敕在彼提督、但于各该军卫有司官吏贤否、无考察之权、军民词讼、无受理之例、以致人多怠玩、事不奉行、合无今后各军卫有司、但遇事关本厂、听从郎中处治敢有轻视违抗者、许本厂郎中、照依钦奉敕谕事理、应拏问者拿问、应参奉者参奏、如此则人知遵守、而事体止帚一矣、
　　皇明经世文编补遗卷二终
　　皇明经世文编补遗卷三
　　华亭陈子龙卧子　宋征璧尚木　徐孚远闇公　顾开雍伟南选辑
　　宋存标子建参阅
　　吴□□奏疏（疏）
　　吴仲
　　疏
　　重开通惠疏 
　　预处边储以图治安疏
　　重开通惠疏【重开通惠河】 
　　先该平江伯陈锐都御史李裕臧凤俞谏高友玑、御史薛为学杨仪杨璋秦越向信、主事邝珩、给事中翟瓒、镇远侯顾仕隆、署都督杨宏等、各题前事、内向信一疏、尤为明白简当、凿凿可行、但事屡议而竟无成、言虽切而卒无补、臣窃思之、水陆转运。其劳逸省费。较然甚明。况陈锐等多累朝漕运名臣、言必不妄、臣因考之元史至元二十九年、都水监郭守敬建言、疏凿通州通惠河、引水置闸、兴工之日、世祖命丞相以下、皆亲操畚锸为之倡、置闸之处、往往于地中得旧时砖木、时人为之感服、船既通行、公私两便、先时通州至大都五十里、陆挽官粮、岁若干万民不胜其瘁、至是皆罢之、自是漕运无转搬之劳。而一代事功。卒归于守敬焉。及考金水海子白浮瓮山诸志。典籍昭然而可据。踪迹尚在而可寻。何独我朝。必用置闸河于无用。费脚价而不惜哉。臣又恐有风水家之说。近都山泉亦无大水若桑干者岂有冲决之患因访之上源。见于诸陵无损。遡其末流又于都城无害。且源头活水。运亦流不运亦流初不因运之行止而为河之开塞水之盈涸此理甚明。足破羣惑。况通流等八闸闸石见存。无事于添补。闸夫见在。无事于添佥闸官见任。无事于添设。近年营建大木。皆由此河。直达大通桥下。滔滔无阻。参将王佐。曾举而行之。特易易耳。但每至垂成。辄复中止者。车户歇家为蠹甚大祗为权势之车辆罔利之牙税不便所阻臣又考之元史。漕运粮储南来诸物。商贾舟楫。皆由通惠河。直达海子登岸。元时海子在宫城之外未闻湾民饿死。况今止通军民粮运。其官私货物仍旧。亦未为全绝其利源也臣尝窃料闸运一年。可省脚价银十余万两。今当民穷财尽之时。于国计不为无补臣几欲具疏上闻、尤恐识见未真料理未周、不果、继而见在京各卫。因往通州关粮。或被官吏冐支。或被行伍骗匿。或子侄不肖而花费。空手而回或阴雨连旬而放迟。盘缠过半。累害呈告到官。皆为有名无实。臣因考之汉唐都关中。宋都河南。皆由汴由渭。直达京师。未闻有贮国储于五十里之外者我朝通仓。政如唐时渭口置仓以渐般运耳虽近京师岂可与太仓并列其初如徐德等仓故事。只有神武中卫小仓。巳后因漕运来迟。暂将京储收贮通州以待转般因循苟且岁月既外遂为三七定例嗣是莫之能改。遂使一代官军。不沾实惠。又欲具疏上闻未果。然此特其利害之小者耳。臣近因穵运边粮。备防边关塞堡险隘远近。以防不虞。因知密云等处。皆有间道可通。若使奸细为之向导。轻骑疾驰。旋日可至或据仓廒或肆烧毁国储一空则京师坐困矣虽有言者。但以闸运省费为言。而卒莫有以先代之故事。间道之危机。为　陛下告者。　陛下信之不专。行之不决也。语曰人无远虑、必有近忧、传曰成大事者不谋于众、惟　陛下留神省察、谋之二三元老大臣而独断焉、万一臣言或是、误蒙采纳、即今漕运会议在迩、乞敕户工二部、查照先今节次题覆事例、一并议处、着廵仓御史会同工部管闸修仓主事、兼理闸运、闸板见存、修补借之各厂、少有疏浚、并其它用度量、支修仓余剩廵仓赃罚、并所省脚价、民财民力、一不妄费、大运京粮。姑听陆路自进。且令觅船顾人。畧运百万以试之。如果可行。就将省下银两。葢房造船。筑堤展河。次第举行。所谓三七通粮。渐拨京师。自二八一九而全输矣兴　国家自然无穷之利。杜后世意外不测之虞。所谓富国强兵。殆一举而两得之矣。该户部查议差官会勘户部尚书王軏、工部尚书何诏、会同总兵官杨宏等勘议、嘉靖六年十一月十三日题覆
　　预处边储以图治安疏【边储】 
　　臣窃惟北虏犯顺、在古为然、三边解体、于今则甚、近宣府地方、达贼入寇白阳等处、墩台不举火、游兵不应援、恣意杀掠、如入无人之境、臣窃思之、犯顺常也解体变也。常可也。变不可也。臣请为　陛下陈之、军士所以解体者。其初葢缘流贼窃发诸郡。边军内调征剿。因窥见中原之人民。安居而愞脆。中原之军士。安间而怯懦。阴有轻玩之志。既留操备。又窥见京军无锋镝之患。天颜滥近狎之恩。堂陛无间。遂成骄矜之习。后回本镇。债帅不能体恤。懦将不能振率。包揽上纳。行粮折干。多方剥削靡所不至。至于粮草久缺。略不经心。冻饿而死。全无顾惜。一有声息。乃使之裂虏枵腹以御强敌。如驱羣羊于猛虎。纳生人于沟壑。所以大失人心。且如关山全军败没。镇廵奏报杀伤纔二十人。人命死于无辜。其家不蒙厚恤。既无激劝曷励将来。驯致今年杀都堂、明年杀总兵、当时庙廊处置未善。姑息太过。所以今日威令荡然。而无所忌惮矣。为今之计奈何。结之以恩而巳葢必特颁明诏。痛目引过。以诚感人心。以言谢天下。如唐德宗山东之诏。使人挥涕激发以奋其志。优其赏赉。时其衣粮如宋太祖裘帽之赐。使人感恩怀德以革其心。然后徐复以威慑之苟犯吾法有杀无赦。赏罚严明。人心悦服。乃可以守死即戎。久安长治。不然。纵无大羊之患。必有藩镇之祸。断断然可逆知而预料矣。但当国家多事之秋。司农告乏之际。出纳无常。措办无计。不过曰开中曰纳粟而巳。然开中之弊。价轻则势要占窝。价重则商贾失利。纳粟之弊。非惟名器太滥所谓医眼前之疮。剜心头之肉。此皆利害相当。殊非计之得者。臣待罪通仓。查得先该工部左侍郎赵璜题准查修河道以便转运。以大利官军、臣反复筹之。以水计陆。一年可省脚价二十余万两。无开中纳粟之劳。有富国强兵之实。凿然可以行之百世而无弊。伏望圣明查照赵璜题准钦依内事理、即日举行、毋容阻挠、所省脚价、尽发各边用、二三年间、将见三边足食、万士归心、然后以令则行、何强梁之不消、以战则胜、何丑虏之足虑、又加以将帅得人、朝廷之上、永无北顾之忧矣、臣闻古之贤君减后宫之需、发内帑之积。以供边费。无所顾恤。况不劳巳之力。不费巳之财。亦何惮而不为乎。
　　皇明经世文编补遗卷三终
　　皇明经世文编补遗卷四
　　华亭徐孚远闇公　陈子龙卧子　宋征璧尚木　何刚悫人选辑
　　宋存标子建参阅
　　钱□□文集（议）
　　钱楩
　　议 
　　鹻咸 
　　筑堡 
　　徭役
  </div>
  <div class="pagination">
   <a href="皇明经世文编_page170.html">
    上一页
   </a>
   <span>
    ...
   </span>
   <a href="皇明经世文编_page166.html">
    166
   </a>
   <a href="皇明经世文编_page167.html">
    167
   </a>
   <a href="皇明经世文编_page168.html">
    168
   </a>
   <a href="皇明经世文编_page169.html">
    169
   </a>
   <a href="皇明经世文编_page170.html">
    170
   </a>
   <span class="current-page">
    171
   </span>
   <a href="皇明经世文编_page172.html">
    172
   </a>
   <a href="皇明经世文编_page172.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
