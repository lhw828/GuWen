<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 85 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 85 页/共 103 页</h1>
    <div class="content">通使之权国内不可一时或缺遇有君位未定或国君尚在冲龄或有疾病不能躬理朝政则通使之权必操于摄政者如英国君主寿治第三布国君主费德理第四皆患痴颠之症当时遣使接使皆归摄政又如昔之波兰国择主未定时依然通使
再国君尚在冲龄或因疾病其简派之摄政大臣于议立条约缮写国书等事皆当代君秉权画押仍系国君出名至国君让位之后与被敌擒去寄食他国者皆不得操遣使之权
出亡之君虽失君位未必失通使之权新君虽得君位未必有通使之权盖接待某君之使臣即为与某君交好之据或与得国新君交好互相通使或仍与旧君往来认为正主或与二君均不交往皆由各国自行裁夺欧洲大国遣派驻札土耳其南亚美利加以及瓦墨两邦之总领事官均兼公使之职○历来出亡之君有仍行遣使之权者各国若不欲结交新君即仍接旧君之使
旧君与得国新君皆遣使臣同膺公使职衔无论何国不能并接否则招尤受累更有此国不愿认彼国所称之号以及自主之权往往不接其来使者此乃失和之衅昔有法国宰相名马塞林者曾接英国霸主格龙威之使于其旧君之使遂拒而不接又英国君主槎耳第一在位时国会揽权与君相争皆遣使土国该国接待国会之使而不接其国君之使此皆二百余年前之事于十五年前义国君主职据纳邦各地乃遣使英国英遂接之复函致纳邦之使谓现在不能以纳邦为自主之邦即不能视该使为公使矣时有日耳曼数邦不接待义国之使义国发给该邦领事之准行执照概行撤销以示酬答焉欲仍保全两国和好当另设法变通十五六年前布国新君登位各国遣使庆贺时有义国使臣布乃却之不接以为尚未认义国后乃议定将该使文凭之上改书某君头等钦差大臣布遂接之盖意在其君而不在其国也○日耳曼虽有数邦尚未认义大利之国而义国使臣仍行驻札京都惟于一千八百六十五年将使臣撤回改派办事大臣暂署以其免递国书之故耳
论接使之权
凡自主之国除与某国立约议定不得接使外莫不有接使之权然非有条约言明其国并无必接之势布俄两国各遣使臣驻札罗马而教皇使臣两国至今尚未愿接待教皇使臣洋语称为农司虽使臣过境其准否仍听该国自便但拒而不准者实为罕有一千八百五十四年美国驻札日国公使赴任路过巴黎该大臣函致法国欲在该处暂息数日法国未允并覆以若该大臣毫不逗留方准其过境查该使名苏类原系法国人氏与该国执政大臣素有嫌隙今膺公使路过此地恐藉其权利滋生事端是以未允其在此停况现在各国皆互相通使且常川驻京成为常例如既认某君为国主而绝其来使者非有紧要之故断乎不可发氏云凡邦国因事故不欲某国使臣入境应于边界内限定某处遣员告知不准入境方可盖使臣既奉命而来不可无故阻其前进
有允准接其来使而从中立定章程如按现在常例某国之人充他邦之使其本国之君不以全权钦使接之但视为办事大臣按日耳曼国会定例旧都福兰阜之人除在本都充当国会大臣之外不得在他邦选膺此任○按某国人民既入外国籍贯若彼国授以公使之职驻札故土亦无不可如近时俄巴两国所遣驻札法国公使均系法国人民而改入彼国籍者○按今日耳曼小邦往往有选派奥国人民在奥都充当办事大臣之事于一千八百五十五年昂蒲各处有委派英人在伦敦作为办事大臣者此等使臣除供职外仍属本国管辖而仍归本国管辖更有因来使之职衔为他国辞而弗接之者至教皇之使不必以教皇所授之权接之盖断无他国干预内政之理耳日耳曼奉新教各邦以及丹国概不愿接待教皇之使因教皇夜郎自大时以吾子呼君主焉○英国与教皇通使昔为例所严禁惟于一千八百四十三年方弛此禁虽然仍不愿接方外之人充教皇之使○法国虽接教皇之使仍有条约限其权利故凡有使臣前来必先查其全权字据与约相符方准其供职
有素敦和好之国而不接来使者其故非因其国实因其所使之人耳盖使臣之职必须人品端方方可令他国推诚相信如他国不接某使而必欲令其接者非智者之所为也或处于势不得已勉强接待者必致使臣见憎他邦断难称其职守尚有迫于时势隐忍不敢言者至隐忍接待憎恶之使于公务既无裨益则于遣使之国有伤国体
邦国应差遣何人断无听他国指择之理但各国往往将拟派何人预为知照以免生不协之处该国即可示覆或愿接来使或请改派本国亦可于他国未派之先声明愿遣何人前往充使但声明请拣素无成式可循昔者教皇欲遣使奥日法葡等国是时议定教皇务须先行定拟使臣三名开单寄送各国听该国君主从中选择一员前来充使至欲派使臣知照前往之国国君亲理者甚少常由任满公使或由暂行署理之官或由本国总理衙门大臣皆可凡遇此等事件应彼此面商而不动公文盖虽有不协于国体并无妨碍邦国有拒绝来使而不接者各国概不究其情由随即改派惟英国则不然凡遇此事不但究其情由并须彼国指出实迹非平空怀疑方可不接虽然仍不遽行改派亦惟令副使暂署是缺而已如一千八百三十二年英遣公使于甯者驻札俄都俄主不接英乃委副使暂署迟至三年方改派正使
既经面议若彼国仍欲遣不协之人本国即可声明不能接待但非有重大情节不可拒绝如是之甚恐当升平无事之时忽绝使命而易于启衅一千七百五十八年瑞典曾拒英国公使葛德利者一千七百九十二年萨君曾拒法国公使塞蒙费者一千八百二十年又拒布国公使马尔顿者以该使臣之妻系法国弑君者之女一千八百四十七年汉诺福国主曾拒布国公使威司发者以其崇奉旧教故耳
论使臣等级
凡使臣之等级皆由本国派定虽由本国派定仍有限制之处因西洋各国往来之礼稍分畛域而所派使臣等级亦当因之而定其所遣使臣何等仍听接使之国自主
至遣头等公使之权惟皇帝君主及民政大国有之凡君主之国较之民政稍尊至教皇亦系君主之国故能遣头等公使○昔冉瓦威尼司均系民政之国所遣皆头等使臣按现在民政之国美为最大从无遣派头等公使之事若附庸及民政小邦与半主之国无此权者虽遣头等公使大国概不接焉法国君主路易费里在位时凡诸侯各国惟准遣三四等使臣驻札巴黎若遣全权大臣必不接待盖彼之头等公使我既却之不受我之头等公使亦不遣之前往因礼尚往来务使职衔相埒耳
其在外公使或另有重大事件商办或因庆吊大典暂加头等职衔者有之署任及驻劄公使遇有此等事亦可加以特简职衔
论遣使之多寡
此国同遣数使前往彼国原无不可其使或各有专责或同办一事但同遣数使之故必须有另外情节如前往大会议立和约以及会商重大事件该使臣或同等或分尊卑皆可凡使臣同等则同礼异等则礼分尊卑○昔日耳曼大诸侯遣使国会公举皇帝常有各遣使臣二三四员至该诸侯遣使奥国亦复如是一千八百十五年维也纳大会英法各遣全权大臣四员俄葡各遣三员奥布各遣二员一千八百五十六年巴黎大会以上各国皆遣全权大臣二员
遇有诸国会议事件各大国皆特简本国总理各国事务大臣为头等公使其驻劄该国公使作为二等全权大臣二人当推总理各国事务大臣为首以其熟悉外国事务无有逾于彼者矣据越克佛尔云昔荷兰众省合一之国并遣头等公使八人前往孟思德之会内有二人曾经出使数次即欲挟制其余六人由此观之使臣虽多未必于事即为有益云
昔时遇他国有登极大婚诸大典礼亦有特遣数使遇他国帝王登极威尼司民主之国以并遣二使致贺为常至遣使见教皇往往有遣三四员者而荷兰亦曾并遣使臣三员为英国新君致贺前往庆贺者但现在特遣一人率以为常其特遣数人同膺头等公使一节有拒之不接者有愿其多遣者一千七百四十一年日耳曼皇帝登位诸侯各邦皆遣使致贺其并遣数员者法国初不认其使终遂允之仍言此次如是以后不得援以为例○昔者每遇教皇登位凡奉天主教之国皆遣使以致顺服之意至遣使谢罪向来常有之事而其尤着者一千六百八十五年冉瓦遣使法国谢罪又一千七百九年英国遣使俄国因俄国公使在伦敦被人淩辱除此旷典外至常川驻劄公使一国遣数使者甚鲜有遣将军专办军戎事件而另有使臣照常办事交涉事件者现在惟俄布两国如是盖因人多则各执己见互相嫉妒于应办公事无益而有损矣是以各国欲专为探访事件于公使之外另遣随员参赞该员等虽得与本国往来行文亦皆归公使管辖奥法遣使驻札布国于正使外复遣武弁一员为参赞布国亦遣参赞从使奥法至俄国遣参赞从使布国系专理通商事务
每有公使一人兼办数国之事亦有数国合遣一使者各国遣使日耳曼诸邦常有一员兼使数邦者美国于一千八百五十六年定例凡本国使臣遣往某国后又简为兼任他国之使者则于正俸之外复增其半一千八百二十五年南亚美利加之拉布拉他遣使巴黎兼理英国交涉事务英国始而尚不允准盖谓该国应专使前来驻札后亦未曾坚执此议乃准其兼任至南亚美利加诸小国每特遣一使兼任英法现亦视为常例○日耳曼诸小邦遣使布奥常有数邦共遣一使者
论遴选充使之人
查公使之职较各等职官尤须才能干练足以胜任为首务然拣择充使往往更察其人系绅耆子弟家道殷实与否以及所奉何教凡此虽无关紧要而于事之成败时有所系
有时君奉天主教其臣须同教者方遣出使今教皇遣使仍不异是其威尼司民政国则不然向无遣教士出使之事越氏曰威国此举因教士无子嗣自不虑国事于将来且既专心教务几成异域之子民焉史载昔有妇人身膺公使出使他邦之事但事涉罕异按现在各国之政治风俗难以复施于今日矣于一千五百二十九年德法两国讲和法君请太后德君遣公主议立和约相传谓之夫人约又法君路易十四曾遣欧莲夫人前往英国说槎耳第二使其弃绝荷兰联合法国以上所载妇人虽有公使之责办事亦颇着功效但当时并未明授以公使之职至妇人而明授以公使之职者惟孀妇盖氏而已伊夫系法国将军没后法君乃于一千七百六十四年赐以符节授以国书令其出使波兰此系妇人充当使臣尚有假冒妇人而暂膺公使者昔法君路易十五在位有名柏蒙者始而随使英国充当参赞后复擢为正使因其泄漏机密被劾调回本国路易十六命终身着巾帼以辱之因其从前着巾帼为使
论使臣名目及解任之故
遣使之名有三曰常使曰特简曰密使令一人兼办者有之同遣数使者亦有之但自立驻劄公使以来率归一人为常
使臣解任或暂停差务其故有七文凭限满一也撤销全权字据二也本国调回三也彼国辞回四也自行告退五也本国君薨六也驻劄之国君薨七也遇驻之国君薨使臣遂暂行停任俟接到国书呈递新君方照常供职
论密使
邦国有时密遣亲信一人办理紧要事件而不加以公使之职者如遇应办事件必须有公使之职方可有成者亦准其临时呈明彼国
此国遣使本无公使之职而彼国原谅接待者有之盖现有事故而不欲彰明以接来使也法国自路易十四路易十五以来常遣无名之使以便办理机密事件并有特遣妇人膺此任者亦复不少
以上两项使臣若本国既知其情仍当妥为保护遇有各项典礼该使不得与焉
　　论使臣等级
丁韪良译
论使臣分等缘由
中古以上其代君代国办事使臣并无差等其常川驻劄公使与特简公使亦本无区别盖昔之罗马国有席卷天下之心以为无庸遣使常川在外至日耳曼国皇帝亦有是心而不遣使臣驻劄各国焉
自威司发里和约二百余年来以后而遣使驻京之例乃通行其内设常兵以自固外遣公使以结好二事并行而各国自强之道自此始其使臣之分等亦自此兴矣
查头等公使乃代君办事者也全权大臣及驻劄等使乃代国办事者也既定使臣等级则彼国接待之礼不得不相称焉
按旧例头等公使位居二等公使之先如威国遣头等日耳曼皇帝遣二等其位之先后自易分晓但二使若系同等则按两国君位之尊卑定伊等之先后其争执难定无逾于是矣史载一千七八百年间互争礼节之事不可胜数多有因此失和者如昔时日国日斯巴尼亚之使无论何事丝毫不让于法国之使又日耳曼诸侯之使不甘居民政大国使臣之后此往事可征也
自奥京大会议定章程而入大国又在法京立约互相遵照之后此等争执方尽销除无论何国使臣皆不得作争先之想盖照新章不惟定以等级且于同等使臣之内按其呈递文凭之期判其位之先后惟教皇使臣不归此例而仍以首位尊之也
查八国使臣于一千八百十五年三月十九日在法京会议定立使臣次序章程以杜妨碍公务之弊并免生彼此争执之端均各画押允准遵守复请他国照章办理其条款开列于左
第一款
使臣分为三等安巴萨多尔与教皇使臣一也特简公使与全权大臣以及凡能将文凭呈递国君等使二也将文凭呈递总理各国事务大臣之办事大臣三也
第二款
惟安巴萨多尔与教皇所遣使臣均系代君身行事因而特尊
第三款
特简公使不得因有特简之职遂位居在先
第四款
凡同等使臣按报明到任之日起算以定其位次先后至教皇使臣则不归此例
第五款
各国应自定接待各等使臣之礼以期画一
第六款
凡国君或同宗或姻娅或同盟其使臣皆不得故作轩轾也
第七款
遇有数国议立和约以及各项文据若系平等之国皆须掣签以定使臣画押先后此下有奥日法英葡布俄瑞八国使臣之印押
至一千八百十八年十月二十一日五大国复在艾克司会议定立专款以补前约所未议及之处其续款开列于左
前在奥京议定使臣次序章程内有尚未详尽之处兹复议立一款以免日后复有争执先后之弊今吾五国议定嗣后彼此驻劄大臣位居二等公使之后署理公使及办事大臣之先此下有奥法英布俄五国使臣之印押
此次所定章程各国一律遵照故现在使臣分为四等安巴萨多尔与教皇使臣一也特简公使与全权大臣二也驻京大臣三也署理公使与办事大臣四也则使臣分为四等各国或明许或默许皆作为通行之例一千八百四十六年奥使在荷兰京都曾与那搜诸侯之使争位次前后论者谓奥使违例盖诸侯之使抵任在先例应位列在前也○土耳其则分公使为三等即安巴萨多尔密尼司德以及办事大臣是也
使臣到任无论何国之使祗以该使与他国之使呈递文凭日期互相比较而定其前后次序遇有某使呈递又凭在先而他国在后其在后各国虽有未认其国者亦当居伊之后南亚美利加诸邦叛日国自立日国久不认其为自主虽然彼此使臣在他国相遇往往仍让该邦之使位列在前近来萨君兼并义大利诸邦成为一统虽有数国不肯认之而彼此使臣在他国相遇亦无与之争位次者
或问遇驻劄之国君薨或国有大变其旧使另行呈递新凭似此使臣次序何以处置系仍按前次呈递之日起算抑接此次呈递新凭之日定欤
曰此节向无成例当由众公使自行计议查一千八百三十年法国民变逐旧君而立新君是时驻京公使会议时各使仍按前朝所居次序又布国君主费德理第四薨逝之后驻京公使会议时亦皆照此办理至一千八百四十八年二月法国大变而立民政旋于一千八百五十二年又变而立皇帝驻京公使皆按其呈递新凭之日以定次序
其特简公使例无推尊之处其所异于常使者祗所办之事不同耳其次序常有同僚公使让之在先者是礼也非分也
论头等公使
按例安巴萨多尔与教皇使臣皆系头等公使凡头等公使皆有摄行君事之权然各国未尝以待国君之礼款之在驻京之各国公使署内聚会头等公使亦当让总理大臣位列在前该使于前往之国有径行面君商办事件之权因为彼君亲信之臣故宜宠膺异数然亦有名无实因头等公使遇有事件亦皆与总理各国事务大臣商办与二等无异若有时与国君会晤总理大臣亦须公同商办其君权有限制之国要皆如此若君权独断之国或异是
其头等公使遇要事欲面国君即可概不通知径往宫门求见面为陈述按常例教皇惟准奥法日葡四国特简头等公使前往罗马以其系奉本教之大国故耳而待法国头等公使尤为从优如凡有公举教皇之事其公院按照旧例虽名为扃门必留一小隙以便该使与议焉至二三等公使当先行文知照总理大臣请示觐见日期头等公使其余之权利祗在礼节而礼节有时关系公务良非浅鲜按奥京所定章程教皇头等公使虽到任最后仍居各国头等公使之先教皇头等公使衔名有二一曰农司一曰雷嘎雷嘎者用以差往崇奉教皇各国农司为常使之名雷嘎为因事特简之使
论二等公使
在一千五六百年间各国渐事骄侈特简代君头等公使其位至尊且重于是奢华相尚礼节难周以致经费浩繁遂有遣派公使职位稍逊之举因既不代君身礼节亦可从减乃定其名来西当即驻劄也
后复于驻劄外立因事特简之使此系奥法创之而各国效之雷雅云驻劄之名渐贱而凡膺此职者并以特简公使为名于是接待二等公使之礼渐增始而杂乱无章自一千七八百年间方有条理至维也纳即奥京章程之内以特简公使全权大臣及寄文凭于国君者皆归为二等二等公使恒有授以特简全权便宜行事大臣之衔者由此观之凡公使无摄行君事之权而寄文凭于国君者即为二等于一千八百十八年复定例改驻劄之职为三等英法两国向无三等之使○教皇二等使臣名安德农司于一千八百四十九年有此等使在荷京与英国使臣争位次前后英使不让按维也纳所定之约惟教皇头等公使之农司方不限到任先后之例位恒列在前
论三等公使
驻京大臣原归二等公使之内后因特简公使每邀尊位于是将驻京大臣渐降一等列为三等虽教皇威尼司等国未经允行而诸国已遵行之
查维也纳章程有特简公使全权大臣以及凡能将文凭呈递国君等使列为二等之语是明将驻京大臣列为二等也或曰于一千八百十八年十一月二十一日复立专款殆因前章未曾虑及驻京大臣日后有争执之处耶曰议立章程各员亦谅无不知也其艾克司所补专款将驻京大臣改为三等嘎尔席雅云驻京大臣一节不可因此即视为署理公使而不以公使视之也按此则驻劄位居特简与署理之间且按补款驻劄职系公使不因改等而并改其职也其原款亦未废弃惟增款以发明之耳
论四等公使
四等公使其实任者名办事大臣法英两国除总领事官可兼公使外并无办事大臣名目文凭系呈递总理各国事务大臣至署理者因头二等公使或暂行离任或撤回本国由该公使等妥派代理声明于驻劄之国
其实任者位列署理之先因维也纳章程有将文凭呈递总理各国事务大臣之语是指此实任耳署理头等公使者位在署理二等公使之先
论委员出差
凡派委员前往外国毫无公使之权但委员遇有查办疆界或收发帑项事宜常有加以公使之衔者盖听遣之之国定其职衔
更有不归公使之列者瓦墨两邦驻札土京之办事大臣不与公使之列亦无公使之权利因其专理本国事务不干两国交涉事件亦可加以驻劄参赞或本国委员之职但不得作为公使也亦不得邀各项礼节以及享受使臣各项权利所遣系某国人仍归某国管辖不授以文凭惟赐以训条或荐书而已
　　论使臣职守
丁韪良译
论使臣文凭
凡出使者自头等以及各等公使皆奉有文凭以昭职守其文凭系本国之君藉使臣以转达彼国之君即谓之国书可作为该公使全权之据实则书内祗载使臣所膺之职不详其所办之事
按国书无一定成格当按两国之君或位属平行或有尊卑之别以定体式
国书于未经呈递之前按例先令抄录一分送呈总理各国事务衙门以备查阅至呈递之时按照驻劄之国常例与来使之职国主或应升殿收受或在宫内收受皆听之各国公使驻札土京于呈递国书外另递公文于宰相与总理大臣所呈宰相之文应于未递国书以前呈递至呈总理大臣之文可委参赞或繙译官代为呈递此项文件非国君御笔亦无国君印押惟由本国总理大臣书写而已
国书应递某君者某君原当亲为收受若遇国君尚在冲龄不能亲接而政归摄位者当视此摄位之人有代君收受国书之权否此端于一千八百四十一年起自日国威公摄位之事该爵援引母后马理成案欲代伊君收受国书不知母后摄位与臣工摄位者事甚悬殊不能比拟于是法国将本国欧公摄位之事函告之内载欧公摄位因伊君路易第十五尚幼该爵居于君侧代受国书立即转呈幼主云云威公当即照此办理英国当今女主其夫薨逝之后即委大臣数员代接国书
公使之职责任綦重若本国遇有大变或君薨或国君退位以及驻劄之国君薨等事自当另行更换国书并全权字据遇有公使升降该使原领文凭即应注销另换新凭○以国君而言教皇与民政国君相若盖民政国君遇有推择本国在外之公使无庸改递文凭即民政国君驾崩邻国之君亦不缟素
如该国或本国或驻札之国事故不久即可定局虽该使暂无国书仍可以公使视之俟该使一经接到国书即可照旧供职并无他项典礼祗再行呈递并照例附以陈词一本而已
某国遣派数使若皆同等即合递国书一分不必分递若遣派公使一人奉有数分国书即由该公使前往各国次第呈递可也
国书一节彼国非另有情节鲜有答者即答之亦不过以来使之才德出众不胜欢欣等语覆之而已盖国书原令其接待来使既接来使又何必覆以书哉本国之君尚有授使臣以荐书者或与彼国宗亲或与秉权大臣以及地方各大宪皆可
论全权字据
凡公使会议和约立盟等事皆当镌有全权字据其全权字据大抵为便宜行事之证然必另授以训条以限制之
至常川驻京公使其文凭即作为全权字据如另有会议事件方待授之全权字据有限于某事者亦有便宜行事者惟便宜行事者为真全权字据若当与某国会议亦应载明其特简大臣前往诸国大会者不另授以文凭祗以全权字据为证而各使即将字据互相抄阅或呈递掌议大臣亦可
昔之镌有全权字据大臣有与无论何国会议之权今则不然其所与会议者皆载明字据之上昔者英国女主曾以此项文件授与本国公使派往荷兰与诸国会议
论训条
上文载明训条原以限制全权其全权字据为呈验前往之国其训条为使臣遵循办事之具若勒令呈验训条即属有违公法盖彼既有文凭或全权字据为证即可以推诚相信矣
训条有公密之别或详论一切或略述梗概有口授之者有笔书之者亦有至会议之国随事酌核增减更易之者总之密训非奉有本国特谕该公使不得擅自泄漏其公训若必须呈明方有裨于应办之事则酌核呈明者亦有之
论用暗号传递密信
本国与在外使臣往来信函遇有利益攸关必须慎密机关以防漏泄故本国与各使训谕以及各使与本国信函每用暗号传递之法其法有密字表以便书写复有释字表以便讲解至如何用法另有专书论之然必须累牍连篇方能稍知梗概无如所载之法多有费解似惟恐人知之者原书所载诸法虽不妨代为摘录以愚观之实为多事况各国以密字传书亦非同一法凡出使者务须先悉其本国所用之法
此等密法尚有加减笔画更改字式以及跳越字格而读者但加减更改之法需时孔久诸多不便虽无释字表亦能被干系之人窥破盖被若悉心揣摩详加猜度多方比较不难将书内机宜探索而得也倘密事一旦宣露则用此法者岂不枉费心机其用跳越字格而读者亦不甚便捷如尺素短札用之尚可较前法似为妥协
至用数以代字较以上二法似为尽善因数目可以编配无穷尽写解释亦甚简便遇有机密信函专弁寄送更为妥实而费用较繁然各大国寄送密信率皆专弁
另有一法亦甚妥实并费用较省系将密信锁置铁匣外包油布本国与在外使臣各执钥匙以便往来开启
论执照护照之别
发给执照原为途中任便往来各处文武职官保护之用当升平无事之时凡人领有执照安分守法者既准其各处任便游历则使臣前来更当毫无阻碍至争战多事之秋于执照外由用兵各国另授以护照以便使臣过境免有险阻之虞昔者法英交战有法使某驻札布国者由福郎佛尔起程前往布国路过汉诺福被擒解交英国而法国未尝以英国背公法者因该使未向敌国请领护照而擅过其境也是时汉诺福为英君管辖斯时统兵将帅各员按其所辖地方远近亦有发给护照之权因遇有重大事件紧急公文必须专员寄送者是以不得不授以此权耳
　　论出使人员
</div>
    <div class="pagination">
<a href="皇朝经世文续编-清-葛士浚_page84.html">上一页</a><span>...</span><a href="皇朝经世文续编-清-葛士浚_page80.html">80</a><a href="皇朝经世文续编-清-葛士浚_page81.html">81</a><a href="皇朝经世文续编-清-葛士浚_page82.html">82</a><a href="皇朝经世文续编-清-葛士浚_page83.html">83</a><a href="皇朝经世文续编-清-葛士浚_page84.html">84</a><span class="current-page">85</span><a href="皇朝经世文续编-清-葛士浚_page86.html">86</a><a href="皇朝经世文续编-清-葛士浚_page87.html">87</a><a href="皇朝经世文续编-清-葛士浚_page88.html">88</a><a href="皇朝经世文续编-清-葛士浚_page89.html">89</a><a href="皇朝经世文续编-清-葛士浚_page90.html">90</a><span>...</span><a href="皇朝经世文续编-清-葛士浚_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
