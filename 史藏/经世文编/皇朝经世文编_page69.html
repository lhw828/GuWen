<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 69 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 69 页/共 219 页
  </h1>
  <div class="content">
   魏源

中庸之为子思子。尚己。而坊表缁衣与焉。有征乎。曰有。隋书音乐志载沈约之言曰。礼记月令取吕氏春秋。缁衣中庸坊记表记取子思子。乐记取公孙尼子。一也。御览引子思子曰。天下有道。则行有枝叶。天下无道。则言有枝叶。今见表记。二也。文选注引子思子曰。昔吾有先正。其言明且清。国家以寍。都邑以成。今见缁衣。三也。且坊表言必称子。而引论语之文。间一。又数引春秋。间二。且独称子云。子言之。与他书记圣言体例不伦。间三。三征既明。三间俱释。于是曰。圣人忧患天下来世其至矣。删诗书。正礼乐。皆述而不作。有大义。无微言。岂预知有论语。为后世入道门哉。假年绝韦来。天人性命之理。进修聚辨之方。无咎寡过之要。胥于易乎在。子思本祖训发挥之。故中庸一易道也。表记言正而合道。见称伊川程氏。则论语辅也。易之诚。论语之仁。皆古圣未发而夫子发之。不读中庸。不知诚为尽性之要。不读表记。不知敬为求仁之方。而望易论语精微犹入室不由户也。坊缁之文。其闳深诚与庸表有间。然礼坊德。刑坊淫。命坊欲。纲万事于三端。圣人既以彝伦。建皇极。而缁衣敷理化得失。为百世君民臣主师。尼门五尺所言。要非霸世所得闻者。易论语明成德归。诗书礼春秋备经世法。故坊记以春秋律礼。缁衣以诗书明治。体用显微。同源共贯。于道之大而能博者。其亦具体而微矣。世人惟知史记子思作中庸。故蓍蔡之。而此三篇之为弟子述所闻者。则自唐后二十篇书原不存。亦遂如渎迷济海沦碣矣。予悼斯道之湮微。乃别而出之。各为紬绎。而中庸则专以易道发之。用补苴先哲。其轶言时时见他说者。亦辑成篇。而后祖孔师曾。迪孟之学。大略明且备。刚矣诚矣。高矣明矣。宋汪编子思子。妄孔鲋书。而顾昧四篇之正经。弃天球。宝康瓠。傎莫甚焉。今遂摈勿道也。

董仲舒春秋繁露引坊记君子不尽利以遗民一章称为孔子之言子思垂训本多祖述如道德齐礼与夫南人有恒之言皆错见于诸篇不害其全篇之为子思也礼记郑目录于坊表缁衣三篇不言出子思子者犹三年问篇全出荀子而郑目录亦不言及也刘献称缁衣公孙尼子作者案汉志公孙尼子七十子之弟子或其尝受业子思故撰述师说以成斯篇欤然则坊缁之文未能闳深亦记不一手故也有以此三事献疑者因各为条之如此

卷六学术六师友

　　师说　
夏之蓉

古之师也以道。今之师也以艺。古之为师者。得之于心。征之于事。本于礼乐诗书。达之家国天下。大用之大效。小用之小效。故曰道也。今之为师者。本之于心。征之于言。始之占毕训诂。终之以文词。而其实归于无用。则艺焉而已。夫人才者所以用天下者也。人才之盛衰。由师道之得失。天下日竞于无用之艺。而欲以求古者明体达用之材。其不可得也审矣。然则如之何而可。曰。天下之艺。衷乎道者也。国家以制业取天下士。非以困天下之才。使之相率而出于无用也。万物之理。莫备于六经。约六经之旨。而明白简易。上下精麤本末无不该悉者。莫备于四子书。国家以是取士。欲其明天下之理。见之行事也。其不为论说。而体制异于古者。何也。曰。以意为断者。其说易于纵恣。而无以得其归。以古人之言为言者。则譬如水焉。受之以器。方员曲折。必肖之而不能踰。故制业者。所以研天下之心。而求古人之意。道也。非以为艺也。今之为师吾惑已。六经子史之书。其理与四子书相发明者。概束之高阁。而日取坊闲雕刻流传。平庸熟烂之文。转相授受。窥其意不过以此散漫无町畦。易于雷同剿袭而已。夫道降而艺。识者以为人才忧。况取夫艺之下而又下者与。且其立心如是。则不独学殖之荒落。而于人世羞耻之事尚能知之者。亦鲜矣。夫天下不患无才智聪明足以有为之士。而当其童之年。已沉没于庸师之手。迨稍稍知自振拔。而时过后学。悔已无及。其有少年科第。脱颖以去者。又不知其所学之误。直以制举业为无当于用也。而因薄夫艺而益以轻夫师。则道终不明。而天下之人才将益以衰。若夫为子弟择师。不复审其授受之故。而惟取其人之易与。而受直也廉。彼之用心。吾又恶足以知之。

　　取友论　
韩菼

孔子言损友益友。以取友不可不慎也。玉以攻而良。兰以湛为美。友固学者之所取资。然损者多而益者少。往往然也。而取友之道。在韦布之士犹易。何也。彼之愿友而来者。第恐或不如己者耳。不如己者。在我固失。而彼未始不得也。我之取友。曷尝不取其不如彼者哉。如其非不如己也。则必其合志者也。必其愿共风雨晦明者也。必其可与同患难者也。彼便辟善柔便佞三者之徒。亦何求于我而至哉。夫此三者之奔趋而至者。大概为膏粱子弟耳。彼亦何慕而至。不过以损者之三乐进焉。而子弟败矣。夫膏粱且然。而况公卿大夫乎。六月之诗。美吉甫之功。而终之曰。侯谁在矣。张仲孝友。善哉乎。诗人之辞约而义当也。有一孝友之张仲。而吉甫之受祉诚多矣。大将军有一长揖之汲黯。顾不重耶。且夫便辟善柔便佞。亦多非庸人。其始进也。每夤缘文字以自见。萧望之之门。乃近一郑朋。朋之奏记。笔亦可观。然迹其反复便辟善柔便佞。无一不极。足以死望之而有余矣。马融班固。千秋之作者也。自融在梁氏。而李固诛矣。固在窦氏。称功颂德。祇取殒身焉。二君子者。非辟耶柔耶佞耶。而又何责于朋哉。至于大臣。当畏罪引嫌之时。尤宜阖门谢客。深自咎谴。田蚡言天下幸而安乐无事。蚡得为肺腑。所好音乐狗马田宅。所爱倡优巧匠之属。不如魏其灌夫。日夜招聚天下豪杰壮士。与议论。不仰视天而俯画地。臣乃不如魏其等所为。呜呼。蚡言可谓巧中矣。而魏其亦不善自防。此亦轻通宾客者之炯戒也。

　　问说　
刘开

君子之学必好问。问与学相辅而行者也。非学无以致疑。非问无以广识。好学而不勤问。非真能好学者也。理明矣。而或不达于事。识其大矣。而或不知其细。舍问其奚决焉。贤于己者。问焉以破其疑。所谓就有道而正也。不如己者。问焉以求一得。所谓以能问于不能。以多问于寡也。等于己者。问焉以资切磋。所谓交相问难。审问而明辨之也。书不云乎。好问则裕。孟子论求放心。而并称曰学问之道。学即继以问也。子思言尊德性。而归于道问学。问且先于学也。古之人虚中乐善。不择事而问焉。不择人而问焉。取其有益于身而已。是故狂夫之言。圣人择之。刍荛之微。先民询之。舜以天子而询于匹夫。以大知而察及迩言。非苟为谦。诚取善之宏也。三代而下。有学而无问。朋友之交。至于劝善规过足矣。其以义理相咨访。孜孜焉唯进修是急。未之多见也。况流俗乎。是己而非人。俗之同病。学有未达。强以为知。理有未安。妄以臆度。如是则终身几无可问之事。贤于己者。忌而不愿问焉。不如己者。轻之而不屑问焉。等于己者。狎之而不甘问焉。如是则天下几无可问之人。人不足服矣。事无可疑矣。此唯师心自用耳。夫自用其小者也。自知其陋而谨护其失。宁使学终不进。不欲虚以下人。此为害于心术者大。而蹈之者常十之八九。不然。则所问非所学焉。询天下之异文鄙事以快言论。甚且心之所[已](己)明者问之人以试其能。事之至难解者问之人以穷其短。而非是者。虽有切于身心性命之事。可以收取善之益。求一屈己焉。而不可得也。嗟乎。学之所以不能几于古者。非此之由乎。且夫不好问者。由心不能虚。心之不虚。由好学之不诚也。非谓不潜心专力之故。其学非古人之学。而好非古人之好也。不能问。宜也。智者千虑。必有一失。圣人所不知。未必不为愚人之所知也。愚人之所能。未必非圣人之所不能也。理无专在。而学无止境也。周礼外朝以询万民。国之政事。尚问及庶人。是故贵可以问贱。贤可以问不肖。而老可以问幼。惟道之所成而已矣。孔文子不耻不问。夫子贤之。古人以问为美德。后之君子以问为耻。然则古人所深耻。而后世且行之不以为耻者多矣。悲夫。

　　广师　
顾炎武

苕文汪子刻集。有与人论师道书。谓当世未尝无可师之人。其经学修明者。吾得二人焉。曰。顾子宁人。李子天生。其内行备者。吾得二人焉。曰。魏子环极。梁子曰缉。炎武自揣鄙劣。不足以当过情之誉。而同学之士。有苕文所未知者。不可以遗也。辄就所见评之。夫学究天人。确乎不拔。吾不如王寅旭。读书为己。探赜洞微。吾不如杨雪臣。独精三礼。卓然经师。吾不如张稷若。萧然物外。自得天机。吾不如傅青主。坚苦力学。无师而成。吾不如李中孚。险阻备尝。与时屈伸。吾不如路安卿。博闻强记。书之府。吾不如吴任臣。文章尔雅。宅心和厚。吾不如朱锡鬯。好学不倦。笃于朋友。吾不如王山史。精心六书。信而好古。吾不如张力臣。至于达而在位。其可称述者亦多有之。然非布衣之所得议也。

　　士相见义　
胡天游

天下始易合者。常若可悦。而不知其不可久。始难合者。常若烦曲。而持之可至于终身。君子于世。必无孑然不与人接之理也。与人接矣。断断然守其廉隅。谨其文与辞。若甚重而不可轻。而不以为固者。易曰。物不可以苟合。苟而后易生焉。未有不败者也。若是者。其何以久。吾于士相见之礼。知圣人之意之深。将进天下于君子。使相与于义。而相从于道也。今夫诸侯之见天子。卿大夫之见诸侯。两国之君。朝聘相见。摈而请焉。挚币而交焉。为其礼之不可已也。至于士。则朋友之职耳。非其庠序素习之人。即其等夷同伍之属。然且非介不通。非挚不接。辞让揖拜。至于再三。非其为伪度以为迂阔无当者之所为。圣人顾严为之制。必不使去者。何也。天下衰薄苟且之端。皆起于人之相狎而情之相渎。狎与渎其初非不甚亲。渐而忽。渐而离。渐而愈离焉。今夫闾巷之徒。市井之鄙细。名姓未相习。猝然成交。往来相逐。未几则疾如寇仇。为同类笑。合不以道而无义以固其中也。圣人知狎与渎之不可。故明之以礼。使谨其文与辞。则不敢苟矣。守其廉隅。则难亲而有所自持矣。有所持而不苟。士与士之交。久必相敬矣。士与士其交敬且久。必以德义相砥切。便佞匪僻者。无由而至矣。且夫圣人之意。固非独如此而已也。圣人以为。今日之士。即他日之公卿大夫也。惟以礼养之深而守使固。使知夫素习之人。等夷之伍。苟非礼犹不可接。况不以礼而轻见诸侯。奔走卿大夫之家者乎。士相见之礼。日行之于身。而非其甚重者也。苟或失之。然且不可。况违冒妄进。以徼幸功名之间乎。是以古之君子。从其教。服其度。其于交未尝妄且多。其始之难也。终合而愈固。而朋友之节不衰。于仕也必由其道。退易而进难。其立乎朝廷也。亦无改乎而不党之美。及乎后世。士相见之礼。既废不行。战国游说之徒。上书侯王。盗取富贵。至汉东都末。争以浮誉相尚。声类相附应。徒步千里而会者。或数万人。而党锢之祸起焉。呜呼。道衰而礼失。礼失而弊彰。弊彰而害起。然后知圣人之制。不独进天下于君子。且逆知其事有所必至。而以防害也。害不可极。即何不以礼而禁而止也。

　　答尹元孚书　
方苞

太夫人葬祭之礼。酌今古而取其中。甚惬予心。惟虞后更有卒哭之祭。尚仍旧说。又于谢宾引四礼。疑仪礼节略语。显与经背。不知新吾高安。何忽至此。宜究切而辨正之。令嗣始相见。即告以英华果锐。有用之日力。不宜虚费于时文。今居大母之丧。自达其情。而应乎礼经。乃闻见中所寡有。又欲置科之学而学礼。伟哉。能如此设心。即圣人之徒也。北方之学者。近有孙汤。远则张程。不过终其身不违于礼而已。孔子之告颜渊。惟以非礼自克。盖一事或违于礼。一时之心或不在于礼。则吾性之信智义仁皆亏。而无以自别于禽兽。长君信能设诚而致行之。天下后世。将推原于贤父之倡正学。大母之集天休。于世俗所谓功名。洵可以视之如敝屣矣。而贤欲使从学于某。则不敢自匿其情。戴记七教。分朋友而为三。朋友之长者即师也。其幼者即弟子也。师之道。周官复分而为二。以贤得民之师。乃大司乐职。所谓有德者也。以道得民之儒。即大司乐职。所谓有道者也。曩者贤通书于某。辞意类孔石二公之于孙明复。固辞至再三。而意益诚。语益切。遂不敢终辞。以师儒之义。不明于天下久矣。使时人得闻孔石二公之义。实有关于世道人心。而孙氏之说春秋。某自忖省。亦可以无愧焉。今长君欲学孔颜之学。非兼道德而有之如程朱者。不可以为师。某章句陋儒。虽麤知礼经之训诂。于外行疏节。亦似无瑕疵。而清夜自思。父母兄弟。无一不负疚于心。所谓薄于德。于礼虚者也。何足以为长君师。而贤又拟之西山父子之于考亭。则于贤亦为过言矣。管子曰。任之重者莫如身。涂之畏者莫如口。期而远者莫如年。以重任。行畏涂。至远期。惟君子乃能矣。古之以礼成其身者类如此。而世尤近。事尤详。莫如朱子。长君果有志焉。一以朱子为师足矣。必欲受业于愚。则讲其节文而导之先路。窃比于胡李二刘而已耳。所以自成。必于管子所云。日自循省焉。望更以此申告之。

　　与何商隐论教弟子书　
张履祥

凡人气傲而心浮。象之不仁。朱之不肖。只坐一傲而已。人不忠信。则事皆无实。为恶则易。为善则难。傲则为戾为狠。浮则必薄必轻。论其质固中人以下者也。傲则不肯屈下。浮则义理不能入。不肯屈下。则自以为是。顺之必喜。拂之必怒。所喜必邪佞。所怒必正直。义理不能入。则中无定主。习之即流。诱之即趋。有流必就下。有趋必从邪。此见病之势有然者也。药石之施。在起其敬畏。以抑其傲。进之诚实。以去其浮。庄以之。正容以悟之。庶其有敬。轻言轻动。最所当忌。说而后入之。至诚以感之。尚其有信疾之已甚。持之过急。亦所宜戒。法语之言。能无从乎。从而不改。此由于傲。巽与之言。能无说乎。说而不绎。此由于浮。虽则不从。不以不从废法语。傲有时不得行。虽则不绎。不以不绎废巽言。浮或者去太甚。此正术也。始固未尝无所敬。无所畏。非众议。加于所尊所亲。怨恶积而狠戾日长。初亦岂遂无所说。无所信。显诱隐导。出于为残为忍。智诈萌而轻薄有加。既已积为怨恶。久与相持。终徒劳罔功。既已用其轻薄。强为摩切。将求理弥乱。譬诸琴瑟。不调甚者。必解而更张之。譬则瞽蒙。颠踬已及。则掖而后先之。莫若授之以甚说。而易之以所服。服则敬心生。说则语易入。虽未必尽受。十犹有一二。较之每必相反。其益[已](己)多。虽不必尽善。犹未至溃决。较之事后追咎。所全尤大。迂愚无术。食息以筹之。中夜以复之。不越此也。猱固有升木之性。驯服之。禁制之。犹顾忌未敢。导之使升。即跳跃四出。莫之收矣。薪蒸匪为栋宇之材。修剔之。封植之。厥成有可俟。伤其根本。将枝叶零败。弗堪滋已。

　　取善　
唐甄

孔孟之教人也严。其与人也宽。唯圣人乃能无阙。若与之不宽。则天下无人。无可与之共学。无可与之居位矣。其人而廉者与。吾取其廉而略其才。其人而达者与。吾取其达而略其节。其人而博者与。吾取其可问而略其自用。夫如是。则天下之人。可为吾之师友者多矣。若必求备焉。冉有之贤也。而为季氏聚敛。季路之贤也。而死不合义。子贡之贤也。而好货。子夏之贤也。而哭子成瞽。曾子传仲尼之道者也。乃其初不察于夫子之言。几误丧死之大故。此五贤者。孔门之隽也。亲承圣人之教。如切如磋。如琢如磨。亦甚勤矣。然学之未至。自得之未深。犹多阙焉若是。况其下焉者乎。若必求备焉。以其短而弃其长。则五贤皆所不取。彼廉达博问之士。更若哙等之不可为伍矣。子曰。三人行。必有我师焉。择其善者而从之。其不善者而改之。所谓三人行者。乃偶遇而与之偕行。非素共学之人也。所谓善不善者。乃偶见之行事。非可与论学之人也。而夫子教人之取益也。则若是矣。其在于今。道丧学废。德孤无邻。不得大贤以为我师。不得小贤以为我友。虽刍荛之属。贾贩之流。皆可以三人有师之法求之也。若其中有志于学者。悦仲尼之道。以求淑其身心。虽为人多疵。其在于今。为不易觏。吾不与之而孰与哉。子夏曰。大德不踰闲。小德出入可也。此言与人之道也。非自处之道也。君子之自处。当如书之所云矣。书云。与人不求备。检身如不及。与人当宽。自处当严也。夫玉。天下之宝也。古人得美玉。使良工琢之。必去玷以成器。若玷不去。终非宝器。人不以为重矣。修身之道。亦必去玷。玷非履邪违道之谓也。凡一动一趋之不合于度。即为玷矣。圣人制礼。朝聘丧祭。燕飨饮食。以时以节。无敢违失。登降有数。揖让有数。酬酢有数。岂故为是繁曲以劳人之四体哉。于外者懈于内。略于文者亡其实。是修身之要道。制心之切务也。是故孔子教人。罕言心性。谨之以言行。约之以笃实。而心性之功。在其中矣。其在于今。亦有学道之人。志移于风。性成于习。好名而求闻。好动而恶静。闲居无日。皆出门嬉游之时也。居笑语。竟夕忘反。博奕饮酒。而务悦于人。误以为朋友之交当然也。而实同于市人之行矣。世虽昏浊。人心自明。真伪自见。贤不肖自别。其出于众人之口者。不可罔也。是以君子为学。不敢自罔。而即不敢罔人。兢兢焉。一言一行。时自谨省。恐人之议其后也。非有吊贺之事也。而数见于乡闾之会。则人议其流。非问学请益也。而数见于朋友之家。则人议其渎。名不登于仕籍也。而数造于贵人之庭。则人议其谄。非有干旌之贤大夫也。而时称大官之相知。则人议其污。是故君子之论。不敢违也。乡人之刺。亦可畏也。古人有言曰。礼义之不愆。何恤于人言。谓夫谗慝之口。非谓众论之同也。且果礼义之不愆乎。是故庶人之谤。乡校之议。皆所以考德也。武王圣人也。受一獒之贡。而召公则戒之曰。不矜细行。终累大德。为山九仞。功亏一篑。士志于学。而乃役役焉往来于名利之中。德尽丧矣。岂一獒之累乎哉。道尽崩矣。岂一篑之亏乎哉。

　　善施　
唐甄

记曰。君子不尽人之欢。不竭人之忠。以全交也。此受交之道。非致交之道。君子于人。欢必不尽。忠必不竭。骄吝者富贵之恒疾。下人于揖坐。近人以辞气。不可以免其骄也。馈金于人。视其人之有闻而厚之。不可以免其吝也。直能与善。忠能致谋。博能益寡。须济以财则反之。临财可以辨贤。吴人有姊之丧。有乡先生来吊。蚤未盥。揽衣而出。先生责之。人皆称直焉。他日举殡。众助之。而谢弗与也。吴人有族大夫。富。居教之居。仕教之仕。乡人称爱焉。他日罢县。乞其负而归之半也。施学而居财。世多其人矣。学必非学。诗云。不僭不贼。鲜不为则。取友之道也。诗云。心之忧矣。之子无服。交友之道也。大信必谨于小。急难相要。苟非忍者。不失其言也。是不足以为信。必釜鬵之约。三年不忘。不易其日。不易其物。有贾于交广者。或语之以欲得椰实。比及三年而反。其人已死矣。乃陈椰实于位。而告以复之。唐子闻之曰。推斯义也。可以寄社稷矣。乱国之人心散。非信不能结也。贫士之言轻。非信不重于人也。其不然者。不由于中。其外若喻。积之不渐。其行不洽。唐子之妻。问于唐子曰。子行忠信。而人多不悦。其故何也。曰。稻麦。谷之美者也。炊之不熟。人将弃而不食。岂可以咎人哉。吾反而求之釜甑中矣。唐子曰。善佞者必以信行佞。善诈者必以信行诈。世多悦之。不悦非君子所病也。君子之处贫士。惠非难。不慢为难。慢者。非礼文之疏。饮食之薄也。共揖不失。其若无。问答不失。其语若忘。是慢也。礼有仪有实。见尊于[己](已)者而下之。见己敌者而衡之。见卑于[己](已)者而上之。礼之仪也。接贱士如见公卿。临匹夫如对上帝。礼之实也。仪有尊卑。实无厚薄也。扬人之善。德之大者也。能扬一乡之善者。必使闻于一乡。能扬一方之善者。必使闻于一方。能扬天下之善者。必使闻于天下。知善不扬。是蔽其善。蔽善之人。天命不佑。扬人之善。不啻显其善也。善既广闻。与之者众。必有周其穷乏。救其急难者。唐子之母弟之子隍。来自番禺数千里。求葬不获。问于唐子。曰。子何以得葬吾姑。唐子曰。吾友魏叔子葬之也。曰。吾闻叔子之死。先姑之葬。四年前资之乎。曰。非也。吾著书而人不知。叔子乐称之。人多知之者。以是得助。是葬吾父母者叔子也。用财之道必先冻饿。葬次之。婚次之。今年不葬。可待来年。今年不婚。可待来年。不惜重施之为其足称于人也。朝不食。不能待夕。夕不食。不能待朝。缀絮无温。蜎体不直。一日寒侵。强者病。弱者死。忽其急而缓是谋。昧于施矣。惠人之道。必先鲁弱。强有力者次之。敏多谋者次之。忠献之后次之。天薄其生。人憎其貌。吾不恤之。是助天人为虐也。自致有半。所藉有半。助之易矣。从而壹之。则不得其平。况反之乎。听讼之道必先负担巨室。多财次之。夺之十束薪。立绝其食。负千金于万金之家。曾不少损其启处。有司常置小而论大。是重余财之得失。而轻夫妇之生死也。为政之道必先田市。死刑次之。盗贼次之。杀人之罪。一县之中。岁或一二人。多盗之方。一府之中。岁不数见。其为害也恒少。农不安田。贾不安市。其国必贫。无残而民多死亡。无盗而室多空虚。农安于田。贾安于市。财用足。礼义兴。不轻犯法。是去残去盗之本也。千金之产。其生百五。十分而三之。一以为食。一以待不虞。一以周饥寒。倍之则凶岁可备焉。千金之富可惠戚友。五倍之富可惠邻里。十倍之富可惠乡党。百倍之富可惠国邑。天子之富可惠天下。

　　与友人论师书　
钱大昕

日者。足下枉过仆。仆以事他出。未得见。顷遇某舍人云。足下欲以仆为师。仆弗敢闻也。师道之废久矣。古之所谓师者。曰经师。曰人师。今之所谓师者。曰童子之师。曰乡会试之师。曰投拜之师。人生五六岁。始能识字。稍长则习业之文。父兄皆延师教之。父兄曰。汝师之。吾从而师之。非必道德之可师也。巫医百工之人皆有师。童子之师。犹巫医百工之师。称之曰师可也。乡会试主司同考之于士子。朝廷未尝许其为师。而相沿师之者。三百余年。然令甲又有外官官小者回避之例。则固明予以师之称矣。汉人于主有为之制服者。而门生之名。唐宋以来有之。语其辈行。则先达也。语其交谊。则知己也。因其一日之知。而奉之以先生长者之号。称之曰师。亦可也。今之最无谓者。其投拜之师乎。外雅而内俗。名公而实私。师之所求于弟子者利也。传道解惑无有也。束修之问。朝至而夕忘之矣。弟子之所藉于师者势也。质疑问难无有也。今日得志。而明日背其师矣。是故一命以上。皆可抗颜而为师。而横目二足贩脂卖浆之子。皆引而为弟子。士习由此而偷。官方由此而隳。师道由此而坏。孟子曰。人之患在好为人师。古之好为师也以名。今之好为师也以利。好名之心。仆少时不免。迄今方以为戒。而惟利是视。则仆弗敢出也。足下于仆。非有一日之好。而遽欲师之。仆自量文章道德。不足以为足下师。而势力又不足以引拔足下。若欲藉仆以纳交一二巨公。俾少为援手。则仆之硁硁自守。不干人以私。友朋所共知。仆固不欲自误。而亦何忍以误足下乎。如以仆麤通经史。可备刍荛之询。他日以平交往还足矣。直谅多闻。谓之三益。不识仆之戆直。得附足下益友之一否。惟足下裁察。

　　游说　
张海珊

古之时所谓游之说者。二焉。有孔孟之游。有战国之士之游。孔之周游。孟之游齐梁诸国。曰。以行道也。以救民也。然则如孔孟之人。则有孔孟之游。苟非孔孟之人。将不得为孔孟之游乎。则又不然。孔子虽生知之圣。然必如周观礼。自卫反鲁。然后乐正。孟子七篇。亦大都成于游齐梁之时。其论士曰。有一乡之士。有一国之士。有天下之士。是故苟自命士矣。则天下之理皆我所当知。天下之事皆我所当为。生民之故。郡国之利病。虽尝得之于简册。而苟非目稽口询。确然有得于其中。则他日或当其任将。遂有嗛然不足之患。此其道固非游不可。虽然。今世之所谓游。则战国之士之游而已矣。自天下兼并。民无常产。百姓交驰横骛。若鸟兽散。上之人不得问焉。而其尤不肖者。则莫甚于士。学校之员既增。一县之数。无虑数百。国家之科目。既无以容。又其人大都游手空食。更不能自为生计。则皆从事于游。昌黎所谓奔走形势之途。伺候公卿之门。足将进而趄。口将言而嗫嚅者。其视战国之士。抵掌捭阖。且以为豪杰之士。不可多得。游之途日广。而游之事愈下。于是好修之士。每讳言游。珊少有志四方。既长。谓古人之书。虽尝博览考。时患抑郁无以发。每念独学而无友。则孤陋而寡闻。为之戄然以惧。思遂决然舍去。以从己之所至。虽然以前之说。则有不得不游之道。于后之说。则又恐涉于今世之士之迹。于是将以商之同人。作游说。

　顾亭林与人书曰。人之为学。不日进则日退。独学无友。则孤陋而寡闻。久处一方。则习染而不觉。不幸而在穷僻之域。无车马之资。犹当博学审问。古人与稽。以求其是非之所在。庶几可得十之五六。若既不出户。又不读书。则是面墙之士。虽子羔原宪之贤。终无以济于天下矣。

　　南游记节录　
孙嘉淦

游亦多术矣。昔禹乘四载。刊山通道以治水。孔子孟子。周流列国以行其道。太史公览四海名山大川以奇其文。他如好大之君。东封西狩以荡心。山人羽客。穷幽极远以行怪。士人京宦之贪而无事者。投剌四方以射财。此游之大较也。余皆无当焉。余之少也。淡于名利。而中无所得。不能自适。每寄情于山水。既登第。授馆职。匏系部门。非所好也。[己](已)亥之夏。以母病告假归省。其秋遂丁内艰。罔极未报。风木余悲。加以荆妻溘逝。子夭残。不能鼓缶。几致丧明。学不贞遇。为境所困。欲复寄山水之间。聊以不永怀而不永伤焉。诗云驾言出游。以写我忧。此之谓也。东出故门。道井陉。过真定。历清苑。观脊水于获鹿。食麦饭于滹沱。望恒岳于曲阳。访金台于易水。仰伊祁于庆都。思轩辕于涿郡。已而北走军都。临居庸。登天寿。东浴汤泉。遂至渔阳。上崆峒。下玉田。涉卢龙。怀孤竹。浮沈其中者又累月。家世塞北。今到辽西。三过风景。约略相同。时值冬暮。层冰。飞雪千里。丛林如朿。阴风怒号。不自知其悲从中来也。因而决计南行。返都中治装。适吾友李子景莲。不得志于礼闱。遂与之偕。辛丑二月二十四日出都。此则吾南游之始也。都中攘攘。缁尘如雾。出春明门。觉日白而天青。过卢沟桥。至琉璃河。卢沟者。桑干也。琉璃河者。圣水也。南至白沟。昔宋辽分界之处。南至雄县。有湖一望水弥漫。河北巨观也。过任邱。有颛顼氏之故城。南至于河闲。九河故道。漫灭不辨。滹沱易清衡漳潞卫高交淇濡。皆经其境。以入海南。出阜城。至景州。东至德州。入山东境。州城临运河。船桅如麻。东南至齐河。自涿州。背西山而南。七日走九百里。极目平畴。至齐河。始见山。途中矫首欲望东岳。然余从泰山之北来。午前见背。午后见臂。至泰安州始当其面。次早欲上。土人云。不可。山顶有娘娘庙。领官票而后得入。票银人二钱。曰香税。夫东岳自有神。所谓娘娘者始于何代。功德何等。愚民引夫妇奔走求福。为民上者。既不能禁。又因以为利。不得已亦领票。二更起。贫民男女数千。宿止道旁。燃炬以丐钱。教养失而民鲜耻。可慨已。四更至回马岭。阶级愈峻。如行壁上。鸡鸣至玉皇庙。谓至顶矣。导者笑曰。甫半耳。既至其上。纡回攀跻。见所谓娘娘庙者。在秦观峰下。堂上有三铜碑。明末大珰所铸。余无可观。东庑檐下。石柱中断。俯视有字。拂拭辨之。则李斯篆也。登秦观峰。乃泰山之巅。头天外。俯视寰中。登泰山而小天下。果不诬也。巅有殿。庭中石崛起。意古者金泥玉检之文。皆封于此。日观在东。月观在西。高皆与秦观等。古迹名胜。不可。薄暮遂下。至松山而少憩。回思三观如在天上。次早。由泰安趋曲阜。曩在山上视泰安城如掌大。汶水一线。环于城外。徂徕若堵。蹲于汶上。出泰安城。不见水与山也。行五十里。见大河广阔。乃汶水也。又五十里。见崇山巍。乃徂徕也。相去百里。而俛视不过数武。其高可想矣。徂徕之西曰梁父。对峙若门。从门南出。平畴沃衍。泗水西流。孔林在泗水南。洙水在孔林南。曲阜在洙水南。沂水在曲阜南。孔林方十余里。其树蔽天。其草蔽地。至圣墓有红墙。墓产蓍草。西偏曰子贡庐墓处。墙东南有枯木。石栏护之。子贡手植楷也。门外有洙水桥。距曲阜城可二里。入曲阜之北门。折而西。则孔庙之东华门也。庙制如内廷宫殿。而柱以石为之。蛟龙盘旋。乃内廷所无。至圣与诸贤皆塑像。石刻至圣像有三。车服礼器。藏于衍圣公家。圣公入觐。不可得观。殿南有亭。颜曰杏坛。坛南有先师手植桧。高三丈余而无枝。文皆左纽。子贡之楷虽不腐而色枯。此则生气勃发焉。吾于是奋然兴也。夫孔子者天所笃生以教后世者也。考其生平。三岁丧父。七岁丧母。中年出妻。晚年丧子。夫哀死而伤离。宁独异于人哉。今观志学一章。七十年内日进月益。不以遇之穷而少辍其功。其自待厚而所见有大焉者矣。余乃戚戚欲以身殉。何其陋也。诗曰。高山仰止。景行行止。虽不能至。然心向往之。

曲阜东南为邹县。县南有孟庙。滕县在邹南。地平旷。可以行井田。滕南有峄山。始皇刻石其上。峄东有陶河。过陶河。至邳州。邳南有落马湖。黄河所溢也。湖南曰宿迁。又南曰桃源。黄河之北岸也。南至清江浦。黄河南曲。运河北曲。两河之闲不能一里。而运低于黄数十丈。河性冲突。设有不虞。淮扬其为鱼矣。淮安南曰宝应。宝应南曰高邮。地多湖。四望皆水。高邮以南。始见田畴。江北暮春。似河北之盛夏。草长麦秀。花红树绿。风景固殊焉。南至于扬州。扬州自古繁华地。当南北水陆之冲。舟车辐辏。士女游冶。兼以盐商聚处。僭拟无度。流俗相效。竞以奢靡。此其弊也。南至于瓜州。遂渡江。扬子江阔而清。含虚混碧。上下澄鲜。金焦在中。如踞镜面。过江由小河入山。至镇江府。镇江古京口。四面阻山。形格势禁。以临天堑。实南北必争之地也。南至于丹阳。闻有练湖而未见。自丹阳西。见山绵百余里。至无锡曰九龙山。其南曰惠山。惠山之东曰锡山。惠山之南曰夫椒。夫差败越之所也。夫椒之南曰阳山。越败夫差之地也。阳山以南。列峙。巍然而郁者。灵岩穹隆。支硎元墓上方诸山也。虞邱南六七里。苏州城也。姑苏控三江跨五湖而通海。阊门内外。居货山积。行人水流。语其繁华。都门不逮。然俗浮靡。人夸诈。百工士庶。殚智竭力以为奇技淫巧。所谓作无益以害有益者与。登虎邱而四望。竹树拥村。浓阴沈绿。然赋税重。民不堪命焉。南出吴江。由蓝溪至浙东。嘉杭之间。其俗善蚕。地皆种桑。家有塘以养鱼。村有港以通舟。麦禾蔚然茂于桑下。静女提蓝。儿童晒网。与三吴之繁华又别矣。南至武林门。棹舟竟入城中。出候潮门至江口。一望浩渺。大不减扬子而色与黄河同。则钱塘江也。钱塘西湖之胜。自幼耳熟。既见江。急欲至湖上。居人曰。游西湖者陆轿而水船。余曰不然。江山之观。一入轿船。则不能见其大。且异境多在人迹罕至之处。轿与船不能到也。因步行至苏堤。堤西有园亭。潭北有亭。翼然水面者湖心亭也。亭北突起而韶秀者孤山也。山上紫垣缭绕者　行宫也。其东直抵杭城者。白堤也。苏堤纵而白堤横。孤山介两堤之间焉。其西有岳武穆庙。庙外铁铸秦桧夫妇。而其首为人击碎。尝读史。至国家兴亡之际。不能无疑于天也。当武穆提兵北伐。山东河朔。豪杰响应。韩常内附。乌珠外奔。使其予秦桧以暴疾。假武穆以遐年。复神州而返二圣。至易易耳。而顾不然。待其人之云亡。邦国殄瘁。易代而后。乃复祀武穆而击桧。岂天心悔过而假手于人耶。抑天终不悔而人奋其力与天争耶。人之言曰。善恶之报。不于其身。必于其子孙。今闻秦氏盛而岳氏式微。此又何说焉。使天不好善而恶恶。人之好恶之心何由而生也。天之好恶既与人同。胡为误于其子孙。而终不悔耶。呜呼。此其故圣人知之矣。昔者圣人之作易也。君子长而小人消曰泰。小人长而君子消曰否。运之有否泰。数也。天之所不能违也。非小人得志而害君子则运不成。故万世之人心。好君子而恶小人者。天之理之常。一时之气运。福小人而祸君子者。天之数之变。万物之于天。犹子之于父。臣之于君也。龙逢比干其君不以为忠。申生伯奇其父不以为孝。孝子不敢非其亲。忠臣不敢怼其君。而于天何怨焉。由岳坟而西。道出北高下。路旁皆山。苍松翠柏。蔽岫连云。沿溪深入。有坊。题曰飞来。过坊有西。有寺。扁曰云林。时值四月八日。寺于此日斋僧。远近僧来者甚众。本寺住持。披法衣。上堂讲经。其大和尚曰禘晖。年可九十余矣。巍然据高座。首坐二人。侍者八人。其下行列而拜跪者。可三百众。比邱与比邱尼咸在。其威仪俯仰皆娴谨。独惜所讲无所发明。即成书而诵之。其下不必尽闻。闻者不必尽解。徒听侍者拜云则拜。起云则起而已。呜呼。佛法入中国千余年矣。愚民绝其父子之天性。饮食男女之大欲而为僧。自宜求成佛。而佛又必不可成。不成佛而徒自苦。奚取于为僧。且此堂上堂下。说法听法诸众。非不自知照本讽诵。随入跪起之不可以成佛。然而必为此者。有所不得已也。贫无所养。不能力作。因削发而为僧。而天下之愚夫愚妇。非为殿宇庄严戒律威仪以耸动之。不能发其信心而得其布施。故此济济而楚楚者。名为学佛。实为救饥计也。井田久废。学校不兴。彼既无田可耕。又不闻圣人之道以为依归。穷而无所复入。无足怪也。出天竺而南。至于忠肃公之坟。于坟之南。南高也。此中名山古剎甚多。屈指不能数其名。累月不能穷其境。吾始知吾之足力。不能至也而遂还。数日。遂渡江而东。惜时非八月。不能观大潮。渡江至萧山。萧山有湘湖。产蒪丝嘉鱼。旱则引湖水以溉田。潦泄于海。风景似西湖而有用过之。萧山东则山阴道上矣。千岩万壑。山下皆水。大溪小港。泛舟入山阴城。出城至于鉴湖。由鉴湖游吼山。返棹乃谒禹陵。禹陵之山。高圆若冢。众环拱。有如侍卫。庙旁有窆石亭。相传葬禹时所用。石高五六尺。圆如柱。端有圆孔。似孔庙之汉碑。记曰。公室视丰碑。三家视桓楹。窆石似楹。葬碑也。由禹陵至南镇。南镇者会稽山也。其下有庙。为历代祭告之所。回舟。夜泊山阴城外。月几望矣。天水相涵。空明一片。人在舟中。身心朗彻。恍然若有所悟。予棹舟在山阴道上。三日夜。有山皆秀。无水不清。回环往复。不辨西东。绍兴之西南皆山。而东北近海。吼山在东。兰亭在西。禹陵南镇在其南北也。由绍兴复返杭州。自杭州溯浙江至于富阳。富阳以南。川势渐窄。则桐庐也。转而西。则富春也。南北皆山。其中皆水。不余寸土。两钓台在北山下。石直起。旁有子陵祠。高山流水之观止矣。西至于严州。高山四塞。大水环周。可称天险。南入横溪。至于兰溪。自杭州至兰溪。四百余里冈峦绵。雄于富阳。清于桐庐。奇于富春。秀于兰溪。人在舟中。两岸之山。次第从船中过。如画图徐展。舟行之乐。无踰于此。兰溪南曰金华。川势大开。西至于衢州。西至玉山。复登舟至于广信。为江西界。西北至贵溪。闻贵溪有象山。陆子静读书其上。尝曰云山泉石之奇。目所未睹。问之人而不知。知有龙虎山张真人而已。西至安仁。地平旷。南至瑞洪。遂入鄱阳。自安仁以西。四望不见山。至瑞洪以南。四望并不见树。湖水甚浊。波涛皆红。出湖入章江。至南昌。登滕王阁。南昌阻风。泊舟于生米渡。次蚤渡江。几至不测。余自维扬登舟。过扬子。泛吴淞。涉钱塘。溯桐溪。经鄱阳。在舟数月。侥幸无恙。习而安焉。设非遭此。遂安其危而忘垂堂之戒也。岂可哉。南至于丰城西。入清江。至临江府。西过新喻。山尤多。分宜之山清而秀。袁州之山奇而雄。至芦溪乃陆走。过萍乡。复登舟。径醴陵。出渌口。至湘江。入湖南境。右江风俗胜于三吴两浙。男事耕耘。兼以商贾。女皆纺织。所出麻枲棉葛松杉鱼虾米麦。不为奇技淫巧。其勤俭习事。有唐魏之风。独好诈而健讼。则楚俗也。湘江之水清而文。南至衡州。谒南岳。凡岳镇非独形伟。其气盛也。向登泰山。郁郁葱葱。灵光焕发。渡江以来。名山无数。神采少减焉。兹见南岳。乃复如睹泰山。连争出。高不可止。复岭互藏。厚不可穷。予九面望而卒未尝见其顶。始叹衡山之云之难开也。西至永州。自右江至衡阳。数千里间。土石多赤。一望红原绿草。碧树丹崖。烂若绘绚。至零陵。山黑而石白。天地之气一变。城下潇江。北合于湘。西入湘口。水愈清。西至于全州。为粤西形势之地。南至于兴安。有海阳山。半山有分水岭。山脊流水。可以泛舟。至岭而分。其北流者为湘江。南流者为漓江。一水而相离。故曰湘漓也。予自长沙溯湘江至永全。挽舟直上。如登峻。山腰回舟。转入漓江。下桂林。如建瓴。源泉混混。咫尺分流。而北入北海。南入南海。其岭之高可知矣。南过灵川。至于桂林。过夏。时时跨马出游郊垧。负郭山水之胜皆见之。兹行也。在桂林之日为久。猺苗土獞。蚺蛇山羊。锦鸡孔雀。黑白之猿。荔枝佛手之树。黄皮白蜡之林。芭蕉之心。长大如椽。天雨之花。其红射日。可谓见所未见。独其俗凶悍褊小。嗜利好杀。天地之灵。锺于物而不锺于人。何哉。七月暑退。登舟返棹。北至于长沙。西有岳麓山。其巅有道乡台。昔邹志完谪长沙。守臣温益逐之。雨夜渡江宿于此。后张敬夫为之筑台。朱子题曰。道乡。道乡者志完之别号也。

凡地之美恶。视乎其人。不择地而安之。皆可安也。予过五岭。泛三江。望九嶷。历百越。皆古迁客骚人。痛哭流涕之所。入而游焉。花鸟水石。皆有会心。比及长沙。山林雅旷。水土平良。已如更始余民。复睹司隶雍容。贾太傅乃不自克。而抑郁以死。语云。少不更事。太傅有焉。北过橘州。昔范质夫南谪。夫人每骂章惇。过橘州舟覆。公自负夫人以出。徐曰。此亦章惇为之耶。予性褊。服膺范公以自广。今过其地。想见其为人。过黄陵。入洞庭。浩浩荡荡。四无涯涘。吾游行天下。山吾皆以为卑。水吾皆以为狭。非果卑与狭也。目能穷其所至。则小之矣。物何大何小。因其所大而大之。则莫不大。因其所小而小之。则莫不小。苏子瞻曰。覆杯水于地。芥浮于水。蚁附于芥。茫然不知其所济。少焉水涸。蚁即径去。见其类出涕曰。几不复与子相见。岂知俯仰之闲。有方轨八达之路乎。计四海之在天地之闲也。犹杯水也。舟犹芥也。人犹蚁也。吾乌知蚁之附芥。不以为是乘槎浮海。及其水涸而去。不以为是海变桑田耶。四海虽广。应亦有涯。目力不至。则望洋而叹。因所大而大之耳。今在洞庭。吾目力穷焉。即以洞庭为吾之海可也。北出泾河口。入岷江。西北一望。荆襄汉沔。沃野千里。似燕赵两河之间。洋洋乎大国之风也。江南岸为临湘嘉鱼蒲圻之境。连延皆山。赤壁在嘉鱼。雄峙江浒。北至荆口。两山对峙。北曰沔口。沔口之北。西曰汉口。汉阳府也。东曰夏口。武昌府也。墉山为城。堑江为池。武昌城内包三山。汉阳城内有两湖。汉阳城外有大别山。予尝登大别之巅以望三楚。荆衡连镇。江汉朝宗。水陆之冲。舟车辐辏。百货所聚。商贾云屯。其山川之雄壮。民物之繁华。南北两京而外。无过于此。然江漂湖汇。民多水患。盗贼乘之。楚俗悍轻。鲜思积聚。山薮水洳。流民鸠处。其人率窳庞杂而难治。亦可虑也。北入孝感。北出武胜关。右列方城。左排穆陵。所谓冥阨之塞。北至于信阳。信阳古申国。东邻息申。息者楚之北门也。又东邻蔡。昔桓公侵蔡。蔡溃。遂伐楚。非上策也。由蔡至郢。崇山大小。不可胜计。所谓方城为城。汉水为池。无所用众。能伐楚者。莫如秦出武关。下汉川。则撤荆襄之藩篱。出三峡。下夷陵。则扼鄂岳之要害。故秦并六国。亦地势然也。北至于叶县。为沈诸梁之封邑。北渡汝水至襄城。西至禹州。大禹之封邑。北至告城。古阳城地也。临颍水。面箕山。负嵩岳。左城皋。右伊阙。祟山四塞。清流潆洄。其高平处。有周公测影台。巨石屹立。高可七尺。下方五尺。上方三尺。周礼大司徒以土圭之法。测土深正日影以求地中。日南影短。日北影长。日至之影。尺有五寸。即此也。北至登封。介嵩山太少二室之间。太室之巅。栉比若城垣。少室之。直起若台观。虽无岱宗衡华之高奇。而气象雍容。神彩秀朗。有如王者。宅中居正。端冕垂绅。以朝万国。不大声色而德意自远。中岳庙在太室之南。少林寺在少室之北。尽山岳之奇丽。非笔舌所能传也。出嵩山渡洛水。至偃师道中。北有缑山。北上北邙。望见洛阳。由孟津渡河至孟县。孟县者。河阳也。北渡沁水。上太行。太行之上。首起河内。尾抵苏辽。碣石恒山析城王屋。皆太行也。实天下之至险。登太行而四望。九州岛之区。可以历指。所谓天下之中。地之腹也。过太行而北。则吾山西境矣。总而计之。天下大势。水归二漕。山分三干。河出昆仑。江源岷蜀。始于西极。入于东溟。大河以北。水皆南流。大江以南。水皆北注。汉南入江。淮北入河。虽名四渎。犹之二也。太行九边。西接玉门。东抵朝鲜。是为北干。五岭衡巫。西接嵋。东抵会稽。是为南干。岷嶓华嵩。是为中干。岱宗特起。不与嵩连。亦中干也。北方水位。故燕秦三晋之山色黑而陂陀若波。东方木也。故齐鲁吴越之山色青而森秀若林。楚南闽粤。尖而土赤。粤西黔蜀。石白而形方。天有五行。五方应之。江性宽缓。河流湍急。焦白鄱红。洞庭澄清。其大较也。斯行也。

四海滨其三。九州岛历其七。五岳睹其四。四渎见其全。帝王之所都。圣贤之所处。通都大邑。民物之所聚。山川险塞。英雄之所争。古迹名胜。文人学士之所歌咏。多见之焉。独所谓魁奇磊落。潜修独行之士。或伏处山巅水湄。混迹渔樵负贩之中。而予概未之见。岂造物者未之生耶。抑吾未之遇耶。抑虽遇之而不识耶。吾憾焉。然苟吾心之善取。则于山见仁者之静。于水见智者之动。其突兀汹涌。如睹勇士之叱。其沦涟娟秀。如睹淑人君子之温文也。然则谓吾日遇其人焉可也。抑又思之。天地之化阴阳而已。独阴不生。独阳不成。故大漠之北不毛。而交广以南多水。文明发生。独此震旦之区而已。北走胡而南走越。三月而可至。昆仑至东海。半年之程耳。由此言之。大块亦甚小也。吾以二月出都。河北之地。草芽未生。至吴而花开。至越而花落。入楚而栽秧。至粤而食稻。粤西返棹。秋老天高。至河南而木叶尽脱。归山右而雨雪载途。转盼之闲。四序环周。由此言之。古今亦甚暂也。心不自得而求适于外。故风景胜而生乐。性不自定而寄生于形。故时物过而生悲乐。宁有几而悲无穷期焉。吾疑吾之自立于天地者无具也。宋景濂曰。古之人如曾参原宪。终身陋室。蓬蒿没户。而志竟充然有若囊括于天地者何也。毋亦有得于山水之外者乎。孟子曰。万物皆备于我矣。老子曰。不出户。知天下。非虚言也。为地所囿。斯山川有畛域。为形所拘。斯见闻有阻抑。果其心与物化而性与天通。然则自兹以往。吾可以不游矣。而吾乃无时不游也已。

　此篇之所以入选之旨。具见前篇张氏游说中矣。古者男子生而有四方之志。惟二十以前。博学不教。内而不出。及三十而后。则友天下之士。出门交有功。固断不可少者矣。太史公自所学。而以浮江淮。登会稽为言。邴原游学四方。乃成名儒。明儒胡敬斋。晚年自以足迹不出乡里。无以广其见闻。发其志意。乃游吴越楚粤而后返。以此为游。夫岂犹夫世俗之守瓮牖与夸结驷者乎。故以二篇附于师友之后云。

　

卷七治体一原治上

　　王霸辨　
俞长城

王霸之辨何辨乎。辨之于心也。汉宣帝曰。汉家之法。以王霸杂之。夫纯则王。杂则霸。安有王杂乎霸者。明太祖论汉曰。高帝创业。未遑礼乐。孝文当复三代之旧。乃逡巡不为。故治不古若。夫道德仁义体也。礼乐刑政用也。无体有用。徒文具耳。乌得王。然则二君之言。非特不能致于王。并不知王霸之道者也。心有诚伪则治有纯杂。王道之行。如黄河发源于昆仑。历积石。下龙门。达乎九州岛而放乎四海。分为川渎。决为浸泽。盈为沟浍。聚为井泉。其出无穷。而其流不息。有本故也。七八月之雨集。来易盈而去易竭。无本故也。王之与霸亦然。治显者自微始。治外者自内始。治疏者自亲始。治远者自近始。明此而王道之本末可知矣。夫使舍其本而徒务其末。则养民莫若井田。教民莫若学校。固宗藩莫若封建。辅元良莫若豫教。求人才莫若乡举里选。阜财用莫若重农抑商。厚风俗莫若先礼后刑。来远人莫若修文偃武。凡此数者。三代以后。皆能仿其意而行之。而终不能致于王。何也。如徒以末而已。则禁内侍干政而珰祸息。戒母后临朝而戚属衰。收兵权而藩镇弱。重台谏而专擅杜。严边备而不庭服。宽赋役而盗贼止。凡此数者。三代以后优为之。而终不能进于王。何也。今夫周官者。古今治法之全也。然周公制之以治周则王。管仲变之以治齐则霸。商鞅废之以治秦则强。王安石复之以治宋则乱。岂其法之有异哉。心之有不同也。喜怒哀惧爱恶欲。王道之源。君臣父子夫妇兄弟朋友。王道之纲。源深则流远。纲举则目张。故为人君者。必正其心于平居无事之时。而尽其诚于人伦日用之大。然后推之天下。礼乐刑政。莫不毕举。而王道四达。霸者本之不图。而规规于法制之末。饰于昭明而偷于闇昧。勤于变乱而怠于治安。慎于重大而失于几微。成于少壮而败于老耄。其善者不过偏陂驳杂之治。而下之或不免于乱亡。揆之王道。相去远矣。予尝谓三代以前无霸。三代以后无王。桓文霸也。汉高祖唐太宗宋太祖明太祖亦霸也。等而上之。周宣王亦霸也。秦穆作书悔过。近于古人。而三置晋君以为德。其伪亦甚也。故尚书录秦穆。志秦兴也。国语宣王。志周衰也。周宣秦穆。其王霸升降之会乎。夫人主之患。莫不始于有为。而终于不继。当其始也。如日之方升。如月之方生。如木之方长。如水之方达。如火之方然。志盈气溢。不难侈言道德。而粉饰仁义。迨乎功已成。年已老。岁月有限。而嗜好可娱。则向之所谓道德仁义者。一旦而弃之矣。若此者。由其以血气为主。而无义理以养之。故血气盛则盛。血气衰则衰。此其弊不在于怠荒之日。而在乎奋励之初。故人言汉高不事诗书而霸。然光武投戈讲艺而亦霸。唐太宗闺门不肃而霸。然明太祖修女诫严宫政而亦霸。宋太祖乘势窃位而霸。然昭烈仗义讨贼而亦霸。所谓王与霸。特在于心辨之。而区区事为之。固不足以定之也。夫格物致知诚意正心修身齐家。以至治国平天下。此自然之理。而必至之势也。今而曰。物不必格也。知不必致也。意不必诚。心不必正。而身不必修也。我治天下而已耳。是犹不踰跬步。而欲至千里。吾见其不能及也。是犹不阶尺寸。而欲登万仞。吾见其不能上也。高宗肜日。定祀典耳。祖已曰。惟先格王。正厥事。以为王不格则祀典不得而定也。旅獒郄贡献耳。召公曰。志以道宁。言以道接。以为不衷于道。则贡献不得而却也。周公告成王曰。厥或怨汝詈汝。则皇自敬德。厥愆曰朕之愆。允若时。不啻不敢含怒。以为怒苟含。则始虽或忍之。而终必发也。古之王者于敬小慎微之中。皆有正本清源之学。故过日去而善日臻。

孟子曰。君仁莫不仁。君义莫不义。君正莫不正。一正君而国定矣。董子曰。正君心以正朝廷。正朝廷以正百官。正百官以正万民。正万民以正四方。君心正则虽节目疏阔。不害其为王。君心不正。则虽治具毕张。不免于为霸。故三代以前无霸。而三代以后无王也。汲黯谓武帝曰。陛下内多欲而外施仁义。奈何欲效唐虞之治乎。嗟乎。人主之患莫大于多欲。夫所谓欲者。岂必声色货利之悦人也哉。苟安欲也。欲速欲也。好名亦欲也。麤既入于声色货利。而精犹蹈于苟安欲速好名。则善自外入。不自中生。故势不可久也。今自中主以上。莫不有为善之心。而不能致于王者。惟其无以充之也。唐肃宗外能克复两京。而内无以安上皇。宋太宗生能身致太平。而死无以见杜后。汉武之才过文景。而卒不得免戾太子之死。唐开元之治比贞观。而终不能庇杨贵妃之诛。则能推不能推之效也。唐太宗始用魏征。既死而仆其碑。明神宗师事张居正。旋籍灭其产。岂始明而终暗哉。亦以心本不正。特勉强以从之耳。善为主。恶为客。则恶不能攻。恶为主。善为客。则善不能固。故霸足以致治。亦足以致乱。治乱之机。一反手间耳。譬之患痈。毒在腹心。而治之乃在皮毛。遏之愈久。其毒愈深。一发而溃则死矣。然则所谓正心者。何如也。曰。治之纯杂在诚伪。心之存亡在敬肆。敬则未有不诚者也。肆则未有不伪者也。曰。正心而不求治法。无乃入于黄老之学乎。曰。黄老之学。荡佚其心而不存者也。王者之治。检持其心而不失者也。且夫正也者。岂徒正之也哉。正身则心在身。正家则心在家。以之正国正天下。则心在国与天下。心贯万事而无有不谨无有不实。则王也。故曰王霸之辨。辨之于心也。

　　去争论　
钱维城

天下之患。皆起于争。而争起于不平。吾不能去天下之争。平其不平者而已矣。在易坤上艮下为谦。其象曰。地中有山谦。君子以裒多益寡。称物平施。损山之高。以益地之卑。而地无不平。故必裒[己](已)之多。以益人之寡。乃可以称物而平施。夫地上有山。此地之不平也。然而不争者。谓非取彼之所有以附此也。山高于地。而地大于山。大与高相称。其象曰。厚下安宅。下厚而宅乃安矣。然犹必损山益地而始为谦。可知剥下以奉上者之必争而不安也。吾观世之所谓谦者。坐次行立。节之小者也。伛偻鞠躬。再拜揖让。语剌剌不休。及事有小利益。辄争先焉。虽亲戚有不顾。是谓有谦之名。无谦之实。愈谦且愈争耳。好利者人之情也。好名者亦人之情也。饰谦之名。以攘利之实。是争固争。谦亦争也。且谦亦安得有其实哉。千金在前。郄而不顾。是让也。非谦也。让者有所不受。而谦者在于能施。不受不过无损于人。能施则且有损于[己](已)。夫不取人之有以自殖。千百中无一二人。而况能损己以益人耶。圣人以为人之不能谦。犹山之不能平。故曰地中有山。谦。惟谦者人情之所不能。故天下多不平。多不平。故多争。多争。故多乱。圣人虑乱之不可弭。而人情之不可不平也。故归其责于君子。而推其应于天地鬼神。天地鬼神。果何爱乎谦哉。人情之所好恶。则天地鬼神。亦好恶之而已耳。故君子之于治也。小则损其财。大则损其心。吾损吾财。乃可以平天下之财。吾损吾心。乃可以平天下之心。大学曰。絜矩而天下平。平者。平其不平者也。

　　持满论　
钱维城

天下之事。百变不能言也。言其已然者而已。天下之患。百变不能知也。知其必然者而已。春霪雨秋晴。暑极则风。郁热乃雨。气寒则冰。天地之气且然。况人事乎。人生四十。所见者三世。六十以上。行业已着。善恶已分。吾以知其子孙。十六以下。学业未成。血气未定。吾以信其祖父。人好内则以瘵死。好酒则以疸死。好强则以死。暴疾死。此不独智者知之也。然而有不尽然者。此不可知也。夫不可知而不知。必可知而后知。则无为贵智矣。今夫天人相应之数。不必其适相值也。要在适相当耳。贾人挟赀以求利。百物惟所置。酌其盈虚。权其轻重。锱铢无爽。若是者谓之相值。及其售也。物急则速。物缓则滞。本大者利厚。本小者利微。若是者谓之相当。人不能以相值者。责报于天。天自以其相当者。阴赋于人。惟其相当。故不必其相值也。事变之来。每在所备之外。非必智虑有所不及也。事未至而虑及之。则天且奔命于人而无权。故天之乘人也。每于意之所疏而事之所反。忧在内者患在外。忧在外者患在内。以严著者以宽败。以缓称者以暴亡。往往然矣。圣人不务为弭患之术。而惟求无致患之隙。务使天与吾相安而不相乘。所谓无致患之隙者。何也。弊也起于所偏而萌于极盛。日中则昃。月盈则蚀。满招损。谦受益。天之道也。处盛而矜。则患必中之。圣人持之以危。故曰。危者安其位者也。引绳而绝之。其绝必有处。注水满杯而复斟之。则未知其流之于此乎。于彼乎。而溢则必矣。夫盛满之为患。而骄矜之取败。夫人而知之。而贤智不免者。暇豫则智计不生。而危苦之言不能入也。故言其已然。则言可尽也。知其必然。则知不必尽也。 

　　权实
  </div>
  <div class="pagination">
   <a href="皇朝经世文编_page68.html">
    上一页
   </a>
   <span>
    ...
   </span>
   <a href="皇朝经世文编_page64.html">
    64
   </a>
   <a href="皇朝经世文编_page65.html">
    65
   </a>
   <a href="皇朝经世文编_page66.html">
    66
   </a>
   <a href="皇朝经世文编_page67.html">
    67
   </a>
   <a href="皇朝经世文编_page68.html">
    68
   </a>
   <span class="current-page">
    69
   </span>
   <a href="皇朝经世文编_page70.html">
    70
   </a>
   <a href="皇朝经世文编_page71.html">
    71
   </a>
   <a href="皇朝经世文编_page72.html">
    72
   </a>
   <a href="皇朝经世文编_page73.html">
    73
   </a>
   <a href="皇朝经世文编_page74.html">
    74
   </a>
   <span>
    ...
   </span>
   <a href="皇朝经世文编_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
