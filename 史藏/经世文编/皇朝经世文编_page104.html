<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 104 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 104 页/共 219 页
  </h1>
  <div class="content">
   李复兴

窃念均田均役。久奉宪行。其如所定捆束。皆由图蠹把持。图书掌握。田多者受贿兔脱。田少者无贿雉罹。造册则朝更暮改。分数则换李移张。先后任其倒置。多寡听其游移。虽有均田均役之名。初无均田均役之实也。急公奉法。一时之贻累靡穷。迁徙他方。异日之株连难尽。始则年首逃亡。继则全图惊窜。以致催办无人。粮白毫无完纳。官府之受罚受参。经承之被提被解。总由于役法之不均。故其獘有不可胜数也。今试查历年之积欠。官儒役有乎。欠者唯图催也。今日之逃亡。官儒役有乎。逃者皆图民也。则知官儒役之钱粮易起者。其田有定而累少。民户之钱粮易欠者。其田无定而累多也。今惟从前之役。尽照旧册。来年之役。悉仿嘉湖事例。毋论官儒民役。将各图田亩汇为一处。其有真正赔荒绝户。造明圩段细号。通盘筹算。量行均派。使图棍不得移熟作荒。业户可以开荒成熟。俟收数既定。然后配搭成图。粮白则照田完纳。杂差则按亩均摊。以本名之田。完本名之税。则催办省而小民无赔累之苦。比较约而官长无督责之烦。以本名之田。立本名之户。则不必审役而役自定。不必均田而田自均。有利无害。一劳永逸。救时良策。莫便于此。亦莫急于此矣。今若因查旧册。现充者皮骨空存。佥补者脂膏殆尽。况役而复役。民实难堪。上台之催檄如云。图役之逃亡日众。将来　国赋何由而足。

兵饷何由而应乎。卑职荷蒙覆载。敢不以　国计民瘼为念。回任以来。目击时艰。稔悉里困。于均役一案。只加意厘剔。不胜痛心疾首。于是严行饬革。不惮劳瘁。按户催征。非属逃亡。即系鬼户。种种无着。堕误粮饷。为查均田均役。久奉　　旨奉宪饬行。诚属爱民善政。第奉行不力。俾良法虚悬。国民交困。夫民之困于役者。催办差徭其大关也。今日之钱粮。考成綦严。乃日事追呼。而积欠如故者。皆因田役不均。逃亡所致耳。今据自行并田之议。如一人有田百亩。向皆花分为数十鬼户　。跨立几图。思避差徭。殊不知反中图奸之计。此报彼除。东免西补。终归髓涸而后已。因之民日穷而粮日逋。害官累民。固非一日。今尽议除年首甲首之名。将通县之田。仍照原详。均编三百图。每图一百束。每束办田二十八亩。计一年之饷。约四两五钱有零。每月所完四钱五分。一限完足。则给单免比。即力有未逮。两限输纳。亦仅二钱二三分。为数无多。十月全完。殊易为力矣。在田多者。自办自田之饷。田少者。朋办合束之银。办省而役轻。则鬼名诡寄。又何利而愿分。如此则图书不必革而自退。有力者不待佥而役定矣。其归并朋办之法。听从民便。以就其相识者。便于催征耳。庶田田皆役。户户均差此真众擎易举之良法。贫富咸安之善政也。再照差徭一项。奉　　旨奉宪。绅民一体均差。浙省苏属。尽皆遵行。惟独松郡仍有官儒役民之别。查除塘工一差之外。其余杂役。悉皆民图承值。以致田并势豪。役归细户。纷纷逃窜。军饷有亏。今议必均之法。总于三百图为准。奉有大工差徭。详请宪裁。按田均派。设有万不得已之小役。挨次轮流。照图承值。设立号簿三百本。申请抚宪印发各图。凡有差徭。许图民明登于簿。按季缴县。汇申查核。既绝规避不均之端。并杜骚扰横索之弊矣。更有请者。查娄邑荒地。较之他邑尤多。非尽田之荒芜也。逃亡者众。则有田无户。或贫民无力开垦。自弃其土。或田归豪强。而户仍逃亡。偏累图民代赔。今议必均之法。将合县版籍荒田。统计县额。均摊于三百图内。共相开垦。庶不至抛荒缺饷。并可以垦荒开熟。不止民受其惠。即　国用亦由此足矣。又照塘旷之役。上无济于军需。下实民间重累。徒充无益之侵渔。遂成难革之积弊。并应详请永禁除豁其名。逢有开浚小工。附近居民业户。均派承值。大工遵照海塘事例。通县合算。计亩均派。使无偏枯之弊。至于坊厢之役。比之乡图之苦尤甚。排门小夫。比户日繁。一体子民。何忍劳逸迥别。必须酌逸津劳。以资其费。卑职待罪有年。已悉役中大。况职司民牧。何忍令斯民之疾呼。而不为之请命。以上数款。俱均役之切要。仰祈逐一批示。非卑职所敢擅专者也。

一均图之法。一县区图田额。多寡不齐。若一体承役。必致大小不均。兹蒙科宪柯题定均图之法。先将该县田地。通盘打算。均分若干图。每图应均准熟田若干亩。一图分立十甲。每甲应准熟田若干亩。无论绅衿役民。一并照田编甲。则田必入图。图无亏田。永杜偏枯之弊矣。

一并田之法。人之有田者。不必其尽在一图也。不尽在一图。而乃逐图承役。田多则催办他人之田。田少则又派办于他人名下。分头四应。日无休息矣。为思穷变通久之方。诚莫便于并田之法。凡有田者。不拘原旧区图界限。如一人有数百亩之田。而坐落不等区图者。即以数百亩不等区图之田。汇归本户。遵照均定新图田额。分为各口。编列一处完粮。其小户田不足甲。仍许因亲及亲。因友及友。共并一甲。即于甲内分注明白。各自出口。听其自[已](己)造册呈递。册内开明收并原某某都。某某图。某某圩号。田若干。俟递到之日。查其住址相近者。挨顺编配。是为以田就人。非以人就田。人人自收自田。己完己税。不用催办之劳。可杜佥点之弊。征输俱便。较之原图挨顺割配之法。更为尽善也。

一均役之法。里役之苦。至今日而甚矣。至今日之年首为尤甚。夫一图之漕白。盈千累百。分比各甲。尚虞花户之挂欠。而竟责之年首一人。日受敲扑。究无补于正供。兼以株连不已。诈索百端。逃亡日甚。能无林木之恐。夫绅衿役户。向有优免之例。故田多者类皆诡寄避役。其在图承役者。悉属贫民小户。独膺繁苦。今已仰遵　朝廷一体当差之旨。并入均图。照田编甲。在钱粮则各自输纳。差徭则各自承应。既不偏枯。亦无牵累。夫役之均也。由于均田。逮田之均也。则并无役矣。

一销图之法。通县田地。每图俱有圩号。务先着令各图。造明挨号一册。开注现业户名。呈递存案。以为均田张本。俾从前飞洒隐漏之弊。尽行厘剔革除。然后令业户查明号册。照数收并。即将业户造成田册。逐号参对原图。核准无异。随于该图原号内注销。俟编图之日。注明新编某图讫。倘有田数无多。不愿自己出名。寄并亲识名下。务要开明原户姓名。以便销图。仍再取户领号一册。以与号册为经纬。比如某图一人。共有田若干。内某某圩某某号各若干。就田之多少。挨次攒造。其存图零星田亩。无人收并者。亦即按田按户。编归一甲。各照征输。则无不税之田矣。

一征输之法。征输条银。奉有部定之新限。若分数不归画一。串单不行编定。则顽户挂欠。奸胥舞文。弊从兹生矣。务将业户额银。照依会计。先行算派。即将所派之额银。分作十分。按月一分。一月之中。又分三限。先令柜书编定串单。其式一单存查。即为根串。写明某区图甲户。某月首限银若干。二限银若干。三限银若干。前连三单。谓之甲户免比单。每限一单。则各开一限之银。令业户悉照串额。将银自封入柜。投一限之银。即截去一限之单。遵限完截者。不用比较。竟自归农。不用差押。以杜滋扰。如一月不截。即吊柜上串根。缴查明白。倘有存不截之单。立时差拘。着令完截。不可预行差押。致使完欠无分。勤惰无别也。其算额编串。如一图十甲而止一户者。以一户出额。即以一户编串。一甲而各户朋并者。以各户出额。即以各户编串。方为便民。至于秋粮。应作三限。以一月为一限。亦须编定串单。照前征输。此法一定。则急公者截票宁家。可不见差役之面。而费累全消。即抗顽者。拘到必完。亦不致有拖欠之虞。而奸弊毕除。总之串存则欠。串去则完。竟查串根。而比薄可不用也。第粮书无压欠之弊。而皁快无索钱之门。则此法非其所愿。然欲便于此辈。即不便于小民矣。

一分户之法。一年之内。田有授受。户有去来。粮从田出。田随户转。倘编图之后。若有售卖之田。验明文契。务将业户姓名。即于甲内另行分出。以便各自完纳。不得移之他处。致图额复有盈亏。或有不出户名之田。始则寄并一人名下。倘若怠玩抗粮。亦许甲户禀明分额。专行追比。编定之图。惟户可换。而田不可换也。

　　编审论　
盛百二

编审者治道之根本也。盖积州县而成天下。积乡里而为州县。积户口而成乡里。故户口清而乡里治。乡里治而州县治。州县治而天下亦治矣。周礼乡遂之法。始于比邻。详稽其夫家之众寡贵贱老幼癈疾。六畜车辇田野。以施政教。以行征令。以辨施舍。以起徒役。而奇奸宄亦无所容。此历代以来不易之法也。明洪武十四年。令天下编黄册。在城曰坊。近城曰厢。乡都曰里。共编为册。册首为一图。里有一百十户。以十户为长。余百户为十甲。里长甲首。董一里一甲之事。鳏寡孤独不任役者。附十甲后为奇零。其册凡一年一更定。此即今编审之制也。明初但有夏税小麦。秋税粟米。及丝绵之征。百姓皆听役于官。十六成丁而役。六十而免。无所云丁银也。自后乃有银力二差。力差者差役也。银差者雇役也。又其后虽有二差之名。亦皆一例征银而已。于是胥吏上下其手。隐匿脱漏。百弊丛生。又丁银之增损。关干考课。故丁银有增无减。所谓沟中之瘠。犹为籍上之丁。黄口小儿。已入追呼之册。此仁人君子所以叹息也。自我　朝康熙五十二年。滋生人丁。永不加赋。至雍正四年。又行丁归地亩之法。百姓优游于耕凿之中。有司无考课之累。从容而赋茧丝。良法美意。三代以来。未之有也。然因此有司遂视编审为具文。惟胥吏是任。以至户口不清。而贫富不辨。贫者有贫之实而无贫之名。富者无富之名而有富之实。又飞洒诡寄。遂有无田之税。无税之田矣。且雇役惟可行于平日。如非时力役河防土工之类。其势有不得不出于差者。于是徭役有不均之叹。况编审时。吏胥按户索其饮食简笔之费。百姓又恐差徭之及身也。于是并户减口。专为一切徼幸。平时按籍而常见其少。不幸天灾流行。　　朝廷有大恩恤。计口给发。则其数又骤见其增。于是编审赈恤二册自相矛盾。虽有才能。亦无所措其手足。始悔平时之失计。亦已晚矣。况欲求赋役均平。奸宄屏息。安可得哉。论者不察。竟以编审为不足凭而无益于治道。益惑矣。

　　请编审仍照旧规疏　
苏霖渤

臣谨查各省仓谷。甚切民依。每岁将存用实数。通盘汇核。可以酌盈剂虚。实于民生大有裨益。惟是岁查各省民数一事。臣窃反复思维。而觉有不便施行者。不敢不宜陈之。古者民皆授田于官。故民数与田数。相为表里。可以按籍而稽。毋容隐混。且耕三余一。耕九余三。皆实有数年之蓄。而后可以谷数之盈绌。待民数之多寡。后世时移势殊。古制远不能复。民皆各自为谋。然为上者。诚因其所利而利之。择人而牧之。厚积储以补助之。有所养而无所扰。则亦足以臻治安。古今异宜。事势各别。正不尽规仿旧文。始可讲求康阜也。今天下生齿日繁。上届编审新旧人丁。共二千六百三十余万。虽系照例按户定丁。尚非详细实数。然一户之数。不过八口以内。按册而推。再参以粮赋之多寡。亦可得其大略。至各省仓谷。现奏报有二千六百余万石。亦属丰裕。但贮谷虽多。亦止存以备常年之借粜。凶饥之散赈。为因时补救之计。原不能计口授食。遍给闾阎。而借粜应听贫民自便。无容按户派领。若散赈。则皆地方大吏。临时督率有司。清查被灾各户。分别造册赈济。是不遇荒歉。不动仓储。既无从据此民数办理。即遇荒歉散赈之时。乃系另造应赈确册。势不能照平时之户口均摊。是又无从据此民数办理也。至若人满滋虑。先事绸缪。则如开垦树植薄征免赋转粟通商一切政务。我　　皇上念切民生。已无不次第举行。亦岂俟查清民数。而后乃见之设施乎。故臣就此时揆度事势。而觉民数一项。仅可以生息之蕃。实难据作施行之用。似可缓其清查。至若查之而转致滋弊。则又有难于缕陈者。盖州县民户之多。类皆散处乡僻。若令其携妻抱子。络绎公庭而赴点。则民不能堪。若令地方官遍历村庄。挨家查验以稽数。则官不能堪。是仍不过委之吏胥造册。以毕其事耳。而吏胥果可委任乎。事本烦重。则借口之需索多端。地复辽阔。则乘便之贪求无厌。重则入室搜查。生端挟诈。轻则册费路费。坐索无休。至敛钱之乡保人等。就中分肥。皆属情所不免。州县官刑名钱谷。赶办不遑。加以造册纷纭。日不暇给。虽有精明之员。亦难胜稽查之力。是小民未及沾惠。先已耗财不赀矣。夫五年编审。事已不易。况欲年年遍察而无遗。是虽奉行尽善。似亦难为常继也。再如行商寓旅。往来无定。流民工役。聚散不常。以及番界苗疆。人性顽蠢。亦有种种不便清查之处。且吏胥造册。自料地广人众。本官不能诘问。暮改朝迁。实数无凭指证。势必任意隐漏。草率完事。迨至汇册奏闻。仍仅得其大略。究非确数。而小民滋累。亦不可以数计也。伏乞　　皇上俯念编审。业有成规。亿万生民。不宜以岁岁轻扰。　　思准将每年清查民数一事。收回　　成命。特赐停止。惟于各省仓储。严查实贮。以期有备无患。因利劝导。顺时休养。四海蒸黎。自沐　　皇仁于永久矣。

　　编审厘弊疏顺治十八年　
户科给事中柯耸

窃惟任土作赋。因地起差。此古今不易之常规。亦各省通行之大例也。恐人户之消长不同。田亩之盈缩亦异。所以定十年编审之法。则役随田转。册因时定。富者无兔脱之弊。贫者无蚊负之忧。劳逸适均。输将恐后。法至善也。臣三年里居。每见考课虽严。而各省之报完甚少。　　恩诏屡赦。而钱粮之拖欠仍多。细思其故。官吏之侵渔。差徭之繁重。固非一端。然其根源。总由于佥点之不公。积弊之未剔。今年前册已满。目下编审届期。即先经户部题覆。请停无益之黄册一疏。亦云以十四年为始。五年编审一次。此小民身家利害之关。亦胥役张牙吮血之会也。若不彻底更张。痛除宿弊。何以拯民困而垂永久乎。以臣闻见所及。约略五端。为我　　皇上陈之。一里甲田亩之额数宜均也。查一县田额若干。应审甲长若干。每里十甲。每甲该田若干。田多者独充一名。田少者串充一名。其最零星者。附于田尾。名曰花户。此定例也。所以各项差役。俱系里长挨甲充当。故力不劳而事易办。独苏松两府。名曰佥报殷实。竟不稽查田亩。虽云十年定役。又复每年小审。前册里甲轮至后册。有田已卖尽。贫无立锥。而仍报重役者。遂有田连阡陌。坐享膏腴。而全不应差者。不特十年之中。偏枯殊甚。甚至年年小审。行贿求情。挪移脱换。丛弊多端。田归不役之家。役累无田之户。以致贫民竭骨难支。逃徙隔属。亏　朝廷之正赋。荒成熟之腴田。务祈　　严敕抚臣。通行两府。及今大造之时。必期田尽落甲。役必照田。务将本区之田。均入本区十甲。倘本区田多。则派入下区。按田起役。至公至当。不得凭空佥报。以致卖富差贫之弊。庶几役均而民便。未有不急公输纳者矣。一花分子户之积弊宜清也。夫里甲十年一定。田多佥里长。田少为花户。固矣。浙省各属。有等奸顽富民。串通本里册书。每于编审之年。捏立鬼户。飞洒田数。少者四五亩五六亩不等。多不及十亩而止。田数既已无多。重役便已漏脱。及至临审缺额。反将贫民瘠产。串立应充。是田多者以花分而得卸担。田少者以愚实而应重差。是皆册书舞弊。以致苦乐不均。今后各县审役。悉照上届榜册。其一应推收。必验实有绝卖税契。方许分户。如并无户丁。诡立花名者。查出。其田入官。册书与本人。依律治罪。则飞洒之奸绝。而田皆归本户矣。一诡寄之陋规宜惩也。　国朝优免则例。原照品级之大小。派免丁银之多寡。嗣后部覆。止免本身丁徭。将优免丁粮。悉应停免。则绅衿士民。久矣一体当差矣。但查前册定自顺治八年。时部覆科臣刘显绩优免有画一之规一疏。止准免其杂办。不得滥免正赋。致累小民等因。奉　　旨遵行。所以进士举贡生员。犹有各立的名。或书职衔。名曰官户儒户。凡杂项差徭。量行豁免。至于正额粮赋。各自照规完纳。但因杂差繁苦。未免有亲族人等冒借名户。希图幸免。以致绅衿名下之田。半皆影冒。苏州长吴等县。有名自输户。有名下几甲。任意捏名。挂立甲外。且有乡绅物故已久。生员学册无名。并寺观香火。上司承差书役。亦皆各立户名。公然讨免各差。自今造册。务将绅衿的名之田。另造一册。达部存案。倘仍前陋习。借名入册。将田入官。本绅及亲族人等。严加议罪。如有仕绅远宦。其亲族私自立户。竟将本人加等治罪。原田仍行入官。庶诡寄之弊革。而小民不致偏累矣。一冒籍之立户宜禁也。绅衿即在本邑。止免本身丁徭。况系隔省。岂宜冒免。即或邻近各邑。闲有置买地亩。亦当编入民里。一体应差。乃江浙陋习。竟有隔省邻县。并无寸土。偶有亲戚往来。便尔捏立册户。冒籍之客户日多。本地之充役更苦。今编审之时。凡有隔属仕宦。另立名户。希图免差者。本县据实申报。严行处分。如县官徇情。不行具申。另被发觉。一体治罪。各绅亦当于邻省各县。着意稽查。如有冒立本户。即以早自首明。不得待事露之后。借口不知。觊免议处。则客籍不至滥觞。赋额自归画一矣。一册书之买充宜革也。

江浙各县。每于经制吏书之外。每里各有册书一名。或号里书。或称扇书。专司书算。似不可少。然此辈智昏于见金。术工于舞弊。乘今大造之时。每人各出顶首银若干。买定里区。至造册之弊。移甲换乙。漏富差贫。即前花分诡寄之弊。皆出其手。更有臣乡秀水县积棍包头。名曰歇家。即系区书。一人买充数里。每年包纳钱粮。额外私派。俱属积歇掌握。甚至收愚民之额课。而临比不完。包富户之差徭。而散派各户。况各县并无此役。独秀水一役。盘踞难革。积蠹万端。更闻杭州各邑。有以生员包充册书。官法既所不加。舞文益复何忌。此次急请　　敕行新抚臣。将秀水歇家。杭州生员应充者。严檄革除。至各县册书。止许本里公报诚实无过。精于推算者。专管推收书算等事。是革蠹除奸之本也。以上五款。实系编审时大弊。臣访之江浙两省者最真。计今编审届期。必须预行禁约。祈　　敕两省抚臣。通行各属。尽法除革。并勒限册报部科。以便稽查。庶役均平。而民咸乐业。征输有法。而　国课无亏矣。

　　请改编审行保甲疏雍正四年　
直隶总督李绂

臣查丁银一项。即古时力役之征。　国家定例。五年编审一次。稽查户口。仍造具滋生册籍。进呈　　御览。所以重民生。恤民力也。第每逢编审之岁。民间派费甚多。有里书里长之费。有州县造册之费。有院司道府吏书纸笔之费。有部册之费。有黄绫纸张解册诸费。悉向里户公派。追索甚于丁粮。各省皆然。而直隶尤甚。臣查直隶丁银。业[已](己)照粮均摊。是编丁之增损。与一定之丁银。全无关涉。而徒滋小民繁费。似宜斟酌变通。臣伏见　　特谕直省臣工。力行保甲。现在九卿会议。臣因思编审之法五年一举。虽意在清查户口。尚未能稽察游民。不如保甲之法更为详密。既可稽察游民。且不必另查户口。自后请严饬奉行州县。于编排保甲时。逐户清查实在人丁。自十五岁以上。毋许一名遗漏。岁底造册。申送布政司。汇齐另造总册具　题。进呈　　御览。册内止开里户人丁实数。免列花户。则簿籍不烦。而丁数大备。其向来编审之例。在直隶永行停止。则户口既清。扰累亦省。诚为两便。

　　论编审福惠全书　
黄六鸿

编审之时有二。一在十年大造。将钱粮户口攒造黄册。进呈　　御览。所以重民数也。一在五年均役。清核丁差。所以苏民累也。今黄册停造。惟五年均役。直省遵行无异。夫均之事亦有二。一田与役均。一专均役而不均田。田役均。以阖县之都图里甲。合都图里甲田粮之数而均分之。使裒多益寡。无偏多偏少之弊。粮由产派。差照粮行。粮之数定。而差亦于是定焉。亦无畸轻畸重之虞。法未尝不善也。然而今之民非如古井田之制。计口授亩。子孙相守以为世业。十年之内。贫富无常。鬻产时有。若任便交易。则彼图售入此图。阡亩仍属参差。若贸不出图。则贫产遽难求脱。势豪益复刁难。此均田之所以未易言也。惟专均役而不均田。宜永行之。而民大有赖焉。然役之均亦有二。一有田而有丁。谓之粮差。一光丁而无粮。谓之力役。田多则粮多。粮多则差多。所谓差照粮行者是也。乃奸豪巨猾。欲灭多粮而就少。避重差而就轻。于是花立户名。诡寄别里。而总书册房。或受人贿嘱。或将[已](己)田粮。飞洒各户。移换斗则。脱漏顷亩。冒裁田地。种种弊端。莫可穷诘。夫留心斯政者。若不先除斯弊。虽日求均而终无可均之日也。况于审丁之际。户长之开报不实。有司之升擦无凭。其弊又不可殚述者乎。虽然。欲除匿粮之弊。惟在推收之逼清。欲除匿丁之弊。惟在减增之悉当而已。大约南方粮重。重在审役。北方粮轻。重在审丁。以役系于丁而不系于粮也。是在司牧者。有以权衡而变通之耳。

按南土粮重。照产派役。不重丁银。故田地虽多。立一户即是一丁。丁银多寡不远。北土粮轻。照丁派差。丁银大有轻重。故届期审丁。不可不慎。除新成之丁。例令户长举报入册。逃亡老绝。许里递公举以定开除。若升擦之际。惟视产业之增减为至公。宜将前届合里丁糟。通盘一算。约粮银若干。该有丁银若干。较量配则。贫富悉均。而不偏累穷苦矣。又按北地粮轻丁重。每有差徭。俱照丁派。故每丁有派至一二两者。若穷苦之人。将何所取办乎。此照粮升擦所以为至当也。然绅衿之豪。以包揽成风。恬不为怪。贫穷亲友。及乡间稍裕者。其田地揽归户下。每年钱粮。包为代纳。百姓火耗有加三加二加一不等。其包纳火耗亦不为减。及绅衿完粮。借口自封投柜。竟有银免不足。银数短少者。县官若一查究追补。辄持官短长。列控告。拖累衙役。所以绅衿公然包揽。大获其利。而百姓亦乐于绅衿包揽者。其本户之丁。即系绅衿供丁。乡绅供丁多至数十名。青衿亦有十数丁者。每有差徭。里递不敢派及。每遇编审。供丁名下。即有应增新丁。户长总书。亦不敢开报。若竟依粮升擦。则绅衿所包揽之田地。势必增丁。则所增者。非绅衿之丁。而即包揽之丁。是又为绅衿增包揽之丁也。乃百姓见按粮增丁。益惧丁多为累。争附绅衿者愈众。恐光丁无粮者。亦求附供丁以逃差。如是。穷民常处其苦累。而绅衿常处其乐利矣。且里胥知以粮多寡为升擦。又安保其不分洒他户。以多易寡。避升而冀擦乎。此又照粮升擦。亦未能尽无弊也。然则北地之丁。终不可均乎。夫求均无他异术。亦止丁粮并核。与酌除供丁而已。夫有丁无粮者。照丁据实增除。有丁有粮者。又照粮据实升擦。先严饬里书。不许私为增减。慎选户长。不许捏虚开报。其为丁为粮。划然可考。至于供丁之说。乃陋弊成习。朝廷除免本身丁徭外。非别有所谓供丁也。若一尽除。定生怨谤。于旧例之中。稍为减汰。所谓为法去其太甚。则富贵贫贱。不致苦乐失均。如斯而已。然其立法必于无弊。法立在于必行。又须素履清操。居恒政尚仁恕。优以待绅士。而严以驭里胥。凡为地方区画。一皆出于至公至明。秉于至诚至信。而我无所执意其间焉。于是绅衿不以刻己为怨。胥役不敢作弊罹愆。百姓亦不忍幸法而见欺。以之为政。将无往不可。岂又患区区之编役为不可均哉。

　　编审详文　
陆陇其

照得灵寿人丁旧额。顺治十四年赋役全书。载三等九则。通折下下人丁一万四千七百零一丁。历年递增。至康熙二十二年赋役全书。实在下下则人丁一万五千六百八十八丁。查其递增之故则。非尽民庶而富加于其旧也。因编审者惟恐部驳。必求足额。故逃亡死绝者俱不敢删除。而摊派于现存之户。且又恐仅如旧额。犹不免于驳也。必求其稍益而后止。更复严搜索。疲癃残疾鳏寡孤独无得免者。沟中之瘠。犹是卌上之丁。黄口之儿。[已](己)登追呼之籍。小民含辛茹苦。无所控愬。加以屡岁荒旱。上年又被水灾。现在强壮之民。饥寒切身。不能自给。而又责其包赔逃亡之粮。代供老幼之差。所以民生日蹙。闾井萧条。卑职编审之际。号呼满堂。不忍见闻。然亦恐缺额太多。不敢尽数芟除。其闲逃而有着落。可招抚者。即不除。亡而有地亩遗下。即量加于承受之人而不除。孩童而有产业者即不除。老而有产业者。即量加于子孙而不除。穷无寸土。而未至垂毙者即不除。惟是逃亡之无迹。老幼之无立锥者。鸠形鹄面。奄奄一息者。虽欲不除。不得不除。因复搜求新增之丁。冀其不失旧额。而应增之数。不足以抵删去之数。共计现今审定丁数。较之赋役全书之额。缺一千五百五十六丁。此等缺额之丁。实因屡年编审。有增无减。今若照旧摊派。以求无缺。恐非宪台轸恤穷民之意。而卑职一点良心。亦不肯自昧也。谨将增除数目。造册呈报。伏候宪裁。

　　与邑令论编审　
叶映榴

迩者国课之功令綦严。役务断难刻缓。草莽遥度。惟有修囤一法。可以速成。而无妨目前之征比。今老父母[已](己)先得之。利国便民。兼举并善。可胜庆幸。从来大审在立良法。提充贵合人情。一图之中。业户之贫富异。田亩之多寡异。当事岂能家至而户询之。势不得不假手于图书。而取裁于公正。然书正非愚民所乐任也。地方之桀骜利口任焉。富者田广。贿则纵之。贫者田少。懦则及之。此卖富差贫之一大弊也。又如各图之田。不必尽为本图人之产。客图人亦或有之。非择土著殷户。承充催办。其不为兔脱者寡矣。乃书正戚里之私。庇土著而役客户。主客之情。枘凿不入。赔累之苦。膏血俱枯。在民则竭蹶无济。在官则呼应不灵。此卖近差远之一大弊也。又如各图业户。家有消长。田有去留。或勉充前役而力不继。或田已别售而名尚存。书正所熟知也。力不继者。与为休息。别售者。与为更定。亦书正所易为力也。乃利其消长去留之不同。缘以为奸。穷民手足无措。此罔上行私之一大弊也。厘弊则利兴。利兴则课足。从古兴利之方。即在除弊之内。如理乱丝。解其结轖。绪不引而自出矣。如疏流泉。决其壅滞。水不导而自行矣。况老父母以宏济之才。理弹丸之邑。总大要于上。而吏书图正承流于下。直咄嗟立办耳。

　　粤西编审议广西通志　
熊飞渭

遵查旧例。编审之法。五年一行。以人丁田粮。随时消长。计粮多寡。为差之轻重。其为民生远虑。可谓意美而法良也。粤西不知何年编审。以至今日丁粮混淆。差徭苦累。一县之中。里不成里。甲不成甲。户不成户。粮差安得不偏累。百姓安得不逃亡。今欲急施补救之术。惟有均并便民。以补其残缺。查核欺隐。搜剔飞诡。饬禁科派。以杜其奸弊。如宪台所云者。之数者。若但整其大纲。去其太甚。则集甲户于庭。按籍而编审厘正之可也。若欲彻底澄清。以垂久远。则非履亩丈量不可。顾丈量难言之矣。从来清丈必度其地。必度其时。粤省之地。行丈较难于他省。今日之粤。行丈更难于他时。夫丈量则必正经界。必择人。必严法。先正县界。次正里界户界。宜预檄布置也。不用户房里书。必得各里中老成殷实。一二人为之长。预令公举也。分发各里印薄。四乡同日举行。里长挨丈。印官掣丈。有奸民抗冒。大户阻挠。或丈后那移。以多作少。以熟作荒者。本人法处。邻保连坐。不赦。宜预行申明也。且无论其地。今何时哉。大乱初平。兵革未息。疮痍未起。田里未定。流移未归。而欲骤行丈量。保无纷然滋扰。虽曰查核欺隐。而查核则有查核之扰。虽曰搜剔飞诡。饬禁科派。而搜剔饬禁则有搜剔饬禁之扰。天下安得实心任事。视国如家之人而用之。故曰难也。为今日计。惟有按籍编审。责令各州县官。取其大不便于民者去之。丁粮之偏累者均并之。务在秉公持正。毋徇情面。毋听奸私。悬自首免罪之条。绝诡寄花飞之弊。大纲既挈。而诸弊略清。居者乐生。逃者思返。然后优游展布。渐次兴除。夫古今有治人。无治法。慎选其人而责之事。以考其成。取其大而不苛其细。天下何事不可为。而宁独编审一事哉。本县额丁。止一千零三十七丁半。民粮二千五百九十七石三斗。而计里则有六十九里。里甲之残缺尤甚。卑职就其相近者。参伍而比附之。并为十一里。中间尚有未尽事宜。应俟编审核明。厘定详夺。

　
卷三十一户政六赋役三

　　垦田均田日知录　
顾炎武

后魏虽起朔漠。据有中原。然其垦田均田之制。有足为后世法者。景穆太子监国。令曰。周书言任农以耕事。贡九谷。任圃以树事。贡草木。任工以余材。贡器物。任商以市事。贡货贿。任牧以畜事。贡鸟兽。任嫔以女事。贡布帛。任衡以山事。贡其材。任虞以泽事。贡其物。乃令有司课畿内之民。使无牛者借人牛以耕种。而为之芸田以偿之。凡耕种二十二亩而芸七亩。大以是为率。使民各标姓名于田首。以知其勤惰。禁饮酒游戏者。于是垦田大增。高祖太和九年诏曰。朕承干在位十有五年。每览先王之典。经纶百氏。储蓄既积。黎元永安。爰暨季叶。斯道陵替。富强者并兼山泽。贫弱者望绝一廛。致令地有遗利。民无余财。或争亩畔以亡躯。或因饥馑以弃业。而欲天下太平。百姓丰足。安可得哉。今遣使者循行州郡。与牧守均给天下之田。劝课农桑。兴富民之本。其制男夫十五以上。受露田四十亩。妇人二十亩。民年及课则受田。老免及身没则还田。诸桑田不在还受之限。男夫人给田二十亩。课莳余种桑五十树。枣五株。榆三根。非桑之土。夫给一亩。依法课莳榆枣。限三年种毕。不毕夺其不毕之地。于是有口分世业之制。唐时犹沿之。嗟乎。人君欲留心民事。而创百世之规。其亦运之掌上也已。宋林勋作本政之书。而陈同父以为必有英雄特起之君。用于一变之后。岂非知言之士哉。

明初承元末大乱之后。山东河南。多是无人之地。洪武中诏有能开垦者。即为己业。永不起科。是时方孝孺有因其旷土复古井田之议至正统中。流民聚居。诏令占籍。景泰六年。户部尚书张凤等。奏山东河南北直隶并顺天府无额田地。甲方开荒耕种。乙即告其不纳税粮。若不起科。争竞之涂。终难杜塞。今后但告争者。宜依本部所奏。减轻起科则例。每亩科米三升三合。每粮一石。科草二束。不惟永绝争竞之端。抑且少助仓禀之积。从之。户科都给事中成章等。劾凤等不守祖制。不恤民怨。帝不听。然自古无永不起科之地。国初但以招徕垦民。立法之过。反以启后日之争端而彼此告讦。投献王府勋戚及西天佛子。见实绿无怪乎经界之不正。赋役之不均也。

　　州县税赋日知录　
顾炎武

王士性广志绎曰。天下赋税。有土地肥瘠不甚相远。而征科乃至悬绝者。当是国初草草未定画一之制。而其后相沿。不敢议耳。如真定之辖五州二十七县。苏州之辖一州七县。无论所辖即其广轮之数。真定已当苏之五。而苏州粮二百三万八千石。真定止一十万六千石。然犹南北异也。若同一北方也。河间之繁富。二州十六县。登州之贫寡。一州七县。相去殆若莛楹。而河间粮止六万一千。登州乃二十三万六千。然犹直隶山东异也。若在同省。汉中二州十四县之殷庶。视临洮二州三县之冲疲易知也。而汉中粮止三万。临洮乃四万四千。然犹各道异也。若在同道。顺庆不大于保宁。其辖二州八县均也。而顺庆粮七万五千。保宁止二万。然犹两郡异也。若在一邑。则同一西南充也。而负郭十里。田以步计。赋以田起。二十里外。则田以量不步矣。五十里外。田以约计不矣。官赋无定数。私价亦无定估。何其悬绝也。惟是太平日久。累世相传。民皆安之。以为固然。不自觉耳。夫王者制邑居民。则壤成赋。岂有大小轻重不同若此之甚哉。且以所辖州县言之。真定三十二。西安三十六。开封平阳各三十四。济南三十。成都三十一。而松江镇江太平止三县。汉阳兴化止二县。其直隶之州。则如徐州泽州之四县。郴州之五县。嘉定之六县。潼川之七县。俨然一府也。而其少者。或至无县可辖。且明初之制。多因元旧。平阳一路。共领九州岛。殆据山西之半。至洪武二年。始以泽潞辽沁四州。直隶山西行省。而今尚有五州。若蒲州。自古别为一郡。屡次建言。皆为户部所格。归德一州。向属开封。至嘉靖二十四年。始分为府。天下初定。日不暇给。沿元之非。遂至二三百年。崔铣言今之郡大者千里属邑数十为长者名数且不能悉奚望其理也宜令大郡不过四百里邑百里然则后之王者。审形势以制统辖。度辐员以界郡县。则土田以起征科。乃平天下之先务。不可以虑始之艰而废万年之利者矣。

明祖实录。洪武八年。平阳府言所属蒲解二州。距府阔远。乞以直隶山西行省为便。未许。至天启四年。巡按山西李日宣。请以二州十县。分主河中府治运城。以运使兼知府事。运同兼清军。运副兼管粮。运判兼理刑事。下户部。户部下山西。山西下河东。河东下平阳府。议之。竟寝不行。按汉河东郡二十四县后汉二十城魏正始八年分河东之汾北十县为平阳郡此所谓欲制千金之裘而与狐谋其皮也。且商雒之于关内。陈许之于大梁。德棣之于济南。颍亳之于凤阳。自古不相统属去府既远。更添司道。于是有一府之地。而四五其司道者。官愈多而民愈扰。职此之由矣。昔仲长统昌言。谓诸夏有十亩共桑之迫。远州有旷野不发之田。后汉酷吏传。亦言汉制宰守旷远。户口殷大。而后汉马援传。既平交址。奏言西于县。户有三万二千。远界去庭千余里。庭县庭也请分为封溪望海二县。许之。华阳国志邑郡太守但望。字伯门太山人见风俗通上疏言郡境南北四千。东西五千。属县十四。土界遐远。令尉不能穷诘奸凶。时有贼发。督邮追案。十日乃到。贼已远逃。踪迹绝灭。其有犯罪逮捕证验。文书诘讯。从春至冬。不能究讫。绳宪未加。或遇德令。是以贼盗公行。奸宄不绝。太守行农桑。不到四县。刺史行部。不到十县。欲请分为二郡。其后遂为三巴。水经注。山阴县汉会稽郡治也。永建中。阳羡周嘉上书。以县远。赴会稽至难。求得分置。遂以浙江西为吴。以东为会稽。此皆远县之害已见于前事者也。北齐书。赫连子悦除林虑守。世宗往晋阳。路由是郡。因问所不便。子悦答言临水武安二县。去郡遥远。山岭重迭。车步艰难。若东属魏郡。则地平路近。世宗笑曰。卿徒知民便。不觉损干。子悦答以所言因民疾苦。不敢以私润负心。嗟乎。今之牧守其能不循于私而计民之便者。吾未见其人矣。自古郡县之制。惟唐为得其中。今考地理志属县之数。京兆河南二府各二十。河中太原二府各十三。魏州十四。广州十三。镇州桂州各十一。其它虽大无过十县者。此其大小相维。多寡相等。均安之效。不可见于前事乎。后代之王。犹可取而镜也。但其中一二县之郡。亦有可并。宪宗元和元年。割属东川六州。制曰。分疆设都。资其理。形束壤制。亦在稍均。将惩难以销萌。在立防而不紊。故贾生之议。以楚益梁。宋氏之规。割荆为郢。酌于前事。宜有变通。此虽一时之言。亦经邦制郡之长策也。

　　地亩日知录　
顾炎武

古先王之治地也。无弃地而亦不尽地。田间之涂九轨。有余道矣。遗山泽之分。秋水多得有所休息。有余水矣。是以功易立而难坏。年计不足。而世计有余。后之人一以急迫之心为之。商鞅决裂阡陌。而中原之疆理荡然。宋政和以后。围湖占江。而东南之水利亦塞。宋史刘韐传鉴湖为民侵耕官田收其租岁二万斛政和间涸以为田衍至六倍　文献通考玗田湖田多起于政和以来其在浙间者隶应奉局其在江东者蔡京秦桧相继得之大概今之田昔之湖徒知湖中之水可涸以垦田而不知湖外之田将胥而为水也于是十年之中。荒恒六七。而较其所得。反不及于前人。子曰。无欲速。无见小利。夫欲行井地之法。则必自此二言始矣。

古帝王之于权量。其于天下。则五岁巡狩而一正之。虞书同律度量衡是也。其于国中。则每岁而再正之。礼记月令。日夜分。则同度量。钧衡石。角斗甬。正权概是也。洪武初命三日一次较勘斛斗秤尺故关石和钧。大禹以之兴夏。谨权量。审法度。而武王以之造周。今北方之量。乡异而邑不同。至有以五斗为一斗者。一哄之市。两斗行。至其土地。有以二百四十步为亩者。有以三百六十步为亩者。有以七百二十步为亩者。大名府志有以一千二百步为一亩者其步弓有以五尺为步。有以六尺七尺八尺为步。此之谓工不信度者也。夫法不一则民巧生。有王者起。司权量而正经界。其先务矣。后汉书。建武十五年。诏下州郡简核垦田顷亩。及户口年纪。河南尹张伋。及诸郡守十余人。坐度田不实。下狱死。而隋书赵煚为冀州刺史。为铜斗铁尺。置之于肆。百姓便之。上闻令颁之天下。以为常法。傥亦可行于今日者乎。以近郭为上地。远之为中地下地。盖自金元之末。城邑邱墟。人民稀少。先耕者近郭。近郭。洪武之册田也。后垦者远郊。远郊。继代之新科也。故重轻殊也。

广平府志曰。地有大小之分者。以二百四十步为亩。自古以来。未之有改也。由国初有奉旨开垦。永不起科者。有因洿下薄而无粮者。今一概量出作数。是以元额地少。而丈出之地反多。有司恐亩数增多。取骇于上。而贻害于民。乃以大亩该小亩。取合元额之数。自是上行造报。则用大地以投黄册。下行征派。则用小亩以取均平。是以各县大地。有以小地一亩八分折一亩。递增之至八亩以上折一亩。既因其地之高下而为之差等。又皆合一县之丈地。投一县之元额。以敷一县之粮科。而赋役由之以出。此后人一时之权宜尔。考之他郡。如河南八府。而怀庆地独小。粮独重。开封三十四州县。而杞地独小。粮独重。盖由元末未甚残破。故独重于他郡邑。天下初定。日不暇给。度田之令。均丈之法。有所不及详。解缙大庖西封事言土田之高下不均而起科之轻重无别或膏腴而税反轻瘠卤而税反重是则洪武之时即已如此而中原之地。弥望荆榛。亦无从按亩而图之也。唐陆贽有言。创制之始。不务齐平。供应有烦简之殊。牧守有能否之异。所在徭赋。轻重相悬。所遣使臣。意见各异。计奏一定。有加无除。此则致敝之端。古今一辙。而井地不均。赋税不平。固三百年于此矣。故东昌府志言二州十五县。步尺参差。大小亩规画不一。人得以意长短广狭其间。而大名府志谓田赋必均而后可久。除沙茅之地别籍外。请檄诸州县长吏。画一而度之。以钞准尺。以尺准步。以步准亩。以亩准赋。仿江南鱼鳞册式而编次之。旧所籍不齐之额。悉罢去。而括其见存者。均摊于诸州县之间。一切粮税马草驿传均徭里甲之类。率例视之以差数百里之间。风土人。同条共贯矣。则知均丈之议。前人已尝着之。而今可通于天下者也。

宋史言宋时田制不立。甽亩转易。丁口隐漏。兼并冒伪。未尝考按。王洙传洙言天下田税不均请用郭谘孙琳千步开方法颁州县以均其税又言宣和中。李彦置局汝州。凡民间美田。使他人投牒告陈。指为天荒。鲁山阖县。尽括为公田。焚民故券。使田主输租。诉者辄加威刑。公田既无二税。转运使亦不为奏除。悉均诸他州。宦者传是则经界之不正。赋税之不均。有自宋已然者。又不独金元之季矣。

　　限田论　
黄中坚

圣王之治天下也。所以使之各得其所。而无所偏陂不平之患者。非能设为一切之法以整齐之也。亦因乎时势之所宜。而善用其补救而已矣。天下之人如此其众也。其不能有智而无愚。有强而无弱者势也。智者强者常有余。愚者弱者常不足。亦其势然也。夫既已不能无有余不足之分。则智者不必其欺愚。而愚者自为智所役。强者不必其凌弱。而弱者自不得不折而入于强。此虽圣人复起。岂能使之均平若一哉。故但使人之智者强者皆兢兢不敢自恣。而愚者亦安为之愚。弱者亦安为之弱。而天下固可以长治。苟鳃鳃焉存抑彼伸此之见。而欲以古人之成法。治今日之民。则其势必有所不行。昔者井田废而阡陌开。固亦穷变通久之势所必至也。而兼并之风遂日以盛。于是董仲舒师丹诸儒。建限田之议。而卒不果行。至元魏口分世业之法。则其法较密。而亦行之有效。说者以为得井田遗意。而惜其后无踵而行之者。呜呼。执是说也。几何而不为安石之周礼耶。吾观三代盛时。以九职任万民。自邱陵园廛漆林而外。大率尽归于井田。每夫受田百亩。余夫又别受田二十五亩。宜其民之皆有以自养。然其时即有若闲民之转移执事。待人而食者。且夫鳏寡孤独废疾之伦穷于天。游惰不率教之属穷于己。至不可胜纪也。是贫富之不齐。固自古而已然矣。况积渐以至今日。而安得不富者连阡陌。贫者无立锥也哉。凡事处积重难返之势。而一旦欲力矫其弊。未有不至于扰民者。彼口分世业之法。吾谓独元魏之世可行之耳。北方本土广人稀。而魏又承十六国从横之后。人民死亡尽。其新附之众。土田皆非其所固有。而户口复可得而数。是以其法可行。要之田无盈缩。而人有众寡。则更一再传。而其法当亦不能无弊也。若夫大江以南。则更有不可行者。非特夺富民之田以予贫民。而以为不可也。夫悯民之贫无立锥也。而欲夺富民之田以予之。则必人有以予之而后可也。而今之大县户不下数万。苟欲计口而授田。则田少而不足以给。其不可一也。今之承事于官者。率富民也。征发之令。不及于小民。彼小民竭终岁之力。不过能耕十亩。有见徒隶则必惕息者矣。设与以数亩之田。而责以赋役之事。彼将为赋役所困。而并不得安其耕。其不可二也。量人量地。斟酌损益。虽得良有司竭力奉行。而亦非期月所可办。其间夺者已夺。受者未受。国家之财赋力役。将责之何人。其不可三也。至于既行之后。又当钩考其受田还田。吏胥上下其手。弊孔必且百出。其不可四也。且缓急人所时有。今既官为之限。则卖儥之际。必多窒阂而难通。其弊也势必富者有多田之实而无其名。贫者有受田之名而无其实。而民之困乃愈甚。其不可五也。故欲以多限之。如绥和之名田无过三十顷。则虽稍可裁抑豪右。而实无补于小民也。欲以少限之。如太和之人受露田四十亩。桑田二十亩。则富者必见怨。而贫者不必见德。不适足以扰民哉。故夫以限田为良法而欲行之者。皆不审于时势之说也。吾谓后之君子。留心田制。亦务时其消长。正其版籍。禁其侵欺。而且轻徭薄赋。以与民休息。使富民皆得推恩于贫民。而贫民亦知自好而耻犯法。则物各得其所。而天下治矣。何必附会井田始为仁政哉。

　　授田论　
陈之兰

法有可变不可变。不于变之日知之。变有可复不可复。不于复之日知之。文质异尚。子丑殊建。尸夏立而殷坐礼麻冕而今纯。此可变者也。污尊抔饮。易以金罍兕觥。茅茨土阶。易以刻桷丹楹。此变而不可复者也。天下有古今常行之法。不必古今常行。然当其制之。早自树于不可变。后世而变矣。不可变而变。则可变而亦可复。昔者先王之驭天下也。探其源而治之。制为授田法。以辟万化之门。建一事而三物备焉。田均而苦乐之涂不偏。故天下育也。法立而侥幸之路不开。故天下定也。民安而性情之节不乱。故天下治也。智愚贤不肖不可得而齐。而三物者备。遂人怀敦朴。俗臻醇美。害可委也。仁有所不忍。利可专也。义有所不为。盖不待四术崇。八刑纠。而早已阴养其恩爱廉耻忠信礼让于畎亩间矣。后世治民。不揣其本。顾欲勤督责。驱而之善。教令揭于日月。刑罚威于雷霆。网益密而俗益败坏。譬则张弓挟矢以驯鸟兽。不足为治。反滋其乱。论者顾归其狱于人心。以为江河日下。虽尧舜重生。不能砥横流则已误。夫木性直遂。得雨露之润。日新月盛。至于蔽日千云而不屈。然而县崖之下。必无直木。夫岂生而尽不材。有迫之者也。饥寒者民之悬崖也。千金之子赏之不窃。非其性独异。人治生有余也。治生无赖。而礼义绳之。故上求而下不应。非不应也。心甚欲之而不得取。手足有所急也。自授田法废。而民无常生之业。天即丰年。能丰之于田之所在。不能丰之于田之所不在。君即薄征。能薄之于敛之所及。不能薄之于敛之所不及。民既已汲汲皇皇。谋生之计百出矣。苟可以救一朝之死。何所不忍。故恩爱薄而乖离起。苟可以延一日之生。何所不为。故廉耻轻而悭贪生。苟可以智取。何所不谲。故忠信漓而诈伪出。苟可以力获。何所不争。故礼让衰而攘夺起。由是言之。立授田之法。非止教民为善也。而善焉往。废授田之法。非止教民为不善也。而不善焉往。故曰。古今常行之法。不可变也。不可变而变。则可变而亦可复。论者猥以圣人创法。以利一时。时移而不得反其故。汉唐以来。代有令辟。卒不能复。法与人而亡矣。殊不知万物无始。圣人无创。玉在石中。人过而不知。良工剖焉。天下见玉矣。不可谓未剖之前无玉也。法在道中。人眊而不察。圣人制焉。天下见法矣。不可谓未制之前无法也。天不亡。法亦不亡。待人而行耳。论者猥以人众则田不给。夺富人之田。恐其生乱。嗟乎。火鼠不可与语热。冰蚕不可与语寒。今人不可与复古。皆梏于身之所处。而不能尽物理。
  </div>
  <div class="pagination">
   <a href="皇朝经世文编_page103.html">
    上一页
   </a>
   <span>
    ...
   </span>
   <a href="皇朝经世文编_page99.html">
    99
   </a>
   <a href="皇朝经世文编_page100.html">
    100
   </a>
   <a href="皇朝经世文编_page101.html">
    101
   </a>
   <a href="皇朝经世文编_page102.html">
    102
   </a>
   <a href="皇朝经世文编_page103.html">
    103
   </a>
   <span class="current-page">
    104
   </span>
   <a href="皇朝经世文编_page105.html">
    105
   </a>
   <a href="皇朝经世文编_page106.html">
    106
   </a>
   <a href="皇朝经世文编_page107.html">
    107
   </a>
   <a href="皇朝经世文编_page108.html">
    108
   </a>
   <a href="皇朝经世文编_page109.html">
    109
   </a>
   <span>
    ...
   </span>
   <a href="皇朝经世文编_page105.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
