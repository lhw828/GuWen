<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 53 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 53 页/共 101 页</h1>
    <div class="content">　　金钱合计墨洋六千三百四十三万元
　　银钱合计墨洋一万一千三百四十一万六千元
　　泥格钱合计墨洋四百二十六万七千元
　　铜钱合计墨洋一千一百五十三万二千元
　　通共合墨洋一万九千二百六十九万五千元
　　成色
　所有金钱大银钱均系九成足色
　便用小银钱均系八成足色
　便用之钱五毫二毫一毫五仙四品截至本年四月三十日止约共行用二千万元
　每年应增添钱数去年预估一百五十万元今年预估一百七十二万元
　　获利
　初创之二年置办一切所费不赀计折阅四十三万零八百九十二元
　自一千八百七十年十二月开局起至一千八百九十一年三月三十一日
　止所获余利共计九百二十二万九千零三十一元局中官役共八十二名
　工匠二百二十八名每年用项统分两款
　　局用钱一十三万三千七百二十四元
　　修理机器等项共享一万零一百九十五元
　　去年实获余利二十一万五千四百八十元

香港便用银钱咸自伦敦随时运到成色皆系足银八成因有自港转运出口之钱故虽香港民数都计二十二万实难会计用钱总数然去年广东及福州府皆用粤省所铸之银钱是以香港虽有出口之钱亦不甚多是年除保险运费等项之外实获余利六万八千九百四十元零六毫五分去年自伦敦运来银钱一百万元较前三年少一十五万元较前年少四十八万五千元广东便用银钱成色系八零四四足银专造一毫二毫五仙三品银钱每年以三十五万元运往福州流通行用间亦载往香港使用以上皆据福州领事禀到之情形也

　　中国钱法补救议　　　　　　　
英人吴得禄附

一至湖北省银元铜钱及铜钱台票银元票均须划一市价通行情形业经本省抚部院于本年正月二十八日出示晓谕嗣又会同湖广督部堂于四月初一日出示一事查示中所言办法意极良美倘能制钱复旧不致加涨自于市面有益惟闻官民有窒碍之处未能办妥殊可惜耳

一至所拟划一一事查从前泰西各国每金一两可兑银十有五六向以金银两钱为准嗣后英法德美以及他国忽更旧制仅以金钱为准以至廾年以来金银市价参差无定虽中国亦然缘官民深畏今日如可划一明日即吃亏以致未能照办就目前而论莫若暂准官民以钱一串按银之平色归时价互换盖泰西各国仅以金钱为准实与各国有碍然亦难以历久将来仍须由各国会商议定金银两钱照旧一律办理则彼时中国银铜两钱于市价方可划一也

一至制钱加涨一事查宜昌一地八年以前制钱一千仅得宜平九九银五钱八分今则一串可得银八钱六分以至商民深受其累若论制钱昂贵既由于银价跌落复由于铜钱日稀至银价趺落之由实因泰西各国仅用金钱均不重银各国尚未会议照旧一律办理虽中国亦无如之何至制钱不能兑足于市实因二三十年以来罕见鼓铸一事小民乘此制钱不足之际私铸小钱搀行于市贸易之辈深喜收大付小利获暗中或屯积居奇或镕制器血以至制钱日见短缺加以官府复行循例禁止私铸小钱铜钱周转更觉不敷总之银价跌落祗得听其自然而制钱不能充足于市似可由国家补[救](效)也

一至补救一事此时已知有国家体恤商民之苦立饬各省开炉鼓铸惟闻新钱未能通行各地恐难敷用其中拟请便通办理妄列九端兹特逐详述于右

　一系先由宝泉宝源两局议定各省所铸制钱工料如何配合均须一律其料似可搀和数样如乾隆年间所用铜铅锡白铅之类纵其中间有一项价值忽有低昂而他项并无轩轾则所值仍可期平稳惟工料约与旧制钱相敌则新旧无甚出入矣

　二所铸之钱莫妙于用机器制造式样仍仿旧钱而市廛通用时皆知其不过旧制新铸亦喜其便于行使也

　三系预先晓谕商民限以定期嗣后祗用新钱所存旧钱到时禁用

　四铸钱局须先期按时价收买旧钱或改铸新钱或镕化出售其料此外另购新料以铸新钱其新钱或为公中使用或兑商民旧钱俟新钱市面充足有余方可停铸

　五晓谕商民限期之内凡有旧钱均当送至局中改铸如彼时尚无新钱则俟铸就之时如数发给如局中有新钱则立即照付后由局或镕化或改铸当收钱时如系旧制钱则按数以给如系小钱则按市价以给惟局中均不得向商民索取规费

　六系再准商民将钱料送至局中请其代铸新钱其章程与前一条同一办法亦不得索取规费

　七系新钱当未充足市面之时最紧要者在无分昼夜赶铸以期充足虽银元亦可暂时从缓

　八系俟定期新钱各地均已畅行充足光景已可敷用则亟应严查旧钱罚充入官或改造或售料

　九定期后仍准商民随时将铸钱各料送局铸钱亦不得索取规费

　　　以上九端此系补救制钱要事

一至准商民将料送局代铸新钱不收费用一事查目前中国自铸制钱费用取之公即所铸钱数亦定之公中倘照所拟办法费用仍归公而数则听商民便于贸易不至缺欠之时为率缘公中所定之数乃预料可敷之数而商民之数乃已经应之数也盖制钱当未充足之时则其价必昂是钱内之料所值亦贵而市中未入钱之料价仍照常则钱内之料较昂于未入钱之料矣彼时商民乐于送料至局坐收无费改铸之利迨至制钱敷用则钱内之料自与市价无甚出入而商民不至热中矣再俟制钱充足有余几至无行使之处则钱内各料之价较市面售料之价必低钱店所屯积者必思设法免压成本彼时匪特商民不至送料赴局代铸且可贩运出境或镕化售料可得时价之益此泰西各国金银两钱之办法也倘能以此为法中国不特无钱缺不敷之患且可免奸人乘不足之机而挟制商民矣总之不收费用而代为铸钱商民可免缺乏挟制各患而便于贸易能便于贸易则生理必兴能生理必兴则税课日丰能税课日丰则铸钱各费不难于此中扣除外而获利倍蓰也

一至纹银每多窒碍一事查银元局所铸银元与商民所用外国洋元除此两项均各有限外其余多系纹银通行而用时均各按平色其中不便之处计有四端一系中国天平等项分两向未合准无两项皆能如一不差毫厘者一系平之轻重名目不一除关平库平外各省均有自立名色如漕平市平规平之类种种各别一系公估所估银色亦难过细彼收此驳未能取信于民一系此处通行银色行之他处则又别譬以鄂省之银行之江南各省则不通行因此时有商民争竞平色至数点钟之久而仍不免受亏者实于贸易中多所窒碍矣

一拟请设法整顿一事查其中所关系者计有六端一系各地方官银库及各银元局应备西国细法过金银之平一分为准与广州银元局所用之西国平相合一系须以关库平足色银各一两核实合法国平分数几何英国平厘数几何为关库平一两之准各省所用之漕平等类亦用此法核定一系晓谕民间中国银元色水几何所用外国洋元色水几何一系中国银元总以真正九九银为准与美法意比瑞士日本等国相合一系晓谕民间如有中国银元局所铸不足九九之小银元准其持赴银元局或地方官银库随时兑换大元不收费用一系凡有纹银一经公估之后暂准商民持赴银元局按西国细法镕成九九银色之银上镌九九二字并关平分两于上而代铸此银亦不收费用

一至征收国课一事查至善之法莫妙于预先示知除新出制钱照旧按时价收用外凡有一无损坏中国银元并前所示外国银元及银元局所铸之九九银以上三项准其纳税另补色水以归十足其余各银概不收用迨至中国银元及所铸之九九银敷用后再定限期不收外国洋元

一至广设银元局一事查中国地广人众制钱待用孔亟须择各省之要地设局用外国机器赶造银元并制钱以济时艰

一至银铜两钱及银元局所镕成之九九银应通行各省一事查银元局所铸银铜各钱及代镕成之九九银均须一律庶可本省通行而各省亦通行到处相同最为紧要除先议定各省设立银元局章程外即须筹一良策俾各省一律遵办不准参差其法则莫若由宝泉宝源两局奏派熟悉章程委员长川驻守会同该局督办办理一面另派干员时至各局察看情形回京赴局据实呈报倘能如是办理则天下银铜两钱甫可一律而毫无参差矣

一至制钱为准一事查中国向以制钱为准纹银则按平色通行似不若泰西各国代商人鼓铸金银钱不收费用为法而小银钱及铜钱则由西国公家自行鼓铸惟近年以来各国金银两钱时价参差较前别中国莫若此时按以上所拟各节办理俟各国会定一律后中国再以金银为准仍旧自铸制钱夫而后庶可制钱及银元市价划一也
 
　 
卷十二　税则

　　日本食货志后序一　　　　　　　　　　　　　　　
黄遵宪

外史氏曰尝稽日本榷税之数益叹吾民之凿井耕田真不知帝力之何有也日本一岛国耳国家岁入之至五六千万圆府县之费又数百万供之国者征敛之重不待言供之府县者乃下至一饮一食之细一技一艺之末莫不有之极古人所谓逮及纤悉者非民脂民膏何自来乎设以吾民当此必疾首蹙頞以相告为士大夫者又或微言刺讥歌而嗟叹以为苛政之猛于虎矣顾余尝考欧罗巴人之治国大抵如此彼执政者惟皇皇然虑金钱之流出若国中所用必豫计其岁出之数悉征之于民彼以为取吾国之财治吾国之事仍散之吾国之民令行政举非惟无害而损富以益贫调盈以剂虚又有利存焉徐而考其每岁出入之表宫府所用皆有定数果无蕴利厚藏之患及询之欧罗巴人亦终无一人怨其国之横征暴敛愀然悲叹者也日本之人承旧藩六公四民七公三民虐政之后故十取二五尚如出水火而登席特以变法之过骤行法之稍苛亦间有投书纳匦揭竿斩木以诉穷困者然卒不为害士大夫之不喜新法者每生谤议独未尝以此责执政也嗟夫普天率土各子其民荒之国蛮貊之邦皆若有急公爱国之心况我中土素习礼教聚四千亿万之赤子竭力以事上犹若虞不足者臣尝求其故而不得既乃知为取之过轻征之又不如额之故也唐虞三代取民之制皆十一为准白圭议二十取一孟子以为不可三代下治世称汉唐宋明然口赋丁钱之外汉有盐铁利唐有间架税宋有月椿钱明有金花银赋尚不可胜数独至我　朝仁厚之政远迈三五综饶瘠之地不过四十取一而东南粟米之征西北力役之征尚不相兼于戏德可谓至也矣名臣若靳辅孙嘉淦皆尝谓取赋过轻耗羡不可撤然以　圣祖　世宗　高宗圣圣相承日以损上益下为心故免租赐逋下　恩诏又许令州县征及七成者免议是皆旷古未闻之举臣考是时太平百余年无兵革之患无旱潦之司农所储乃有七千余万之多斯固千载一时不可多得之会也承平日久生齿日繁物力日绌岁之所入征收又不如额则益不足以用故普赐田租普免逋赋可行于康熙乾隆之世不可行于今设关抽厘之举始亦出于不得已而咸丰同治之间非是则不足殄巨寇平大乱诚以国用匮乏入不敷出故也今司农竭蹶天下所共知而永不加征之谕　皇祖有训载在方策事固万万不可行然独不能稽田赋之额耗羡之数清查而实征之乎东南之沙坦西北之荒地未及升科者随在而有亦当一一清厘会典所载如牙行税落地税或亦可申明旧章仿照西法择要而行之取旧有之利袪中饱之弊还于朝廷而公于天下可以举百废济贫民安在其不可行也夫国之为国非如人之一身一家之有恒产者可比故欲以一国之财治一国之事舍租税之外更无他法世人徒见英俄法美船之多金帛之富而不知其岁入租税至七千万磅之多英国岁入约七千一百万磅俄国岁入约六千六百万磅法国岁入约七千二百万磅德国岁入约七千八百万磅惟美国近年岁入以次减少然亦在三千万磅之间假使中国岁入得有此数比今日常税骤增五六倍即铁甲轮路一切富强之具咄嗟而办亦复何难正为税入不足之故无论外务即内国政令亦不得不苟且敷衍能静而不能动谓非取之过轻之故欤嘉庆道光以来　圣主所以励名臣良民所以颂贤吏者未尝不曰任劳任怨陶文毅之理漕粮胡文忠之兴厘务使怨归于己必不使饷绌用匮贻朝廷寇乱之忧其用心可谓独苦三十年来封大吏之肩荷艰巨实心任事者往往综核名实清厘弊窦以修举庶政盖其势不得不然而不便己私者辄腾怨言以言利之臣苛酷之吏讥之抑亦冤矣若自诩为催科政拙者偏隅或蒙小惠以博一己忠厚之名则可相率而效尤国何以立乎士夫读书徒见古君子之议薄赋敛未尝考其时之狗彘食人饿莩载道当时所取几何举古人之十取三四以议今日亦兢兢然议减漕议减厘搢绅寡识间又上书言事相聚乞恩若惟知　朝廷应设官以卫民不知百姓应竭力以奉公者岂非不达时务之甚乎上稽百世以上旁考四海以外未有如我　大清之轻赋者于此犹欲欠粮匿税则可谓天地之大而犹有所憾矣

　　日本食货志后序二　　　　　　　　　　　　　　　
黄遵宪

外史氏曰天生民而立之君使司牧之亦惟以天下之财治天下之事而理财之道得矣秦汉以降君尊而民远少府水衡琼林大盈天子各谋其私藏凡以供声色宴游之费者惟内官宦寺得司其出入虽宰执未尝过问为百姓者不知国用之在何所但以为日竭膏脂以供上用而仁人智士深知财聚民散之害又深恶以聚敛病民者尽出于怀利事君之小人由是相引为大戒有国家之责者君不敢复问有无臣不敢复言兴利而先王治国理财之道反尽失矣财也者兆民之所同欲政事之所必需者也竭天下以奉一人固万万其不可诚能以民之财治民之事以大公之心行一切之政则上下交利而用无不足秉国钧者其何可讳而不言余考泰西理财之法豫计一岁之入某物课税若干一一普告于众名曰豫算及其支用已毕又计一岁之出某项费若干某费若干亦一一普告于众名曰决算其征敛有制其出纳有程其支销各有实数于豫计之数无所增于实用之数不能滥取之于民布之于民既公且明上下孚信自欧罗巴逮于米利坚国无小大所以制国用之法莫不如此臣尝读靳辅筹饷裕民之疏谓我　朝理财之道尚未复三代之古盖入关定鼎之初薄赋免徭务在寡取而节用即明知官吏俸薄亦尚沿胜国俸钞折领之弊姑仍旧贯而无所变革然国用实有不足为官吏者终不能毁家以纾国竭私以报公究不得不仍取诸民不过于常赋之外变为火耗秤余一切之陋规封大吏知地方税轻不足用官吏俸薄不足赡有明知其非法而不忍裁撤者陋规极多之地每省有十数州县彼处脂膏以自润者饱囊盈橐一若分所应得若硗瘠之地上官悯其贫必为之调剂而贪饕官吏侵吞干没之不已更百端为例外之求彼以枵腹从公为名巧取横征屡倍于正供朝廷一无所利而小民实受其害余窃以为不如清查耗羡核减陋规明取之之为愈也臣伏维　圣清家法至仁极俭内府之所需曾不以问诸户部成宪昭垂二百余载大公无私可谓至德矣然而小民未之知也乾隆以后协饷日益繁欠粮日益多杂税日益免河工宗禄名粮之数日益巨当嘉庆中叶已屡　诏廷臣集议筹饷咸同之间盗毛起逮乎克平费饷不可胜数至于近日又筹海防虽增加关税厘金而国用犹入不抵出然而小民亦未之知也我祖若父蒙　国家深仁厚泽久矣谁非赤子具有天良往岁大乱之后追念平日箪食壶浆以迎王师者不知凡几足见　朝廷恩德维系于民者至深然蚩蚩者民胼手胝足日竭其力以供租税而国用所在曾不得与闻谬以为吾民膏血徒以供上官囊橐一旦有事设法课税令未及下而小民惊相告语已有惘然失措者上下阻隔猜疑横起欲谋筹饷势处至难古人有言曰藏之人思防之帷之人思窥之余又以为不如举国用之数公布之于民之为愈也臣考三代以来损上益下寡取薄敛未有如我　大清者然国用不足亦以今日为尤甚雍正乾隆间议以耗羡为养廉盖实有见乎用之不足不得不取之如额而卅年以来二三名大吏有通提一省供储为公用者亦以通筹统计势不得不尔势不得不尔则不如分别朝廷之上计州县之留支核需用之额明取之即举应用之寔销之并列所用之数公布之以修庶政以普美利以昭大信一举而数善备焉是在谋国者经理之而已

臣昔读周礼见夫天官地官之司财货者几于无地不赋无物不贡无人不征无事不税极至纤至悉有后世桑宏羊孔仅蔡京王黼之徒不肯为者始疑周公大圣不应黩货至此既而稽六官所属五万余人无员额者尚不在内乃知大府颁贿凡官府都鄙之吏转移执事之人在官受禄者如此其多以某赋治某事又有定式则一一仍散之民朝廷固未留丝毫以自私也臣意其时以岁终制用之日必会计一岁之出入书其贰行悬之象魏使庶民咸知彼小民周知其数深信吾君吾上无聚敛之患凡所以取吾财者举以衣食我安宅我干城我则争先恐后以纳租税矣君民相亲上下和乐成周之所以极盛也日本近仿泰西治国之法每岁出入书之于表普示于民盖犹有古之遗法焉譬若一乡之中迎神报赛敛钱为会司事者事毕而揭之曰某物费几何某事费几何乡之人咸拱手奉予钱且感其贤劳矣此理财之法之最善者也嗟夫古昔封建之世官物输之民力役征之民上之人垂拱其上彼小民之事宜若可听民自为而自古圣人必为之经理无端而料民身家征民粟帛多取而民不为怨亦信其以我之财治我之事故耳三代圣王平天下理财之道不过举流通之财行均平之政无他道也况夫今日凡百官府之用力役之征无不出赀而购之颁禄以募之国用之繁盖十倍于古人诚使以大公之心行一切之法即令小民怀私有拂欲而逆情者尚当强而行之况又沿习陋规小民既已收纳第取官吏之中饱为朝廷之正供即以分给民之奉公者吾民若之何不愿乎夫三代之良法美意秦汉后之不欲行者举所用以普示之民则不便君上之行私故也以本　朝至公之家法其何惮而不行　祖宗知用之不足而安于寡取者开创则民信未孚承平则国帑未匮势不极法不变故也以今日值多事之秋履至艰之会则不变其何待彼不愿核出入之数明取之实用之公布之者不谓此为纷扰多事即谓此为聚敛言利殆为相沿之陋规阴便其额之无定得以上下其手百端侵渔阳利其用之不敷得以推诿敷衍无所事事坐视政事之弛废国家之贫乏小民之困穷而漠然不顾如秦越人之视肥瘠焉而天下之患将日久而日深矣嗟夫

　　论税则　　　　　　　　　　　　　　　　　　　　
阙名

问古周礼国凶札则无关门之征犹几则是免关税乃凶年之政矣而孟子曰关市讥而不征又曰古之为关将以御暴今之为关将以为暴筦子曰征于关者不征于市征于市者不征于关又小匡篇曰关市几而不征而不税由是言之孟子与国制不相侔而筦子亦异其说也敢问关市之征于王政合乎曰以国用言之则宜取矣以王政言之则不合也何也昔先王患国用无所出也于是行什一之法去关市之征非苛于农民而厚于商贾也诚以商贾所纳之税即民间买物之资国征其一而商取其二而民已受困矣况农民所殖之产亦必交易而后通焉则农亦商耳夫同一物也于农已取之于商又征焉则一物而受征者数矣故圣王去之曰昔者汉高之治天下也令贾人不得衣丝乘马重租税以困辱之至文帝之时错上言商人兼并农人农人所以流亡今若此法则是兼并者无所惩而逐末者无所止也曰夫理财必察其关键所在治病者必悉其施治之原汉高抑商人而商人富重农民而民反流亡理财者知所首务矣夫商人非他即代农民运送之人也筦子有言国富而鄙贫莫尽于市市也者劝也劝者所以起本夫本者何农是也今若重困商人商人锱铢取盈必不甘为国所困则必抑农之价以取盈至绝远之乡又必待价而沽焉其交通王侯冠盖千里皆取偿于货则是一货而增数倍焉则民用之者寡矣用之者寡而贩者愈稀则商贾愈必居奇而农之出产以滞是重征者商而受困者农也故圣王去之曰然则理财无过泰西而泰西即重关税有直百抽六十者其国未尝以此贫而民因此富则又何也对曰泰西所重征者入口之税其所取者商人获利而归之资其所困者异国土产之货也而商人仍必取偿于买货之民则所征者仍是本国之财耳商人既纳入口之重税则必运无税之货以取盈名为纳入口之税实已并出口而征之故通计全国虽出口货多而入口货尝少然价已由此昂贫民谋生不易其所恃者轮船铁路以捷其途银币得以速于周转而已故近来新开口岸如英之新加坡香港诸国所占阿非利加中部俄之白东一名巴通在黑海东乃俄人于伯灵之会得之于土耳其者皆定为无税口岸今中国轮船铁路尚未畅行则商民之受困可知矣犹幸海禁已开土货得以外输而稍偿其困然流寓外洋之民已不少矣

问武帝初行算缗而酒泉不闻榷税王莽征及方技而胡贾不隶五均征诸筦子之言合诸周礼之说则是国内有关征而外人不纳税矣今泰西反征外来之货以保本国之民其说有在乎曰其说非是夫国有外来之货必其本产有不足否则工艺有不精酌盈剂虚于是乃有仰赖外人之事三代盛时蛮夷文教皆不及中土故土产绌而仰赖中华后王德衰稍听其去就然犹开通关市以示招徕一有不顺常闭关以绝之及其顺而通商则彼国之财常入中国之手虽尽豁关市犹足富国汉武帝之事西南通西域论者每谓疲中国以事四夷而不知所偿于平准均输之困者其利常十百于此目论之儒未可道古斯其类也且夫货之销不销由于人之用不用若其不用虽悬的以招之不至也若其好焉虽百倍其税民犹甘心以纳外财国家悬厉禁以诛戮之弱者陷于死刑强者相聚为盗持兵仗以与官吏为难甚者交通外夷而大狱兵祸以起鸦片之于印度岁收九兆镑出口重矣而其货专售于中国是纳印度之税者华民也是昔之华民仅纳一国之税今之华民并受二国之征也国家无须鸦片则印度之税且绌而英且坐困而议者以谓骤失此绝大入口之税利国必不支不知此非失印度之税适以豁吾民之税而苏之也吾民既苏而谓别无良策以抵此税项吾不信也然而数十年来议卒不决即英人立禁烟会亦末如之何岂天将毒此四万万生民而靡所底邪呜呼酷已茶叶一物英国岁收四百五十万镑中国岁收仅二百余万两出口轻矣而每岁运出之数反绌观于鸦片茶叶之间而知保业之名未可信矣昔者英人之行保业之法也凡同一物欲售之他国必设法使贱欲购他国之物必设法使昂积之久而本国土产不能出口他国之货无从灌输富者长富而贫者长贫于是思米雅堂为富国策以警之谓民间食用国家故重征之使其昂贵而谓之为保业此真愚之又愚斯论一行从风继起披利为相卒行其法乃大改税章凡民间仰给外来之货概不征税于是初年匀计工人每年食用需纳税英金十一镑及其季年仅存烟酒茶叶四千四百五十万镑焉以茶叶税四百五十万折之每年每口仅纳三先令论者谓工人能并烟酒茶叶而不食则国家并无征税之端而国愈富焉日本初有棉花入口之禁近来解除苛例轻征税资而织业大盛比于英伦前此数年并有条陈议院尽免棉花之税者然则保业之说已不能行于外国不及百年必有尽免关税之约否则亦如邮政之例设立万国通商会但抽印花之税而不抽货资凡有印花者无论行至何国概不纳税其货之如鸦片等类则仿禁止黑奴之例各国概不许种植则永无关税之阻而环球人种俨若一家畛域胥忘进臻大同之治也今中国见外来之货日多而不知精求土产以相敌乃欲重加洋税别筹落地巧设铺捐以为外货价重则土产日销而不知远人果能裹足则自蹙生机是犹掉舟于溪而自谓乐同江海也若是重征而亦至且逐年增加焉则其税必非彼国所纳而巧取于吾民者可知也故甚愿合古今中外而通较之

问万国通商会今尚未行而士搭提师报关税从同之议亦但存空说万国公报丙申六月载士搭提师报云英之属地于天下求其固结不解之法一在于关税之从同因即以是为题目征论议悬英金一千竭你以为奖赏收卷既齐请议院二大臣公评甲乙今已选定二卷各奖五百竭你今英人逼售鸦片岁卷中土之财数千万以养印度之民而中土丝茶两项又不足以敌之杨楷发愤为辞常欲联俄以取印度钱念劬重于发难又谓宜勿禁烟鸦片本无须仰给外人虽加重税亦不过如英人之重抽茶叶烟酒杨钱二说孰优曰英人之逼我以售鸦片也盖欲灭我种类之谋中国若自种是自相残害而歧视其民也若必加重税章则权不在我若其从焉是令吾民贵买英人之毒药耳且吾尝闻英人之市鸦片矣发本于民而官收其货并扣税饷经官制造然后拍卖入华马建忠常使印度考求其事章程之细几及千条监理之役至于数百所请未得端倪而趸买之议由斯罢矣且夫古之为国者大抵皆免关税而尽笼山泽之利见与之道而不见夺之形筦子常以霸齐汉兴以来园林不领于县官诸侯封君各自私为奉养而杨可告缗乃天下也虽其后上林置有果丞稍仿周制园林之税然其利笼诸中国未能输之于外以暗税别国之民自唐德宗以来始言茶利其后回纥入朝始驱马市茶乃稍取外人之财产以益中土矣宋兴茶法益备大抵入钱京师领茶于务园户交纳先受官钱百姓输将又可以茶折税商贾转致西北以致散夷狄其利特厚其后西北用兵饷乏募人入中刍粟以茶偿之于是行商者多急于售钱茶法始坏天圣以降乃不给本钱但输茶息嘉佑乃尽罢茶户但行关榷然熙宁之际尚有茶马及茶益不善马乃不来而茶马废矣然考之元丰中宋用臣提举河岸创修水磨凡在京茶户擅磨末茶有禁并赴官请买而茶铺入米豆杂物拌和者有罚则是当日茶法最严非如今制获利之厚不由散商今欲禁烟而不得莫如复榷茶之法尽笼其利于官精选名种购办机器凡园户植茶先领帑本出茶尽售于官官为制造令商请引行之内地官自营运输之远人其制造不精及拌和杂料者罚之如宋制英人输鸦片于中土以暗税吾民我亦岁致中茶以暗税其国之民二者出入相敌则英人必自求禁烟中茶既盛则印茶亦必相争种烟之土变为茶园植烟之民化为茶户而禁烟之议从此起矣不然虽请禁之终以先请自禁为辞无益也

　　论加税　　　　　　　　　　　　　　　　　　　　
梁启超

今之谈洋务者不曰联俄拒英则曰联英拒俄中日之役英人袖手而俄仗义执言还我辽东此前说之所由来也英人之官于中国者商于中国者传教于中国者日日发论日日著书与夫英文各报之翻成中国文者其言皆曰天下仁义之国莫若英国亲中国爱中国欲保全中国者莫若英国中国人习闻之而轻信之以为是实亲我爱我欲保全我此后说之所由来也偿议定国用困蹙乃以上相持节聘列国修好之外兼及议加税则一事改值百抽五为值百抽十此议若行每年入可增千余万论者以为欧洲诸国与我交谊甚睦得我之利益亦已甚多其顾全商务之心亦甚重未必区区者而不余也而果也请于俄俄诺之请于德法德法诺之向之论者以为事垂成矣而不意沙侯之一言梗全议也当俄之诺也非有爱于我也中国之商务俄不过二百分之一而所认中国一千六百万磅之国债以关税为质其愿中国税入之多固宜也当德法之诺也亦非有爱于我也彼固灼知英人之必不我许则何乐而不以此市恩于我而索我以他种之权利也英之不我许也亦不必遽然示我以无望也外部则言权在商会商会则言权在上海商民明知我之无他权力无他言论以与彼相持也是故税而不加固为害也税而能加亦未见其为利也何也彼以千余万之入示德于我而我宁能无以为报也由斯以谈人之亲我爱我欲保全我也何如矣吾闻之公法家之言曰凡世界之内名之为国者无论为强大为弱小为自主为藩属无不有自定税则之权或收或免或加或减皆本国议定而他国遵行之他国或苦其所加过重祗能饬令商人不运不售而不能阻人国使不加祗能倍加我国运售彼国之入口货税以苦我而不能因我之加税而以兵力相见此地球万国之所同也是故约章与税则两者各不相蒙约章者两国之公权也税则者一国之私权也中国通商之始情形未熟英人阴谋以绐我盛气以我令将税则加载约章于是私权变为公权自主成为无主以致有今日之事人之亲我爱我欲保全我也又何如矣又闻日本当通商之始其不熟情形也与我同其见绐见而误载税则于约章也亦与我同而近岁与诸国换约税则自由无以异于他国而我今日者以小国所能自有之利权我乃低首下心求之于人而不可得人亦何厚于日本而薄于中国乎孟子曰祸福无不自己求之者不务自立而欲倚他人以为固则谓之求祸而已故有以联俄拒英之说进者吾请与之言波兰有以联英拒俄之说进者吾请与之言印度

　　洋货加税免厘议　　　　　　　　　　　　　　　　
薛福成

窃查洋货加税免厘一事福成己卯夏间所拟筹洋刍议内有利权四篇论之颇详今总理衙门与威使订定值百抽十而议者果以为不便其间得失利病各关局必且详言之至其事之关系尤巨而其理显然易见者请再略陈梗概考光绪六年各关贸易总册进口正税共收银二百三十八万余两洋货半税共收银二十六万余两而光绪五六年间户部册报各省岁收百货厘金将及一千二百万两即使洋货厘金仍居三分之一亦当得四百万两今若加税免厘即半税亦在所免之列是每岁当短收厘金及半税银四百二十六万余两而多收洋税银二百三十八万余两以彼易此通计每岁亏折银一百八十八万两而落地坐贾等税不与焉此其较然易明者也若夫饷源偏重于洋关动为外人所牵制挠我自主之权其弊一各省少挹注之资外权渐移于户部而疆事益难措主其弊二一旦有兵荒大事无可设法以应缓急其弊三土货冒洋货以漏捐而各卡之稽查不易则土货厘金亦必大绌其弊四厘金减半而各卡仍不能裁减所需经费必尽取盈于土货是因欲畅销洋货而使土货独受其累与外海轻出口税重进口税之意正相反其弊五凡此五弊皆为天下大局计而非仅为一隅一时一事计也且以二百三十余万两之洋税散之各关不见其多其于原定各处之协饷固不能多解丝毫也若各省所收厘金则淮军月饷与北洋海防经费恃为大宗今骤阙此四百万之巨各省停减协饷有辞可执恐每岁少解淮饷必在四五十万两以外少解北洋经费必在三四十万两以外是洋货免厘厘之害中于淮军与北洋者尤甚也淮军与北洋受其病亦天下大局之病也虽然斯议也中外大臣商之数年彼此相让递增递减而定为此数今再为请益则不可若骤欲驳罢则我转居失信之名各国使臣必不允也是莫如用钤制之术使之无辞以难我自不得不罢论矣钤制之法其说有三一曰立约之时声明试办一二年后如于中国饷项大有亏损即当改复旧章或再议增加税数如此则中国虽受其病不过一二年犹愈一约章一定而后悔难追也一曰进口税值百抽十于地球各国税额尚属最轻此次立约亦须声明每逢修约之期但许中国议加不准洋商求减万一中国遇有大事仍得仿外洋捐饷之例就洋货酌量抽捐如此则洋人必甚不愿然按之公法揆之理势我固气壮而辞直也一曰各卡虽不能抽洋货之厘而不能不防土货冒洋货与洋货夹带土货之弊应与议立章程严密稽查洋货每过一卡须验票盖戳给单而后放行如此则洋商以稽留为苦又必不愿也然我自立防弊之法彼亦不能阻也综兹三说与之磋磨坚持不变彼能从我则于前所云五弊者尚可收补救之功彼不从我亦可互相抵制必因意见不合而终寝斯议此以不拒拒之也我无废弃前议之名而彼不能不就我范围矣福成因中国贫富强弱之机在此一举辄敢效其区区之愚是否有当伏惟裁察

</div>
    <div class="pagination">
<a href="皇朝经世文新编_page52.html">上一页</a><span>...</span><a href="皇朝经世文新编_page48.html">48</a><a href="皇朝经世文新编_page49.html">49</a><a href="皇朝经世文新编_page50.html">50</a><a href="皇朝经世文新编_page51.html">51</a><a href="皇朝经世文新编_page52.html">52</a><span class="current-page">53</span><a href="皇朝经世文新编_page54.html">54</a><a href="皇朝经世文新编_page55.html">55</a><a href="皇朝经世文新编_page56.html">56</a><a href="皇朝经世文新编_page57.html">57</a><a href="皇朝经世文新编_page58.html">58</a><span>...</span><a href="皇朝经世文新编_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
