<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 152 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 152 页/共 172 页
  </h1>
  <div class="content">
   ○修史疏【建文献皇帝纪】
　　臣惟代之有史、扌麕摭故实、备册书明示将来、用垂法戒、非一人之书、而天下之公也、非一时之书、而万世之公也、故是非虗实之间、子不得私诸其父、臣不得私诸其君、而后可以言公、今诸臣奉命纂修、首先帝纪、行且就艹矣、臣窃即　帝纪而言、有不可不自为一纪者。有可不必为纪者不可不自为一纪者建文君是巳可不必为纪者　恭穆献皇帝是巳夫建文之号当复、诸臣详言之、　皇上巳允行之矣、然附载太祖高皇帝纪之末。终觉未妥。臣尝考阅　实录、思成祖所以改建文五年为三十五年者、葢缘即位之初、欲以子继父为名不欲以叔继侄为名故为是权宜之举耳。非有明诏革除之也。乃后修史者、不达　圣祖之意、遂于建文元年以后、书其年而削其号、并削其行事之迹、故此数年间、独纪靖难事。而不纪所靖之难为何事。若有所曲讳者。今幸巳复其号、似当搜罗故谍、采集传闻、详载当时所用之人。所行之事。别为少帝之纪。是是非非。明白无隐。则靖难之兵有名。　圣祖之心益白。夫以　圣祖所不自讳。所不必讳者。而臣子乃欲强为之讳。非以天奉　圣祖也。且事湏有实。直道难枉。今野史所记巳多失真。若不及今明为之纪。令后世以久愤之心、信传疑之语则史臣之失职不足惜。如　圣祖何。臣谓不可不自为一纪者此也至　献皇帝积德累仁、笃生神圣遂垂万世不拔之基、然其发祥之长、亦不过如　德　懿　熙　仁四祖止耳。　四祖不纪而独为　献皇帝立纪岂惟臣子之心不安。即　皇上之心亦必不安。岂惟　皇上。其议甚公甚明他人非不知不肯言耳恐　献皇帝在天之灵。亦且有踧踖不自安者矣。况纪号　献皇帝、而所书者。乃弘治正德之年。纪名为帝而所载者。乃藩王之事。　皇上以为于义于例。当耶否耶。且自古由藩封入继大统者非一人、试考史书。未见有为其祖父作帝纪者。彼非不能纪不欲以私害公耳臣窃以为　四祖事只宜附见于　太祖高皇帝纪之前。　献皇帝事。只宜附见于世宗肃皇帝纪之前。或别起一例。亦宜与　列圣帝纪有别。庶使名实不紊。体裁不淆。不然以　献皇帝之子孙臣庶。欲纪则纪矣。如天下后世之公议何。臣诚不忍使万世之下、有非议　圣朝者。谓可不必纪者此也。凡此皆非臣下所敢擅定者、伏乞敕下辅臣会同总裁纂修诸臣商议允当、上请　圣明裁决、
　　○止矿税疏【四川矿税】
　　昨接邸报、见四川廵按御史赵标、报称六月二十一日、杨应龙提兵八万、攻陷綦江县城、游击等官、尽皆杀死、臣等不胜惊骇、应龙蕞尔小夷、即数年肆虐、未敢远离巢穴、乃一旦亲率苗夷、深入内地、至于攻屠邑城、杀戮将士、此必有川中小民。为之向导。为之内应者。故敢仗羽翼。而狂逞无忌耳。虽此小民皆　陛下之赤子也、不为　朝廷用以讨逆贼而反为贼用。此岂乐于从逆哉。葢蜀之民苦极矣、采木则有砍伐之苦、拽运之苦、采矿则有供给之苦、赔累之苦、榷税则有搜括之苦、攘夺之苦、　皇上以为不忍加派于民。而姑取之于地也。加派之害而木矿之害隐不知人固爱财。地亦爱宝。矿砂不足不得不求足于民故岁进之矿银什七皆小民之脂膏。而差官之私橐不与焉。此势之必至者也。　皇上以为不忍加派于民。而姑取之商贾也。不知商贾不通。则财货不流。物价沸腾。则百姓困敝。京师且然。何况遐方。此又势之必至者也。愚民何知。既巳丧其乐生之心。计无所之。遂谓不若从贼或可延旦夕之命耳。杨酋性本强悍、而又益以无聊之民。则其势日盛。蜀民久巳怨恨。而况附彼方张之寇。则其毒日深。今　陛下闻綦江之残破、重庆之危急、必不肯坐视而不救。夫救急非可以虗声恐喝也、势必湏兵。兵行必湏饷。今何处征兵乎。欲调之贵州、而贵州巳败伤矣。欲调之陕西。而黠虏积怨。日不忘报。秋高马肥。防御为急。顾此失彼。恐非完计。欲调之广西云南湖广诸省。而兵政废弛之久。在所无兵。若驱乌合之兵。以救燃眉之急。未有能济者也。欲俟东征之兵。则刘綎所将半多杨姓。恐皆逆族。且綎不能禁其沿途之生事。而乃欲仗之以成事。即綎亦自知其不可。其以病告。非得巳也。又何处得饷乎。欲发之官帑。而买办之需。万千无措。年例之发。什九未给。欲取之本省。而府库空虗。闾里萧条。公私无遗。上下俱困欲取之邻省则处处开矿处处抽税民生处处憔悴。民心处处悲愁。思乱之民。而复加以重征之扰。是为杨酋驱民也。故我　皇上即日责枢臣以发兵、日责计臣以转饷、日假督抚之臣以便宜、然无米而炊。难望疗饥。徒手而抟难以赴鬪。此亦　圣明之所洞见也夫兵非天降饷非神输皆民力之所为也为今之计。莫若收拾人心。解散贼党。停止矿税。使开山凿石之辈。尽为称干比戈之徒。赔矿给税之余。悉佐秣马厉兵之费。宽我无知之众。赦其胁从之诛。则群情慰悦。既喜转祸。又幸更生。将人自为战。家与为敌。或可少湏时日。以俟大兵之集乎。不然恐目前之祸。不止綦江而巳。且古之御寇者。尝不足而示之以有余。故虞诩增灶。道济量沙。今逆酋不惜金帛。以约结中国之人。其络绎道途。潜伏都城者不知其几而我今日以匮乏而开矿明日以匮乏而抽税彼逆酋闻之将谓中国果空乏如是岂不益生轻侮之心益肆凭陵之志哉且皇上方将捐数十百万之饷、以救此一方之倒悬。而何爱于数万之矿税。况　皇上曾念贵州方在用兵。免其榷税。今四川屠戮之惨。危亡之状。岂但贵州。知圣慈必为之动念也。
　　◆序
　　赠司马王公还朝序
　　○赠司马王公还朝序【三边总督】
　　怀棘王公、始以上谷廵抚入佐西台、复以少司马节制云谷山西三镇诸军事、若曰公在镇久、习虏情伪、非公莫可使慑虏者、居二年而廷推公可大司马、不报、又一年而公以原官入贰枢管、故事封疆之臣、岁苦边事、晋秩视内地异等、以酬其伐、公之内召褊心者或为公怏怏、公顾无少望、曰、孰非上恩、人臣患不能为主用职耳、嗟乎、公之心、古人臣之心也、古之为臣者、无以有巳、故计职业。不计功名。不计功名。安计荣宠。后则缘职业以就功名、缘功名以徼荣宠。甚有功名以伪建、职业以虗居者、是不胜其有巳之累耳。公粹白之衷、自筮仕至今如一日、故镇之朋银市租、无改于旧、而不以供境外之交、束修之馈也、昔有借贵人势、以恐喜人意、挟刺而来、满载而归者、徘徊不敢入公之门也、私帑所积、故称外府、而公一不以自润、不忍以膏脂实囊橐也、谓兵不试则顿。顿不可以应卒。暇则为赏格以挍士。如格者赏无虗日、日择马之羸弱者而更易之、所为佐其费者、皆公余所储、而公不以自明、不欲有其名也。士饱马腾、喜事者不无幸功之思、而公日相安于无事、意吾居其功。则华夷必有受其害者。孰与无其功。亦无其害也。摆腰台吉者、虏王父行也、拥铁骑抵塞下、言赏增则兵罢、不且入塞。公发两营战士擒之易耳、然屯而不战、但使谕之曰、而酋意当事者、讳言挑衅、故每以要赏、吾无讳、赤白囊巳达长安矣、而酋遵约束、汉过不先、不然惟有战耳。摆酋大阻、使使来谢过、不他失礼俺酋爱子也、兵最强、且多智、水泉关市令、译夷王笔、写气计龙辈。恐喝司市者、加金缯至逾千、公闻之劾罢司市者革其赏、虏王为请、公曰、不他失礼、忠顺夫人子、而王季父也、渠即少、忠顺与王可纵使坏约乎、小酋教诱背约、法当诛、以而酋故。处置得当姑缓其死。赏不可得也。虏无以应。部将夷丁、旧为大成比妓部落者、受我豢养久一旦逾塞去、挟大成译夷。来索其孥、公诘之曰、若吾卒也。无故敢阑出塞、既出敢复来、岂以中国无尺寸刃耶。立杖杀之。夷使惧逸去。公在镇三载、诸夷以好语乞怜者。即假词色慰抚之。其有出不逊语者。必谯呵之。使咋指去。有乞牛酒者。或与少牛酒以示惠。其炰哮要金币者。即锱铢丝缕不可得。其文气古而叙事明与之则为恩。不予不敢为怨。予之如例即为恩。予之不如例。不敢为怨。操之纵之。张之弛之。随变而应。当机而发。靡不帖然咸服。人以为公积威约之渐也。不知公之动静。虏时耳而目之。彼见公日积刍粮。日搜卒乘。日除戎器。无事而时防不见虏而时若战以为公且犁巢。且绝塞。至徙其累重于汉北。译使问故。公笑曰吾职也而王简士马吾不与知吾简士马而使来不太怯乎吾方以大信示人。大有羊陆之意有罪则声罪讨之。掩不备以袭人。吾不为也。虏王益敬畏公。每欵市。辄戒其部酋俾毋哗。以干公令。彼摆腰诸酋姑尝试公。以冀万一之幸耳。故狺狺而来。栗栗而去。不然。犬马之性。奔踶蹋囓。固其常也。可以空言詟之使服哉。边疆大吏。捡身不如公。爱恤士卒不如公。备不如公。而欲□虏齿颊之间。笼之羁绁之末。则败道矣。公之行、大中丞霁宇王公、具公行事之略、来索赠言、昔公之抚上谷也、王公实左右之、复代公建牙上谷、公安攘鸿猷。多王公赞襄之力、兹且继公作镇矣、有如公入陪朝议、殚忠赤之猷。王公外总方镇、效规随之谊。则云中上谷间。可保数十年无事矣。
　　◆记
　　新建天津葛沽镇兵营记
　　○新建天津葛沽镇兵营记【天津兵营】
　　万历壬辰、倭入朝鲜、破其国、走其名王、杀掳其民人、据其城邑、狡焉有内讧之势、议者谓津门咽喉要地、倭乘汛扬帆。则患首津门。津门被患。则畿内恇扰。大司马竭心而谋、博采群议、乃征诸近卫兵、屯海上、又奏遣大将京卿各一人、募内地少年子弟、可为兵者得数千人。练习之以益壮军势、时倭不犯东北者百数十年。屯守不设、营垒尽废、宿兵于斥卤之地。又盛夏瘅热、霪雨日侵、众无所栖息、疫疠时作、人情大扰、廵按侍御刘公疏言其状、乃得罢遣诸卫兵。独留募兵三千余人。统以偏帅。以备不虞。于是廵抚大中丞刘公、备兵副宪梁公、郡守刘公、惩前虑后、议于天津近地。剏立营堡。屯诸募卒。而推择予邑侯刘君、俾经理其事、侯乃由天津而东、往来海畔。览其形势。周视审度。得地于所谓葛沽者。东去海、西去津门、大约各五十里。便于往来兼宜窥瞭地既适中。而形复高敞。侯为相方画制、命日量工、以授诸佐者、遂略基址、称畚筑、具财用、费取、诸抚院积扣民兵工食之余。不以烦有司。工役取诸饥民之应募者。不以烦闾里。始于癸巳仲春、至季夏而讫工、中为帅府、左右翼为兵营。稍上为中军厅事。绕以长堤。环以潮水。而又演武有所。观兵有台。箭垜旗墩。碁布星列。巍然津门之支辅。海邦之重镇矣。事既竣、邑侯以中丞公命、俾继登纪其岁月、葢窃叹诸大夫此役有数善焉。可以赈饥。可以省费。可以图目前之安。可以免日后之扰。可以为久远之计。可以御外患。可以销内患。夫滨海之民。频伤于岁。至无以为生。而春夏之交尤甚今悬直而招。俾得以日工传日直以日直充日食。比及终事。麦巳有秋是以数千金之费而活数百人之命也故曰可以赈饥。凡役出于征派者五不当一。出于平常召募者。三不当一。惟贫民则所余者力所急者食急于得食必不缓于用力彼因力以就食吾因食以就功役无旷日。工不踰时。故曰可以省费。且新募之兵非贫无资。即豪有力者。可以猝聚。而不可以猝散。不可猝散而欲使之散不能猝散而又不能使之常聚此近忧也帅以训之。营以聚之。则虽未见聚之利。而亦无散之害。故曰可以图目前之安。今之倭夷尚伏海岛不能逆其必来。不能逆其必不来。彼如不来聚兵何为。万一或来。兵将复聚与其散而复聚毋宁聚而不散葢散而复聚者不习而扰聚而不散者不扰而习故曰可以免日后之扰夫营未建则安之难。营既建则给之难。今既巳择海滨高敞之地。立为屯营以妥其居何不择海滨闲旷之地。画为屯田以为之业使彼时而耕耨。时而畋渔。时而肄习。彼能自给庶不烦饷于官。官不给饷。庶几常得其用始为募兵。渐为土著。故曰可以为久远之计。小人出力以卫公家必不如自卫其家诚令屯营之卒。各有恒业。以渐广其居室。畜其妻子。联为什伍。结为婚姻。常则相亲。变则相恤即一旦倭至。将家与为敌。人自为战。非徒以德上也。将以完室家。而全其亲戚也。此其与乌合之众。谈敌而心怯。望敌而色战者。功相万矣。故曰可以御外患。今饥寒困穷之盗、在所实繁。假令奸人乘之以弄兵潢池。则一夫大呼。千人立致于时欲借见兵则急不可用欲募新兵则缓不及用孰与聚数千训练之卒于近地。将与卒既相习。卒与卒又相习。用之即调发不用即罢遣犹足待缓急。而慑奸宄乎。故曰可以备内患。嗟夫、古之为备者常在事先今之为备者常在事后备在事后、诚无益于事。然先事之后后事之先也事未来而不能备事既过而不知备将何时而备乎备而无用。不愈于用而无备乎。今兹之役。备之道也。然亦难矣何者天下之事每难于创始而易于鲜终葢有事则有扰易人亦易虑故非前之人以后人之心为心将以事不在巳也而诿之非下之人。以上人之心为心将以事在巳也而玩之非后之人。以前人之心为心又将以事不由巳也而败之如此则功何能立。又何能立而不废哉予因纪其事之始末。而抒一得之愚以告夫嗣来者。中丞公名东星山西沁水人、副宪公名云龙、广东琼山人、郡守公名敏宽、山西安邑人、侯名冠南、江西庐陵人、分委者为县丞秦应光魏鳌典史刘守学、千户宋璞、百户韩继业王守成、吴承勋法得并书、
　　皇明经世文编卷四百三十七终
　　●皇明经世文编卷之四百三十八
　　华亭徐孚远闇公　陈子龙卧子　宋征璧尚木　吴培昌坦公选辑
　　张埁幼青参阅
　　张给谏集（疏）
　　张栋
　　◆疏
　　琐拾民情乞赐采纳以隆治安疏
　　边事久敝亟宜更始永图治安疏
　　因事陈言疏
　　国计民生交绌敬伸末议以仰裨万一疏
　　○琐拾民情乞赐采纳以隆治安疏【蠲免裁减纷更】
　　臣待罪该科、庄诵纶音、万历十四年内阁传灾伤蠲恤诏至该科故具此疏葢视民如伤、不数周文王、今见我　皇上矣、臣新从远方来、经由五六都会、所至问民疾苦、则民财日匮、民生日穷、流离迁徙、诚有如皇上所虑者、臣愚无能出上计以裨至理、第能实取闾阎畎亩之情、为　皇上控焉、一曰蠲免无实惠何也蠲免钱粮、朝廷旷荡之恩也、而节年议蠲、率以起运存留为限制、蠲存留而不蠲起运。岂非以起运为急。存留为缓耶。但朝廷之议蠲。非直以虚名啖人。而不必其泽之下究也。蠲存留是有蠲之名。不蠲起运是无蠲之实。此何以故。葢所为存留钱粮。不过官吏俸薪、师生廪饩、庶仪禄米、孤贫口粮等项而巳。□其□在郡邑朝廷亦无从而稽考此数者不因岁登而可加不登而可减也一邑之内。额设员名。自有定数。偶遇灾伤。谓可减其人乎。人不可减、俸廪不可减。而曰存留可蠲。何弗思之甚也。故蠲存留而不蠲起运。犹弗蠲也。臣以为弗蠲则巳。蠲则何分于起存也。倘司农以岁计为忧。宁损其数。如欲蠲五分。请损之为三分。欲蠲三分。请损之为二分。什而用其七什而用其八。总计银十两。或纳七两。或纳八两。即为全完使愚夫愚妇。明白而易晓。则庶乎所蠲皆实惠哉。然有司之踏灾、抚臣之报灾、抚臣勘灾、展转往复、动经岁月、迨奉俞旨、则征收巳过半矣、奸民幸未然之惠。而故意延捱。良民据巳然之数。而安心输纳。以故所蠲者多属奸民。而良民不与焉。此又何贵于蠲也。自后踏灾报灾勘灾、并宜刻期定限、毋使迟违、而奉旨准蠲者。于次年减定额数则不论良顽皆可以沾实惠宁于次年新钱粮内扣免则受惠者徧而且均民情如此。二曰裁减无实利何也、节省美名也　皇上躬行俭德。中外臣工。夫谁不曰节省。顾省所可省者。斯足为民利。省其所不可省者。未　为民利。而适足为民害。此无庸枚举为也。即如条鞭一事、其初议也、未始不因地方之繁简、而定公费之盈缩也、一岁所用、取足于一岁所输、民未见其为病也、有司者欲投时好、博名高、则取于原定之数、而日请缩焉、然不能缩于用也、遂令所入无以支所出矣、而包赔加派之弊滋矣、是其未减之先有此事。有此用。而民以众人之力供之。众供则易举。及其既减之后。亦此事。亦此用。而昔以众人供之。今以一人任之独任则称累。彼为之民者、方群然称累于下、而有司且自伐其功、且哓哓于人曰、我能为民节省也、我能仰体　皇上俭德也、吾谁欺、欺民乎、欺君乎、故臣以为节省之心不可无。而节省之名不可有。有节省之心。则必能简约以先人。而减乐省驺毁第皆于民为实利。务节省之名则必将刻核以绳下。而公辞私受。民不堪其包赔加派之苦矣。则又何如因其旧而不必减。使众易供之为愈也裁减本以利民、亦足以害民、不裁减、则不见其利、亦不见其害、民情如此、三曰纷更无实用、何也、纷更与因循、其弊等也、而纷更尤足以害事、禹之行水也、行其所无事、而好名喜事之徒、每每不安于蹈常袭故、自知其计、自多其力、请因请革、各从所见、其在上者不察、遂因而可否之、以致行之方习。而遂即议罢罢之未久。而又复议行。炫观敓听。使民无所适从。此臣往为县令时所亲见者也一征收也。一人以为投柜便。一人以为投柜不便旋行旋止。一夫马也。一人见以为有余。一人见以为不足。旋减旋增。一丈量也、忽焉从新。忽焉从旧。一书院也。忽焉欲废。忽焉欲复。诸如此类。未可次第举。岂天下竟无画一之论耶。在内之通行。日异而月不同。在外之约束。朝更而夕改。所谓民志一而天下宁。安所望矣。民情如此
　　○边事久敝亟宜更始永图治安疏【边事】
　　臣顷承人乏、遂长兵垣、而又当边境有事、正主忧臣辱之时、臣拊已不胜鳃鳃、日与一二同官考求商略、窃以为天下之所少者、非言也、言而不实行之、至有议论多而成功少之敝、故臣等以为必人人实心任事、而后边事始可为也、请为　皇上毕其说、夫摧锋陷阵。视死如饴。援枹鼓之。急即忘其身者。将率之事也修城设垒。备饷缮兵。先为不可胜以待敌之可胜者。司道之责也。布功令。严约束。战必期胜。守必期坚以身为千里长城者。督抚之寄也居中驭外。自近察远指授合权宜。赏罚当功罪。使边臣有所恃而为重有所畏而不敢为欺者。本兵之任也。视国如家。罔避嫌怨。生杀予夺。一秉至公而无所狥。念念以安攘为巳任者。执政之权也。追惟欵市以来、二十年间当国者几人、典枢者几人、为督抚者几人、为司道将率者又几人、其间实心任事者几人。上下相冐、中外同符、若以为中国御夷之道、一欵尽之矣始议欵者、本谓假此以缓虏患、而既乃遂似无虏可患、本谓乘此以修我备、而既乃遂似无可备修、陵夷以至今日、曰虏众我寡、诚然众寡之不伦也、曰虏强我弱、诚然强弱之不敌也、然所以自致其日寡日弱而不能与虏抗者、谁则贻之、即如近日经略尚书郑洛题称总兵刘承嗣所报、该镇兵马一十九营。共计三万九千七百有奇而堪战之数。止于六千。举一镇而他镇可知也嗟乎、何陵夷至此极耶、台谏论欵不究事实每多刻核惟此言为得宜议者往往追咎欵虏之失。不知欵虏之初议未失也失在既欵之后耳其一可异者。每岁市成边臣悉以次叙功升赏有差。夫虏非厌其欲。则市不成我非厌虏欲。则市不成市成而升赏随之夫焉得不相劝以要虏之必市是教边臣以媚虏也阅视之臣。三年一遣谓以八事殿最边吏。八事修者与斩虏同功。八事废者与失机同罪。乃二十年来。凡五六遣。率以一疏了事。览其疏中。何尝不曰将良而卒勇。士饱而马腾乎。今虏至辄称无兵无马无饷无险。进不能战退不能守则八事修乎否乎大臣阅视止据该边镇道开报不得不仍其欺饰矣故有阅视之名无阅视之实以后亦并阅视大臣不遣矣向所阅视者今安在乎是殆与边臣交相为欺也夫庙堂靳鼓舞之方。阅视乖综核之实。以故边计益疏。边备益弛虏气益张。虏情益狡。边臣亦有所凭也。而公为不根之言。以聋瞽天下之耳目。今日报虏入寇矣、明日曰虏巳叩关、又明日、旋罚服旋开市旋开市旋议罚此亦边抚有机权在该科不得一一责核使之无从墋纵曰虏巳罚服、请开市、则许开市、请抚赏、则许抚赏、虏日荼毒我生灵、一切置勿问、我或擒得一二零虏、则又请释去之、骄虏纵虏、虏之益肆焉敢于屡入而无忌者、此又边臣自教虏轻中国也葢尝闻之、敌国外患国家之福也、困衡顿挫、中人之幸也、以虏二十年之欵。而成我今日之不振。以虏今日之犯顺。而警我二十年之玩寇。臣等以为此一大机括矣。自非痛惩其旧。而力图其新。其道无由。然上倡而下不应、外作而内不和、犹之乎无益也、臣等愿自今伊始、为本兵者以一身任朝廷之机务、当思国家之边境、即吾家之门庭也、门庭有寇、能安枕而卧乎、以此心为国斯为实心、调度区画、因败为功、幸门可杜也、内交可绝也、私爱可割也、议一事必求实行、举一人必求实用、覆一疏必求实际、毋依违两可。毋苟且申饬。断然赏明而罚当。则边臣将人人自励。必无有循习故套以　国事者矣。为督抚者以一身受阃外之托、当思边境有事、不啻吾家事也、家有胠箧之警、能不汲汲焉求得真盗而寘之法乎、以此心为国、斯有实心、受命之日、寝不安席、食不甘味图之又图、如何可以战、如何可以守、修险隘必实足以严防御、练士马必实足以裕折冲、粮储必实足以备供亿、徙薪彻土、务为万全必胜之谋。而前此掩覆支吾之术。斩然不以萌诸心。则从前积弊。将次第更新。自无有偷安朝夕以误边事者矣。下此为督抚分猷者司道也、今边材既举、吏部且为酌量更调、可望得人矣、然必有实心任事之督抚、而后司道得展其长、或以才气効、或以谋略効、或以勇敢効、各随其所辖之地、所受之事、而尽心焉、上无首鼠而何患乎司道之不以实应也、为督抚宣力者将率也、今将材既举兵部且为遇缺推用、不患失人矣、然必有实心任事之督抚、而后将率得呈其技或勇于血战、或熟于控弦、或工于抚卒、各就其分之当为、才之可为而尽心焉、上无掣肘、而何患乎将率之不以实应也、顾其要机、又专在于执政、何也、天下譬之一舟。诸臣皆篙工也。执政则舵师也。舵左则舟右。舵右则舟左。执政者之为诸臣机也。宜无异此。捧　皇上之威灵、何所不震、宣　皇上之德意、何所不洽、真以实心狥主、而行有济国事、即弗利于身图、弗惜也、有裨边计、即弗便于人情、弗顾也、以鉴空衡平、任天下之才、以长虑却顾、审天下之势、以四时金石、信天下之令、将率不称、责之兵部、司道不称、督抚不称、责之吏部、边事非而上不闻、责之科道、其人诚有功、无恡赏也、赏不逾时而复覆其罪、何妨更罚、其人诚有罪、无佚罚也、罚不逾时、而重叙其功、何妨更赏、毋希长厚之名、以酿因循之祸、毋募和平之福、而开惰窳之阶、是执政先以一人实心任事也、
　　○因事陈言疏【丈田利弊】
　　臣先任江右、承委丈量、由始事以及报成、前后两年、葢身亲其事之颠末、而目击其中之利弊者、方敢详言以渎　圣听、江陵为政时议行丈量之事及江陵得罪后来者一槩欲改其所为御史江东之所陈丈量事是也此疏立言大抵谓丈量非不便而督责太急或有不能尽得实数以此为不善其中最为公平臣尝谓天下无良法。亦无弊政。行之而善。则弊政即良法也。行之而不善。则良法即弊政也。如丈量一事是巳。臣未敢泛言天下、举江右一省而言、又未敢槩言江右之各州县、第就臣所领新建一县而言、本县原额田地五十六万有零、而先年鱼鳞文册、并无一字可考、讯之故老、则云不知从何年代丈过、今无所查矣、每岁正供钱粮额该六万三千有奇、而黄册所载、无征虚米、乃有四千余石、其不在册内、而小民逐年赔纳者、又不知其几也、不丈何由得清民间贸易田地、唯无鳞册、遂无号数而上中下则、又淆乱无凭、文契所载但云田几亩、米若干而巳买者利轻粮。卖者图重价则以上田而过下粮。里猾为卖主。此言实为江陵申救违时立说亦人情之所难愚民为业户。则以下田而过上粮。展转为奸积成宿弊。一再易主。而为奸者。亦自不知其所由来矣。不丈何由得革。惟有无粮之田。斯有无田之粮富家安享其利、而贫民坐受其害、在户多丁众者、尚可并力分赔、其浇瘠之区、逃亡之里、十户九绝、十室九空、流离苦楚、虽鞭朴日加、而终无可完之理、国赋日以亏、积逋日以益、有司惴惴焉、惧参罚之及、而莫之谁何矣、不丈何由得清、故举一县。而一府可知也。举一府而一省可知也。举一省而天下可知也。则丈量一事虽谓之良法也亦宜而及其成也、乃至有称其不便、有称其病民、甚则有指其为弊政者何也、良以行之不善也。夫天下之府州县。不知其几。即以江右一省。而为府十有三。为州县七十有四。其间有历年久而未丈者。有经远年丈过者。有经近年丈过者。有久未丈而弊多者。有近经丈而弊少者。此不可以槩论也明矣。尔时一奉明旨。即一槩议行。无论其经丈与未丈无论其有弊与无弊。一体责成。一体督促。有言民情不愿丈者。参罚立至。于是有民不愿丈而强之使丈者是以谓之不善也于法何与也四方形势。高下肥瘠。如天渊然。不特东南之与西北为尔也。即以一府言。而各县之里甲有多寡。延袤有广狭。土宜有厚薄。终难以此而律彼矣。当其始议丈也、即当察其长吏之可任与否。而后使之。既察其可使而托之矣。则当任其施为。听其调度待其报成而后核其功罪。取其宜民焉而巳。奈之何朿缚之。禁制之。颁条列示。定式刻期。必欲尽一省而悉从一例。其民风土俗。有此相宜而彼不相宜者不顾也。是以谓之不善也于法何与也骅骝騄駬。天下之骏马。而试之釜灶之间。则疾不能过狸鼬。黄鹄白鹤。一举千里。而试之堂庑之下。则便不能过燕雀人固有能不能也。况丈量之事。千头万绪。而为长吏者以一人之精神思虑。欲以成功而善后。葢亦难矣。非假之以岁月。岂能一蹴而顿完也。而自奉明旨之后。即定以限期。急如星火。在覆丈之时。则不许长吏入城。在造册之时。则不许长吏就榻。抚按逼司府。司府逼州县。若曰迎略毋迟苟且完事。毋稽延违限。其于民情之称便不称便。地方之相安不相安。都付之不问矣。是以谓行之不善也于法何与也尔时各州县官。固有承望风旨而罔恤民隐者矣。亦岂无卓然有见。而不畏抚按者乎。顾明旨在上。谁敢不钦。劾疏在前。谁敢不避。语云兕虎在前。见隋侯之珠而不及掇。非不爱珠也。先避祸而后就利也。言及至此。亦可哀矣。今徒言丈量之害。而不言其所以害。不止帚咎于行法而乃止帚咎于法之病民。或云复旧之为得。或云重丈之为得。臣皆未敢谓其然也。葢天下之最劳民固此事而可以为民者亦此事天下之最惜财者固此事而可以裕财者亦此事行之不善。固但见其劳。而不见其有惠之利。但见其费。而不见其裕之利耳。然当此之时。民巳劳矣。财巳费矣。疾首蹙额。诚有如御史江东之所言者矣。若议重丈议复旧。则折筭也。改册也。止帚户也。收图也。又当有一番劳费。所谓利未得而害巳随之。斯民何幸而蒙　皇上之轸念。又何不幸而两遭此劳费哉。故臣以为补偏捄弊之术。莫若专以其责责之抚臣。而听其便宜行事。假如以天下言。则就各省直之内。要见某省有何利。某省有何害。每省有何利而又有何害。以一省言。则就各州县之中。要见某县为害多。某县为害少。某县为有利而无害。以一县言。则就当日之所丈者。或初丈之未善。或初丈善矣。而定则未之善。或初丈善矣。定则善矣。而造册之未善。各因其害而料理之如臣前所云久未丈而弊多者。则据新册可也。近经丈而弊少者。则按旧册可也。按旧册而稍为查核。据新册而甫为调停。亦可也。不必以此而律彼。不必以一县而律一省。不必以一省而律天下。量其土俗。察其民情。分别其利源。考究其病民之故。或减尺丢弓。或斜量折筭。此其弊在田亩。其罪在业户。不可令其首明免罪耶。或以上作中。或以中作下。此其病在田。则其罪在公正。不可责其沿丘勘改耶。或改亩除弓。或移三就五。或损此益彼。或那东补西。此其弊在田册。其罪在书筭。不可晓谕被害之家。使自首告耶。大约弊端不外乎此三者。而当时经手之人。未必无晰其弊窦者也。与其从今重丈。而劳费不赀。孰若就其巳丈者。而为之查改。其力尚省乎。与其复旧除新。而虚粮不去。孰若就其新丈者。而为之设处。其功尚倍乎。与其彻底更动。而利害犹未必相当。孰若就其巳成者。而为之补偏救弊。其省劳节费。相去尚万万乎。第须专责之于抚臣。径付其托于该府。该府径付其托于该县。葢此事非县长吏不可任以县长吏与民相亲。情可通也。而郡守之于县长、吏。其势当相联属。县可以达之于府。府可以达之于院。如臂指之相通也。至于抚臣开府一方。威权隆重。可以詟服豪强。可以渐消谤讟。此三人者同心协力。当无难事。而于丈量乎何有哉。若委其责于按臣则两院并行。未免有所牵制。若不径行府。而转行司道。则人持一见。人持一说。未免有所异同。此则厉民之本而况经过衙门既多则行移牌票亦多徒令长吏若于应酬。疲于案牍。卒之实用未必有裨矣。夫朝廷之上。既专责于抚臣。抚臣又专责于郡守。郡守又专责于县长吏。而□□宜民便宜从事。朝廷又复听之抚臣。抚臣又复听之郡守郡守又复听之县长吏。慎毋以文网束之。慎毋以调约拘之。慎毋以岁月限之慎毋以一人言便一人言不便遂为行止。慎毋以一言之誉一言之毁而遂为低昂。慎毋以一县先完。一县未完。而遂为勤怠。则庶乎责任重。事权一。而有不足以易弊政为良法。安民生而固国本者。臣不信也。然、犹未也、天下事无全利、亦无全害、苟利多而害少、即可称为良法、而况丈量一事、尤为恩怨之府、欲人人称便、此决不可得者也、今既许其便宜、不限之以一定之例、宽其时日、不责之以旦夕之期、而及其报完也则又当审众寡以定利害什九言利。什一言害。其为利也。不待言矣、什七言利。什三言害。是亦利多而害少也。虽谓之有功而无害亦可也。若必欲人人称便、而后为良法则臣不敢与谋此事矣、然犹未也、夫既以事事责之县长吏则必自此人始、自此人终不经两手而后可、若一一人始而又一人终、则弊易从生、法易从变、而奸民之不便于巳者、又易从生谤、欲功之成、亦不可得也但既以成功责之。即当以厚赏激之。或事未完而暂稽其升迁者。则他日别有超异之擢或事完而尚稽于资俸者。则先期即有召拜之荣。其承委而不能副托。与夫苟且塞责。以侥幸迁去者。尤必重加处治。斯则赏之厚而人知劝。罚之重而人知三人是而功有不成者臣亦不信也
　　○国计民生交绌敬伸末议以仰裨万一疏【东南财赋】
　　臣惟国家建都西北、而财赋取必于东南、辟则千金之家。所居虽在城市。而其生计。全赖乎膏腴之产。野有良田。岁有厚入。以所入当所出。而充然足于用。不见其乏。迨乎出日浮。入日缩用不足而朝夕营计。务在取盈。卒以告困。葢愈乏愈急。愈急愈乏。势所必至无足异也天下犹一家。而东南则富家之美产。是为衣食之源。谓当积日累月。徐收其利。不当取盈于一旦。以犯竭泽而渔之戒。非不欲取盈也民贫甚矣。其目前之不足。正以养其有余于将来。陶朱公侯时转物。不过如此顷岁巳来、库藏巳竭、杼柚其空而逋赋益积、未有完期、荩臣喆士、忧国忧民、亦尝探极根本、悉意陈言、意在苏东南之困、而言之未必行、行之未必果、然则坐视其困而巳乎、臣东南产也谨摘其一二、断乎可行、行之而断乎、有益于民生国计者、请下户部、虚心详议、毋泥拘挛、务使国用渐舒、民财不匮、上下其胥赖哉、
　　计开
　　一曰核荒田、臣按东南卑湿、滨江沿海、抛荒田地、无岁无之、各府县册载荒粮、有多至二三万石者、每年以宗人府缓征各项补之、奸窦易生、虚冐日众、且岁报荒数。不思议补日积一日。何有穷期。正宜及今查核要见某县荒田实在若干、每图每圩某号查明四至、果系土江土海原无影射、方准除粮、即查本县曾报有开垦新田若干、总计开垦升斗之粮若干、以抵实荒应除之粮、有无足数、即使不足宁可均摊于平米之上毋得立有荒粮。全折名色以致千头万绪莫能究诘。葢既为荒粮。自当开豁。而每石又折银伍钱未必加轻。徒滋奸弊。说者以为银可侵渔而米难隐匿是积胥之所利而小民之大累也诚然乎哉故荒田不核。则荒田终无所止帚而逋赋将与日俱积势也此荒田之所当议者也。
　　二曰宽改折、臣按东南粮则、照亩起科、大率本折各居其半、而复有所谓改折者何也、祗因凶岁、籽粒无收、而岁输有额难于尽免、故以本色改折色、于取民之中、而寓恤民之意、何者议者以为正米一石、原有耗米四斗、合之为一石四斗、则虽折色七钱亦不为重不知此耗米四斗。本系运军之所得。初非入之于官者也捐运军之所得者以惠灾民。正所为不费之惠。奈之何必欲敛而入之官耶。若曰有免即当有补此虑其亏正数耳。今正米一石。巳折银五钱则以银抵米。原不亏一石之数。又何以补为哉故议改折而欲重之于五钱之上者舛也。此改折之当议者也
　　三曰解白粮、臣按国家岁派白粮正额二十万石有奇、我　圣祖定鼎金陵。东南数郡。近在辇毂之下。故用民运。今东南去京师不啻三四千里。每白粮一石。有白耗米三斗加二舂办。该米二斗六升。又夫船米八斗。内本色四斗。折色四斗。该银四钱又车脚银四钱是白粮一石费用米九斗六升。又银六钱而后得达京师。且有泛烂。有漂没而钞关又有舡税。临清又有带砖河西务又有剥浅诸如此费更不可计既达京师。巳离苦海。而铺垫之费岁岁加增。有多至加七者是朝廷所得不过正米一石而小民所费几及数石矣臣□以为宜照漕粮事例即令旗军带稍本船每舡以十分为裁漕粮九分。带白粮一分。诸凡加耗板席等费。比之漕粮宁过于厚。而舡税带砖剥浅等项。一不累之。运到之日。仍责成巡仓御史。或另设科道官。亲自监收。毋致抑勒。以害贫军。则小民既得免北运之累。即旗军亦何累而不乐从耶。此白粮之当议者也。
　　四曰审徭役、臣按条鞭之法虽槩行于东南而行之称善者。则莫过于江右。臣先任新建县知县、巳亲行之而亲见其宜民者也、乃若浙直地方、民非不行、实未尝行、何以证之、夫条鞭之称善。正以其征银在官凡百用费。皆取于官银。民间自本户粮差之外。别无徭役。自完本户粮差之外。别无差使。吏胥无所用其苛求。而民相安于无扰耳。今既云行此法矣胡复有均徭之审耶。解户收头修衙修舡下程酒席其害不可枚举。请言其详、葢钱粮既征在官则以官收。亦以官解。宜也。何为而又佥大户。一领一纳库吏皆得上下其手解户甘心赔折而不敢言。甚至有发与空批先令完纳而后听其索补于小民者。此解户之所以称累也征收钱粮。除用柜头。其害不待言矣。即如派定各区。每名收银千两则收完其责亦完宜也。何故必责之以管解。所收之银。未经解尽。收头之责终于未完。库吏因而为奸。受贿多者首先发解否则有侯至十年而不得完者。此收头之所以称累也。修衙修舡。既有征银在官矣即当责之工房吏书管理可也今乃仍点大户。官银不足倾家赔偿。而该吏人等。犹且从之索贿。不得则以破禀官究责以致浮费之数反倍于赔补之数夫焉得不称累。下程酒席。亦既额有官银矣。即当责之礼房吏书买办可也。今乃仍用里甲。赔费不赀荡产从事。而该吏人等。亦且因之为利。不得则以苟简禀官罚治。以致官用其一。而吏反用其二。又焉得不称累。抑且有奉上取资赎锾无以应其求。而亦派办于徭户矣。其间贫不能胜此役者。每名量田数多寡。又派空役银入官公用。不知原编公用银两作何支销。大都皆为吏书所干没。有司者未必能一一而查之耳。此徭役之当议者也。
　　皇明经世文编卷四百三十八终
　　●皇明经世文编卷之四百三十九
　　华亭徐孚远闇公　陈子龙卧子　宋征璧尚木　宋征舆辕文选辑
　　张密子退参阅
　　于文定公文集（议　序　记　考）
　　于慎行
　　◆议
　　太庙亲王祔食议
　　练兵议
　　○太庙亲王祔食议【亲王祔食】
　　最为确当文定礼官当时何不上之天子
　　谨按　国初建四亲庙、以十六王祔食、十六王者、皆太祖之伯叔兄弟、祔食祖祢、礼也、然诸王之享、本祔四祖、及数世之后、　四祖巳祧、而诸王之位、依然如故。则何所祔而享乎。且　二祖列圣以来、亲王无后者。代代有之。即祢庙未迁、不闻祔食之礼、况祧庙之后、何以独存、诚以为　太祖所祔、不敢轻议、则　四亲之庙。亦　太祖所立也、又可祧乎。且使　四祖未祧、则十六王者、属为子姓。配食其旁。统于尊也。　四祖巳祧。则　二祖八宗。皆十六王曾玄之属。而俨然临之。使其祔享于下。恐非所以妥先灵而叙世次矣。汉高祖尝以兄武哀王、姊昭哀后、祔享太上寝庙及孝元之世、凡朝廷□故往代必有巳行者人自不学故不知耳太上寝庙既毁。二祀亦罢。以其无所祔也。今即未忍遽废。宜照金山诸王事例。于凤阳墓所。四时祭飨。即园陵无考。则祔飨　皇陵祖陵。亦无不可。在庙非礼也。又十六王之亲唯寿春王乃　仁祖之兄、系　太祖伯父、当奉　熙祖陵庙、临淮盱眙二王、乃　仁祖之子　太祖之兄、当祔　仁祖陵庙、其南昌王、虽系　仁祖之子、见有靖江为后不应祔食。安豊以下九王、俱寿春王子孙、礼有祔祢、无祔祖、俱应罢祀、
　　○练兵议【练兵】
　　苏子曰国家之患、莫大乎举天下皆知之、而未尝怪、深哉其言之乎、夫自兵农既分、而邦政之敝、未有甚于今日者也、以不生不息之财、养不耕不战之兵、中外居然坐困、举天下皆知之、而彷徨熟视、若以为固然、而莫为之所、此何为者哉、愚窃怪之、占哔之暇、作练兵三议、直指而不文、庶便采择焉、呜呼三议者天下之所谓迂远而难行者也、虽然、就其易行而策之。则天下之患。何时而可除、而亦安知其果易哉。
　　一议京营团操、夫天下之事、有万世之长策、有一时之便计、国家沿至今日天下无兵而京营尤甚当宁别立内操□练精矣而不满万骑用之于外则骄养之于内则无用安须此耶复五军之旧固上策也而又岂今日所能行哉国初五军之制。本万世根本之图。肃愍团营之设。乃一时补救之方。事极致至。交有其弊。谋国者权其轻重而已。然今日欲练京军。必复五府之旧、而后兵可练也。何则。五军之制。任有所分。责有所归。赏罚有所稽。强弱有所较。其利易于责成。而其患难于调遣。团营之制。其便在于兵将相习。一有儆急。猝可遣发。而其敝至于法制繁多。上下掣肘。无所稽其殿最。故兵之练难也。夫驷马一车而三人御之。则千乘之众。可以分行于九轨之途。联十驷之马。以驾十车。使三十人焉。执策而临其上。有不撑柢盘跚。交坏于道路者乎此五军团营之形也且夫先王之不分兵农也。夫人而皆兵也。惟夫农之不能皆兵、则兵不得不别之于农。而不能不廪之以食。今也皆谓之兵、皆廪之、以天下之贡赋。乃练其半以为兵。而弃其半以为不堪之数。诚不堪也。则农而巳矣。何为隶之以尺籍。而廪之以天下之贡赋。诚以团练为可用也。而授甲乘城。不足数万。此何以别也。其弃者。既为冗兵。而练者又无实效。是举天下之财。而尽委之无用矣。古曰琴瑟不调、甚者必改而更张之、乃可鼓也、今之兵制、可谓不调矣。熟视而不敢更张、则予之所大惑也、故为今之计、必复五军之旧而后兵可练也。
　　一议畿辅民兵、成周之时、天下未尝有兵也、而军旅追胥搜狩之役、取六军而用之、如运诸掌、何哉、兵虽不聚于京师、而六乡六遂之中、皆天子之爪牙也、故无事则籍之司徒、而为比闾族党之民、有事则统之司马、而为伍两卒旅之师、此所以无聚兵之患。无养兵之费。而得居重驭轻之权者也。汉之六郡良家。葢有其遗意而不能久行耳国家建都幽燕、直隶八府之地、即古燕赵之域、杜牧所谓王不得不为王。伯不得不为伯之地也。则今日京师之形胜。可谓扼天下之吭而拊其背矣。乃塞下胡夷。蜂屯蚁附。边烽一起。辄瞰门庭。何哉。畿辅无兵也。及至庚戌癸亥、胡骑薄于近郊。反调边军入卫。而肘腋堂奥之间。熟视踌蹰而无一卒之可发。岂今日燕赵之民。与古殊异若是哉、不能作而用之耳。为今之计。必于常制之外。仿乡遂良家之意。□无良帅以□之无良法以敦之亦复何设畿辅民兵、而后都邑可守也
　　一议沙汰冗将夫兵之不练、由于食之不足、食之不足、由于将之太冗、冗将之弊二、一曰承袭太滥、二曰添设太广、何谓承袭太滥、三代之时、将吏不分、既无禄食之费、汉唐而下、员额渐广、亦鲜世及之官、　祖宗削平僣乱、再造乾坤、伟绩神功、古今无二、当时披坚执锐、拔城陷陈之功、皆亲列戎行、得之覩记、故论功课赏不吝世延、深仁厚泽、沦肌浃髓、亿万载隆长之命脉、端在是矣、及至承平以后、国家无大征伐、不过边庭烽火、即或立功胜敌、亦岂有当时拔城据邑之劳哉、况其间戚畹中珰、假名奏带、家丁边将、买功讨赏、身不经行陈之厄、目不覩旌旗之色、而子孙受钟石之赏、享茅土之荣、此何为者也、尝总计天下之官、文职大小不盈二万、而武职大小、乃至八万有奇、一卫之中、甚至官军相半、管事者舆马赫焯、日浚贫军之膏血、带俸者阘葺嵬琐、坐享县官之禄食兵部除选、则老弱蓝缕、言之可叹状类乞丐者、指挥千户也、幕府行边、则扛舆控马、形侔台隶者、指挥千户也、此等辈而欲使之折冲御侮乎、将不使之折冲御侮、而徒豢养之乎、均非策之得矣、若为　祖宗报功之仁、则开国元勋、今有不知其子孙所在者矣、而况于一级一功之士乎、宗藩袭爵、自镇国而下、以次逓降、　祖宗艰难所得之土宇、子孙享受、尚有节制、而况于奔走之臣子乎、且夫吾所谓滥者、又非谓此等也、谓夫未经行陈、未覩旌旗之辈也、此可以无所顾恋而不为也、为之如何、曰兵部通查天下卫所将官见在承袭者。多少名数何时荫袭。是何功次。除开国靖难之功。照旧袭职。有罪即为拔黄。无后旁支不续。以渐裁之。其宣德以后、一切功次、自立限之日为始。照宗藩袭爵之法。以次逓降。如父为指挥。则子为千户。孙为百户。而世以百户终焉。身为千户。终于总旗。身为百户。终于小旗。此事若行必致大哗然不尔何以清军官非武举不得管事。非管事不得支俸。至于边方有功将领。设为方略。精其考核、痛除奏带之弊。宁厚赏而不可妄升。宁超升而不可妄袭。如此而冗将可减也。辟之艺圃疏其篱落则生植长茂矣、何谓添设太广、国初设立武将、都司卫所、体统相维、而总兵参游等官、间一设置、其员甚少、其任甚重、故权有所归、而事无所废、近年以来、止为补偏救弊之方、不思拔本塞源之计、官日增于上、军日困于下、自总兵而下、非卫所正官、随在添设、一事而数人治之不免迭床架合之弊、一卒而数将守之、且有十羊九牧之讥宁独如此、军士之粮不加少。而贫苦不能聊生。则必有所由去。将领之俸不加多。而富润至于不赀则必有所自来。譬之羣鸱守一腐鼠其余几何。而胡以责军士之不练哉。尝考卫所之制、一卫官军约五千六百员名、今一总兵、所部乃三千耳、是为一指挥之任设一总兵也而指挥之隶属者、何啻数十、一所官军约一千二百员名、今一守备、所统甚者止五六百名、是为一千户之任设数守备也而千户之隶属者、何啻数十、夫所谓指挥千户者。而不能统如许之兵也则当时不必设。所谓总兵守备者。而足以统之则何不以指挥都司等官名之。而必以崇阶厚俸加之哉为今之计、宜将添设将领、减其员而重其任、一总兵所统湏五万以上。又或有端制之患可柰何一参将所统湏一万以上其守备以下即令卫所掌印管事等官带其名色。不必另设。至于边陲阨塞当添兵守御处所拨某卫之军。即令某卫指挥统之。拨某所之军。即令某所千户统之。一切冗滥名色尽为裁罢。如是则官少而军不困矣呜呼不困而吾可以责其练也。
　　◆序
　　贺大司空后山杨公加太子少保叙
　　贺中丞丘泽万公征倭功成叙
　　河防一览叙
　　○贺大司空后山杨公加太子少保叙【治河】
　　天下之事。莫难于兼图其利而无所容其害。两要其益而无所受其损韩非子言之矣此非才智之所尽也事未有万全者也利有所主而或不能无害。吾从其利而规之。益有所归。而或不能无损。吾从其益而谋之轻重多寡惟其分量才智可为也惟夫事机参会。职守银陈。彼亦一利害。此亦一利害。彼亦一损益。此亦一损益。衡其轻重则钧石不相悬量其多寡。则区釜不相葢。于此而建兼利之画奏两益之绩使上下皆宜。公私咸赖。此古之圣臣皇佐。所为懋平成永赖之烈非退才智也在所以用才智者善耳而不尽出于才智者欤　国家定都燕冀漕转东南葢其襟喉之会。故在河淮之交。嘉隆以来。二三巨卿。躬棅畚檋。以有事于其土。至殷赈也。戊子之役。今大司空杨公实镇淮浦。固巳抗疏借箸。请浚河导淮。使泗上陵园。免于洪潦。时弗能用也。其后数年河流日填。淮流日阏、园陵受水。左石岁为池利害交制真难下手于是泗人告急请泄其壅而淮人防患请固其陂转漕之臣忧其病运而煑海之使虑其泻盐甲可乙否。左方右圆。发言盈廷。莫之能执　主上侧席而咨。是实儆予。畴其往乂。廷臣举公前画。乃从南台大夫。晋大司空、建节河堤、公因日夜疾驰。环视陵泗周涉河淮。广询博诹。条上便益。以为泗所为溢者。淮不能出也。淮所为阏者。河无所杀也。诚辟海门之口。治水以分为上则河有所杀。疏黄河之流。则淮无所阏。而陵下无恙矣。便一。二渎循轨。不相凌轧。运艘踰淮。易于逆挽。便二。河淮既分。游波宽缓。三洲之间百城奠居。民毋昏垫。便三。河通海口。盐舟出场。道里径易。国课宜充。便四。疏上。是者五六。疑者二三而　主上独曰司空议是也其遣给事一人、往视厥役、使亟成之、四部吏人听于司空惟所调度、公由是有成功矣。其泄淮也。建五墩之闸。坝高良之涧。开周桥之堤浚金湾之渠。以达于湖。其分河也。瀹黄坝之决。通鱼沟之渎。会鲍王之口。下五港之陂。以入于海郑端简称徐元玉之治张秋也亦然作不踰期费不踰额而陵堧运道。民居盐筴。无不如始画焉公乃北向稽首。秉玄圭以告　主上嘉悦、为之举万年之觞、玺书褒劳、进爵太子少保、锡之世延之赏、徐兖吏士相与吟叹鼓舞而曰、伟哉公之绩乎、兼利而两益。何其无遗策也夫陵堧国之根本也运道命脉也民居腹心也盐筴肪腴也此可以利而彼不可以少害彼可以益而此不可以少损孰能胲而成之而无所枘凿于其间此非有葢世之才绝人之智其将能乎以后议论多带儒生气习而文气遒上使人不斍岱亩生曰固也。公之所由底绩。其不在是。夫势之轻重。才之短长。数之多寡。智之大小。皆有所极、皆有所限。惟精诚之至。神天神地。无所不极。解在吕梁丈夫之厉水矣。其言曰始吾之入也。先以忠信。及吾之出也。从以忠信、忠信错吾躯于波流而不敢用私。故不必巧而有道术也。彼才智之士。世岂少哉其所谋虑经营。虽出于公。而不免有用私之心此是实论巧殙于金注力殚于墨守故弗全也惟精诚之至。知国之有利害而不知利害之在巳。见事之有损益。而不知益损之在人。故能定必然之画砺百折之锋。兼利两益而计出万全也。天下尊大禹之功目以为神、若弗可企矣、及综其实亦唯克勤克俭劳身焦思、非真有珥蛇乘龙、役鬼沉符之助也、用志不分。疑于神焉尔矣此公所为缵禹之绪以有成功。杨公治河不能如徐武功王三原之精敏有声而持重过之故于公此文屡以不尽出于才智为言而岂才智之所可尽哉东省藩臬大夫分司兖土、皆有事于河功、快覩盛美将旅进为公贺、闻之言也以为有当、书诸大帛庸告典谒备外史焉、
　　○贺中丞丘泽万公征倭功成叙【征倭】
　　属国存亡不在国家之救然救之是也谓属国为不足屏藩可以不救非也金元之事或远取甸夏或近扫临德葢又迟之久而后大举今之失鲜或以为无当国事何哉
　　自岁壬辰以来、岛夷秀吉凭怙其险憯、为封豕雄虺荐食朝鲜之壤、主臣播越、请命于　天、诏遣文武大吏、盛征师徒、罙入其阻、倭徒再北、不支、阳为请欵阴济厥师、整居海堧、骚不可去、必得三韩之宇而甘心焉、廷议宿师有年。议罢兵者亦是有说然于国家大体不无小损请且寝罢。　上益赫然凭怒、以是蕞尔蟊蜮、不亟殄遏、予一以子万国、乃命御史中丞万公、佐大司马邢公出讨、赐之节斧以行、公既受诏、驰渡浿水、陈师王庭、传檄四路将吏、各殚乃心、力铺敦熊离之旅、致国之大罚、敢或有不共命、以干常刑、亦会倭渠秀吉伏天之诛、戎心方懈、望风而靡、乃使将军一元。要其酋石曼扼诸泗川。使将军贵跖其酋清正。栖之岛山。使将军綎踦其酋行长。踣之栗林。使将军璘。呼余皇而进。薄其水军。兰之海上歼焉乐浪玄菟之间廓然夷清。复为完国止帚师颇不戢朝鲜殊苦之也其王若臣庶震服感悦、稽首称万岁、颂再造恩上为告庙荐勋、御明堂受捷、以策书命公晋爵右副都御史赐之御府之币、世延其赏、客有乘轺而过以告于子、于子曰、伟哉中丞之伐、则信霍耀鸿龎丕剏未有之烈于铄盛哉、鄙人伏在薮泽、窃闻岛夷之难星纪欲周矣变纬筦枢之佐。所为周章衡决借前箸而踌蹰拥旄建斾之臣。所为鞅掌骚屑。从白羽而四□慷慨忧天之士。所为干上颍而陈游谈喜事之俦所为敝舌吻而议皆是物也。　圣上超然旷览毅然独断尽格首鼠之谋。选于有众。得公而任之遂使蜂屯蛇引之徒靡于嵎夷之阻。口黾作鳄吞之众。烬于海若之都。悬枭獍于藁街。筑鲸鲵于狼望。此其殊尤绝迹、砰砱黋朗、绣青缕玉之简、不能铺锡鬯铭锺之酬无以槩矣、客曰唯唯、子慕公功。未覩其大也然则鲜之有无于朝廷何如也夷之披猖而来岂为濊貊高句骊弹丸土哉朝鲜既食必轶而入辽海辽海既踞必猘而入卢龙则忧在左辅矣为左辅肩背势不得无辽海为辽海羽翮势不得无朝鲜是故功悬绝域。利归都辇。此其为宗社之福与。于子俛而惟曰、客言似矣、虽然、徒大公功、岂喻所以大哉、夫鸿均之播万品、肖翘靡遗、非虑而施也。大亲之咻孺婴、疴痒必应、非利而仁也。王者之覆华夷。除其疾苦。遏其寇虐。非有为而为也。故曰大德不德、是以有德、而以统壹之盛、借唇齿于琐尾之墟、以太上一恩、搉便否于臣仆之国、非所以为号矣、且自三代以降、挞伐四夷、代不绝书、如汉建元之定朝鲜。则纳其地为四郡。唐显庆之平百济。则纳其地为二府。莫不因穷黩之威。遂并苟之计。恶有坛巳墟之社城。既覆之隍。取而不居。为而不有。计国家兵势岂能有鲜耶特为广大之论耳如今日之盛与。而犹以利害商之。何其狭也。且揆诸情势、抑岂其然、国家际天极地、经纬万里、吴越闽广之郊、以海为池、与鱼服之民共之、倭从俘廓登陆如出窦穴、谁则为藩、而卒就歼夷、靡一遗育、即辽左卢龙之塞、一垝垣尔、东胡鲜卑。鸣笳盈耳。冉裘匝地。又谁藩之。而自受冓绁。羁縻至今也。柰何山海无闾之险。丸泥可塞。而一以属国为藩乎。彼其疾痛呼天、何音之择、我弘字小之宜、亦安得不借声屏翰以厉士心、其寔未必然也救鲜之役不甚有功而有所损大以不假屏藩为论、　圣上为华夷共主。宠绥四方。亦越箕封之国。世在怀保。比内诸侯。蠢兹岛夷。敢为虿尾以螫我东服。伤鸿明之化。故不惮倾庾扫境。拯之鼎沸鬲之中。岂有较计哉。夫患切同舟。则胡越明其一体。鬪关异室。则比邻重于缨冠。此人情也。而于此施不报之恩。霈无心之泽。起白骨而肉之。此涿鹿之征。让其晔煜。亦巳侈矣而有苗之格。谢其铿訇矣故知今日出师之名义而后　上之威德益弘明　上之威德而后公之勋庸益大子何算其渺小、而捐夫赫赫者哉、客闻若言、惘然告遽、会渔阳诸道大夫来请谒贺之辞、因次所与客语以塞使命、
　　○河防一览叙【河防】
　　潘以江陵荐得假便宜又事后庐于河上赏罚严明因势利导故得成功
　　河防一览者何、宫保印川潘公志河防之绩也、潘公自乙丑迄今奉　三朝简命、从事河漕之间、前后二十七禩矣、其功艰而巨、其画详而深、其耳目之所狎、精神之所寄、若与水相忘者、　国家万万年大计在焉、志之以示后也、兼漕而专言河者何。防河所以治漕也。河者漕之藉也。若言往古则不惟漕且用为溉者有之矣然则古之防河也避其害。今之防河也。资其利乎。曰唯唯、否否、漕之藉河。禹贡以来有之。匪自今也。禹画九州岛。冀为都会。河流碣石以入于海。兖浮济漯。青浮汶济。徐浮淮泗。扬浮江汉豫浮于洛。梁浮潜沔。以入于渭。雍浮积石。至于龙门。未有不通于河者也。汉唐皆都关中。汉漕山东粟百万。更砥柱之险以达于渭。唐漕江淮之粟。由汴入河。由河入洛以达于渭。亦未尝不藉河也。独今日哉。然则公之防河也奚若。曰二十七年之中。有大役于河者三。其功皆成于因。佐三役者治河运同黄清也始而飞云之决则开南阳以往新渠。二百里以避河之险因而避之也巳而清口之役。则合河淮之流以趣于海因而合之也其后铜瓦之决。则堤大名上流以防其溃因而堤之也凡公之成功皆因也。而淮河之绩为最。即万世不能易焉。嗟夫、古之圣人、见转蓬而为车、覩落叶而造舟、察列星而分四时、视月行而推晦朔、未有无所因者也。况夫四渎之流、呼吸吐纳、天地之性关焉者乎、禹能通九道、陂九泽、播九河、疏九川、东注之海、而不能使水西流。因其势也。故曰三代所宝莫如因、因则无敌、此之谓行所无事也、葢自河淮议、兴而谋夫盈庭、或以为当瀹海口。不思海口之壅、河淮分也则以为当开故河。不知河淮之分、堤防溃也。是故高堰之堤成而淮不东。崔镇之堤成。而河不北以河予淮以淮予河而以河淮予海又安用瀹海口而又安用复故河为此所谓因也。因者水之道也。漕渠之要。语得要领在河淮之交。而公之绩。亦以此为最。故特着焉。后之防河者。第因公之成劳而时修备之。则智亦大矣。故曰志之以示后也。
　　◆记
　　宣府廵抚大中丞新城王公生祠记
　　甘肃开府少司马侯公纪功碑
　　○宣府廵抚大中丞新城王公生祠记【抚宣功绩】
　　新城欵欵以惠服远夷疑其人长者不见锋锐矣及考其行事则胆畧过人有武夫悍卒所不能及者德以行威威以彰惠信夫
　　庄皇帝朝、虏酋欵塞、迄今云中上谷、寝燧醳兵、几四十年、世皆知襄毅王公之畧、而不知襄毅之后、又有二王公、其一广平王公、其一则今所生祠新城王公也、新城王公者、琅琊之裔、阀阅甲于齐鲁、大父泺川公在嘉靖间、以山西参议分守口北、其后且四十年、为万历己丑、而公以山西参政、分守口北、宣人大欢、乃其时镇之将吏、久狃欵而嬉游、戎且生心、公至慨然曰、新城主欵而生平议论乃若此其意深远矣夫欵者、缓也。本以缓虏。乘间而饬武备。乃遂狃而忘戒心乎。则下令增亭障。简营伍。将之智勇者异其秩。卒之骁徤者异其禀。私驰骑而役卒者法。请托竿牍一切谢绝。行之无几。一军挍吏。凛然改观。而会广平公以中丞开府至、而与公相得驩也。凡所擘画悉从决策、公益发舒自任、遴骁突为亲兵、躬御臂鞴悬金教射、差其良苦、以行赏罚、得蹶张之士二百。与都护挍射于郊驺发辄中者尽公部也又念上谷故砂碛地。民鲜葢藏。卒有缓急。粟价腾踊。士且脱巾而呼。当秋时先借帑金二万。籴而息之。凡再三偫。得息金三万两。羡粟万六千石。用以缮治兵甲。召补邮骑。堑西路而守之。延袤百里。以遏虏入。而先是襄毅王公之与虏欵。独俺酋以孽孙故回面内向。而老把都永邵卜诸大部直宣府边。故利卤不欲欵。则属俺酋要之。且啖以厚利。乃稍肯来。而岁恫喝要挟无巳。时典市者。惧祸起肘腋。率濡忍听之以为常。万历辛卯阅视科臣、始议裁市抚、岁无过二十三余万、计划已定、乃无敢与虏言、公毅然以身往、适屇市期、大虏飙集、恫喝如故、公露冕肘刃、坐市台上、呼前诸酋面谕、今有旨切责疆吏。毋滋尔横索。我来更定约束。酋如奉命而盟。我则为政。酋愤起、咄咄谇那颜安得是语穹庐千帐。投鞬与汉堞平。可使退乎。公厉声曰、酋众何可诧也、虏中事、我尽知之、今市隧之傍、有镪如雪有币如云、听我则皆尔故物、不则我且闭关绝尔、而以此募诸瓯脱杂夷、与尔为难、尔亦安得宴然、何可诧众也、酋闻色动、则呼众环公而请王公固英人亦描写得出公故示不测喜则分食啖之怒则叱咤坐而控弦悬鹄二百武外应声命中酋惊服以为神、市去镇二舍而遥、公晨坐堂皇。暮挟二健儿疾驰。平明又在市台。虏嚄唶语曰、中国殆欲绝我。不则何用如此人典关。而日摩厉以湏为。不亟唯唯。汉物非我有矣。遂从公盟、计公在事十年、所省司农水衡金巳四十余万、而往者虏马入市数蹄而与之直、公命驽直毋与骏均小酋那户儿坚不听命、露刃以争、公斥之关外、三日不内。卒蒲伏受令、遂为成规、省亦不訾、公又决策收史车二夷、二夷者虏之别种、故泺川公时所议抚也。世葆龙门塞下。力能角虏为我间。虏畏恶之、欵成徙入内地、稍为边吏所侵。而史氏故与虏小酋安兔为婚、兔乘其恚、诱之、遂挟车夷归、虏相引而钞寇边、公与广平公议、传闻史酋有谋畧夜常坐地俯画阵图仰覩天象史酋老于兵、诸子皆骁勇敢鬪、今为安兔用。边无宁日矣。不制安兔无以示威勇。不收史酋。莫能制安兔。乃因顺义王之西猎议革其赏、而令缚献史酋以谢过俘至、廷议欲悬藁街、公计酋老矣。杀之无益。其壮子劲兵。悉在塞北。今日杀酋。明日虏骑必厚集塞下。且以史酋为解。折而入于虏。此失策为虏笑。乃急白广平公、驰书政府、请　中旨、从末减、酋诸壮子乃大感。争拔帐来归。虏始惋悔。而安兔数寇边。亦数败。诸降夷又时时钞掠之。窘甚无所出。乃因虏王为请。愿欵塞如故。时公巳代广平廵抚、乃诘谕虏、使令安兔悉归所留史酋部落。能操而后能纵并送车夷。乃许奏复市。抚至今。属夷驯服。边藉为用。制欵机权。实在于此。公既开府、益务风厉抚循、壁垒一新、耕耘蔽野、所奖拔戏下、往往自偏挍累代至上将军、其有巽懦贪墨辄以惠文从事、无所假贷、而日以恩信畜虏、虏时从城下问大太师何在。能御湩酪黄羊乎。相传报以为欢。带叙得体而镇人又津津颂公拒矿榷事。以为布德宣镇。不在控虏下云、宣故有牧马场、欵后无警、营卒稍垦其旁、课入当刍秣、诸将挍亦各辟并塞闲田以给私费、谓之养廉、榷珰惑奸人言皆欲籍入少府、而畿甸税额共八万金宣大居二焉、珰先趋大同、大同人曰、吾视宣府乃趋宣府盛气谓公云何、公正色曰、宣瘠镇也。而镇城为诸路帜。闻贵人将重镇于化居市。肆且罢。罢而四方粟刍皆不至。环甲鸣镝之徒。无所得食。将蜂起与贵人为难。且柰何。它若张家口坌道诸处。稍有贸易。征亦不堪重也。贵人如调剂焉。毋鱼肉吾军民。吾则戒军民毋敢挠贵人令若牧马场。则有　高皇帝制书在。非守吏所敢循也。军中自大将以下。皆食其故俸。诸椎牛犒士。一切供亿。尽出养廉地中。而榷以为税令此曹枵腹而持兵乎。且　上睿圣不测。贵人即工为逢。有如以饱橐受疑。又且柰何。珰无以难、竟听公指挥、岁以四千余额解矣、珰之采矿、则先镕精镠杂砂中、谬言其穴、砂一升可得银如干、以令有司、必中程乃巳、少忤、辄罗织被逮、公约部司、及大将、皆遣一使偕往、各以砂至、面镕而验之、亦不得逞而去以故矿榷之使、貙攫虎搏、几徧天下、而宣镇独不甚苦。以有公也。公由分守建节居镇十有三年、会播州初平、以威望廷推擢川贵督府去、葢自欵后任上谷事。无如公最久。先后所当。亦无如公最难难者则将吏之以欵狃也大虏之以欵挟也持文墨议论者之欲以节缩见功也重以属夷外叛。敕使内纷。殆哉乎。衡石桴鼓之间。智不及谋。勇不及断。倐忽失着。机局遂更而公岳立渊流。因机坐折。销萌厌难。外威内和。卒使数十年来厚啖之虏。一旦取诸其怀。而定以画一。使之俯首郊关。如禀功令。又收史车之族。以制虏死命。欵始不渝。夫非所谓安国全军。算多而善善者乎。至如以备边之暇。剏洋河石桥。长千尺而羸、广并五轨、利涉捍患以锁钥北门、为边防要险、具郭少宗伯记中、大营万全学宫、建尊经阁、藏书万余卷、以兴文教具叶宫庶记、与公所自为记中、文事武备。于是观焉迹公英毅慷慨、智畧辐辏、而沉几雅度、不辄轻发发必中窽、用能光昭泺川公之绪、以劳定国、而贻边疆数十世之安、有以也、公去而五路之变告矣。宜镇人之益讴吟思慕、愿尸祝而无疆与、祠在城南五里、即公所建广济桥北。是举也、自大帅以至文武将吏诸生军挍。不约而集。既落而驩然呼。巳又愀然思也。新城之功可及也其惠不可及也即虏亦时时问大太师何时来开制府如广平故事乎。守道张君、副戎王君、欲勒公迹于石、以压塞中外、为后事师、属行作记、行不佞扼腕世儒拘于见闻至不能彰明　国家盛美、而猥引汉宋陋规、以儗今日疆事、又辁材讽说之徒、不覩今昔情形、第见史车之属散处龙门、意不无剿江统绪论、谬欲为徙薪、嗟乎、边事葢难言哉。自襄毅和戎后。上谷得广平及公。益建无穷之利。而公当事更久。且处其难。功在社稷。宁独边氓之卫。故不辞而论其大、俾筹边者考镜焉、
　　○甘肃开府少司马侯公纪功碑【制驭番虏】
　　侯司马有无形之功　朝廷赏之不为滥于公颂之不为谀也
　　夫人臣折冲扞难、树绝世之勋、葢有所甚难焉、方四夷为蟊贼而疆圉之吏、执咎鞬以御之、长短之形易见也。及其回首而内、剖符通关、中国不爱金缯之费、以休士民。而羸诎之数。亦易搉也。惟彼之情。忽有不可知。而我之算。猝有不及用。则劳臣毕力而策士殚精矣。虏自　先帝时交臂欵关、归命下吏、比　圣天子威灵燀赫、益亲附边、保塞惟谨、而吉囊故部落居汉所取河南地、号为套虏、而西与蕃夷接、又径陇西塞、驰之西海、以与瓦刺为难、至折北不支、忿悁失图、欲归重于大酋、乃创礼佛之议、绐之西游酋久偃兵势不能无转徙、又慕仙佛、欣然冀遇之、乃因边吏以请、　此亦不可知事　朝廷听之为失策也审其无能为矣又何必听之耶朝廷策其无能为、听以便宜往、于是率二十四长、悉举引弓之民、并塞而西、假道酒泉张掖之间、将吏惶愕、莫知所出、属少司马侯公镇甘肃、愤然任之曰、人臣职在封疆、夫使先为其易、而谁当难者、乃画方畧奏状。策其所从入。部材官骑士分屯要害以见武节。侯公处此真是得宜而阴为备吏具缯絮米薛冞食物道上之召王将以下毕劳赐而驱之虏势蜂屯鸟举。前后络绎。公所布遣事有成算竟出境不闻有它　天子嘉其绩、下书□劳、宠赉优渥、将吏咸受金爵矣虏之西也、其设变乃有数端。初见则请开市甘肃。入马而受中国所与番茶。一定之理公策之以为虏兵番不可使合也　朝廷以茶、制番之命而以其柄予虏是驱番而附之也乃使使谓虏北边市费以十数万。甘肃饷万金耳。市亦无为。于是虏谋折矣。酋先使一队往尝瓦□没不出。而套虏犹日夜譬说。必甘心乃巳。公又策之。以为虏与瓦刺不可使构也、构虏中□之得策而亦有不可者乃知时势狃也瓦刺破则骄骄则我受兵瓦刺胜则愤愤则我受兵皆非得也。又使使谓虏。今倍数险越数千里而攻人。控弦之士。有一不备而归。得无如鲸失水。语未卒。酋色动。谋又折矣。酋既不得逞。无以自解于诸胡又借媾土鲁番以哈密为地。又惧哈密之小梗。则使使出玉关以中国要之。公又以为关门所以限羗虏柰何示以扃鐍。则露师哈密愒之。谋又折矣。套虏倚酋为重。不欲使东。酋亦非有大志者酋亦乐西海。方且筑宫事佛。无归志。公又以为此非西边利。则委之锁南坚参锁南坚参者。乌思藏法王子。酋所谓佛也常稽首而事之。公计惟此能操其进退。乃徉向慕其言。风以　朝廷威德。使自从其所臾酋。酋乃决策东归上书谢边吏去而谋又折矣。酋去而公又念以为套虏修怨之志。不可使畜也。畜则西方无一日。乃召其长切尽台吉以下。赐以绨缯比余杂物面尉借之虏感而拜谢去。不复以瓦刺为言。而谋又折矣。是役也虏以四十万众。顿之门巷之间。事变翕忽情势晻昧。呼吸转移。疾若迅霆。而公测深揣情披郄导欵。卒使内无隐谋。外无匿形。大是事怯者惧而示隙轻者尝而失利矣进退如运诸掌。即又不请内帑一金也。以较之擐甲而鬪。与金帛媾虏者颂语亦有体其劳与功未可以上下然难易之势不亦相去辽绝巳哉往汉时空天下之藏、置河西四郡、以鬲绝胡与羌通之路、又西通月氐大夏、以分匈奴西方之援国、故至宣帝世呼韩入献、见比内侯王也、然郅支以一旅西走、击城郭而臣之、易于折梃、况其甚盛者哉国家依汉故事以西域为属国、关玉门而护之、而乌思藏在巴蜀徼外、北与羌接虏右、方或斗辟入其中、酋挟数筴而西假使诈中国之操柄。以役使番夷。西求瓦剌而并之。属其地于青海。而南注之巴蜀徼。是朔方陇右。不相有也以之乘利败约即代云中。安得如今日。何言张掖酒泉间哉赖　天子圣神、持断受成。一二巨公。相与翼宣庙谟而公以深识远见。握筹制胜。一举而绝虏之要。其为万世之计。宁在战与媾之间乎。诸将军大夫相与勒石纪功以示来远、乃次第其事而系之辞曰、维天降佑、　皇缵鸿烈、声教覃敷、薄海有截。彼胡狙犷、上古不臻仰流归命、今为外臣、　天子圣明罔恬于逸、大简卿臣、分蕃受戟、维丑之秋。酋乃西狙将猎青海。苞羌于胡。厥众如云、疾如风雨、骑而控弦四十万弩、　天子曰嘻、时非我利乃命司马。女其予乂。桓桓司马、才畧天成、谋如渊默断乃霆声、乃简材官、朱牙攵金载路、虎螭其戈。衷而不露。乃数毡裘、以恩抚辑、稽首屈膝、我饮我食。濈濈其群。垂耳累胁。韩文一草一木。罔我敢折虏使通辞、其谲万端、公炳沉机、应如涌泉、虏众荐居、厥患将远、公蹴之东。如丸禾阪。虏归于穴羌宴于西狺狺别种亦莫敢师彼陇之西寝烽卧皷重关不钥。公在门户。　天子曰嘻、曷酬尔庸、乃三锡命、秩以上公、帛分于笥、金出于府、煌煌大赉、光被西土、公拜稽首、臣其何力、维　帝圣神、羣工効职亦有帅臣、文武吏士、协忠宣力、以克有此、粤昔炎汉爰叙西戎葢以制虏。折其右肱。今虏之支、绝羌而有、匪断其要。曷善厥后。功有不显而利无堤桓桓司马忱国之基。维边吏士。公歌公舞。维诸大夫。来相告语昔在南仲。往城于朔。文甚雅古有昌黎门风大难克襄。颂声乃作。况我司马武功赫然。既勒诸鼎。不铭诸边乃篆贞珉志之罔极匪耀公功、维以为式、
　　◆考
　　太庙祧迁考
　　○太庙祧迁考【太庙祧迁】
　　人主议礼识过其学而人臣从而附之往往诎予以随时如昭穆之辩晋唐宋俱有成言义可不劳而定而世庙时诸公无一人能正之者一不学哉天明主可以理夺援前事传经义有本有末何患不听一时因循使后人致慨　以癸卯冬敕礼工二部复太庙合享以甲辰夏敕礼部言义同堂异室之制与言义者严张主之
　　嘉靖中年、　孝烈升祔、奉祧　仁庙、万历改元、　穆宗升祔、奉祧　宣庙、皆非礼也。大礼巳成不敢追议、姑备稽旧典、以俟议者考焉、谨按我　朝太庙、本以同堂异室。分别昭穆。及　世宗创建九庙奉　太祖为太庙。　成祖为世室。而以　仁宣英宪孝武六庙为三昭三穆。与　太祖之庙而七。　九庙既灾。仍复同堂异室之制而升祔　睿宗。此后寝庙藏主则九室南向。前殿祫享。则　太祖南向。　成祖西向北上七宗东西相向。葢虽左右分列。无昭穆之名。而昭穆之伦。世次固未少也。及　孝烈升祔。本与　武宗同为一世。则　仁宗一庙尚在三昭三穆之中而遽议奉祧。因此　穆宗升祔又祧　宣宗。于是今日太庙之中三昭三穆代数始不足矣礼曰三昭三穆。与　太祖之庙而七。韦玄成郑康成则谓周以后稷为太庙文武二庙。百世不迁。其下高曾祖祢亲尽而毁则文武不迁之庙。在三昭三穆之中。此七庙之制也。刘歆王肃。则以高曾祖祢并五世六世。无服之祖为三昭三穆与　太祖而七。文武世室。百世不迁。不在三昭三穆之中。此九庙之制也。今也九庙分建。既以　成祖为世室。不在昭穆之列。而同堂时袷。又以　成祖北上。出于　七宗亦不在昭穆之列则　仁宣以下犹当有三昭三穆可也而遽祧　仁宣。于是　英宗一世。　宪宗一世。　孝睿二庙一世。　武世二庙一世。　穆庙一世。是昭穆之数五也。与　太祖而六矣岂七世观德之义哉。本是炳然何至瞶瞶礼曰父子异昭穆。兄弟昭穆同。是昭穆之序。所以别父子非以传位为世也请言其义。古人之制。庙皆南向主皆东向。及其祫于太庙。则唯　太祖之主东向自如。而为最尊之位。羣昭之入乎此者。皆列于北牗下。而南向。羣穆之入乎此者。皆列于南牗下。而北向。葢羣庙之列。左为昭。右为穆。即今太庙南向之位。太袷之位。北为昭。南为穆。即今成庙与　七宗、东西相向之位也。故文王称穆考。则鲁卫毛日冉皆曰文之昭。武王称昭考。则邗晋应韩皆曰武之穆是昭穆者父子之名也非以传位为世也如以传位为世。则兄或为昭。弟或为穆。子孙何以别　故曰祖有功。宗有德。百世不迁之庙也。父为昭。子为穆。万世不刊之典也。两汉以来。宗庙之制。固不相沿。然皆以同堂异室为主。其昭穆之序。固未必尽如周礼。而其世数祧迁。则皆用昭穆之法。未有以兄弟相传。分为二世者也。晋武帝追尊七庙。则景皇文皇兄弟同为一世。故当武帝之时。六代而七室。其后惠怀愍元兄弟四主同为一世。故当成帝之时。七代而十一室。此不以兄弟为世也。唐中宗睿宗同为一世故开元之时。八世而九室。敬宗文宗武宗同为一世。故开成之后。九世而十室。此不以兄弟为世也。宋太祖太宗同位异坐。故当徽宗之时。九世而十室。其后哲宗徽宗。又同为一世。钦宗高宗又同为一世。故当宁宗之时。九世而十二室。此不以兄弟为世也。葢同堂分庙。制不必同。而父昭子穆。则一定之序。未有以兄弟相传。即为二世者也。今自　二祖之外庙所谓下升一世上祧二世也虽七室其实五世揆之七庙之制。世数不足。而况云九乎。然祧迁之失。始于祧　仁庙而改正之举。在于复　宣庙。何也。在隆庆时。　仁宗不当祧。在今日。则　仁宗当祧。而　宣宗不当祧。以其在三昭三穆之内也。孝之于　睿。　武之于　世。二庙可也。以当二世非也。以其昭穆同也。然则何如而可、曰姑以　宣庙未祧。轻权相应设为次叙明之寝殿。藏主九室。南向。则　太祖居中。　成祖以下。一代各居一室。　孝睿二庙。同室异坐。　武世二庙。同室异坐。前殿袷享。则　太祖南向。成祖西享。北上。不在昭穆之列。　宣宗西向为昭。　英宗东向为穆。　宪宗西向为昭。　孝睿二庙东向为穆。　武世二庙西向为昭。　穆庙东向为穆。如此则祖功宗德之祀。既有托而可久而父昭子穆之序亦有条而不紊矣。或曰据郑氏七庙之说文武世室在三昭三穆之中。则今之太庙七世也。　成祖不在昭穆之数乎。曰郑氏之说非也葢悬度一时之事。而未尝深思耳。何也。文武二世室。可以在昭穆之中者以其父子相继。两世不迁。故昭穆不紊。伦序如故也。设使文王以功德不迁而武王以亲尽迭毁即文武二室俱存而悬隔数世之后又谁与为昭上乎。昭穆者父子之称。非可隔数世而论也。刘歆曰宗变也。苟有功德则宗之不可预为设数汉之不迁者五。宋之不迁者五若俱列于昭穆则祖祢之庙亦有当祧者矣故世室在昭穆之中者。非也。世室既不在昭穆之中。则三昭三穆之数。何可阙其一也。故当　仁宗未祧则　成祖固在昭穆之列。　仁宗既祧。则　成祖无与为昭穆矣无与为昭穆。而百世不迁则不得不列于昭穆之外　成祖既列于昭穆之外则三昭三穆之数何可阙其一也条辩明当或曰昭穆之制。为九庙而名也。既复同堂异室之祀。则巳不以昭穆名矣。柰何复以世论。曰不然。古礼昭穆之名。正为同堂异室而有也。何者。方其主藏羣庙庙皆南向主皆东向。各全其尊。不相凌越固也。惟至袷享太庙则　太祖之主东向自如。而羣庙之主。列于北者。取其向明而谓之昭。列于南者。取其向幽而谓之穆。此正昭穆之所由名也。柰何谓同堂异室无昭穆之名乎。汉晋唐宋以来皆用同堂异室之制、而室有加盈代无减少。葢以一世为一代而不以一帝。为一代正是父昭子穆之分耳。三代之制、或七、或九、皆据汉儒臆度未有定论但今治法后王礼沿习见汉晋唐宋既皆以九世为数。今安得降而为七。既皆以父子为昭穆。今安得以兄弟为二世。而使代数不备乎。或曰宗庙之议嘉靖中如聚讼矣。　世宗制礼作乐讲求备至当时礼官。何以不言。曰不然。彼时议礼之臣。皆有所迎合回护未尝尽以礼经奏也宗伯夏公。本以同堂异室为主及宫允廖公请建九庙。上合　圣心。礼官诎而从之。非得巳也。九庙既灾。遂复同堂异室之制。而昭穆之庙名废矣。要之二公之意。固皆出于傅会。而其或分或合。亦莫不各有考据。唯至升祔之礼。直祧　仁宗。则非二公之意也。且　世宗初祔　孝烈。尝欲奉祧　仁宗。此亦介溪以术行正不可没其善也及阁臣有阴不可当阳位之言。乃藏主于　慈孝献皇后之侧。以明祔姑之议。惟袷享殿座则设于西向之第五位耳葢彼时虽议祧　仁宗而　孝烈实未尝当一世是　世宗之心亦尚有不安也祔在辛亥之冬及至庚戌升祔则宗伯徐公。以严旨谯责。不敢执奏。遂奉成命而行。然至升祔　世宗之时。　仁宗即祧。犹及改正。而议礼之臣。漫不加省。徐公在位。又不肯遂改前说。而人亦不觉其非矣。可不惜与。或曰同堂异室。又以昭穆为世。则祧迁之法何如。曰古之祧法。不可的考。第云昭常为昭。穆常为穆。葢祔昭则羣昭皆动。而穆不移。祔穆则羣穆皆移。而昭不动。为其各为一庙。而不相凌越。且羣昭羣穆之裔。助祭于庙。各从其世为列。故祔必以班也。至于同堂异室。则以昭穆代父子之名。而非以昭穆为一定之位。如守祔各以班之礼。则孙居祖位。反为左一。父居本位。反为右一。于伦叙何如。故必行逓迁之法。如奉祧　仁宗。则　宣左而　英右。奉祧　宣宗。则　英左而　宪右。前殿袷享相向之座也。奉祧　仁宗。则　成左而　宣右。奉祧　宣宗。则　成左而　英右。寝殿藏主南向之座也。是则今日巳行之规。自可相沿。何必更论。总之九世七世之说。固不必同。然必皆以代为数。而不以帝为数。则万世不可易者。故以为　仁宣之庙。在嘉靖万历之初。皆不当祧祧之。非礼也。
　　皇明经世文编卷四百三十九终
　　●皇明经世文编卷之四百四十
　　华亭徐孚远闇公　陈子龙卧子　宋征璧尚木　夏允彝瑗公辑选
　　周立勋勒卣参阅
　　冯北海文集一（疏　书）
　　冯琦
　　◆疏
　　为灾异迭见时事可虞恳乞圣明谨天戒悯人穷以保万世治安疏
　　为开诚布公明立规格以绝私窦以清铨政疏
　　为灾旱异常备陈民间疾苦恳乞圣明亟图拯救以收人心以荅天戒疏
　　为恳举禋祀惇重典以光圣孝以慰羣情疏
　　○为灾异迭见时事可虞恳乞圣明谨天戒悯人穷以保万世治安疏【谏止矿税】
　　臣等窃见九月中、太白太阴、同见于午、又闻狄道山崩成坑更于平地涌出大小山五座、公在礼宗具疏因灾异献替者数篇大抵皆言税矿事也详宛切□无过此篇及旱灾异常一篇故存其二太阴经天、太白昼见、相近相犯、巳为极异、乃至山陷成谷、地涌成山、则自开辟以来、惟唐垂拱中有之、而今再见也、臣等欲有陈说、惧涉烦渎顾身为九列、同国休戚、安见灾变若此、而恬不动心、心知其危、而不以告君父者、窃闻帝天之命、主于民心、民安则天示祯祥、民不安则天示谴告、欲承天意、当顺人情、近来天下赋税之额比二十年以前、十增其四、天下殷实之户、比二十年以前、十减其五、东征西讨、萧然苦兵、自矿使出而百姓之苦更甚于兵、税使出而百姓之苦更甚于矿、加以水旱蝗灾、流离载道、畿辅近地、伙盗公行、至杀职官家属十余人、而地方官不敢以盗闻、臣等以为此非细故也　皇上悯念小民、不忍加派、德意甚盛、第奉差诸使、各图其私、跟随奸徒、动以千百、　皇上欲通商而彼专欲困商　皇上欲爱民而彼专欲害民皇上戒以勿信拨置而拨置愈多。　皇上责以不许骚扰而骚扰愈甚。　论事剀切中情皇上之心但欲裕国不欲病民羣小之心必先瘠民方能肥巳葢近日有神奸二种其一专务窥探　上意具有成奏。假武弁之手以上之其一专务剥害小民。画有成谋。假中官之手以行之。运谋如鬼蜮取财尽锱铢。远近同嗟贫富交困。贫者家无宿储。止凭营运。但夺数钱之利。巳扼其一日之喉。至于富民。更被倾害。诬以漏报国税。诬以盗卖矿砂。诬以私贩官盐。诬以偷藏禁木。妆成局面。声势赫然。及其得财寂然无事需求不遂。立见倾家。无地可容。有天难诉。利归羣小。怨归朝廷。假令民闲不穷而怨。民力犹堪。不怨而穷。民心犹固。今以刺骨之穷。抱伤心之怨。一呼易动。易动难安。今日犹是承平。民心汹汹不定。一有风尘之警。谁心为可保者。夫哱拜诛。关白死。此皆用人丁以为兵。用民财以为饷。若一处小民倡乱。各处小民应之于何取兵。于何取饷乎。皇上神圣。洞知今古。自秦汉以来。天下危乱之由。惟有四字。曰人人嗟怨而巳。臣不敢言其远、　皇上试差亲信忠实之人。访问都城内外里巷歌谣。令一一具实陈奏。则民之怨否。居然可睹。天心仁爱、明示咎征、诚欲　皇上翻然改悟、坐弭祸乱、乃礼部修省之章、未蒙批发、而奸民搜括之奏、又见允行、即如何其贤欲徧解天下无碍官银一节、各处钱粮。皆有定额所谓无碍云者。不过支剩羡余。近日征调太频。征求太急。正项钱粮。尚多拖欠。羡余支剩。何处得之。此令一下。急如星火。宋熙宁変法留便留州诸公用皆辇归京师而州郡始困不但指有碍为无碍亦将指无银为有银必将正项公银半充进献公用无措又派民间库藏既空。闾阎既敝。有司一有争执、辄谓阻挠。身且不保。何有于官。官且不安。何有于民窃谓天下之财宜散置天下譬如一身营卫当流布一身若尽括肢体之血。置之心腹之间。四肢既巳空虗。心腹亦将胀满。又如仇世亨奏徐鼐掘坟一节、事之有无。诚难悬断然以理论之。岂有一墓而有黄金巨万之理。即使有之。亦当先下抚按核勘虗实。分别首从。先正其掘坟之罪。而后以掘墓之财入官未有罪状未明。而先没入资财者也。片纸朝入。严旨夕传。即有深寃。谁敢辨理。不但破此等诸族。又将扳及多人。但有株连。立见夷灭辇毂之下。尚须三覆万里之外。止据单词。遂令奸猾至贱之流操此生杀极重之柄此风一倡。谁不效尤。何地不可为金穴。何人不可为扑满。巳同告缗之令。又开告密之端。臣等方欲陈奏、而高时夏戴君恩之奏又得旨矣、五日之内。搜取天下公私金银。巳二百万。倾府库之藏。岂无尽日。穷天地之产。宁有足时奸内生奸例外创例臣等前日。犹望其日减。今日乃更患其日增不至民穷财尽。酿成大乱。必不肯止。伏望　皇上穆然深思、超然远览、上天可畏下民可怜、亟与廷臣共图修弭、杜中臣攘夺之路、绝羣小窥伺之萌无令四海苍生之众、结怨清朝、无令千秋青史之编、贻累圣德、臣等有心恤纬、无力回天、所望者　九庙之神灵、所恃者九重之英断耳、
　　○为开诚布公明立规格以绝私窦以清铨政疏【迁官条格】
　　窃惟吏部以用人为职者也、用天下才、宜以天下之心为心、其道当公平正直、而一毫私曲不与焉、其事当光明洞达、而一毫隐伏不与焉、夫手揣斤两。不如用秤。意量长短。不如用尺。条例者固用人之秤尺也然使持权量于闇沕之处。出而号于人曰。轻重几何长短几何。众勿信也。惟与人同秤共量。共闻共见。则长短轻重了然矣。夫官者畏途也。名者争器也。而主爵者又天下之疑窦怨府也。率天下之人。行畏途。用争器。而自处于疑窦怨府。天下之事。其何能济。故莫若持平心。设定格。自处于洞无可疑之地而后可以持天下之衡。天下仕者。大半欲求进者也。此乃仕宦之常情未得常见其荣巳得但言其苦在人弥见其速在巳惟见其迟官本有限而意且无涯。缺常久虗而人多需次。躁竞因是而生。营求因是而广。中间亦真有地不相宜。事偶相左。情有可悯。病有难支。谁则无情。似当相体。然揆之于公。尚自非公。况于假事以求转官。饰情以求离任。一或相狥。后借为词。有援者即可转移。无力者将谁告语。且未转不胜其期望。将转不胜其责望。既转不胜其角央望而皆于选司乎取之。众望难酬。众怨难任。委曲者既不能以定法自持于巳执持者又不能以隐衷尽暴于人兼以年来事例虽止论俸。间有资深而又滞。事急而需才。不得不稍有通融。人未详其故。而但据其迟速之迹。安得不疑议。此皆始于无画一之法故也。臣等切见天下之事。惟常事最多。天下之人。惟中人最多。故臣等就中人常事。设为定格。一以实俸为主。每于月朔、即将一月之内、此所谓资格选也可以杜纷争一可以得才实应升人员取其俸最深者开名呈堂、揭书于壁、京官除京堂升转、视缺之有无。及科道应转京堂、与年例外转者、照旧另题外、其自部寺以至国子监各属凡系正途出身者、应转参政副使参议佥事知府郎中员外等官、各以历俸应升何秩、即先列名于下以俟有缺挨次题请、外官除下僚冗秩劣转优转者、照旧于大选之前、总疏类题外、其系日行单本升用者、自两司以至运同府佐州县正官、就各资之中、取其历俸最深者、亦先列名以候、遇缺挨次题请住俸及各缘事停升、悉明注于下、如遇地方紧急、军务倥偬。理须异才。难拘常调。或有资阅太深。言行无玷。念其淹滞。合与量迁。亦悉明注于下。皆与天下共闻见之。如一月升转不尽者。即以冠于下次之首。其有地分远近、才分烦简、转分优劣、则臣等细查荐奖考语、剂量参酌、总不出此数人之内、譬之种麦得麦。种菽得菽。时至则皆熟矣其熟则同其为菽麦则异因材而笃、造化何心、其有俸未及而辄生觊觎、及巳登名而私求美转者、即行劣处、仍注于名下、亦与天下共闻见之、尽剖藩篱、洞开门闼、毫无私曲、毫无隐伏、迟速在俸。不在吏部。进退在格。不在吏部。吏部即欲私厚一人不可得各官即欲、私越一人亦不可得躁竞自消、营求自息、使天下之士尽杜其躁竞营求之心。退而修实政。积实俸以待迁。其于世道亦自有补。说者以为条格一设。贤愚同滞。臣切以为不然、宋英宗欲骤用苏轼知制诰。韩琦以为不可。轼闻之曰韩公可谓爱人以德矣。夫俸之及期。如果之就熟。越次而用此取之生摘者也。循序而转。此俟其自落者也相隔几何。而生与熟则有别矣。且屈高明以就常格正以老其才大其用爱之以德不为屈抑也大凡天下无全得而无失之议。亦无全利而无害之法。顾当择其得多失少。利多害少者为之。然亦有后之流弊。非始议所及者。即当补苴调剂以成其是。无以小不便而遽尽更之。立法如设绳墨。误以尺寸。则差以寻丈。守法如守堤防。决以一穴。则溃以千里。臣等谨以入告于　陛下、亦望士大夫悉存此怀、相与共守之、伏乞圣明、裁定、敕下臣部、永远遵守施行、
　　○为灾旱异常备陈民间疾苦恳乞圣明亟图拯救以收人心以荅天戒疏【谏止矿税】
　　臣等伏见自去年六月不雨、至于今日三辅嗷嗷、民不聊生、草茅既尽、剥及树皮、夜窃成羣、兼以昼劫、道殣相望、村突无烟、据廵抚汪应蛟揭称坐而待赈者十八万人、过此以往、夏麦巳枯秋种未布旧谷渐没、新谷无收使百姓坐而待死。更何忍言。使百姓不肯坐而待死。又何忍言。京师百万生灵所聚、前居民富实、商贾辐辏、迩来消乏于派买。攘夺于催征。行旅艰难。水陆断绝。以致百物涌贵。市井萧条。且库银不满数千、仓粮不支二岁、各边军饷、尚多未发、万一河漕有梗岁解不来、京师景象当复何似、建中之乱、宁不寒心齐谚有之、不忧年俭、但忧连俭。数年以来、灾儆荐至、秦晋先被之、民食土矣、河洛继之、民食雁粪矣、齐鲁继之吴越荆楚又继之、三辅又继之、老弱填委沟壑、壮者展转就食、东西顾而不知所往、夫尧之九年水。非尽郡国而灾也汤之七年旱。非尽川泽而涸也。论前事大有意彼溢此竭东穰西歉相寻不巳而至于九年七年耳以今方之。不巳过哉。加以频值四夷之警。连兴倾国之师。车粼马萧。行赍居送。按丁增调。践亩加租。试取此时租赋之额。比之二十年以前不啻倍矣。疮痍未起。呻吟未息。而矿税之议巳兴。貂珰之使巳出。不论地有与无有包矿包税之苦不论民愿与否有派矿派税之苦指其屋而挟之曰彼有矿。则家立破矣。指其货而吓之曰。彼漏税。则橐立倾矣。以无可稽查之数。用无所顾畏之人行无天理无王法之事。大略以十分为率。入于内帑者一。克于中使者二。瓜分于参随者三。指骗于土棍者四。而地方之供应。岁时之馈遗。驿递之骚扰。与夫不才官吏。指以为市者。皆不与焉。　陛下但知利源易开中贵易信。岂知彼在外剥害小民至于如此。亦岂知今日苦矿苦税之民即是前日被灾被兵之民重累迭困。咨嗟愁怨。至于如此。臣固知　陛下之必不忍也。语曰财与命相连。每岁大辟以争数钱相杀伤者不可胜计。父取子财。则怨者十三。祖取孙财。则怨者十七。若父祖取子孙之财以与强奴悍婢。则怨者十人而十矣人君之于民。岂但祖孙父子之隔。而中使与参随。岂但强奴悍婢之害巳哉。自古天下之乱阶。皆始于民心之离逷。离而后有怨咨。怨而后有愤恨。愤恨而后有流言。流言不巳而鼓噪。鼓噪不巳而反叛。今之民但未反耳。于前数者。巳无所不有矣。　陛下亦可以省而杜其渐矣。即如湖广一省、激变巳四五次、而独近日武昌为甚、　陛下试思无知小民何苦而变、谁非性命、谁无身家、惟其剥削之极、无可控告、变亦死、不变亦死耳、求与见害之人。比肩接踵而死。死且不恨。夫人情不必死始畏死耳人知必死复何所畏人不畏死法安可加故使奸民害良民。大乱之道也。激良民为乱民以杀奸民亦大乱之道也从古事端初起。人主皆谓必无。及其祸乱巳成欲救又苦无及。史册所载。剥民之代宁有无后患者乎。行之急则祸亦急行之稍缓则祸亦稍缓。急者既唱。缓者必和之。夫汉之败也在民穷穷则为盗矣。唐之衰也在官穷。盗起而无以应之今闾阎空矣。山泽空矣。郡县空矣。部帑空矣。国之空虗。如秋禾之脉液将干。遇风则速落、民之穷困。如衰人之血气巳竭。遇病则难支。以如此事势。而值大旱为灾。赈济无策。河流梗塞。边饷匮乏。是岂可不为长虑哉。民既穷矣既怨矣、亦有穷极怨极、而不思乱者否、不能保其不乱而各地方又搜括巳尽亦有以应此乱者否竭天下矿税之额。大略百万。有如一方有警。如宁夏播州之役。不知所费止此百万否。天下贡税正额四百余万。有如一方有警。各处效尤征之不前。运之无路。此四百万者皆能依期至否、平日惟恐天下之财不尽归内帑如遇有事不知内帑之财亦发以应天下之急否平居无事。夺民数钱。巳失其心。如遇有事。与民数钱。不知能即得其心否、臣等切观　皇上作用。譬如神龙能作能止能操能纵。自　皇上起之。亦自　皇上止之。布德音。撤中使、收人心回天变。止在半纸诏书耳。臣伏读　皇上忧旱之旨勤勤恳恳。不减周宣云汉之什。因思宋神宗时罢新法而雨。汉明帝时释系囚而雨。总之应天以实耳。近日镇抚司监系官犯及生儒、大半因陈奉诬奏。今奉之罪状。既巳明白。则诸臣情节。有可矜原。酷旱炎蒸、沉沦黑狱、圣明在上、宁无恻然、若见监者发刑部问理、被逮者听抚按结奏、则肺石可以无冤、南冠可以无泣、而就诸臣之中惟凭应京为楚人所怜、应京实有爱民之心、爱民之政、名受香火于彼而身婴缧绁于此、远近伤之。　皇上重处此一人。无加于法。而天下皆以应京为寃。轻处此一人。无损于法。而天下皆以朝廷为是惟　皇上执两端而裁决之。臣等不胜激切待命之至
　　○为恳举禋祀惇重典以光圣孝以慰羣情疏【祠祀建文】
　　看得通政司通政使沈子木、所奏恳举禋祀惇重典以光圣孝、以慰羣情事一节、臣等为照建文、以　高皇帝之孙懿文太子之子、嗣位五载系明统顺、易世之后、禋祀杳然、葢由当时诸臣。徒见建文逊国之迹先以文皇帝立言最得大体而未能推体　成祖文皇帝之本心也。臣尝考求其故。建文命将北征。辄戒曰毋使朕负杀叔父名。此一念也。天地鬼神鉴之。　成祖亦信之。故当金川不守。宫中变起之后。为发哀致祭治丧葬如仪。仓卒时犹丧葬以礼矣。而忍殄灭其岁时之祀乎。练子宁以不屈受诛。他日又曰。使子宁而在。朕固当用之。有罪之臣。犹将录用矣。而忍不祀其无罪之主乎。　成祖即位之数年。敕法司解建文诸臣禁令。晚年又札谕礼部尽赦诸死义家。使是时有乘间以建文祀典请者当亦首肯举行不至今日矣葢建文诸臣。谋削亲王之权。以激北师之怒。两者皆□过于下非但立词宜尔亦兼得事实而在建文。则尝有保全　成祖之盛心。靖难诸臣。欲甚建文之罪。以彰南伐之功。而在　成祖则未有显斥建文之明旨。彼时典礼既失奏闻。以后相沿。遂成忌讳。不知天下　高皇帝之天下也。正朔　高皇帝之正朔也。本自一家。原非两敌。代邸天授少帝何尤岂可使礼乐明备之世。有未祀之懿亲。亦岂忍此五世临御之君。无一线之血食此时尚谓缺典、后世其谓之何。通政使沈子木所陈、深识大体、臣请于懿文太子庙侧。别立一庙四时致祭。庶　高皇帝在天之灵可安。而　成祖盛德益光。本心益明其益于圣孝大矣。惟　皇上断以必行、天下瞻仰、在此一举、
　　◆书
　　荅太仓王相公
  </div>
  <div class="pagination">
   <a href="皇明经世文编_page151.html">
    上一页
   </a>
   <span>
    ...
   </span>
   <a href="皇明经世文编_page147.html">
    147
   </a>
   <a href="皇明经世文编_page148.html">
    148
   </a>
   <a href="皇明经世文编_page149.html">
    149
   </a>
   <a href="皇明经世文编_page150.html">
    150
   </a>
   <a href="皇明经世文编_page151.html">
    151
   </a>
   <span class="current-page">
    152
   </span>
   <a href="皇明经世文编_page153.html">
    153
   </a>
   <a href="皇明经世文编_page154.html">
    154
   </a>
   <a href="皇明经世文编_page155.html">
    155
   </a>
   <a href="皇明经世文编_page156.html">
    156
   </a>
   <a href="皇明经世文编_page157.html">
    157
   </a>
   <span>
    ...
   </span>
   <a href="皇明经世文编_page153.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
