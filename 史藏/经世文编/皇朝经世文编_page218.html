<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 218 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 218 页/共 219 页</h1>
    <div class="content">程同文

所示黑水考一卷。探摭籍。通其所不可通。可谓至难。大概以东樵胡氏析黎雍黑水二之。不安于心。乃出此解。令离者合之。其用意亦精矣。篇中尤卓者。如证以尔雅。谓河所出为昆仑穷河之源。即识昆仑之所在。又证以山海经。谓河与黑水同出昆仑。是为雍梁二州之黑水。亦即导水之黑水。其鸡山所出。乃别一黑水。断以水经注黑水出张掖鸡山。南流过三危入南海之说为非。尽此数语。以求黑水。与今水道既合。以解禹贡。亦不费词。然则诸说纷纭。可一埽去之矣。夫昆仑见于雍州。其境属雍无疑也。黑水既由雍以入南海。其不能不假道于梁又无疑也。然则雍梁以黑水为距。实皆西距耳。胡氏以梁之黑水为南距。当之以金沙江。而置入于南海之黑水于无何有之乡。不亦惑哉。然何氏不敢以黑水为梁西距者。亦复有故。误以三危在敦煌。而黑水之源又在其上。遂以出张掖鸡山为信。于是入于南海之文。更不能属。今试求诸梁之西境。安得有发源张掖敦煌间之水乎。梁之西距。无水可指。始不能不以黑水为南距。而以为非复雍之黑水。夫如是。则梁之黑水。不必导于三危。又不必入于南海。任举一水当之。而亦无间可以致诘。是诚巧矣。然雍之黑水。卒不可解。雍之黑水。既出于张掖。经于敦煌。则又安能南行以入于南海。今按黄河所出为枯尔坤山。其山自喀什噶尔以来。经和阗之南。又二千余里。以抵于此。横障于大碛之南。连亘不断。果使张掖敦煌间有水南行。当河源以下。不能截河而过。当河源以上。又不能越山而过。然则所谓入于南海者。有是理耶。曾谓神禹而是妄言。以启后人之惑耶。夫谓三危在敦煌者。由误会春秋传文。传曰。先王居梼杌于四裔。故允姓之奸。居于瓜州。云先生之时。梼杌之属。皆投之四裔。以御魑魅。居阴戎于瓜州。用此例也。阴戎非即三苗。一居三危。一居瓜州。各不相涉。杜预注本牵强。岂得援是为三危在敦煌之证。三危所在。当以康成引地记书。在鸟鼠之西南当岷山者为确。鸟鼠南少西为岷山。其曰鸟鼠西南当岷山者。其地必更在岷山之西。与岷山南北相当处也。其不直曰岷山西。乃曰鸟鼠西南者。当时达三危。必由鸟鼠取道。傍岷山北。循黄河南岸。经今四川松潘属郭罗克土司境西南行。乃抵焉。故云。然岷山之西。今为西宁属土司境。又西为西藏属土司境。在察木多洛隆宗之北。三危当在其处。枯尔坤之西。为巴萨通拉木。又西为诺莫浑乌巴什。虽随地异名。实同为一山。其即古所谓昆仑者乎。黄河出其东。格吉河出其南。经西宁属土司。至察木多。南为澜沧江。喀喇乌苏河出其西。经西藏属土司。至洛隆宗南。为怒江。皆经云南。澜沧江入南掌。怒江入缅甸。其委皆达于南海。然则此二江者。必有一为古之黑水矣。

禹贡雍梁分域。必在今察木多洛隆宗之间。故三危既宅。载于雍州。黑水出昆仑至三危。乃雍州西距之黑水也。过三危迤下。乃梁州西距之黑水也。必谓梁州西距。不应远及吐蕃。此亦未然。今洛隆宗以西。又二千余里。乃至前藏若察木多。则出四川边。亦仅二千余里。禹迹所至。渺然中区。雍之渠搜在岭西。青之嵎夷在朝鲜。冀贡道夹右碣石入于河。则远及辽东荆。三邦底贡。其远莫考。然尧典南交。必在域内。独梁州不得有今卫藏之地。岂通论哉。然则澜沧江与怒江。孰为黑水。曰此不能决也。孰为近。曰或者其澜沧乎。蒙古谓黑水曰喀喇乌苏。此怒江之可证为黑水者也。然古今夷夏。语言殊异。山川之名。不必一一相合。怒江在澜沧之外。古无称焉。澜沧即叶榆水。水经注以为出益州叶榆县。不能考其上流。故失之。若以此水为黑水。证之于古。山海经青水黑水之间。若水出焉。青衣水与沬水合而入江。其青水欤。于今为大渡河。若水与绳水合。又合于泸水而入江。于今为金沙江。青水在若水东。则当以在若水西者为黑水。今金沙江之西乃澜沧江也。若怒江。又在其西。中复间以澜沧。不得谓若水在青水黑水之间矣。又叶榆为滇。叶榆水在滇之西境。或古昔相传。以此为黑水。故滇王即其国都建黑水祠祀之。地理志。滇池县有黑水祠。本与上文大泽在西滇池泽在西南句不相属。不得指是祠为因滇池泽建也。胡氏以金沙江为黑水。亦举黑水祠为证。谓金沙江入滇池。故于滇池侧建祠。今滇池之水。乃北流入金沙江。非金沙江入滇池也。若金沙江果为黑水。而祠必建于水侧。则黑水祠亦当建于金沙。不当建于滇池矣。胡氏考禹贡山川。得之者多。若九江黑水。则仆皆不敢以其说为然。九江尝着论矣。今因足下所著黑水考。而附述所见如此。若足下所考雍梁间水道凡六。雍州之水可至于梁。梁州之水可至于海。求之古籍。皆有可征。然按诸今之水道。实有不能强通者。岂古今地势异欤。愿足下更详参之。 

　　三黑水考四川通志　
张邦伸

黑水之名。见于禹贡者三。一曰华阳黑水惟梁州。一曰黑水西河惟雍州。一曰导黑水至于三危。入于南海。雍梁相距数千里。中潜渭汉沔。而皆有黑水之名。杜预指三危为炖煌。则隶于雍不及于梁。郑康成引地记云。三危在鸟鼠之西南。当岷山。则隶于梁不及于雍。蔡注谓雍梁二州。西边皆以黑水为界。黑水自雍之西北。而直出梁之西南。引程大昌之说以证之。而指为滇池叶榆之地。又与水经樊氏之说不合。今以地图考之。三者其源各出。不必强而同也。水经注所谓黑水出张掖鸡山。至于炖煌。此雍州之黑水也。汉书地理志犍为郡县南广注云。汾关山符黑水所出。北至僰道入江。唐樊绰亦以丽江为黑水。薛季宣谓泸水为黑水。引郦道元说。

黑水亦曰泸水。即若水。出姚州徼外吐蕃界中。以今舆地言之。梁州黑水。即金沙江。其源发于西番。南流至塔城关。入云南丽江府境。亦曰丽水。东南流至姚安府大姚县。打冲河入之。又东入四川。径会理州南。又东至东川府西。又东北流径昭通府。四川屏山县界。至叙川府南。入于江。此梁州之黑水也。导川黑水。其说不一。要以澜沧江为是。澜沧江发源西蕃阿克必拉。南流至你那山。入云南界东。一枝为样备江。东南流入西洱海。其正支南行。绝云龙江而东。南流入云龙州。又南流至阿瓦国。入南海。云龙州西有三崇山。一名三危。澜沧江统其麓。有黑水祠。宋李元阳黑水辨。谓陇蜀无入南海之水。唯滇池之澜沧。足以当之。元史载张立道使交趾。黑水。以至其国。此导川之黑水也。雍州之黑水。其源在黄河之北。梁州之黑水。其源在黄河之南。岷山脊东之水入江。岷山脊南之水始入南海。有截然不可紊者。第张掖炖煌尚在内地。可以寻源而求。而推其委而不得。遂托为越河伏流之说。夫昆仑为地轴。其山根连延起顿包河。南接秦陇。直达长安。为南山黑水。自炖煌而南。纵可越大河之伏流。其不能越河以南之南山也明矣。然主泸水丽江澜沧之说者。亦皆以臆度。未能确指水之分合。不知泸水丽江。源异而流同。丽江澜沧。源近而流别。而古未有及之者。以二水僻在蕃界。南山阻奥。从古未通中国。考古者无从溯源。亦但就流入中国之支派。以古今分域配之。约料其为某水某水而已。未能确得其实也。方今海宇一统。西南徼外。咸入版舆。其水道之源委。绘图而呈者。了如指掌。是数千年之旧典。至今日而始有明征也。世有好学深思之士。诚据实详核。勒为成书。以补前贤之未及。不亦好古者之指南也哉。

　　黑水考　
陶澍

马湖江即禹贡梁州之黑水。其上游大水有三。曰打冲河。曰泸水。曰金沙江也。打冲河蛮名黑惠江。又名纳彝江。又曰鸦龙江。其水汹涌冲击。故以打冲为名。源出西番界。在黄河源之山南。地名查楮必拉。蒙古谓之七察儿哈拉。至瞻对。入四川界。南至乌喇猓猓。即今云南大姚县之左却乡。而与金沙江会。泸水源出汉沈黎郡之西旄牛徼外西番境。谓之可跋海。周七十余里。东流至越嶲厅旧建昌司之南十里。其它有泸山泸沽。古乌蛮所居。又南流至会理州。东接云南之武定州境。与金沙江会。金沙江源出西藏卫地之巴萨通拉木山。为冈底斯东麓。冈底斯昆仑祖山也。其东麓即古石山。水曰犁牛河。番名木鲁岛苏河。收纳乌蓝木伦阿克达木毕拉枯枯乌苏等河。凡数十水。曲折四千余里。至城关。入云南丽江府境。曰丽水。又名金沙江。以水产金沙也。东南径姚安境。与打冲河合。又东历武定境。会泸水。于是金沙亦兼泸水之称。又称马湖江。又东流径昭通府。至叙永厅。入四川界。即马湖江旧治。又北至宜宾入江。计金沙发源在黄河源之西千五百余里。在岷江源之西二千八百余里。凡行六千七百余里。与岷江会。实川滇黔中间第一大水。而禹贡不载。水道提纲。以此为大江真源。郦注谓马湖古若水也。愚按山海经曰。黑水之间若水出焉。卢者黑色。加水为泸。而金沙称丽。丽同骊亦黑也。源出石。犁亦黑也。曰乌苏。番语亦黑也。然则泸与金沙皆古黑水。打冲界其间。则若水也。三水既会。皆可称泸。皆可称马湖。又有绳孙淹鲜诸称。实皆黑水耳。源远流长。故禹贡举以界梁州之南境也。至黑水之说不一。郦道元孔达杜佑。皆自在张掖南。至炖煌。过三危山。南流入于南海。不知中国之山。皆祖冈底斯一支。由于阗羌南起巴颜哈喇。至积石以逮西强。而为终南。此中干也。一支由诺莫浑乌巴什起卓尔长山。至城关以逮云岭而入黔粤。此南干也。河在中干之北。海在南干之南。江在两干之中。黑水果经炖煌。当积石东北。纵能绝河而南。亦断不能越中干以绝江。况能越南干以入海哉。窃谓禹贡言黑水有三。一雍。一梁。一至三危。入于南海。本非一处。亦犹雍有沮水。兖又有沮水。梁有蒙山。徐亦有蒙山。不必强合为一也。梁州之黑水。自在马湖。所收黑惠丽泸诸大水。皆因黑取义。且与华阳南北相对。地界截然。至雍州之黑水。本在张掖境。经黑山下。西入青海。正雍州西界也。其入南海之黑水。樊绰蛮书以为有四。曰西珥。曰区江。曰弥诺。其一丽水。即禹贡黑水。夫丽即金沙。何尝入南海。樊盖误以澜沧为丽水下游也。按澜沧即弥诺。出自藏卫。李元阳以为即黑水。然亦于三危无涉。程大昌又以滇珥为黑水。谓与叶榆泽相贯。且地近宕昌。本三苗种裔。与三苗之叙于三危相应。此说较善。然滇珥池潴弗流。不入南海。愚意应以唐蒙所见牂牁江当之。牂牁出乌撤。一名盘江。在南干山脊之南面。其水缭绕于云贵之境。以达广西。为左江。至浔州北会黎平都匀定番之水。为右江。径梧州会漓江。至番禺入南海。此水在岭南最大。盘回四省。长四千余里。正入南海。粤人谓之黔水。以其出自黔中也。黔之为名。自系因黑取义。且苗疆也。禹贡或因三危之迁。而名其旧地耳。按水经注。过江阳雒水。从三危山东南注之。是三危不止炖煌一处也。聊备一说。俟博雅者正之。

　　贵州水道图说会典
贵州省以贵阳府为省会。贵阳府之西。安顺府兴义府普安厅。其东平越州都匀府黎平府。其东北思州府镇远府石阡府思南府铜仁府松桃厅。其北遵义府。其西北大定府仁怀厅。乌江一曰涪陵江。出大定府。合落浙河乌西河鸭池河。东流经贵阳府。合鸡公河沙溪清江。又经平越州。合湘江瓮安江湄潭河白泥河。又东北经石阡府。合龙底江义阳江。又经思南府。合思昂江丰乐河。又北入四川境。北盘江上源曰可渡河。自云南东流入境。经安顺府。又东南经兴义府。合拖长江马军河宁谷河岩顶山水蒙江。又南入广西境。赤水河亦自云南东流入境。经大定府。合沙坝河。折西北经遵义府。合齐郎河九溪河永思河金沙溪葫芦溪。又北入四川境。平江出镇远府。东流经思州府。合架溪户溪。又东入湖南境。为水。都江一曰独山江。出都匀府。东流经黎平府。合彩江。折南入广西境为古州江。清水江上源曰河。出都匀府。合地松河麻哈河。东北流经镇远府。合九股河乌下江新化江直银水。又北入湖南境为沅江。芙蓉江出思南府。西北流经遵义府。合小乌江三江河。又北入四川境。马别河上源曰深溪河。出普安厅。东南流经兴义府。合阿希河都威河。又南入广西境。綦江上源曰松坎河。出遵义府。合坡头河。北流入四川境。三溪亦出遵义府。北流入四川境。武溪出松桃厅。东流入湖南境。黔江出黎平府。东南流。劳村江。出都匀府。合永长溪南流。俱入广西境。巴盘江上源曰丰宁河。出贵阳府。合藤茶河。东南流入广西境。入卧溪出兴义府。南流亦入广西境。结里汛水出大定府。南流入云南境。车洪江自云南北流入境。经大定府。又北仍入云南境。西至云南界。北至四川界。东至湖南界。南至广西界。

　　黔中水道记　
晏斯盛

自庄蹻略地。椓船且兰。而牂牁江始出。然循江循沅。前后汉书异指。江沅番禺。庄蹻唐蒙。又各殊归。桑钦郦元西南未核。山溪分合。略而不详。予既着牂牁江考。复据游览所经。考证图志。记其水道。存隅识焉。黔处万山中。形势纡回。分注微渺。所为茹纳群流。吞吐溪壑。达江赴海。纬众水而经之者曰乌江。曰盘江。曰蒙江。曰铜仁江。曰镇阳江。曰清江。曰都江。乌江即夜郎水。出修文县西北之陆广河。过毕节县西南七星山下。为七星水。有关曰七星关。溯威宁到滇南者。多济此。西南有黑章水注之。或曰即墨特川。元大德五年。刘国杰破蛇节宋隆济于墨特川。倘此地耶。又东流至大定府。西南有落折河。自府城西北二十里。当两山间。破地吼出南流来注之。

又东过府治南。东流右得以则河。又东左得乌西河。又东为六归河。又东右有朵河。合武着堕极织金等河水。自平远州界黑跨牛场汛东流来注之。又东北有西溪河。合楠木溪水东南流来注之。又东至黔西州东南为鸭池河。有渡曰鸭池渡。两岸如劈。崇崖如雪。黔西大定要津。又东至修文县西北。是为陆广河。距修文五十里。旧为水西驿道。有渡曰陆广渡。有麻线河自广顺州经安平县东南界。东北流为落阳河。又东北至清镇县城西。为滴澄河。又北与安顺府东南之九溪河。北界之三岔河谷龙河下流合。而东北流来注之。又有三潮水自修文县北流来注之。又东左合白花箐水。又东左合沙溪水。有渡曰黄沙渡。又东有罗传大河。自永宁县东南过遵义府。西南流来注之。又东过修文县养龙司北。是为乌江。今有渡曰乌江渡。关曰乌江关。黔蜀要津。又东得刀靶水。又东得养马水。又东至开州东北。遵义府绥阳县西南。有渡曰茶山渡。有水自桐梓县西南。径正安州西。至石子坡南。过遵义府西南入湘水。右合绥阳县北之源溪水郎水伞水厚水。南流来注之。又有三江水。自湄潭县北。合窄溪渡上关花水溪大洞溪湄溪马渡溪角路溪大溪诸水。从废容山司至望浦。合流北来注之。又南有渡曰落汪渡。右合渡口水。又南有洗泥河水注之。又东南至岩门。有南明河水自西南来注之。南明河出贵阳府广顺州东北阿沙坝之龙潭。合济番河会一宿河九爱溪上马桥河四方河。过白纳司。至府城西南。左受黔灵山诸泉水。及择溪贯城河水。东过府城南右得富水。又东南得龙洞河黄泥哨牛渡口诸水。东西箱子口刺平司迤北至巴香合平伐三岔河八字河。所汇贵定县城西之瓮城河。再过平越府西界之清水河。一曰皮陇江者。东北经开州。东南由天星桥八吊口花渡。而东北会于岩门。岩门在开州东瓮安余庆二县西北。有渡曰岩门渡。为黔楚蜀通津。波流湍激。合沓淜●。固众壑之关窍。亦一川之枢要矣。又东至龙泉县西南。有渡曰葛闪渡。又东南有瓮水高平水袁家渡水白河水。汇为江界河。合余庆县之白泥司水。佛山河北流来注之。又东至桶口。有水自余庆县东南界北流满溪。合石阡府之龙底河凯科江洋溪深溪乐回溪等水。东北流注之。又东为三江口。思石平遵通津也。江楚商旅由铜仁陆行者。多自此济。蜀贾盐艘溯思南而上者。亦多泊此。其西有得胜关。又东北有水自龙泉县东南流来注之。又东流过思南府城南。是为德江。又东得鹦鹉溪水。又有思邙水从邙江县西北之朗溪流来注之。又东过婺川县东西有丰乐河。得煎茶溪水登龙河水。合洪渡河倒羊溪水东流来注之。又东过婺川县东北界。而达涪州。为涪水。通于蜀。入于江。唐史称城乐县西一百五十里。有涪陵水。方舆胜览称思州有巴江水者是也。盘江。广舆图以为牂牁江水。水出滇南小金沙江。至威宁府界。东南流为可渡河。山曰分水岭。威宁旧乌撒卫也。

明郑雯曰。予弭节西南。抵乌撒普德归驿。驿门对可渡河堧。询水所从。候吏称水在西百里。注壑而出。东流为盘江。又曰。越卫城北二百余里。有七星关。河源芒部界滨城海子。通水西境。会可渡为盘江。第山水峭险。狨猱丛君。以是人无因而至。据今七星关水为分水岭所界。东出乌江。不注可渡。又小金沙江来自吐番。由云南丽江府之塔城关。入中国。经鹤庆姚安武定东川诸府。至四川之叙州府。合氓江。入东海。与盐江之入南海者源流迥异。则郑氏所述。与广舆图所载俱舛矣。可渡河又东南流迤西至木东汛。有花鱼硐水西来注之。又南至龙场汛。有水自曲靖府界流来注之。又南至安南县东北有落白河。自曲靖府界东流来注之。又东至永宁州西安南县东。是为盘江。为入滇孔道。两山夹行。水势湍驶。不利操舟。亦难架石。参政朱家民冶铁为。悬两岩间。覆以板。东西各建楼堞。行者赖之。寻为贼毁。　国朝经略洪承畴统大兵定滇济此复完。至今岁用修缮不废。盘江又南至普安州东。又南至九盘山迤东至化江汛南。有白水河。得永宁州北之关岭坝陵桥水。南流至镇宁州西。而南合菜子河水。至宁谷司。又南合永丰州西北之打罕河。而南来注之。又有迤长江自普安州沙泥岩东南流来注之。又有卜者河软桥河板桥河东南流注之。又南笼府有城都河。自安南县界。得江西坡水。至高武汛。西合马毕河。南流合鲁沟河。过普市合大坡哨水东过府南界而东注之盘江水。又南至永丰州西南。而东南过泗城州。入于粤。达于海。蒙江出定番州之蒙潭。俗亦称牂牁江水。水东南流。有玉带河。从州北二里来注之。又东有洗马河。卢番司。东南流注之。又东南有环带江。合金石司之回龙江。罗番司之罗番河。流注之。又东南有双峡水。自小龙司东南流折而西注之。又东西流。有绕翠江。从卧龙司南流注之。又东南有小溪水。自洪番司南来注之。又奔龙江自大龙司合大龙河东流注之。又东南有底方河。自番方司南合小番河云溪水注之。又东南有冷水河。从小程番司南合涟江水东流注之。又东南有腰带河水。自卢山司南合摆游河东流注之。遂东过泗城州。而归于粤海。铜仁江又曰大江。出酉阳司界。过提溪司西。有溪出滥泥山。引流东南注之。又东至省溪司南有迪罗江。自司北二里江头山流来往之。又东江曰小江。自乌罗司北梵净山发源。有九十九溪。最大者为瓮济洞。梵净山又名曰境山。山下各溪环绕。合瓮济水南流为小江而入大江。是为江口。有渡曰双江渡。为黔楚蜀通津。又东有木耳溪。水自平南寨东南流注之。又东至铜崖。又东过府城南迤东。又东过石笏山南。又东有乌罗溪水。自乌罗司东合羊溪水。南流为七溪。而东南流注之。又东至辰溪县。入沅水而达于楚江。镇阳江即水。古五溪之一。源出偏桥右司大阳河。又曰杉木江。东南流至新施秉县东北。右合小江。城东有桥为黔楚孔道。又东流至县东南界。有旧黄平州北门河。与州治东冷水溪合。而东流过新施秉县南。又东南合大阳河为大江。而注于诸葛洞。有鹭鸶滩。有芙蓉崖。水行石科中。盘涡倾仄。激宕浅阻。不通舟。明万历间。巡抚郭子章凿之未就罢。　国朝顺治十三年。总督赵廷臣以黔饥乏饷开之。而漕楚米万石。直溯黄平城下。寻停运仍淤。江水从中出。东南流得白水。又东得牙溪水。其西有小由溪勇溪水注之。又东过文德关东南。右合松溪水。又东左得西峡山水。又东至镇远府城西南。是为镇阳江。滇黔宦游。江楚贾客。舟多泊此。又东左得石屏山水。右得吉祥山水。又东有桥曰祝圣桥。江楚黔滇孔道。又东得铁溪水。右浮石滩。又东得宛溪水。又东得秋溪水。又东得松溪水。又东迤北有星石江水。自思州府东北开天铺。东南流来注之。又有瓮坑湾水。自思州府西都平司南。而东流过府城南。又东与星石江合流为施湾。而东流来注之。又东至沅州而入沅水。以达于长江。清江古曰剑河。又曰长河。旧陷苗境。舟楫不通。

雍正七年。总督鄂公巡抚张公清厘夷人。题请开浚。自都匀府至湖广黔阳县。总一千二十余里。遄行无阻。江有二源。发都匀府山中。绕城西南。过都匀副司界。又东过八寨协营前。协有城。雍正九年新造。自此而北。左得旧丰宁司水。迤东过麻哈州东南。又东至清平县界。受平越府三江口水。为滇黔孔道。三江口者。麻哈江马场江羊肠江也。三江口水东流过杨老驿南。又东至清平县南界。而注于清水江。江水东至黄平州西重安驿南。有重安江。名高溪水。自黄平州西而南流注之。又东南过岩门司南。又东过旧偏桥卫南。东至于丹江营北。有九股河。发源九派大山。自鸡港台拱东北流。又有丹江河。自凯里流来。过扬条与九股河合为小江。从西南流来注之。清江自此。又东至下革。东有水自上洞西南来。又有水自白罗宰统南来。会流为乌沙河。东北流注之。由此迤南而东至天柱县界之茅坪。右合锦屏县界之亮江水。东至沅埕塘。又东南过沅口。至黔阳县南入沅水。而达于楚江。古州江亦曰都江。旧陷苗境。雍正七年。总督鄂公巡抚张公清厘夷人归诚。黔粤舟行无阻。其上源有邦水河。出都匀府东南。合三道河流。入独山州。右合马肠水。左合烂土司西南溪水东流为都江。明宏治中邓廷瓒顾溥讨烂土蛮。此处也。又东至来牛营。有风柳沟小溪北来注之。至高旧营南。其北有小溪注之。过定旦汛俾开汛都江汛而东至古州城西。有溶江水车江水绕州城东南。与都江会。州城旧为诸葛营。枕山面水。土田平衍饶泽。黔中一沃壤也。自此而东南经独石蜡亮流至八及寨南。有水自苗古九得来注之。至下江营。又有小溪曰孖女江。自东郎官雄流由孖温南来注之。而东南经郎洞下有小溪曰孖览江。自寨正寨平流出北行。又八孖之上有曹平江。自黎平府之曹滴司流出南行并流注之。又东南过怀远县界。经车寨梅寨沈口南下。而入于粤。达于海。总诸水经流七。达长江者四。归粤海者三。旧五。新辟二。

　　陡河海阳堤记　
耿鳞奇

皇上御极之八年。予承乏桂守。奉有修治灵渠之　　旨。下督抚等会估以　闻。于时总督鄂公尔泰巡抚金公聚而谋曰。陡河之为利大矣。自秦至今。农工商旅。永是赖焉。有修筑者代不乏人。而迄无百年可久之工。岂真水势使然哉。毋亦疏凿节宣未尽其道也。我　　皇上念切民依。锐志修举。开农田于畿辅。浚水利于东南。固已捐数千万之金钱。为万世开乐利。粤西炎徼。去天万里。不于此时大兴修治。而惟是补苴罅漏。为目前之计。无久远之图。何以仰承　　德意。乃亲为相度形势。其因前人之旧而加工者。则浚其浅。宽其狭。疏其阻。此致功为易者也。惟海阳寺沙州之冲。由分水塘奔荡而来。电掣雷轰。如万马奔腾。陡河不能容也。遂奔溃横出。决为新河。而旧河盈盈一线。曾不容舠矣。新河不塞。则陡河不治。而农商皆病。顾欲障新河以还旧河。非堤岸不可。而堤当水冲。遏之则水愈激。怒愈甚。非大为之防不可。乃于沙洲创立石堤。高若干。阔若干。长若干。若长虹之绵亘。而崇墉之屹峙也。名之曰海阳堤。虽然。犹应其单也。又筑月堤。其高广视内堤。使如辅车相依。而水得循涯而上。建瓴而下矣。顾春夏水涨。立可数十丈。无以受之。势将又溢。则开支河以泄之。筑坝以拦之。河深若干。阔若干。长若干。坝之长视河。夫陡河大非南北河比也。而以治南北河者治陡河。堤防完密。蓄泄得宜。其有不庆安澜。通舟楫。而利桔槔者乎。岂犹是补苴罅漏。缘饰目前。而无当于久远之图者乎。是役也。惟　　圣主惠及远民。计存永利。惟宪府心程口画。规制周详。而以鳞奇之无能。幸得一一亲承指示。黾勉以从。不敢怠隳。兹固由经始而观厥成矣。谨拜手以记。

　　海阳南涵碑记　
陶元藻

邑侯金公既浚三利溪之明年。复举所谓涵洞者而重葺之。规制悉仍其旧。而巩固完好。则倍于初。考韩江之水。由西北而东南。三利溪水。由东南往西北以入于海。而涵则江与溪脉络相维处也。溪高于海。江高于溪。溪藉江水引入以溉田。而江涨则溪不能受。故设涵以时启闭。水小则启涵以通其流。水大则闭涵以遏其势。此乃明太守周公讳鹏所创。诚良绩也。岁久渐顷圮。邑侯踵事所由来矣。溪之利与浚溪之功。已勒碑溪。兹不具论。论涵洞焉。洞一也而名有二。其暴于外者曰阳涵。人共见之。其伏于中者曰阴涵。广狭长短与阳涵等。人莫得而见之。涵之上设板设栏设墩。涵之外复设矶。皆有程度。始于乾隆己卯八月。竣于庚辰三月云。夫丝发之溜。金石泐焉。虫蚁之穴。江河决焉。凡水之泛滥纵横。潴我田畴。浸我室庐者。所争祇在区区之键。矧势之所在。既不能弃其地而合溪于江。又不能绝其吭而驱水为陆。所谓牵制深而防维重也。余小民所以颂侯勿衰者。难其智虑之周。经营之密。为社稷人民计者。至深至远耳。若夫捐俸钱。先劳苦。何足尽侯之美哉。

　　广西水道图说会典
广西省以桂林府为省会。桂林府之南平乐府梧州府。其西南柳州府浔州府郁林州。柳州府之西庆远府泗城府。浔州府之西思恩府镇安府。思恩府之南南宁府太平府。桂江湘江同源。俱出桂林府。北流折而东北者为湘江。合观水罗水入湖南境。西南流者为桂江。合大融江小融江马溪犀潭。又经平乐府。合平乐江修江思勤江。又经梧州府。入柳江。柳江上源曰黔江。自贵州南流入境。经柳州府。合古州江天有溪昌河背江归顺水龙江洛清江运江穿山水。又与红水江会。曰潭江。折东流经浔州府。与郁江会。曰浔江。合白沙河蒙江。曰龚江。又经梧州府。合四培江剑江与桂江会。曰西江。入广东境。龙江上源曰劳村江。自贵州南流入境。经庆远府。合秀水带溪洛蒙江东小江折东流经柳州府。入柳江。红水江上源曰八达河。自贵州东南流入境。经泗城府。合清水河马别河八卧溪。曰南盘江。与北盘江会。曰红水江。又经庆远府南思恩府北。合巴洛江及驮蒙江北支津。又合刁江龙塘江思览江。又经柳州府。合定清水。入潭江。郁江二源。俱自越南国东流入境。经太平府合焉。曰龙江。又合明江归顺河桥龙江龙江曰左江。又经南宁府。与右江会。又合幪幢水东班江横漾江。又经浔州府。合武思江沙江横眉江蓬阆江。入浔江。右江上源曰西洋江。自云南东流入境。经泗城府合同舍河。又经思恩府。合者郎河泗河砦欧溪浤渰江。又经南宁府。合塘河灵水。与左江会。剑江上源曰容江。出郁林州东北流经梧州府。合黄华江泷底江。入龚江。贺江自广东西流入境。经平乐府。合龙溪折而南。经梧州府。仍入广东境。复有支津自广东北流入境。通绥江。绥江上源曰怀溪。出梧州府。东南流亦入广东境。东安河出梧州府。九洲江出郁林州。俱南流入广东境。南流江上源曰思贺江。出郁林州。合下乌江。西南流入广东境。末水出镇安府。合劳水南流。入越南国境。东及南至广东界。东北至湖南界。北至贵州界。西至云南界。西南至越南国界。

　　粤西三江源流考广西通志　
高辑

粤西百川交错。分合经行。舍其分派。总厥汇流。曰漓江。曰左江。曰右江。漓江源出兴安县海阳山。九十里至县北天平石。为渼潭。派分西北。北曰湘。西曰漓。漓湘而为渠。秦将史禄所凿灵渠也。遶县西南行四十余里。合凤源水。俗名清水河又八十里。合大融江。下灵川县合甘棠溪。至广西省城。合相思江。义宁县北七十里有义江至苏桥流分为二一西入永福达柳庆一东历铜鼓墟合南渠作陡过凉风驿合相思江入漓下阳朔县。西合荔浦。出修仁经荔浦东合乐川。出富川经恭城并汇于平乐府。合思勤江。出富川丹霞洞合白江至思勤废县合浊水江至昭平上五里下昭平县。合马江。出贺县经马江废县合昭贤河温汤泉经三郡。行九百八十里。至梧州府。与左右江合。自大融江至昭平南界。石立波心。浪冲船而放滩牵缆。下上皆险。舟人估客。骇目惊心。惟灵渠水细。苍梧浪平。戒慎之心差释。号滩之苦亦少息焉。由梧州西南。溯流三百三十里。至浔州而江分。城东为左江。左江之源有二。出安南夷界十万山。经上思州流迁隆峒。下思明州。合交址河。出高楼夷州下宁明州。合龙州江。出广渊夷州经上下冻州龙州下太平府。合通利江。出镇远州笔架山轻下映龙英养利下新宁州。合驮排水。经罗阳县至合江镇。与牂牁江合者为交址江。左中之左也。出云南。由富州入田州境。至剥寨市。合泗城江下田州奉议州上林上县果化州归德州隆安县合南流江出思恩府经武缘绿瓮江。出永康至合江镇。与交址江合者为牂牁江。左中之右也。合流而趋南宁府。合八尺江。出交址过钦州下永县。合陈埠江。出广东钦州经灵山县入广西横州境下横州。合思武江。出广东合浦县在贵县西六十里下贵县。合横眉江。出郁林州大容山与桂平界至浔州府东。会右江者统名左江。浔州城西为右江。源亦有二。出清水江。经贵州黎平府。合古州江。下怀远县。合浪溪江一出永宁州一出义宁县下融县。合带江。融城壕堑至柳城县合龙江。是为右中之右。谓之融江也。出贵州都匀府。合环水。出思恩县至庆远府。合小江。出天河至柳城县。合融江。是为右中之左。谓之龙江也。合流而趋柳州府。环城三面。合洛清江。溯雒容永福水由南渠入相思江达漓陆由苏桥达桂林桂林西北诸水会焉。下象州。合红水江。源出云南入贵州夏秋红浊难饮冬春清浅难行舟经西隆那地东兰安定司忻城迁江来宾泗庆西南诸水又会焉。下武宣县。合断藤水。至浔州府。会左江者统名右江。两江合一。浩瀚东倾。合大隍江。从弩滩分流经武靖废州下平南县。合白沙江。通容县蒙江。源出永安州经五屯所下藤县。合绣江通岑容北郁下梧州府。合漓江。是之谓三江。三江既汇。尽注于系龙洲。州出广西界合开建水。出富川经贺县开建下封川县。合罗旁水。入西宁县下德庆州。合莲滩江。出罗定经东安下肇庆府。出端峡。一由墨砚州至九江。下新会县。出江门。一由清岐口。出怀集经四会县下思贤●。合横江。出南雄府经始兴县韶州府清远县下三水县。趋佛山。至广州府。分派入于海。自浔州而上。左则横州乌蛮滩。右则庆远之里龙三剑。武宣之弩碧断藤。皆乱石横江。兴涛回漩。舟师慎之。浔州而下。无放滩转角之险。而多波风暴之忧。若夫张帆破浪。一息千里。与漓江之夏潦放舟。山飞树走。朝辞八桂暮苍梧。同一江行之乐。

　　广东水道图说会典
广东省以广州府为省会。广州府之东。惠州府潮州府。其西肇庆府罗定州。其西南高州府廉州府。其北南雄州韶州府。其西北佛冈厅连州理猺厅。潮州府之北嘉应州。其西南濒海中。雷州府隔海与琼州府相对。大海自潮州府接福建界。西南流经府南。为韩江玉●溪龙江溪温泉诸口。又西经惠州府。南为丽江凤河诸口。又经广州府南。为三江及汤湖口。又经肇庆府南。为漠阳江雁山水诸口。又经高州府南。为吴江口。又经雷州府东西南三面。为月城水大肚河平源水葫芦溪北山溪诸口。环琼州府四面流。为黎母水文昌江万泉河金仙河陵水大河南湘江昌江新昌江诸口。又经廉州府南为晏江钦江渔洲贴浪江诸口。接越南国界。西江自广西东流入境。经肇庆府罗定州。合贺江文昌水泷水江罗银水。又经广州府合绥江。又东南分二派。一东北流合清岐水。与北江会。一东南流。又分数道。支渠交错。合横江潭江汤湖。入于海。北江一曰浈江。出南雄州。合昌水始兴溪。西流经韶州府。合锦江武水宣溪翁江。南流经佛冈厅。合湟水。又经广州府。与西江会。合平山塘水杨村江。入于海。东江上源曰鹤子水。会云水俱自江西南流入境。经惠州府。合利溪新丰江秋乡江城西江。折西流经广州府。分二道。合增江绥福水柑坑水入于海。韩江上源曰大河。自福建南流入境。经潮州府。合小靖溪大靖溪化龙溪上樟溪银溪。入于海。玉●溪二源。曰北琴江。曰南琴江。俱出惠州府。东流经潮州府。合北溪南溪入于海。丽江。上源曰大安水。出惠州府。合杨石港激石水太液水。分三道。俱南流入于海。漠阳江出肇庆府。合麻陈水。南流入于海。吴江上源曰窦江。一曰鉴江。出高州府。合罗江三桥河。入于海。九州岛江。自广西南流入境。经高州府雷州府。分二道。入于海。晏江。上源曰南流江。自广西西南流入境。合武利江。入于海。钦江。出廉州府西南流。渔洪江亦出廉州府。合凤凰江南流。俱入于海。宜善河。出理猺厅。合金高塘水。西流入广西境。为贺江。横漾江。出廉州府。北流入广西境明江南源。亦出廉州府。西流入广西境。北至江西湖南界。东北至福建界。西至广西界。南至海。

　
卷一百十九工政二十五各省水利六

　　盛京图说会典
盛京在京师东。其南为东京。其东为兴京。奉天府尹本属府一。所属府一。盛京将军本属城一。所属城十三。治奉天府。西为锦州府。其西北边门十二。在西曰鸣水堂门。迤而东北曰白石嘴门。梨树沟门。新台门。松子岭门。九关台门。清河门。白土厂门。章武台门。法库门。布尔图库门。赫尔苏门。其东边门六。在北曰威远堡门。迤而东南曰英额门。汪清门。厂门。叆阳门。凤凰门。凤凰城当鸭绿江口。南为大海。东接朝鲜界。迤西至金州城南。折而北。经复州城。熊岳城。州城西。又北为辽河口。又西为大凌河口。又经锦州城。南为小凌河口。又西接直隶界。鸭绿江自吉林西南流入境。东岸为朝鲜界。西纳十余水。及佟佳江叆河。入于海。辽河上源曰东辽河。西辽河。东辽河出兴京东北边门外西流。西辽河自内蒙古游牧东南流来会。合而南入边。曰巨流河。西合养息牧河。东合开原城南诸水。及浑河土河鞍山河入于海。大凌河。小凌河。俱在内蒙古游牧南流入境。夹锦州府治。而南入于海。启运山。在兴京城西北。天柱山。在承德县东。隆业山。在承德县西。北至内蒙古游牧。东北至吉林界。西至直隶界。东南至朝鲜。南至海。

　　奉天府图说会典
奉天府。在京师东一千四百六十里。盛京将军及府尹治焉。府尹本属府一。领厅三。州二。县六。将军城之在府境者十有一。治承德。其东兴京城。其南辽阳凤凰岫岩牛庄州熊岳复州金州八城。其北开原城。开原城之南铁岭县。其北边外昌图厅。牛庄城之东海城县。熊岳城之南宁海县。鸭绿江。自吉林合十二道沟。西南流入府界。又南栗子沟河梨河及三道河二道河头道河。皆自其西北注之。稍西又南破城子河白马郎河九郎堡河蚂蚁河虎沟河榆树沟水坌沟水。亦俱自其西北注之。又西南会佟佳江。又南当石河。自其西注之。折而西黄沟河长甸河安家湾河苏子沟河铺西河。俱自其北注之。又西会叆河。又南阿布河永安河载家木厂河。皆自其西注之。又南入于海。佟佳江。出府东北伊尔哈雅番山西南流。北合一小水。东合红石拉子河。南合外头拉子河。稍西哈尔敏河额尔敏河。自其北合南流来会。又南嘉勒图河。自其西北注之。又南伊穆逊河瓦尔喀什河。自其西合东南流来会。又南东合乌勒河。又南西合理雅达河。又南东合玛察河。又南小雅尔浒河大雅尔浒河小鼓河大鼓河。俱自其西注之。折东南注鸭绿江。叆河出叆阳边门北。西南流出边。复东南入边。东合一小水。又西南出边。西合三名河萨玛吉河。又东南入边。一水自其西边外东流入边来会。又东南草河出大峪山东南麓。东南流。经凤凰城北。西合一水。又东南入边来会。又东南西合三岔子河。稍南注鸭绿河。巨流河上源曰东辽河。即赫尔苏河。出英额边门外围场北流。雅哈河自其东南注之。又西北经赫尔苏边门。折西南经昌图厅北。又西南与西辽河会于科尔沁左翼后旗界。合南流入法库边门曰巨流河。经开原县西。而南会叶赫河。又南经铁岭县西北。铁岭河自其东注之。又经县西而南。范河懿路河。亦自其东注之。折西。经辉山北而西。养息牧河。自科尔沁左翼前旗南流入边来会。又经府治西而南会浑河。曰三岔河。又南经牛庄城西北土河出其东千山二水合西流经城北来会。又经城西而南。鞍山河出海城县东南山二水合西流。经县南来会。又西南北合泥河入于海。叶赫河上源曰哈达河。出英额边门内西北流。经开原县城东南。瞻河南北二源。出威远堡门东边外。合西南流。入边经县东来会。合西流经县南注辽河。浑河出长岭西麓。西流入边。经兴京城北而西。苏子河出城东。西流经城北。又西北流来会。又西经萨尔浒城北。伊尔登河。自其东南注之。稍西。硕宾河。自其东北注之。又经抚顺城南。而西南合拉古峪河高素屯河。又经府治南而西南合白铺河十里河。又经东京城北。折西南会太子河。又西注辽河。太子河出厂门东边外。西流入边。南合二小水。北合一水。又西汤河。自其东南注之。又经辽阳州城北而西。东南合一水。又西注浑河。盖平县城北一水曰耀州河。城南曰盖平河。熊岳城南曰熊岳河。又南曰李官屯河。永宁监河。复州城南曰复州河。俱西流入于海。岫岩城北二水合南流。东纳一小水曰大洋河。东合五道河入于海。大洋河之西。二水合南流曰小洋河。又西一小水。又西二小水合南流。俱入于海。又西二水合南流曰沙河。又西二水合南流。西合一小水。曰钩儿河。又西。二水合南流。东西各合一小水。曰毕哩河。俱入于海。金州城东一水南流曰澄沙河。其东大沙河。又东清水河。又东望簪河。又东一小水。俱南流入于海。辉发河出长岭东麓。东北流。入吉林辉发城界。辉山在承德县北。千山在辽阳州南。窟窿山在凤凰城南。大峪山在凤凰城西北。旅顺山在宁海县南海中。长岭在英额门东外围场。府西界锦州府。北界内蒙古科尔沁之左翼中旗后旗前旗。东北界吉林。东南界朝鲜。南界海。

　　吉林水道图说会典
吉林在盛京东八百四十五里。至京师二千三百有五里。吉林将军治吉林城。领城八厅三。吉林城之北。打牲乌拉城。又北伯都讷城。拉林城。阿勒楚喀城。其东三姓城。宁古塔城。又东南珲春城。其西为长春厅。吉林城之西北边门二。在西曰伊通门。西与盛京奉天府之赫尔苏门接。在东曰巴延鄂佛啰门。东与大山接。三姓城。当混同江口。大海在其东。迤而南经宁古塔城东境。折而西为绥芬河口。图们江口。接朝鲜国界。鸭绿江出长白山南麓。南流合东北一水。折西北流十二道沟。至头道沟。皆自其北注之。又西南入盛京界。松花江出长白山西北。上源有四。南源二。东曰小土拉库河。西曰大土拉库河。合北流。东源曰尼雅木尼雅库河。西流来会。又北东北源曰富尔哈河。东北二水。合西南流来会。合西北流。额赫额因河。自其东南山西北流。三音额因河。出其西南山东北流。合而北。西合雅哈河雅库河那尔温河尼硕哈河来会。又北西合托哈那尔浑河。东合萨勒河萨穆什河。辉发河自盛京奉天府东北流入境。经辉发城北而东。北合佛多罗河奇尔萨河。南合索尔和河。滚河亦来会。又东北东合穆钦河费纳雅河。西合鄂河玛彦河。拉发河出小白山西麓。西南流。北合雅屯河穆鲁里河亦来会。又西北经吉林城东南。温德亨河自其西南注之。又经城东而北。东合伊罕河。又经打牲乌拉城西。雅哈河搜得河自其西南北合流注之。又西北东合那穆鲁噶河。西合搜登河。出巴延鄂佛啰边门。东合拖儿泥河。又西南合穆舒河。伊通河出依兰木哈连山。南北二源。纳南来一水。西北流。经伊通边门及长春厅东折北流。东合萨隆河亦来会。又西北经伯都讷城西。又经内蒙古郭尔罗斯旗。嫩江自其西北境东南流来会。二江既合。遂为混同江。折东流。又经伯都讷城北。又经拉林城西北。拉林河出拉林山。北曰墨伦河。南曰舒兰河。合西流。东南合和伦河。又西北流来会。又经城北。又东北经阿勒楚喀城北。稍东呼兰河。自黑龙江呼兰城南流来会。阿勒楚喀河。自其东南山北流。经阿勒楚喀城东亦来会。又东南合费克图河扎巴兰河。北合布雅密河。又东南合玛延河。经三姓城西会瑚尔哈河。发尔图浑河出其东山。二水合西流。南合一水。北合巴和里河萨铁尔河。又西北流来会。巴兰河吞河俱自黑龙江呼兰城东流入境亦来会。又东北东合鄂恰河音达穆河。西合富尔河乌尔河。又东北合都尔河。南合安巴河。又东北黑龙江自黑龙江城东流入境。北合毕占河来会。又东奇穆尼河出其西北山。二水合东南流。北合一水来会。又东会乌苏里江。又东北库鲁河出其西北出。二水合东南流。北合一水来会。又东北东合和罗河博敦河毕尔古河。西合布库河傅达里河对罕河。又东北会格楞河。又东北东合倭克特河倭尔吉河希拉逊河年哈河奇吉泊水鄂堤河鄂敏河玛哈尔河锡雅里河和勒尔河。西合沟根河库尔古河绰罗河多林河齐克图哈河毕占河图缠河梅库河福达哈河。又东会滚河。又经集达特噶城南而东。南合提发音河阿克齐河。噶穆河出其西北山。东流经城北。亦来会。又东南合巴尔克河科奇河。北合齐凌集河鄂米河里齐河时发海河看丹河。入于海。瑚尔哈河上源曰勒富善河。出宁古塔城西南之额敦山。北流。富尔佳哈河出其东山西流。南合珊延穆克河来会。又东北合都凌克河。南纳托罕河。又东北合额伊瑚河布泥河沙兰河。南合查珠河松集河。汇为阿卜湖。又东经宁古塔城南。南合玛尔瑚里河琉尔绰河塔克通阿河。又经城东而北。东合商音河呼锡哈里河也赫河特林河尼叶赫河每赫河武斯呼河。西合米占河海兰河富达密河萨尔布河舒兰河阿穆兰河昂巴河阿布罕河安巴河。经三姓城。西注混同江。乌苏里江。出宁古塔城东南锡赫特山北麓。西北流。南合法纳图河。东合富金河能图河嫩屯河。又西南合呼雅河。折北流。西合伊鲁山水。东合瑚尔穆河噶尔玛河库尔布新河。西会松阿察河。又北会搜里河。稍北福尔图库河。自其东注之。又北会穆林河。又经三姓城东南境。阿库里河出其东山。二水合西流。北合一小水。东合尼满河来会。又北西合锡布克里河都满河。东合齐法库河毕新河钦河。又北会诺罗河。又北东合阿翁河多罗河勒河。又北分为三渠。俱注混同江。

松阿察河上源出兴凯湖。在宁古塔城东。乌札瑚河扪河扎哈懋河尼雅林毕拉河散奇河都特赫河额尔格河菲雅河诸水汇焉。东北流曰松阿察河。注乌苏里江。一支渠西南流。汇为达布库湖。穆林河。出宁古塔城东。扎木兰呼勒山。二水合东流。北合一水。南合二水。又东北北合穆勒肯河叶尔浑河。南合巴彦河达尔瑚河。又东北一支渠东流曰搜里河。俱东流。注乌苏里江。诺罗河出三姓城。东纳丹哈达拉山。东流。南合喀穆图河富沁河毕齐钦河。北合一小水。稍北。西合西拉布河。又东注乌苏里江。格楞河出三姓城北山。东南流。西合三小水。又东多索米河出其西北山。东西各合一水。东南流注之。又东注混同江。其北兴滚河。亦东南流。哈滚河出其西北山。二水合东南流。北合一水来会。又东合北来一水。又东注混同江。奇吉泊在集达特噶城西南。瑚伊里河锡拉巴锡河那穆德克特河俱北流潴焉。大图们江出长白山东麓。二水合东流。小图们江出其北山。二水合东南流来会。又东经宁古塔城南境。会噶哈里河。折东南流。北合二小水。经珲春城西南。珲春河出城东北山。西南流。西合拉特河。经城南。北合古米河来会。又东南入于海。噶哈里河出宁古塔城南山。东南流。舒尔哈河萨奇库河出其东北山。合西南流来会。又南西合艾米塔河和集河。东合富尔哈河噶顺河。海兰河出其西山。南合巴彦河。东北流。西合布尔哈图河。又东流亦来会。又南注图们江。绥芬河出宁古塔城东大岭。东流。北合鄂尔珲绥芬河色珠伦河浑达山水。南合瑚布图河舒藩河。又东北合会哈河。折南流。东合穆夏河。西合米拉河库塔福河穆克察河雅哈河阿尼河蒙古河。又南入于海。混同江口之北宁尔河。其南曰泥满河底米河察克玛河克拉穆特河提扬霭河湟湟里河额奇第河克模尔河僧克拉河布鲁河瑚野克河都尔河济濑河额勒河约色河。俱出三姓城东境山中。又南曰瑚尔新河拉傅拉河额穆里河尔芬河。俱出宁古城东境山中。俱东流入于海。图们江口之东彦楚河。又东曰哈济密河额济密河。绥芬河口之东干沟子河。又东曰傅尔嘉哈河石头河锡林河大乌济密河小乌济密河雅兰河石人沟水夹皮沟水外富金河。俱南流入于海。三姓城北山中有索伦河。其南曰阿拉河。俱东流。其东曰玛尼噶河吉特河鄂古河瑚图尔河古第河。俱东北流。皆入于海。三姓城所属海以外。当混同江口之东。有大洲千里。洲之上。西有博和毕河汪艾河低巴努河温忒呼河楚克津河楚拉河特肯河伊对河。俱西流。东有额里野河皮伦图河扎伊尔河达喜河郭多和河玛河努烈河启社什河阿常吉河俱东流皆入于海。长白山在吉林城东南。小白山在吉林城东北。温德亨山在吉林城西南。费德里山在吉林城南。锡赫特山扎木兰呼勒山。俱在宁古塔城东。吉林西南至盛京奉天府界。北至黑龙江城呼兰城界。西至内蒙古之郭尔罗斯前旗后旗。科尔沁左翼中旗界。南至朝鲜东及东北俱至海。

　　黑龙江图说会典
黑龙江。黑龙江将军治齐齐哈尔城。在吉林北一千七十二里。至京师三千三百七十七里。领城六。齐齐哈尔城之东南呼兰城。其北布特哈城墨尔根城。其东北黑龙江城。其西呼伦贝尔城。嫩江出墨尔根城西北伊勒呼里山。二水合东南流。西合伊什肯河折东流。北合纳纳尔河额尔赫肯河。西合拉都里河多布库尔河贝尔河。东合哈罗尔河中科河谟鲁尔河谟纳尔河和罗尔河。经墨尔根城北。折西南流。甘河出其西山。二水合东流。北合呼裕尔河来会。又西南经布特哈城东稍南。纳纳穆尔河出其东山。二水合西流。北合一水。努敏河出其西山。亦二水合东流。北合三水。南合毕拉河格尼河俱来会。又西南阿伦河自其西北二水合东南流注之。又经齐齐哈尔城北。及西。又西南。雅尔河出其西北山。五水合东南流。西合济沁河。分二支津俱来会。又南。穆尔河自其西北二水合东南流注之。又东南入内蒙古杜尔伯特旗界。嫩江之东曰瑚裕尔河。出齐齐哈尔城东山。二水合西南流。亦入杜尔伯特旗界。潴为察汉泊。又东曰呼兰河。出呼兰城东北山。西南流。北合一水折西。又西南流。北合瑚拉库河额伊济密河额伊浑河纳敏河。又经呼兰城西通肯河出其西北山流往之。又东南入吉林阿勒楚喀城界。注混同江又东曰吞河。出佛思亨山西南麓。南流。西合伊春河河东流。北合喀穆齐河。西合红科河。又东北合和河穆逊河土河。入吉林三姓城界。吞河之南曰巴兰河。南合一小水。亦东流入三姓城界。俱注混同江。黑龙江上源曰敖嫩河。自喀尔喀车臣汗部东流。经雅克萨城西境。安巴格尔必齐河卓鲁克齐河乌鲁穆河。俱自其西北注之。又东会额尔古讷河。又东南合墨河。又东格尔必齐河鄂尔河鄂尔多昆河乌尔苏河。俱自其西北注之。又经雅克萨城南。而东波罗穆达河自其西北注之。折东南。额尔格河巴尔坦河。俱自其西北注之。又东南会瑚玛尔河。稍东北。合淘斯河。又经乌鲁苏木丹城南而东。西合滚河。北合库伦河额苏里河。又南西合三小水。与精奇里江会。又经黑龙江城东。爱珲城西而南。西合坤河。又东南。西合博科里山水。北合谟里尔克河博屯河。又南。逊河占河出其西山。合东流来会。又东南科尔芬河自其西南。二水合东北流注之。又东卓伦奇河出其北山。三水合南流。东北合牛满河。折西南流。东合赛拉穆河来会。又东北合哈拉河库尔图尔河珠春河库鲁河毕占河。南合乌伊河富河布伦山水扎伊河集达河。又东入吉林三姓城界。注混同江。额尔古讷河上源曰呼伦池。喀鲁伦河自喀尔喀车臣汗部卡伦外。东北流入界潴焉。鄂尔顺河亦自车臣汗部贝尔池北出入境来会。稍北东会哈拉尔河。北出为额尔古讷河。东北流。西合霍尔津池水。东合蒙克西里河和伦河眉勒尔喀河谟里尔肯河牛尔河伊穆河。又北注黑龙江。哈拉尔河上源曰特诺克河出呼伦贝尔城东山。二水合西流。北合扎敦河。又合北来一水。又西依奔河出其东南山。二水合西北流。南合辉河来会。又东北经呼伦贝尔城东。墨勒根河出其东山。二水合西流来会。又东北潴于呼伦池。贝尔城上源曰喀尔喀河。出呼伦贝尔城东南特尔根山。为达勒彬池。西流。南合安巴喀尔浑河。北合古尔班赛堪河。又西南合讷墨尔根河和尔和齐河。折西北流。出卡伦潴为贝尔池。接喀尔喀车臣汗部界。瑚玛尔河出黑龙江城西伊勒呼里山。四水合东流。南合塔哈河。又合北来二水。稍东。南合倭勒克河。又东北注黑龙江。精奇里江出外兴安岭雅克萨城北境山中。东南流。钦都河出其东北山。二水合西南流。北合一水。东合二水来会。又东南铁牛河上源曰宁尼河。出其北山。东西合五水南流来会。又东南西林穆迪河出其北山。西南流。北合阳奇尼河。东合杨山水。西北合纳拉河。折东南流。东北合翁额河来会。折南流。西合一水。东合托谟河贝屯河。又南经爱珲城北。注黑龙江。绰尔河出呼伦贝尔城东南特尔根山。三水合东南流。西合那尔什河。及索岳尔济山水。入科尔沁右翼后旗界。雅克山在齐齐哈尔城西北。内兴安岭。绕墨尔根城东西。外兴安岭在黑龙江城北。接俄罗斯界。伊勒呼里山在墨尔根城西北。索岳尔济山在呼伦贝尔城南。喀穆尼山在黑龙江城南。佛思亨山在呼兰城东。南至吉林界。西至喀尔喀车臣汗部界。西南接内蒙古之乌珠穆沁左翼旗。科尔沁右翼中旗前旗后旗扎赉特旗。北至俄罗斯。

　　西宁青海图说会典
西宁办事大臣驻西宁城。在甘肃省西南六百七十里。至京师四千六百七十四里。所属青海和硕特部二十一旗。绰罗斯部二旗。辉特部一旗。土尔扈特部四旗。喀尔喀部一旗。凡二十九旗。环青海而居焉。其西南为玉树等土司。凡三十九族。西宁府之西五百余里。有库可诺尔。蒙古语即青海也。其东北岸为和硕特东上旗。东岸为和硕特南右翼后旗。东南岸为绰罗斯南右翼头旗。南岸为喀尔喀南右翼旗。西南岸为和硕特南左翼后旗。西岸为和硕特北前旗。西北岸为绰罗斯北中旗。北岸为和硕特北右翼旗。和硕特东上旗之东。为和硕特南左翼末旗。和硕特北前旗之西。为和硕特南左末旗。其西南为和硕特西前旗。皆在布喀河南岸。西前旗之西北。为和硕特北右末旗。在布喀河源。其西为和硕特北左翼旗。东上旗之西北。为和硕特前左翼头旗。在大通河南岸。其北为和硕特西右翼前旗。在大通河北岸。绰罗斯南右翼头旗之南为辉特南旗。其西为和硕特南右翼末旗。俱在黄河北岸。又西为和硕特南左翼次旗。又西为和硕特西后旗。其南为土尔扈特南中旗。其西为土尔扈特南后旗。其南为土尔扈特西旗。俱在黄河西北岸。辉特南旗之南。踰河为和硕特南右翼中旗。其南为和硕特前头旗。南当黄河之曲。其西为土尔扈特南前旗。南临黄河。其北为和硕特南左翼中旗。西临黄河。西前旗之西南。为和硕特西左翼后旗。又西为和硕特西右翼后旗。又西为和硕特西右翼中旗。三旗俱跨柴达木河以居。青海南北受十余水。最大者曰布喀河。上源曰喀喇锡纳河。出和硕特北右末旗之北额枯山。东南流。西合英额池沙尔池水。又东经和硕特西前旗。和硕特北左末旗。北合西尔噶河济玛尔台河。潴为海。大通河出青海西北之阿穆尼尼库山。南北合十余水。东流经和硕特前左翼头旗。和硕特西右翼前旗。入甘肃西宁府界。博罗冲克克河出青海东北之察罕鄂博图山。东流。折而东南曰北川河。入甘肃西宁府界。昆仑河出其南山。四水合东流。亦入西宁府界。为西宁河。黄河自罗布诺尔伏流至噶达素齐老山复出。是为黄河。重出之源为阿勒坦河。东流穿鄂敦他拉海而东。潴为扎凌海。又东为鄂凌海。南合鄂罗库河图尔根河。折而南。又东流。南北合十余水。经积石山南。又东北。三昆都仑河自四川松潘厅西北流注之。折西流绕积石山东及北。经和硕特前头旗。土尔扈特南前旗。南合十余水。北合哈柳图河。小哈柳图河。又北经和硕特南左翼中旗。图生图河出其南山。西合德尔多河。北流来会。又北经土尔扈特南中旗南后旗。西合结博河呼呼乌苏河。西合硕尔浑河哈克图河。复东流。经和硕特南右翼末旗。辉特南旗。南合乌兰河及数小水。入甘肃兰州府界。柴达木河出河源之北曰扎逊池。西合阿拉克池水。西北流。格德尔古河乌兰乌苏河布隆吉尔河俱自其东注之。又西入于沙。雅江上源曰玛楚河。出固察土司之南。东流。南北合十余水。入四川雅州府界。金沙江上源曰木鲁乌苏河。出黄河源之西南。与西藏接界之巴萨通拉木山。东北流。南合拜都河阿克达木河匝伯辉河。西合喀齐乌兰木伦河扎克托乃乌兰木伦河那穆齐图乌兰木伦河。折东南流。南北合十余水。曰布垒楚河。入四川雅州府界。匝楚河上源曰格尔吉河。出格尔吉土司之南。东南流。东西合数水。又南入西藏界。为澜沧江。匝楚河之南。二水合东南流曰鄂穆楚河。亦入西藏界。索克河出苏鲁克土司之西。东流。一支渠北出。为多增尔池。正渠东南流。亦入西藏界。沙克河出巴萨通拉木山。南流。折东流。西合库兰河。亦入西藏界。库赛池在玉树土司西北。东流入于沙。博尔池在和硕特北左末旗境。沙尔池在和硕特北右末旗境。西尼池在和硕特南右翼末旗境。盐池在和硕特西后旗境。额勒苏池在和硕特西左翼后旗境。木素鄂拉。蒙古语雪山也。即积石山。在阿里克土司之东。鲁察布拉山即西倾山。在和硕特南右翼中旗之东南。枯尔坤凡三山。曰阿克坦齐钦山。曰巴尔布哈山。曰巴颜喀喇山。在玉树土司之东。其东南峰为噶达素齐老山。蒙古语谓北极星石也。青海东北至甘肃之甘州府肃州安西州界。东至甘肃之西宁府兰州府巩昌府界。东南至四川之松潘厅雅州府界。南至西藏界。西北踰大戈壁。至甘肃之镇西府迪化州。及伊犁所属喀喇沙尔城界。西至大戈壁。

　　伊水道图说会典
伊将军驻惠远城。在甘肃省西五千五里。至京师一万九里。将军本属城九。所属城十二。天山以北。惠远城惠宁城熙春城绥定城广仁城瞻德城拱宸城尔奇城宁远城库尔喀喇乌苏城尔巴哈台城。天山以南。回疆喀喇沙尔城库车城赛哩木城拜城阿克苏城乌什城和阗城叶尔羌城喀什噶尔城英吉沙尔城。伊犁河三源。曰特克斯河。曰空格斯河。曰哈什河。特克斯河出惠远城南汗腾格里山。南北合十余水。东北流。空格斯河出空格斯山。南北合数水。西流会焉。合西北流。哈什河出库尔喀喇乌苏城南哈什山。北合十余水西流。亦来会。曰伊犁河。西北流。合北来二水。经宁远城南而西。合北来二水。又经惠远城南而西。合北来一水。又经绥定城南而西。察罕乌苏河出城西北。三水合南流来会。又经尔奇城南而西。霍尔果斯河出其北山。二水合南流来会。又经拱宸城而西。图尔根河出其北山。南流歧为二支。复合潴为泊。又南流来会。又西合北来一水。又西。察林河出其西南山。东西合数水。东北流来会。又西北。图古哩克河自其北注之。又西北。固尔班赛哩河出其西南山。数水合东北流。西合尔锡克河阿苏河来会。又西北入哈萨克界。特穆尔图泊在伊犁城西南。图布河集勒噶朗河西流潴焉。南北合十余水。一渠西出。喀拉河索克河自其西合东北流来会。曰吹河。西北流。那滚泊水出其东。西流。北合二水来会。又西合南来数水。入布噜特界。盐海子在精河城北。库尔喀喇乌苏河出库尔喀喇乌苏城南山中。三水合北流。经城东及北。合南来一水。又西北。济尔哈朗河自其南注之。又西敦穆达河亦自其南注之。合流潴焉。曰盐海子。精河出精河城西南。三水合北流。经城西。大河出其西。二水合东北流。博●塔拉河出瞻德城北山。四水东合流。俱入盐海子。

额米尔河出塔尔巴哈台城东北珠尔呼珠山。二水合西流。会北来数水。南来一水。经城南而西。分二道。入阿拉克图古勒泊。北合裕勒雅尔河哈拉河。南合雅玛图河雅尔哈图河金集里克河。皆潴焉。额尔齐斯河。自科布多界西流。北纳诸河。至塔尔巴哈台城东北。潴为斋桑泊。俄东河特穆尔河出城东山。北流。阿布塔尔谟多河出城北境。东流。皆会焉。复自泊西北出。仍名额尔齐斯河。东纳辉齐尔河。又北西纳布坤河纳林河。经科布多西境。入哈萨克界。赛哩木泊在惠宁城北。塔里木河三源。曰喀什噶尔河。曰叶尔羌河。曰和阗河。喀什噶尔河上源曰雅满雅尔河。出喀什噶尔城西南。歧为二支。东经城南复合。曰喀什噶尔河。又东。赫色尔河哈拉库尔河出其西北山。合南流潴为泊。折西流来会。又东经英吉沙尔城东北。英吉沙尔河出城西北山。西流经城北来会。又东北经叶尔羌城北。又北经乌什城又东经阿克苏城南会叶尔羌河。叶尔羌河出叶尔羌西南尔什岭。三水合东流。折西北。复折东北流。歧为二支。环叶尔羌城而东。复合的杂布河出城东南境。北流来会。又东北会喀什噶尔河。稍东会和阗河。和阗河出和阗城南山。北流。歧为二支。经城东复合。又北。玉陇哈什河喀喇哈什河俱出城西。合东北流来会。又北会叶尔羌河。喀什噶尔河曰里木河。稍北会阿克苏河。又经拜城赛哩木城库车城而东会拜河。又经布古尔库勒尔而东会开都河。东流潴为罗布泊。在甘肃吐鲁番厅之南。阿克苏河出阿克苏城西北山。东南流。经城西及南。乌什河出乌什城西山。二水合东流。歧为二支。经城北复合。又东来流会。稍东。歧为二支。注里木河拜河。二源曰哈布萨朗河。曰穆萨尔河。俱出拜城西北山。合于城南而东流。经城南。合北来一水。又经赛哩木城西南东。赫色尔河出其北山。三水合南流来会。又东南经库车城南而东。库车河出城东北山。二水合南流。经城东来会。又东南注里木河。开都河上源曰珠勒都斯河。出布古尔东北山。数水合西南流。西纳达赖克河。折东流。歧为二支。复合南北纳十余水而东。北纳玛尔什河。经喀喇沙尔城西及南。潴为博斯腾泊。一渠西南出曰开都河。经库勒尔北。折东南流。注里木河。伊西洱。库尔泊在喀什噶尔城西南。其北曰图斯库尔泊。支渠交通。西流入霍罕界。巴赫萨尔泊。在布古尔南。伊斯库尔泊。在和阗城西北。汗腾格里为天山最高峰。在伊犁城南。木素尔鄂拉。蒙古语谓雪山也。在伊城西南。为天山西段之最高峰。尔奇山。在伊城北哈朗归克。回语谓深山也。在和阗城南。尔什即葱岭。在喀什噶尔城西南。岭以东水皆东流。岭以西水皆西流。南路土尔扈特四旗。在喀喇沙尔城北。其西为中路和硕特三旗。皆北依天山。南与东西皆临珠勒都斯河。北路土尔扈特三旗。在塔尔巴哈台城东。东与科布多所属新土尔扈特境接。东路土尔扈特二旗。在库尔喀喇乌苏城西南。北临济尔哈朗河。其西为西路土尔扈特一旗。在精河南。南皆依天山。伊犁东至甘肃之迪化州镇西府界。东北至科布多界。北至哈萨克界。西北至霍罕界。西南至博罗尔巴达克山界。南踰大戈壁。至西藏界。

　
卷一百二十工政二十六海塘

　　与巡抚范承谟论修塘书　
柴绍炳

愚闻天下有三塘。河南有防河之塘。湖广有防江之塘。浙江兼有防江海之塘。此皆大利大害所在也。而在浙言浙。又于今日之事。则海塘为切。塘之远者勿论。若圮而重修。则唐之开元。宋之熙。元之泰定致和。其事征诸郡乘。至明初及季。海变凡六。永乐辛巳。成化甲午。宏治壬子。嘉靖戊子。万历乙亥。崇正己巳。或溢或决。屡费修筑。可得而纪者。乙亥之役为详焉。顾塘在沿海。唯盐官赖之。而识者以塘大决裂。即嘉湖而下。不免波及者。何与。按志称海宁于吴为陲。于越为首。地形最高。故境内麻泾落塘长水塘诸水。皆从北流。一从东北由浙泖趋沪渎江入海。一从正北过吴江趋白茅港入江。俗因指吴江塔巅与长安坝址相并。则海宁之地高于他郡邑甚明。故海宁之塘一决不止。水注彼诸处如建瓴。然将松苏犹恐被殃。而嘉湖属邑其剥肤之灾矣。然则障海昌者。即所以保列郡。塘之关于东南利害。岂不巨哉。乃者仲秋之朔。飓风陡作。连数昼夜。海波由是怒生。堤塘横决。沿海土田庐舍。没为巨浸。人民失业。诚斯土之一阨会也。执事悯然念之。亟图修缮。以宁邦宇。而因询及刍荛。集思广益。余未尝亲履其地。不能指画形便。聊据往牒。揣近事。麤陈末议。以资博采之万一。一曰集赀。方今公帑不敷。民力更竭。故工役估费。不可浮缩太过。过于浮则为胥吏冒破。过于缩则其事难办。苟且完工。未几辄坏。必有任其咎者。至酌定所须若干。奏支官银外。不无量派民间。宜仿旧例协济劝输。苏松隔属姑置之。嘉湖诸邑。于此塘利害相关。自当檄令捐赀助役。大率海宁任十之七。诸邑共任十之三可耳。二曰聚材。修筑之用。木石为先。泥土可随地而给。木石必预购转运。不能猝备也。如虑海涛湍激。必须荡浪木桩以砥之。其桩宜松不宜杉。惟松入水经久也。故事采石一块。长五尺二寸。高阔各一尺八寸者。其工价水脚。应照时估给发。使匠役乐趋。石采于近山。木购于上江。他物料俱应时取齐。则兴工无乏矣。三曰任人。此一大役。虽执事躬督其一。犹藉廉干有司。相与协理。并就佐贰胥吏。及邑之耆老解事者。选择委之。俱以礼敦遣。厚畀廪糈。其夫匠使什伍相司。按籍有考。计工给值。勿容侵克。总理者约塘若干里。每人各认丈尺。以难易为多寡。查照字号给银董役。刻期齐作。以其勤怠坚瑕。分别赏罚。庶事有责成。无筑舍道旁之弊也。四曰鸠工。工有难易不等。如水势方横。决口难塞。委以草木。辟诸精卫填东海。直无何有耳。旧用汉楗法不就。乃断木为大柜。编竹为长络。中实以石。引而下之。泛滥有定。筑塘之法。外当先植木桩。其迭石下则五纵六横。上则一纵二横。石齿钩连。若贯然。即百计撼之不摇也。又恐潮之直薄堤岸。则为斜阶以顺其流。而于内复坚筑土塘以为护。如此。则海波虽壮且恶。有泛滥而无冲决。比于金城之固矣。虽然。此特遥度言之耳。若土著耆旧。当有灼知事势。详悉便利者。执事能下车咨访。得其说。择而行之。如宋尚书采老人之画。徐武功依道者之规。是役也。可以万全。岂不一劳永逸。为吾浙世世赖哉。

　　海宁塘工说杭州府志
最关海宁之利害者。三塘其选也。第其缓急。则海塘为尤要。上塘次之。下塘又次之。缘地势高阜。俯视苏湖。使海水捍御不严。则东南膏腴之地。尽为斥卤。迩来怒涛冲激。岁益以甚。相去城河。近不百步耳。此利害之关于数郡者。故曰尤要。上塘之水。发源于杭之西山。北由吴家堰。东抵长安坝。以泄于运河。近来西湖占塞。而水之来也有限。吴家堰坍损。而水之去也无节。矧自许场达于县治。几七十里许。地高河窄。容蓄无几。旧志笕筒十有三处。涝则泄。旱则固。所以节宣之也。今则倾圮殆尽。无复存者。此利害之关于一方者。故曰次之。下塘河其支有二。东由袁花历海盐。抵白茆港。以入于海。北由郭店浮于苏常。由孟子河京口闸。以入于江。源远流长。非大旱涝。可以无虑。惟近城十余里地名曰转塘者。河浅不足以为容。塘小不足以为卫。涸舟没路之患。间亦不免。此利害之关于一时者。故又次之。计修治者在先审河之深浅。塘之险易。与笕闸之臧否。诸河。硖石深九曲深庄婆堰深。袁花之东。长安郭店之南。皆半深。运河浅。二十五里河郭店之南亦浅。市河尤浅。故袁花自转塘以上。长安自坝以下。郭店自镇以下。运河二十五里河。皆田漕两病。所宜急浚者也。其塘。则袁花固新塘固。六十里塘亦固。而运河塘旋筑旋决。其势险。淡塘咸塘并海尤险。久远之计。不可一日辍于怀也。其笕。则凌家尹千二沈千六邬马瑞谷德洋蔡沈方姚戈家毛家郑家郭马诸处。势皆完厚。若莫家王仲二朱泾寺泾姚沈丁沈梁广严太师周徐冯马诸笕。俱低薄不能无患。至石家一笕。则其底已水囓之穿矣。修治之急。甚于沃焦釜。而莫家王仲以下。皆宜勤为培筑者也。伍公七闸。昔称美善。今皆废圮。王家闸亦窳甚。差强者许村闸耳。夫不量民力。而好为动作者。妄也。视民利害。安坐而不为兴革者怠也。近者尹千二朱泾以东。历梁广方姚诸笕。方谋改易建闸。在上者勤恤民隐。未尝乏人。顾所当图讵止此乎。白洋故池居水无几。黄土港东西皆为涸辙。宜深潴而广溉之也。长水以下。倭夷恒出没于斯。通邑所系为吭背者。设栅置守。非衣袽之上计乎。煮海负盐之徒。爬塘穵径以自便。蚁穴可畏。其渐可不杜乎。运塘之盗决而阴坏者。其奸可不察乎。若乃着为成规。责旁近诸户。计所业多寡。通力闭塞。毋相规避。俾旱有溉。潦无溃。则昔者严宽郑日休之议。可举行也。

　　海宁县海潮议一两浙海塘志　
陈诜

少时见城南海沙数十里。或十年一坍。或十五六年一坍。潮虽直至塘下。然止一潮头。自东而西。继以急水一股。如追奔逐北。全海震动。二三年即涨。如是而已。庚子七月。蒙　　恩归里。到家十余日。即舆疾至城西五里。东望尖山。有两潮头。一在尖山之南。一在尖山之北。相距颇远。似乎诸山隔断其间。浙西一二十里。则见北潮有白浪迤而南。方及南潮。则南潮头趋而与北相合。仍为一潮头。奔腾过西。至城尚未分为二也。其长水则皆自南而北矣。八月初。于城外看潮。则但见两潮头。南潮已西。北潮稍后。竟分为二。不能复合。土人名为二潮头。竟不复见有所为急水者。但北潮之势。甚于南潮。意即急水之变而为潮者。九月间。又舁疾至尖山。观潮起处。则南潮已去西南甚远。而尖山复微起白浪。过西渐高。约至二十里亭。潮头不复过西。竟自南而北。直薄塘根。其后远不能复见。十月初。乃复至二十里亭。则见南潮先行至城东数里。忽又分一潮头。奔腾至北。竟反而趋东。而北潮头方自东来。至二十里亭。两潮相搏。势若奔雷。桩木漂流。竟为从未见闻之事矣。夫尖山在城巽地迤北。并无断缺。七月中。所见隔断者。则中有淤沙之故也。然至城仍复为一。则沙之东高西下可知。八月初。两潮不复合。而沙亦高矣。然南沙尚狭。海身犹宽。尚足以容南潮。阅月余而沙愈阔。海愈狭。南潮之北边行沙上者。前不能去。则又分为二而反逆行。是潮之变迁皆沙为之。而不知沙之变迁实潮为之也。海沙性松。遇水即冲。稍缓即涨。闻尖山山之间。向有一堤挡水。故止一潮头。后去此一堤。其中一百六十余丈。潮即拦入。贴塘而行。有百六十丈之潮。即刷百六十丈之沙。北洗百六十丈之沙。即南成百六十丈之涨。愈刷愈深。南高北下。潮头不能复出。于是始冲老盐仓。继冲二十里亭。东西横决。反复失常。譬如贼入门中。闭不能出。害必及人矣。施治之法。必使潮头合而为一。而欲合为一。非导之使出。必拦之使不入。导之之法。莫如开中小亹。而沙水变迁。朝疏夕壅。既不能效。则惟有拦之一法耳。夫拦之之法。其言似迂。其理实确。治病必求其原。彀弩必审其括。提纲挈领。用力少而成功多。如兵扼险。过险即莫能御矣。今塘之溃。北潮头不能出为之也。北之有潮头。小塔山之阙口为之也。知小塔山之何以有阙口。即知所以御之之道矣。

或曰。宁邑海塘。延袤百里。朝潮夕汐。处处危险。岂筑一塔山堤可御。曰知其要者。一言而终。不知其要者。流散无穷。昔者黄河之未治也。高宝州县。患其陆沉釜底。清河口子。患其淤塞不通。于是河臣开张福沟三引河以济运。旋通旋塞。岁岁兴工。河身高垫。黄水灌入运河。河之高与淮城等。　　皇上于是大奋干断。　　命大臣十人督修高家堰。横截淮流。使淮刷黄。而张福沟三引河汇为巨浸。淮水直逼黄水东行。重运无阻。又淮流隔断。不入白马宝应诸湖。七州县水底田庐尽为沃壤。海口深通。黄河大治。故一筑高堰而功已成矣。今海塘之患。由于塔山堤去大潮拦入一股。直冲塘身。此潮既入。外沙即涨。南潮行速。北潮行迟。沙水涨之不能复出。溃裂冲突。终无去路。直至潮落。方始东泻。于是或分为二。或分为三。或北流。或东流。既冲老盐仓。复冲陈文港。反复溃乱。失其常度。如人闻秽气。不能透达。霍乱呕逆。无所不至。欲行施治。岂可不究其源哉。筑山堤。所以塞其源也。既塞其源。流自无不治矣。或曰。今尖山筑堤未及六十丈。而水势湍急。盘旋回薄。俱在堤边。更为涌。将若之何。曰此尤不可不筑堤之验也。潮之起由大尖山。与马鞍山相夹而成。既已起潮。又有小尖山与山束之西行。约二里许。不使散漫。故潮头向南。直冲赭山。譬如铅丸在鎗中。火药已发。空行中数尺。故能及远拆去山坝。是火药与口相齐。出口即散。安能前行。今筑尖山堤。而堤边之潮势更甚。则此堤之为要害可见矣。尖山堤既为要害。则山堤更为要害。益可见矣。御敌者必御诸险要之外。纵敌入险。而欲御诸险中。所谓延敌入寇。未见有能保境者也。或又曰。山堤固宜筑矣。而其底甚深。恐非人所能为。屡用人而屡不效。今何施而可。曰以治河之人治海。是犹以山居之人操楫。以水居之人驭马。其为不善。何疑。今浙闽滨海郡县甚多。宁波漳泉之间。其地必有沿海石塘。筑堤成法。良工自相传袭。如铁索桥五凤楼。非世所轻构。而欲造铁索桥五凤楼。必有人焉应之。诗曰。维鹈在梁。不濡其翼。此用失其人之过。非无人之谓也。

或曰山堤筑。老盐仓可无患矣。而中小亹不开。将如之何。曰古来治河。唯疏浚塞三策。而三策之中。唯浚之说为难。疏则分为引河。塞则筑为金堤。至于浚。或作木。或作木龙。置爬其下。乘潮往来。上下疏刷。可仅通海口。若夫邳宿以上。开归以下。河身高填。非人力所施。则唯以水刷沙。如梁有荣济之水。徐有睢湖诸水。宿虹有泗沂淮汴诸水。皆节节入河。清水愈多。则浊流愈迅。故河身不浚自深。今大尖山与赭山东西相对。向时唯尖山一潮头。故直冲中小亹。或南大亹。今山内另一潮头。则势分力弱。故南沙渐淤。遂移南趋北。而中小亹塞。中小亹塞。则北大亹开。而老盐仓坍矣。若山闭则潮南。潮南则尖山大潮正冲中小亹。日冲日刷。中小亹不挑自通。而海底之沙亦彻底可去。夫以潮头冲淤沙。较之人力不啻万倍。而潮头所向。其势直而不斜。冲中小亹。必不又转之北。故中小亹开。则南北俱系旁流。旁流激。虽泛滥而不深入海底。故时南时北。而无累岁不涨之沙。所谓山塞而海无余事者也。此以水治水之法。有确然不易者也。

或曰山之堤。与城远不相及。如果筑成。能保城沙之必涨否。曰沙之坍涨不常。岂人力可保。然山之东。隔十余里为新仓。海中有沙曰无名镇。煎盐刈草。聚居千家。其来已久。近俱坍去。夫聚居成镇。非一日之积。千家非尺寸之地。有此在城之东。自可恃为藩蔽。塔山去此不远。筑堤以挡其前。十里之间。其沙必聚。则此镇似乎可复。又城东二十里亭。其先旧塘凸出里许。又为近城左臂。曾于城西从老君堂东归。适大潮西落。势极崩涌。东南大风相薄。白浪满海。有伍公祠塘。凸出数武。与老君堂相隔二里。二里之内。则平波恬。全无白浪。何数武之间。遂能作二里之障。海面宽广。稍有阻挡。水便南行。不似江河阔不过二十里。湍流所至。猝不能回。以此度之。有挡则水即迁。水迁则沙即壅。沙壅而此涨彼坍。势所必至。故山塞则无名镇可复。无名镇复则廿里亭塘可拓。廿里亭塘拓出则城不危。城不危而中小亹可开。老盐仓可复矣。曰小山亦常涨矣。涨则应迤而西。何以时涨时决乎。曰黄河决口。有一时不能塞者。作挑水坝以拦之。则埽可下。口可闭。今两台捐堤六十丈。在决口之南。此山之所以涨也。其决则堤下于水。潮满越堤。复冲涨处。嫩沙未老。是以又复决也。若堤高于潮。岂能又复进乎。曰向尖山堤未筑时。山口亦有涨者。此何以故。曰大尖山。又一小挑水坝也。有此两坝。山口退居其北。故其沙自凝。前人因其沙凝而筑之。故新盐仓至二十里亭。皆在胁下。而不复筑石塘。乃为高必因邱陵之法。今小尖山。又增筑堤。则更为重门之险。岂可以昔之涨疑今之堤哉。曰然则小尖山坝可久乎。曰此坝东抵小尖山。而西边无着。劳不可久。但藉以障山。则山堤可筑。山堤筑。则由近及远。自北及南。涨一条沙即去一条水。去一条水则又涨一条沙。此日积月累之法也。若茫茫大海。欲杂然兴工。前沙未涨。后沙复坍。诚不知从何处着手也。

</div>
    <div class="pagination">
<a href="皇朝经世文编_page217.html">上一页</a><span>...</span><a href="皇朝经世文编_page213.html">213</a><a href="皇朝经世文编_page214.html">214</a><a href="皇朝经世文编_page215.html">215</a><a href="皇朝经世文编_page216.html">216</a><a href="皇朝经世文编_page217.html">217</a><span class="current-page">218</span><a href="皇朝经世文编_page219.html">219</a><a href="皇朝经世文编_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
