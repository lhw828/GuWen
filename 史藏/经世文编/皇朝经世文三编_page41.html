<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 41 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 41 页/共 67 页
  </h1>
  <div class="content">
   原议曰如制造设在距发执据之关逾十七里之处该业主须备有海关验手住寓房所凡制造局无论在何处如欲由关派委验手常川驻局亦可惟须由该局备有居住之房屋并每年纳海关经费银两

驳之曰验手固极天下骚扰之人而商民所畏恶而不便者也内地制造之于官建之于国民所同乐众所悉境内长官皆得而知之矣其有少变则时而核之耳若者钢铁若者机器若者军械若者船舰若者织布纺纱皆以利国非有干禁之物也运之外洋销之各口皆有关税无所用其私漏也虑其奸窳则商民自虑折阅必竞精巧无所用其廉察也数者无患虽在国家犹不一过问之而顾待渺不相涉之洋关敝敝焉劳其督察哉与官为缘犹苦胥役之扰而顾岁縻费用别备房屋以养此无用害之验手为海关计安顿私人坐享厚禄固良得矣其如华民何

　原议曰所制造之货于未离关栈时应由关按估价值百抽十征取税项发给号收为凭此后该货或在本地销售或运内地或运通商他口或运出外洋均听其便概免重征惟无论报运何处总须按照关章请领合宜准单

驳之曰此条盖原议之根一切非理之法皆借口此条以为起点者也两国通商所定税则重外轻内以资抵拒此万国之所同天下之公理也我国定税之始为强敌所胁为狡邻所愚洋货土货收税如一已为天下所笑上海机器纺织等局初立大吏奏请免征半税乃值百抽五与洋人运货内地值百抽七五者小示区别盖于利权尚有小补焉乙未马关约定准洋人一律在内地制造于是华商制造之权遂与诸国共之总署议定此新章谓将以杜绝洋人也又惧洋人之未必就辖而先从华商起征以塞其口也今夫洋商制造虽已定约然先集股购地建厂择人亦非易易其开办渐盛必在数年或十数年以后若今日现有之厂华商所设无虑数十洋商所设寥寥无几此例若行其所以抵制洋商者尚邈无期而华商之受累则近在眉睫矣且言先征华商以塞人之口此尤欺弄童騃之言也中国之苛法其行于吾民而不能行于西人者多矣未闻彼之自问不安而帖耳以就范围也譬犹饥者患人夺食而自废餐譬犹临阵患人兵我而自手刃万一吾税既加而他日洋商制造仍援旧定税则为辞强项不服何以待之或又谓定约明文虽复如此然他日可专用之于洋商其华民之厂原可暗中设法维持岂思今日国势如此敌情如彼虽约章中本有之权利尚且不能得之他人欲有所溢于其外哉且今之地方有司其不于例外抑勒商民以自肥固已幸矣安望其能行法外之意以顾全大局也吾意当道诸公久谙外情未必不有见于此其意殆以国用支绌仰屋无术今制造之新约既定洋商之设厂必多工艺之风气渐开华民之踵兴尤伙乘此稍加重税则不劳经画而帑项可倍加耳岂知轻其税宽其网而使民间之制造者蒸蒸日上设厂以千万计虽值百抽一而所入已无算矣今重其税密其网而使民间之制造者动色相戒裹足坐毙浸假将并前此所有之厂而折阅而倒闭而无复一存虽值百抽百其何所获焉今夫由彼之术固可以使吾华厂折阅倒闭而无复一存也华厂之折阅倒闭而无复一存固彼之所大利也即吾华民竭力抵拒不畏苛法而设厂以与之相属则由彼之术又能使一切工艺之权利皆归其统辖安然垂手而制吾四万万人之死命尤彼之所大利也故曰英人之亡我中国其在此举乎其在此举乎传曰狡焉思启何国蔑有又曰戎德无厌夫举岁入七千万之关税而握之于敌人之手已为可危况于托抽税之名而勘验我查核我设储栈以节制我出执据以操纵我养扦手以鱼肉我索经费以剥耗我举一切仿造洋式参用西法之工艺皆归其统辖以束缚我亦何异富厚之家雇仆役以司出入而为之仆者必参主其家政他日噬脐其何及乎孔子曰百姓不足君孰与足天下固未有不保民而可以立国者信强敌之讆言邦本之元气涓涓不塞将成江河勿曰无害其祸方大此可为痛哭流涕者也
 
　 
卷三十八　礼政一大典　礼政二家教

　　　典礼上　　　
郑观应

礼之兴也其在中古乎当黄帝与蚩尤战于版泉涿鹿之间方耀武功未遑文教及尧舜继统垂衣裳而天下治于是乎礼文备具中天之世号为文明逮至周末文胜威仪三百礼仪三千礼文之详备莫过于周是故夫子曰周尚文而又有郁郁乎之叹也然礼与其繁也宁简至于今日繁已极矣返璞还醇其在兹乎溯自元黄剖判以来始而衣皮饮血其简陋无仪礼可知及制衣裳造宫室作礼乐而威仪品节次第毕备自来踵事者必增华变本者必加厉万物之数其始由简而日趋于繁繁至于极无可加则又一变而日趋于简简亦必至于极而后乃复为繁其气机之旋转犹夫阴极阳生阳极阴生若循环之无端莫能穷之也夫五帝不相师三王不相袭圣人不凝滞于物而能与世推移涂山之会执玉帛者万国变而为春秋列国列国又变为七国七国并于秦又变为郡县一统凡周先王之衣冠典制文物仪器莫不荡然无存盖周为文之极繁繁极而至秦乃一大变中间复更数大变以至于今则日趋于简日还乎质之时也何则吾盖尝微窥乎历代变革之故而知之矣冕也一变而为通天冠矣上衣下裳也一变而为通袍矣佩玉佩觿种种之修饰也一变而若存若亡矣广裾也一变而为箭袖矣束发也一变而为修发矣衣冠如此礼节可知礼节者随衣冠制度而相为损益变通者也孔子曰先进于礼乐野人也后进于礼乐君子也如用之则吾从先进又曰殷尚质周尚文又曰质胜文则野文胜质则史又曰麻冕礼也今也纯俭吾从众合数语以体察之盖可知夫子之右质而左文也夫质者朴也有崇尚太璞之意文者也有粉饰虚华之意公孙子阳据西蜀天府之国而不能当汉兵一战者亦以烦礼多仪失之也刘景升当汉末之乱方且招名士标厨俊骎骎乎讲求虚礼曾何救于荆州之覆乎善夫夫子之美仲雍也曰雍也简可使南面然则吾谓夫子之贵质非虚语也夫自秦汉以来一代各有一代之典礼由博返约一言可断即吾所谓由繁而趋于简也今中国之制度礼节盖已简于前代矣抑犹未也虽日趋于简者而犹未简至于极则迁流正复无已譬如立版走丸丸不坠至于地则流转正无一息之停惟细心人乃能体会之耳三代以上揖让而已今则有登降跪拜且极至于九叩之烦文矣三代以上三公常坐而论道今则由坐而立班列侍者且变为长跽敷陈矣然此犹曰尊君父之礼也至于卑幼之于长上属僚之于上官小民之于官长僮仆之于主人皆动跪拜罕复答礼夫不论其中藏诚敬之实意而徒责其外貌卑抑之虚文是相率而以伪接也故上以此求即下以此应或面呈巧令转背即肆讪谤或外作足恭腹诽甚于轻侮则亦何益之有哉今如泰西各国通行之礼节盖亦简矣臣下之见君上不过三鞠躬而已免冠握手而已上下皆立见无所谓一坐一跪也古之时诸侯朝天子亦然天子南面而立诸候北面而朝是也此即西礼之暗合乎中国古礼之遗意者也至其僚属相见友朋相晤长幼官民之相接皆不过一免冠一握手而已说者谓中烦而外简中礼难学而外礼易为是亦不然设纯尚虚文而罕实意以将之譬如作傀儡戏其跪拜揖让盍尝不彬彬可观苟徒曰礼也可以演习而貌为一无真意存其间何以异是若夫西礼虽脱乎形有类乎倨放然去其虚文之伪则必流露其真诚苟徒曰礼也可以演习而貌为殊不知心意一有怠傲则声音笑貌立着其非不可以虚文掩饰也此吾所谓真难而伪易也夫堂廉之交接上下之会同亲友之结纳畴不欲其相待以诚乃不求其中心之自然而徒责其外貌之当然自然者无有不简所以然者之根也所以然者亦无有不简当然之本也止求其当然则枝叶盛而渐离本根浸假而至于世风日漓诈伪相寻皆肇于此非细故也更如迎送宴会年节之仪婚丧寿庆之事亦恒喜耀其外观有一不臻华美者则歉然哗然自尤而人非之至于精意之存亡真诚之有无乃相与置诸勿论孔子曰礼与其奢也宁俭丧与其易也宁戚亦可深长思矣呜呼此我中国上下四万万人相见以伪而至成今日之衰弱也与其悦典礼之繁共成一伪何如从典礼之简犹得一真仲弓曰居敬而行简以临其民是可为今日主典礼者当头之棒喝也已

　　典礼下
传曰礼所以安国家宣社稷记曰礼所以辨上下定民志古人之于礼也其重如此古者礼从宜事从俗入境而问禁入国而问俗先王之治民也因其政不异其宜齐其教不易其俗是以有古礼有今礼有世俗所谓之礼吉凶军宾嘉燕享朝会盟皆国家之大礼也古人于行礼之时或有愆仪失节者皆知其为咎征之先现祸机之将发如临食而叹闻乐而忧执玉之俯仰高卑趋走之视流行速皆是也自后世礼教失传礼意寖衰徒见之于虚文外貌而礼之本原不可得而知矣呜呼此礼之变也非礼之常也夫毋不敬之谓礼今之胁肩笑喜怒逢迎以为智效一官能效一职者问犹敢有责难交儆陈善闭邪于主上上司者耶今之顺旨面谀请托干谒以图办一公事讨一优差者问犹得有殚心竭虑尽瘁鞠躬以措办得宜者耶夫訑訑之声音颜色已拒人于千里之外而犹曰士相见也礼在则然赫赫之喝道鸣驺已辟人于咫尺之间而犹曰官淑问也礼在则然故自有此烦文是以卑躬屈节以为礼而抗直之士断不收自有此末节是以有厚赂重赂而谓礼而刚介之夫断不取国家社稷之危危在此上下民志之散散在此夫礼者理也行乎礼之真者国之兴也不难行乎礼之伪者国之亡也亦易高丽之属中国也有虚名而无实利中国为高丽而与日本战者徒为虚名虚名者即今之所谓礼也是故明乎礼之真者不慕虚名而忘实利不残民命以作战功晋不争继文之霸业而争狄土秦不争东周之王号而争蜀疆俄于近日不西争土耳其而东争高丽皆此意也所望我　国崇实事去浮文除礼之伪而得礼之真譬如为子者温清定省其于父母之问安无缺而乃惰其四肢不顾父母之养滥交匪类反贻父母之忧何如勤工作谨交游而以至亲无文为孝也如为臣者跪拜趋承其于君上也仪注无失而乃授之以事则有旷职之讥托之以财则有欺蒙之弊何如供厥职慎厥操而以至敬无词为忠也忠孝礼之大端其余可以推类矣泰西之官亦有品位之不同大都任事者权尊位高者望重此亦与中国不相殊异惟其出入起居一切规模往往乔野无文简朴不饰旁人见之不知其为官也迨各事其事各在其位则出一令也无不应之如响创一举也无不从之如流至其衣冠服御或者亦有区别我辈异邦人不能深知而详辨然较之中国则华实之间大相径庭故泰西各国其于民间之情形民事之底蕴莫不了然若观火而无廉远堂高之虑虽以一国之主皆得与齐民相晤谈初无赫声濯灵难于一见此其风气直与古人无异矣自昔我中国何尝不如此三代以上君与民近天子犹一方之吏茅茨之阶不以为陋沾体涂足之伦时接于目其为君者或遯于荒野或学于儒臣如商王武丁谅阴不言梦赉良弼求傅说于版筑之间而举之相位说者谓其求贤之诚感格苍昊而不知其实由高宗遯荒之时早知傅说之贤特恐来自田间而举登于位朝臣或有所疑故为托应梦旁求之事耳迨至秦汉而后此等异闻犹或有之然君之体则渐尊矣至于官则犹未若今日之倨贵也夫人主一身岂能综理庶务势不得不委任臣下而大臣又不得事事躬亲亦不得不分任其责于僚属内而宰相部臣外而督抚大员皆其位尊而权重者也惟其位尊故其威仪礼节皆与人不同惟其权重故其下亦莫不尊之敬之而体势之崇高仪度之尊严与人迥异自是而大员之一出一入仪制繁盛随从众多伺候其门者咸伛偻足恭有不敢仰视者一轿马也绿呢绚烂舁者少则四人多则八人顶马跟马前后拥护肃静避除道清尘今当道前后拥护手举清道旗肃静牌者皆衣衫褴褛形同乞丐无论停足何处即解衣扪虱非但不能壮观瞻反为西人诋笑其体统有如此者一舟车也或乘轮船或坐兵舰舟中则不敢搭客不敢装货开轮系缆必升隆隆然络绎不绝骡车套车极其高大前扈后从其尊崇有如此者夫体统尊崇至于如此则凡民间有抑苦情欲赴诉于前者谁不有所畏缩求其下情得以上达也乌可得哉且不独大员为然也即州县各官亦莫不自张其威一州一县彼独称尊除见上司时不敢不致敬尽礼外若在衙署或下乡催科踏勘相验等事亦复扈从如云威仪赫以州县亲民之官且不能俯察下情躬问疾苦则封疆大员更无论矣即如各镇分司检亦且夜郎自大不肯纡尊降贵中国之官体制如此则其异于西国者远矣西国虽以将相大员握重权掌兵柄指挥如意措置裕如而其出入之间坐不过马诸客杂坐随车轮船而轮船除水师提督等官自有坐船外往往附坐公司商家之船即挈眷同行亦与行之人亦不甚众护从之辈益复寥寥即有德政及人或当临行之时纷纷饯送者亦初无中国之所谓万民衣伞及一切匾额衔牌之类但以杯酒为酬并致祝词而已夫中国之官场其繁重也如此泰西之官场其简捷也如彼以此见中外之所由分而中国之文有不如泰西之质者矣中国之华有不如泰西之实者矣

　　豫筹各国使臣合请　觐见片　　　
薛福成

再查外洋各国风气交际与交涉截然判为两事交际之礼节务为周到交涉之事件不稍通融惟其厚于交际故可严于交涉凡各国使臣初到一国驻之时其君主无不接见慰劳数语以示优待使臣鞠躬而退并不言及公事此西国之通例也臣到英后除呈递　国书外其君主延请燕会一次听乐观舞会各二次礼意颇为周浃今闻各国驻京公使以未蒙　昼接不无私议万一合辞来请我若深闭固拒相形之下似觉于情谊恝然昔年英使威妥玛借未许　觐见为辞颇于烟台条多所要挟夫靳虚礼而受实损非许之得也臣愚以为今日有同治十二年间成案可循不妨援照办理当时议者亦颇多疑虑一则恐其有所请一则请中西之礼不同也然礼成而退海内且传为盛事者何也西例公见不言公事即晤其外部亦然洋使断无不谙之理若论礼节可于　召见各使臣之先　敕下总理衙门告以如愿行中礼或行西礼各听其便如是则彼虽自行西礼仍于体制无损又闻雍正年间罗马教王遣使到京　世宗宪皇帝允行西礼乾隆五十八年英国遣使马戛尔尼原作马格理今依出使奏疏据海国国志来华亦奉　高宗纯皇帝特旨准行西礼赐以筵宴未知礼部等衙门是否有案可稽似亦足备考证臣为豫筹应付各使起见理合附片密陈伏乞　圣鉴谨　奏

　　上谕各国使臣定期朝见谨书于后　　　
李提摩太

今夫天道十年一小变百年一大变惟能因变达权乃可独操胜算中国自开海禁以来环地球九万里合大小数十国无不通商立约书币往来岁时不绝各国使臣冠盖相属杨柳雨雪之诗正可为今日咏矣然外洋各国凡有一介之使均承三接之荣修好邻封藉此通情达意其关系良匪浅鲜顾驻华各国使臣自同治十二年觐见后至今此典缺如恭读光绪十六年十一月初一日　上谕各国在京使臣于明年正月由总理各国事务衙门奏请定期觐见嗣后每岁正月均照此举行钦此仰见我　皇上睿哲天生励精图治辑睦邻封礼意优渥薄海中外臣工士庶莫不欢欣鼓舞庆抃同声天下事每患隔阂而不通则彼此之情不能相达自未免有壅蔽之虞中国自道咸以来所办交涉各事往往不克平允无他皆由未能洞悉情形无从据理力争耳试观泰西各国君主或远游他邦以资阅历或时相盟会以重邻交此外聘使远来无不修觌面之仪承欢燕好故于各处之风土人情各国之政刑技艺皆能明如指掌推之格致历算兵刑礼乐事无不知情无不烛原其富强职此之故今　皇上召见各国使臣从此情谊亲洽凡有利于军务国政者无不周知而平日之外患内忧自可预为整顿而消弭于无形矣曷言乎外患也方今天下多故事变靡常南则逼于法西则迫于英北则侵削于俄说者谓欧洲各国恃其富强恣为兼并而抑知彼之设法益民使民之心悦诚服有不期然而然者乎考欧洲各国益民之事厥有三端一在[通](道)路泰西各国水路则有轮船陆路则有火车即火车不到之处亦必有平坦石路务使商贾货物及粮米各项易于转运虽遇歉岁亦无饥馑之忧一在养民民以食为天必须代谋生业庶几温饱有资西国于开垦开矿通商耕织制造修路等事特为广其生计俾小民各有专营虽生齿日众亦可免游惰之风一在教民西国学问皆求实济国中男女无论贵贱成童皆须入学凡天球地舆格致测算农政船政化学理学医学及各国语言文字律例无不循序渐进即瞽聋残疾之人亦有学院分别教训故国中人民无一弃材各有裨于公私以广其用西国益民之大如此强邻日逼外患方深而顾可漠然置之乎曷言乎内忧也中国经费有常民生日蹙人材未广斯三者诚为当务之急查中国各处海关岁收税项不下二千万两在承平无事之时尚可不忧匮乏然以今日添设海军及各处防营之用所入实不敷所出若能仿照西法早为通路使南北行省除轮船而外又有火车通行将见商贾辐辏不加税而税源自可加倍则经费何忧支绌耶至中国每年新添人民不下四百万以十年计之即有四千万各省产业如常生之者寡食之者众中国诸公但知物力维艰而不设法变通以求阜财之道虽欲民生不困势必不能若能仿西国养民诸法次第施行则民业日增民生自厚矣此外欲求人才须宏教育近来中国老臣宿将日渐凋零倘犹拘守成规其何以拔真才而资实用惟有推广中西之学宏开登进之途庶几杰士挺生朝无幸进野少遗贤矣总之中国外患内忧皆由从前闻见未广不知西法之善故未能幡然变计耳今　皇上圣明天纵洞烛事机一旦　亲裁大政即举行各国使臣觐见之典其识见之高足令四方倾服从此推广所及必更熟悉各国情形倘能择善而从自可收其功效噫江海不以大受而拒细流泰华不以穷高而辞块壤由是前席咨询虚衷采纳熙熙然喁喁然中外禔福海内乂安我将拭目而观其后也

　　两君相见论　　　
李提摩太

与国往来主宾酬酢无非交以道接以礼一诚之周浃而己诚则珠盘玉敦坛坫联欢不诚则敌忾同仇干戈作气溯自春秋以来各国互相雄长专主杂霸仁义之道早已久假不归然观其内尊外攘事大字小者莫非开诚布公信以待人方能狎主齐盟以为诸侯长故鲁史一书大抵皆纪两君相见会盟之事其所以维系人心者固班班可考也虽然春秋之初去古未远人鲜诈虞所以桓公用管仲之言招以礼怀远以德凡属列辟罔不率从遂为衣裳之会者九天下同风孔子称管仲曰如其仁如其仁诚足尚已迨其后各国之君以智勇相倾以争夺为事同舟皆为敌国婚姻渐作寇所有觌面之仪欢好之会莫不暗怀机诈为挟制要求之事如盂之盟宋公为楚所执而霸业因之不终夹谷之会齐令莱人为乐欲执鲁君幸孔子辅以君子之道隐消祸患于将萌递至战国七雄并峙于敦礼让修盟好之事更置不讲其有相约会晤能徼幸于一时不致丧身辱国者非有文武兼资之臣临机应变制胜于仓卒间不可如秦赵会于渑池酒酣秦王请赵王鼓瑟赵王鼓之蔺相如请秦王击缶秦王不允相如曰五步之内臣请得以颈血溅大王矣左右欲刃之相如张目而叱莫不披靡秦王卒为一击缶赵王归以相如为上卿至秦昭王遗书诱楚怀王会武关面结盟昭睢屈平曰秦虎狼之国不可信子兰劝之行王入武关秦伏兵绝其后遂留怀王呜呼赵有蔺相如前既能完璧而归后复能折冲樽俎奉君还国且令强秦降心相从不敢加兵于赵楚有昭睢屈平而君为人虏岂非用贤不用贤之明证欤谚云筵无好筵会无好会是以中国列代以来两国之君或相见于疆场之上或论交于微贱之时若已践履大位虽使命迭至玉帛频通苟欲轻身入境握手言欢则从未之前闻乃近来五洲相连环地球九万里各国无不互市相交开数千年未有之变局而外洋新闻纸屡载德俄英各国君主时相往还轻车简从尽泯嫌猜相亲如一家相敬如一人倘有欧洲全局关系要事不难当面商断论者谓今日欧洲之局不啻一大战国及观其推诚相与真意相孚非战国诸君所能及其万一矣噫物极则变变久则通实天道世运人事有以限之也在中国正统相承定于一尊向来划疆自守不事远图但今既海禁大开外洋各国声气相联情谊日密而我独示外人以落落自处将来孤立无援独受其害是诚不可不及早图维幡然变计者也

　　觐见使臣关乎振兴说　　　
李提摩太

王者以权力制天下权力所不及民斯去之矣以恩泽结天下恩泽所未民斯怨之矣独有不倚权力不藉恩泽而有以控制固结乎四海兆姓之心使之沦肌浃髓欢欣鼓舞而不自已虽百世后犹为之观感颂述者何也曰德也旷观前代开创中兴之主未有不由积德而立卜年卜世之基继体守成之主未有不由败德而启亡国丧身之祸问有其仁如天其智如神武定祸乱文致太平　列圣相承尧兢舜业先后同轨媲美唐虞如我　大清者乎夫　本朝发祥辽藩定鼎中原厚泽深仁于寰宇惟当年海禁未开五洲情形未能熟悉故道咸之间与泰西各国小有龃龉交涉事件动召衅推厥原委皆彼此交谊未孚误之也迨至立约通商言归于好化干戈为玉帛同治纪元我　皇太后垂帘听政斯时也海上各国互市之议甫定而内地赭寇窃踞金陵大江南北已无完土蹂躏十余省扰乱十数年中国大局几有不可收拾之势惟我　皇太后睿哲天生任贤勿贰外与各国讲信修睦既慎简大臣分别出使俾得互通情复选聪颖子弟出洋肄[习](业)西学预储异日人材内则赏罚分明简任将帅卒使积年巨寇次第荡平且西靖回疆东安藩属三边柳色永戢烽烟七萃虫沙都消日月数年来天下有盘石之安海内无金瓯之缺乃从容退政颐养深宫懿铄哉我　皇太后之圣德神功凡属中外臣民固莫不钦仰无既者矣今　皇上圣明天纵　亲裁大政之初即以辑和邻邦为本于本年正月二十五日　特旨令各国驻京大臣觐见各国使臣恭献颂词伏请　皇上答词中外邦交从此永固等因大哉　王言诚四海民人之福也独是外洋各国今既日益亲洽中国正可际此承平无事之时亟筹养民之术以中国每十年中生死之数相较当添生者四千万人而地土如故财产如故虽欲民生不困户口不贫鸟可得乎试观外洋各国讲求格致之学以及开矿铁道信局商务农政莫不极力整顿故近数十年来较前皆加富几倍中国地大物博俗美风醇向为最古之邦讵可独居人下耶然运会积久而必返风气由渐而自开何幸我　皇上明烛几先毅然振作自强不息择善而从由此逐渐推广次第举行将见中外无扞格之虞亿兆免流离之患则长治[久](乂)安之道有可预期者矣谓之关系振兴谁曰不宜

　礼政二家教
　　教养　　　
郑观应

太古之世浑浑噩噩民生其间穴居野处饮血茹毛饥起倦息安熙无为不异禽兽迨世代迭累而人民滋息境内之物不足供则必迁地就食弋猎为粮先从其易者取之至易者尽则难取者亦必思设法以致之由是而智巧出矣举凡手足之力所不及必用法以助之兽之猛者用金革以杀之鸟之飞者用弓矢以射之鱼之潜者用网罟以罗之其金革弓矢网罟之器愈制而愈精愈用而愈密则少者愚者必不如老者智者焉于是老者智者必授其精巧之法于少者愚者以为觅食之具矣此教养之道所兆基于蓁莽之世也及其后生齿日繁物类渐少猎食不易奔驰艰苦时则有智者出焉因天地生息之理而教民以稼穑畜牧之事诸事兴则民日取给而有余遂无弋猎奔逐之劳少迁徙流离之苦始得族聚而居日渐积而成国由此人事日增交际日广有圣者起为之开物成务为之草创经营衣食宫室人伦政治日臻美备此又教养之道所由着于草昧初开之世也然则教养之端由来尚焉我中国文明开寰宇之先唐虞之时已臻盛治迨乎三代文化尤隆设学校以教士授井田以养民其时庶物咸熙人怀帝德猗欤盛哉夫天生民以教养托之于君故有国家天下者其责无过于教养降及春秋雄竞伯人各自私生民涂炭教养之道荡然无余然而去古未远遗风尚在教养虽失于君师而民间犹能自教自养也暴秦崛起焚书坑儒愚黔首明季制艺之科专图锢蔽天下之人材后世因之则民之自教自养亦有所扰累矣迨至蚩蚩失教其不复等于禽兽者几希为之俑者初以天下之多事皆豪杰为之也遂谓天下人可愚不可智民可使由不可使知庶我之大业可世守故凡能开人聪明启人知识之事悉欲抑而屏之此三代以下人材不世出民生所以日促也悲乎横览环球各邦其国运之隆替莫不系乎人材而人材之盛衰莫不关乎教化其教养有道者勃然以兴教养失道者忽然以亡试观英德法美诸邦崛起近世深得三代之遗风庠序学校布国中读书则智不读书则愚智则强愚则弱德国之民读书者百之九十五美国之民无不读书宜其富强如是之速阿洲之民未闻读书宜其全洲为各国所分裂也人无贵贱皆有所教凡天地万物之理人生日用之事皆列于学校之中使通国之人童而习之各就性质之所近而肆力焉又各设有专师循循指导虽理至幽微事至奥妙皆能有法以晓喻之有器以窥测之其所教由浅而深自简及繁故人之灵明日启智慧日积而人材济济国势以强也是故人材众则百事兴举凡机器制造轮船火车皆巧夺天工日新月盛而农政商务亦日增新法日为推广市无游民皆食力如是则士得教而民有养甚至疲癃残疾贫老孤婴亦皆有院以赒恤之无一夫不得其所此教养有道而英德法美诸邦勃然隆盛也又观印度安南缅甸暹罗诸国上失教养之方下无奋兴之士繁法严刑横征暴敛无异虐秦贿赂公行买官鬻爵奸恶诈伪上下相蒙加之河渠不治田畴日芜士无所学民多好闲农工废业商贾乏赀百姓流离盗贼遍野此其教养失道国势陵替而先后沦亡如出一辙也谚曰前车之覆后车之戒我中国教养之道自三代以后渺矣无闻政治民风江河日下方今时事日非国势益促外有强邻环视内有伏莽堪虞倘仍因循苟且粉饰欺蒙而不上下一心力为图治亟行教养则他日之事岂忍言哉夫以上古游猎之时耕牧之世犹尚教养于今日地球之中已患人满弋猎固无以为粮而耕牧犹虞不给教养讵可废乎故西人广求格致以为教养之方盖世界由弋猎变而为耕牧耕牧变而为格致此固世运之迁移而天地自然之理也顾格致为何穷天地之化机阐万物之元理以人事补天工役天工于人事能明其理以一人而养千万人可以一人而养亿兆人亦无不可我中国生齿四万万人民甲于五大洲[于](子)此元元可不亟图教养之方哉今日之计宜变制艺之科与格致之学多设学校广植人材学校者人才之本格致者学问之本中国士子于诗文小楷而外罕所讲求一旦得中科甲遂目空一切其实不知国家利弊如何格致工夫如何徒有虚憍之气鄙视武夫傲视西人纵见西人教养善法心悦而后至于诚服亦不肯悉心仿办必改头换面以为因地制宜其实吝惜小费或经办从中渔利以致所授不全所学不精也开诚布公与民更始庶百工之敝可以复起而三代之盛可以徐复还也

　　藏书
我　朝稽古右文尊贤礼士车书一统文轨大同海内藏书之家指不胜屈然子孙未必能读戚友无由借观或鼠啮蚀厄于水火则私而不公也乾隆时特开四库建文宗文汇文澜三阁准海内稽古之士就近观览淹通博洽蔚为有用之材作人养士之心至为优渥而所在官吏奉行不善宫墙美富深秘藏庋寒士末由窥见及寇乱洊经付之一炬中兴将帅每克复一省一郡汲汲然设书局复书院建书楼官价无多尽人可购故海内之士多有枕经葄史博览书堪为世用者通商日久西学流传南北洋亦复广译西书以资考证惟是穷乡僻邑闻见无多疆吏亦漠不关心置之度外则傲僻孤陋故我依然然后知藏书之为益多而广置藏书以资诵读者之为功大也泰西各国均有藏书院博物院而英国之书籍尤多自汉唐以来无书不备凡本国有新刊之书例以二分送院收储如有益于国计民生者必膺朝廷重赏并给予独刊之权若干年咸丰四年间于院中筑一大厦名曰读书堂可容三百人中设几案笔墨有志读书者先向本地绅士领有凭单开列姓名住址持送院中董事换给执照准其入院观一限六月阅即更换一次有欲看某书某册则以片纸注明书目交值堂者检出付阅就长案上静看不许朗诵阅毕签名书后何日何处何人阅过缴还经手该值堂年终查核知何书最行另有赁书楼有股分者每年出书银四元可堂往看各处新报俱全祇准借书两本限两礼拜归还如无股分者赁阅每日计银若干两先付阅毕缴还不许携带出门及损坏涂抹倘有损失责令赔偿特设总管一员司理其事执事数百人每年经费三十万金通国书楼共二百所藏书凡二百八十七万二千册此外如法兰西书楼共五百所藏书凡四百五十九万八千册俄罗斯书楼共一百四十五所藏书凡九十五万三千册德意志书楼共三百九十八所藏书凡二百二十四万册意大里书楼共四百九十三所藏书凡四百三十五万册奥大利书楼共五百七十七所藏书凡五百四十七万六千册法京巴黎另有一书楼异常宏敞独藏书二百七万九千册德京伯灵之书楼亦藏七十万册罗马大书院除刻本外更有钞本三万五千册细若蝇头珍如鸿宝洵数典之巨观博学之津梁也中国自都中四库外镇杨杭三阁早付灰其家藏最富者如昆山徐氏之传是楼鄞县范氏天一阁杭州江氏之振绮堂钱塘吴氏之瓶花斋吴门黄氏之滂熹园石冢严氏之芳茉堂邬镇鲍氏之知不足斋昭文张氏之爱日精庐南浔刘氏之瞑琴山馆所藏古藉宏富异常兵燹以来半归散佚近日则吴兴陆氏之皕宋楼首屈一指另建守先阁请于大府奏于　朝廷供一郡人士观览其大公无我之心方之古人亦何多让独是中国幅员广大人民众多而藏书仅此数处何以惠士林宜饬各直省督抚于各厅州县分设书院购中外有用之书藏贮其中凡外国未译之书宜令精通西文者译出收储派员专管无论寒儒博士领凭入院即可读书至于经费或由官办或出绅捐比利时国届开国五十年之期臣民咸醵金上寿王受而置诸外府曰此众人之赀将为众人求益饬议院议之下院拟以此开设格致院一区广购图书器皿用供国人探讨格致之学英君主寿诞臣民亦醵金筑一大博物院无物不备为其君主寿留名千古与民同受其福何乐如之宜各国皆当仿行也或由各省外销项科场经费将无益无名之用度稍为撙节即可移购书籍而有余仍常年储备专分派员役管理稽查所有新书随时添购果能认真经理数十年后贤哲挺生兼文武之资备将相之或钩元摘秘着古今未有之奇书或达化穷神造中利所无之利器于以范围天地笼罩华夷开一统之宏规复三王之旧制极巍焕信景铄皆于读书稽古二事基之矣今天下竞言洋学矣其实彼之天算地舆数学化学重学光学汽学电学机器兵法诸学无一非暗袭中法而成第中国渐失其传而西域转存其旧穷原竟委未足深奇若合天下之才智聪明以穷中外古今之变故标新领异日就月将我中国四万万之华民必有敻出于九州岛万国之上者苟强分畛域墨守规为固陋昏蒙甘受人制则印度琉球越南缅甸其已事也前车已覆来轸方道有识之君子将何择焉

　英国伦敦博物院书楼规制
　尝谓人才之得失系国家之盛衰是以有国者不可不慎也然而股肱辅弼每资贤才究穷物理尤需博士尝见蕞尔小邦崛然振兴巍峨大国忽焉颓败非尽由治理之失法亦实缘人才之不得也夫普天之下何处无才要在培植之得失耳而培植之法非学问无以立其基欲增学问非诵读无以开其识然有益要务之书卷帙甚富价值甚昂非寒士所易购故书院之设尤不可不亟亟也近考各国书院列若繁星当推英国伦敦博物院之书楼为巨擘且英国书院之多不甚枚举而不费钱钞任人游观者随在有之若较博物院之书楼实不可同日语矣但观其制顶作圆形纵广[各]十有四丈除去围墙其圆顶犹高十丈零六尺旷观天地之上除罗马城大庙之殿则当以此楼为第一楼内圆顶之下作围墙墙之内作成式之内即藏书之椟也藏书极高之处俱有阶可登周围式同一律取之甚便楼内书籍任人涉猎惟不准取出计下随便可阅之书两万卷上所藏乃各国语言文字并一切实学要务等书及各月报共五万卷其圆顶之制雕镂惟精施以金银各彩绘皆着淡色故楼内光怪陆离耀人眼目内置长桌十九张小桌十六张足敷三百余人之坐自一千八百五十四年始许妇女入观故又设两桌以备妇女之坐此二桌之外亦许随便坐落长桌之上中设立板对坐之人两不相观俾专心阅读者不致为人挠其兴会也楼内之式本属圆形譬之车轮长桌之设如轮之辐桌之制则首低而尾高虽阅者满堂而初入门骤视之则不见人之多也屋之中置围柜以书目三百卷陈其上使人易于检视乃此柜如轮之轴各桌俱得相接故如置诸左右焉围桌内极中之虚为总管书楼人之坐位虽阅书三百余人实不难举目而悉数也溯此楼建于一千七百五十九年初创之人名曰噶瑞立法美善至今俱循旧章毫无獘病惟制度之华美月异日新而观书之人数加增颇巨较前百年之气象则不相侔矣楼内阅书者四面俱能写字且有执役之人如欲观何书即写一纸条付执役人立刻照取纵世家自置书楼恐亦未必如是之便也书楼规例亦晰录于下一书楼之设原为供人阅看增长学问惟礼拜日及各节期不得入观余日无论风雨俱开各门二开楼时刻自西九月初起至四月底止早九点钟开门晚八点钟关门自五月至八月则九点开而七点闭三欲入观书者先将其来意住址写明交总管阅看四未入先二日须有荐函致总管如荐举人果系可靠本人只写住址并姓名即可入内五荐函如不可靠总理即不许入或与董事同议之六入楼之人各领一牌嗣后随便持牌往观至换牌之期凭总管更给如不换牌者则不得再入七所领之牌随身佩带甲领之牌乙不得冒往八年不满二十二岁者不许入楼如必欲入观亦可与董事议之九不准污坏书籍十不准以纸置书上而写之十一楼内地图及各图画若不向总管言明不准以纸加图照影描画十二楼内须雅静不许高声喧嚷十三阅毕之书仍置原书十四不遵规者不准入楼十五若擅取书籍出楼者照偷窃例科罪十六使执役人所取之书亦必交该役送回掣取原条如不掣回似乎书仍未交恐致争论十七本楼人有得罪看书人处执役人有不善处许看书人写信告明总管书目册上收逐日所入之书暨各新闻纸俱分门类注于各作家之名下书目之旁各有暗记阅书人不之知也本楼人一看暗记即知其书之所在观书者欲看何书当将书暨暗记一并写明执役人以便检取惟记登一千八百八十四年一岁之中计阅书一百十万四百五十次阅书者十五万四千七百念九人加添各书籍三万一千七百四十七卷按美丽之式装订成书二万一千六百廿一本此内为人增送者三千三百七十六本造书人照例送入者一万一百廿七本别国造书人送人者一千四百八十六本本楼购买者五千八百三十五本此数年之内又不知加增几许于戏盛哉夫英国近数十年来人但诩其称雄宇内人才辈出而不知其培植人才之法有以致之也此正所谓人才得而国家兴矣然设立书院法似平平久而行之其效捷于影响诚能仿而效之人才之[验](险)亦必接踵而兴矣跂予望之拭目俟之矣

　　女教　　　
杞忧生

中古女学诸书失传已久自词组单文散见六经诸子外以班昭女诫为最先刘向列女传郑氏女孝经女训阃范女范各有发明近世蓝鹿洲采辑经史子集中为妇人法式者谓之女学颇称详赡所惜者朝野上下间拘于无才便是德之俗谚女子独不就学妇功亦无专师其贤者稍讲求女红中馈之间而已于古人所为妇德妇言妇容妇工者有其名无其实礼教之不讲政化之所由日衰也泰西女学与男丁并重人生八岁无分男女皆须入塾训以读书识字算数等事塾规与男塾略同有学实学者有学师道者学成准在女垫教授女徒有学仕学者有入太学院肄业以广其闻见者虽平民妇女不必如男子之博雅淹通亦必能通书文明道理守规矩达事情参以书数绘画纺织烹调之事而女红中馈附之乃能佐子相夫为贤内助矣瑞士国有大书院准女子入内习医如果精通亦可给凭行道而收生一端关系尤重俄国特设教女收生院凡胎前产后一切要症必须明白透澈体恤入微既讲求妇科即内外各科亦可兼习也中国之人生齿繁昌心思灵巧女范虽肃女学多疏诚能广筹经费增设女垫参仿西法译以华文仍将中国诸经列传训诫女子之书别类分门因材施教而女红纺织书数各事继之富者出赀贫者就学由地方官吏命妇岁月稽查奖其勤而惩其惰美而贤者官吏妥为择配以示褒嘉至于女塾章程必须参仿泰西整齐严肃庶他日为贤女为贤妇为贤母三从四德童而习之久而化之纺绣精妙书算通明复能相子佐夫不致虚糜坐食愚贱皆知礼义教化具有本原此文武之所以化行俗美也至妇女裹足合地球五大洲万国九万余里仅有中国而已　国朝功令已加禁革而相沿既久俗尚未移夫父母之爱子也无所不至而钟爱女子尤甚于男儿独此事酷虐残忍殆无人理或四五岁或七八岁严词厉色陵逼百端必使骨断筋摧其心乃快以为如此而后他日适人可矜可贵苟肤圆六寸则戚里咸以为羞此种浇风城市倍于乡曲世家巨室尤而效之人生不幸作女子身更不幸而为中国之女子戕贼肢体迫束筋骸血肉淋漓如膺大戮如负重疾如觏沈灾西人论女子裹足男子宫刑乃极弊之政为合地球五大洲之所无宜为彼族嗤笑革之者真为圣君贤相矣稚年罹剥肤之凶毕世婴刖足之罪气质虚弱者因以伤生虽父母爱怜而死者不可复生断者不可复续矣即幸全性命而终日需人扶掖井臼安克操持偶有水火盗贼之灾则步履艰难坐以待毙戕贼生质以为美观作无益以为有益是为诲之尤苟易裹足之功改而就学罄十年之力率以读书则天下女子之才力聪明岂果出男子下哉所望有转移风化之责者重申禁令立限一年已裹者姑仍其旧而书裹足二字表其额悬其门楣嗣后一律禁止故违者罪其家长富贵者停给诰封通饬各省广立女塾使女子皆入塾读书其美而才者地方官吏赠物赠扁以奖荣之各塾女师如能教化贤才卓有成效咨请旌奖以劝将来一转移间而道一风同利兴弊去成周之雅化关睢麟趾之休风无难复见于今日矣

　天下事贵自然不贵造作人之情行其易不行其难惟裹足则反是并无益于民生实有关于世教且稽之三代考之经史无有一言美之者而举世之人皆沿习成风家家裹足似足不小不可以为人不可以为妇女者真所谓戕贼人以为仁义亦惑之甚矣　国朝八旗妇女皆不裹足古道犹存其风足尚庄子云天子之侍御不爪揃不穿耳耳尚不穿岂可裹足耶应由地方大吏出示禁约凡属贵臣望族以及诗礼之大家俱遵　王制其倡优隶卒及目不识丁之小户听其自便如以此法行之十年则积习渐消天下万民皆行古之道矣妇女裹足则两仪不完两仪不完则所生男女必柔弱男女一柔弱而万事隳矣夫裹足为贱者之服岂可以行之天下而且行之公卿大夫之眷属耶予所以言之喋喋者实有系于天下苍生非仅考订其源流而已我　朝崇德三年七月奉　谕旨有效他国裹足者重治其罪顺治二年禁裹足康熙三年又禁裹足七年七月礼部题为恭请酌复旧章以昭政典事都察院左都御史王熙疏内开顺治十八年以前民间之女未禁裹足康熙三年遵奉　上谕下议政王贝勒大臣九卿科道官员会议元年以后所生之女禁止裹足其禁止之法该部议覆等因于本年正月内臣部题定元年以后所生之女若有违法裹足者其父有官者交吏兵二部议处兵民则交付刑部责四十板流徙家长不行稽察枷一个月责四十板该管督抚以下文职官员有疏忽失于觉察者听吏兵二部议处在案查立法太严牵连无辜以为无关紧要事竟中止第使当时禁不过急持之以恒则今日已可永除此陋习也

　　裹足　　　
杞忧生

尝思身体发肤受之父母不敢毁伤古之训也殆后世风日下有剖心割股疗父母之病以为孝者遂有忍心害理裹女子之足以为慈者积习相沿牢不可破令人入花丛寻香径必俯窥莲步再仰花容彼美相遭小人下达不知眉目之妍媸关乎天授弓鞋之大小悉本人为宋书称男子履方女子履圆唐史称杨妃罗袜韩冬朝诗六寸肤圆光致致皆不裹足之明证史册可稽惟辍耕录言妇女足道山新闻云南唐李后主宫嫔窗娘纤丽善舞后主令以帛绕足作新月形相传为裹足之滥觞盖昉于此夫父母皆爱惜其女子独于裹足一事早则五岁迟则六岁莫不严词厉色大受折磨以为[移](侈)俏步蹴香尘他日作妇入门乃为可贵倘裙下莲船盈尺则戚里咸以为羞此种浇风城市倍深于乡曲以故世家巨室争相效尤而农人之女樵子之妇转无此病古今来女子之所以娉婷者以其腰如约素领如蝤蛴可知燕瘦环肥所以专宠宫中者当有宜人处非欲其举止失措行动需人而后谓之美也倘莲瓣不盈一握榴裙纤露双而颦效东施丑同蟆母又安见凌波微步使人之意也消耶要之后主乃亡国之君矫柔造作渔色宣游戏支离究何足为典要也洎我　朝膺符受箓诞告万方男令薙发女禁裹足法良意美共宜恪守今薙发虽遵　国制而裹足莫挽颓风薄俗相仍迄今未改纵谓事关闺阁无足重轻曾亦思保抱携持爱怜增至而裹足则残其肢体束其筋骸伤赋质之全失慈幼之道致令夫憎其妇姑嫌其媳母笞其女嫂诮其姑受侮既多轻生不少且也生女子则每形孱弱操井臼则倍觉勤劳难期作健之贤徒属诲之具极其流獘难罄形容按五大部洲除中国外裹足者绝无其人悉使之学艺读书持家涉世即所出之子女亦且壮而易养足于先天兹当以十载为期严行禁止已裹足者姑存其旧未裹足者毋辟其新如有隐背科条究其父母凡足之女虽笃生哲嗣不得拜朝廷之诰命受夫子之荣封严定章程张示晓谕革当时之陋习复上古之醇风将见绿窗娇女金屋佳人不徒买六国之丝平原争绣抑且祝万年之祚帝力相忘未始非仁政之一端刍言之一得也

　　戒足会叙　　　
梁启超

则耳鼻舌手足受诸天受诸父母有一不具若残缺者谓之废疾谓之天之僇民古王之制刑也为劓为刵为刖将以天僇僇不肖以威天下仁者犹或讥之恶其伤天而残人类也男女中分人数之半受生于天受爱于父母匪有异矣虽然人类之初起以力胜者也力之最悬绝不相敌而大势最易分者莫如男女故男子之强悍者相率而为扶阳抑阴之说尽普天下之女子而不以同类相待是故尘尘五洲莽莽万古贤哲如鲫政教如海无一言一事为女子计其待女子也有二大端一旦充服役二曰供玩好由前之说则豢之若犬马由后之说则饰之如若花鸟此二虐乃生三刑所以非洲印度以石压首使成扁形其刑若[黥](鲸)欧洲好细腰其[刑](形)若关木中国足其刑若斮胫三刑行而地球之妇女无完人矣足不知所自始也要而论之其必起于污君独夫民贼贱丈夫苟以恣一日之欲而敢于冒犯千世之不韪其行事则商受之剖孕斮涉其居心则刘鋹之斗兽戏蛇以孔教论所谓作俑其必无后以佛法论所谓地狱正为此人嗟乎天下事良法每惮于奉行而谬种每易于相袭以此残忍酷烈轻薄猥贱之事乃至波靡四域流毒千年父母以此督其女舅姑以此择其妇夫君以此宠其妻龄齿未易已受极刑骨节折落皮肉溃脱创疡充斥脓血狼藉呻吟弗顾悲啼弗恤哀求弗应嗥号弗闻数月之内杖而不起一年之内舁而后行虽狱吏之尊无此忍心即九世之雠亦报不至是顾乃以骨肉之爱天性之亲彼俗情为此荼毒呜呼可不谓愚人哉可不谓忍人哉昔五季两宋之间此风虽盛然犹不过教坊乐籍用以饰狐媚博头漦涎所浸祸极今日世冑豪富竞相夸尚良家清裔视为固然刑戮其生而不以为怪倡优其门户而不以为耻匪直不可闻于邻国乃直所谓失其本心岂人之性恶耶所习者然耳且中国之积弱至今日极矣欲强国本必储人才欲植人才必开幼学欲端幼学必母仪欲正母仪必由女教人生六七年入学之时也今不务所以教之而务所以刑戮之倡优之是率中国四万万人之半而纳诸罪人舆贱役之林安所往而不为人弱也吾闻之春秋之义以力陵人者据乱世之政也若升平世太平世乃无是矣地球今日之运已入升平故陵人之恶风渐销而天然之公理渐出非洲印度之压首欧洲之细腰今其地好义之士各合力思所以豁去之殆将变矣而吾中国满蒙旧俗幸未染此　后妃崇贵同屦依然　世祖章皇帝制作之圣人也顺治十七年特下　制书普谕海隅痛改积习其为法也其女若妇有抗　旨足者其父若夫杖八十流三千里大哉　王言将救此一方民矣徒以旧污太深奉行不力沿谬蹈敝仍数百年易曰穷则变变则通通则久于是豪杰之士毅然思所以易之者虽然持藻火以入裸国则濩落而无容悬只柱以砥横流则力薄而易败故斯义虽立而丕变为难顺德赖君弼彤陈君默庵今之人杰也鉴此魔习誓救众生广集才力辟宏会义取易简例必谨严昏姻相通故相攸可无他虞妇学继开则风流将以益广振臂一呼而同志谷应者已数百户呜呼岂非人心所同然天理所可信者耶非[常](原)之原黎民惧焉及其成就海内翕如也三十年后吾神明之裔必有二万万人奉两君而尸祝之者世之君子请悬吾言以俟之

　　巴黎复重伯　　　
曾纪泽

陈姑丈来带到手书及近作诗稿甚慰远怀侄之颖敏得诸天授学吾诗乃是取法乎下宜取汉魏唐宋名作研诵而步趋之方可有成勉吾意欲汝兄弟奉母居乡四叔祖父亦深韪之既一时未能见从望吾侄专从敛抑韬晦上用功则居城与居乡尚非必争之条慎择交游爱惜物力勿使少年盛气勿管他人闲事良言尽此四语惟侄姿过人能领悟也姑丈谈及省城诸友有爱汝聪明者亦有讥汝狂者夫狂与聪明实相表里狂非恶字也但须分清界限自耻不若人而孜孜求进凡古今有声有光之事皆视为吾所能为无丝毫畏难之心者狂也自恃人莫己若而悻悻自好好谀恶直隐善扬恶责人则严自责则恕此之谓妄非真狂也侄必不至蹈此诸弊因论狂字而分疏之

　　巴黎复郭饴孙饴丰两甥　　　
曾纪泽

自甥母去世以来屡欲致书一询两甥景每一兴念感触万端无从说起复韬笔而止顷得两甥手书如获珍宝喜极而悲又闻多甥体气日益壮实尤慰所怀甥母阨穷半生赍志而没幸有佳儿如吾甥者见天道之犹可征也来函不独文笔清畅而论事亦秩然有理窥豹一斑异日必为有体有用之材绳祖武而慰先灵事当不远企予望之世家子弟颖敏过人者易蹈二病曰傲曰惰然亦惟真颖敏者为能戒此二字甥年虽幼识解已如成人二字在所必无阿舅远在数万里之外无以为赠则仍举谦勤二字以相勖勉庶几粹然美质不至为甘言泛誉者所累耳余血气渐衰眠食尚好寓中长幼次第顺平公务不甚如意法兰西欲吞并越南蓄谋已久余为未雨之绸缪亦四年于兹矣始也枢廷译署诸公暨合肥相国均于鄙说不甚措意事已发动而后图之未免迟晚其间李相又为法使宾海所骗遂致不可收拾现已成相持之势能否免成战祸竟未可知余终日焦灼百事颓废甥索我书书本不佳此时尤乏兴趣稍缓当有所寄望将贤昆仲别号写来以便书令祖大人尊前久未上书率尔操觚不得端绪望于上侍时为我恭候起居外寄电报一册近年办法越一案略具索于其中请转呈赐阅惟此册极须慎密甥切不可轻畀外人一二好友观之犹可传钞则断不可
 
　 
卷三十九　礼政三正俗　礼政四聘使

　　　善举　　　
郑观应

古者寡孤独谓之穷民文王发政施仁必先四者周礼睦任恤当日必有规制法度厘然井然足以传之后世者而惜乎书缺有间也中国生齿日繁生机日蹙或平民失业或乞丐行凶或游手逗留或流民滋事近虽设有栖流所施医局善老院育婴堂诸善举然大抵经理不善项不充致各省穷民仍多无所归者小则偷窃拐骗大则结党横行攫市上之金钱途中之行旅揆其所自实迫饥寒亟宜设法扩充绅合力令世家贵族富户殷商酌量捐赀广为收恤城市乡落立善堂所有项遴委本地公正廉勤之绅士实心经理酌定章程章程仿善堂岁刻征信录多置田产藉供饘粥度葺厦屋俾免风霜所有无告穷民各教以一工一艺庶身有所寄贫有所资弱者无须乞食市廛强者不致身罹法网少年强壮之夫则官为赀给督令恳荒　国家可增赋税所谓一举而数善备者此也泰西各国以兼爱为教故皆有恤穷院工作场养病院训盲哑院育婴堂善堂之多不胜枚举或设自国家或出诸善士常有达官富绅独捐赀数十万以创一善事西人遗嘱捐赀数万至百数十万者颇多闻英人密尔登云英国有富家妇夫亡遗赀甚多其立大小学堂工艺书院及置穷人贩卖零星物件之地共费银一千五百万磅中国富翁不少身受国恩而竟未闻遗嘱有捐赀数万至数十万一善事者愿留为子孙花费殊可慨也而其思虑之周密规制之严明有远非今日各省善堂所及者即以养病院言之屋宇宽广洁净无尘病人到院就医医药饮食之需悉出诸医院医生不惮烦劳役人不避秽恶曲加体恤以愈为期育婴堂以美国纽约为最善房屋百余间男女自初生以至七八岁常有数百人多或至三千人每楼十六榻二榻相并一卧婴儿一卧乳媪衣服精洁男女四五岁即使识字读书教作小玩物以开智慧六岁至八岁女师教以歌诗舒和血气俟及岁时量材荐事每岁经费约二十万元半出公家半出善士俄国育婴堂抚养之道揣摩体恤无微不至常有富贵之家患家中自养不善出赀相助兼以自托者义学堂则贫家童子自五岁至十三岁皆须入塾兼习工商之事不学则罪其父母旷学则其师督[之](一)责至再至三仍或不悛则拘诸改过学堂使之省过更有富人自制一船招致贫民供其衣食设监督之人令其习学水师限两年技成分派兵船充当水手英之养老院伦敦都城凡一千三百七十所居男妇之老而无告者月抽其乡租为经费日给三饭晨给一馒首一茶一牛脂一粥午加肉晚加羹血气衰者医士谓宜酒则酒之男外服黑呢内服白布女服杂色衣裙无异充裕之家每礼拜一易敝则改造寝所宽舒男女异处夫妇偕则共一室妇女未衰老者令缝纫而货之以十之一有不愿居于内者饭时乃集有仅投一宿予一饭者则别为一所国主时一临视或遣子女代查以昭慎重老儒会则读书寒士虑其就食为耻继粟继肉遣人致诸其居绣花会则世家妇女家道中落不能自赡聚之深邃堂室供给饮馔使之纺绣而货之禁男子不得擅入童艺院创于瑞典继于丹马后德国亦效之每年两次令地方查明无业子弟选其聪慧者教以雕刻订书等浅近之艺限六礼拜学成考验有效集赀以奖其师而荐其徒于各工厂俾谋衣食又有保良会由妇女集金创设凡有女子之飘流失所沦入下贱者设法保护之或捐赀以赎之疯人院或因半生蹭蹬一意贪痴以致痰迷心窍入院之后投其所好以破其迷如欲贵则奉以冠裳欲富则聚以金或择林园以优游之置钓弋以消遣之积久生悟其病自除每年院中或数十人或十数人时有出入颇着成效训哑院及训聋瞽院遘此疾者能令识字知书就其所能教以工艺补天有术施惠有方用心亦良苦矣法国京畿内善会五区一为施医院一为济贫所一为养老所一为育婴堂一为疯癫院所用上下执役人等六七千名每年所需经费约一百万磅其费四分之三由善士捐助其一分则由工部局拨给司其事皆平日笃行好善之教中士充之美国有劝世会义学会戒烟会抚孤会养老会恤疯会化罪会防恶会劝和会恤贫会劝农会虞后会经费或筹诸国帑或捐诸民间莫不经纬详明实心经理有保险公司凡水火盗贼房屋物无不可保人之死生寿夭亦可出赀以保之德国则有专保百工之险者保险之法凡七日抽工银数厘厂主各助数厘国家贴官帑若干积成巨如遇百工或老或弱或疾病或受伤即将保险之赀拨赔养赡在工人以平日之浪费略加撙节幸而此身无恙即可周济同人不幸自罹灾厄则一身既延残喘妻孥亦免饥寒利己利人莫善于此而水火盗贼诸险可由此而推矣夫泰西各国乞丐盗贼之所以少者岂举国皆富民无贫民哉好善者多而立法綦密所以养之者无不尽所以恤之者无不周耳迹其意美法良实有中国古人之遗意今中国各省或未及举行或办理不善堂堂大国穷民塞途黑索赭衣为海外远人所窃笑抑独何哉或曰如项无所出何而不然也夫中国各镇埠每岁迎神赛会敛赀至万千举国若狂动辄事何如省此无益之费以教养贫民乎佞佛斋僧布施或倾家业奸僧淫赌徒为祸媒何如留此有用之财以收恤茕独乎苟得贤有司实心实政提倡其间复得好善之绅商任怨任劳经理其事则上有好者下必甚焉人之好善谁不如我风行草偃谊美恩明不二十年而善堂栉比于寰区穷民绝迹于道路矣为政之要首在得人独奈何畏难苟安自私自利竟疾视斯民之流离死亡而漠然无动也

　　论泰西善堂及英国济赈人数　　　
杨然青

查中国户口不下四百兆有奇较之百年前增三分之一而土地不加广生计不加多非惟不多且日少焉何则自道光年间大开海禁西人之工于牟利者接踵而来操贸易之权逐锥刀之利民间生计皆为其所夺未通商之前大布衣被苍生业此为生者何可数计自洋布洋纱入口土布消场遂滞纺绩稀少机轴之声几欲断矣帆船亦为绝大生业当其盛时北至天津牛庄南至八闽百粤凡舵工水手恃以养赡家口者尤多自轮船入华而帆船之失业日众帆橹之影几叹无矣近来中国贫民之多职是之故为今之计非仿西法以设善堂不足安流民而规久远曩者泰西各国亦多贫民未经安插流离日众邪僻日多自设善堂后游惰渐少礼义渐兴医院善举也善堂亦善举也岂医院可仿西法而善堂独不可仿西法乎仿之若何曰西国善堂法良意美而其规制不外乎教工艺严部勒洁居室别勤惰而已曷言乎教工艺也各国养济院宽敞异常地基数百亩司事数百人所教工艺男女不同男如做靴鞋理破布制木器铜器铁器等物为一等聪明者教以印书绘画制造织造之细工为一等粗愚者教以农工种茶种谷垦地肥地兴修水利之法为一等女工有作绣货缝衣者有织布者有纺者有修皮者各视其性之所近曲成不遗艺成愿住院者听否则准其出外谋生司事无需索贫民无拘孪即毫无伎俩者入院数年技艺渐精是以莠化为良民皆向善也曷言乎严部勒也泰西之例凡有宴会男女并坐不以为嫌独养济院则又不然如行军然纪律严明部勒整肃男不得入女院女亦不得入男院男院自总管教习医生司事皆以男司之女院除医生男女并用外余皆用女所用者由众公举不得滥用私亲致生獘窦另设一室专稽号簿男女入院先至此室用量身尺细量一周注明年貌籍贯然后拨入某号房屋居住择正人稽察各居其室各习其艺不得有哗噪闯越等情违则严究倘男入女院女入男院并责教习司事约束不严是以规模严肃号令整齐从无獘端也曷言乎洁居室也院中另辟一园多种花果树木和阴阳之气而消疹疠之灾每日进园小步数刻或跳舞打球以舒筋络活血气所居之室大小宽窄各国不同皆洁净无比粉壁洁白装板去潮并设吸水管煤气灯灯头在墙内墙外有螺[丝](师)钉司启闭夜间熄火皆有定时以防意外地底设总火炉各屋皆设铁[筒]轮机激放暖气以代火炉夏间则闭总炉以大轮搧风仍由壁间铁筒而入冬日为暖气筒夏日为风气筒另有浴堂七日必浴被褥亦七日一换室中器用甚备按日打扫绝少尘埃故少疾病曷言乎[别](则)勤惰也男女作工皆有定时晨起后若何早餐后若何晚餐后若何有条不紊勤者奖惰者惩有用纸牌者尤为美善法于公事房悬一牌初至者书名号用十色纸刷印分别等第插于牌上视其勤惰逐渐推移月使本人进内观牌中名次俾知奋勉初进时怠惰者为黑纸是乃最下换至白纸其人已勤而有功倘再加劝勉即奖以物荐以事是人心感化莫不勤奋有为也又有习正院即中国自新所又幼男幼女失所无依及性成顽劣父母不能管束者皆由院收留先化其顽性次教以读书美国习正院屋约三百间除办公房外男院一百六十间女院八十间楼皆四层屋亦洁净男院教者男师四十人一班教以读书识字习学工艺女院教者女师诲以读书识字缝烹煮之法每日工课有定部勒亦严学成后许其父母领出无父母者由总管代为荐事法至良也以上各法如中国官绅能仿而行之则凡不教之民必将渐摩而化奋勉自新岂非天下之福哉按善堂工艺所余于昔年与江浙闽广各同志筹办直赈义捐颇为踊跃经南中放赈善士将余赀及核奖之禀请傅相在天津广设仁善堂当道复筹协助非但义学施医施药施棺且收养无业小童教以工艺织有藤器刻有善书出售惜规模尚[未]宏敞耳窃观各省富商积财以贻子孙不三代而尽散何妨仿设善堂收养万人立德立功名垂不朽乎余夙有是愿恨无大力以为之人各有心心同此理愿以质天下之多财而好善者

　　赛会
泰西以商立国其振兴商务有三要焉以赛会开其始以公司持其继以税则要其终赛会者所以利导之也公司者所以整齐之也税则者所以维持而调护之也中国于此三事皆未能因时制宜取长弃短无惑乎日日言务而商务愈不可问也夫作者之谓圣述者之谓明人工有巧拙精粗物质有良窳美恶自然之理必至之情也得彼之法而亦趋亦步则拙者有时而巧粗者有时而精守我之旧而不见不闻则良者可转而窳美者可转而恶此泰西各国所以有博览会之设也溯赛会之事创之者英京伦敦继之者法京巴黎嗣后迭相举赛各国亦起而踵行奥则设于维也纳美则行于斐剌铁蜚日本则举于东京萃万宝之精英罗五洲之珍异百年之内炫异争奇此亦万国大通必有之事矣洎我　圣清光绪十九年即西历一千八百九十三年美人赛会于希加哥为科布伦探获美洲之日阅寒暑四百周其气象规模尤极天下之大观为古今所未有其会分[四]大部议院选派通国各会为第一部希加哥本邦之以利奴瓦会第二部女董会为第三部襄助会为第四部四部之外又举一人以为会总以总其成分院共计十五一农工院一种植院一生灵院一渔务院一矿务院一机器院一运务院一工艺院一电务院一技艺院一政务院一林木院一邮政院一文艺院一邻政院有条不紊无美不臻所建地基共七十余亩各院房屋占地合五百万平方尺其中花草木园囿池塘无所不备所收之费计股赀五百万元希加哥续五百万元预计游赀约一千七百万元售照会等项一百万元会毕折卸物料值银三百万元共应收美银二千一百万元所出之费计地基等项一千二百七十六万六千八百九十元建造等费三百三十万八千五百六十三元开院费一百五十五万元共银一千七百六十二万五千四百五十三元据此计算本可赢银三百万元有奇嗣因人役过多费用过大又请议院拨助五百万元然游人逐日增多不致亏耗也美人于此一会不惜工本如此岂特以为观美哉诚以一物不知儒者所耻而万物皆备圣功所基此会角九州岛万国之珍奇备海澨山陬之物产非此不足以扩识见励才能振工商兴利赖开院之经费抵以每人每日之游赀数百万金钱取之如寄而客之所得饮食之所资电报轮船铁路马车之所费本国商民所获之利且什百千万而未已焉地虽寥落商贾骤兴费亦浩繁国家无损此利国利民之见于当日者也凡人耳无所闻目无所见则虽有良法美意亦苦于效法之无从今萃各国之工艺以巧争则我所已能者可以精益求精我所未能者可以学其所学较之凭虚臆造难易殊矣合各洲之物产以比较优劣则本国所已有者应如何益务扩充本国所未有者应如何渐行推广较之孤陋寡闻者智愚悬隔矣不必家喻户晓而可以开愚贱之心思不必越国过都而可以发颛蒙之耳目故各国当赛[会]之后其民之灵明日辟工艺日精物产日增商务日盛此利国利民之见于后日者也夫事至国与民皆利上与下交益目前与日后均收效无穷而独于古所未有而疑之西人所有中国所未有而弃之此何说也比年以来中国之商务衰矣民力竭矣国帑空矣事事不如人事事受制于人而侈然曰我大国也彼小国也既不能令又不受命本有致富强之道而自暴自弃不见不闻一任吾民之困苦颠连而漠然不以为之意圣贤之用心固如是乎故欲富华民必兴商务[欲兴商务]必开会场欲筹赛会之区必自上海始

上海为中西总汇江海要冲轮电还声闻不隔赛会之集股招商而酌提官以为之襄助建屋辟地必广必精届期照会各国外部将工艺制造各种对象一体入会陈设派有名望之人比较得失品评优劣自南洋大臣以下均自至会场观览以重其事先期出报知照中国十八省各镇各埠工商人等均准入会游观应需何物即可出赀购买立定价目无伪无欺酌收游赀以助经费均仿各国赛会章程办理仍先由出使大臣知照各国详译立会旧章参酌中西务期美善其有裨民生国计者非浅鲜矣如虑中国此时工艺尚未讲求不能如各国之精益求精卓著成效则可如日本办法先于内地各镇埠试行工艺农桑矿产耕织各小会胪列中国自有诸物而他国有何新法新器则官为购置以扩见闻仍酌收游赀以助经费嗣后逐渐推广每岁扩充期以十年不惟远胜东洋当无难与英美各国齐驱并驾矣或疑此项经费为数颇巨事前既无所出事后又无所归不知设会之后游人必多所收游赀应足相抵今日各镇埠迎神赛会无益之费累万盈千游手好闲者动因而肇事如何移此项赀财以开博览之会则美利既难悉数而积獘亦可顿除此裕民足国之先声即致富通商之实效也五行八政探洪范之精制用理财挈周官之要当事者高见远识一转移间而已矣泰西各业莫不有会商人有商务会兵官有兵官会格物士有格物会读书人有文学会天文学士有天文会地理学士有地理会丹青学士有丹青会机器师有制造会种植人有花木会医士有医学会习算法者有算学会讲格致者有化学会电学会光学会业蚕桑者有蚕桑会武弁有功课会农功有赛物会至各省各郡各邑莫不有会而善举之会尤伙不胜数英京一处多至五百余所其它国他邑可知虽立法各有不同而讲求实效及救人救世之苦心则无不同也凡会所皆建大屋广厦连云深堂容众与会有名者皆可至会所中读书习学各艺借榻居处及招宴议事论公聚集同志考究得失弃短从长一示大公无我善与人同之意其所以必分门别类者取专门而后可名家之意故一技可名微长必录而后众善毕举万物皆备也西士李提摩太泰西新史言之綦详兹持摘论其大如此耳曩者王爵棠星使自法返沪谓法国艺文会即艺术会其所习实不止术艺法人谓文学之事大之足以治国理财小之足以资生制器欧西文学昔推法兰西为巨擘书院林立比都人士靡不呫哔辛勤力求淹博于天算舆地格致机器诸学精益求精标新领异为师长者尤加甄别始得与此选无滥取无循情数十年来各国无不争相讲求于学校论中已详言之矣然欧西各国公牍来皆用法文以法之儒者最称博雅也商家多用英文者以英人通商最早最广也特于巴黎设立总会会中为首者约计二百人簿给禄糈稍足酬劳而已外尚有四十余人自愿不受俸薪余则襄办三十六人躬亲细务者二百二十人以故责专虑密训迪有资会中分类有五曰亚格得尼专习词令曰亚得格尼别列列达专习文辞兼攻考据曰亚格得尼得赛恩士专习技艺其中区分条目凡十有二门如医学数学格致学药学机器学各务专精求通理要曰亚格得尼特布遏士专习匠事丹漆雕镂制作音乐必穷精良微妙之境而后已曰亚格得尼德赛恩士摩拉黎士抑波黎特讲求经济考察律令以通制度典章之要此五端乃其大者至于外会亦归总会经理如考求遗闻事则有安特瓜里恩之会崇尚博学广问则有飞啰麻狄之会讲明格物致知则有拿查辣耳希式多黎之会详究地理舆图则有依阿格拉飞格尔之会审察各国风土民情山川人物则有式达特士特尔之会攻治百工材艺则有飞啰德取匿之会专讲剖割人物凡人物有患病中毒死者例得割剖验视以审知其受病之所在西医中有此一端然亦必其人自愿损躯乃可李时珍本草木乃伊之殆即由此传闻耳则有亚拿多迷格尔之会辨别耕种播植则有亚格黎格耳查拉尔之会其它若赛画会赛花会赛马会无不各有会场先期布告各新闻纸届时远近咸集藉以讲[求]其孰良孰楛孰妍孰媸孰宜寒孰宜燠孰可转移孰为定质其优者例得奖赏并载之新闻纸俾通国咸知以资鼓励下至豢养牛羊以及各色犬类亦莫不有会宜其硕大蕃滋为中土所不能及也

　　训俗
天下之治乱孰为之民心之善恶为之也民性本善也其不幸而流为匪僻者非生而恶也生长乡闾不闻教化耳目所蔽习与性成矣户口蕃衍俯仰无资饥寒所躯铤而走险矣承平之日上下龂龂然日惧以桁杨刀锯而陷于死亡者累累然相续也其或上失其道则揭竿斩木弄兵潢池之中幸而将帅得人士卒选练萃群策群力不分首从草薙而擒狝之而此伏尸流血绝胫断脰者皆国家不教之愚民也反之仁爱之天心忍乎不忍古者悬书读法以士乡礼饮酒化天下于尊亲礼让之间所谓观化于乡而知王道之易易者皆有实心实政以诱掖斯民所由俗美化行而乱萌潜杜秦汉以还以文法治天下欲尽愚黔首以惟所欲为古意荡然一无存者我有民而不能自教彼佛老二氏乃得恃其天堂地狱修斋忏悔之说乘隙而入之其本意固亦劝人为善也而愚民靡然归之若流水二千年来之君若相亦自以国家之教化未足以及斯民姑听客所为而淫祀之兴遂盈于天下自有明万历以后彼天主耶稣之教亦得以势利诱肆其簧鼓而瞷我之虚法兰西之君臣专以传教亡人之国阴谋诡计四海皆知既已诱致南交取越南如反掌矣中国之户口四万万而终不自教听外人取而教之恐祸患之乘更有非意料所及者然则有民而不能自教其病之中于内者推原祸本则粤捻诸乱所由生此前事之不可不惩也昔年发逆外夷之祸皆起自东南今广东赌博之盛盗贼之多甲于天下若无教化甚为杞忧其忧之伏于外者环顾中区则俄法诸邦所同觊此后患之不可不毖也我　朝　列圣相承追踪三古特颁　圣谕广训令官吏岁时宣讲以劝化愚民今　上复颁雍正时　钦定劝善要言一书用扶世而翼教所以为斯民计者周且挚矣惟朝野上下大抵奉行故事置之高阁则考察未及经费未筹之所致也今各州县教官几同疣赘似宜责成教官三八宣讲而府县就近稽查仍筹经费听讲者以饔劝化若干记以簿籍岁由学政综核其成者有成效者保升知县此城邑宣讲之法也各乡各镇在三百家以上者由教官遴选公平之生监绅耆亦筹经费置立公所按期宣讲听讲者授以餐劝化若干藉而记之以申于教官转详学政移咨吏部三年有效量予出身此乡镇宣讲之法也所讲以　圣谕要言为主而以孔孟之道程朱之学旁通曲畅务求有当于人心行之二十年而天下风俗有不焕然丕变者未之有也我朝朔望讲乡约讲　圣谕于矮屋之下或庙宇檐前何如西人按七日一聚会于大庙堂中列椅而坐肃然静听讲经者皆饱学宿儒非华人之讲乡约者仅识十六条　圣训而已我国无知者多宜饬各省教谕认真宣讲　圣训尤望官绅集赀请黉门秀士科甲中人员如泰西之牧师于各州县按旬宣讲圣教于学宫或庙宇客堂之中不论士农工商皆可入听以正人心大抵人心不正由于风俗不善风俗不善由于教化未敷耳至于海外贸易工作之商民不下数千百万五方杂处良莠不齐赌杀凶欧之案层见迭出其性情良懦者则入天主耶稣之教舍正道入异端蚩蚩者氓莫非　天朝之赤子恝然竟置之度外岂仁人怙冒之心今海外通商各埠既设领事以抚驭华民矣似宜就地筹捐建立书院以教聪颖子弟仍广筹经费置备公所按时宣讲　圣谕广训劝善要言或由领事延聘达人或由领事自每逢朔望及礼拜日期逐条宣讲听讲者亦记以籍授以餐岁由出使大臣稽其功过勤者优奖违者扣除并于折内声叙至中外宣讲之人固须品学端粹亦必辩才无碍始足动人听闻有一华人入西教充牧师在教堂宣讲听者甚众嗣因与其师不合出堂下乡宣讲孔孟之教听者益众可知口给之所关为至巨也彼佛老浮游之论天方天主荒唐牵强之辞何足与我中土之圣道王言互相比儗果得认真经理他日太阳首出爝火皆消洪钟一鸣万声皆寂万姓既改恶从善永无犯上作乱之萌万邦亦一道同风知学圣尊　王之义所谓凡有血气莫不尊亲者此其权舆要领矣高见远识之君子慎勿以为迂也
  </div>
  <div class="pagination">
   <a href="皇朝经世文三编_page40.html">
    上一页
   </a>
   <span>
    ...
   </span>
   <a href="皇朝经世文三编_page36.html">
    36
   </a>
   <a href="皇朝经世文三编_page37.html">
    37
   </a>
   <a href="皇朝经世文三编_page38.html">
    38
   </a>
   <a href="皇朝经世文三编_page39.html">
    39
   </a>
   <a href="皇朝经世文三编_page40.html">
    40
   </a>
   <span class="current-page">
    41
   </span>
   <a href="皇朝经世文三编_page42.html">
    42
   </a>
   <a href="皇朝经世文三编_page43.html">
    43
   </a>
   <a href="皇朝经世文三编_page44.html">
    44
   </a>
   <a href="皇朝经世文三编_page45.html">
    45
   </a>
   <a href="皇朝经世文三编_page46.html">
    46
   </a>
   <span>
    ...
   </span>
   <a href="皇朝经世文三编_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
