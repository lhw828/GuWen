<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 284 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 284 页/共 287 页
  </h1>
  <div class="content">
   见异思迁者斯民之常情矜奇好诡者细人之恒态窃以为性相近而习相远性者湛然虚明乃人之本质犹白者一尘不染乃物之本色故性之习于上则上习于下则下犹白者近于朱则赤近于墨则黑然赤者尚易染于黑黑则断难返乎赤犹上者每易流于下下则倍难企乎上此古人所以立教以防其弊相机以导其宜不使志虑聪明用于无益之地也上海一隅为五方杂处中国二十一省外又有通商一十三国其余穷岛遐荒更难悉数富商大贾荟萃于斯戏院之堂皇妓寮之繁密酒楼之精洁室之辉煌已为他处所未有至于洋货之新奇洋行之齐整陆离光怪初游沪地者视之如入山阴道上应接不暇富有腰缠者遂各逞雄豪挥金如土致曲部优伶望若贵家公子勾栏妓女装成洛水神仙而纨子弟轻薄少年遂艳而羡之黑衣宽辫短服花鞋手则插于腰间帽或覆诸眉上意气扬扬以为京式其妇女之为时世妆惟亦勾栏之是效夫以清白子弟清门妇女而自效优伶自效娼妓其习于下者孰甚于此然此犹华人之饰在他处虽甚诡异在上海习见之余已觉无甚异趣于是见洋行之执事洋人之崽仔食洋人之唾余洋人之衣服更相慕效以为是固饱洋饭做洋商发洋财得洋派者目下国家既重洋务非沾洋气习洋式不足为时髦之选因是一请客也山珍海错非不备具必吃番菜乃为客一衣也纱绫罗非不华美必用洋绸乃为出众一房屋也曲廊长榭非不幽雅必盖洋楼乃为别致一器用也红木紫檀非不贵重必购洋制乃为新奇见西人公余之时喜乘马车游览忻然慕之每于夕阳西坠挟妓登车面带细边眼镜口衔吕宋纸左控缰而右引策驰骤于平原浅草间以为尽西人之能事以自鸣得意故同治年间领事公馆与各洋行所置马车祇二三十辆迩来四马路一带马车行多至一二十家而逢礼拜等日且有应接不暇之势亦可见逐逐者之众然乳臭之子究以不惯控纵伤人肇祸时有所闻而当局竟不之悔旁观亦不为戒其尤可嗤者溽暑困人披襟磅尚觉岑岑汗下而裹以洋线衫一袭浑身紧缚以为适意如狝猴然以为雅观蒸出遍体汗瘢满身子尚以为能收汗令人诚不可解揣其意无非以为趋时因屏一切而不之顾至其下者皮鞋席帽俨作夷装是皆马夫等一流人更无足责噫纷纷扰扰举国若狂用彝变夏恬不知羞岂非以目下轮船枪炮电圹及一切机器不能无籍于西人遂令高其声价一言及西人若有不胜郑重者而庸俗之辈竞思假其末光以为荣耀不知西人之挟以为重者岂饮食衣服之精致房屋器用之讲求哉尝观西人一事一物无不殚心竭力精益求精故一切制造蒸蒸日上不探其制作之精而效其服用之侈是遗精华而拾糟粕得勿为西人所窃笑乃或以西人智巧实本天成而中国聪颖子弟又为诗书所故祇得让彼西人要知此皆面墙之论似是而非中国文明早启古今才士制作之巧高出西人者不知凡几特中国所重在彼不在此故其人没而其法不传至诗书者圣贤之训圣人者百世之师西人诸学无非本乎格致而致知格物早见于圣经盖圣人以格致为入手之端治平为成功之竟后世诸儒高语治平而格致一途遂未及考至以近世中国假诚正修齐之虚名外洋务格物致知之实际所谓五谷不熟不如荑稗正坐此患然物极必返教贵因材今既慕效西人之所为凡并其所谓天学算学电学医学气学化学光学重学以及舆图测量制造诸学或精研一道或兼习数门潜心探讨一步一趋以中国山川之灵人材之众果肆实力何不可驾西人而上之将见有以胜西人傲西人胡仅慕效夫西人哉至衣食器物各国有名国之所宜各国有各国之恒制不能强西以就中亦何必移中以从西堂堂中国体度有常惟彼少年何不日习于上而必冒洋行之执事类洋人之细仔以自流于下哉吾愿为见异思迁矜奇好诡者作一当头棒喝

　　借西俗以袪中弊说
人亦有言不求有功先求无过今中国之天下易于图功乎易于得过乎不待智者而决矣风俗颓敝廉耻道丧易于得过者一也民穷财尽公私束手易于得过者二也上之不能整饬官方下之不能振兴学校而举世哓哓焉朝陈一策曰理财夕上一书曰练兵果将有以求实效乎抑徒为是揣摩时尚之说以弋取名位乎夫楚材晋用古也有之通变化裁因时为贵言新法者未必皆空谈也所患者有以变中国之法令而无以药中国之人心假如理财有效矣财入于私而公家益困将奈何练兵有效矣兵以藉寇而敌国益强将奈何是犹拳曲拥肿之樗栎虫又蚀之既为朽木而欲以任栋梁之有重不栋折榱崩者哉蒙则谓取效西法未必骤兴中国之政而借观西俗实可渐袪中国之弊试一一拟之中国圣人罕言命而又言不知命无以为君子盖圣贤之所谓命非后世子平家言比也自唐代以后术士始创门命之说所言十二辰生肖虽本古书究嫌穿凿世以命相二端为祸福之蓍蔡其实相犹有据而命则无稽今中国习俗凡男女初生即以堕地年月日时谓之八字授术人推算终身穷达若一成而不易或有无知妇女竟因术士之说妄分爱憎至于长大成人男女婚配则门户相当与否不问也婿妇德性才能不问也惟以术士所推八字为凭约计廿二行省之内四百兆男女之中因此错过好姻缘错配恶姻缘者不知凡几有王者作宜严左道惑人之禁若以西俗例之则本无所谓推命也此弊之可袪者一也西国妇女多读书识字有学为医生者以女医作妇科自能亲切体会至胎产一事亦属之医生故鲜有偾事者中国则以男医为妇科已觉隔膜至于胎产则仅顾胎前产后之调理而于临产紧要关头反掉首不顾任令村媪为政以千金之躯母子两命系之若辈手中宜乎以产难亡者指不胜屈若效西俗即不任以男医亦当广置女医计所保全实众此弊之可袪者二也至于风水一术尤为中国害仆也论之屡矣其源流所出以及唐代曾悬厉禁宋儒助之厉阶均不复赘第言其为害于世则不但择地者停搁葬事起宅者拘泥方向已也南中各省陋俗凡兴土木之工至如盖一坑亦须请命于若辈否则乡邻中有疾病死亡者向兴造之家饶舌不啻为若辈作殴鱼之獭若从西俗虽格致家亦有星盘罗经而并无一切俗说此弊之可袪者三也风会所开渐趋简易窃料再更二三十年中国之弊自可洗除凈尽虽若辈无噉饭处而有所不及顾惟中国之大患在于上下营私欺公罔利而究其所以欺公罔利之故则人人为子孙作马牛也子孙而贤固不屑恃贪息为生活子孙而才亦无需乎此惟不肖之子孙他日得此挥金如土甚至败家为沟中瘠准以报施之道固应尔尔此遗子一经者所以异于遗金满籯也无如贪利之徒仅知姑息无有远图至计或及身见子若孙游惰悔之亦已无及若从西国之俗则男子年逾二十自谋生计不复以衣食累父母父母身后遗财任意持赠伙友仆役或捐助公项善举以期留名后世子孙不得过问是以凡人一生营财皆存自我得之自我用尽之见而无为子孙作马牛之一念在其胸中则虽营财亦知厌足不至如中国嗜利之徒之欲壑难饱也此为中国最大之弊袪之良非易易涉笔及此聊当屠门大嚼若云其效可则在乎世运之转移而不徒期诸人事矣

　　论师西法不足耻
书有之曰德无常时主善为师苟有良法美意无论出自何人我皆可从而效焉当以我不若人为可耻不当以我能取法于人为三十年前洋务始盛西学将兴内外臣工或有言及者思欲崇尚西学仿西法以期可富国强兵此说一开或有以为可行者或有以为不可行者譬诸筑室道旁言人人殊未由衷于一是或言当战胜于朝廷固结民心预防强俄专重陆战其言固为折中之论然我在今日无论陆战水战皆不足以制俄如欲驾驭强邻当先尽其在我在我者何在因其所长而夺其所恃欲得其所长先宜设立西塾讲求洋学仿制洋货如李傅相之所云变法用人其一端也欲得洋人之所长尤在乎造船简器推之于今日之急务势在必行非此则人才不生其不喜洋学者则谓若是殆将用洋学以变华夏也乌乎可夫人才者乃作事之根本必从古圣先贤入手而其趋乃端徒讲洋学愈加败坏尚何人才之可言今制洋器造洋船即不能不学洋学既学洋学即不能不以洋学之精否为人才之取舍今以重洋人机器之故势不能不以是为学问人才无论洋人之教我必不力我之学洋学必不精窃恐天下皆以国家视礼义廉为无用而以洋学为难能而可贵人心必因之以解体其从而习之者必皆无之徒洋器虽精谁与国共缓急哉不知形而上者道也形而下者器也我之所仿习揣摩者但器而已矣于风俗人心固无所改也且洋人之治国顺民上下相通立法未尝不善在创议讲求洋学者原欲藉以为驭外制敌之具岂真欲举大本大原一切捐弃之欤苟以仿制学习其器即谓之师事其人无乃深文曲笔乎至于谓立国贵善用其所长制敌要先知所畏洋人之所长在机器中国之所贵在人心其说固也至谓官吏之畏洋人几于谈虎色变官畏洋人民则不畏洋人洋人敢与官争而不敢与民抗其畏我民人之心更甚于我之畏彼利器不知小民之性勇于衅而啬于祸一时偶激其忿遂至奋其空拳蹈死不顾卒至祸起于民咎归于官若至不可收拾适贻君父之忧地方官与士大夫平日但当时为劝导以广开其心志若欲簧鼓民心将藉以生洋人之畏则其计亦殊左矣从来古今之变每出于所备之外洋人叩关互市入处中土为自昔所未闻洋人思深虑远其心计之密百倍于我数十年来已洞见我之症结悉知我之隐徼每有中外密陈之件臣民所不得而知洋人早已探闻或互相传言着为论说或刊诸日报代为设谋其学我之语言文字者殊不乏人或归咎于设立电线之故通商口岸有要紧消息往往借电线传发故彼得而知之独详或以为此皆由讲求机器以来依信洋人防维不周不免泄陋不知皆非也洋人既近在我之肘腋藩篱尽撤重门本已洞门今反欲深闭而固拒能乎不能今惟有加意怀柔壹志和好开诚心布公道与之相见以天造机器筑铁路开诸矿具商务广制造设学校延聘泰西有名之士以教我民为导其先路盖必先师其所长以与之从事而后富厚可基民足而君无不足国既富矣而后自强可冀也至于练水师募陆营亦必以西法而尚可缓图不观之日本乎始皆哂其变本加厉徒袭皮毛乃一变而致富强几可与泰西诸雄国并驾齐驱其效不已可乎又不观之于宋乎不知所以待与国之道徒事自尊以卑人既不能内修政治外诘戎兵而徒溺于宴安士大夫徒知正笏垂绅高谈理学坐是日弱国是遂致不振且也改法之始本末易言上下皆狃于成见锢于积习贿于风气之未开也苟士大夫能破除成见改变积习幡然尽师其所长着有成效民人自能靡然从风其权固操之自上也乎采取其所言以供我用亦何师事洋人之有而必鳃鳃焉以为可傎孰甚焉故我直告之曰师西法不足

　　西法西器已有成效说
凡事随运会为变迁未至其特虽有料事者能据当前之势以后来之事则人必不信夫中土之局于用兵一道至今日而屡易所用矣自车战废而弓矢之利变而为刀枪自火器兴而刀枪之利又变而为药弹论者谓周官五兵虽备其器而时尚所用如五德之递王五色之异尚也我　朝龙兴辽渖以火器取天下是以营制不废弓矢刀鎗而兼备鸟枪炮弹诸物于是火器之精胜于历代而兵丁练习均以火器相高不谓泰西诸国通道内海而火器之利尤精于中国人谓西国之所尚与中国异而不知运会之推迁非人力所能为也凡中国官士皆曰中国以文物之盛甲于海外诸邦行王道者不尚霸功虽西人火器精利何足效焉不谓时至今日竟有不能不效者中国以为极精而持鸟枪装大炮以与西兵御则皆相顾无色同治之初剿平粤逆非购用西器焉能成此大功是故道光咸丰间西人以通商换约为词与我中国相难竟为所挫旋经修和结好贸易往来西人不私其所利以药弹鎗炮贩入中国遂以平粤逆剿捻回于是当道诸公深知其利始而不惜巨帑购用其器继而不吝大工仿造其器至于今日制造局设矣船政局久开矣轮船招商局试行矣水雷演放矣铁甲船议买矣虽现在创始之际不能如西国之精良而较之咸同以前固已多此精器妙法岂当道者徒为此不急之务哉近来西国新报每有揣度中国之势而相为创论者谓从前英人之来中国用兵不多军资有限今中国苟有事与英人失和两国用兵则非若从前之易必至多调兵士多糜军费故国中诸人均有不愿与中国失和之意此言大抵为云南戕害英员事未经查明议妥故揆度将来而发为此言细揣其意亦谓中国近来仿西法制西器虽未能精造其极而声威所著已令彼国之人咸有畏葸观望之念亦可见中国之声威已有日渐加强之效而非若道咸间之受西人欺侮也故今日之事识时务者皆谓既仿西法造西器必当精益求精不可半涂而废而凿空者往往方巾幅袍作危言庄论曰吾中国岂藉学西法西器哉王道不尚近功有文事即有武备忠信为干橹礼义为甲冑岂若霸者专以小大众寡强弱为衡哉噫此言也何其不思之甚耶夫中国者五帝三王相传之中国也既曰中国行王道何以秦汉以来封建夷而为郡县井田易而为私产哉斯何时乎而犹曰王道乎故运会不至极变虽百口料事而人不肯信居今日之世而盛称西法之善惟曾经倡议仿造者尚以为言合于理若唔窗下以且夫尝谓为生涯者必将曰某人信天主矣拜耶稣矣为西人卖军器者揽生意矣出告白矣纷纷诋毁止此数言而必不肯以西法为可学以西器为可造以当事所为者为正经也尝闻乡人述谚曰运好财来推不去运乖求财财不来一人驳之曰然则尔安居室中不求饮不求食尔运不至死自有酒浆肉食从瓦檐而降耶乡人不能答今之作是语者何以异乎乡人乎大抵弱国之势一见立分弱而求强无所以自强之道犹久病不药而听命于天今西报所论正如病者已得良医数剂之后渐见起色而外因邪感有不能侵染之势也言出西人事关中国窃当事者谂知病有瘥意既清理而投以补剂也

　　中西一贯之道论
世之好谈洋务者动谓居今日而欲治中国非中国之法所能治也必举二千年相因之积习屏之除之改弦而更张之而国乃可以富强矫其弊者又或专斥少年新进喜事之人以为我中国自有典章文物何必参用西法致涉纷更遂有李文靖作相时一切报罢之概不知皆一偏之见也溯自中国开辟以来所谓九头循蜚因提禅通诸纪巨神千五百岁　　六十四民皆荒诞而不足信自太昊炎帝有熊氏作竭数圣人之心思才力而后易茹毛为烹易巢穴为宫室易皮币为衣裳结绳不可以为治也代之以书契男女不可以无别也制之为嫁娶民有疾病不可无疗治也乃辨君臣佐使之义察温寒平热之品为制医药而人道稍稍备矣至历尧舜禹汤文武之世而礼乐制度乃粲然大备故孔子删书断自唐虞而论治法必宗三代此中国二千年相传之旧如水之有源木之有本不必渊博者而始知也外国亦未尝不然即如日本国纪有所谓神武天皇者开山林营宫室抚育黎元恢张丕业而国势乃大兴亚非利加则以挪亚子罕为始祖子孙繁衍于各邦欧罗巴则称希腊各国首被东方之化耕田造器百务用兴继希腊者为罗马创业垂统疆宇四辟始成混一欧土之势阿美利加则又谓自墨西哥迤南诸部尚有城堡寺院故墟屋瓦突镀金诸器类皆数千年前旧物意古时必有数百万开明之民立国于此者征之各国之史知开辟以后大都有所谓圣人者为之开物成务而国与天地乃有所与立假使中国数圣人生于欧非等洲则欧非等洲亦将奉中国之教与我无异假使外国所谓圣人者生于中国则中国之人亦将奉欧非等洲之教与彼无异故予尝谓地有中西之限而道则无所谓中西也惟政与教则中西有大异之处西国有民主之国有君主之国有君民共主之国亦有始则君主而近今易为民主之国中国则三王传子以后自有正统无所谓民主也中国之教尊崇儒术自汉高祖过鲁以太牢祀孔子而儒者乃传之千万世而弥远即老子以清凈无为为道家之祖汉明帝遣使至天竺求佛法中国遂有佛教天方之士又创为马哈默教俗呼回回教是三教者中国虽或有之要皆劝诱愚俗不及儒教之尊若泰西各国本基督一教分而为三其中见解各殊规模亦异一曰耶稣教英国德国丹国荷兰瑞威等国从之一曰天主教意大利法兰西葡萄牙比利时等国从之一曰希腊教小亚细亚欧罗巴之东俄罗斯希腊等国从之其教或盛或衰或分或合而中国通商以来彼教士则必周流各地劝导人民使之尊崇其教一若与中国儒教相等者夫儒教教也耶稣天主等教亦教也书曰天佑下民作之君作之师君长一国一时师长数十国数百世自东海至西海自南极之北极国万数里亿数人恒河沙数苟无人焉魁之桀之纲之纪之离之合之亦何能相传至于今日哉自必有道焉苟握其道则我将取彼教之所长以益我之短彼亦取我教之所长以益彼之短两相益而彼我无门户之分将五洲之大易其各不相涉之故为风同道一之庥亦安见其必不可也顾或谓我　朝能并回部不能使天山南路舍回教而被儒服能服香蒙不能使西藏漠北舍黄教而诵六经俄罗斯兼并西北英吉利蚕食东南而不能使黄帽白帽之方尽奉天主耶稣等教盖必有所限而不能相强者不知环海五大洲刚柔虽异燥湿虽殊而顾同圆趾同方耳目口鼻亦皆同欲因其教不异其俗齐其政不易其宜何必不可偕之大道乎我故曰地则有中西之限而道则无所谓中西也

　　中国人才易于通变说
通商二百载交涉五十年欧西之运趋于亚东而支那震旦之人于是受其害屡挫而不振屡而不辱守旧不变而神州赡部之民于是为诸国诟然而先后数十年日本以东海三岛蹶然兴暹罗以西南僻地公然强独至所谓中国者不能兴不能强如地球上最重之物质虽大力者推之而不动岂不可怪哉金楙基曰外人之诟中国也甚矣曰弃类曰废物废物犹足以制以为用而于人乎吾今乃考得中国之人才无不有可变之质点而病在变之者不得其术吾得其术亟欲问诸世未识有广而行之否也今夫梁氏之斥守旧党也曰考据词章帖括夫括帖括之为学谬妄迂诞虫鸣而蛙噪斯不足以昌　圣学而广吾道也信矣若夫考据词章之士其善者未尝不通一十三经传注之说二千年史氏之册旁参百家博览掌故亦既萃毕生之精力而成是学卒然号于众曰革旧此宜其深闭固距而开新守旧之党两战而不得下何其不善变通哉通变之善者若何曰变以因不变以革博奥者变而达纤屑者变而用瞻给者变而才泥古者变而适游艺者变而器观望者变而力废滞者变而任屡变益进不十年斐然出而为国家任其事其亦有乐闻者乎中国经籍之分四部始于隋唐之志而近时西国大学校乃亦有经法智医之课可谓不谋而合矣经者彼土教门之说中国人士唾弃而不屑道乃尊诸甲部重以专课视为卫教之用固知吾中国经师大儒如易书诗三礼诸家深通微言妙达大义非独有功　先圣抑亦种族之赖以存人心之赖以植学者瓣香勿替尊崇赞叹之不暇而可与一材一艺之士同类而笑之耶若乃折衷许鄦能说古制旧解繁重援按以晰虽辟异己之义要归合圣是谓专经之学宜课以经世责以大体试诸政事谙习律令则上可备顾问之选下亦能补议院之数矣稽史籍辅以记载间采稗杂撰为表志迁固杜马之遗漏虽在异代如见兴革是谓全史之学宜策以累代治乱问其列国典制授之章程条例之事俾竭心力则上可胜草制之任下亦能任总署之员矣考订篆籀博览奇字上溯仓佉之岐下穷满汉蒙回托忒之变孳乳繁颐不眩于目九州岛方言部分齿腭三史国语对音还声差错微茫不荧于耳是谓六书音均之学宜授以罗马古学拉丁文义法文英语旁通曲畅则尊可居教习之任次亦能称译局之才矣夙图经餍观方志九州岛沿革闭日可谈水道河源经支必辨游屩所至披剔金石是为古今舆地之学宜问以塞策以建置准诸经纬两线推及文质二学终以测绘较诸盲谈当得依据则出可胜游历之选处亦能成地学之家矣刺取训诂笺注虫夭关睢何形驺虞何状乌灭字天鸡重名平仲君迁留夷象谷诗疏雅训所陈妙晰理致是为鸟兽虫鱼草木之学宜授以百鸟百兽之图动物植物之性嘉花各菜之益考察治虫之法多识博物当所乐闻则为动植物学之家矣究心律吕妙通正变钟鸣铁跃知所感召瑟谱琴操间入新弄是谓音律之学宜授以西国传声诸学空气缓急声点聚散殚绝精虑务为新器则声学一家又可以不烦求而得矣考订文献志在好事或讲肉谱问纂目录稽古有荣劬剧不倦是谓谱录之学宜授以西人之名物象数厘次整齐撰为表谱歌或订世系或广提要梯桄蒙学则本业不废哀然为西学之导师矣词藻温丽议论宏博上追周汉下烁唐宋通方之才自堪经世其有俳青俪白小言詹詹文宗庾徐诗元白嗜好所存苦无可宜授以欧州古史及列国兴盛诸绩俾逐事讽赞务取激发志气风行不禁则既须搜采之勤又广观感之益人己之间必能两受其利矣凡此通变皆属因才一准微权两忘扞格中学不坠西学亦兴　先圣有知当韪吾说

　至若衿缨已列志在游学气概豁达才优从政宜课以公法西律俾得比例务极变化则内可助府县办交涉之案外亦可充领事之才矣学书不成矫托利济涉灵素少知切宜课以西医内外诸科病名药物诸表心灵全体诸学送入西医学院进考化电而止则庸医杀人之祸可澹而中西医学或有集其成矣心灵手敏能制奇器才质不下苦无学问宜课以西艺知新工程致富汽机发轫等籍俾出意匠仿制刱造呈请奖激许以专利则不数年洋货少滞又有能涉声光化重汽电之藩矣耕读儒素田园饱食与农为邻初无远志宜课以西国农学新法或种植畜牧颁示农报依样试利市必倍则化导乡曲异日必为农师之魁矣其它五金矿师军械船政须关实非可径造凡诸遗派生徒不得弃置闲散更有聪俊子弟登往电局考究新理制成机式合亟试用以为鼓励如是则中国无弃才朝廷得资用后起有激发向所谓守旧诸党一转移间将新知愈开旧闻一扩昔昔焉惟恐国家开新之不力而又何深闭固距之有乎难者曰子之说左帖括而右考据词章令中西各学堂之生徒年十五以上二十五以下莫非帖括之士斐然且有成效矣而考据词章之士未尝过而问若是顾谁为通变耶释之曰吾非敢薄帖括士帖括之不足为学非犹夫向者诸士之学之成而不肯变其计今中西各学堂之生徒质点已具又有离宗之病苟各得名通巨儒分领教习之任又尽采西国学校规制于语言文字数时外俾得以余力考验图史历算心灵医理声光碉电汽重化热之类分门督课彼所变岂出向者诸人下区区舌人之才云尔哉吾所恫者老于文事之辈阐其乡曲学究之新法坐比握铅椠演讲义习钓渡乡墨必咸同词赋必馆阁野悍自是误入种类如顽石之性不复可加以铏错吾考之三日而未见有可变之质点此则所谓无术者也问者曰彼乡曲学究生无益于世出不用于时任其自封自闭而不克变也足矣子何窃窃焉恫之为耶曰噫此人才消长绝续之关系庄子所谓害马西人所谓病蚕之种讵宜轻视哉无已则有二术曰立教授之禁改学塾之章前所说吾行卑而言弱禁果行学校科举之变也久矣后所说吾得诸梁氏之通议而特括其要曰必习算必读歌习算则为异日立诸学之根读歌则塾师易于讲解童蒙便于知识而尤愿成才者勿自秘苦口者勿惮劳推保种之心以保国推爱教之心以爱才缏引而途通云合而雾集无使外人操我权而越我俎笑我之不才而终制我之死命此则私衷所为窃愿者也问者曰子之言诚痛痒切今世又合中西之撰通两家之驿骑一以贯之者矣抑推演而信行之者谁与应之曰夫昌　圣教振国辱任艰巨称使才此在其人之识量与成就非吾向者之言所能域也若乃烛学校科举之弊分储才实学各馆之劳矫同文方言中西学堂之失而一吐魁垒奇雅之士之气不尺寸务为通才吾所言必有闇合者矣以三千年广大之教宗至今日而无一士足用于天下有心世道之君子必耻之故欲复　先圣之初意御外人之诟病变质斯变学爱教必爱才出吾言以为左证

　　论好古之弊
呜呼今日中国之所以贫弱者其古人使之乎虽然古人往矣其何以能贫弱中国哉乃今世之人拘泥于古不肯因时制宜随世变而立政教以致之也夫中华人士好古之积习自秦汉以来以迄于今数千年之久深中于人心牢不可破其下焉者固无论矣即上焉者亦不过考据六经之训诂十三经之字体或怡情适性于魏碑晋帖之间或消遣光阴于钟鼎金石之中卒无有一豪杰非常之人大声疾呼振聋发瞶除其惑而袪其弊所以长此昏昏久睡不醒愿锢其聪明智慧而不悔甘受外人之侮而不忧可哀也已余尝游于英京伦敦法京巴黎及德都柏林以及义比等国名都大邑观其政教法度之善制造技艺之精心窃讶之以为欧洲各国其建立近者不过数十年远者亦不过数百年耳其何以能至于斯因细思其故而始知政教法度之所以善者其初未尝善由于屡经改变以至于善制造技艺之所以精者其初亦未尝精由于尽心考求以至于精又细察其民何以屡经改变而不惮烦尽心考求而不畏难则又因绝无是古非今之积习所以化学格致之理日出而不穷新法新学月异而岁不同学问之广且大固由于此而国家之富且强亦因此而致因慨我中国土地之广大物产之饶富人民之秀慧实不亚于泰西各邦苟能人人极其耳目心思上下合力研究新理及一切富民强国之道则自商周以来三千年制造技艺学问之精良国家之富强非第可与西国并驾齐驱且将驾而上之彼必来师我之长效我之法视我若父兄而我视彼如子弟矣何至如今日步步望其后尘事事效其所为彼反视我如子弟我视彼反若父兄哉噫嘻此皆好古二字以自误也难之者曰子之所言毋乃太甚请即以大易一书征之其言曰古者包牺氏之王天下也作结绳而为罔罟以佃以鱼神农氏作斲木为耜揉木为耒耒耨之利以教天下黄帝尧舜刳木为舟剡木为楫舟楫之利以济不通服牛乘马引重致远以利天下断木为杵掘地为臼臼杵之利万民以济弦木为弧剡木为矢弧矢之利以威天下上古穴居而野处后世圣人易之以宫室上古结绳而治后世圣人易之以书契后世之百工技艺服食器用皆古圣人精心创造者也且周礼考工一记乃古人讲求制造专门之书子岂童而习焉长而忘之乎余应之曰三代以前民无好古之心所以圣人有所制造而民乐从无扞格之患假使后世之人而居三代之世则见包牺氏之罔罟必将曰非古也不可从见神农氏之耒耜彼又将曰非古也不可从见黄帝尧舜之舟楫以及服牛乘马杵臼之利弧矢之威彼又将曰非古也不可从呜呼好古之人幸生于三代之后享古人制造之益于无穷苟使三代以前之人物亦有牢不可破好古之积习则将长此榛榛狉狉穴居野处茹毛饮血之天下矣难者又曰孔子圣人也然一则曰信而好古再则曰好古敏以求之中国自古以来以好古为学问之宗旨子何咎焉余哂之曰圣人之好古将考古而征今即温故知新之意非好古而忘今也考古以征今事理之当然好古而忘今偏僻之怪性后世学者误读圣人之书以致偾事者此类是也余又尝综而论之自古至今之天下犹人之自幼而壮也古圣人之制作后世谨守而不敢增损改变以求古人所未备未精者犹幼之所学及长而自以为满并无不足之意也一旦西人航海来华立约通商于是见其制造之精美技艺之工巧相形之下自愧不如因生忌之心复逞其虚懦之气以遂其好古之私口出大言以为　祖宗自有成法汉家自有制度何必效颦哉此念一生自觉心广体胖其乐洋洋考据六经之训诂十三经之字体如故也怡情适性于魏碑晋帖之间亦如故也消遣光阴于钟鼎金石之中更如故也而不知视耽耽而欲逐逐者且将观衅而动择肥而噬矣今日之败于日本犹其小焉者也虽然欲去此好古之积习其权在君相之转移一旦翻然丕变痛除旧习革去一日弊政崇尚一切新法天下耳目为之一新振作精神实事求是于是国可强民可富本固而邦寍矣非然者亚洲数千年文物之邦非徒见欺于外人将有不可思议者矣可不惧哉可不惧哉

　　人才囿于风气说
闲尝旷览五洲之大环顾二十一行省之遥近微之乡里亲党僚友之间将以人才之能开风气乎亦仍是风气之能囿人才耳英国尚文以持盈保泰为上策不能责以约纵连横之事德法尚武以战胜攻取为要图不能语以讲让行仁之道俄处西北之垠神州奥区得气最厚其智略实足兼文武而考其政治大半取法欧西以开疆拓土富国强兵为急常有席卷西陲囊括东海之势而欲进之以大事小以小事大如汤文之百里七十里以德服人而卒王天下者亿千万年终莫能及何也风气使然也即如我中国二十一行省其间风气刚柔强弱敦薄秀野各有不同遇承平之世则江浙人才辈出矣遇纷乱之时则湘淮人才辈出矣此外各直省豪杰之士间世一生大抵皆能利物利人有裨实用虽一省之中各有不齐一郡一邑之中亦各有不齐而观其所出之人才即可知其风气之善恶而风气之故竟有不能转移者不但商贾者不之知即读书者亦不之知也不但妇孺不之知即士大夫亦不之知也说者谓此皆误于诗赋时文楷法童而习之老而之父兄师友所教不外乎此子弟所受亦不外乎此即以此博科第历封疆黼黻升平规模乡里举国滔滔如出一辙一遇艰难险阻则若无人也者而我谓诗赋文章楷法固足以误人才即经学理学亦足以坏人心术非经学理学之果足坏人之心术也因人之假此以自坏其心而遂觉说理谈经之一无可贵所以科甲鼎盛之邑谈经说理之乡无论其为一省冠一郡冠问有良吏乎不闻也问有能吏乎不闻也此岂人才之止有此乎亦风气有以囿之也其风气若何士大夫居乡往往以高谈性理为宗不肯一务有用之学平时崖岸自高以为养望遇有可以救人之急者则曰饿死事小彼不应屈节以求我也遇有可以成人之美者则曰彼命运未通我徒然为之援引也且自以为破除情面刚正不阿然其于礼尚往来取之人者则曰彼本有心致我取之无伤于廉也与之人者则曰贫者不以货财为礼我惟爱之以德较胜分之以财也以故士大夫居乡清高自喜独善其身真有拔一毛而利天下不为之概间有一二有志之士讲求时务通达世故思欲稍藉阶梯俾展其长反相非笑之以为好大喜功将来无益于世有害于身而并恐为其所累者风气如此而欲求得有用之人才何可得哉方今海上一隅为万国通商之口五大洲人才游历之所必及兼之各省人文聚会风气大开济人之急抒人之忧无不踊跃从事以故各省之告灾者无不至沪上各省之谋生者无不至沪上也风气开则人才亦盛不独近来科第甲于一郡而奇才异能之士亦复辈出不独邑多翘秀而且多借才异地有明于天文者有熟于地理者有精于一切西学及商务者自高谈性理之人视之则以为此皆务外之事耳欲求富贵利达耳呜呼穷则独善其身达则兼善天下而世之假托道学者其穷也托词于穷其达也仍以穷自掩夫道学非可伪为也必其穷时能急人之急忧人之忧此等人显达必能有利于人有益于世非贪恋名位及老死牖下者之可比然则风气之锢蔽人才其害岂不大哉使以此等人才充塞要路当国则国受邻敌之侵欺居乡则乡受尸居之恫愒是学圣贤而不成反不如学豪杰犹之刻鹄不成尚类鹜画虎不成反类狗岂不可耻之甚吾愿世之人才克自树立勿为风气所囿而尤愿因其风气聿新之会扩其器量精其鉴别竭其才力心思务为有用之学有用之人而毋慕乎假高伪学一流将来抗衡五洲凌驾诸国其所展正未可限量耳不禁拭目俟之

　
卷一百六　杂着部二

　　心力说
力之至大者中国古称龙象泰西则曰狮曰兕孟贲乌获项籍之伦古之多力人也在天之力则有风雷在地之力则有潮海自欧洲各国讲求重学阐水火二气之功用创造机器而生力借力遂较人力加至百千万倍而不可胜穷比岁以来精研电学电之为力至精至巨至大至神人之用电力也曾不及亿万万分之一而已不可名言不可思议然则天下力之至大者非电乎说者谓日之吸力电也其吸百二十九行星者电力也地球之吸月球也各地球之互相吸也亦电力也各球之抵力电也月不折入于地地与众行星不折入于日浮游太空自成轨道飞流彗孛永无凌犯之虞各有大力互相抵制者亦电也日之光热电也其光力热力即电力也故日也电也一而二二而一者也而吾则谓均是力也在天则为日在地则为电在人则为心心之光热其性质与日力同其分而寄之也荧荧然一点微光耳合而聚之磨而发之湛而明之天府灵台炯然朗照光热愈足则吸力愈增抵力亦愈大所谓光力者智也识周万汇明烛几先条贯古今权量中外光力之所照映虽天下之至明者不能与争能使昧者明幽者显隐者彰昏蒙者改而昭在昼为日驭在夜为电光人心之光力有如是之通天彻地者所谓热力者仁也兼爱博施兴养立教一夫不获时予之辜热力所嘘煦虽天下之至寒者顿有生意能使骨者肉枯者生夭者寿疾苦者变而康乐其暖如日轮其速如电报人心之热力有如是之旋乾转坤者至于聚光力热力而为吸力则于变时雍四方风动尧舜之吸力也声教讫于四海夏禹之吸力也帝命式于九围商汤之吸力也大赉于四海而万姓咸服周文武之吸力也师表万世圣集大成血气尊亲生民未有孔子之吸力也自秦汉以后吸力不纯然一代之兴王必有一时之吸力即以吸力之强弱为版图之大小国祚之短长第光力巨而吸力微光力多而热力少其大较矣当今之世有能以热力胜光力者其必能吸地球外气无疑也至于彼此之抵力则必缘热力而生有热力则有生机有生机则有抵力地心奇热皆系流质与日电相等犹人心也使流质渐冷则禽兽不殖草木不蕃水泉不流风雨不降久而枯瘠成死地球毫无抵力将并作日轮之烧料矣夫人亦犹是耳心血既枯则肢体不灵毛发干燥外风四入大命旋倾无抵力故也夫国亦犹是耳上不爱民民离其上敌兵一至拉朽摧枯无抵力故也是故好生之心天心也爱民之道天道也此人心之热力也即人身之抵力也人心不死万古常存热力一消立时渐灭人心之光力热力其大乃至上同于日下同于电盈天下无物可以比之生死如转圜兴亡如反手吾愿吾君相之秉钧持衡者增兹光力养兹热力以自存其吸力毋使抵力净尽见并于地球也吾尤愿天下之有心人穷而在下达而在上拓充光力培补热力以吸力聚同志以抵力御外邪以保我大清满汉周回七万里之疆陲自黄帝以来继继绳绳四万万众神明之冑也作心力说

　　论中国于孔子旧法并未泥守
尝谓中国尊崇孔子孔子圣之时者自宜因时制宜乃中土竟昧斯义居今日而犹泥守孔子之板法国日孱弱是不啻孔子害之也案此言谓孔子圣之时者法当因时制宜固得之矣至云泥守孔子之板法窃谓孔子原无板法而今日或并取孔子之板法而遗忘之既无所守何泥之有彼云泥守板法犹未悉中国之情也何以谓中国于孔子之法未能尽守也孔子之教先小学后大学小学云何厥惟礼乐射御书数礼乐今犹近之若射御原系古之武备在今即枪炮之类古男子桑弧蓬矢志在四方固以观德亦以示强假令今犹识射御之微意武备必修营伍不至颓靡矣今即守射御之板法精神必振文武不至分途政事无虞惰窳矣六书之学犹存说文而椎鲁之子不尽识字是同文之教亦未宏也假令妇孺知书则大义聿昭不至甘为汉奸矣西人格致悉本数学假令数学犹精则一切化学光学电学一览无余无一不精制造矣乃今于小学悉皆屏弃即躐等而言大学不知大学之格致即小学也此不尽守孔子法者一大学先修身而后齐家先齐家而后治国今有无本之经济是不尽守孔子法者二大学言平治曰絜矩曰慎德曰生财有大道曰以义为利也假令今犹识生众食寡为疾用舒之道则轮船铁路织布纺纱矿务农务西北水利已兴于数十年前财用不至匮乏矣今犹识以义为利之说则捐纳一途已早停矣此不尽守孔子法者三中庸九经曰修身曰尊贤曰亲亲曰敬大臣曰体臣曰子庶民曰来百工曰柔远人曰怀诸侯我　朝深仁厚泽独在子庶民一语故庶民戴德无有心乎外国者若夫盛拜跪之繁文则大臣未必敬矣减内外之额俸则臣未必体矣黜西人格致之学则百工未必来矣至于远人不柔诸侯不怀犹其显焉者也此不尽守孔子法者四论语冉有适一章备言由庶而富由富而教今教民之法尚未尽失而富民之法未必讲求民穷吏贪其不聚而为盗者几希此不尽守孔子法者五今之弊端尤以文官要钱武官怕死为最重西人谓中国文官有三手武官有四足试问孔氏之门有此乎或问孔子之法欲概遵守将井田封建尽复古欤王安石以此偾事吾子审之曰孔子圣之时吾固韪其说矣势所不可行者知孔子必不行也且孔子作春秋拨乱世反之正三统循环明示后人以准则三统者忠质文也即夏商周三代之遗制也孔子时周制文弊故春秋法殷法殷之后又当法夏夫周田彻殷田助夏田贡今之田法即贡也何必改之王安石之新法不行为其扰民也非泥守之过也大抵孔子之法秦以后未能尽行所以祸变相寻无能及三代延祚之长至今日五洲互市而斯文遂以岌岌嗟乎三代而上名世挺生期以五百载三代而下圣人不作已旷二千年似此悠悠我不敢知曰吾道不少衰也又案儒教以孔子为至圣实有立道绥动之效外此则公仪为政鲁即削弱荀卿宰楚亦少建树叔孙通之进言也谓难兴创始汉祖之谩骂也常斥为儒宋崇理学莫救偏安明尚时文益多边患从来文学炳蔚之秋即国家寖弱之始岂真儒者无益人国哉抑后世小人儒太多君子儒太少故也唐铸万所著书譬昔之儒为古时上党之参今之儒为今日上党之参谓其种变也久矣伏愿同志力图振作一洗上党参之

　　利弊说
天下事之利多弊少者难矣有利无弊者为尤难良以弊一日不去利即一日不兴或始见为利继见为弊或但知其利不知其弊或当日受其利后来转承其弊或昔之人斥其弊今之人偏其利习见为利并习见为弊利之所在即弊之所在善因利者能无弊不善袪弊者不能有利弊伺于利之侧利亦寓于弊之中二者相为表里实有层出不穷循环无尽之势偶阅前贤笔记中一则事虽微细而可以因小见大焉粤人吴春华字子美以鹾业起家性好施与尝途遇一人形容枯槁面目黎黑衣裳褴褛似入卑田籍中与一年长者乞怜稽首若崩厥角状甚迫切历诉覆舟后困苦情形难归故里其人终有难色时吴君身畔祗带青蚨数十悉以之后不知其究竟他日吴君以待友至茶楼小坐适有约五旬外之老妪同一北客来坐甫定妪即口喃喃手连合十继且双膝见屈北客之曰尔舟为祝融氏购去自是定数但尔八口之家千里之程余有何力供给尔耶不然救人一命胜造七级浮屠余何乐而不为同是操舟为业余舟适须归去送尔还乡岂有现成事不做之理实为境遇所迫力不从心耳尔总须稍筹川资余方能带尔归去尔年已七八旬何必自苦既有丈夫子数人盍命其向他处告贷余再为尔设法佽助以补不足然后可以同行妪愁眉不展楼上楼下往来迅速哀求不已时旁有某善士闻其言恻然悯之向北客询颠末北客亦为妪代求某善士呼妪招其子来其子至前若噤不出声者某善士乃给以数百泉刀吴君心仪某善士之所为欲通姓氏而善士已行好善之心愈难自已亦助少许老妪少之云客舟即须开行非得若干数不能活命吴君更如数与之妪乃称谢而去吴君坐良久临江迟客凭阑眺远兴致索然时龙团风味淡泊已久不止卢仝七碗矣爰安步当车缓缓以出甫至梯畔则老妪仍在作窥探状见吴君至急回头避往他处令人不解此中曲折有识者自能参其三昧也余阂书至此不禁喟然叹曰噫嘻宇宙之大怪怪奇奇之事何地蔑有此特其细焉者耳而况幻术多在江湖时虞胠箧左道记诸野乘客惧念秧行（右）居家两宜谨慎即以此则论当老妪之初至楼也上下甚速如此健步必非七八旬老妇所能可疑一前一事因覆舟流落后一事因焚舟难归前一事尚似近情后一事殊难臆度且均是一人行乞一人见拒彷佛印板文字可疑二与以钱则争多较少语近要挟可疑三既云舟须即开何以得钱仍楼旁窥探见吴君即避内烁支离可疑四余则直断之曰做成圈套藉此乞钱亦马扁局中之无下下乘也此事破绽在一避字若非亏心何须背面有此一避圈套显然某善士及吴君之乐成此举也真所谓可欺以其方也使天下人多挟此种伎俩岂不阻志士向善之心而长莠民作奸之习是故济急怜贫洵利矣而急与贫出自伪托则不能无弊甚矣利多弊少者之难而有利无弊者之为尤难也惟君子为能先事预防绸缪未雨虑周思密无罅可乘然后处大事处小事无不以精心贯注利能常保而弊可永除今天下明是道者或寡矣窃愿有心人勿以斯言为河汉

　　防渐篇
闻之鄙语曰见兔而顾犬未为晚也亡羊而补牢未为迟也方今中国地方三万里人民四万万虽有小挫何难振兴所虑者祸患伏于隐微智勇困于所忽涓涓不塞流为江河青青不札将寻斧柯坤之初六曰履霜坚至不可不慎也试得而言之而不见乎藩服乎越南缅甸狙伏南海之滨高丽琉球燕处东洋之岛奉共球于中土执玉帛于邻封不畔不侵无虞无诈方自谓社稷可以长保子孙藉以绵延彼固无所利于人人亦无所利于彼也不知乎法兰西日本方将潜师于东京阅兵于冲绳置为郡县而名为保护而高丽缅甸亦且耽耽于强邻逐逐于大邦终不免为丧亡之续始割地以求和继事人而守府前车之覆能无寒心夫藩篱之撤其小者也边城之患东西则有闽广之防东北则有江海之防西南则有黔滇之防西北则有新疆之防至于内外蒙古前后西藏亦莫不各有所防方自谓旗鼓相当工力悉敌可以有备而无患长驾而远驭矣不知夫南方交趾曾与我争北海晖春实迫处此而泰西各国亦且环叩关门以求互市或则鼾睡于卧榻之前或则晏处于堂奥之内马头租界遍地皆然在初犹冀暂居在今竟成固结门户之辟有如此者夫边城之患其小者也货财之用小则有彩枲大则有茶湖州之蚕桑广东之荈印度之公班土耳奇之白皮方自谓通功易事羡补不足农固无余于粟女亦无余于布也不知夫中国鸦片之耗每年不下三千万而外洋之来购我丝茶者不过二千万而已其溢出之银以千万计日出日多伊胡崴耶又铁舰之费鎗炮之费以及一切机器玩弄羽呢钟表之费其为数亦不少也夫货财之溢其小者也交涉之端彼则熙熙而来我亦攘攘而往简使臣设领事远驭重洋开海禁立约章来王万国方自谓我之游民得其所彼之旅士蒙其庥天下一家五洲一人也不知夫新金山旧金山竟尔力行禁止不许问津小吕宋法越南又复大张条例重收人税而人之爰居爰处于我宇下反不得施其法令而听其归讼是故人多轻我而我遂难见重于人矣夫交涉之亏其小者也风俗之忧则有洋场之繁华城市之波及一饮一食惟西是式一冠一衣以古为非车马之遨游酒筵之应酬三五伴征声选色于楚馆秦楼逐逐矻矻月月日日无西人之所入而效西人之所出方自谓世之盛也民之幸也商贾乐利国家富强也不知乎水旱迭至十室九空精华剥削强外干中虽有未经灾害之地而不知利源广浚且将举世尽役西人而为西人之所困穷此则祸之大也呜呼噫嘻

　　审机说
天下万物万事莫不各有其机其未发也索之无端视之无形其已发也如疾风之扫箨无踪影之可指如沸汤之沃雪无涓滴之可寻怯懦者以因循失之昏眊者以蒙蔽累之遂致明明有可乘之机而甘让他人之我先人为其巧我为其拙人为我逸我为其劳机之未至绝无人焉能逆料其将至者机之已失亦无人焉能猛省其已失者迨至机已至则瞻顾踌躇一筹莫展机已失则太息痛恨异口同声或归咎于任事之无人或抱憾于沈观之不审而不知言之匪艰行之惟艰苟当承平无事抵掌高谈虽继轨皋夔比隆伊吕亦复易易一旦躬历其境事机所发猝然相遭如泰山之崩于前如麋鹿之兴于后鲜有不仓皇失措者夫我国安危之机不必其见诸我国也有见诸他国者矣数十年治乱之机不必见于数十年之后也有见于数十年之前者矣试以中日之事言之东方之国中为大日次之介乎中日之间者厥有朝鲜中国以安民息事为心朝鲜以事大称臣为事苟无日本卼臲其间则二百余年之藩服常修岁贡克尽臣职用以扼东海之咽喉作天家之保障其关系何等郑重而惜乎事机之变突如其来有以乘我于不觉也以国之大小论朝不如日日不如中互相牵制以日本之力制朝鲜则有余敌中国则不足诚不料区区岛国竟敢蠢然而动奋然而起悍然而作昂然而视高瞻远瞩若将横行于东海中者昔何懦今何勇昔何卑以自牧今何盛气凌人则岂非中国之见几不早有以自执其咎哉夫日本之仿效西法较中国为后而中国自与西国通商以来创行西法已历三四十年较日本为早祗以日本事事核实色色求精其于水陆军兵商工杂艺之凡可为强兵富国之计者无不持以精心运以全力而中国则仍因循粉饰有炮垒而筑造不如法有兵船而运用不如法有鎗炮而操纵疾徐进退离合皆不如法文武诸臣浮沈其际但知以侵饷肥己为事不复知己之所司何事积弊相沿日甚一日盱衡时事者咸窃窃然虑御侮之方未可长恃太平之局不能常保而无如巢幕之燕处井之蛙但计目前不顾日后致使事机已露而所以处之者仍洋洋如平时昏昏如睡梦此岂非见机不早而又不善补救之咎哉自古迄今国之强弱无定形大不能制小则大变而弱小能敌大则小亦可变而为强战事既无把握势不能不舍干戈而修玉帛夫以我制人之与以我受制于人其得失荣辱固不可同日而语矣乃既为舍战言和之举而狃常习故者犹（工口）欠执腐儒之论若者可以俯允若者万难曲从迨至樽俎周旋幸有成议三寸舌固已胜于百万师矣不意盈廷谏牍薄海舆评皆不能曲谅当事者之苦衷而惟知以指驳攻击为事此其意岂不自以为如此立论方不愧读书励志至于事之成败利钝则固有所不顾也故当和约既成之后众说纷纭几似道旁筑室仰赖　圣聪独断谕令钦差大臣刘岘帅署理直隶总督王夔帅将大局所系及各路军情战事究竟是否可靠各抒所见据实直陈不得以游移两可之词敷衍塞责厥后刘王两帅在唐沽会议顾全大局舍战言和　圣意遂夫知议之不可从而独折衷于一二伟人明良遇合乃益信善审事机者识见固超出寻常万万也推而论之和局虽成而东方大局尚未永底敉平者正自有在台湾屹峙海中区区一岛地产颇丰为西人所垂涎形势尤关紧要是以日人志在必得于立约时再三力争厥后辽东一带归我故物而台湾仍割爱相赠亦可见其志之所在矣交割之期本限二月今以台民愿作　中朝赤子不甘为异域囚遂循西例立为民主之国中日两国交割使臣不能久待遂未满期而先交有谓台民忠愤当不见屈于日人然成败之数未可逆料即使为日人据而有之东方大局岂即能保太平哉即使台湾幸保太平而有类于台湾者又岂能巩如盘石哉熟察而预料之操纵而指挥之是所望于审机之君子

　　远谋篇
或问曰今上大婚典礼久已举行诏封皇后父桂祥为承恩公虽沿汉家恩封外家之制而不任以政事杜绝戚里专权之萌谊美恩明斟酌尽善非前代吕霍上官及王氏五侯之所能比也并册立珍嫔瑾嫔以广螽斯麟趾之祥而樛木逮下之恩颂声早作于宫闱内政肃然四海倾心家法之善未有过于本朝者矣乃者椒寝未繁前星不耀道途流传之词不可听闻且景福无疆春秋鼎盛宁非过虑恐有以轻更祖制希冀后福沽直名预拟不祥为非所宜言而见罪者然国本空虚杞人之忧亦有识所同为寒心也子知之乎惜红生曰本朝家法不立太子自理密亲王废黜而择贤案一公置殿廷扁额上以待与祥征当璧之事相似而不同　纯庙尝七降纶音藏于上书房御批通鉴辑览复于明代相击一案洋述建储之无益有损流弊之无所不至何等深切着明成宪昭垂允宜万世遵守吴柳堂先生为穆宗节殉忠有死无二之臣其所上预定将来大统之归一疏奉诏发交御前大臣军机大臣大学士六部九卿翰詹科道公同会议咸凛凛于迹近建储不合家法奏寝其事惟潘郑庵等三尚书及张香涛制军何金寿太守等所上封折沈痛典切传诵一时其警句有曰总之诞膺大宝之元良即为承嗣　　穆宗毅皇帝之肖子字字谛当面面顾到当奉　　懿旨将历降　谕旨及诸臣奏折另录一通交毓庆宫收储用备览家法森严草莽迂生断断不容妄言取戾建储与封建均难复行于今矣或又曰海氛甚恶国步多艰骎骎乎将合五大洲为一战国而美其名曰通商又益之以传教变二千年来闭关守之局界限彝夏之防诚至尊旰食之秋士夫效命之际也溯自烧肇衅五口通商北塘挫溃而淀团被熸热河出狩而　　文宗上宾以及舟山之据吴淞之扰越南之战伊犁之归所丧失者不可胜计驯至辽东之役陵寝震惊使非俄人仗义执言汶阳之田几乎不遐马关讲和行人被刺而力疾赴会未识于郭令公之单骑见回纥美髯公之单刀赴江东何如使非自愿停战则牛庄已防畿辅戒严迁都之说何必不见诸实事诗不云乎迨天之未阴雨绸缪牖户又云宗子维城又云大宗为翰大邦为屏语云百足之虫死而不僵以其扶之者众也方北洋告警京师大震之日各省疆臣咸以自固吾圉为念显分畛域曾不闻出一旅之师勤王入致西人有中国非大国乃二十三小国之诮封疆大臣谊同休戚固若是乎愚以为及此各国通和亟选宗室觉罗目奉恩将军以上出洋游学就质性所近而习兵法公法律例格致制造等事优其资斧宽以岁月学成回京储备重用天潢贵冑多艺多材缓急之间较可倚托且选近支王公贝勒贝子仿前代开府分封之事出镇岩疆隆其位号妙选参佐无事则雍容坐镇岁时朝请不侵督抚及地方牧令之权有事则兵马钱粮总归筹划率以征伐辅京都文天祥设四镇于危急之时金人建九公于垂亡之秋庸有冀乎国初三藩之变吴尚孔耿虽隶旗籍究非亲子弟之比魏高堂隆曰可使诸王君国典兵往往棋跱镇抚皇畿翼亮帝室周之东迁晋郑是依汉台之乱实赖朱虚此于建储之外而变通其法于封建也替更始破灭而光武中兴徽钦蒙尘而高宗嗣统正统北狩而景泰监国台城既陷而元帝称尊古今成败兴亡之故可睹矣彼西晋八王之祸景帝七国之变诚宜取鉴然娄寅大公大虑之说实推祖宗之公心椒聊衍庆楚弓楚得正未可因噎而废食也惜红生曰天下安之甚难动之甚易树国必有相疑之势贾长沙治安策言之详矣第古来一统之朝无外侮交侵之虞燔诗书以愚黔首峻防闲以抑骨肉王侯之尊不若匹夫而宋太祖鉴于五代藩镇之弊用赵普之谋杯酒解功臣石守信等兵权始以文臣出知州事又收诸道财利之权归于上节度使无敢跋扈不恭骄蹇傲狠者然各镇渐渐贫弱不足抵御外敌以致子孙受金元侵削之祸甚至称臣称侄遗羞青史今五大洲四通八达英法俄德美诸大邦岂若匈奴契丹蒙古戎哉通商之局传教之事岂若私亲岁弊哉铁带巨舰钢快枪岂若射雕骑士哉而可不开民智丰树支辅以图自强哉世变方新私忧耿耿有备无患景祚灵长婺不恤其纬而忧宗周之陨漆室之女待嫁而凡君老不立太子为虑须眉男子乎如或之言未可以为罪也顾亭林先生云立言不为一时故姑存之

　　远虑篇
天下有大可虑之一事不在耳目间之近而在数十年后或百数年后之远者当其毅然创之决然行之亦谓事势孔急不得已而为此一时之权宜取诸毫厘汇成巨万正供之外得此厚赀似于理财之道大有裨益不知财贵开其源勉天下共习于勤斯一切可兴之利日增而无尽藏财贵节其流示天下共安于俭斯一切虚糜之费日减而有已时若徒取诸民用虽足而民必渐穷民既穷则用仍不足且所得于民者一民之所丧者十所得于民者十民之所丧者百官视此为利薮吏据此为垄断不顾廉耻不爱声名夤缘钻刺以求必得包藏虺蝪心肠现出鬼域面目迫民以势胁民以威使民逃之不敢逃避之不及避疾首蹙额受命如响一若入山而骤逢猛虎当道而猝遇豺狼其情状有如此者囊资既裕唯所欲为馈献出于此贿赂出于此上下交密卓异声起亦出于此此日获优差他日得美缺今年增一秩明年晋一阶绵绵不绝隆隆直上胥出于此迨其欲壑既填私愿既遂渐萌退志分其余赀一二能使子弟为卿已则载宝归来增置田园广储姬妾以为娱乐之计舆马冠且日夸耀于乡里而乡里亦侧目而视侧耳而听尊之以缙绅先生之礼安知其所享用者皆小民之膏血哉其自为计则得矣为所朘削者方颠连困苦无所控告未几而所谓猛虎所谓豺狼者抟执吞噬既醉既饱而倜然远去承其后者奉檄而来喜形于色有如渴骥有如饿鸱从之来者或为羽翼或为爪牙相与日夜营私其横暴贪墨适与前勒或更酷于前而小民重困迄无已时假令如天之福四海晏然水火兵戈疾疫诸患历久不作则农服于畴终岁劳苦去其所出计其所入尚有数石之粟数斛之豆工居于肆终岁勤动去其所失计其所得尚有一餐之饱隔宿之粮商贾历险阻犯霜露困疲于舟车之下奔走于道路之间挈其十母而求一子终岁营营不遑安息去其所耗之数计其所获之数尚有蝇头之利锥刀之余虽非有盈尚非立绌上以养其父母俯以畜其妻子犹不至犯法触刑嚣然敢作不靖若夫时势相乘凶荒荐至生计日蹙盖藏素空与其坐以待毙不如铤而走险从来流寇奔突以此而养成大祸者不可胜数若不翻然改计数十年后或百数年后迁流不止祸必一发而不可复收且发之愈迟为祸愈烈此古今之大凡也我　朝圣圣相承励精图治凡以为民计者至周且远近读　圣谕因台谏奏停捐纳道府大立即罢止余诸杂职下廷臣会议大哉我　皇心政治从善如流虽古尧舜文武亦不过此唯此厘捐一事丧元气不便民生莫有甚于此者度必颁告天下次第更革以期藏富于民在廷诸臣如谓此事一废度支立匮敢以邪议格沮之者是即乱臣贼子不忠不爱其君之人可与汉之桑卜宋之王蔡等谋利诸奸佞同料论罪仆江南一下士耳敢议　国家大事特以圣王之世輶轩之采刍荛之献皆得抒下忱以达　上听而纤毫无所讳忌且三代下治道隆盛者人称文景文帝在位洛阳少年三上策痛哭流涕长叹息我　皇节俭恭敬实驾文帝而上之仆愿附为贾生之流亚焉或者曰所虑者远矣其如财用之不足乎应之曰开其源节其流何患乎贫或又曰急切可虑者岛彝之犯顺耳应之曰小丑何能为且自来彝狄生心必因中原有而后来若富教既成守在四彝矣仆所虑者是以在彼不在此

　　综核名实说
后世刑名之学合为一家古分为二班书艺文志诸子类有法家有名家法即刑也班氏曰法家者流盖出于理官信赏必罚以辅礼制易曰先王以明罚饬法此其所长也又曰名家者流出于礼官古者名位不同礼亦异数孔子曰必也正名乎名不正则言不顺言不顺则事不成此其所长也史记太史公司马谈论六家之要指其言有曰夫阴阳儒墨名法道德此务为治者也又曰法家严而少恩然其正君臣上下之分不可改也名家使人俭而善失真然其正名实不可不察也由此观之名法二者并为治天下之要道今世律文首重名例似名统于刑然所定名例仅治干名犯分之罪而不及其它则于循名责实之道阙焉未讲夫名者实之宾也凡事有名实即凡人有名实太上崇实而不务名如尧之大而民无能名泰伯之至德而民无得称是也其次实至而名归是故书纪赓歌诗登雅颂周公作谥法比物此惩也又其次则实不足以副名若孔子辨臧文仲之智孟子辨陈仲子之廉可以举例至于有名无实斯为下矣儒者之清议国家之治体莫不于此斤斤焉史称汉宣综核名实遂致西京盛治夫汉世去古未远一切朝野上下名实即或不符当不至如后世之甚综而核之易于为治今之法汉世又二千余岁我　朝二百五十年来纲举目张治法大备宜乎政通人和四裔宾服矣所患者法令繁密而吏缘为奸风气揣摩而人多作伪以名核实十不得一昔人所云天下之患莫甚于名则无事而其实有非常之忧正今日之谓也譬之于疾其伤在肢体皮毛者为痈为疽其感夫风寒暑湿者或吐或下极之呻吟蓐瞑眩将绝苟药之得当指日之间可霍然瘳也若夫受病之深积年累月害及脏腑既入膏肓虽起居未改而识者知其元气之消耗一旦疾作即卢扁不能为治今中国之病及于脏腑矣入于膏肓矣元气亦渐消耗矣非用攻补大剂及今以图恐他日将有噬脐之悔试举综核名实之要约有数端一曰官方宜澄也内而部院府寺各官顾名思义宜各勤其职外自督抚以至州县皆以官名考其职事如总督实能总理督率否巡抚实能巡行抚绥否布政实能承宣布德否按察实能提刑察吏否知府知州知县实能深知地方利弊否其它河盐漕榷以及武职各官皆同此例至于大小衙门佐理杂职如同知通判州同州判经历理问照磨知事县丞主簿巡检典史检校大使各官皆有当举之职不宜视同闲曹凡地方各事何一非地方官所当办今各省差委局逾于实缺官数倍固因仕途拥挤藉以调剂亦由地方官视当办之事竟如分外故也苟实缺官各勤其职即差局可以次裁撤候补人员亦以渐淘汰而后仕途可期疏通百废具举捐例将不闭而自闭矣若夫学臣所教职为化民成俗之本尤当假以事权程其功过庶教授教谕学正训导等官不至有虚名而无实效一曰人材宜甄别也近者宇内多故　朝廷屡下求贤之诏内外各大臣不乏保举人究未闻有奇材异能之士足以膺非常之任者岂天地果不生材欤窃意穷檐之下山泽之间必有怀奇待用之士特不屑奔走权门以致沈沦委弃而当世之谬采虚声者即或敷奏以言明试以功究不足资倚则保举一途愈于捐纳者几希至各省每逢大计之年疆吏明示黜陟其所保荐卓异者不过数人非踞要津即居美缺岂一省之大人材果祗数人耶何疏远卑下之率皆望尘不及耶至其填劾人数或视保荐者尤少岂通省人能吏不多溺职者亦寡此外皆无功罪之可稽耶所望各省贤明大吏认真旌别俾得扬清激浊弗同故事奉行其于吏治民生所裨正非浅鲜以上二者为综核名实之大端此外庶政可以类及至若近岁讲求洋务创行铁路诸事尤宜振刷精神破除情面以期扫积习而收实获倘于此事亦成画饼则中国安望有振兴之一日哉是所望于当局者

　　万全策
且夫政也者凡以为民者也政以养民而民不贫政以民而民不弱政以化民而民不疑而特难骤而求也舍生聚而遽言教训则已迂而要不容偏而废也昧仁义而徒侈富强则已薄盖备举焉而益幸太平有象也夫居盛世而言政亦求其万全者而已矣政有显亦有微其征诸显者民之身家上乐得而保护之其诸微者民之性情上欲取而固结之也则无微之不显也政有分亦有合其分而见者朝廷之经纶体诸民而无不备其合而呈者闾阎之爱戴感于上而无不孚也则无分之不合也则吾且缅怀郅治之朝则吾且遐想大同之化其始也务农讲武方日昃之不遑其继也亲上尊君已人情之大顺猗欤休哉是遵何道哉夫居盛世而言政亦求其万全者而已矣一在乎食食以时为重劝稼穑于司徒食与用相通制权宜于冢宰国以民为本民即以食为天也而食不可不足矣一在乎兵人以众而兵强伍两卒旅皆其类器以精而兵利干戈甲冑亦其材兵所以民兵即所以食也而兵不可不足矣一在乎信信根乎义分定则不争信发乎情理明则不犯信存乎兵食之中信实超乎兵食之外也而民于焉信之矣是贵袪其弊焉治术之坏也地力尽而户有凋残意在食而食不继军籍增而人俱流散意在兵而兵不精盟会多而下滋畔疑意在信而信不固诚知其弊而袪之将见家有余粮而积蓄可不事行有羡卒而召募可不烦邑有良民而誓诰可不作兵食以安其体民信以结其心而何取乎杂霸之图也哉是贵策其备焉王化之隆也井田制而公私并给则食之足可知封建行而大小相维则兵之足可知学校兴而秀顽胥化则民之信又可知诚揽其备而策之将见食藉乎天时而年丰可告兵乘乎地利而振旅可期信极乎人和而中孚可恃兵食以图其始民信以善其终而何难隆平之治也哉夫居盛世而言政亦求其万全者而已矣

　　人当以务本为先
昔圣云君子务本本立而道生孝弟也者其为人之本与自天子以至于庶人壹是皆以修身为本是本之不可不务固贵知所先后则近道矣夫四民之中士居其先农居其后次而工商此四者固世所必有之事亦世所必有之人人可不慎其所为以尽其当务之本与士贵安其本分以诗书为务农贵守其本业以耕种为务工商贵守其本行以勤俭为务是皆各有其本人但不知所务以致失其本耳古书云无君子莫治野人无野人莫养君子又云有土此有财有财此有用执此之说是士与农固并重自吾观之农固较士为先也何也三农乃不涸之仓五谷为司命之本古帝王翘懃稼政密勿田功展器授方顺时视土诚重之也诚急之也而况升才则烝我髦士肄武则登之戎行泽耒耜以诗书起丁农于铙镯徽徽乎揆文宣武孰不从田间来哉试思历山有大舜莘野有伊尹古帝王躬耕畎亩托迹茅庐此亦事之常然也何足异乎迨末俗趋华流风日靡策坚驱良而未足营声赚味以相夸利必折乎秋毫市且连其夏屋矫矫佩牛之俗翩翩骑鹤之游大富无涯多钱善贾乡名宝王库号长生曾无耕种之劳已倍田畴之获或鬻良而杂苦或蹛财而役贫逐末者日多力田者日少语云一夫不耕或受之饥言堕本也又况画卵争工雕薪斗巧竭数农夫之力不足供一富室之餐乎今夫朝华炫彩权假日以余荣冬叶耀霜倏经风而告陨是以奢华之祸生于天灾高明之家终为鬼瞰每见淫人恃富贪吏争赇木被绮罗谷量牛马其子弟皆珠服而玉馔其仆从亦怒马而鲜车开多怨之门蹈厚亡之咎怀璧其罪有齿自焚迨至罄龟无腹而难钻鯈鱼本胠沙而求活然后知兰单之驾胜于骏騄之齐骧也短绻之衣胜于锦绣之文彩也是以渊明作赋多说田园泛胜成书惟言种殖耕田而食凿井而饮耕三余九耕九余三耕固农之常务也人可竟昧其本而不知所务哉夫三时不害万宝毕登宿秉停蓄余粮栖亩夕照则稻推香重西风则耞板声喧相与捞芦渚之漉茅柴之酒引觞嗢噱屡舞喧呶草屋低而竹篱短布衣暖而饭香以视为名利之奴竞锥刀之末者欣戚异情荣悴殊致则守忠信以为宝与孝弟而同科夫是以纯固敦庞而财用丰殖也藉非贤有司驱游食之民警惰游之习赐巨觞以示赏宣木铎以趋功而冯伉着谕蒙书而民知粪种如祭癸为好农佚而田不污莱与其栽一县之花不若课千畦之稻与其拥黄袖之被不若行绿野之春而或且赋税横征差科滋扰以至剜肉无补疮之计催科余照水之瘢不惧浚明之生俨然居民之上以规为瑱又何诛焉方今圣主同天稼穑维宾上辛祈谷小夕敦耕若坠之恻每勤如伤之念加轸一人创于上百吏承于下人兴两穗之谣家有千箱之乘微生身游化宇家授农书既叨珥笔之荣得遂归耕之乘所愿拓宫五亩买山一区肄母地之经补斋民之术流连耕凿歌咏太平自号场师言田意吾愿世之人守本分而安岁月凭天理以度居诸穷则独善其身达则兼善天下人贵求其本而知其所务慎于先毋悔之于后者各安其本分而已矣

　　纾外患而固邦本说
窃尝博考舆图遐稽史籍知我　朝幅员之广古未有形势之雄人民之众轶汉唐而超越宋元洵莫与京矣自欧洲数国之人航海来华扣关互市藉通商之事以考察风土人情习熟既久寖有违言五十余年前端初起当时谋臣主和主战议论不一累次失利厥后更定约章稍持和局然外警之迭起环生者几于无岁不有三十年来中外筹议皆以设防御侮为要地之险者扼之军之阙者补之兵之苶者练之械之精者购之艺之善者习之几经枢臣疆吏同心合谋悉意经营者所费赀财不下数千万中国声威稍稍异于畴昔然濒海之区回环万数千里布置既已难周措施不过十之二三狡寇窥逼匪伊朝夕倭奴以蕞尔岛国仿效西法思启封疆进占琉球未逞其志去夏乘朝鲜之乱胁以兵威掳其王而踞其都犹以为未足竟敢深入重地窥伺盛京又以水陆之师夺我旅顺攻我威海北门管钥岌岌可危以东邻唇齿之邦与我为仇之国此大患之在眉睫间者也英人亦以开疆拓土为事初藉公司之力蚕食五印度未几而沃壤数万里尽为所并遂与我之而西藏为比邻近且胁服阿富汗克什米尔巴达克山什克南诸部为英国其势骎骎北向既越岭而与我之回疆接壤南并缅甸而云南之西南边界亦与之毗连矣俄国自兴安岭以外东傅于海包我黑龙江全境暨外蒙古乌梁海诸部西轶新疆诸城地势颇为广大自咸丰年间来索旧地而黑龙江以南乌苏里河以东勘界一误蹙地数千里俄人侵夺之谋无时或息又于同治年间乘我内患未平稍以兵力吞灭浩罕布鲁特哈萨克布哈尔诸回部于是俄地亦接回疆匝我三陲回环约二万余里法国自争得越南旋胁取真腊国归其保护近又侵夺暹罗湄江东岸之地而两广云南边外恐从此多事矣此大患之在心腹间者也南洋诸岛星罗棋布昔人所谓海外杂国东南际天地以万数时候风潮朝贡者今已为英吉利荷兰西班牙三国之外府竟无一岛能自存者此亦彼族虎视鲸吞之明验也时局如是可谓艰矣事变如此可谓棘矣今之大患皆肇端于此数十年之内四面环逼交涉之事日难应付之机日亟诚不知何所底止矣然人定可以胜天通变方能持久伊古以来或多难以固其国启其疆土或无难以丧其国夷其守宇未得其术则难者益难苟握其要则难者亦易中华地大物博天时人事皆可有为苟能顾全大局将从前粉饰因循之积习痛戒而力除之考求西洋诸国制胜之术图治之原拔取洞达时势之英才研精器数之通才练习水陆之将才联络中外之使才培之有本斯用之不穷鼓舞之濯磨之择异能而倚任之则事无丛脞矣此储才之要务也仿效西法以练军水师取法于英陆师取法于德简核名实增练材艺期其成效足与西军相颉颃分为南北两大支扩充分布则海疆有备无患矣此整军之大略也生财大端在振兴商务以畅销土货为要诀欲销土货以创筑铁路为初阶今　国家既筹的营造山海关铁路以期渐达于东三省已有成效可睹矣将来内地铁路自应照张香涛制军原议分年筹费由汉口开路以抵芦沟桥而达山海关则秦陇楚蜀晋豫之土货日出不穷转输益远商利自饶帑项充盈富庶之机蒸蒸日上泰西诸国藏富于民之法大旨亦不外乎是此利用厚生之政探本握要之图也公私学塾之教习不宜拘守旧法竞尚时文必以能广新学为要务俾之读一年书卷有一年之功效读二年即有二年之功效推之三年四年无不皆然如此则不事虚文专求实际功效既着学者必多将见一二十年之后士尽通今民皆向学在上者更有妙术以鼓舞之则豪彦竞进而宏济艰难之才亦在其中矣凡此四端用力既专收效自倍庶几纾外患而固邦本矣傥犹是因循玩忽不早为计则屡次受侮元气大伤眉睫心腹间之患未有已时以柔道应之则启侮而意有难压以刚道应之则召衅而力有难支以旧法应之则违时而势有所穷以新法应之则异地而情有未悉敌已迫矣患已深矣儳然不可终日矣敢为操转移世运之柄者借着踌之

　　论强弱相因之道
天道十年而一变阴消阳长循环之机互相倚伏也天时如此人事亦如此故从古帝王立国莫不有强弱相因之道或始弱而终强或始强而终弱莫强于秦始皇并吞六国混一寰区迨传至二世野人发难宗社即移谨厚若汉光武似无甚奇材雄略而昆阳一战遂开帝王之基其部曲皆曰刘将军遇小敌怯今见大敌勇甚可怪也在当时亦为诸将所不及料是知天下事之不可以成败拘也方今五大洲形势如周时列国所称大而强者则曰英曰德曰法曰俄考英在汉时臣服于意大利六朝时意国衰乱英乃更北狄陈后主元年厄德伯始据英伦立国迎教师为制法度由是渐强唐时屡为丹国所攻后王子亚腓烈嗣位尝从意国教师游练兵系破丹法诸国而国遂大治后复衰弱为丹国所灭宋时有英人威廉者勇毅有谋击走丹国戍兵国势复振明时女主以利撤毕助荷兰击破西班牙而国日益强传至查理第一查理第二国复不振再传至威廉第二若耳治第一皆能励精图治讲求富强而国又称治若耳治第二立伐西班牙胜之又伐法郎西割其藩若耳治第三立并五印度地擒法王拿破仑流之荒岛威振遐迩欧洲各国推巨擘焉自是败俄罗斯于里海拔首都于亚非理驾拓阿喀喇嘛喇甲息力诸埔头开阿萨密部得奥大利亚搦日伦敦诸岛一振之后遂不复蹶近则保世滋大务为安戢其幅员之广绵延五洲已有鞭长不及之势矣若德则古北狄宋时为日耳曼人所侵立为别部后为波兰所并明万历间复为日耳曼所取至我　朝康熙时德始能目王其国其王有名啡哩特第二者颇负大志辟地甚广啡哩特第二卒侄嗣立酗酒荒淫国势骤衰啡哩特威廉第三初嗣位法王拿破仑以兵攻之力不能御割半地以与国遂削弱后王与诸国合纵攻法大破法军尽反故地国威大振远近无不帖服布伦士立神武英迈与宰相俾思麦军师毛奇攻丁抹胜之取斯丁及斯勒瑞克地又助意国破奥军于易北河围其都城取兵费四千万达列尔北日耳曼暨诸小国均于德后又以西班牙逐其女主之故与法国构难虏其王迁之加须儿益发兵围京城法乃改国为民主与德行成割亚撒西全部及罗来内半部与之又偿兵费五千兆佛郎由是德国之强盛遂称雄于五大洲法之兴也实始于中国齐高帝时其酋长哥罗味驱除北狄建国立号其间振而复绝绝而复振兴废不常后传至法王路易宽慈爱众号称中兴至元顺帝时为英人所灭赖幼女收合余烬击退英军恢复旧地传至路易第十四路易第十六国复衰乱乃推戴拿破仑为王王有勇略善治兵即位后灭荷兰废西班牙取葡萄牙并意大利瑞士日耳曼诸小国割德意志之半夺奥地利亚藩侵嗹国围其都寻以大兵伐俄罗斯俄人烧之而走各国复乘其敝合力攻之法军大溃得地尽失后又与英吉利战败拿破仑被擒其继起为王者亦皆不克自振而法遂孱弱后钗鲁斯路易英敏有才意欲自强其国首起发难与英士撒奥合兵攻俄胜之盟于巴黎斯约四事以便商贾后又助撒破奥未几又为德所败钗鲁出降被放于加须儿法自经此大创元气凋伤国益不振近虽图谋自强不遗余力然未能克复旧规说者皆以外强中干目之至俄则据亚细亚欧罗巴两土之北境复跨海据亚墨利加之西北隅疆宇之广罕与比伦为塞外第一大国古称萨尔马西亚唐以前受役于匈奴唐时酋长禄利哥招引族类肇造邦土规模始具周世宗时其国分为十二部互相攻伐国甚纷乱其继嗣亦无贤主故传至波利斯后势益寖弱国人乃立彼得罗为王政令更新国俗一变疆宇恢廓威震四邻数传至亚立山德第二英法土共攻之俄师败绩复战于西巴斯多卜城俄军又败连兵一年定盟于巴黎斯而俄势稍杀然俄人意存经略坚忍性成收堪察加波斯之地服浩罕机洼国之众频年以来拓地日广几几乎有不可遏抑之势矣

至于若美若奥若意亦皆号称强国然意奥在今日已失盟主之权美则开辟最后专务通商不事争并他如荷兰瑞典各国虽等之自郐以下然考其立国至今亦莫不盛衰迭运从无为强为弱竟始终一辙者即如我　朝开国之初三藩不轨祸延数省王师首先平之继而收台湾定西藏平金川征缅甸声威所布丑帖然故土地之广超越前代远人不敢生觊觎之心内地不至有寇盗之患兵强国富未尝不雄视一时而为四邻所震慑自是以后休养生息垂百有余年而有粤逆之乱尔时以承平日久人不知兵故寇氛初不甚强而无人焉敢与之对垒一闻贼至望风而逃郡邑都城唾手即得贼势披猖几如破竹蔓延十数省盘据十余年　宗社之危几于不绝如于是中兴诸名臣起研求练兵之要讲习战阵之方创设水师步趋洋法荡平寇乱歼厥渠魁方谓整军经武之事从此精益求精蒸蒸日上可与泰西诸国并驾称雄不意迄今祗三十年之近老成宿将未尽凋亡军政武备犹知讲究而乃以高事之故与日本失和连战不利失地丧师虽其间不皆我将帅之无谋战士之无勇大半由于贪夫之甘心卖敌蠹民之愿作汉奸以至溃败决裂不堪设想在目论者方以日兵之强亟亟焉称道不遑然观于刘军之镇守台南兀然不动而日人终不能逞志则所谓兵之强者恐亦不过尔尔乃益叹我当日旅顺威海之失皆拱手以送之而非日人之力有以致之也独是今既割地以与偿以和则国家之元气已伤海内之脂膏将竭我国之弱恐亦有不能文饰者然而强弱相因自有定理强固不足以为喜弱亦不足以为忧譬之平等人家其始也良田万顷富有千仓衣食之源可谓充足乃未几而家产渐即消亡财用时形匮乏几将与贫窭人为伍而其子若孙乃复藉居积之功或经商行贾操奇以计赢或力穑服田丰收而倍获生众食寡为疾用舒于是今日之贫复转而为向日之富故世间无数百年常贫之家亦无数百年常富之家然使竟委其运于天以为强弱相循而不思力图振奋是犹求富而妄冀雨金疗贫而不谋力作吾恐弱者将益见为弱而终无致强之一日矣善乎古人之言曰为政不在多言亦顾其力行何如耳夫力行之事古与今不同而其理则未尝不一闲尝窃念我中国之不克自振也惟在乎事事因循处处苟且上下蒙蔽粉饰了事故洋务未尝不谈西法未尝不讲率皆得其皮毛未能得其深细是以行之数十年终不能收其实效一二好高者流遂归咎于西法洋务之不足恃而不知虚憍之气浮伪之习有以害之也尤其甚者贪贿赂徇情面不顾国家但知为己一差之美一缺之优非亲戚交游钱财礼物则不能得至事之能办与否则固不暇问也古之称人臣者曰国而忘家公而忘私今当反其语曰私而忘公家而忘国呜呼上以此进退人才而欲在下者之不中饱不侵吞事事办有实功行有明效安可得乎安可得乎目前之计亟宜增修国政使上下一心添设银行使利权自握开铁路以捷转运整矿务以充度支以及机器格物农务商务皆须次第讲求行以实力而尤要者则莫若设兵学校教之以韬钤之术军士先令读书然后授以地图阵法及运用火器诸事如是则建立陆军海军皆有把握而又非徒如从前之虚应故事已也务须洗除积习核实而行精其心以求之专其力以图之不让人以独先不推人以独巧而后我之弱可以变为强我既变为强则人即反为弱倘仍胶于成见而不知变通狃于积弊则不知剔抉恐环起而伺其患更有不可胜言者吾故备述泰西各国强弱相因皆有其故俾当轴者知所考见勿沾沾于一日之强一日之弱而力图所谓振兴之道则万年之基即在是矣

　　论治乱
历观天下之大乱一似溃败难收不可复治而卒归于治何也天下之大治亦似清和咸理可以不乱而卒归于乱何也夫天不能有春而无秋地不能有平而无陂国不能有治而无乱中国地大物博礼义相维为万国所宗仰然数年之间辄有水旱之灾数十年间辄有悖乱之变养蕃息物过丰而必杀其杀之正所以生之也阪泉涿鹿之师洪水桑林之儆古人所遇未尝不胜于今人曷劳落伽之没夫所飞壶之熸洋人所遭更惨于中国也天实为之非人力所得较中国圣人之教本于性命之原征诸伦常之实阐为事业发为文章士大夫心思才力皆规其大者远者故于一切艺术未暇遍及而畴人子弟挟其艺以游西域彼中才智之士未尝闻圣人之大道其智慧无所用之乃毕生心力致于艺术究竟持一艺之长仍中国之绪余耳其源出于墨子及关尹淮南亢仓论衡诸书天文算学重学测量诸家则本盖天宣夜及周髀九章之遗西人所谓东来法也起世经言东方无厚电南方顺流电西方金石光明电北方百生树电相触相对相磨相打以是故生出大明名曰电光皆发明淮南关尹之说庸恶陋劣之徒未考前古之事百家之书未尝明于梦寐震其术而欣羡之直以知其术者以为奇才异能甚且舍中国圣人之学而师之何其陋也昏瞶大吏保荐人才必曰熟悉洋务何荒谬之若是耶徒为外邦所窃笑按泰西格致会分十五家一天文算学二重学及机器之学三测量学四植物学五农务学六数学谓考校货物出入多寡之数也七世务学八声学热学光学电学九天时风雨寒暑之学十地理学十一化学十二地内学谓辨别古物也十三金石学十四人学谓族类肥瘠寿夭之别十五医学在西人各精其一未能兼擅其长而华人居然事事熟悉理应日见自强何气衰而志挫若是耶天下易就之人其用必不大易见之才其中必不深浮光掠影以为熟悉洋务矣懵者闇于当事智者烛于先几人臣当尽力事君死生以之至于成败天也岂可豫忧其不济辄不为哉前次割地偿金之后各国相逼而来咸有兼弱攻昧之心于是浅陋之徒莫不云改成法废八股崇西学举国若狂咸疑丁汝昌卫汝贵卫汝诚叶志超黄仕林龚照玙等皆从八股进身北洋之崇尚西法已三十年不为不久至今尚昏迷不醒若西法果操必胜之权何以普法之战法人屡战屡败偿银五千兆而议和岂法人当日效东法而败也在人不在器明矣总之诛求过甚则怨咨愁惨之气结而不散必上达乎彼苍而虐民太苛则离散之徒计无复之必且变生于宇内诚能任智谋之士以为腹心仗武猛之夫以为爪牙明赏罚以鼓士气持信义以怀归附则英声义烈不出于樽俎之间而敌人固已逡巡震慑于千里之远又何必鳃鳃焉步西学之后尘始足以御侮耶

　　小国不可无政论
古之时一成一旅可以兴故汤以七十里文王以百里此虽由于仁圣迭兴天归人与而亦由于中古之世人心尚多泽厚若降至战国时即已不同滕以小国而行仁政卒亦归于无济子舆氏与滕文公言王政亦不过曰有王者起必来取法是为王者师也顾滕地截长补短仅五十里壤地实觉太小若得数百里之地则犹有能兴者也今之时世则不但与中古时不同即与历代后世亦迥不同即如琉球岛国介乎东洋而数千年来皆得以君其国而子其民苟非日本之贪横则至今存可也然日本之取琉球以为冲绳县张其名则曰灭人之国而究其实则亦无补于日日人意中亦未尝不深悔之特不肯自言耳观于欧洲各国竞以富国强兵为尚势力相压形格而势禁之而初未尝有灭国以自封者故海外列邦竟有弹丸黑子而亦称为自主之国者其数且不可以更仆数法之强横攻取越南制暹罗英之胁服缅甸皆不过曰保护而已初未逐去其君废置其宗社彼以灭国之名为非美名而不欲居但归其保护则该国之利权已尽为所占虽有国王不过拥虚位而已此则欧人之心计以视日本之得虚名而无实获者大相悬殊矣然既有保护之一说则政令均听之他人而国王无从专主则亦无可如何耳朝鲜则为中国屏藩之国岁时贡颁以正朔授之封号为不侵不叛之臣而外人之觊觎者则颇有人俄罗斯窥之于左日本伺之于右当此时也宜何如兢兢业业懔乎若朽索之驭六马竭虑殚心修其政治布其教化以中国为奥援而自固其藩篱庶几犹可以存而乃国中政教绝不讲究曾有朝鲜人为余述及该国政治民间不敢多有积蓄如其有之则官立即查追以去不使少以故民间多习于懒而不欲自勤所入之资仅足敷一家之食而已不愿为官长居积也王之用出于官官之用出于民民之用将安出乎且官则取诸民王则未必皆取诸官官之取乎民者既多则民间有事亦宜官为之理矣乃于民间之事竟若罔闻知焉如前日三韩友人遗我双鲤节而录之于报其中言有忠清道之商人资赴京至永源被盗所商伏地哀求盗悯之其还乡之资商人既得资乃诉于官府官遣役捕盗获之盗赃则悉充官府而差役复婪索不已商乃叹曰今而知官不如盗也其言如此其愤可知已夫民间之被盗由于捕务之废弛尔俸尔禄民膏民脂思之已觉抱愧而犹于获盗得赃之后盗虽照例惩办而赃物则悉数充公不复给领然则彼失主之控告于官求为捕盗追赃何为也乎且不但赃不给还而已差捕等又多方婪索以视盗之其财而犹留其还乡之资者两相比较高下显然矣昔人言有捕盗同知中途遇盗者同知则伏地哀求高呼老爷饶命盗则高坐指挥同知为强盗顾此则仓卒之间或亦过为装点者之言非谓官果为盗盗果为官也若夫盗人财而犹留其有余俾得还乡则犹有一线之仁心官既得赃反悉数取以入官而又纵容差役之婪索则真较盗尤凶矣婪索虽出于差役而实则官有以教之于何知之观于贼赃之入官而知之矣上行下效捷于影响官既哂纳夫贼赃而差役有不婪索夫事主者乎诚亦思彼商人之所以控呈于官者何故不过于还乡之资之外欲稍稍追还失物而已失物既不可得而又加之以婪索不禁喟然而为此言此其怨毒之存于心者深矣且此处既有此等之官则其取怨于民者当亦不少以合乎韩人之言所谓民有蓄积官取之则此等官朝鲜国中当无一处不若是即此一节而其结怨于民也久矣他处亦有差捕勒索事主者官则尚不至尽没其赃而朝鲜之官乃如此朝鲜之政可类推矣民心者邦国之本也得民心则汤武可以定天下失民心则桀纣因以失天下朝鲜之不得民心也如此而谓能与海外之强敌抗乎故中国而不管朝鲜则已若中国而欲管朝鲜则必当先为之改易政令善者行之弊者除之出之必以公行之必以平夫如是而后民心归民心归而后国本固所谓可使制梃以挞秦楚之坚甲利兵昔人固非以大言欺人也然而中国此时自顾之不暇奚暇顾人书至此不禁为之掷笔三叹

　　亡国有先后论
淮南子云水虿蟌为孑孓为兔啮为螚物之所为出于不意愚者惊焉知者不国家之由盛而变衰由强而变弱由兴创而变至败亡皆其自为之而自致之与昆之变曾无少异不足为惊特亡之有后先不可不审也今削弱之中国雄割据势将瓜分孰不曰先亡者为华国乎而蒙曰不然中国大势似存非存似亡非亡尚虚悬于若存若亡之间盖有先亡于我国者在彼特不自哀而转欲陷中国于先亡以开其端耳譬如圹野中有白额虎咆哮其声狰狞其势磨牙伸爪向前而噬人其孱弱者一夫闻声而股栗掩卧路旁不敢睇视其强悍者数人攘臂而前或先为虎伤或先为虎食而孱弱者晏然独存虎徐以指掌玩弄之欲贪噬之而腹已饱缘食数勇夫在前也夫虎何独爱于孱弱者而留其残喘乎曰非有爱于彼也数勇士争先与虎抗虎接应不暇故弱者独置之后耳虎或以饱饫之余弃而不食亦未可料然势已濒于危矣死亡之间或先或后了如指掌即亡国何独不然今强暴之俄实猛于虎欧亚两洲皆谈之而色变中国等之路旁之弱夫而德法诸强国与勇夫同国之存亡孰先孰后必有能辨之者独是今日俄德法联盟以分中国俄未必如此不情反噬其党岂知养而贻患祸且及身而岂徇情于乌合之众哉今之法德受其牢笼直如伥之供虎使役怒而噬焉德法且终身为虎之伥耳昨阅西人报纸警电传到俄兵遣舰陡占旅顺炮台法据海南英驻兵大连湾事骇闻而人心惶恐蒙独晏然谈笑自若诚以胸有成竹先后危亡之机日夜念之至熟也俄一出而欧洲各国万难瓦存高丽已为其窃据而日人不得与争既东封郑又肆西封已有必解之势然尚望虎饿且病无攫西方之人民独贪食我中邦之犬豕牛羊以肥其身则幸甚惟恐其不能而先制强国以显其声威则强国必与之相抗欧洲全境蹂躏即在旦暮间矣西报称十一月二十九日复接上海电音云上海接到天津消息谓现有俄舰三艘驶赴旅顺在此湾泊此系中国所请恐将来与德国开仗藉他保护另有三艘下椗于大连湾亦延俄助中防德之意噫虎有威而狐假之天帝命为百兽尊导以前行或者兽见虎趋避未可知也中国其有豸乎纵使俄与各国已暗中联属而谋我或此时断未必如此决裂骤令中国覆亡今之纷纷据我中国要害求我中国利益特为俄国守土地掌府库耳何不思患预防自固吾圉而徒沾沾焉凌弱我国也嗟乎同病相怜同患相恤曷不合欧亚两洲早立一逐虎之谋不分水陆力为防制使俄虽强于虎终不得逞其残暴以害两大洲之人民则福祚之绵长曷其有极何至先后沦亡于虎口而为评者之所痛心哉

　　爱国说
今试观于一人之身有耳目焉有口鼻焉有手足脏腑焉偶一失养则身死矣故无不爱之爱耳目口鼻手足脏腑者非爱耳目口鼻手足脏腑也爱其身也耳目口鼻手足脏腑皆寄之于身而身则非耳目口鼻手足脏腑亦不能存爱其身所以爱其耳目口鼻与夫手足脏腑又使观于一家之中有父子焉有兄弟焉有夫妇焉出入必相问疾病必相扶事事关心互为保卫苟或勃溪相向诟谇相闻则家毁矣故人人各有以爱之夫有父子兄弟夫妇而后有家则欲成家者安可使父子兄弟夫妇不相协哉是知父子兄弟夫妇之相爱非徒父子兄弟夫妇之相爱乃爱其家也惟国亦然君者所以治民者也民者所以受治于君者也语曰国非君不立民非君不治又曰君以民为体民以君为心是君与民势位虽分而实有相维相系连为一体之势未有民皆漠视其君君亦漠视其民而可以立国于天下者且不特君与民必相爱已也民与民亦必相爱夫天下大矣民生众矣所谓相爱者非徒承问之虚文拜献之浮貌也而惟欲人人各爱其事即如士农工商四民并立士人以读书讲学为事苟知相爱则不至以一得自封必能各出其才力心思以商订业之得失考究事之是非而学乃可以日见其精进农夫以播种耕田为事苟知相爱则必能通力合作均田而治不至以一农夫之家有田而不治有余夫之家甚或无田之可治如是则天下之田无芜秽废弃而农乃无不足之虞至于百工创一器造一物有独得之秘不传之妙似无所谓相爱之道也不知能相爱则制造新器有一人之心不能成之者合众人之心而可以成之矣有一人之法未觉其善者合众人之法而始觉其善矣商贾操奇计赢以争利为事似亦无所谓相爱之道也不知能相爱则开设一银行创立一公司一人之资本不足以举之者集万人之资本则业易成谋易就而商务乃可以兴然此特民与民相爱之大略也试更推而言之则　朝廷之上内而部臣外而疆吏亦必有相爱之道而后见一利也必互相告互相兴见一弊也亦必互相告互相革有善则劝有过则规畛域无分彼此相应如是则一部不至专问一部之事一省不至专顾一省之事百职虽繁可如络贯通流行无滞矣他若将帅士卒本以相爱为心商以离心离德而亡周以同心同德而与同心同德即相爱之谓盖以将卒必知相爱然后为战为守始有策应而不致为敌人所乘也今中国之官所谓相爱之道者惟知官官相护保其禄位而已至问其事则一人一法一官一令各营其私各植其党事之有济与否则不问也士人惟守旧习倾轧成风偶有一心经世之学时务之书者或且交口诋之以为异学农夫不能让畔而耕分田而艺宁使家有余夫而不令闲田之无有不治宁使费其人力而不讲新法之工省事多任务与商则以为我苟有独创之新器可以获利之生业不可遽以示人而不知集思广益器乃日见其精欲兴大利一人断难成事若徒沾沾焉秘为自得而不肯工之于人以穷其妙而大其业则彼之同心合力者制造愈精赀本日大而我终必为其所制在上者乃又设卡抽税以困苦其生至于利源夺于外洋懋迁若何通滞则抟无以挽回之保护之而墨吏酷待蠹胥侵扰士卒则刑赏不当减口粮是不爱之甚也民与民不相爱上与下又不相爱譬之有身者任耳目口鼻之废弃手足脏腑之残溃有家者父子兄弟夫妇之不相顾而犹曰爱其身焉爱其家焉谁则信之

　　守法论
自来国家以贤则兴以谄则衰有忠则安有奸则危此古今之常论而人所共知也然历朝衰国危君继踵不绝者岂因无忠信正直之士哉苦其道不行耳在上者不留听于庶事不论材而授位佞媚巧伪之徒反居要津方正修洁之士遁迹岩穴以至内无良相外无良将为小国欺凌主忧臣辱是谁之咎耶在朝三十年未见举一循吏练军三十年未能得一战将此皆变法改章背本趋末之明证也夫竭智附贤者必建仁策索人求士者必树伯昔周公躬吐握之劳故有圄空之隆齐桓设庭燎之礼故有匡合之功今者图事揆策不用其谋陈见悃诚不然其信以苟容曲从为贤以拱默尸禄为智从俗浮沉与时俯仰虚造声誉妄生羽翼登诸奏章必曰熟悉洋务精通西学以至亲其党类引用私人丧心卖国拥兵不战者有之曲意媚敌将船贡献者有之检点炮械和盘奉送者有之经营要隘引导占踞者有之贪得重饷甘为前敌者有之密传电报暗通消息者有之私运米粮络绎接济者有之临阵脱逃倒戈相向者有之虚张敌势恫喝　朝廷者有之或欲战而不使之战或未战而先泄军情或临战而敝于军火或战胜而抑其功或战败而绝其援此皆别有怀抱隐有以贻显有以阻挠之所致也贪贿负恩贤主贼驱草木之兵吏醉笙歌之月朝野之气中隔上下之信不孚或和光以取声名或模棱以保富贵钻营贿赂之中欲求忠臣烈士不亦难乎总之治乱之转关须在去佞择贤为枢纽耳至于昏谬无知妄论国事必须改章变法方可自强而视病寻根观澜索源茫然不知语曰以管窥天以蠡测海以莚撞钟岂能通其条贯考其文理发其声音哉独不知历来议和皆误于奸非关乎弱故曰欲弭外患必先诛内奸今之患者不能守法误于变法如武备学堂水师学堂机器局船政局洋鎗队我之抬鎗劈山炮熟铁炮线鎗皆弃置勿用昏瞶大吏引用私人必曰熟悉洋务甚至洋人服役从教者手捧溺器口承唾壶皆翠翎丹顶登诸仕版抱道守正之士莫不遁迹深山矣酿成今日之祸也颠倒贤愚贸易选举疲驽守境贪残牧民一败涂地不可收拾如刘永福之不效西法而能屡战屡胜冯子材苏元春黄孝祺王德榜谅山谅江之捷皆恃人心之齐不在器械之精何执迷不悟若是耶昔天下之患常在西北西北之强在于骑兵风驰电掣所向无前若遇今之昏瞶大吏必市马习骑与之周旋不几为旁观所窃笑耶而岳家军卒以步兵破之运用之妙在乎人岂管窥所能见及也至于科第起家立武功者前代姑且勿论如道咸之际我辈所见及者如林文忠周文忠胡文忠骆文忠曾文正张文毅袁端敏沈文肃皆翰林起家江忠烈周贞恪左文襄均举人起家曾忠襄罗忠节彭刚直王壮武皆诸生从戎何得云变法改章此乃媚夷者妄作解人不足较也

频年选举人材不为疆场所储专为议和可充员之任也西洋以机器而致富强中国慕富强而兴机器名曰西法可谓谬矣考机器肇于三皇之世庖羲浑仪轩辕刻漏为水运之始春秋文耀钧备言璇玑玉衡书大传曰玑为转运衡为玉箫运机使动以箫窥之汉张衡以漏水转铜仪唐一行梁令瓒注水激铜轮令其自转宋张思训设轮轴关柱有横轮侧轮斜轮诸器皆水运之最著者元魏以后又有流珠磊石诸法以水银与沙代水尤为灵巧一行为木人击钟鼓以定时刻张思训更为摇铃撞钟击鼓之制木偶按时而奏分杪不忒水运之妙如此泰西古有俄汐者创造水自鸣钟即张思训之遗法盖畴人弟子之所传其后乃有金运石运之钟表由此类推周偃师能使傀儡歌舞墨翟公输子能驾木鸢以飞张衡灵宪能知万里外地动诸葛孔明木牛流马不须铁路而能遄行其巧思皆出西人之上易既济未济实发明水火之功用而两卦爻辞皆有曳其轮之爻在圣人原不屑言机器而水火运用之妙自包含于二卦之中故特系曳轮以明示天下后世之谭机器者周公置挈壶氏之官其职掌有以火爨鼎水而沸之之法试问今之汽机能出此法之外乎越裳氏来朝公作指南车始用石定向近西人丁韪良以为磁石吸力同于电气其法由中国流入西洋此确然无疑矣公尝与商高论盖天之义着于周髀在公固无所不通者然则谓汽机探源于文公明矣故西人称曰东来法何得云精于西学今中朝有二十省又有东三省又加蒙古之四十九部西藏回疆皆隶我　朝版图天下之大士民之繁庶　　皇上之圣明因合肥一县淮勇之败竟不可抵御必欲割地求和可为痛哭流涕者也天乎人乎伏愿　　皇上谨守列　祖列　宗之法重赏深罚以御之严则理宽则乱严则强宽则弱我　朝　　世宗之严天下大治　　高宗之强四夷来服此明证也严刑峻法破奸宄之胆杜钻营之路挽贿赂之风海内肃清昔孔子作春秋褒齐桓而懿晋文叹管仲之功夫岂不美文武之道哉诚达权救敝之理也

　　二毒说
嗟乎我中国畏首畏尾忍尤含垢何至今日而若此之不振哉以为智慧之不若欤则我四百兆人民岂无一二天赋之材英伟奇特足以崛起而有为者以为财用之不足欤则我二十一行省土地之大物产之饶欧西诸国寡与比伦山海所藏未开之利又不知几千万万而乃为地球中贫且弱之国其故何耶窃以为中国之所由至此者盖有二毒害之也二毒者何一曰经毒一曰毒经则何毒之有古昔帝王之治乱以及先圣之微言大义皆载之于经苟非经则语以伦常之大性道之术人将茫乎无知而与禽兽无异是人之得以为虫长者胥赖乎经而余顾以为毒岂非名教之罪人而为当世儒林大师所欲鸣鼓而攻者乎不知非也经之所载义理为大名物为小教人以忠教人以孝教人以学问为善贤者取以为法不贤者援以为戒如是而已故赵普以为半部论语可以治天下范祖干以为致治之道在大学一书今之读经者四书五经不过诵其章句记其成语以为应试之用耳问以精意所在瞠目直视不能答也间有高材博雅孜孜焉以治经为事穷年累月劳精疲神仅取圣贤经典句梳而字栉之即如论语一书人人之所读也第一篇学而首章有朋自远方来句或以朋为同类或以朋为同门或据石经以有为友试问争此两字者于人心有裨乎无裨乎于学术有裨乎无裨乎于圣人作经之旨有裨乎无裨乎而聚讼纷纭断断不已是何不惮烦耶又如关睢诗之首篇也或以为让后妃之德或以为周康王时毕公所作当时既未见何人秉笔而欲以后人之心臆度前代即使果能论定其事确指其人亦殊无补于事何怪尧典仅书首一篇目而解之者几及万余言周易止一书名而或云周代名也或云周也备也言易道周普无所不备也甚且以为易有三义而读易为难易之易者凡此之类皆当世通人所欲考订而海内交口推之以为是通经之彦是硕学之儒近世专工帖括博取科第者固断断不能语此呜呼以天下瑰伟之士而徒沾沾焉困其精力以争此无足重轻之事先圣有知定当罪其妄作而必不许为知心也是故经不为害自有后世之读经者而经之害遂及于无穷诚能将所谓经者一举而空之而毕力以行新法则纷歧之解可以除迂腐之见可以化我之智慧可以日用日出月异而岁不同何必求援手于外人而步武于后哉或者疑孔子之道将遂因此而灭殊不知孔子之所以圣者以所言皆理之正也理垂古今而不变即推之五大洲而亦不能外彼老氏释氏理之歧出者也而犹且有一之传岂我孔子之道而忧其绝哉至于所谓洋药也西人尝以之疾我中国亦以莺粟入药非欲人人沈浸秾郁日夕寝馈于斯也自有作俑者而鸦片之害遂于天下其始不过富贵之家沾染此习近则无论贫者贱者皆无不霞成癖嗜好日深瘾之小者日需钱二三百文若其大者则竟需费至一洋以外小民自食其力日用所需求之不易一吸洋微论永无宽舒之时即仅求不至拮据而已不可得至于大家子弟恒产相传不至即流为饿莩而既有此附骨之疽则神志昏迷精力日减百事俱废不能有为不至将财产消归乌有不止是则也者能使既富者转而为贫何论素无积蓄之辈而民生亦于是日见其困孔子曰百姓不足君孰与足如是而欲国之富也能乎不能我中国而欲谋自强必先去此二毒而后人民之智慧可以开国家之财用可以裕观于日本祗东海一小国维新以来尽弃其学又国中禁甚严无一人敢于尝试行之二十年逞雄海上颇有成效可观前事足师当国者盍亦知所取法乎

　　自主论
盈两间之万物有真必有假真者假之实假者真之反故碔砆乱玉鱼目混珠诸如此类莫可胜言由此而推及人事亦何独不然近今世运丕变人心转移西人遂斤斤道其自主之乐华人又喋喋叹其束缚之苦此侈谈彼艳羡随声附和千口雷同予谓不然西人自主之权无异碔砆之似玉鱼目之类珠形似也非真自主也何也以其似是而非有名无实也中国则人人自由真自主也兹将　朝廷之制度闾巷之风俗而互相比较则孰真孰假不辩自明请试论之贵为天子富有四海宜操生杀之权任纵耳目之欲第考泰西之君俸有定章律有定例发政施令听议院之准驳征赋度支任士庶之从违爵禄不能私所亲帑藏不敢擅动用中国则异是普天之下莫非王土率土之滨莫非王臣生杀予夺权自上出礼乐兵刑权不下移正所谓亿兆臣妾媚兹一人是君有自主之权也位极人臣堂皇南面宜承流宣布风行草偃泰西之相黜陟由民是非听众举措不洽舆情起訾斥展布有妨国是众论哗然中国则异是承符授职不判尊卑换羽移官独行独断事上则钦此临民则毋违是官有自主之权也泰西之听讼控诉有律师陪审有缙绅是非曲直务须询谋佥同虽有问官仰成而已中国则异是刑可私设招可勒供百口不承五毒备至故谚有之曰南山可移铁案不改良缘罪之出入囚之生死皆归问官之主持耳此听讼者有自主之权也泰西之理财出纳有一定之则盈绌有颁告之文量入为出照数均输中国则异是轻徭薄赋　圣主之深恩厚敛重征有司之中饱例非一律罚无定衡此理财者有自主之权也泰西之士由师范院出身始充掌教由律学院拔擢方准执法悬壶必国家考取驾驶亦国家给凭中国则异是朝学唔夕拥比未谙科律骤理刑名医师不习岐黄遽行问世船主不识沙线逆揣风涛此学子之自主也泰西之农经界分明沟洫深邃播获有不易之时灌溉用必需之料树艺有专书牧畜有成法中国则异是筑圳借为壑田或人代牛国课托贿赂而缓颊可望蠲免佃租以凶歉为借口一味拖延尚有地失粮存之弊割大变小之谋此田畯之自主也泰西之工凡制新物验有成效方予专利之权仿造射利悬为厉禁必究搀夺之罪童子不能作险工妇人不准任重役作息有时佣值有限中国则异是将本求利尽人可为依样葫芦官不过问工值尽可争多论少作辍亦可随意自行此工之自主也泰西之商贾货价虽有贵有贱权衡无畸重畸轻大秤小斗售奸罚锾积欠撞骗变产抵偿毒药有辖制旨酒要加征中国则异是七十二行行行之扣折不对二十二省省省之规矩不同大平不祗九八九六之分手秤难言十六十五为准下胎药随处求售诲淫书公然列肆银铺之资本国家不查信之邮费国家不订膏为通商起见围姓为截回利权又何足怪哉此商贾有自主之权也

泰西之人事婴孩不种痘童子不入塾罪坐父母生育必注册死亡必报销责归亲属合婚在公堂于归禁黑夜子女不许摧残奴婢不许贩卖癫狂设禁锢之院恶疾无溷于衢甚至冢有寻址丐有明条中国则异是冠婚教养议于家庭疾病死丧无烦官长自生自灭无拘无束故鞭笞奴婢纵死伤无需抵偿威迫妻孥即娼优不为暴虐更有溺女之风残肢之技他如乞丐惯逞强梁残废恃为跋扈此人事有自主之权也泰西野庙淫祠不能创建妖言神术不可谋生礼拜有定期义举有定劝善诫恶责会堂激浊扬清主持报馆中国则异是离经畔道视若固然武断横行恬不知乐善好施福由自作猥贱诞妄者人不瑕疵因古人已行止谤今世喜贡谀词此处世有自主之权也泰西瓜果窳败禁人果腹牲畜瘟皇禁人屠沽鸡豚狗彘无使其求死不得牛马骡驴不忍其抱病服劳癞犬伤人罪归豢主逸马脱轭罚在圉人中国则异是纨少年喜食不时之物茅檐老饕争啖欲死不死之羞嗜熊掌生割无嫌市龙死畜何害牛之羸瘠马之趹踶姑无论已此日用寻常有自主之权也泰西屋宇肮脏户牖闭塞例有罚锾街衢污秽道路拥蔽查察不饶薪木不得毁伤水火亦须谨慎阃以外宅主无权更不容越雷池一步中国则异是牛溲马勃道不拾遗瓦砾淤泥人不洒扫遗矢遗溺京师之道路已然营窟营巢太古之遗风宛在作室道旁其小焉者也此居处行止之自主也至于雌粥粥姬妾如林此富翁之自主也舞文弄墨覆雨翻云此官吏之自主也受收陋规不时勒诈此隶役之自主也抄杀淫掳临事畏缩此兵勇之自主也蛮触相争鎗林弹雨此乡邻之自主也打单抽水截货掳人此萑苻之自主也白日通衢如取如此宵小之自主也泰西皆无此权焉由是观之上自天子下至庶人在泰西则事事束缚在中国则人人自由从可知泰西为假自主中国为真自主良非子虚吾人何修而得此宜如何保守勿替岂尚怨天尤人自形秽乎世之君子以为然欤否欤

　　论中国藩属与泰西各国不同
大凡为治之道中外不能强同此不但人情风俗之各异政教号令之不齐亦其地势悬殊之故也泰西之地不过视中国十分之二三故治之也易中国则自三代以后壤地愈辟地大物博版图日增而时有鞭长莫及之势治之所以难也即就中国藩服而论东之朝鲜南之越南暹罗缅甸皆属国也而其实则不过如禹贡要服荒服之例特縻之而已泰西每言自主之国不得谓之藩属法人之攻越南即执此说以与中国相难而不知所谓自主者亦自有不同泰西所谓自主之国则事事皆可自主并不受人之节制有受人节制者即不得谓之自主中国之属国则仍予以自主之权但其立国立君受天朝之命听中国之节制其余一切进退官僚交纳与国以及商务军务暨国中所有政务中国皆不与闻而一听其自设其有大悖乎中朝则兴师命讨明正其罪苟无大悖逆则皆任其自为中国绝不过而问焉此其所异于泰西也泰西所有属国直如汉魏之藩王不啻中国之行省不但王位之废立皆大国为之主持即其平日之钱粮税项亦皆由大国派官以为之监收征调军政亦皆大国飞檄可进退任官用财发政施令属国均不得稍有自专一听大国之裁制焉若是者方谓之属国方不得谓之自主之国否则其国之政事既由其国之君主之即称自主之国而不得以属国目之此其所以异于中国也夫既谓之属国则其国属于我即其国之政教号令一切庶务当无一不属于我如国中诸事皆不之属则属国之谓何矣似泰西之定制较胜于中国宜其以此为借口也然中国之所以持属国者亦自有道所谓汉家自有制度固不可以强而同也中国在三代之时地不过九州岛即增至十二州仍即九州岛而析为十二非别有所加也虽曰扬州雍州地无限制然亦南尽瓯越北尽伊其治尚属易周而其时要荒两服亦但予以縻未尝责以贡赋可知古人之治惟恐心思才力有所未逮而不敢务勤远略也周宣王薄伐玁狁至于太原遂使北狄之祸蔓延直至于宋而后人议之犹以为宣王不勤远略为得怀威怀德之道然则降而至于后世版图日渐加广迄于今日举从前所谓东夷南蛮西戎北狄者皆合而为一无所区别于其间已觉有照顾不周之势而其在属国也哉越南之为属国其先固非属国也隋唐以来本列于郡县嗣后明代以道远不能庇及而遂听其立国以自治而但听中国之封本朝则仍前明之旧乾隆间虽为之平内乱复国基而仍不取其地以为郡县盖亦鉴于前代恐有照顾不周之处反致贻患于后日也诸葛武侯平蛮七纵七擒而南人不敢复反当时有劝武侯设官以分守其地归入版籍者武侯曰设官必兵兵必需饷兵少则不足以护官兵多则饷太巨是转以糜中国之财力不如仍听其自治而不与设官之为愈也夫以武侯之威德收取南方何不可者而持重审慎卒不敢轻举若此可见古人不以务远为能事而其一生之谨慎即此已可见一斑中国之于各属国皆听其自主国政并不参预于其间而但于立国立君颁予命以示縻胥本此意此虽与泰西之所谓属国者有异而究不得谓非属国也故法人以越南为自主之国其言亦未尝不是但其所谓自主者与泰西他国之自主者截然不同若因其自主国政之故而遂力排议竟谓非中朝国则未免有所偏见矣窃以为中国宜将此中同异条析缕分一一为西人详言俾恍然于中西国之所以异庶不得假此痴聋以此借口现闻法兵攻越已直薄都城夺其炮台越王将甘为城下之盟而中国之藩自琉球而外又弱一焉正不知中朝将何以处置其后而原其所以藉端启衅之由则实由于法人以越南为自主之国并不属于中国而中国虽力与之辩而彼仍执前说而不之听以致酿此大祸虽曰法人狡焉思逞而所以折法人者抑亦有所未尽也可胜慨哉可胜慨哉

　　权论
东坡有言权之所在其国乃胜甚矣权之不可以假人也中国自与泰西互市以来凡所为订税则立约章广市埠其斟酌损益之权皆操之于泰西而不操之于中国故五十年之中中国之独受其亏者实非浅鲜此固为已往之事姑勿具论吾今且论夫中日之用兵夫自广轮无阻垓极皆通环地球皆为列国所以为治国经邦之大者有三曰守曰战曰和然和之道殊非易言必也我欲则战不欲则守战则人莫能支守则人莫能窥而后可以言和何则守之权在我战之权在我而和之权亦在我也今中国之于日本何如哉日人之图朝鲜处心积虑蓄之已久至今年而始行发难中国平时驻日有星使驻朝鲜有大臣何得茫然无所知觉不及早以为之备及日本既已遣军西发兵贵神速我中国宜立调大军以扼其冲乃复迁延迂缓致使朝鲜险要尽为日人所据敌人着着争先我军着着落后牙山平壤一再败绩斯时中国大军亦已云集曾不同心壹志悉锐前进力图恢复一任日人之休其士马养其锐气厚其军实层层进逼步步为营然后九连城不复凤凰城亦以次失守而金州岫岩州纷纷告警有如瓦解土崩势同破竹旅顺天设之险亦为日人唾手而得中国用兵数月以来皆坐以待攻一筹莫展日人欲与我战我始勉强以应之日人不与我战我不敢先挑其怒以撄其锋水陆两军如出一辙此战之权不操之于中国而操之于日本也日本空国出师我不敢以一矢相加遗我拥险自卫犹不足以捍御是守之权在日本则有以自必在中国则不能自必也至于今日蚁穴不塞将成江河一星不灭将致燎原犹不思力图大举以挫彼凶锋折其悍气惟侥幸于一和以求保目前之无事夫日本方且增兵益旅示之以必战而中国乃低首下心惟和之是议是日人之势急于欲战中国之势急于求和古来用兵之道能战然后能守能守然后能和今战守两不足言则和事亦难骤底于成夫必日本之允和而后和则和不足恃且不能久是和之权不操之于中国而操之于日本也

夫和之权既不在我则中国之求和愈速而日本之允和愈缓要挟钳制势所必然无足疑者是非今日和之未可轻议也欲议和必先有议和之权而自立于不败之地倒执太阿而授人以柄欲以制胜岂不难哉中国今日事急矣势近矣然舍战守而不议而惟和之是议则是和议之终不可成也必也急议战守而缓议和乃即所以为议和之地兵法云虚者实之实者虚之虚实之势兵家所不免善兵者必使我常实而不虚敌常虚而不实然后以我之实击彼之虚剖竹压卵而无不摧折使我常实者由兵食常足备御常严使敌常虚者即逸能劳之饱能饥之安能动之严能懈之也虚实在敌贵我能审知之虚实在我贵我能眩乱之实而示之以虚虚而示之以实我虚而使敌疑我以实我实而使敌疑我以虚亟肄以疲之多方以误之运用之妙在乎一心今日本之势急于欲战是明示我以实也中国之势急于欲和是明示彼以虚也日本以蕞尔岛国倾国出师构兵数月虽乘胜逐利而国贫饷绌外实不免于内虚中国地大物博饷富兵多虽迭遭挫苟将帅得人不难一旦振作外虚而不失为内实中国毋误以日本为实而遂示己之虚人己虚实之间辨之不可不明古有之曰知彼知己百战百胜彼己之不知又安能制胜万全也哉故为中国今日计莫若自保其权毋为他人所制以中国之大于敌日本乎何有然则何以筹战何以筹守普天率土戮力同心选将帅训士卒使忠义之心油然勃然以生人怀怒志如报私议不反顾计不旋踵言乎守则屹若长城言乎战则进如风雨人各出万死不顾一生之计以公家之急一洗从前因循粉饰委靡不振之积弊可以战可以守而后可以和我不必以和为喜也亦不必以不和为惧也和之后正复多事耳日事之终正兵事之始我于是励精图治竭力经营寝甲枕戈卧薪尝胆文武竞劝上下一心选士储材练兵讲武一切政事悉加以整顿以实心行实事以实事呈实功翻然一变其积习朝廷之上济济英才决策设谋以制胜军旅之中桓桓猛士杀敌致果以同仇诚如是也庶几渐着富强之而可驰域外之观非然泰西诸邦方且环而伺我将以我中国为众矢之鹄故在今日既和之后变法自强诚急务亦要着也要之既和不必喜不和不必惧战守和三者其权皆当操之自我吾故曰急议战守而缓议和乃正所为议和之地也呜呼有国家者慎勿自失其权哉

　　论民权
  </div>
  <div class="pagination">
   <a href="皇朝经世文统编_page283.html">
    上一页
   </a>
   <span>
    ...
   </span>
   <a href="皇朝经世文统编_page279.html">
    279
   </a>
   <a href="皇朝经世文统编_page280.html">
    280
   </a>
   <a href="皇朝经世文统编_page281.html">
    281
   </a>
   <a href="皇朝经世文统编_page282.html">
    282
   </a>
   <a href="皇朝经世文统编_page283.html">
    283
   </a>
   <span class="current-page">
    284
   </span>
   <a href="皇朝经世文统编_page285.html">
    285
   </a>
   <a href="皇朝经世文统编_page286.html">
    286
   </a>
   <a href="皇朝经世文统编_page287.html">
    287
   </a>
   <a href="皇朝经世文统编_page285.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
