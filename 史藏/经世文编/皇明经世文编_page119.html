<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 119 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 119 页/共 172 页
  </h1>
  <div class="content">
   自大虏款贡后每岁奏遣大臣廵边阅视八事修举何如江公奉使归上此诸疏
　　臣惟今之边务、莫重于蓟当事者之所经画、建议者之所讲求、无遗策矣、昆以愚昧、奉使行间、官守虽异于身亲、而边务实繇于目击、钦遵　敕谕、臣若的有所见、亦许据实奏闻谨以蓟镇善后事宜、条为十有六事、内删三条冒昧以请、伏乞采择施行、
　　计开
　　一准功罪、臣惟蓟设督臣、自庚戍始、时乘军事积废草创未遑、重以虏患频仍、狼顾不给柄臣债帅、中外相蒙干时督责虽严、奸利滋起、法仅行于总督抚镇、罚不及于分部偏□、往者庚戌衅开、乘我不备、其后聚兵储饷。殚海内之财力。以奉一区。葢庶几乎有备矣。虏中岁麋至。至则饱归。当事诸臣。岂智力尽出虏下。边人谓中国失策。大者两端。其一则罪罚不平。其一则变置太亟故也。变置太亟则一有过议不暇设施而罢后来者复然则修举边备之策反疏矣比年分布春秋二防、各分信地在兵备居常则职整饬、遇警则职监督、在副总兵参将游击分区则职防御、遇调则职应援、有成命矣、夫守备不设、策应失机其罪无赦、夷考往事、督臣弃市者二人抚臣论死者一人、谪戍者一人、镇臣死战者一人、弃市者一人、其它以罪去官、什居七八、而监司部将、意气自如、虽或以罪行、旋即向用、监司部将、既非文网所该、繇是而玩愒陵夷尾大不掉、监司自挟刀笔、关白所部、足以持境内短长、睊睊然芥视诸将而蔑视督抚、部将往往附声势、于督抚主将之权、其或不从、辄布蜚语辇毂下、及虏且急、当事者檄部将赴之、以督抚易危故下轻其上如此反唇语曰乃公负越行间、轞车且至、行矣、我安能战、比失事、当事者业已抵罪、此辈犹复在军、代者至、率以姑息收人心、或有力为之先谈、而此辈进矣以监司则如此。以部将则如彼、虽有殊才莫措其手、此罪罚不平之说也、虏骑卷甲长驱、且深入数千里、即踰垣而入、其众必信宿而后齐、乘其未集而击之。一利也。既聚矣、宜必散掠田野间、散则可掩其羣。又一利也、既入而出、凡三百里、日夜不少休、满载而行、辎重为累、乘其出隘而追袭之、无不利者、若郭虎之截潮河川、张臣之尾棒槌崖是巳、石州之寇归失道而死者相籍于涂、内无追兵、业巳踉跄出境去、则明验也　先朝一闻虏入。辄逮当事者。即有可乘。莫为决策。及代者有人。宜未即至。至则取办仓卒。宜未即知。便宜。遂使匈奴横行。而中国之兵卒于不振。此变置太亟之说也。臣请遵照律例、申饬总督抚镇兵备及各领兵官、功所繇。各坐信地。乃若总督抚镇诸臣。莫非信地。虏既入境。罪巳无辞。姑容其相机出奇亲帅将士。决一死战。其或无功足赎。辄付士师。此则罪罚惟均、威悉加于椓杙、事机不失、功可收于桑榆矣。
　　一分责成、臣惟分布调度。理饷程功。总督事也。缮边防固城守。实行伍。辑士民。廵抚事也。明间谍。谨烽堠精教练。严约束。勒部曲。审机宜。料敌制胜。总兵事也慎出纳。给饷以时。户部分司事也。足食利兵。廵工训士。慎听闾伍之讼。毋失其和。兵备事也。治一旅之师。当一面之守。守必固。战必胜。诸将事也。凡此则皆功能相济。体统相维。语曰。千金之裘。非一狐之腋也臣先欲通论功罪。其谓是与。臣尝历诸省、视各边、廪廪不踰、所不者、惟将权轻耳、蓟为天下重镇、顾独不然比年稍振、举之犹多陵替、即如发大众。兴大役。而总督抚镇未始与闻。有事调遣。师行粮从而总督抚镇不获自遂。大者侵官、小者衡命、轻者凌节、重者操戈渐不可长矣故臣请自督抚而下、各分责成、调度失宜。功罪失实。罪在总督。完缮不豫。罪在廵抚。虏形不察。军政无纪。战阵无勇。罪在总兵。刍饷不给。致失机事。罪在户部分司。信地不严。专责不举罪在监司部将。其间或有壅阏凌篾诬罔者、即于非法、均为不臣、听总督抚镇据实奏闻、虽有他长、在所必斥、自后课功按罪、悉遵责成而行、如此则守道官不相凌夺、同心同德、无或差池、此其选也、
　　一一事权、臣窃见各镇边防事毕、则督抚岁课文武将吏功罪以闻迩者督臣仅课蓟昌、而不及辽东保定、葢白隆庆元年始、夫督臣置身文武将吏之上、总揽于四千里之间、惟是操柄在耳、请自今始、凡三镇两防功罪、照旧岁终俱听督抚会题。庶人心一而权不移。于事便矣。及查浙福故有总督。而福建廵抚特给旗牌。两广见有总督。而广西廵抚特给旗牌、葢节制虽受于督臣。而便宜亦可以从事。因而底绩者亦多矣。乃今蓟辽保定廵抚。未请旗牌。下之则惧受任之难胜。上之或以威权之不易假耳。说者又谓在蓟则督抚同境。在保定则久不称兵。惟辽东日在戒严尤不可不给。夫辽东则诚然矣。蓟事近以东防为急。就近调援抚臣职之。保定上卫京师。内防窃发。外备深入。不无事矣。合无比照福建广西抚臣事例、均给旗牌、使诸臣皆得奉将天威制胜阃外、尤便事也、
　　一明赏罚、臣惟论功行赏、宜必察其所繇、功繇发纵指示则边臣居最自此而下赏有差。功繇冲锋决战、则将士居最自此而上赏有差。法也。顷时虏警猝至主者远不及闻功或出于材官。而赏必先于在事。假令他日失备。罚亦如之。臣向所言往事是已臣请自今论功罪状、勿取具官、功必核其本谋、罪必按其专责、如此则赏必当功、罚必当罪、赏一人而千万人劝、罚一人而千万人服、夫非兵之至要也与哉、
　　一宽中制、臣惟政有经权、兵有奇正、经正则有定法权奇或无定形、九边二防、章程具备、本部先期申饬、该科因事指陈、无庸赞一辞矣。然此则经政之经也。兵之正也、藉令有事。则虏形未可逆睹。军事未可豫谋。边臣以身亲之。犹惧不给。　先朝每闻蓟警。发言盈庭。顾边情必信宿而后达　庙谟亦必信宿而后行。比檄下边臣。业巳去虏数千里矣。即犹可及。揆之事变。不啻径庭。掣肘则害成。从心则渝命。两端首鼠复何可为。顷臣出入蓟门。虏数东伺、臣方与诸臣会议、亦时时属目湾东。比见传烽。则报警与报捷俱至。四月有警、抚镇就近兼程赴之、总督方议遣兵。虏业巳遁去。边臣守在边境。犹或呼吸。变态不同。假令中策之。徒勤远畧耳。虽当局或不若旁观。而百闻终不如一见。臣请自今而后、如或蓟以警闻。　朝廷一以镇静制之务在以全取胜如此则边臣耳目不乱易于行事使边臣各得专心致志。因时制宜。法曰将能而君不御者胜。乃今能者在事。愿以不御御之。
　　一止流言、蓟门逼近京师若流言一入论事者风生而督抚不安其位当事畏浮议甚于畏夷虏也臣惟三辅四会之区、讹言易煽、边将锢于积袭、惮于更张、噏訿成风、党同伐异、甚者高距长喙、睥睨总督抚镇之间、怙势借资、干进务入、或不得逞、辄以流言中之、轻则毁其官常、重则诬以反状、虽其言止于智者、大率不行、脱或喜新闻而过听之、则在事者惧矣。臣请通行申儆境内诸将、务在共济时艰、如复诬上行私、造言生事、前项奸徒、据有实迹、即行论劾、罪在主使、比依匿名告言人罪科之、庶几正人心、息邪说、是非不紊、上下相安、边事之利也、
　　一治标兵、臣闻蓟镇始设、总督分部蓟西、于时主客精兵。悉在西部。而密云标兵强矣。廵抚分中、部治遵化。其标兵强者半之。总兵专备滦东。标兵具数而巳。先年饷无定额。密云独优。遵化次之。滦东仅仅不给。乃若诸路有失。罪在各营而督抚标兵不受罚。台工并兴。大众毕发。而督抚标兵不受工。宽假至矣、比臣会阅汤泉、则密云标兵有未成伍者、及乘便阅密云、则闻金鼓有未知坐作进止者、遵化标兵守滦束、虏薄窟窿台且退矣、诸军乘胜追袭、而标兵独留、虏犯桃林、南北兵斩获三级、诸援兵皆未至、而标兵独欲欀一级为功、夫督抚在边境、则境内莫非其兵藉、第令用兵、则诸兵之功罪、莫非其功罪、此辈自挟亲附、骄惰相成居常则违约束、弃甲兵、遇事则避艰难、择便利、顷臣部署额兵手正其籍号标兵者易名援兵春秋两防。亦必分发各路。意政坐此。夫练兵者。总理之责。标兵者诸部之倡。近议客兵入践更。则总督验视分别具奏。而班军选练亦在此时。虽节制出自军门。而责成宜先主将。臣请令每年二月七月。总兵预赴密云驻札教场。先阅上班兵马。分别等第。即送军门过堂。乘此时比练密云标兵。简不胜任者为之变置。不用命者悉照军法。事毕过遵化。会同廵抚比练标兵亦如之。廵抚就近过三屯营照例会比本标兵马。完日抚镇通将殿最及行过实迹咨呈总督。另疏随上班兵数等第奏闻。即今督抚与主将同心。宜必无分彼此、自后标兵功罪。悉依调发信地程期多寡重轻。俱照各部同论。如此则法行自近、一视为公、诸部无间言、而各标有实效矣、
　　一固封守、臣惟蓟增边台、经制巳备、边墙砖垣毕起、亦足周防、特其中每堵衡置衬木二三层。则甃石者为速成计耳。第恐旷日持久。木朽石颓。不出十年。中溃殆半。乃今欲为更始、工力不支、议者欲就陴下墙基循墙、加筑三和土、墙高三尺、下修上削、附墙相依、久之土石一家、风雨斧凿不坏、厚下以防中溃、利赖居多、异时即有倾颓、旋可完缮、其基固无虑也、且附墙而削其上、无能置足其间、彼虽或有乘墉坏垣之谋、一无所逞、计莫便于此矣、臣请俟台工毕、然后议行、画地分区、各缮其境、以日计力、以人计工、五年七年、可告成事、
　　一开边利臣出阅塞外多沃土可耕。且台垣睥睨相临。穑事易举。边人坐两不便。弃而不耕。葢以出关之禁甚严。即失一人。当守者罪。于是诸夷重挟守者。非百缗不购一人。幸餍其贪。彼且伺边人如射隼。厉禁未弛。安取自履危机。一也。昔在边人地不入中国版图。异日或以开垦报官司。官司且籍记之矣。其后或科屯课。将为厉阶。二也。夫南兵宿台列戍。岁以为常。其人皆起田间。习耕稼。开边利以资远戍。夫非因粮于敌乎哉。顾御人国门。僵尸道路者。籍籍相闻。如将拓边。安得一无所失。况樵苏之利。闾伍必资。虽欲禁之。祗蒙上耳。臣请下其事总督抚镇。相度近边可耕之地。分给力耕之兵。定其程期。分其比耦。使之通力合作。计地均分。每遇农事之期。依期结伍而出。荷戈则战。荷耒则农。仍先谕坐口夷人毋为虏耳目俟毕穑事各分所获易赏赏之他若一二畸零。不许违期私出万一有失人畜。先谕诸夷。责限归复。否则削其抚赏。如事不繇于守者。量情论罪。令得立功自赎。勿复苛求。虽或岁入有常。悉听耕者取给。勿复起课。樵苏亦用此法。但不许各官掊克科分。此亦富强之资。中国之大利也。
　　一恤军丁臣惟诸卫环列甸服、自昔未有兵端、军户蕃庶优游、家给人足、例征后府柴炭。则皆惟正之供。诸卫奉之。固非难事。及边事起、抽发召募并行、正军既皆赴边余丁又皆赴募、即有一二老羸、救死不赡重以岁例柴炭、毕致迯亡、总计岁例柴炭。不过六七千缗。方今岁竭中国之力。以奉蓟昌。顾又岁竭蓟昌之力。以奉后府。即岁用不可缺。其将如此惸独何。议者谓各省都司。岁有公费公用银两。大半为各卫所豪猾侵匿。漫无稽查、第行各抚按逓年就数内征取之。仍以省分大小为差。多者六百。次五百中四百。少则三百。行都司各二百。每岁都司进表。即令亲解武库司。取数易盈。无庸加派。此一策也。又谓山海居庸紫荆倒马等关。旧制亦隶后府。岁计关税。当不下六七千缗。居庸属之廵关。今改他用矣。东西各关。则佐蓟辽保定廵抚军费。固非常经。第通行改纳武库司原用之数。听各廵抚另行处补。如或岁入乘除不给。听总督动支主兵。扣存饷银益之。又一策也。
　　一重严关、臣往议额兵、直以山海关路、旧额兵少、稍稍增益之、比阅辽东、出入其地、则负山阻海。独立严关保蓟扼辽。最为要塞。地重兵薄。旋议增兵。即会督抚诸臣、议俟新军从便拨补、月粮布花。即就额饷、内通融支给、不必更增、应候类题允行以便遵守、及照各关莫重于山海。故特遣部臣守之。迄今注选职方司主事一员。职专讥察。臣遇管关主事任天祚诣问便宜、则云先年辽东稍饶逋迯者少。比岁兵荒相继遂多越关。即当关穷诘得情。具文逓解。彼中廵抚。辄以公文无印。遂致持疑。往返不收。卒无归着。殊为不便。臣稽令申部属出守关者、比照差出廵按御史事例、特给精微批、事重故也及查居庸紫荆倒马各管关同知通判、近巳各请关防、而部属驻守重关、尤为吃紧、亦应比照各关事例、一体请给、
　　一据险隘、臣阅曹家寨旧边。则自黑谷关外山高压城。虽有边台。犹难固守。且三十里孤悬如带。深入胡地中。顾惟诸寨营城在焉原无民社土地。内自将军台南山起。至吉家庒北山止。相去仅七百丈。足以扼其吭而塞之。于此两山对峙。衡为城七百雉。经接边城即筑七台。据险以守。虽虏至百万。无能为矣。臣请以旧边为外险。防守如常。新筑为内险。两存不废。即以本路额兵分布。不必增兵。但本路游击、正统提调一员、今增内、险应于吉家庒、增一提调、应给廪粮料、草、并入额饷数中、若信地额兵、听总督分定、又查得太平寨擦崖子提调一员。计分边七十里。其间人力单薄备广难周。西则燕河提调二员。旧称治边百二十里。其后分割台头路。而燕河一路。巳有提调二员重之以将官。临之以恊守。计所辖边不过六十九里相沿至今。臣请以擦崖子界内自白道子起。至白羊谷止。共十二里、割付燕河。则官不必增。而事易集矣
　　一济冲烦、臣惟国初疆理大宁诸司、繇元故道、西则古北、口。东则喜峯口。皆为通衢。以故古北口则有石匣。喜峯口则有古城。皆为军驿。迄今则石匣不通驿使。惟边臣岁一至焉。至则惟取办舆夫八名。余无所与。而诸豪军影射于此者多矣。古城仅通属夷入贡亦无他端。自昔相沿。不遑损益。该镇近该总督驻札密云。繇密云而东五十里为太仆庄。又五十里为熊儿谷。繇此而外则入边。内则入蓟。恒必繇之。熊儿谷即系边营。原无应付夫马。行者凭借声势。将官不得巳而勉应之。本营隶墙子岭地方。外切西虏属夷。久绝抚赏问谍不通、万一疏虞。去郊关仅百余里耳。查得石匣去太仆庒仅七十里。应以该驿移置太仆庒葢自此而西则密云。东则将军营、南则平谷县。皆为适中。驿原有驿夫、听总督衙门量拨马匹、可谓腰站止令应付夫马、若廪粮铺程中火、仍旧一无与焉、该驿逓年影射军丁、听总兵官清查、照例抽选操练、又三屯营旧有滦阳驿、原额夫马数少、应付不敷、行者又或横索于本营各将官、亦非事体、应以古城驿并归滦阳驿、恊济烦难、滦阳去喜峯口九十里、如遇贡夷出入、仍令照旧赴彼应之、亦非难事、
　　○辽东善后事宜疏【辽东善后】
　　臣惟蓟辽表里相依、不啻唇齿、语提封则蓟居其重语役备则辽当其难。故辽安与安、不然则否近年专设总督、兼督蓟辽、得之矣顾自　圣祖开疆拓地、并治九边迩来力诎举嬴、不遑办给、由是蓟先辽后从事愈难、臣尝从行役熟计之稍得其槩内删三条惟条十议昧死以闻、
　　计开
　　一增折粮、臣惟故辽地斥卤多。市中露积。且烽火罕至。边地则皆菑畬。故月粮折色。每石仅二钱五分。非故薄之。价止此耳。比者岁凶寇虐。不殍则殇。宅无居人。泽量野胔。葢七年。往矣。辽迄今出没境内。无日无之。侧足畏涂。不绝如线。虽有负郭。无敢出耕。重以终岁露师。丁壮悉皆受甲。幸而一生九死。犹或不餍糟糠。假令生齿渐孳。非枵腹不可粟价累倍而军粮仍折二钱五分隆庆四年以前、什缺五六、五年以后、什缺二三。一旦有警。诸军奋挺赴鬬。往往以身殉。公家养之。虽或寡恩。而用之则皆效死。有士如此其忍负之、臣查各镇折粮、蓟昌以七钱计。保定以八钱计。蓟州永平马料旧例。每石二钱五分。视辽东折粮等也。臣以密云昌平伊迩则皆四钱。随请月加一钱以均仰秣。顾今敢战效死者。曾不得与枥下同仁。臣何辞以谢多士。然以司农告匮、又何敢殚　中国以奉远方、照得两河备边、各有缓急自岁十一月迄于春二月、虏乘氷急河东、共计之、则四阅月耳、自岁五月迄于冬十月、虏无日不窥河西、共计之则六阅月也、臣请各照戒严时月。每月加给折粮银一钱。是在河东则人给四钱。在河西则六钱余月不给。除金复无警、及选锋各支行粮不加外、计河东官军四万四百二十五员名、河西四万二千七百三十员名、每岁共该加银四万一千八百十两行据户部管粮郎中王念开报、山东布运二司尚有未解银十五万六千八百五十八两二钱七分八厘四丝八忽五微、俱在近年原非积负、似易陆续催解、即以此数照依前数加给、大约将支四年、自后如或境内平宁。年丰谷贱。折粮仍旧。否则仍将以后年分支剩省存之数或行量加、或听时议奏请、
　　一便给发、夫辽军艰食之状臣巳槩言之犹未也、辽地修衍二千余里、广宁乃在河西之中管粮郎中部署于此、去宁前五百里而近、去开原险山千里而遥、各营卫赴领折粮。近者或三宿至。远者率旬日至。卒然而遇虏骑。又复迟回。此难以日计也。至则各赍兵备道印信公文、先赴廵抚衙门挂号、又越信宿、比投部司告领率以部运未至遣归、是行者未获一箪之储、而旬月之聚粮尽矣。夫是行者类皆军中豪猾。力能颐指诸军归而宣言我行往返皆浃旬。费且尽。赖贷母钱得归耳。某氏收责必倍子钱若等他日领折粮、我当扣若干、以偿赍用、是诸军未获一箪之储、业巳什去其一、再至不得。行者居者皆如初。则什去二三矣。三至不得。行者居者又皆如初。则什去四五矣折粮月给二钱五分、岁无全给、诸军曾不得什五、如之何其不饥而死耶、臣愚愿乞　天恩诊念穷边饥士、既司农饷额、岁无所加、独发年例以时、庶克有济、臣查得蓟密永昌四道、并设户部分司总督、辽东廵抚即不得上例军门、犹得以下例各道、自今凡隶本镇军饷解发部司、即具数关白廵抚衙门、相与计议务在酌量多寡缓急、以次分发各边、听廵抚檄下该道方具印信公文依期差官代领、往来、仍给应付护送、以免疏虞该道即将发去折银、委官同各营卫照册给发、径取、印信领状听候查盘。如此、于国计不费而军兴庶亦有资非小惠也、
　　一济清勾臣惟顷年分道清军御史、专备蓟辽、辽东尺籍空虗、待兵尤急、居未三载、解到新军二千四百有奇、加惠而安集之、强弱皆可为用、先该廵抚通行各卫、凡遇新军入伍、即日造册支粮、部司则以额外无储、槩不准给、新军无所借贷、不死则逃、势之必至者也、夫御史奉　天子命、周行民间、焦神极能、穷搜厉禁、即得一军幸矣、民间娶妻、佥解路费军装、无虑百金、故一军出、则一家敝、一伍出、则一里敝、夫既竭民膏血、远自数千里外致之、顾独惜升斗之需、曾未及脱装。而驱之去。臣周阅两河、往往见新军殊死、号泣道路、亦尝与部司言之、大都新例甚严、部司日以节省为事、他不遑恤、伏乞凡遇解到新军、廵抚每名先给安家银一两、河东听分守道、河西听分廵道委官安插即以着伍之日为始。部司照册支粮。应否增粮。听该部从长会计。各军各听该道验选。老弱者填实城堡。精壮者分发车营。庶几清勾不为虗文。而营伍稍得实用矣。
　　一习战车、比者辽仿蓟法、广宁辽阳各制车营。其制则用车轮。取其轻狭易举。每军六名、运车一辆、每营用车三百辆、计用军一千二百名、先是暂借各营步兵、徒取旦夕具数、人无固志、业无专攻、终为虗车、何益于战、臣与抚臣会议、车营皆用新军、不足则墩军多者抽一、二名补之。又不足则余丁多者垛一二名补之。二营必得二千四百名足矣。各委专官管练。大较以一年为期。新集各军。日事其事。何所仰给。如支月粮如例。每名日给行粮银二分。一年共该银一万七千二百八十两。就于户部客兵银内支给。一年之后。练有成功。有警预调。仍给行粮。无警放归。行粮即止。夫然后战车足用矣。
　　一开障塞、开障固边□条于全辽形势俱为详明臣阅辽阳迤东、据总兵官李成梁揭议移建六堡、其一为孤山堡、其五皆属险山、夫孤山去叆阳堡百里间、日与洒马吉堡鹻场堡尤近、先年建堡于此、添设提调戍之、土瘠军逃、仅存四百、易以守堡日愈不支、去堡东三十里、有沃土一区、地名张其哈剌□子、旧为贼首孟艹塔张摆失所据、今悉为墟、其地当虏四冲、扼虏温洞之口、则叆阳洒马吉鹻场皆为内地、请以孤山堡军移建于彼、则南赴叆阳、仅五十里。北赴鹻场。仅三十里非惟声援易及重以肥衍可耕则皆戍守之利也险山最为极边东南接宁东堡江沿台。东接大佃子堡。东北接新安堡叆阳洒马吉。先任廵抚王之诰、建议特设参将。驻守险山。由是虏患少纡。诚为得策。顾五堡亦皆内地。地乃不毛。军无可耕。难与持久。出险山一百八十里。亦得沃地五区。曰宽佃子。曰长佃子、曰双墩儿、曰长岭、曰散等、皆为边冲。塞外地曰松子岭、曰干滩子、曰短错江、曰十岔口、曰青崖子、曰文大人营、曰锅儿听、皆虏冲也。廵抚王之诰、先议筑宽佃子堡以驻参将。则其本谋。缘力诎时艰。草昧难于经始。拓故堡以安新集。渐次图之。积有岁时。及今乃可从事。请仍以险山参将部军。移建宽佃子。以扼松子岭干滩子二冲。江沿备御部军。移建长佃子。以扼短错江。仍以守堡官领军百名应接朝鲜贡道。宁东堡军移建双墩儿。以扼十岔口青崖子文大人营三冲。新安堡军移建长岭。以扼锅儿听。大佃子堡。移建散等接应长佃子。各堡互相联络。远者七八十里。近者五六十里。凡此昔皆林箐幽翳虏可蔽形。出没无时。远戍莫能追捕。今则门庭御寇。其险与我共之。且土地饶军食可渐给。视旧五堡。尤为得所依焉。加以孤山则六堡矣。计以旧堡遗之附近居民。新工取之各堡军力。治陶于舍。采木于山。其或军力不敷。听拨回部恊济。通计六堡合用军夫一万五百名、各计工一百八十日、每名每日量给粟米一升、盐酱银三厘、共该米一万八千九百石、银五千六百七十两、每堡听廵抚选委督工官一员、日给廪疏银二钱、共该银二百一十六两、并以防修军夫城垛丈尺砖灰数目、修建次第、工役程期、一一开报到臣、臣随会廵抚张学颜、亦符其议、比臣阅视。当场面诘险山。各部官军。一闻迁移。莫不称便。窃惟地利之肥硗。地形之夷险。业巳相悬。工料之易办。人心之乐从。又复相副。且主将力任其事。抚臣谋亦佥同。况用银粮不多。祗缘本镇无措、合无照数请发修边银两以共廪蔬盐酱之需、粟米行营粮郎中就近支给、听户部发补、是役也、中国无亡矢遗镞之劳。一举而拓边一百八十里何利如之。计大事不惜小费、此之谓也
　　一固边疆、顷臣覆核辽东边工、亦既次其功赏以请、夫以辽视辽、功倍于昔、以辽例蓟、又或不然、葢御寇于堂奥。不若御寇于门庭。蓟之台墙门庭之守也。辽之路台路堡。亦足以利收保。通往来。然而农不得受田士不得税甲。守在堂奥。其如虏何。臣尝以此诘诸司诸司无有应者、臣又以宁前与蓟边接。山形大畧相同。蓟之守边有明验矣。顾今虏伺宁前日急。宁前边事日危。非直辽受其敝。抑亦震于其邻。顾终弃地利不收。此难与持久也。臣不得其说、则屡诘宁前兵备佥事李松、随该本道亲勘所辖沿边地方、西自铁场堡临关起、东至椵木堡沿河止、计边地四百六十六里、于内为堡者二十一、为口者六十五、当虏极冲、内除大险山二百一里、不通马步、不用台墙。仍中险山一百四十三里应铲偏坡。每里约给犒赏军夫银三十两、平川漫坡一百二十二里、俱应筑墙、每里约银八十两、依墙造大敌台八十六坐、大水关台二十八座、每座约银二十两、通共计银一万六千三百三十两、大约照前工旧例、巳足完工、西翼山海。可以巩　上都。东接广宁。可以藩北镇。军兵咸利、地方水宁矣、臣惟佥事李松之议、葢亦有见于蓟之得守而因以图全、据其所区画、亦既周悉。但仿蓟新例、则每台之费将什倍之。即计台工为费二万二千八百矣。仿今保定新议。台工毕而后及墙壕。在戍官军。就彼修守。其工费无容倍议。如议计墙壕之费、凡一万三千九百六十两、亦为不多、合而计之、则三万六千七百六十两足矣、倘以宁前久坐危急、且为东路襟喉如数请修边银、当事者为经久计、此一举也。辽之守。什得二三不啻也。自锦州以东少险阻。然东不数百里接三岔河此尽西河而毕收之所谓六月之防有赖矣。计其地平衍。无山可乘。即令三倍宁前。殆亦十万之费。此再举也。辽之守什得六七矣。河西既守。而后可以辟地聚民。外攘内安。宁有出此。乃若修复边外。辽阳开原旧城之地。自广宁直达开原边缩而援不迂兵兼而备不寡。外当水草。内掩膏腴。此则什全之谋、两河之完策矣、
　　一处逋逃、臣闻自昔辽东年饥役重、军民窜伏、山东海岛。渔海以居。率皆避重就轻。往而不返。先年在彼。既非土著。或不相容。在此则官司有系属。户族有催科。犹或可及。山东近议收为寄籍、已奉　钦依、始而计口三千、自后又复千人往矣、辽东边民困甚、赋役偏重于海隅、乃今逃者既得依归。无复顾忌。自是则官司不相统摄。户族莫敢谁何。故辽人之视彼犹福堂。视此犹囹圄也。观望连引。境内一空岂惟害辽亦将薄蓟抚臣之议如此。而苑马寺朱奎者、历陈其说。纚纚凡数千言、大畧谓事当会题、不图山东执一隅之见、以为定论、就事论事、其不可者三、一议辽东严禁海口、以杜续逃、似也、顾自江沿台以迄山海。计海岸千里而遥。居民以海为生。安能一切废舟。以绝口食。有舟即可通近岛。近岛即可转山东。殊涂同归。何必海口假令沿岸置守。必陈逻卒数万人。海不容舟。则居民立稿耳。一不可。一议辽人取贴军装粮差必繇陆路。似也。然自辽东而赴山东。航海不旦夕可至。陆路相距三千里。往返非三月不能。彼以一夫一户。所得不满锱铢。计其行资得不偿失。二不可。一议辽人越海者。许寄庒辽人。执送官司。似也。顷廵抚牌差千户何其忠等、调船运木造车、杨汝明等、入岛征银抚赏、彼中邀截绑缚、径送廵察海道、公差监收、官船没官、乃若自此续逃千家、不闻一人捕获者、三不可也、辽人赖寄藉为逃逋之主。又赖厉禁以塞追捕之门。丛爵渊鱼。若或殴之矣。由此而居者办纳无资。则赋役愈重。赋役愈重。则逃逋愈多。窃恐始则羁縻。久将窃发。殆亦非山东之利也。臣尝庄诵　会典、凡各处招抚外郡人民在境居住、许令寄籍将户丁事产纳入图家纳粮当差、仍于户下注写原籍贯址军民匠灶等户、及收籍缘由、不许止作寄籍名色、如违、所在官司解京发口外充军、钦此。臣惟王者有分土。无分民。以此为防。惧脱免者之滋起也。今窃为辽东山东计之、议起发则力不行两舍之则法益废。且众不可激。故不得巳而以寄籍收之是所以为山东者则善矣至若辽东受害。诚如两人者之言。及今不图。何以善后、查得辽东原隶山东同省。至今民运犹存。必以一体视之。始知疾痛害事。辽阳城内、设有副总兵、仍设都司三员、事省而官冗矣、请以管捕都司一员。移驻山东登州府。专管岛民。与山东备倭都司恊同行事。凡辽人赴取军装粮差者。先赴各道告给明文。径赴都司挂号验明。方许入岛岛民如复輘轹。听告各都司会问施行。如无明文者、即系续逃、各都司恊同捕获解回原籍、岛民但以见获续逃出首者听、各都司预定赏格。每名口量给赏银若干。其银即以山东原议各岛船税支给之。各都司置簿开报循环、听辽东山东廵抚查考、岁终通将捕获及首出续逃人数类报各廵抚衙门。如果缉捕有功、听廵抚具题升赏、各都司俱听辽东山东抚按举劾、俱受各抚镇节制、其管捕都司必自辽东境内推用恐自山东推用者不为辽事切计也然后督责易及休戚相关。然犹必倚办于廵察海道、一一就近督察之、亦听辽东抚按举劾。乃为有济、夫然。则犬牙相制血脉贯通。在辽东既纾目前之忧。在山东亦弥意外之衅矣。
　　皇明经世文编卷之三百三十七终
　　●皇明经世文编卷之三百三十八
　　华亭徐孚远闇公　陈子龙卧子　宋征璧尚木　沈泓临秋选辑
　　董云申士开参阅
　　汪司马大函集二（疏　书　序）
　　汪道昆
　　◆疏
　　保定善后事宜疏
　　经畧京西诸关疏
　　边务疏
　　申饬通州兵马疏
　　○保定善后事宜疏【保定善后】
　　臣闻鉴在不远、防在未然、臣为保定筹者是巳、昔在正统、虏大入紫荆关、迄嘉靖中警洊至、及虏患中蓟、比年始得少休、此则既往之鉴也、蓟故边薄。虏往往得利。日伺之木尝忘。迩者完聚坚强、数郄虏、脱虏就近西犯云中上谷、封守日完、假令出我不虞、紫荆诸关危矣、此未然之防也、臣智识短浅、恶足与计什全、谨酌沿革损益之宜、条为四事、愿乘国家闲暇、及时修明、未雨绸缪、亦御侮之先务也、
　　一议驻守、夫易州为古燕都、东望京师二百里、西距紫荆关七十里、秋防、则廵抚自真定移兵驻此、而总兵自保定移兵驻紫荆、伺有东警、则就近勒兵入援、有西警、则就近勒兵堵截以故诸部粮饷、专设户部司属郎署易州、累朝以来、未之有改也、近该先任廵抚建议、抚镇照旧防秋、各标兵悉留真保本营、遇警然后调发、岁省行粮料草、计银二万三千有奇、顾在癸亥庚午之间、廵抚李迁李尚智在事、一闻蓟警。辄自易州勒兵而东。皇皇然仅以身先诸军。犹惧不蔇。乃今檄兵于往返八百里之外。取办于呼吸之间。即风马牛其不相及也明矣。况移兵在戍则事专而易齐散而之家则众乱而难集假令司马以师期来讨臣不知其何以应之。今廵抚孙丕扬首论及此、葢尝身亲癸亥庚午之事、不亦蚤计乎哉、臣请目后防秋、抚镇仍以部兵出守、行粮料草、仍遵旧额关支、凡此非有所增、如之何其以一指失肩背也、但紫荆犹为内险。设有参将部兵。而浮图峪最当虏冲。是为紫荆门户。扼虏于险。其必以总兵当之。况标兵既给行粮。在浮图犹在紫荆耳万一预侦虏有东意。则总兵仍守关待援。移参将于浮图。此军原支行粮。不必另议。总兵东发。则廵抚自易州移兵代守紫荆。比及彻防。各兵乃罢。皆旧贯也。及照廵抚常驻真定、或以辐辏分心、乃今既任台工、兼以边备其必以身程督、庶事集而大有功自后两防、听举室以行、移镇易州、以便专事、况距倒马关仅三百里、亦为适中、倘遇彻防停工、去留各任其便、是或一道也。臣又据整饬井陉兵备副使刘世昌呈、本道所辖倒马关迤西百里为茨沟营、外通宣大。亦当虏冲。内产矿砂。群聚亡命。先年裁革廵简、改设守备一员召募土军一千名、常川住守、迩来矿徒益众、巳成聚三千余家、恶少游民、闻风乌合、动辄张打旗号、悬带弓刀、原募土军、实彼党类、阳则应名支饷。阴则结党同行。将来奸伪日滋、为患叵测、合无请以原设守备、改为备御都司、请给专勑、重其事权、仍听倒马关参将节制、原募土军、量为汰去二三百、即就倒马关白石口各营调军论班补之、与之参错夹持、以销阴祸、该臣看议得茨沟非直虏患。患在矿徒。葢以人情趋利如流。不避汤火。滔滔不绝。遂成江河。守备官薄权轻。见利易动。始而染指。既而滥觞。臣查得真定城内、设有民兵营游击一员、奇兵营坐营一员、守备一员、官亦备矣、龙固关参将厥有信地、顾亦同驻真定、婴城安居。何为者也。且二关俱在腹里。视紫荆倒马缓急相悬。臣请以茨沟营原设守备所领地方。割属龙固二关参将。裁革本营守备。庶几边守不疏。官事亦摄弭患之一机也。
　　一议应援、夫军行有车有骑、有辎重、有步兵、法也、在蓟则讲此久矣、辽方经始保定犹或未遑、责在应援何可无备、夷考庚戌之役、保定军军城西虏一二骑、当营杀人、虽有严命、终不敢发一矢、无车营也、臣请行抚镇真保标下、仿蓟车式、各立一车营、即选标下士马精壮者充之。每营步骑各三千。即稍减必各足二千五百骑。或不足则求足于各镇各营。葢各营率以骑杂步兵。非有行列。自非骑操哨拨。则供将领私役居多。就各营而足之易易耳。两营束伍授器。一如蓟法。即运车用器。有不习者。听总督就蓟选习者训之、彼此相传、可以岁月责效、保定兵少、难议辎重营、每遇营警将行、预先雇募民间骡车各二十四辆运载煤炒粮料随营以行、计日授资、民无偏累矣、
　　一议器械臣惟制器利用、兵家所先、保定狃于承平、士无甲仗、今廵抚始受事、即为擘画仅成军容、臣前疏巳言之矣、各军惟取易办。大半以挺为兵。卒然用之。曾不足以逐狗马恶能格虏为也臣据整饬易州井陉兵备副使高文荐刘世昌、呈为虏众内附边患稍宁、乞及时大修边政、以永图治安事、该大学士高拱等题奉钦依内一欵、一整器械、臣等议得器械不整、以卒予敌、委当及时整理、但军士贫苦。力不能办军三民七军器虽解纳工部。半多不堪。若使将价留在本处。给与军士自行打造。公私殊为两便合无备行七镇总督镇廵等官、或应别项讨给官钱或应暂留军三民七年例、各另议奏施行等因到臣、臣惟军器解部、事于成法、不容变乱、而存留料银又该阁臣条议覆奏明旨所当钦遵、查得各道呈开留料银、制军器非惟于近议允合且与边卫相同、但岁计共银二千一百三十二两五厘、每岁槩留恐废成法、合无自今伊始、一以三年为期、一年如议暂留、二年照例解部、以后周而复始悉照此行葢军器三年一造、一修亦可以望坚利矣
　　○经畧京西诸关疏【经畧关隘】
　　该臣看议得我国家定鼎燕都、尊居北极蓟为左辅东扼古北诸口、保定为右辅西扼紫荆诸关先年虏率西北而东衅未开其后虏数东窥而西陲稍息要以西酋相近。尤当先事为防。兹蒙　皇上纳本兵言独以筑台守险为防边要务、此诚明见万里之外、先得多算之胜者矣、臣等冒然在事、敢不踟蹰胼胝少纾西顾之劳乎、今该臣等会委曾历蓟镇边工将官会同各道虚心集议、今所区画、亦似位置得宜、拒守有赖、知险知阻、不数不疏、虽未敢遽以为完、而地力人力、单于此矣、每台必如部议给银二百三十两、固不为多、但地有险夷功有差等、以蓟之上上等者为准、议以二百三十两给之、如上之中、宜必稍减、上之下宜必逓减、大约为之裒益、每座应以二百二十两为规、称物权宜、取彼与此、宜亦可给、计共该银七万八千三百二十两该镇主客官军、共计五万以□除两班戍蓟及抚镇各标、量留驻守哨探外、其余不分各营各路亦照蓟镇新例每防计军五百分筑一台在主兵则终岁驻边。两防共筑台二座。在客兵则仍旧贯。防秋止筑一台。大约不及四年。可告成事。部题每岁仍将建造过台数、及有功悞事人役、各照蓟镇先年事理、分别赏罚、最为有见、但今未奉成命、巳迫秋防、分地鸠工、事方经始、合听主客官军、通融营办、或今岁预先采办砖灰石料、通计下防之数、以待明年并工、抑或工料可资、即及今修筑、似难一例、通候来岁岁终计算、在主兵五百名、共计三防、务完三座、客兵共计两防、务完两座、于此通计殿最、以后则各年课功其工程必先冲。次次冲。而稍冲最后。一照后开程限。期于万历四年工完、沿河口接镇边城、则以浑河为界、浑河陆路自王平口通京师最近。水路则通芦沟桥。今河西筑台一座。原隶该镇地方。河东旧城坡下。亦应增筑一台。则隶昌镇。近该臣题增蓟昌敌台座分、昌镇三十座、其工力即取诸此抑臣犹有说焉、夫墙非台则无庇。台非墙则无依。京西边墙新修。类多坚固。在马水口则什居五六。在紫荆关则什居二三。凡此则皆辐辏之区。阅视之所易及者也。其在偏僻深险。又多断续倾頺。勘得马水口应折修边墙三百九十六丈、应增修一千一百九十九丈、紫荆关应折修一千一百八十八丈七尺、应增修一百丈、倒马关应拆修九百二丈五尺、应增修一千三百二十三丈七尺、见在台工为亟、工难并兴、俟毕台工、听廵抚另议修筑、马水口沿边林木、内边修者百里、次者数十里、紫荆关虎张石倒马关茨沟营等处、亦不下数十里、此皆先朝禁木。足为藩篱。访得易州炭厂奸商。假借烧炭为名。通同守关隘官。侵伐沿边树木。近该工部郎中杨归儒出示禁约、第恐此辈犹复觊觎况今并赴台工、有事采办、止许折薪、以充烧造、勿及树株、亦恐违法官军、因以为利、倒马关一带、界属山西灵丘广昌地方、隔省分区、大难禁约、查得先年边臣、尝以伐木受法。今在畿辅重地、情罪过之、及今修边、应照部议、申明厉禁、即有通同假借、及乘机盗斫者、比律重科、仍行山西廵抚衙门、一体禁缉、繇是而剪伐不及。罙阻莫窥。殆亦万世之利也。
　　○边务疏【蓟昌筑台】
　　臣阅视蓟昌二镇军马边关、查议军饷事毕、谨先陈当务之急、以备及时采择施行、窃以蓟昌延袤二千里而遥。京师距塞外二百里而近。宜必设险以守。然后帘远堂高。近该先今总督抚镇诸臣、沿边筑空心台一千二百余座、宿兵贮器、戍守有常、顷黠虏睥睨石门、再至皆败遁去、使非有台可据。安能露众待之彼乘我虚。谁卜其夜。蓟莫利于守。守莫利于台。此其明验较著者也臣循墙徧历。登台逓观。我国家万世夷夏之防。羙哉壮矣。凡诸要害。部署巳周。独滦河以东。居庸以西。若松棚诸路中稍有间缺。大约增台二百座。始为完工。查得先任总督谭纶。原议筑台三千座。其后仅举其半。既又减其半之什二三。徒以物料人工。悉出兵力。计一台之直。不啻千缗。公帑所偿。十不当一。惧不堪命。不得不暂休之。力诎时艰。非得巳也。臣先在行役。辄有意乎增台。于是犹持两端。未敢轻出诸口。葢自边事起。诸军日在守边。比年稍宁。百废具举。无论台垣濠堑、城堡关梁、戎署教场、营房仓廪、他如神祠学舍、公宇戍楼、道路堤防、纷纷诸役、久则累岁。多或千楹。率皆以丁为佣。不遗余力。此宜休养之时也。主将以练兵为职。亦既有年。工作频仍。竟未遑暇。乃今兵制更始。具有章程。此宜训练之时也。比臣以会计军饷、复及春防、查得各兵仍受他工、未得专练、虽云一切工作、莫非公家、要以审择便宜、则边台为急。与其赴他工而荒本业。盍自其急者先之。近谍者言东虏日伺滦东西、虏或有东意、有备无患、夫非武之善经与、臣请申命境内当事诸臣、及今相地宜、合兵力、增台二百座、祗以一防为期、往者分工取数寡而责效众。及今分数倍昔。以众举轻。往者给赏有差每座多则百两。今亦倍给。使之采择有资。此以佚道使之。劳不怨矣。即如台二百座。计直不下二十万缗。今虽有加。不四万而足。愿行山东河南二省、取解节欠蓟镇民运折银各二万两、办此有余、如或未征、听彼借解追补、事可立集、不假旁求、倘以春防巳深、秋防巳迩、今岁但以班军分应诸役、勿及其余、期以来春、一举毕事、台工既竣、务守成言、自后主客官军。诸役悉无所与。亟令专习武事。以责成功。班军精壮者一体练之。次者不隶戎行。使之专任力役然须以渐修举。为之调停。如复政出多门。其不堪滋甚矣。
　　○申饬通州兵马疏【通州兵马】
　　议照通州当京师之肘腋。控水陆之咽喉。地至重也。故一城之内。五卫之兵在焉。乃今则惟二千有奇。兵至寡矣。无事则分部廵缉与军营之捕兵同。有事则调遣应援。与边营之战兵同。亦至劳矣。语其将则署衘为分守。迄今未有专营。语其兵。则各卫以边戍为急。诸军以京操为利。其剩者为城操。迄今未有定伍缘以营制未定。分数未明。故粮虽不充而莫敢言。兵虽日耗而莫之诘。往年本部侍郎石茂华驻守、亲见其状、始议及之、次年臣始入部中、次当驻守、祗循故事、亟就督抚间兵、又查部例、遇警则征保定三千以备缓急、于时彼军之情状、各镇之部伍、臣未周知、比臣阅视、首次通州、各军皆小杖短衣、苦有饥色、面诘通州参将、言彼初至、各军赤立伛偻不啻悬鹑、今兹小杖短衣、犹出督责借贷取办、直为应阅地耳、阅毕则悬鹑如故。又恶能军。臣惟通州无论国储。且通贡道。往闻间者虏尝垂涎于此。故属部臣备之。乃今重地羸师。恐非所以示异国也。及臣阅蓟手籍额兵。画地分营。卒无及通州者。既阅保定。问谁为守通州。旧皆仓卒以应师期。迄无定议。夫部臣之倚各镇如此。而各镇之应部臣如彼、即有征召。可为寒心。顾兹军仅二千。马仅五百。诚知其不足赖。亦犹贤于无兵。徒计斗粟束刍。将令空垒以守。强干之义。固如是乎。且各卫城掺。皆隶守备。而通州特设参将。官制自殊。有参将必有兵营。有兵营必有兵额。特前此未之讲耳。乃今营以通州为名。额以二千四百为准。营额既定何敢踰额而增兵。即有清解新军。毕入城操之数。管掺则如例月支一石。城操则如例月支八斗。又何敢援例而增饷。此皆明白易见也。况以近京多盗。责在通州。而追捕廵逻。非马不可。况在防御调遣。尤必资焉。本部议例京营诚为一体。其后止给料草二月。不知其所由来。臣请平其议以备折衷。亦必以例主兵为当。马有倒死。即照备御马例。并免朋银。止追桩银仍听兑给。顷定兵额。昌平巳立军营。通州亦必得军营。而后可出城札守。蓟镇故有战车。迟重者或病难行。则非趋利远援。即得车一营。附以火器。足以威敌。虽有劲虏又何敢薄近郊。比臣议保定车营。亦将为入卫计。如果调赴通州。则二车营可为犄角。其利居多。本营额兵二千四百名。则以一千八百为车兵、五百为骑。余为中军杂流。亦兵制也。见在不足之数、候清勾选补、不堪营操者、另籍以充城掺、无事、则骑者分番廵逻、步者专习推挽、击剌、有事则步骑合营以备战、城掺分陴以布守、守城者亦听参将合练、不以出征、如此、则兵虽不及三千、皆得实力、饷虽加给二斗、皆得实用、抑亦可以为一旅矣、
　　◆书
　　刘大中丞
　　吴大中丞
　　○刘大中丞【闽调浙兵】
　　闽中自调浙兵以来、三见荡平、屡经克犍、莫非其力、而浙兵破巢之所俘获。计功之所赉予。数亦不赀。故闽地倚赖于浙兵。浙兵屡趋于闽地。情事之必至者也。但一人入伍。则必授一人之粮。一日在营。则必给一日之食。即境内用兵。亦不容少。浙兵赴闽浙兵刊之而浙中抚道甚以为不便张铜梁在浙颇患此事数与闽中争之而不知闽中亦患浙兵之踰额也况越境乎。先年募兵于浙移文未始相闻、浙人皆闻大寇在闽不啻蝇集蚁聚、甚者不繇本院本镇率多私募私投、彼既拥众而来。驱之出境。恐激生变。故谭公不得为之收兵入伍。缚其首事者重绳之。当是时寇患方亟。正仰给于外援。军储所供。可取办于内帑。故谭公犹可调停隐忍。然巳非其本心也。于是定为分班、移咨请发、正欲假借公法、禁止私图、非惟在浙得弭戢于方来、而在闽亦惩艾于既往矣、其后赵公与谭公意见未恊文法颇繁、后之募兵、或咨或否、又一变也、及某受事之始、仅余帑银一万七千、而未给当年功级、及该季月粮、不啻八万、某朝不谋夕、焦劳万端、幸而仰藉宠灵境内无警、即以省一日之食、一人之粮、于某诚幸矣、继而浙人得翁开府于闽、有若二天、何者、谓翁视天下犹一家、视不肖为同气也、某恪守成议、凡事必禀命而后行、亦恐旧任义乌或有借口子民、托名报效、如谭公旧时所苦者、诚欲申明纪法、以寝其谋耳、承翁力排众议、发兵如期功被八闽、非直一人之私感也近以义乌县徐知县妄报放班兵数十无一归厪翁致疑、责闽查发、夫放班旧例、出境则有犒赏在省院道亲临教场给之、在路则有行粮、沿途府县查照长单给之、统押则属偏禆、过关则报期日、有司卷牒、在在可查、若既出境而复私留。各兵何所给饷。此可坐照而知也、至若班兵更番、务照成籍点发、律以文法、允宜遵行、揆之人情似甚不便、何者、浙兵赴戍率以慕利而来。得利而归者。则保身之念重。而改他图。不得利而归者。则趋事之气衰而复本业。兼以家人生产。各有缓急、死亡疾病。不无参差。必顺其情之所乐从。然后可以鼓其气而使有勇。自昔浙兵在省。亦莫不然。如必人人定籍岁岁更番。彼之所利者几何乃束身而编远戍恶能强以必从哉今之计。但当禁踰额之兵。不当问补伍之数。翁以为何如。各兵下班、必赴军门、查发原籍、似亦便事、但自江山至省自省至金华、肃伍而行、非二十余日不可、一切行粮夫船之费岁计颇多况既经二旬、又当议月粮矣如自闽给、闽方绌乏、似难于常额之外、加此供需、如自浙给、则以境外之役而费境内之财、惟翁所裁耳、闽中近练主兵三营。渐有成效。今所取发。巳减浙兵三千。自后则主兵以渐而增浙兵以渐而减则应募者日少。操兵者日销。不假科条不烦文法而兵端弭矣。
　　○吴大中丞【平粤寇】
　　札中披示、知翁将有事于三巢、三巢负固久矣、往阳明先生在事、未尝一日忘之、当先生时中外尚多壅阏乃今　圣君贤相操庙筭于中、猛臣谋臣张国威于外、葢千载一时也、故凡一才一艺之士、亦宜乘时感奋、以荅升平、翁独物色闽将而推毂之闽将敢不用命、顾闽于粤为邻国、不肖于戚将军为同仇属有吴平之役、日夕与戚将军讨诸便宜、敢不自尽其愚惟高明财择焉、一曰议饷夫居常而视三十万、亦云不赀窃计巢贼三万有奇、三部分兵、亦必各具三万而后可以议战守、假令简师缩饷、大约非六七万不可、今兹议留之数、仅足三四月粮耳、战具行粮功赏、不与焉、纵使有征无战。一鼓歼之。如期而往。如期而旋。计日授粮。犹若不给。彼或据险死守。未可急攻。尽气狂奔。未可邀击。师老财匮。其谓之何。二曰议兵、巢贼盘据百年、拥众三万、闻先后当事者、屡欲兴师彼亦虑深而谋豫矣、夫以一夫当关之险、数万守之、此非节制之兵、诚难进取、乃今三部节制、果孰为优、大抵俞将军之谋畧。石将军之威名。固皆一时之选。顾其所部。非隆卒则抚民。或土兵耳。此辈乌合不驯。陆梁难制。窃恐二将军或未能责其一一用命。又恶能制敌之死命乎哉。所云节制之兵。戚将军是巳。然戍闽之众。不过万人。方剿吴平。尚未毕事。幸而事毕。彼将奔命不遑。但闽事初定。内而弹压。外而防御。不可一日去兵。倘然以其节制足赖使得一当贼锋。则必以三万往。虽尽发闽戍。犹不足以当什之三。闽戍既空。设有一夫不逞。戚将军内顾且不暇。恶能舍巳田而芸人之田。故必以浙兵戍闽者。留闽一年。不必更代。亟请发银数万。属戚将军赴浙召募。先后新旧下班之众。一如赴闽之初。则三万之师。庶几可集。然浙江军门。方有厉禁。凡将士戍闽者。一切以法绳之。不稍贷。愿请明旨。令其同浙江军门征发他日亦同浙江军门论功然后乃无阻格耳三曰议责成、俞将军夙昔名将、习地利、尽虏情、乃今赞帷幄之议者、必俞将军也、惜其独有深沉之画、苦无素练之兵、他时将属大计、知翁必不以俞易戚矣、夫耕问奴织问婢、必先尽其虑而后可责其功、俟吴平事宁、愿相期为会、面尽机宜、执其先资之言、彼当思所以成其信矣、
　　◆序
　　大将军戚长公应诏京师序
　　御史中丞张公平蛮序
　　○大将军戚长公应诏京师序【将畧】
　　往余有事闽越、葢与大将军俱、事平、则大将军留填闽越、　今上即位、匈奴入西北边、　上用群臣言、趣召大将军以备缓急、往余与大将军言边事、大将军率以为难、其言曰、王元美为纪效新书序末一与此言五难亦有相合者西北视东南难者五。岛夷航海至其大举不过二万人。匈奴伺边。往往不下数十万。边地凡数千里。备广而力分。彼以全力而趋一军。无坚不入。一难也。岛夷袒裸跳梁。鬬在五步之内。匈奴控弦铁骑。卷甲长驱。疾若飘风。士马辟易不暇。二难也。中国所恃者火器耳。北风高厉。胡尘蔽天。我当下风。火不得发。三难也。岛夷来去有时。非时辄不能涉海去。譬之射隼。亡能出吾彀中。匈奴所至无留行。去则岛举。终不可制。四难也。蓟辽宣大藩卫京师。或在吭背。或在肘腋。以故列镇相望。画地守之。彼界此疆。不啻秦越。号令不一。烽堠不通。虽有声援。鲜克有济五难也。有一于此。犹将不振。况五乎。余惟匈奴虽疆汉数能得志。卒使王庭北徙。封狼居胥以还。汉之力臣。卫青霍去病数人耳。彼或郄兵法不用。徒以天幸得完。大将军以节制闻何论卫霍。假令受西北事。顾安所决筴哉。大将军谓余继光何敢筴事、即使待罪西北、直以不肖之身从之无益也、五者之难亡论巳、今即议战、其何以当戎行、禁兵则恣睢。召募则乌合。征发则道敝。分戍则坐饥弊久矣。诚得宽文法。假便宜简裨将三十人。分募边郡诸县之士。合三千人为一旅。将以裨将。县令为监。兵甲糇粮。各以县给。为之部署。或以车。或以骑。或以步兵。合三旅为一部。将以偏将。执宪为监。合十部为一军。主将将之。监以督抚视浙兵法分合更番训之三年乃始议战战则以车距敌以步应敌。敌少却则以骑驰之。必俟虏有可乘。然后出讨于塞外方其未集吾可得志。不难幸一击以张军声。虏必大创是则以奇为正以众乘寡以实捣虚法也此卫霍畴昔之事。继光宁讵能乎。余善其言。业巳志之心矣。乃今奉明诏以往、大将军果以为难乎、抑易邪、世久承平。右缙绅而左介冑徒以文墨议论。求多于封疆之臣。其在外藩。非旬月不达。即失利庶几犹及于桑榆。边地密迩京师。朝发夕至。一闻告急。以故戚将军在蓟镇不事战功一以守边为主讻讻然群起而督责之。彼且未遑以一矢相加。巳从吏议。虽有卫霍。曾不能自坚。乃若孟明俘囚。李牧入保。又恶得免。凡今在事。不啻负钱而行。此之为难。难可知巳。即使当大将军议。必三年而后有功。彼或见卯而求晨弃齐疏而急袒免。一齐众楚。大将军其谓之何。在易之师。二多誉。四多惧。远近异也。近则瑕疵易生。故必以退为进待时而动。夫非社稷久役乎哉顾任用何如耳。昔之命将。阃以外悉制之。葢专则成。不专则败。长子帅师。君命三至。专矣。假令多所沮挠。徒使弟子参焉。一国三公。不败何待。安危在出令存亡在任使。固非虚言。虽然、有非常之人、必有非常之事、有非常之事、必有非常之功、方叔之平蛮荆、由北伐起、故其诗曰、薄伐玁狁、蛮荆来威、此非直以积威薄之、功见而上下信矣、大将军由闽越以北、其积威何可胜言、海内方推毂大将军、无不信者、大将军非常人也、果以为难乎、抑易邪、
　　○御史中丞张公平蛮序【讨平八寨】
　　夫治莫盛于唐虞、而有苗以逆节着、猥云干羽来格、其族类迄今存焉、我国家用夏变夷、广声教而宽文法、三楚百粤、并建督府弹压之、其后酌缓急之宜、罢楚存粤、自韩襄毅以严治粤、功用乃兴、嘉靖初、此言王文成也王师入粤、振归旅以乘八寨破之、师无留行、仅仅底绩、卒之兵端未弭、屡厪执言、其在中年、岛夷伺东南入、自吴及浙、自浙及闽、昔皆隩区、节金戊之臣出矣、粤故与倭为市。其末中粤愈深。加以山海渊薮。乘乱为虐。腹心之寇。不暇为谋。一何棘也。人言吴浙痈也。毒自外傅之。闽其疽乎。毒自中溃。粤犹之疠也葢与有生为始终虽有国医。鲜不狼顾。及胡少保平吴平浙。余幸从谭襄敏平闽顾惟两粤纷纷。日不暇给。东事急则粤东置开府。而督府西摄苍梧西事急。则粤西置开府而督府东摄肇庆其西置则自殷开府始。于时有古田之征。八寨包藏祸心托归顺以缓天讨。会露师东粤。开府督兵而东。山海以次荡平。寻拜计相、上书言百粤底定、不者惟罗滂、臣且行、其以俟代者、及凌司马代督府、罗滂遂平、八寨肆为无厌、乘时蠕动、及司马入参赞、壹如乡者言、罗滂伏诛、不者惟八寨、裘而狐白。羔袖何为。是在任事者图之。胥后举。及刘司马代督府、而张中丞抚粤西、八寨称乱有征、罪在无赦、督抚上其状、请加兵、　上以为然、第母以征发扰境内、于是征兵十万、悉属总兵王尚文主之、请饷五万、悉属参政彭文质主之、分部、则参将李应祥倪中化于嵩张榜为四军、分地。则三里忻城夷江上林为四哨、分督、则副使陈俊侯国治、参议姜忻李一迪为四监、督府遣故参将梁守愚振铎从中军进、于是为期日、自岁十二月辛卯、迄于春三月壬寅、胥命、及期鼓行并进、贼党殊死距守、我师四面傅之、既夺据毕登、退保故穴、乘胜而扫诸穴、有亡命者悉搜之、俘馘万四千五百八十二人、殭尸三千余众、葢延袤五百里、诸部落悉平、胡直指方按部纪功、与班师会、既多其以全取胜、勒石而铭其功、夫事有似难而易者。首事是也。有似易而难者。成事是也。首事难矣。上之慎虑而动。下之熟虑而从。譬之射然。以虎视石者也。胡少保之在吴在浙。襄敏若不佞之在闽。司徒之在古田。在东粤。皆是也。成事无难矣。然而气盛则骄。骄则惰。今烦则玩。玩则偷。上惰下偷。恶用九仞。慎终如始。乃可及泉。今督府中丞之弭粤西。皆是也。蕞尔八寨。曾不足以当一隅。夫复何难。要以尽万国而举十全。誓将罢尉彻堠以相休息。难之难者也。畴昔古田之役。宿将藉王翦为高谈。如必举兵。非数十万不可乃今发檄征十万卒用七万。众不劳矣。昔殷司徒献捷。谭襄敏顾不佞言。使吾党与司徒并驱。即制胜无让。独军兴七万足用。殆非吾两人者能。乃今请饷五万。卒用四万而有赢余。财不费矣。不劳不费。独成人所难成之功。期无负天子之力臣。葢社稷之伐也。
　　皇明经世文编卷之三百三十八终
　　●皇明经世文编卷之三百三十九
　　华亭宋征璧上木　徐孚远闇公　陈子龙卧子　顾开雍伟南选辑
　　宋存标子建参阅
　　张居崃集（颂　书　碑　记　序）
　　张佳胤
　　◆颂
　　曾中丞平戎颂
　　○曾中丞平戎颂【平戎】
　　予览汉书、当建武元狩之间、武帝挞伐四夷、既击破东越、番阳令唐蒙上书、通夜郎为制越一奇。乃拜蒙中郎将、发巴蜀卒、自僰指羊牱戍转相饷、数岁道不通、士卒死者甚众、而西南夷数反、发兵耗费无功、卒用御史大夫公孙弘议罢之、则戎裔黠猂、恃险凭陵、内地有由矣、唐宋以还、外示羁縻、多叛少服、　明兴威德震于薄海内外、所谓朱提南广之族、编户内属、即不至若唐宋旹、深入大寇、而矫虔叵测、天性然也。累朝勤师问罪者八、而惟成化之役最大、卒至师老财匮、仅一创之、而士卒物故、亦畧相当、迩年族类既蕃、日起戎心、当事者率谓财诎举赢、稍示包荒、山王山王抚挟、遂轻内地、构衅土司、刼杀长吏、畎亩为墟、行旅为虏、鼎镬六邑之婴孩、以刳孕妇为娱乐、维我　天子圣神、暨于将相、揆文奋武、鲸波偃于东陲、闽烽销于炎徼、毳幙名王、束身归命、顾忍西南赤子向隅泣哉、适惟　今皇帝谅阴之岁、咨于廷臣、择可纾西顾之忧者、佥若曰惟太仆寺少卿臣曾某者、昔宰蜀邑、□行异等、开府西征、畴如斯人、　上乃降玺书、授节钺、一切蜀事、听公便宜、公下车按行要害、拊循其人民。于是力排羣议。上表出师。选将领。征酋夷。储糗糒。简士伍。格赏罚。除器械。申号令。次第胪列。受成　庙算。恭行天讨。大夫策士。毕虑献奇。鹰扬爪牙。尚迪果毅。兵革犀利。有虎视平吞之气。公下令曰。蠢兹犬羊。难以化惠。恶贯满盈。实天厌之。惟尔大小文武将吏、及二三酋长、尚念国恩、共伐有罪、若不共命、予誓不与贼俱生、且将孥戮于汝、总兵官刘显等、顿首辕门、矢心奉命、时计所籍土汉兵十四万人、遣将分布有差。而显寔总之。设奇袭险。无雨晴昼夜。猱升缒引。皆以一当百。九旬之内。一举而拔凌霄。再举而拔都寨。再举而拔九丝。拔他大小险砦者六千有奇。擒斩夷人四千六百一十有五。内称王者三十六人。安集者三百八十一人。焚坠死者无算。拓地方四百余里。获蜀汉铜鼓九十三副。它夷仗头畜无算。疏闻、　天子大悦、为告　庙献俘、坐　明堂受捷、百官舞蹈称万岁、以战功付史馆、着在竹帛、以古器陈于　大宫。用表武功。特晋公右副都御史、荫一子太学生、显以下论功有差、公请于　上、建城置吏、钦定戎县曰兴文、所曰建武、驿曰都宁、仓曰恒裕、他山砦名、则公所自易。名号更新。屯戍碁布。放牛解戈。宛然中夏之风云。山人张佳胤曰、蜀当三面夷。而都夷则诸夷嚆矢也。都夷平。诸夷且保首领不自给。所与宣布　天子威灵。销全蜀未萌之乱者。公之伐也。某方谢事、自幸江山无恙、日与诸父老子弟樵渔其中、所以拜赐者不浅、谨扬言作颂、万一备平戎之雅云、颂曰、赫赫有明。逐夷成夏。如阳当天。以启长夜。　累圣十世。历祀二百。运隆恬熙。民浴膏泽。于惟　今皇。生而神灵。垂衣嗣服。万国其宁。海波不扬。炎方廓清。北尽沙漠。空无王庭。蠢兹僰童。敢尔称乱。跳啸潢池负固作难。鸟聚鼠窃。剽行自如。涂炭六邑。田庐为墟。夫不及耕。妇不及织。旅无怀资。居鲜温席。虐毒无辜。噬比豺。赭衣白昼。倐山王倐来。恶贯既盈。天厌其祸。　帝哀苍生。乃眷西顾。宵旰靡遑。咨谋在廷。文武宪邦。让彼冏卿。　帝俞冏卿。曰社稷材。临轩授钺。汝往钦哉。公也奉辞。爰整六师。侵干之疆。威德并施。辕门翼翼。有严号令。蕃汉稽颡。恭听誓命。赳赳桓桓。枝击张皇。戎不悔祸。据、险恃强。尺一飙驰。多方仰攻。大帅趍之。十倍其锋。设间置伏。贼魄以夺。万谷千岩。无险不割。首拔凌霄。目鲜全虏。都寨九丝。尽游于釜。风声艹靡。如霆如雷。拊降歼叛。生执渠魁。胔尸填壑。膏血成川。而城其几、而井其田。粤若汉。鼓与蛮始终。彼运凌迟。获献上宫。帝曰忠哉。朕之肱股列爵赏延。永载盟府。昔虞之廷。百揆禹宅。誓师有苗。七旬而格。以方今日。何仲何伯。昔殷之宗。列星命官。伐彼鬼方。三年始安。以方今日。孰易孰难。过此以往。永奠梁益。人和地利。安如盘石。野无烽火。室有杼轴。居者击壤。行者鼓腹。士敦诗书。兴文偃武。先民有言。西南齐鲁。鼎彝在国。血食在梁岂无戎雅。敢备斯章。
　　◆书
　　上陈赵二相公论盗贼
　　与赵汝师宫赞
　　与张大司马书
　　上蒲州张相公书
　　与部科论虏情书
　　○上陈赵二相公论盗贼【川蜀盗贼】
　　胤近得家书、传闻西乡太平之间、贼徒流刼、中多白莲教亡命之辈、声势甚大、又兼忠万地方、黄中之子、近复倡乱、道涂梗塞、各州县人民、惶惑不事耕作、盖惧盗贼流刼、遂无固志也、此皆因往年妖贼蔡百贯残破之后而亡命之人、每每有报复之说、今愚民见得贼势萌动、相顾惊骇、况各处城池不修。防守全欠。如往年蔡百贯陷九州岛县之城。比比而是各掌印官有先期怀印而逃者。有被贼拥入营中。而甘受辱者。贼之所至。如履平地。及至事后论罪俱从末减而朝廷明宪。竟作虚文。如此宽纵。地方何赖万一前贼未灭。则今日之事。尤可寒心。近又会户部丘主事、原任富顺知县、新自蜀中来、又云松潘番夷。亦复骚动。窃惟巴蜀地险而民贫险则攻取甚难贫则转输不继。区区一隅。罹此多故。此全在当事之臣。治国如家。及时遘会。制之方萌。如果前闻是实。伏望明公贻书彼中当事者。严修武备。安集人心。巳形之贼。刻期擒捕。如有失事官员。照依律例拟断。慎勿似前姑息。以贻地方之害。增人心之愤也。乡土之忧。有闻不敢不白。
　　○与赵汝师宫赞【筹边】
　　载读来书、筹度边计、覆露生者良厚、南兵虽兼二人食。而骁徤可守。土著军大半疲于工作。近议罢云中军。而召集六部良家子。今募得二千七百余矣。先给安家银三两。其兼食视南兵。类皆亡赖。即厚廪曾不能当须臾赌饮之费。或为盗。或行乞。坐縻多饷。无资战守。山王山王谈者皆曰。罢边兵。练土著。今土著如此。生且甫任。属当祁寒不可操。俟春和督诸将训练。以验可否。然后为计也。蓟镇阻险。本可守。边长一千二百余里。其修者足称金汤。以数年工力。仅完什之三。役军有数。完限有期。以力计之。尚得十余年。生窃谓当西虏欵塞之日。似当破格发帑银。雇募夫役。并力修举。乘时完报。今太仓冏寺积畜殷富。一闻边臣请发。辄作硁硁守财之见。不知积多必散。与其供无益。较修边孰宜也。此在庙堂定谋。主计协心。而后边臣可以注措。不则工不及完。虏不可测。不知其所终焉尔即如近日议修山海关城。仅二万金。而司计者难之。事之掣肘类如此。门下忠诚为国。乃敢吐布所云使回勒状以谢。旦暮当端候不宣。
　　○与张大司马书【蓟镇虏情】
　　尊谕叙辽左功、倘得不及胤、尤幸尤幸、加饷事、不审大司农之意云何、八里铺修工、专候明旨行、胤东廵旹与抚台计议、欲处去岁犯黑谷关小阿不户。此酋素在喜峰马兰二路领赏。业巳密属张臣。且照常宽假。令之不觉。诱其近关而后擒之。又一面属李如柏于黑谷关。多方备之。今抚台意欲以数千人马。而出塞三四百里捣巢。此必不可者。此旹草茂马肥。驻牧不定。一也一出塞则玉石不分。以失它夷之心。而开衅。二也。且此小酋。为青把都部落。一有杀戮。则青酋必认以为左右人。而不肯休。三也。此事一行。而难于结局。四也况三卫乃　祖宗二百余年抚赏之人。不宜轻举自撤藩篱以震动　京陵五也。以诸路兵力。而歼此小酋。诚如振落。但熟计前后之事。终非长策。只是近关旹。可扑则扑之。如不能朴。只断赏严备之。以俟其内犯而后举事则在我之名正而彼亦无词若在黑谷关为之。尤为正理。且如山王日辽抚合剿之说。非不壮其谘谋。数月审度利害。此说徒动人听耳。且蓟镇事。又安可与辽东并论乎。胤乃当局者。安敢误国。古人举事。贵谋勇相资。盖不专尚勇也。谨复
　　○上蒲州张相公书【抚浙】
　　公文人也而能定营兵之乱于呼吸间公为令时即具戡定之畧胤再启浙中今岁颇稔、人心大安、营兵旹旹训练、亦颇相信、有犯者必治。勿敢异心。且日在营中教习武艺。出入有考。皆言较之往旹。散漫无统者不同而杭中士夫每揣胤未发之意。恐有它举。切切求免。盖谓法度巳行。人心巳定之故也。胤尚不谓然。近日处州有白莲教妖贼。皆因节年养乱之故。胤诈出即严行道府擒其为首者数名。杖死而暴尸于市愚民始信其无他术而自悔无知。一面出示。尽行谕散归农。地方巳大安矣。初道府具文。欲行　上闻。胤谓浙中自变后。讹言朋兴。若再张皇则乘机而惑人者不知有几。况此事甚易。治之于早。不过一应捕之力。即如镇江近日之事。不过如此。各官铺张甚大。可发一笑。胤之意只在修实政。黜虚夸。但求地方安静足矣。浙省一切应复事宜。奈何一时司道更置。殆旧者既去。而新者不来。遂觉壅隔而难行也。
　　○与部科论虏情书【虏情】
　　连日以来、报东西纠合之说、纷纷不巳、只在我备之生于十八日回镇、调昌保二镇兵马、分布贴防西协、以防小阿不户挟赏之事。然后提兵东驻马兰松棚之间。以观贼势。向往此时。诸夷联络。边外围猎。一面探内地消息。前独石报西虏青把都东行。至今尚未见虏地的信。盖虏贼欲大举必是东西相合然后长驱缺一则不敢也。今内地备之可谓不遗余力。只恐备久而怠心生。惟此一节。当时时申饬也。若虏众知我巳备。必转而犯宁前。宁前兵马颇单薄。坚壁之外。无他策也。小阿不户。许以八月内认罪开赏。今乃乘机借兵于西虏。以挟赏于三路。意欲哨探其兵力何如。若果可乘。当诱而歼之。但恐兵力众大。又不能也念头如此。亦不敢自谓能了此事。知台下东顾甚殷。草草布闻不宣、
　　◆碑
　　建修独石三城碑
　　○建修独石三城碑【建修独石城】
　　国家有宣府。其右肩乎。宣府之有独石、又不啻北门锁钥为也、当宣德旹、薛阳武行障塞、疏言大宁既弃。开平寡援。遂徙开平于独石。因甃石为城。草昧之初。未尽地利。正统中。虏数入寇。八城并陷。虏得长驱而有土木之变。则独石之轻重安危可睹也。隆庆辛未、大酋欵塞、稽颡称臣、迄今十有五年、边鄙不耸、桑土豫彻、不谷往抚上谷、酋长满五大、恃其凶狡、阴嗾婿银定、窃犯云州诸堡。因而闭关问罪。挟计中阻。乃从张家口。悔祸自赎。刑牲而盟。边事益宁。不谷乃周行塞垣。小者堡。大者城。崇墉仡仡。栉比相望。然论要害。孰与独石。犹之乎薛阳武所肇基也。不谷愀然拊膺。顾廵道佥宪刘公葵而叹曰。诸臣经畧不遗余力。何置独石度外。岂以逼虏而工不易终耶。若失此旹。化为区脱。是大忧也。相与计度。遂会督府郑公上疏。其略、曰、臣顿首、　陛下不以臣为不肖、授臣以疆场、窃见独石三面邻虏。仅有半壁店猫儿峪二堡。通南路一线。为独石咽喉。独石城故卑薄。岁久且有复湟之渐。二堡又皆斥卤不可恃。今藉　威灵。罚制酋首。无敢奸命。三城之役。宜以时举。若城独石而弃二堡不如无城。夫取诸步军。工食取诸班价。粮廪取诸正饷。期以四年。不徐不亟。可报成事。疏入。下大司农议。报可。会不谷入贰本兵。泰安萧公来代。经始于万历十年某月。独石城长一千三十一丈有奇。砌以石。累以砖。视旧城增一丈二尺。共高三丈五尺。外增敌台一座。并墙共五十八丈。大小城楼十六座。厅事十八楹。南门楔棹一座。省粮二千五十六石八斗有奇。银一千五百十二两八钱。半壁店长一百十七丈。高如之。本堡产石。尽以石易砖。增修大小城楼八座。猫儿峪长二百九十三丈九尺。高如之。增修大小城楼十座。省粮七十九石有奇。银二百十三两五钱有奇。以万历十二年某月工竣。屈指而工。仅三年也。报成。疏闻。蒙别有优录。兵宪刘公属参将麻承勋砻石驰材官檀州以记请。惟兹三城之议。不谷实剏之。幸观厥成。安得无言。尝闻春秋重力役。有城必书。有筑必书。凡以明不得巳尔。筑边墙不如修城堡此不易之论也边城为华夷大防。所谓不可巳者。莫大于是。今三城之役。完不俟期。用不尽财。楼橹雉堞。翚飞鼎峙。辟之家然。独石藩篱也。宣府堂皇也。　京陵奥室也。一固举固。谓独石系天下安危非耶。夫中国而城。外夷所忌。往不谷驰使虏王俺答。则对使者言。为我谢太师。闻内地亟治边墙。墙犹堤也。以数千百里计安能尺寸而固之一溃皆溃莫若缮城城固我虏卒未易破也。不谷心德之。又闻筑三城时。虏酋青把都。与其姊太松。咸。具牛酒享士。夫虏人以所尝试者。而授我以要领。以所深忌者。而乐为之劝事。前代城边者多矣。以诗书所称。不谷则未之闻。猗欤休哉。筚簬蓝缕。以启兹城。实惟诸大夫将军拮据之力。然非国威震迭。令夷狄革心。恐诸大夫将军。亦无所措手。不谷且有私忧焉。古之言曰。怀德维宁。宗子维城。盖言险不胜德也今三城城矣。其将以边事归城耶。抑将因城以治内也。如城可恃。为漆为金。至今安在。又如天以堑之。美山河以固之。南北斗以形之。曾不救于败亡之数。惟是诸大夫将军。毋忘文德。洽此武功。则古人所称申伯良翰。李绩长城。不谷诚望之矣。是役也、制府郑公洛、始终持议、克壮大猷、中丞萧公大亨、威怀茂彰、文武用命、兵宪刘公葵、夙夜经营、心力独劳、故将军麻公锦、与其子参将承勋、父子戮力、虏畏军怀、户部郎中赵公以康、韩公取善、先后给饷、鼓舞众心、其它效忠趋事、不尽纪、别具碑阴、铭曰、北蔽上都。南引上谷。维石岩岩而名曰独。内夏外夷。兹焉绾毂。三城不备其破若竹。以经以营。乃事版筑。阁阁登登。万堵斯兴。一城二堡。为鼎为朋。龙门金阁。高厚并称。在易有言。设险守国。众心成城。天府四塞。大镇雄图。屏翰朔北。所恃伊何。武功文德。母曰来王。弛而不张。龙盾交韔。厹矛鸟章。臣纠纠。小戎彭彭。百具孔武。莫之敢侮。石乎千秋。城乎万古。敬告边臣同心报　主。
　　◆记
　　剏修廵关察院记
　　○剏修廵关察院记【廵关察院】
　　古之为关、讥暴而已、迄于战国、燕筑长城、自造阳至襄平、置上谷渔阳、右北平以拒胡、秦汉与唐因之、而关政滋重、五代时、山前后州俱入胡、历三朝五百年、以僣奄我中夏、是捶阸之道疏。而御侮之任弛也。我明开天、日月再辟、闻风突喙、诸夏统一、虽有遗孽、窜伏、而　大驾犁虏庭者三、爰徙大宁。弃开平。岂犹元朔之朝。割造阳地。而防其斗辟易达胡耶。繇此浸浸不逞。遂遣大卿督抚。未巳也。又察之以部使者。界黄花而剖之。则　京陵居中。西至于龙泉。东至于山海两部使旗鼓相望。职列于掌故、名题于贞石。有贤否幽明。其人可知也。隆庆庚午、罢两关带于廵按、壬申御史梁公许疏入、请复、皇上即位罢如初、寻遣大卿兼阅、科臣继之、癸未、今廵关之差复停罢矣、不知其利害何如也御史陈公性学又疏、乃议归于一、　简书封章、其事可考也、不谷忝督疆场、视两关如轴。一切边政。皆得参与末议。当其时两关并建。顾东事急。西事缓。如县衡莫为之权。何以明轻重之等。并建非也、并罢亦非也。自虏王欵塞后。内地载宁。如倒马故关。真定余力可及。遂捐此不急、而专力以筹三卫。上纾　北顾之忧。大臣策事。可谓无遗矣。第复官以任能。上赞国谟。省官以辑众。下属民隐。此非兼材。何以当之。乃有苏公其人者。蔚为台望。慎选而任之。事有类于创始。政必合乎人情。振饬边防。延问商民便苦。军士怀之。夷虏畏之。封疆之吏。争相劝勉。虏犯必创。吏蠹必惩。自有关政以来。未有如今日之明效者。计公当及矣。边人咸愿借苏公一年。不谷方欲谋所以留公。会　朝廷以阅视之节假公矣。廵关故有院。今为廵青使者居之。公乃庀公帑。购民舍于赵府街北。缭以垣。正堂三楹。门增其二。翼以东西房各三。仪门后堂称是。经始于甲申正月、工迄于某月日、用钱若干缗、公不鄙而问记于不谷、不谷窃敢为之言古者天子岁廵狩、所以代天之工、至代以使臣、边务工莫大矣、草昧既定、武备弗忘、征伐自出、典称大阅。　章皇行之。雅歌喜峰之凯。　睿皇行之。则蒙、土木之尘。宁若我　皇上端居北辰。七政随杓以旋。四夷解辫而贡。庆　九五之尊且安也。公首受事。代　一人耳目。赞　天之视听。劝惩百辟。用保我　京陵万世之业。按九边者众矣。兹院实为之枢焉。不谷尝闻考诸天文。执法柱史。列于微垣。天关一位。在五车下。是当辇毂之旁。临天街之冲。属赵之分。其占应在边关。公殿中执法也。职主关塞。足以当之。又按天汉左起箕尾。而燕为天府之区。地轴右辟昴毕。而赵为地府之雄。自东徂西。绾毂于此。兹院也。居在燕府而街以赵府名足以当之天象且符何况地宜此非偶然之故矣然言有幸而中者。不谷敢为佞乎哉。客谓之善颂。用载其言以贺公之落成、公名某、字汉杰、吴之太仓人、万历丁丑进士
　　◆序
　　大司马大总制范溪郑公制虏图序
　　○大司马大总制范溪郑公制虏图序【制虏】
　　自辛未之岁、大酋俺荅奉珍、请称外臣、于今十又一年、此皆汉唐和亲所不能久者、我　明始得上策云、先是议欵、时俺酋弟老把都者、居近上谷塞。笃骜不可制。于是策事者稍示彳召徕。中之以饵。彼谓中国奇货可居。巳而老酋死。五子皆强盛。独满五大者悍黠称少爱子。尽有其父铁骑精锐。乃乘我所不欲抗者。阳挟而阴利之。岁以为常。遂有谬揣当宁意指。巧为恫喝。谓不宜拂虏情。即大费县官帑藏。犹愈于军与也。边臣往往若执玉然。惟恐失之。自是虏计日得。而上谷事稍稍难矣。己卯秋、范溪郑公用左司马领三镇节钺。以总师来。不佞在禫起家。以抚上谷来。不佞窃忧之。顾腐儒也。无所从事。乃西走阳和。问计安出。公不觉席之前而叹曰。谚有之畏首畏尾。身其余几。我辈受　主上付托。兹当改易弦辙之会。不则清净画一。非人情乎。苐虏之欲无穷。我之应日诎。而今大司农金钱若洗。如国事何。不佞受筴而退。然未有机也。庚辰八月、满酋阴令部长。以八赖掠属夷尝我。请于公擒之。至今北路安枕。夜户可不闭满酋则日鞅鞅也今年三月自拥精骑千余。要独石金帛。又尝我公驰檄大将军环甲待之。不得徇故事。有所滥予。满酋竟失意去则愈不自得也六月又令部长银定。帅众溃边。有所卤获。公闻而抵书不佞曰。羯奴狂誖。剥床及肤矣。岂宜仍旧养乱乎。乃与不佞上书言。此边臣积习虽有才者不免臣待罪封疆它无所建树独不敢欺罔天听今虏轻视内地。要挟非一。若不严修战守。闭关问罪。则边计愈左臣惶恐死罪。疏入、　天子假公便宜。公遣辩士往谕大酋祸福。因与各酋申明要约。且檄大将军治兵谨堠。以观其衅。诸夷咸归怨。满酋悔祸。稽颡叩关请死。且帅银定肉袒钻刀。指天盟誓。愿宽一死。赎以驼马牛羊。共一千九百六十八蹄。疏入、　上嘉之、免死开关受贡如例。仍赐大酋以下象龙褭蹄有差。而以公之功。宣付记事之臣。诸酋乃贯鱼献马。驯谨待命。无敢哗者。于旹华夷数万。啧啧赞叹。咸谓古今未有之事。非公之伐欤。故事贡市成。三镇文武将吏张筵前寿。而上谷民部赵君某、大将军麻君某、少参刘君某佥宪刘君某、副总兵董君某、念奇绩不宜泯泯。且当公岳降之辰。乃绘图上寿。三进酒。而请不佞侑之以言。善乎古人之言曰。有非常之材者。必有非常之功。上谷之势。穷于极重。正非常时也。假令封疆之臣。惧非常之不能必济。而牵于恫喝之说。则养寇而祸大。此忠臣谋国。成败利钝。则置之矣。公之勋在盟府。泽在地方。惟不习常而后功亦不常有于世故曰非常之材也旦夕肤功在奏。彤弓圭瓒之锡。行且及之。如不佞者。窃公余波。得以寡过。亦厚幸矣。不佞二载治上谷。受功德甚大。故独言上谷事。若公之劳烈。着在山云者尤伟。彼自有能言之者。无所事不佞矣。
  </div>
  <div class="pagination">
   <a href="皇明经世文编_page118.html">
    上一页
   </a>
   <span>
    ...
   </span>
   <a href="皇明经世文编_page114.html">
    114
   </a>
   <a href="皇明经世文编_page115.html">
    115
   </a>
   <a href="皇明经世文编_page116.html">
    116
   </a>
   <a href="皇明经世文编_page117.html">
    117
   </a>
   <a href="皇明经世文编_page118.html">
    118
   </a>
   <span class="current-page">
    119
   </span>
   <a href="皇明经世文编_page120.html">
    120
   </a>
   <a href="皇明经世文编_page121.html">
    121
   </a>
   <a href="皇明经世文编_page122.html">
    122
   </a>
   <a href="皇明经世文编_page123.html">
    123
   </a>
   <a href="皇明经世文编_page124.html">
    124
   </a>
   <span>
    ...
   </span>
   <a href="皇明经世文编_page120.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
