<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 38 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 38 页/共 172 页</h1>
    <div class="content">　　看得提督东西两路边关都御史彭泽奏、据分守参将马永呈称先年召募军士、操守地方不期去任万郎中吝惜小费、革退六千余名、要行照旧查收、及称准廵抚都御史李瓒手本、三路该添兵三千名、本处召募不必征调辽东京营人马、查得近该户部会同本部议奏、为因廵抚都御史王倬、与管粮郎中万斛会本具奏指挥康臣等擅自召募新军、名虽拨在关营实则不曾守把。以此奏行廵按廵关御史覆勘明白、内止革退老疾等项四百六十二名其余四千三百余名俱照旧存留。今参将马永妄呈不实且敢指斥郎中万斛吝惜小费、若果依马永所言、通召新军九千通计一年。增兵六千岁费之数如此该用粮十万八千石。布花在外。不知马永分派何州县起运。尚以为小费不惜。而何费为大可惜乎。及查调取辽东官军、先因李瓒具奏调取后发京营官军三千、令都指挥李琮统领前去蓟州防守亦因彼处失事。不能支持。不得巳调发。今若又依李瓒之议不必调辽东及京营军、不惟京营官军、见今声息未宁、难便掣回、抑且新召军士、临渴掘井、不能济事、所据马永等识见俱有窒碍、难以准行、臣等再议得自古开边增戍。坐困中国。若忽内治而专事夷狄。未有不贻患者也。我朝设置边镇。屯聚军马东起辽阳。西尽炖煌。延袤万里。带甲数十万。岁用粮饷以数百万计。为因水旱蠲免。往往不继告乏。如蓟州一镇岁用粮四十余万此系正德年岁用之数计其岁入。尚少八万余石。减折银两放支。军多缺食以此添兵一事。决有难行。若使廵抚总兵等官。抚恤有方。调度有法用兵无常厚处亦无常□处当候缓急抽援虽复不多亦足济事耳平时慎固封守有事暂调别军策应事毕罢归不立新法以困百姓不执私见以乱成矢见惟务内修外攘。自可长治久安合无本部行文都御史彭泽、提督先差都指挥等官李琮传凯张椿张安马忠福英等、续差金辅陈珣等先后共调发京营官军一万四千余员名、各照原拟用心防守、遇有报到贼势众大。应该添军。依律火速具奏。本部议拟。奏请。再行督发官军应援若果宣大地方报贼远遁。事巳宁息。亦便具奏班师。以省供给东西二路。一应关隘。俱照旧施行、不必创议新法。贻患小民
　　辽东类【辽东】
　　虞舜以冀青地广始分冀州东北医无闾之地为幽州又分青州东北辽东等处为营州、　国朝自山海关以东置辽东镇。周回数千里。葢兼古幽营之地而有之。设都司一、卫二十有五。州所各二。以控制之其外诸夷。各因其类设卫三百二十八。所二十四。各授以官职。令每岁来朝。以羁縻之。每卫不过五人至于朝鲜遵奉正朔。岁入朝贡。视前代独为恭谨内安外顺。固无足虑。是时已虑及建州夷可谓深识早见然以海西建州女直诸夷。往往桀骜难制。成化以来。有此二议皆可依据故事机一至纷纭难决议当剿者恒以姑息纵贼为害论当抚者又以贪功启衅为非然其机系于本兵。必欲视顺逆之势。得剿抚之宜。而处之不差斯亦难矣。呜呼。可为栗然金起女直据中国辽东边备其可忽哉
　　为计处夷情以靖地方事
　　△为计处夷情以靖地方事【东奴】
　　看得辽东廵抚都御史张贯奏要会官计议、行令彼等挑选各路兵马分为奇正哨掖、整搠齐备、督令各官统领分投一齐出境、直至犯边贼营、若系长壮达贼、尽行诛戮报官、幼男妇女、俘获解京、焚彼巢穴、毁其委积振旅而还等因、臣等议得御夷之道、抚剿二者。不可偏废。抚剿之法。顺逆二者。不可混施。查得成化十四年。建州海西夷人犯边都御史陈金戊主于剿。侍郎马文升主于抚以剿为是者病抚之不能息兵以抚为说者忌剿之或启边衅卒之命将出师捣巢杀戮。虽威振殊俗。而至今借口。思欲报雠。葢繇抚剿之势。以此折衷则剿抚二议昭然无惑矣有所偏执。而不能审顺逆之宜故也。今建州等贼。叛服不常。乘机寇掠。节次侵犯开原清河咸场叆阳等处。杀死官军。残害地方。照依成化年间事例。兴师问罪。未为不宜、但详奏内建州左卫都督脱原保等、说称孛速合金奴尚叟四等做了贼、我们劝化他不从建州左卫都督尚哈说称有都督牙委哈的儿子金奴尚叟四、与左卫赵士四哈桑失哈四个人商量做贼、我们拦当他不住等情显是中间亦有归化效顺之人。若便巢杀戮。未免玉石不分成化十四年、本部尚书余子俊等所议、万历未三路丧衄亦以深入敌境昧于地利故也以为宁成功于门庭之间勿远致于敌人之境来则击之。使无遗类。去则置之不必穷追等语。诚为至论。近日叆阳等处。节报贼众三千入境。斩首五十三颗。　国威自振。虏自知畏何必捣巢尽诛然后快心。合无照依成化十四年事例、不必会议用省支节不必会议、本部马上赍文、交与辽东镇廵官等督令通事人等、于各夷近边答话。及入市交易之时。宣谕　朝廷恩威。大意谓尔等世受　国恩。每年进贡。宴赏甚厚。今速长加等自作不靖。犯我边境。　朝廷欲照成化年间事例。整点人马、捣尔巢穴。大加杀戮使尔种类无遗、事无难举。但念中间必有归化效顺之人。如都督脱原保等所说情词不忍一槩诛戮。今后务须坚守臣节。敬顺　朝廷。不许听信奸夷诱引一槩犯边。因而离之是制夷机用各夷中间有能擒斩速长加等曾经犯边达贼者镇廵等官审实具奏大加升赏以酬其功决不失信。将宣谕过缘繇回奏查考。其镇廵等官务要恊谋计议。料度虏情。调集精兵。预谋战守。夷人纳款进贡交易照例施行倘来犯边。督兵剿杀。如近日叆阳旧古河之捷。升赏自不吝惜。若贼势败散、料无伏兵。亦许乘胜追逐出境剿杀。但不许捣巢穷追。妄杀无辜。或堕贼奸计。责有所归。
　　宣府大同类【宣大】
　　宣府南至居庸关不及二日之程。北去虏地。近者仅百里许。故宣府守臣。奏报境外虏众住牧。则京师亦当为之备。正统巳巳。虏骑直犯京师。繇内无备也。正德八九年间。虏营移住威宁海子。在宣府大同之间。离边不远。尝繇大白阳口入寇宣府。游击将军倪镇张勋御之、败死、又繇顺圣川入寇蔚州等处。又过鴈门寇太原。本处官军皆不能御。遣咸宁侯仇金戊、都督白玉温恭、相继出征、所统皆京营弱兵。调遣分布。不得机宜。令右都御史丛兰总制宣府大同山西三镇军务。牵制太甚。二年之间。宿兵不战费财损力莫甚于此糜费巨万未得机会与虏一战。正德十年。虏众西移住牧河套。为患陕西。十一年春复过河东住威宁海子。琼得报即奏请于团营选将练兵。阴为屯兵细柳之计。是年秋、虏贼又繇大白阳口入寇。逼近居庸。时都督刘晖充总兵官、桂勇贾鉴充左右参将、俱在团营操练。听征已半年。素已有备。又辽东精兵见调在蓟州近京。兵行神速方能济事至是报到三日之内。刘晖等即统兵出关。辽东兵外京营官军出者不过六千。亦皆精锐可用。马亦臕壮。既出与宣府兵合。军威大振。虏营西移住大同境外。刘晖等亦袭而西。驻兵大同。虏忽起营北去近边哨无烟火。方议班师。虏乃繇太同西。间道入偏头关。寇镇西。是时延绥劲兵骁将。先已调山西三关内外按伏。遂得合兵一战虏贼大遭剉衄。遁去。自叙之言固当如此方为得体虽曰天意。谓无人谋。不可也况自初出至班师首尾纔三月费亦不多虏贼自镇西一败。五六年来。不复敢近山西三关。岂非有所惩哉。正德十二年。虏营仍住威宁海子。本部预奏设备。视正德十一年。尤为周密。大同镇廵官哨探分布。亦中机宜。适　车驾幸阳和。虏贼入应州。辽东兵已在阳和。待奏方发稽迟。大同总兵官亦在阳和回迟。杭雄等虽遇战。不获大捷。惜哉
　　为预防虏患事
　　为军务事
　　为声息事
　　为走回人口传报虏情分兵防御事
　　为预防虏患事
　　△为预防虏患事【宣大虏患】
　　议得宣大二镇。共有官军一十四万。延宁二镇。又设有官军七万。岁费粮储数百万计。专为防御虏寇。近年各镇守臣、因循怠忽、惟善用兵者能先机设谋若其不能不过谨守故方而已不肯预先料度虏情运谋设策调度军马。相机战守。以致虏贼深入。得利而去。大肆猖獗。无所畏惮。及至　朝廷命将出师彼贼已去。留兵在边等候兵家主客劳逸之计所争者在此为因边地广阔彼贼出没不常不得恰好相遇一战以此劳费虽多不能成功即今若不将本边将士戒饬。预为堤备。虏贼过河。必来侵犯。仓卒计处。必蹈往辙。缓不及事。贻患非轻。臣等愚见、乞敕宣府大同镇守总兵廵抚都御史会同计议。今年河冻。虏贼过河驻牧。作何设法堤备。可保无虞。访取熟知边情地理之人。密切审问。先年虏贼进境抢掠出入道路。应该调拨何城堡军马。在何地方驻札。可以正当贼冲。截杀取胜。于何地方按伏。可以邀其归路。追剿得功本镇军马虽各散处城堡必须量数挑选精锐官军记名听候有警调取会合剿杀务在料敌先知。筭无遗策。不可互相推倚。因循苟安此守边之通病及似常分调按伏不当贼冲虗应故事以致虏贼深入抢掠。出入自繇。定照叶椿姜彬高友机等事例拏问取回降黜、必不轻贷、各将计议过堤备虏贼事宜。明白具奏。不许含糊迟误。正德十年九月二十八日具题、
　　△为军务事【宣大军务】
　　看得镇守宣府总兵官署都督佥事朱振等、奏称前任总兵等官、止是分司分队。立为营分。听候出战。未曾精选。以致强弱相搀。今年达贼压境抢杀、官军迎敌、因而偾事、要将团操前后营马队官军拣选头等者三千一百三十三员名。立为前营。听其统领。遇警当先出战。善用兵者能分此议过人实远次等者二千八十九员名。及无马步队官军八百余员名。并随营兵车俱立为后营。探报声息缓急。继后策应。仍每五人编为一伍。互相救援一人有功。四人同赏。一人有罪。四人同罚。果有畏避当先艰苦。夤缘请托更改等项。究问重罪等因。本官鉴戒前失、欲图后功、故会同廵抚将官军挑选精弱、分别营伍、定立赏罚、具见用心军务、选练有方、合无本部转行朱振、悉依所议施行、仍咨廵抚都御史刘达、并镇守太监刘祥、务要与朱振协和计议、依拟施行、不可偏执巳见、沮坏军法、以致朱振不得展布行事、失误军机、臣等又议得宣府一镇。食粮官军数几八万。今主将所统不过三千近日虏贼拥众入寇。动至七八万。寡不敌众。遂至失事。又近年建议者。不知边情。方欲添设城砦。以分兵力。又欲召募新兵。以困百姓。若不早为救正。其弊不可胜言及主将所统兵少亦当早为议处合无本部通行宣府大同镇廵官计议。以守则不足以战则有余晋州不欲立堡分兵大见将畧今后不许添立砦堡以分兵势亦不许召募新军以致粮草不敷。旧军缺食逃窜。仍查各城堡见在食粮官军。内除已选本镇团操。及奇游兵外。中间但系骁勇精锐军人。可以调用杀贼者。挑选见数。编造文册。或临时征调策应。或量数取赴镇城轮操总镇力足则可以弹压务使总镇城内常有精锐奇兵二万以备征战其余城堡官军不必数多遇贼势小则追逐截杀若遇势大则坚壁固守以待援兵前项事宜、各官计议停当、径自施行、应具奏者、奏请定夺、
　　△为声息事【宣大声息】
　　看得大同廵抚都御史胡瓒等奏称、大同各路大势贼营俱向东北去讫、调到延绥参将杭雄、所部兵马相应督发、随贼向往防剿、除行本官于五月二十六日就在大同镇城启行、挨程前去宣府地方、听彼分布杀贼一节、伏覩　大明律军政条、内开事有警急、及路程遥远者并听从便、火速调拨军马、乘机剿捕、若寇贼滋蔓、应合会捕者、邻近卫所、虽非所属、亦得调发策应、并即申报本营上司、转达　朝廷知会、若不即调遣会合、或不即申报上司、及邻近卫所、不即发兵策应者、并与擅调发罪同。领兵官巳承调遣、不依期进兵策应、若承差告报军期而违限、因而失误军机者并斩、其官军临阵先退、及围困敌城而逃者斩钦此、仰惟我　太祖高皇帝、扫除僣乱、用兵如神、故钦定律条。若遇事有警急。及寇贼滋蔓虽非所属得调发策应若不即依期发兵策应因而失误军机。亦皆处以斩罪分疆立界易生推诿军机呼及岂能一一知会故立此法若今捕御流寇能如此何至往来纵横以邻境为壑乎葢用兵机会不可少迟故遇有警许径自调发策应即古人阃以外将军制之之意司兵政为将帅者。所当钦遵佩服。而不可违者也。近年添设总制官员。不论地理远近。声息缓急。悉听明文到日方行。以致误事。臣等节次申明律禁、荷蒙　圣明允纳、上年延绥将官安国杭雄等、虽奉提督等官明文调遣按伏、临时寇至紧急、皆山西副总兵郭锦游击张绮等、就近径自差人约会、及安国杭雄等。当即依期赴援。所以不失机会。致有克捷。今大同镇廵官。料探虏贼。东行就令杭雄随贼向往前去宣府地方杀贼。诚为得策。但恐杭雄因见未奉明文。难于遵守。合无本部通行宣大镇廵副参游击分守守备等官、并延绥调来参将杭雄等、辽东调来参将萧滓等、各查照原奉　敕内、并本部节次奏　准事理钦遵行事、仍遵　太祖高皇帝钦定军政律条。哨探贼寇紧急。火速调发策应。其杭雄萧滓等并本处副参游击等官、不分宣大地方。随贼向往。即便依期发兵策应若如去年偏头关得功。升赏不吝。如或自分彼此。迟误调发。及巳承调遣。违期不至。以致失误军机。听廵按御史查勘的实。参奏。依律治以重罪。正德十二年六月初八日具题、　得旨都依拟行
　　△为走回人口传报虏情分兵防御事【宣大虏情】
　　看得走回妇人张氏、说称达贼到六月二十五日、要往白城儿深入抢掠等情、切详张氏所说虏情、恐未必虚、前项总兵官朱振等分布人马似乎有理、但臣等尤虑兵分势弱。恐失事机。合无本部铺马差人赍文前去宣府、交与都御史刘达总兵官朱振等、作急会议、密拘谙晓虏贼逓年出入道路之人。加意询访。今次虏贼。若来入寇。必从何路进入可于何地按伏兵马。可以冲遏贼锋。及邀截归路。就便从长计议将各路人马。联络一处。以便策应。若果入路甚多。难于料度。亦须自料近边各城堡。何处城堡村落。广有人畜必来抢掠。何处城堡旷远。野无所掠。虽来亦无所得。就于应该防御之处。调集兵马。彼合而我分则众寡不敌难以决战故亦须拥众以待恊力防御大意虏贼既欲拥众深入必须拥众以待庶保无虏中间分合进止要在相机随宜亦不可拘执本部原拟致有乖违仍令都御史刘达、申明律禁传示、见分布各路将官并管粮等官、今后但有报到军情。敢有不即刻期会合策应。及供给行粮料草。因而失误军机。轻则听总兵官就彼区处。重则参奏拏问。依律处斩本部一行团营整点官军、催督都指挥赵承序等、上紧前去白羊等口防守、一行整饬蓟州边备都御史臧凤等、提督紫荆等关都御史李瓒等、提督山西鴈门三关都御史李金戊等、各亲诣边关、整搠人马、堤备防守、紫荆关就将原选达官军舍人等调去防守、偏头等关尤宜及早堤备、恐虏众忽有声东击西之举。再行提督团营内外官。挑选人马。操练预备。遇有声息紧急。以备调用。正德十二年六月二十二日具题
　　△为预防虏患事【宣大虏患】
　　议得明年黄河冻开、虏贼大营若在河东威宁海子等处住牧、仰赖　皇上威武、严督宣大将官整搠军马。及调延绥奇游兵马相机战守、虏贼入境、必遭挫衄。但恐河开。虏贼在套住牧。拥众深入延绥宁夏陕西。地方广阔。兵马分布不周。难为战守。查得今之黄河套。即汉河南朔方之地。自古匈奴所居。为患中国。我　朝除以前年分不查外、弘治十四年。套贼大举深入。查照前事颇为详明命太监苗逵保国公朱晖。统领京营官军剿杀。又命工部侍郎李鐩督理军饷。弘治十八年。套贼大举深入。正德十年。又大举深入。预设总制都御史邓璋。调各路人马防御。其贼俱至固原平凉下营。分投抢杀。官军寡弱。俱未能成功。正德十三年。套贼闻知固原有备。兰巩空虗。却从干盐池西入兰巩抢杀。今不及早议处。虏贼在套。陕西地方。必又被害。合无赍文交与宣大山西延宁甘肃陕西各镇廵官、差的当人役。哨探查勘。黄河冻开之后。虏贼大营。若不在套。在于河东威宁海子等处住牧。宣大山西三镇。严谨堤备。延绥游奇兵马。若使各镇联络策应则地分而势合矣听调策应。若不过河。在套住牧。待候草长田茂。势将深入之时。延绥游奇等兵。俱分布定边安边等营。宁夏人马。俱分布花马池等处。逓年虏众经行之处。遇虏侵入。会合剿杀。陕西镇廵官。预先计处。除环庆固靖守备人马及固原游兵外。大意在备陕西四镇故指画处更详再量调取腹里卫。所州县堪用战阵官军土兵民壮。编成队伍。委官管领。处置盔甲马匹。并查照旧例。预造战车火器炮铳等项。料虏必繇之路。设伏堤备。一遇虏入。出奇奋击。或乘夜斫营。或截其归路。俱相机行事。再行宣府大同甘肃各镇廵官。各挑选精锐官军三千员名。定委将官统领。俱约定五月以里。到于固原。会合杀贼。户部奏差堂上官一员。整理军饷。本部另行议奏差官处置马匹。听候兑军。一应御虏防边。本部今拟不尽事宜、听各该镇廵官作急计议、具奏定夺、如此、庶谋有预定事得先机、
　　山西类序【山西】
　　今鴈门宁武偏头三关。在太原北境。密迩虏地者也。鴈门之东北为云中。即今大同府。　朝廷于大同屯兵。命将镇守。固足为太原之屏蔽然虏自西北马邑而入则大同路远亦不能为之援正德九年。虏贼大举过鴈门。深入崞代。逼近晋城。大同诸路兵。应援不及。虏贼得利而出。正德十一年春。边臣奏报虏贼大营。移过河东威宁海子住牧。山西亦报瞭见境外烟火五十余里。琼窃料是岁秋。必又入寇。嘉靖年间亦多不繇宣大竟犯山右乃预为之备。既申严宣府大同之边备。复奏令山西严设守备。又奏请遣将出师。差大臣督饷。又奏调延绥兵马过河。于偏头关等处住札。又奏留廵抚官不必改调。又奏提宣府失事总兵官下狱。分布既已得宜人心又知警惧。是年十月。虏贼大举繇偏头关入寇。诸将合兵击杀。遂有镇西之捷。虏贼百余年来入寇。始遭此挫。亦足以少伸中国之威矣。
　　为急处边务事
　　为告领马匹事
　　△为急处边务事【山西军务】
　　看得提督三关都御史李金戊等、奏称提督军务右侍郎丁凤等、将三关游击将军张锜官军调赴大同听调杀贼、今虏贼渐移向西。仓卒乘虗。突入镇西岢岚等处。逼近省城。贻患非细。况三关兵马不多游兵已调大同截杀。本关兵马愈致单弱。乞要从长计议。调取延绥人马一二枝。分布老营堡等处紧要地方住札。及将游击张绮。仍回本关。恊同防守一节。切详三关游兵。原奉　钦依。非有十分紧急。不得调动远去。况近该提督军务右侍郎丁凤等、节报贼营渐移向西。则三关委系急当预备去处。及查延绥人马见巳调来延绥虽陕西属镇与山右相近故虏犯山右则调延绥为援但清水营止离偏头关一日之程中隔黄河止有渡船四只。倘遇有警摆渡不及不惟缓不及事。抑恐被虏邀击其半。深为不便。合无本部移咨侍郎丁凤会同监督太监等官、将张绮官军发回本关防守、仍令延绥差来奏事人、马上赍文回交与王勋、将原调人马过河。在于偏头关等处。随宜驻札。相机截杀。事宁各照原拟施行。
　　△为告领马匹事【马匹】
　　看得山西镇廵等官都御史张禬等、奏称见在官军一万五千余员名、止有见在马四千八百余匹、奏要于太仆寺见在寄养马内量拨四五千匹一节、查得太仆寺见在寄养马数少、及查前项正德九年、山西三关有给银买马事例、合无本部于太仆寺收贮马价银两、动支三万两、押运前去、仍行廵抚都御史会同镇守等官、从长计议或选委能干官员。于出产地方收买。或给与缺马官军。自行收买。务在处置得宜。毋致亏官损军。所买马匹。务须经由兵备副使逐一验看堪中。转送山西行太仆寺印烙。给军骑操。如有高台价值。侵克官价情弊。依律究问。和买马匹不致坐派科扰军民方为两便不许分派州县逼民包赔事完之日。将买过马匹毛齿给过官军姓名。并用过银两数目。备细造册送部查考。及看得奏称马队步队官军、委难通融调拨一节、臣等议得边关官军杀贼。人人有马。委的便于驰骤。但欲令军自养。多无空地可牧。欲官为支给。又无民草可供。所以往年召商买草。生弊百端。逼军赔补。为害滋甚。山西三关在大同之南颇有山险可据山险宜用步不利用骑亦古法也况古人防边多有以步战取胜者近年都御史孟春在宣府。列步阵以却虏。去年总兵官王勋在应州。督军下马步战。始能固守营垒。不为贼所蹂兰。若谓马队步队。难以通融调拨。恐未喻本部建议之意亦未知本边不习步战之弊也合无再行都御史张禬等、从长计议、其欲传报声息。或追逐势小达贼去处。多设马军。于虏众必繇。可以遏截阻剉贼锋去处。多设步军。务使奇正相倚。战守并用。以保万全不必专恃马力以求必胜其有马官军。官立草场以便夏秋牧放。预处草料以待冬春支给。务使马无倒死。不频奏讨。期为得策。　得旨俱依拟行
　　皇明经世编卷之一百九终
　　皇明经世文编卷之一百十
　　华亭徐孚远闇公　陈子龙卧子　宋征璧尚木　徐凤彩圣期选辑
　　单恂质生参阅
　　王晋溪本兵敷奏二
　　王琼
　　陕西延宁类序
　　陕西甘肃类序
　　四川类序
　　南贑类序
　　陕西延宁类序【陕西】
　　延宁者。延绥宁夏二镇也延绥云者。延安府绥德州也。绥德在秦时为上郡。历汉隋唐皆为边镇。宋初没于西夏。元平章孔兴据守。　国朝洪武二年。平定陕西。孔兴北遁。设绥德卫屯兵数万守之。分拨绥德卫千户刘宠屯治榆林。正统中。命都督王祯镇守延绥。始议筑榆林城。及沿边十八寨。移镇于彼。成化七年。置榆林卫。八年。都御史余子俊开广榆林城垣。增置三十六营堡。宁夏即古朔方地。历汉隋唐皆为郡县。宋赵元昊据之。称西夏。与宋延庆熙河分界。元置行省。国初弃其地。徙其民于陕西。洪武九年。立宁夏等五卫。后命将镇守。尝考之汉文帝时。匈奴寇上郡云中。诏将军周亚夫等。屯兵近郊以备之。未尝穷兵远讨也。武帝时匈奴连年入寇。屡遣卫青等击之远遁。然兵退复入寇。又大入破塞外城障。欲再举兵。而海内已虚耗。不可再举矣。故武帝末年。深悔之。唐太宗时。突厥合十余万骑入寇。至渭水便桥之北岂以太宗之英武而素不能为之备哉势有所不能也其后突厥颉利政乱。诸夷叛之。又民大饥。牛马多死。始遣李靖乘其隙而袭破之。以其降众杂处中国此亦各有利害终唐之世内乱多而边患少非太宗一时之战功。能使其久远不犯也。值虏运自衰耳。以今日陕西边备论之。国初因秦汉之旧。以绥德为边卫。东自葭州黄河起。西至宁夏界定边营止。七百余里。中间冈阜相连。有险可据。犹易为守。自移镇榆林。绥德官军多徙居之。在绥德者不及什一。自是延庆之民困于远输。日益流徙。田多荒芜。户口减什之六七。而边储日益匮乏矣。虏贼大举。或繇榆林东只山堡等处入寇绥德。或繇榆林西南定边营花马池入寇固原等处先达多有论此事者榆林之兵其在东也则以无险而不能守其在西南也则以路远而不能援而绥德旧镇则以兵寡而不能御则移镇榆林者未见其为利也明矣惟东自定边营起西至宁夏东黄河岸横城堡止。三百余里。中间皆平漫沙漠。无山溪之险。故虏贼大举多繇此入寇。故论者多欲于此地增筑城堡。募兵以守。而未易成也。为今之计。宜量撤兵卒之半。复还绥德。使守险拒敌。遏其深入。又可减省远输。以苏民困。其榆林及新设城堡。各计其屯田岁入之数。留兵屯守。以立孤悬之势。而移置其多余者。屯于定边营要害之地。委谋勇将官统之。宁夏亦委将官调兵于花马池住札。又调集内地骁徤之兵。屯于固原。令原设总兵官常住其地。提督操习各充其馈饷。如料虏将有大举入寇之机。定边宁夏固原三路。合兵防御击杀以轻制重深得防御之宜如此虽不能使其必不侵犯而自足以制其不敢深入而又于平时爱养内郡之民力以固根本。可使制挺以挞胡虏之兵。而内无土崩之势。至于守边将帅失利。究其所繇。以行黜罚而无纵滥。使官得久任。而边备无废弛。如斯而巳矣此最劳费无益事实若曰必使虏不内侵或欲连数百里之地尽筑城堡则力有所不赡或欲置重臣。总制三路之兵以抗其冲。则智有所不及。又欲发数十万之师。直捣虏巢。灭其种类。则势有所不能。皆非今日之所可行也。
　　为计处边务事
　　为预防虏患事
　　为虏中走回男子供报夷情事
　　为陈情乞恩分豁奏留官军防守要害事
　　△为计处边务事【陕西边务】
　　看得御史程启充、奏称往年虏贼河冻则住牧、解则北渡、今乃据有其地、数年于兹、祸机隐伏、识者寒心、于时去总制以建提督、议者以为无益成败、三边兵马、人各自拥、势分力弱、不相为用、八营固原、适平陇西凤之冲、此亦一议论陕西镇廵、高居省城、遥制可否、卒然有如前日之虏、乘虗旁午、其利害得失何如、宜令陕西廵抚总兵住札固原以扼其吭复设总制慎选才德系天下之望者任之、俾之经畧边务、整理兵食一节、查得自永乐宣德以来、因各边地方广阔。每镇差都御史一员廵抚。并无总制之名。成化十年。刑部主事张鼎建议创设总制。　朝廷特改参赞军务左都御史王越总督军务。于固原住札亦无总制之号。至弘治十年。复起王越。始令总制甘凉各路边务。又恐事有掣肘。就令王越兼廵抚甘肃地方。总抚并设行事必多牵制取回原设廵抚都御史吴珉别用。初无一官总制三边之理、亦无总制廵抚二官并设之例。彼时王越专制一边。尚无成功。自后承讹袭谬。添设总制三边官员。才宽死于锋镝、张泰卒于忧劳、多无成効、去年二月、以兵部侍郎邓璋升右都御史、总制陕西军务、又自江西赈济取回、以诸臣之中。而特举邓璋。可谓极天下之选。又夺拯溺救焚之命。晋溪笔锋甚锐不计数千里往返之难、乃自江西取回。可见廷臣堪总制之任者。无出邓璋。又虑甘肃危急。恐邓璋一人顾理不周。复　命都御史彭泽总督甘肃等处军务。与邓璋颉顽行事。可谓夹辅之有其人。又因差总制而骤升右都御史、其职不为不崇以一人而遥制三边其权不为不重。自去年二月以至今日。其任不为不久。而固原陇州杀掠之祸。前此未有如今日之甚者。繇是观之。总制之设无补于事。巳有明验。况邓璋调用延绥军马。既不能为固原之助。翻失延绥之守。而廵抚陕西侍郎冯清。因专任总制。难于自效。无所设施。邓璋当虏寇内侵时势危急之际。方请于　朝。欲专设廵抚于固原驻札。以分巳责奏疏未至。而固原平凉已尽被蹂躏矣传曰。阃以外将军制之。又曰。将在军。君命有所不受此论最确葢总制得人甚难联络之功少牵拘之害大也言用兵机会不可少有牵制今以三边数千里之军务而独禀令于一人臣等固知其不可也今都御史邓璋。总制失事。去任未几。而复设总制以踵其失。臣等若不援引故实。极陈利害。自此。诸边戎务。互相掣肘彼此牵制。将来失机误事。系于天下　国家之利害。非浅浅也况陕西套贼。近已过河东行。合无遵守旧制。再不必添设总制官员以今事势不能常遣京军故立总制以全陕付之亦时宜也如遇贼情重大命将出师自依常例差遣事毕回京其陕西事情。仍行廵抚都御史萧翀陈璘边宪李昆四人。各照地方。经畧边务。整理兵食。不立总制所患又在此处交界地方应该会合截杀去处依律会合策应不许自分彼此互相推托失误事机其甘肃哈密土鲁番事情。及乜克力亦不剌等贼情就着彼处镇廵官。查照本部节次题准事理用心筹划。整饬防御。贼势重大。应调宁夏等处军马。计议停当。酌量调取。悉依原拟施行、其廵抚陕西都御史住札固原、巳奉有旨并总兵官赵文、见在固原住札外、别无定夺、
　　得旨依拟行
　　△为预防虏患事【虏患】
　　议得先事贵于预防有备乃可无患、窃料北虏大势达贼近日在于大同应州等处抢掠、被我官军、追逐出境、诚恐以后黄河冻合、入套住牧、必为患于陕西、若不早为预处、一旦有警、未免失措、臣等谨将预防虏患事件、开陈明白、伏乞　圣裁、内分布事宜、合无通行延绥宁夏陕西各该镇廵官从长再议如果相应依拟、分布堤备、若别有长策、难拘一定、径自随宜施行、惟在谋筭预定布置得宜。逆折虏谋。不得深入。斯称委任。如或似常玩忽。以致缓急无备。失误军机国典具存。必难轻贷。
　　计开
　　一御虏当谨分布、查得延绥宁夏二边。相连千有余里此则参问土人可以得其情实中间必有虏众出入要害之处及有城堡屯聚兵粮之处。必须预先分布官军在彼住札。庶便进止。若既已分布既已分统□是别帅岂得遥禀以失事机其领兵将官又须听其自为谋画或远或近相机行事不必遥制庶所布将官。得以自尽其能。合无待后黄河冻开虏贼住套。春深草长。势将深入之时。将朱銮杭雄周政刘玉。分布延绥西界安边营等处。纪世楹冯大经。以次分布而东。各择便利城堡住札。柳涌住守镇城。相机发兵。宁夏地方总兵官安国守镇城。副总兵路瑛游击李永定。俱来清水营花马池定边营高桥儿等处逓年大虏经行地方住札。与东路参将。各整搠军马。多方哨探。遇有声息。互相传报。不拘远近。相机应援不许指以禀受节制为繇故意逗遛躲避致误军机固原一带地方。总兵官赵文与都御史郑阳住札计议防御方畧。若赵文部下分管千总把总等官不得其人。听各官会同举保谋勇惯战官员委用。军马数少。作急区画议奏定夺。一御虏当谨征调。查得正德十年。延绥人马通调固原。为因分布不定。遥制不专。以致失事。宣大游兵。调去延绥。到迟亦未成功。合无本部今年通行宣府大同延绥三处镇廵官。将各管游奇兵马。预行号令整搠观其□画颇有分合得以静制动之宜若虏不过河则延绥听大同调用如河开住套则宣大听延绥调用其取调之时。务要查照往年事例。斟酌目前时宜既不可早调坐费粮草亦不可后时失误事机违者照依律例、从重治罪、
　　一用兵当备军饷。查得各边主兵月粮。颇勾支持。但遇调兵辄称缺乏若不预先计处。倘若虏贼住套。仓卒调兵。粮草缺乏。误事非轻。合无行移户部。查勘延绥宁夏各紧要城堡。并陕西固原等处见在粮草。除勾主兵支用外可勾客兵几个月支用如有缺乏。从长计议。差官整理预备。庶不临期有误
　　△为虏中走回男子供报夷情事【夷情】
　　看得廵抚陕西都御史郑阳、奏要本部马上差人赍文延宁二镇镇廵等官知会、将游奇兵马、听从本镇临时会调、刻期应援剿杀一节、查得大同延绥地方俱邻虏境。中隔黄河所以先年旧例。大同延绥二镇人马。料探贼在何处。许令互相征调。相机策应。若边方万一失守。贼入腹里。所谓不御之于门户而御之于堂室也在边方者当设策以邀其归在腹里者当整阵以遏其锋未有无事之时先议撤取边兵退保内地之理也近年贼入山西三关。大同总兵官叶椿拥兵入关。尾贼之后。撤兵尾贼不如保险截其归路无救于事。及贼繇花马池等处入寇。延宁人马。先调固原。亦致失事。皆征调失宜。战守无策之所致也。况都御史郑阳既称固原一带。每一城堡粮草不过一千余石。仅足支持主兵目前之用。却又要将延宁二镇游奇兵马。此盖懦怯不谙方畧所致临期调来应援。揆之兵法。俱有窒碍。难便准从。合无本部行文延绥宁夏二镇镇廵官。查照本部节次题奉　钦依内事理。逐一遵依。分布要害。设法防御。随宜调遣会合策应。务使虏贼。动遭剉衄。不敢深入。久害地方。万一虏众突入固原往南一带抢掠。正合兵法致人而不致于人务要协同各路将官运谋合兵邀其归路破其营垒以决大胜不许遥望坐观纵其出入自繇互相推托各图幸免重罪。其都御史郑阳、总兵官赵文、亦要遵照本部节次题奉　钦依内事理、将原有人马、并合用粮草、预先整搠堤备、运谋设法、相机战守。其贼众多寡。出入道路。务要料探先知。与宁夏二镇领军官互相传报。彼此通知。以便截杀。若宁夏二镇人马。四肢不强。藩篱不固。而致贼深入。纵横自繇。陕西固原总兵廵抚官腹心无备。保障无法。而听贼抢掠。一筹莫展。国典具存。俱难轻贷。
　　△为陈情乞恩分豁奏留官军防守要害事【陕西防守】
　　查得陕西宁羗汉中二卫官军、先年拨赴宁夏。轮班备御。正以边方军少。防御为重。所以远调腹里官军。轮班备御。腹里各卫轮班赴边一以均劳逸一以习战守此制极有深意非但为边方之助亦以令腹里官军习知勤苦不至骄惰如河南山东山西官军。轮班前赴宣大备御。河南官军亦赴延绥备御。至如陕西腹里西安等处官军。分拨前去延绥宁夏甘肃三边轮班备御。俱系洪武永乐以来旧矢见皆以防边为重限隔华夷使不内侵非细故也前项正德五六年间。边情宁息。内地草寇生发。所以建议者掣回汉中宁羗二卫宁夏备御官军。在于故县设堡屯戍。以防盗贼。乃一时权宜非谓经久不可动调也见今北虏大营住牧黄河套内。拥众数万。不时侵犯。所以宁夏镇廵官奏要将汉中宁羗二卫官军。照旧轮班赴宁夏备御。本部为料目前陕西虏势猖獗。京营并别省官军。尚当调发并力防御。原在宁夏备御官军。合当照旧督发赴操。及西安等卫。备御宁夏。脱班官军。亦合查究。以此议奏、题奉　钦依督发、岂期廵抚都御史郑阳、废格不行、半年之上、未见咨报、今宁羗卫指挥王问卿、汉中卫指挥王诏、乃敢故违成命、径自具奏阻止、惟知适巳自便、不顾失误军机、况正德七年、新设故县营堡、内有掣回西固城备御官军。并召募投充军人其宁羗汉中二卫军人。亦是轮班在彼。近年汉中地方无事。前项官军。中间必被指挥王问卿等。卖放歇役。一闻调取。通同受嘱。捏词破调。所据王问卿王诏俱合究问、合无本部行文廵抚都御史郑阳、严督该道守廵官、亲诣汉中宁羗地方、查勘原额宁夏备御官军数内拣选精壮堪备战守官军。不拘数目。定为秋班、照旧选委指挥等官管领。定与限期。督令赴宁夏镇廵官处交割听用。其余选定春班。听候明年冻开、哨探虏贼。如不过河。一体赴边备御。此处更见密匝如贼巳过河东。照正德七年例。存留本处故县营堡防守。不必赴边。
　　陕西甘肃类序【甘肃】
　　甘肃者。甘州肃州也。甘州在汉为张掖郡。置金城属国。以处蛮夷降者。宋为西夏所据。　国朝置甘州五卫。后命将镇守。肃州汉初为匈奴昆邪王地。后降汉置酒泉郡。隔绝匈奴。与羗酋通路。宋为西夏所据。　国朝洪武二十四年开设肃州卫。后命将分守。甘肃在黄河之西。故又曰河西。御戎得失。莫详于汉史此论最有根本而屯田便宜莫善于赵充国可以为万世法者也哈密夷人在肃州之西千里许。永乐间封西夷酋长为忠顺王。赐以金印。令居哈密。羁縻西域诸夷。通贡往来。弘治五年。忠顺王陕巴。为土鲁番掳去。哈密城失守。命侍郎张海往经畧之。海至彼。上言西夷不可征。来则抚之。叛则拒之而巳。　朝廷用其策。事果宁息。弘治十一年。土鲁番送回陕巴复立。卒。子速坛拜牙即袭封。正德八年。弃国走入土鲁番。土鲁番人据哈密。遗书欲寇肃州。因而要求厚赏。廷议差官整兵以待。所求赏赐。事出无名。不可轻与。不意奉使者欲邀近功。王□州论哈密事疑晋溪愎而修怨然经畧之策为长遣哈密都督写亦虎仙等。赍币二千直造虏庭讲和。更许增币。取回金印。虎仙等未回。而奉使者巳还朝。不得如约。遂启土鲁番侵犯肃州之祸宋史云和在彼则和可久和在我则和易破岂不信哉易曰差之毫厘。谬以千里。其斯之谓欤今欲守甘肃之地。得便宜之术。舍赵充国吾未见其可矣。
　　为增兵要害以御番虏事
　　为传奉事
　　为赈抚番达保固藩篱等事
　　为大彰天讨以除非常虏患事
　　为专捕盗处民兵以袪民患事
　　△为增兵要害以御番虏事【番虏】
　　看得廵抚甘肃都御史李昆等奏称、镇羗堡及岔口堡、相去卫所窵远、按伏官军、势孤力寡、番贼不时刼夺杀伤、要于庄浪凉州甘州三卫、选拨官军一千六百员名、改调镇羗堡备御、分为两班、一年一换。设指挥行都指挥事一员、专在镇羗住札操守、内拨三百名、调千户二员承总领班于岔口堡按伏、仍借给官钱采打木料修葢营房二百间、官厅一所、及于本堡添设仓场官攒。铸降印记、合用粮料草束、于民运屯田秋青草内、量数改拨上纳等项情节、葢欲增兵要害、以御番虏、不为无见、若果无碍、未必无益、但要分庄浪等处官军。前来二堡防御。虽称从宜量拨。其庄浪等处官军。未免因分寡弱况事于创始。修营拨粮。劳费财力。恐难轻举。查得近年肃州西路添设游击将军芮宁、分拨永昌等卫官军二千员名管领、该廵按御史冯时雍奏称不便、本部覆奏行文李昆等勘得前项新添游击、势分力单、相应裁革、今若又于庄浪凉州甘州三卫分拨官军一千六百前去镇羗岔口二堡防守、亦又事体纷更、人难遵守、合无本部行移都御史李昆等从长计议、如果镇羗岔口二堡地方番贼不时出没。抢刼人财。阻隔道路。量拨官军。统领按伏。相机截杀。候番贼知惧不敢出抢即便照旧不必分定数月岁以为常以存庄浪等卫之兵势。以省镇羗岔口二堡之劳费。臣等又议得增兵积粮以备战守。最为有理。但增设太多。难为供给。及分旧兵多列城堡分兵各口备多力弱最为守边下策虽似处处有备其实兵分势弱难御大敌查得辽东宣大延宁甘肃等边。先年止设大镇。及十分要害去处。方设城堡。后因节年差去官员。计虑未审。往往建议增置城堡。分军召募。以致势分力弱。一遇虏贼大举不能防御原额供边粮草不勾岁用处处告乏军士多迯本部不次因事议奏。不能阻止。尝考宋仁宗时。陕西总管郑戬城洛水以通秦渭援兵。虽则守御当有可战之势若城砦多而见兵少则不足以一战反至召寇矣尹洙以为前此屡困于贼者正由城砦多而兵势分也奏罢其役。郑戬论奏不巳复城洛水。尹洙改官。韩琦是洙议。亦外补。史臣惜之通达国骵之言自古大政议论未定于朝廷而能行于外边者未之有也合无本部通行各边镇廵等官。今后务要循守旧矢见。修其废坠。遇有军情。相机调发。互相策应不许创立新法增兵置戍罢敝中国其近年新设城堡。有因事势难行。日久未完者。即为议奏定夺。不必拘执原议。
　　△为传奉事【番虏】
　　查得前项、先年抚处土鲁番哈密事例、自洪武永乐以来。至弘治五年。并无发兵征进土鲁番缘繇。至弘治六年。序次前事殊为分了始差侍郎张海。都督缑谦前去。只是会同彼处镇廵官。讲求安攘方畧。亦无用兵。弘治八年。止令彼处镇守太监陆誾。总兵官刘宁。都御史许进。议差副总兵彭清。就调本处汉番兵。不过二千三百员名。征进哈密。止杀其占住回贼数十人。其首恶牙兰亦未曾得。因无粮草。难以久住。昼夜奔回。丧失亦多。未足言功。其后闭关绝贡。事自宁息。正德九年。谋臣不考故实。轻主用兵。既设总制右都御史邓璋。又设总督军务左都御史彭泽。既差户部郎中张键。赍带银两兰州籴粮。又设户部侍郎冯清。专在陕西督理甘肃军饷。远调延宁人马。专为遏绝土鲁番夷。克复哈密。及剿逐亦卜剌等贼。不意亦卜剌等贼。返过河东。抢杀洮岷。土鲁番夷。虽称献还城印。忠顺王未得复立。会延宁有事。乃议掣兵回救。其土鲁番夷。理势既难加兵方议加赏抚处。边情重务。前后异议。而又委任不专。事多推诿。以致番夷请求不遂。阴怀怨怼。节次番文。此晋溪与彭耿不合之繇也大意皆以不馈原许叚子一千五百为词。启衅纳侮。事实有繇。今土鲁番既巳率众侵犯肃州。杀死游击将军芮宁。揆之大义。似难再与赏赐。示弱求和。若欲似前调兵。又恐延宁地方。虏贼窥伺。乘机深人。顾此失彼。况即今陕西临巩甘肃等处地方灾荒军民十分贫困。倘若攒运粮草。督责严峻。必致激变地方。合无请　敕见差太监张永。都御史彭泽。总兵官郄永。上紧前去甘肃。督同彼处镇廵官。处置粮草。赈恤军士。振扬兵威。抚驭属番。运谋设策。相机战守。如土鲁番贼巳回。照依成化弘治等年事例。闭关绝贡。不许往来。若复来犯边。可战则战。毋轻举失利。不可战则尽力固守。以逸待劳。彼当自遁各官起程之日。经过官司。密切挨查。土鲁番差来贡使人等具见指纵方畧如遇在彼从长计议或就所在官司设法拘留或带去陕西羁管具奏发落。务在处置得宜。毋或疏漏。致有他虞。各官到于甘肃。询访本边故老。料度彼处夷情。如果土鲁番兵力强盛。蓄有异谋。势将深入。夺占肃州。不能固守。径自从宜取调甘凉庄永等处官军。恊力战守。如甘肃本镇官军。力不能支。方许查照附近甘肃地方。以次征调。若该调宁夏延绥二镇边军。必须会知延宁镇廵官。查勘本处声息宁息。方许酌量起调。前去应援。若轻易调发。到彼不用。失误本边防御。咎有所归。各官既奉　上命、经畧处置、远夷事情、务在同心恊力、谋虑精审、应施行者。许令便宜从事。不可犹豫不决。展转具奏失误事机。应具奏者。仍须火速奏闻　朝廷自有别处。再请　敕三道。就付各官赍捧前去。宣谕赤斤苦峪哈密三卫夷人都督令其照旧内附。坚守臣节。毋或被其逼胁。党逆为患自取灭亡、仍各量加赏赉固结其心。使三卫结合互相救援及随从我军。并力战守。有功厚加赏赉。其余属番一体设法抚驭。毋致叛逆生变其阿尔秃厮亦卜剌等残贼。尤须严加防御。毋致乘机。与土鲁蕃应合。大扰地方。各官务候事宁之日。方许具奏回京。
　　△为赈抚番达保固藩篱等事【赈抚蕃达】
　　看得廵抚甘肃都御史李昆等奏称、甘肃二处、并无预备夷人赈贷口粮之数。肃州旧关口粮夷人三百余数、所乞口粮牛种、夷人计以千余、若不从宜抚赈、有失众心、乞　敕该部计议粮米应于何项粮内暂且支给、叚布应于何项银内暂且支买、候哈密稍宁、麾之使去、又要审访各种夷人择其骁悍难过。渠魁数百人。各带家小取调甘州。及山永凉庄之间羁住、令其随军关支口粮。以分其势事宁照旧发遣等因。又看得廵按甘肃御史赵春、奏称肃州见在仓粮料止有八千余石月支巳不勾用。若将夷人羁留养赡。恐愈不敷。及虑地方兵寡力弱。夷势众多。必须早为计处。庶免后患。乞　敕该部计议怜彼犬羊。不与计较。收留安插。暂给口粮。二议似此为长候回贼稍宁。仍发该族住守。或分散河西十五卫所。量拨地方安插。造册支粮。遇警调用等因。臣等议得自古圣王之治天下。详内畧外谨中国之防。严华夷之辩。自晋内徙五胡。遂乱华夏。我　朝鉴前代之弊此即汉置国之意名号虽殊要自华夷不杂建卫授官各因其地姑示羁糜不与俸粮贻谋宏远万世所当遵守者也近年廵抚甘肃都御史赵鉴、奏要动支布政司官银贰万两赈济番夷、臣琼时任户部、议奏恐启无厌之求。为将来之累。竟寝不行。今都御史李昆等、因见地方事势危急。不及远虑。暂准支粮以系番夷之心。及见粮尽无处。事势难行。方纔会奏。于何项粮银内支给。查得甘肃一镇。官军岁用粮饷。往往不敷。岂有别项粮银可以常久支给。但各官既以准给召集归附。若不从宜善处。遽加阻绝。必生激变。为患地方。合无本部行文交与李昆。将见在归附夷人、选委的当官员明白晓谕。大意谓尔罕东等卫属番。自来俱是自种自吃不纳粮当差。原无支给官粮事例。近因土鲁番侵犯杀害。尔等离失故土。镇廵官悯念尔等遭难。从权赈济。不为常例。今土鲁番贼声言复来沙州。姑容尔等附近安插。尔等宜各自为生理。不可专倚官粮过活。见蒙　朝廷差侍郎杨旦。赍带银两叚疋绢布前来。专为预备军饷。亦为赏劳尔罕东等卫效顺属番之用。今遵原奉　钦依酌量颁赏。尔等俱要感激　朝廷厚恩。管束部落。选定骁勇好汉。听候土鲁番来。跟随杀贼。有功重加赏劳。待土鲁番远遁。尔等各回旧土安住。不许安插内地是久长之计以后口粮。俱难按月支给务要示以大义恩威并用处置得宜不可轻许安插河西甘州山永凉庄等卫致启祸端其合用赏劳属番银两叚疋绢布。仍与侍郎杨旦。公同计议动支。既不可太滥。虗费官钱。亦不可刻恡。致生嗟怨。事毕造册奏缴。查考本部前拟事理、或有未尽、听各官便宜议处不必拘执本部原议、惟在事体停当。地方安妥。如或卤莽误事。咎必有归及看得各官奏内。开称土鲁番速坛满速儿留下五六百人、在沙州住着、要到七八月。多收拾人马、复来汉人地方做歹一节、先因本部料度土鲁番夷。虽是暂退。恐有举众复来之情。以此节次议奏。令总兵官郄永统领宁夏劲兵。于附近甘肃地方住札以待其变。未蒙　俞允。已将郄永取回。军回本镇。万一速坛满速儿果如奏词。秋后复来侵犯肃州。势必愈强。宁夏官军路远。一时难调。不无误事。合无行文李昆作急与史铺许宣陈九畴等计议、整搠军马十分严谨堤备见在兵寡力弱听于归附土鲁番侵扰属番两族异心正当因而用之属番内挑选精锐好汉编成队伍临用之时给与赏赐月粮盔甲器械听本处领兵官。约束防御土鲁番贼。并力剿杀。有功厚加赏犒。事宁各回本族。中间事宜。亦听各官便益施行。
　　△为大彰天讨以除非常虏患事【虏患】
　　看得廵抚甘肃都御史邓璋、奏称虏中走回男子蒲芳等、报称速坛满速儿与头目说打造盔甲收拾人马、汉人若把朵撒恰放出来时、我也不和他作反、若不放时、我每再往肃州抢去、及亦卜剌人马约有二万住在西海、今年五月那在山后、又有达子一千来到西川抢掠甘肃地方、有此二患、乞要仍命总兵官郄永、前来提督军务、往来堤备、逐剿土鲁番、并亦卜剌阿尔秃厮贼寇、如本镇兵力不敷、量调洮岷延宁等处兵马会合、并力应援、客兵粮饷、宜从户部查照事例计处、及要另推都御史一员、职专廵抚、容臣休致、如甘肃仍用大臣提督、另选贤能以充任使等因、臣等议得前代汉宣帝时、冯奉世矫诏破莎车、议封奉世为侯、萧望之以为开后奉使者要功生事之端、遂止不封、宣帝因匈奴扰车师田者、欲击其右地、使不敢复扰西域、魏相力谏止之、遂以车师故地与匈奴、自后惟用赵充国计。罢骑兵。留步兵。分屯要害。以益积蓄。此即晋溪类序中语意也省大费遂能以全取胜为后世据守西域之法近于正德八年。建议者不考故实。轻主用兵。既假言官之奏。推举邓璋总制三边军务。又因邓璋之请。举用都御史彭泽总督三边军务。原议彭泽职任。量调延宁人马。逐剿阿尔秃厮亦卜剌残贼。令其远遁遏绝土鲁番夷。不使内侵。其土鲁番求讨赏赐。事出无名。不可轻与。后彭泽调兵逐剿亦卜剌等贼。因畏北虏雠杀。不敢出边。返过河东。遯入四川。不久复回河西。洮岷等处。被其残害。虑恐侵犯陕西腹里地方。彭泽邓璋相继具奏。保举副总兵赵文。于洮岷一带住札防守。土鲁番抢杀苦峪王子庄等处。逼近肃州。彭泽不发兵遏绝。矫诏遣使讲和。纳币虏庭。求讨金印。又不候差去人回。妄奏北虏远遁。西夷就降。致蒙取回彭泽。回巳半年。土鲁番方将金印同差去人送至肃州。复差亲信夷人虎都写亦火者散者儿等。随印来到甘州。要求增币此叚大失事机因彭泽巳回无人张主镇廵官质留虎都写亦等久不放回遂致土鲁番得以为词统领夷众。直犯肃州覆军杀将。攻陷城堡。仓卒报到。　朝廷虑恐夺占肃州。议遣都督郄永等调集兵粮。设法防御。后因客兵难以久住。郄永寻亦取回。自举彭泽等甘肃用兵。糜费粮银。一百余万两。竟无成功。所以本部节次建议。并会官计议。行令甘肃守臣整饬武备。积蓄粮草。如遇亦卜剌等贼侵犯。相机战守。其土鲁番夷。既不致讨又不通贡此为得中策矣照先年事例。闭关绝贡。不许往来。及处置哈密事宜。前项议处节次通行外。今都御史邓璋。不鉴覆车之戒。又欲郄永前去提督军务。量调延宁人马。逐剿土鲁番并亦卜剌阿尔秃厮贼寇。令户部计处银饷。及另添都御史一员廵抚。不思土鲁番系绝域远夷。无可征之理。亦卜剌等贼逼于强虏。不敢出边。无可灭之期。北虏在套。延宁人马。不可轻调。户部经用告竭。难于计处。及查大同辽东湖广廵抚都御史。提督兼廵抚行事差为省便晋溪之论固得之矣但邓廵抚才畧似未能了此事晋溪为本兵何以举用此人耶俱兼赞理军务。两广总督军务都御史。亦兼廵抚。弘治年间。都御史王越总制甘凉等处军务。亦兼廵抚。原任廵抚甘肃都御史吴珉取回。原无提督廵抚二官并设之例。所据前奏俱难准拟、合无本部行文都御史邓璋、务要遵照原奉　敕谕、并本部节次议奏、及会官计议题奉　钦依内事理、逐一看详、钦遵奉行、凡事务在慎重详审。不可任情轻忽。处待内外镇守官员。俱遵旧矢见。恊和计议。开诚布公。此亦边臣所当留意先国家之急而后私情亲僚友之交以绝壅蔽弃小过以存大体。去崖岸以收人心。原议处置土鲁番事情。应具奏者会议停当。上紧奏请定夺。其本镇合用兵粮就于本镇及常例内区处应用。屯兵积蓄。为经久之图。斯称委任。
　　得　旨俱依拟
　　△为专捕盗处民兵以袪民患事【民兵捕盗】
　　看得廵按河南监察御史许完、所奏捕盗当有专官等三事、不为无见、理合开立前件、议拟明白、上请定定夺、具题奉　旨准议、
　　计开
　　一捕盗当有专官、前件、看得所言要添设捕盗官一节、查得节年添设捕盗官员。俱系一时权宜。事宁俱当裁革。其原额数目。官制巳定。系于　国初创立制度。难擅改议。但要任人之意。诚为有理。合无行移廵抚河南都御史。教阅民兵当责州县正官若委佐贰止以需索干没了事而已将教阅民兵缉捕盗贼一事。专责各州县掌印正官。提督整理。选委佐贰相应官管领操练。如佐贰缺官。及无相应官可管。正官带管。捕盗官不必通设。其所奏查考功过转升、及选用廵检一节、合咨吏部查照施行、
　　一民兵不宜太滥、前件、查得为陈愚见袪宿弊以安军民事、该廵按直隶监察御史杨琠奏、本部议得我朝旧制。自京师以及天下。设置卫所。编充军伍。几至百万。军制既坏便是边腹虗弱之本令州县百姓供给粮赏。计天下田租之入。大半供军。专为防奸御侮。军以卫民。民以供军未闻军卫之外复有民壮之设也自正统十四年。军伍消耗。边情紧急。始议召集壮勇。以自护卫。葢一时权宜之计。非有大经济人恐不能复振起军政矣事宁之后即当罢革民兵以示休息修明军政以复旧矢见而年复一年。因循未改。至于给事中孙孺建议选民壮以振天威、本部先任官依拟通行天下、照里编佥、民兵之害。遂流至今。言者屡欲查革。而本部因袭惮改。终不能救。今御史杨琠奏言、臣等不敢忽处、合无通行各处廵抚廵按官、查勘但系弘治七年给事中孙孺奏准新设民壮。通行革罢。与民休息。不许再行勾扰。其弘治七年向前原设机兵民壮。及山西陕西等处原议备御各边民壮。俱照旧存留。本部议拟未尽事理、悉听抚按三司官从宜施行、等因、正德十年七月十一日题奉　圣旨这民壮还照旧行钦此、今御史许完奏称河南民兵不足为轻重。深为民害。反复辩论。利害明白。正与御史杨琠。并本部查议事理相同。今若固守给事中孙孺之浅识。不从御史杨琠许完之至论。民兵固有实用但有司不能骵恤追呼纷扰为害耳稍为厘革诚恐百姓困苦逃亡日众臣等于心实所不忍也合无本部行移廵抚河南都御史李充嗣、查勘河南所属州县见在机兵民壮。除原设有者照旧存留外。但系弘治七年给事中孙孺奏准添设民壮尽行革罢、与民休息、虽系旧有。中间里分有多寡民力有贫富应多设而或少。应少设而或多。如御史许完所言。听其从宜损益。务使民力节省。缓急得用。回奏查考、
　　一替役当有常期前件、查得先为乞明编佥民壮事、该廵抚山东右副都御史何鉴题称、民壮之设。专一守护城池。遇警调用。有司官吏。直待消乏更替。乞将民壮俱准十年一次审编但有年老残疾病故等项俱准佥换。不必拘其消乏等因。该本部议得、自弘治十二年为始。每十年通行查审看验一次。中间但有年老残疾病故人丁消乏等项。悉与佥换。若本户见有壮丁十名以上家道殷实。仍于本户内佥取壮丁更替。再当一辈。事故之日不许再于本户内佥补。其十年审编之时。分廵分守并府州县正官。务要亲临逐一查审。照依黄册次序。将丁粮相应之家。从头佥替。毋令下人作弊。独损贫民。果系仕宦之家。并军匠灶籍。比民量加优免。中间果系正统景泰成化初年应当到今者。如是告要更替。查勘是实。亦与佥换等因。弘治十一年十二月十八日题、奉　圣旨是钦此今御史许完、奏要将民壮或五年、或十年、通为佥替、查有前例见行、葢是有司奉行未至、以致负累、合无本部备咨廵抚河南都御史李充嗣、查照前例、遵依施行、
　　四川类序【四川】
　　唐时吐蕃入寇至长安。代宗出奔陕州。郭子仪击之遁去。今四川松潘番贼是也。朝廷即其地屯兵拒守。虽无深入之患。而时肆摽掠。边鄙受害。转输供饷。全蜀病焉。必欲使其畏威远遁。不敢侵犯。非食足兵强。有以制之。恶能然哉且环蜀之境皆蛮夷。如酉阳播州天全之类。　国初皆置土官以羁縻之。惟叙泸束火蛮未曾置官。屡为边患。若松潘叙泸二贼并侵。则调兵给饷。尤为难也。正德四年冬盗起东乡不过三五十人有司不早扑捕积至数千又匿不以闻。是时番蛮少靖而盗至数万。民坠涂炭。逾六年始平。适琼改兵部。覆奏诸臣功过深究若能如此盗贼何繇而滋蔓初起隐匿之罪而宽后来失事之罚厥后番蛮侵扰。守臣不敢匿。调兵征剿。虽互有得失而不至大举深入。蹂躏内地。又奏令宪臣廵行郡邑。禁止科害。抚安军民以固邦本。蜀之为蜀。庶几其小康也。
　　为飞报番蛮攻扑城堡事
　　为传报逼近地方虏情事
　　△为飞报番蛮攻扑城堡事【番蛮】
　　看得廵抚四川都御史马昊、奏称会议得松潘番情、先将首恶端竹白等剿除、以舒目前之急、然后斟酌事势、应否添处兵粮以图大举、似为有见、况张杰先巳动兵、使不乘此殄灭、将来紏众攻破各堡、阻截东路、恐难救药、臣等议处太监王保、护守会城、总兵官吴坤、量调酉阳天全并新达等州县成宁黎雅等卫所、土汉官军二万余员名、亲入巢穴会同副总兵张杰等、分布相机、并力战守、合用粮饷及犒劳银牌牛酒等项、各官议拟停当、速行督粮参政孟醇、分守布政华琏、参议张泽等、分投催攒穵运、若端竹白等既平。其余稔恶不悛。自起惊疑。师方退还。祸即旋踵。必须限以岁年。调集兵粮。陆续困剿。务期平定。所虑兵戈动举。全蜀安危所关。实非细故。乞要本部将用兵进止机宜。再加会议。拟奏裁处、示下遵奉抚剿、及行廵按御史随军纪功、除一面先发成都等卫官军二千员名、及动调客兵攒运粮米恊谋干理、然兵难遥度、事变不常、候临期或有重大者、另行奏请定夺等因、又看得奏内开称会勘得松茂迭溪一带关堡。设在诸番巢穴之中。自弘治正德以来。番贼杀死居民。不下三四百余人。被虏者不下千计。提督都指挥等官。因失前事问拟降级充军等项。非止一人。弘治十七年。曾　命都御史刘缨调兵征剿。各番畏惧听抚兵止不征。自后番贼攻堡杀人。守堡官军。如此安得不使诸番生心或杀一番便问擅杀激变之罪或折一军即加失机误事之罪各官垂首丧气。只得顺情抚处。以此各番倍加猖獗求索无厌。少不如意。攻堡杀军。阻路刼粮为恶万倍。又将旗军百千余名。借讨做工。凌辱累死。指挥范刚等七员将俸粮送与番贼买和。俱各饿死。事发又问克减军粮之罪。守堡指挥张瑞见被拘留等情。臣等反复参详其说、仰惟我　祖宗朝于番夷巢穴之中。设立关堡。屯兵戍守。如前代蛮夷较尉是其职也惟欲限隔华夷以安生民若其听抚。固当怀之以恩。如或攻堡杀人。即当慑之以威。今松茂番贼种类日繁。势渐强盛。居民被其残害。官军被其杀虏。南路关堡。夺占过半。若再因袭旧弊。姑息不处不惟守边官军。受害不堪。抑恐松茂失守。内地因而扰动。今既该四川镇廵三司等官会同计议、其不可巳、中间处置、又各周悉。内马昊又能身任其事。素谙戎务。委用责成。必不敢负。但兵难遥制。事在专委。合无请　敕一道、就令差来人赍回交付王保马昊等、悉依原奏会议内事理调兵集粮、运谋征剿、若端竹白等既平。其余果能畏服。一面随宜安抚。一面设法运谋。调集兵粮。陆续困剿。不拘限期。凡事必须随宜而行。不可拘执原议。惟在处置得宜、使内外安靖、斯称委任、
　　△为传报逼近地方虏情事【四川虏情】
　　看得廵抚四川都御史马昊等、奏称正德十三年十一月十一等日、达贼约二三千又来松潘境外地方抢杀人畜、议得四川自　国初以来。不曾闻有达贼。今一旦传报。熟番惊疑。边人惶惧等情。查得前项甘肃海西地方住牧达贼。虏入川中葢始于此时可以备考因正德九年都御史彭泽调兵驱逐。遂奔四川。彼时镇廵官急报请调延宁人马防御。本部缘此议举参将张杰升副总兵。专一防守松潘。而以副总兵带管总兵官事吴坤充总兵官。专一镇守四川凡此皆因甘肃达贼奔犯四川边境故特为之区处非无因而滥设也今马昊等奏称四川自来并无达贼到彼。以致边人惊惶。见今松潘用兵。叙泸等处。又僰蛮作乱。吴坤与马昊。分任其事。尚虑不周。议者乃欲革去镇守四川总兵官。不知当此仓卒。地方大事。责之何人。合无本部行文马昊等务将所奏达贼扰边事情。从宜议处。设法防御。能令番夷自相攻击即为我之深利或抚调熟番并力外攘或乘其事变以夷攻夷惟在保安边陲。不必远事征讨。仍将议处缘繇、回奏查考、
　　南贑类序【南贑】
　　江西之南贑福建之汀漳广东之韶州。湖广之郴桂。其间深山大谷。绵亘数千余里。猺獞居焉。时出剽杀。民被惨害。故不得已而用兵。非喜功也。若北鄙匈奴犬羊桀骜。非王化所易怀服。故先王置之度外。苟必事征诛。则有嫌于穷黩者矣。然自昔以来。处猺患者。初则姑息。专务招抚。及养成巨患。势极侵凌。然后调兵聚粮。从而讨之。往往劳费不赀。而贻祸无已。其于民生政理。葢漠如也。惟王公守仁、夙蕴忠诚。深得治猺之道。履任之初。图上方畧。　朝廷从之。遂能威震百蛮。而恩及四镇。厥后卒藉贑兵之力。以戡宁藩之乱晋溪能推贤如此书生用兵如守仁者可多得哉真天下之奇才也使居司马统六师必能运筹决胜以平四方不但身亲战阵立効一隅而已
　　为申明赏罚以励人心事
　　△为申明赏罚以励人心事【赏罚】
　　照得近年各处盗贼生发、所在官司。往往隐匿。不行奏报。以致滋蔓难制。却又倡为招抚之说。长奸纵恶。莫有衰息。及乎招降复叛。乃至动调京边官军。始克平定。劳师费财。不可胜计。今都御史王守仁、反复论辩、深切着明、具见本官有用之学。济时之才。及照昔因江西南贑二府。福建汀漳二府。广东南雄惠州潮州韶州四府。并湖广柳州。四境相接之处。素为盗贼渊薮。数为民患。不可尽除。比之寻常盗贼逈然不同以此议奏特设都御史一员。兼治四省地方。虽以廵抚为名。实则提督军务。是以原奉　敕旨。民情事务。不必干预新建易廵抚为提督以故得成其功晋溪居中覆行之力也然以廵抚为名而不与民事以御盗为职而不得兵权故官虽设而职难尽。民受害而盗未息。不如不设此官。专责各省廵抚官之为愈也。是今彼处盗贼。几至数万。残害地方。巳调兵会剿虽尝擒杀未必能尽大兵一退必又啸聚王守仁所奏前事。皆有明验。若不责成此官。假以兵权。申明赏罚。诚非久安长治之术也。合无请　敕南贑等处都御史。假以提督军务名目。照提督军务文臣事例。给与旗牌应用。以振军威。一应军马钱粮事宜。照依原拟。径自便宜区画。文职五品以下。武职三品以下。径自拏问发落。如遇盗贼入境刼掠。即便调兵剿杀。不许踵袭旧弊。招抚蒙蔽。重为民患。所部官军。若在军前违期逗遛退缩者。俱听以军法从事。生擒盗贼。鞫问明白。亦听斩首示众。其升赏事宜。除征剿流贼事例。先巳奏革外。若南贑郴桂等处斩获贼级、听本处兵备副使、会同该道守廵官、实时纪验明白、备行江西按察司造册奏缴、查照南方剿杀蛮贼见行旧例、议拟升赏正德十二年七月十六日具题、
　　得　旨俱依拟行
　　皇明经世编卷之一百十终
　　皇明经世文编卷之一百十一
　　华亭徐孚远闇公　陈子龙卧子　宋征璧尚木　徐凤彩圣期选辑
　　单恂质生参阅
　　王晋溪本兵敷奏三
</div>
    <div class="pagination">
<a href="皇明经世文编_page37.html">上一页</a><span>...</span><a href="皇明经世文编_page33.html">33</a><a href="皇明经世文编_page34.html">34</a><a href="皇明经世文编_page35.html">35</a><a href="皇明经世文编_page36.html">36</a><a href="皇明经世文编_page37.html">37</a><span class="current-page">38</span><a href="皇明经世文编_page39.html">39</a><a href="皇明经世文编_page40.html">40</a><a href="皇明经世文编_page41.html">41</a><a href="皇明经世文编_page42.html">42</a><a href="皇明经世文编_page43.html">43</a><span>...</span><a href="皇明经世文编_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
