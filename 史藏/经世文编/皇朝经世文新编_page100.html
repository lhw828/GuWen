<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 100 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 100 页/共 101 页
  </h1>
  <div class="content">
   一已译诸书中国官局所译者兵政类为最多昔人之论以为中国一切皆胜西人所不如者兵而已西人教会所译者医学类为最多教士多业医也制造局首重工艺而工艺必本格致故格致诸书虽非大备而崖可见惟西政各籍译者寥寥官制学制农政诸门竟无完帙今犹列为一门者以本原所在不可不讲悬其目以俟他日之增益云尔

一书目例标撰人名氏今标译人不标撰人者所重在译也译书率皆一人口授一人笔述今诸书多有止标一人者原本不两标故仍用之名从主人也

一收藏家最讲善本故各家书目于某朝某地刻本至为龂龂今所列皆新书极少别本仍详列之者不过取便购读与昔人用意微殊其云在某某书中者无单行本也其云格致汇编本万国公报本时务报本其下不注本数价值者亦无单行本也

一古书用卷子本故标卷数后世装潢既异而犹袭其名甚无谓也故今概标本数不标卷数

一目录家皆不着价值所重在收藏无须乎此今取便购读故从各省官书局之例详列价值其标若干两若干钱者银价也其标若干千若干百者制钱价也其标若干元若干角者洋银价也制造局同文馆天津学堂之书概据原单其家刻本及西士自印本据格致书室单制造局书有原价减价重减价格致书室单所列制造局书依其减价之值今所列者乃其重减价之值减价之视重减价约如十与八之比例

一表下加识语表上加圈识皆为学者购读而设体例不能雅驯所不计也惜所识太又学识浅陋未必得当耳世之君子尚救正之

一附卷所载通商以前之西书多言天算言教两门今除言教之书不著录外自余诸书不能以类别故以著书人为别

一附卷所载中国人言西学之书搜罗殊隘其海内通人或有成书而未刻刻成而鄙人未及见者当复不少管窥蠡测知其孤陋若夫坊间通行之本有稗贩前人割裂原籍以成书者乃市侩射利之所为方闻之士所不屑道概不著录以示谨严非漏也

一中国人言西学之书以游记为最多其余各种亦不能以类别今用内典言人非人化学家言金非金之例区为游记类非游记类二门

一近人颇有以译本之书而归入自著书之中不标译字者概为疏通证明仍入诸译书表中不援名从主人之例

一表后附札记数十则乃昔时答门人问之语言各书之长短及某书宜先读某书宜缓读虽非详尽初学观之亦可以识门径故窃取过而存之之义附见末简名曰读书法博雅君子谅无哂之若其刍荛之见则具所著西书提要中此不能多及也

　　春秋存中国说序　　　　　　　　　　　　　　　　
徐勤

春秋存中国说凡二卷序其首而系之辞曰八星之一而为大地五洲之一而为亚洲五十六国之一而为中国其亦渺乎小哉然春秋之义基于谨始科旨之条先于王鲁大学之言重于知本算理之奥原于起点黄帝之种神圣之教父母之邦桑梓之乡钓游之旧其能忍然释哉方今四邻交中国危阽朝越暹缅之属咸作异墟险要繁盛之区悉通商岸聪明之裔有异类之悲美备之教有坠地之痛其守旧而自好者则囿于宋明洁己高蹈之迂论而无与时艰其开新而见异者则怯于泰西富国强兵之习而归心彼族五十年来见侮强敌自伤厥类者其谓是欤春秋传曰致[柤](祖)之会存中国也又曰不使彝狄之民加于中国此圣人存中国而保种类之微旨也今举二十三行省之大四万万冠带之氓通人巨儒肩背相望而深知斯义者亦寡焉孤鸣而抉着之吾知其难也然提圣法于既坠表春秋于闇曶存中之义弗明中国之弱弗振吾虽孤微乌可以已夫尚清谈而五湖兆乱宋儒独善而金元攘篡人人以私一己为心而置天下于弗问则中国其已矣人人以存中国为心而明春秋之大义则中国可为也昔孟博揽辔登车而有澄清天下之志高平作秀才时即能以天下为己任朱子曰惟志不立天下无可为之事世之君子其诸志于春秋存中国之义者乎

　　西政丛书　　　　　　　　　　　　　　　　　　
梁启超

政无所谓中西也列国并立不能无约束于是乎有公法土地人民需人而治于是乎有官制民无恒产则国不可理于是乎有农政矿政工政商政逸居无教近于禽兽于是乎有学校官民相处秀莠匪一于是乎有律例各相猜忌各自保护于是乎有兵政此古今中外之所同有国者之通义也中国三代尚已秦汉以后取天下于马上制一切法草一切律则咸为王者一身之私计而不复知有民事其君臣又无深心远思革前代之獘成新王之规徒因陋就简委靡废弛其上焉者补苴罅漏涂饰耳目故千疮百孔代甚一代二千年来之中国虽谓之无政焉可已欧洲各国土地之沃人民之赜物产之衍匪有迈于中国也而百年以来更新庶政整顿百废始于相妒终于相师政治学院列为颛门议政之权逮于氓庶故其所以立国之本末每合于公理而不戾于吾三代圣人平天下之义其大国得是道也乃纵横汪洋于大地之中而莫之制其小国得是道也亦足以自立而不见吞噬于他族播其风流乃至足以辟美洲兴印度强日本存暹罗西政之明效大何其盛欤利徐以来西学始入中国大率以天算格致为传教之梯径自晚明以逮干嘉魁儒巨子讲者寡互市以后海隅士夫怵念于败归咎于武备注意于船械兴想于制造而推本于格致于是同文馆制造局船政所各事南北踵起而旁行之书始立于学官象鞮之笔渐齿于士类然而旧习未涤新见未莹则咸以为吾中国之所以见弱于西人者惟是武备之未讲船械之未精制造之未习格致之未娴而于西人所以立国之本末其何以不戾于公理而合于吾圣人之义者则瞠乎未始有见故西文译华之书数百种而言政者可屈指算也吾既未识西人语言文字则翘颈企踵仰余沥于舌人之手一新译政书出购之若不及虽然所译之书未必其彼中之良也良矣译者未必能无失其意也即二者具备而其书也率西域十余年以前之旧籍他人所吐弃而不复道者而吾犹以为瑰宝而珍之其为西儒笑也固已多矣又并此区区者不过燕吴粤一隅之地有通行本而腹地各省乡僻绩学士犹往往徒目录如宋椠元钞欲见而不可得呜呼中国之无人才其何怪欤乃从肆客之请略撷其译本之最要者或家刻本少见者或丛刻本无单行者得十余种汇为一编俾上石以广流通其华人著作之深通外事而有独见者亦附数种焉腹地之省乡僻绩学之士其或愿闻之也虽然其细已甚欲免于西儒之笑难矣慰情聊胜无亦靡恧焉若责以古贤编缉之体例则俟译本天下必有人从而抉择之厘定之者

　　说任篇上　　　　　　　　　　　　　　　　　　　
黎祖健

羽琌龚子有尊任篇顾其言任也侠也即墨也墨氏之派如史迁之游侠刺客传则墨氏之支子也兼爱以为人尚俭以持己赴汤蹈火以急难庄子所称为人多而自为少真天下之好者也深许以为才士者也然儒家之书诗言明哲保身礼运言圣人所以为藏身之固疑墨任而儒不任儒之义从人从需若事必需需焉有所待者然论者谓今日之天下麻木不仁成此不痛不痒世界凡事必因循畏葸苟且偷遂以为儒教之流獘有以养成之也而不知非也中国有古圣人焉伊尹也孟子所亟称为任圣者也其视天下之饥犹己饥天下之溺犹己溺能使君为尧舜之君民为尧舜之民匹夫匹妇有不被尧舜之泽者若己推而纳之沟中任孰有任于此者天下一家中国一人天下有道某不与易此孔子之任也任孰有任于此者夫天未欲平治天下也如欲平治天下当今之世舍我其谁此孟子之任也任孰有任于此者且儒教为孔子所创谓儒者之不任其论何愚然则儒任墨亦任任同其所以为任者将无同曰不同而同同而不同尝纵览诸子百家莫不以仲尼墨翟并称其立教之宗旨虽异而皆以救天下为心其任同墨之任也尚气儒之任也以道则其所以为任者固自不同尚气之獘成于游侠朱家郭解之流动以睚杀人然急人之急难人所难君子或有取焉儒者之以道任天下也喁喁沬沬使民游其宇而不自知而不见其措施张皇之迹此儒教之所以为大也虽然由孔子创教以至于今二千三百七十余年矣上而冕旒中而簪笏下而韦带皆浸之灌之餍之饫之衣之被之戴之履之范围而规矩之旁皇而周洽之孔教之入人深谁不谓然然观中国今日之天下麻木不仁竟成此不痛不痒世界者则以孔教虽大而无人焉以昌之由是士习日衰风气日坏人心变诈上下颓靡政事废弛偷安苟且蒙惑淫昏养成世变裂破败不可收拾尝反复于其故窃叹以中国之大四百兆之众而竟无一人焉起而任今日之天下也夫以中国之尚儒教而儒教之尚任而今日儒者之懦不能任若此终无以解论者之疑无已则请言其故故何在在宋儒或者曰观子平日绪论未尝不贤宋儒今乃妄科以无名之罪何龃龉若是曰宋儒之贤固也而今日之归咎于宋儒者乃数百年之积势而成初非宋儒所及料也夫恒星地球相积而成诸天诸国相积而成地球省府州县相积而成诸国其积之也莫不以渐自宋儒专言义理洁身寡过皎皎自好笃守曾子之教深以思出其位为戒承学之士仅能以省身克己兢兢然纠治之未遑如刘元城之九年学不妄语谢上蔡之三十年治一矜薛河东之二十年治一怒汲汲皇皇唯求自免于过其自治固严亦仅能如是而已刘蕺山痛惩王门心学之獘人谱类记一书于省察为独严　国朝学派如李安溪之徒祖尚前明薛文清之学尤复鞭辟入里笃行践实几若一言不敢语一步不敢行无复慷慨以天下事自任至于今日尤不可言矣人情之诈幻狡狯[日](一)甚一日其所号为世之君子者皆山林守旧之士其血既不热于人世之富贵利达无所争唯知检点言行欲求其躬于无过之地而已如是则固未尝有害于人而亦非有益于世与深山之木石何以异凡此皆当世所重为君子者也且求之今日难能而可贵者也而固皆宋学之流派也其敢有出而任事者类皆利欲昏心权术巧诈枭桀贪鄙无之小人为之虽有美政良法一被其人沾手即百獘丛生侵蚀剥藉端中饱务充其私囊而后已且其人既不孚人望兴一大事令彼得操其事权纵欲招商集股力图举创而耳食其名者莫不观望徘徊闻风先避不敢轻于一试如是则今日之事尚可问耶世有君子者乎吾欲一破其成见亟亟焉出而与之言任事也庶不愧为儒教中人也庶免乎需懦之讥也庶不致局促于宋儒辕下也庶不为墨者所窃笑也伊孔孟庶几其许我也天下事庶几其有瘳也青萝子是以继羽琌子而作说任

　　说任篇下　　　　　　　　　　　　　　　　　　　
黎祖健

青萝子既作说任蠖居而处默尔独思渊渊然忧涓涓然悲有智芒子造庐而请曰观子之容一何忧思之深也曰子亦知任之义乎吾向者言之易易今深思之而知其难也智芒子曰子之言任吾既得其说矣今而叹其难此何谓也曰今天下之芠芠吻吻黯黯惨惨极矣诡诈墨尸木之小人既不足以言任事吾向者既已言之若夫高道之士其所以自待者峣峣然如泰山乔岳之莫攀也岸岸然如峭壁孤之难近也其视世之鱼鱼鹿鹿者曾不足供其睥睨也夫木秀于林风必摧之泉清于水人争濯之才异于众天下嫉之高道者又曾不少贬其风节以自损则天下之纣尨桀犬从而吠之矣夫纣尨桀犬固遍天下也遍天下而吠之能不为其所噬者幸矣此羽琌龚子所以有才士与才民出则百不才者督之缚之讪之辱之戮之之说也吾恐其血虽热而天下之纣尨桀犬将从而冷之也夫是以难也智芒子曰善哉子之言也吾闻天下之理洞其术则无术故入世太深者必遁而出世古人所谓世事饱看斯束手者子言之谓矣然则高蹈云霄介然自好不与世相闻不亦可乎青萝子曰噫子又深中宋儒之痼疾而局蹐于其辕下也夫深山之猛兽大泽之龙蛇人争避之为其足为人害也故墨尸木枭鸷之小人之不可与言任事也若夫子言木石也木石何害于人然而扣之而不鸣转之而不动则亦枯矣死矣既日出而任事何乐有此枯死之物乎智芒子曰是皆然矣然则君子之出而任天下也如之何而可曰此余所为忧思而叹其难者也君子既以天下为己任亦期事之有济而已果其有济于天下欤则四万万之苍赤衣被之矣陈代之枉尺直寻宜若可为吾不敢助子舆氏以深辟之也若其无济于天下欤虽以党锢东林之气节濯濯千古毁身成名又何补于万一乎君子乎其有出而任天下者乎则何不降泰山乔岳之尊严而为温良恭俭之平易乎则何不化峭壁孤之节而为光风霁月之襟怀乎则何不雍雍谷谷蔼然示天下以可亲免为纣尨桀犬所狂噬乎虽然任事者人也成事者天也吾不敢谓操斯术以往而天下无不可成之事也孔子赞易而终以未济其义可深长思也然而不得不明大义于天下也吾是以忧思而叹其难也智芒子闻言毕神惵然一揖伟步匆蹶而出主人意未尽迨欲再与语瞥已杳

　　论中国会匪宜设法安置　　　　　　　　　　　　　
麦孟华

统欧亚非墨诸国之专肆合孔佛耶回教之奥赜不能杀其势外其理拂其情阻其义者其惟会党哉自君子倡之而保教而保民而保国天下安焉自小人倡之而乱教而乱民而乱国天下危焉善操彼术者为之公之显之赏之禄之而会党之效可矣不善操彼术者为之禁之抑之杀之奴之而会党之祸立见矣中国自咸同以来内外多故薄海搔动募兵滋遍游庶充斥于是哥老会袍哥会理教会小刀会三合会三点会兴中会越南之散勇甘陕之回逆接踵继兴大之则毁教堂杀西士以启边衅小之则煽愚民据都邑以贻内戚五十余年事变儳儳靡有止麦孟华睊睊然眙眙然从而忧之曰中国存亡盛衰之机在此哉

然而邦人诸友莫肯念乱轻内而怯外忽近而亲远大乱悉定无所计于补牢内患迭萌曾弗谋于未雨且为之策曰今中国器械之精兵力之厚防守之严御外侮虽不足御内难则有余禁军器之私售则斩木无可用之兵藉轮舶之转输则负隅无可恃之势饟糈弗继则贷洋以济之军力未厚则借洋兵以助之昔年洪杨之悍捻逆之扰辽阳之变甘回之叛名城巨都沦陷殆半贼势之伙以百万计然雄师所指巨魁授首历久之乱卒于底平斯岂非内患无恐之彰明大者欤宗旨既定措施倒置故弃三百年之基祚而求护强邻割二千里之膏腴而赍赂仇敌而于家国之要害安危之大计反视为无足重轻之事呜呼岂不谓之大异哉

且夫昔之所谓会匪者直亡命之徒乌合之众耳其志为女子玉帛之计其势仅一朝一夕而成幸而济焉则尔公尔侯快其一日之私意不幸勿济焉则身膺显戮类鸟散同归于尽而已匪有他也其弗介介于是固所宜也若夫今日之会匪则异此矣积数十年之时日合百千万之人数漫衍于行省之中逍遥于异域之外持守旧之说者既愚且悍日以仇视西人为事教之案层出而靡穷持开新之说者于西人之政治稍有所知援希腊自立之例倡美洲合众之义以布散于天下凡此二类其是非成败姑置勿论然试问秦汉以来二千余年所谓盗贼者有若是陈义之高托体之尊知识之达者乎其去欧美变政之党日本尊攘之徒几何哉抑今之所大患者莫不曰英俄德法诸国也然自互市以来失和启衅割地赔者屡矣而行省之大四万万之众晏安欢娱靡有所动也至金田之役一二亡命之子攘臂大呼天下从响蹂躏者十余省窃据者十余年大势岌岌不绝若夫以英俄德法之强岂不敌于发逆哉而其祸不若斯之烈者何也盖内馁之忧逾于外侮腹心之疾甚于疥癞者也况乎今日之会匪其势之大其人之智更非发逆所能望其肩背者乎高丽藩我三百年东学党甫乱而国为墟矣西班牙国势等第二古巴小吕宋之党乱而国统危矣故由斯以若不早图则哥老理教三合兴中诸会匪或煽于东南或泄于西北或动于内地隋炀之覆辙有明之殷鉴弗惧耶纵或援借戈登破贼之例延俄法拒日之策为脔肉补疮掩耳盗铃之计以补救于万一然大势已去瓜分已成不失于此复失于彼适足以藉寇兵而赍盗耳尚何及哉故一言以蔽之欲兴中国之利必以自变科举始欲除中国之害必自安置会匪始

若是乎会匪之事如此其亟亟也则将严刑重法以绝其根株乎然滋蔓已久不可胜诛徒启反侧之心而速其乱机耳则将照会与国以获漏网之魁乎然孙文之案沙侯诘难徒辱　国体实张彼焰耳忍而置之则贻养之患起而救之则乏下手之策其亦何所适从哉其法有三一曰日本日本当明治之初其党人会匪跋扈于境内国势危甚睦仁因而用之咸能鼓舞致力君民一德易叛国之心以为保国化叛党之众以为元勋三十年来用成维新之治欧美诸国莫敢谁何此安置会匪之上策也一曰俄罗斯俄自彼得以后悉变政俗举凡科举学校官制商务铁路兵法诸大端咸步武泰西不遗余力而独至议院之法报之制尼希利之党则限禁压抑而不思所以经理之其意第求国之强弱而民心之顺逆不计也此安置会匪之中策也一曰土耳其民智之弗开人才之弗植阿米利尼亚之党人弗靖而惟利器购舰炼兵之是计国虽徒存弗可问矣此安置会匪之下策也从上策者国强而势安从中策者国强而势危从下策者国弱而势殆下策实无策也今中国诚能师日本之意踵上策而行之开诚心布公道特下　明诏与民更始擢其巨魁启自新之路赦其党类安反侧之心诸会匪内免斧钺之诛外受知遇之隆莫不感激鼓舞忠致命万人腾欢上下一志数十年之隐患从此而除五十国之觊觎从此而息易危为安反害为利天下之事孰有大于是者乎

难者曰叛逆之罪法无可逭如子所言得无长奸乎释之曰此皆汉唐宋明驾驭枭桀之成法英俄德法赏励党人之明效而无可致疑者也吾不必言其远者即以　国朝言之洪承畴吴三桂诸人有明之贰臣也我　朝因而用之卒收制法平贼之效戈登赫德诸西员仇敌之臣民也我　国因而用之亦得榷税拒乱之助然则今日之会匪是亦洪吴诸人之比耳释而用之庸何伤哉脱[令](人)背日本之良法蹈土国之下策上下暌叛众情汹汹数年之间会匪乱于内强敌于外天下之事尚可言哉虽有一二志士怀抱区区提倡学会以为保教保国保民之计然丹黄杂猱熏莸同并天下弗察反以会匪目之而一二志士坐是之故亦委心去留任天下之棼乱而莫之或救此则可为痛哭流涕太息而愤恨者矣

　　复陕西刘古愚山长书　　　　　　　　　　　　　　
梁启超

二三月间迭由杨君风轩两赐手书及味经随录创建书院折片机器织布说诸稿循诵数四钦佩千万惟于启超奖饰过当非所敢受徒增惭惶启超乡曲陋氓于一切学问懵无所习行年十七始获捧手于南海康先生之门闻古今治法及中外变故而学问既浅阅历尤寡自抚歉然乌敢语天下事虽然尝闻之南海之言矣学者所以经世也学焉而不忧天下无勿学又曰天下之事至巨也至赜也苟欲以一二人之力振救之虽大贤不能矣然惟人人以不能自废而天下之患乃益大是故虽有绵质陋学苟率其不忍人之心则未尝不可以有补于天下是用忘其愚固振臂疾呼极知无当惟行其心之所安竭其力之所能而已乃者强学议起海内志士颇跂息辐集谓庶有瘳既为言者所沮绵蕝未定遽以辍散今殚精竭虑一载有余思复旧业合大拯大祸终未克逮固由才力之不及抑亦世变之莫究也启超自交李孟苻得谂先生之言论行事以谓苟尽天下之书院得十百贤如先生者以为之师中国之强可翘足而待也人才者国之所与立也而师也者人才之大原也故救天下之道莫急于讲学讲学之道莫要于得师书中谓今日显祸固在东南隐患仍在西北至哉言乎向常窃窃过计谓吾西北腹地诸省风气阂隔人才乏绝恐不足以自立今获闻先生之余论则矍然起释然信秦之可以不亡也今日东南诸省不救矣沿海膏腴虎竞噬一有兵事则江浙闽粤首当其冲不及五载悉为台湾割弃仓卒呼号莫闻虽有坚锐祗增盗粮虽有智勇束手坐毙然则居东南而谭富强其犹过屠大嚼虽少快意终不得肉惟西北腹地远距海岸彝迹尚罕地利未辟涎割稍迟而矿之盛物产之饶随举一省皆可以自立秦中自古帝都万一　上京有变则　六飞行在犹将赖之故秦地若立东连豫西通巴蜀他日中国一旅之兴必在是矣先生以织局书院两义立富教之本可谓知务既以集股不易织造恐致无成甚矣任事之难也今欲纠大众立公司以兴地利无论何事想皆不易就权宜之计莫如兴小农劝小工如萝卜之糖葡萄之酒畜牛制乳牧羊织毯之类费本不巨尽人可行及其既盛获利亦可无量又日本每岁手造器物销至美国者值八千万美人畏之然则机器固为富国第一义然必谓舍机器之外而即无术以致富亦未必然矣彼至极琐如草帽边者犹且为出口货物一大宗他可知矣故苟能择西人喜用之物与通商口岸之人所喜用之西物仿其式样择数类而广制之虽手造迟钝不犹愈于己乎勿谓其小苟用者广出者多何事何物不足以生利彼法国有以饲鸡为业而数年之间至百万者矣故小农小工最可用也先生若有意于是则此间续译此类之书当以次寄上以备采择其旧译格致汇编西艺知新等亦多可采但取与地相适者而仿行之亦兴利中应有之义也若地物既渐辟则转运一事实为通津之大原河轮马路二者苟能举其一以达于近江其所补益实为无量但此事恐亦非旦夕所能集耳

今日所最切要而最易行者自当以兴学为主义近岁各省学堂之设所在皆有其为法也以方言为开宗明义弟一事似得其本也虽然欲讲学者莫急于择师今之学方言者以西人为师乎则贫僻之地未必能以重修聘西人也即或能之而西人之旅华者大率传教之士不学无术亦乌足以为人师也即或能之而言语不通情意不达乌在其能传授也以华人为师乎则今日之号称通习西文者上焉者能充译署使馆之翻译下焉者能作洋行洋舰之通事如斯而已于西人之政事学问非有所知也夫仅能充翻译作通事其犹华人之能作华语粗识华文者而已欲讲中学而以能作华语粗识华文之人为之师虽五尺之童犹知其不行也然则欲讲西学而以能作西语粗识西文之人为之师非惑欤徒使学者沾染洋习捐弃大道六经束阁论语当薪其犹寿陵学邯郸之步东家效西子之颦故步尽丧益形生丑今日通商口岸之士习殆类是矣故启超谓今日欲兴学校当以仿西人政治学院之意为最善其为学也以公理公法为经以希腊罗马古史为纬以近政近事为用其学焉而成者则于治天下之道及古人治天下之法与夫治今日之天下所当有事靡不融贯于胸中若集两造而辨曲直陈缁羔而指白黑故入官以后敷政优优所谓用其所学学其所用以故缝掖之间无弃才而国家收养士之效日本变法之始即开此院以故数年之间人才大成各用所长分任庶政是以强也中国开学堂数十年同文方言之馆所在有之而其为学也不出于翻译通事是以弱也启超自顷入鄂则请南皮尚书易两湖书院专课政学以六经诸子为经而以西人公法公理之书辅之以求治天下之道以历朝掌故为纬而以希腊罗马古史辅之以求古人治天下之法以按切当今时势为用而以各国近事近政辅之以求治今日之天下所当有事今秦中兴学鄙意谓亦宜参用此意务使中学与西学不分为二学者一身可以相兼而国家随时可收其用而其尤切要者千年教宗运丁绝续左交沦胥靡日必使薄海内外知孔子为制法之圣信六经为经世之书信受通习庶几有救先生以耆德硕学悲悯天人一言提倡士气振变伏望努力起衰扶危则岂惟秦地之幸而已南海先生长兴学记新学伪经考四上书记各呈上数本此皆先生嚆矢之书自余诸学或撰而未成或成而未刻先以数种奉献亦见一二耳同门诸子颇有所撰述专以经学诸子学言经世者秋间或可刻成数种当以就正拙撰西学书目表浅陋已极既承相爱亦以奉尘尚乞教之南海先生顷游各省所至讲学欲以开风气觉后贤以救天下去冬游桂林开圣学会祀孔子译西书桂士咸集殆将大振秋间将游湖湘入巴蜀来年二三月间或取道秦以如京师彼时启超或能从游当可畅聆教益今之中国既如累卵而东南沿海各省益复朝不保夕虽自竭其股肱之力诚恐所志未就十一而桑田沧海忽已沦故窃用愤懑欲于腹地得二三豪杰以共搘之尊省振兴之事幸时相告苟力所能及靡不竭其拳拳共矢血诚力扶危局亦未见天下事之必无可为也所怀千万苦未尽吐容俟续陈

　　报章文体说　　　　　　　　　　　　　　　　　　
谭嗣同

周公以前师道摄在上故文总于史官周公之制作史之隆轨也孔子以后师道散在下故文总于选家孔子之删述选之极则也传曰文王既没文不在兹乎可为史禅选而选缵史之证自尔以后选家代兴太史氏徒拥闲秩备官书而已輶轩绝代之使难方方莅也东观石渠之秘靡人人窥也既不能网罗散失旧闻复不足垂信天下后世文之统绪乃胥移于选家而其黜陟显晦之权亦惟选家操之然选家率皆陈古而忽今取中而弃外或断代为书或画疆分帙致令奇觚采郁伊而被摈瓦篑桴轶钟球而引奏进退失理拘囿阶之焉且事鉴切近靡藻帨则无当于行学富日新隐尘牍则弥形其旧以云识时务谦让不遑而日广见闻未见其可若夫皋牢百代卢牟六合贯穴古今笼中外宏史官之益而昭其义法都选家之长而匡其阙漏求之斯今其惟报章乎咫见肤受罔识体要以谓报章繁芜阘茸见乖例此何异下里之唱闻卉鼓镛而惶惑眢井之蛙语溟瀚而郄走者矣今为疏别天下文章体例去其词赋诸不切民用者区体为十括以三类曰名类曰形类曰法类名类得四体一曰纪凡名皆托纪而彰故纪为名之首尚书之纪事春秋之编年左氏之隶故实史之本纪列传纲目纪事本末以及私家之行状碑志传诔记事书事咸隶焉二曰志志者纪之详规制者也禹贡王制周礼仪礼与礼记之述品节者诗经为古之乐章则亦志也及史之书志及山经水注历代舆地郡县掌故礼乐制度之书咸隶焉三曰论说论说者阐扬纪志之奥赜而精其理指其事者也谟训诰命之书公羊谷梁之传周易论语孟子孝经与礼记之言礼意者及诗书之序及诸子佛经道书西人论学论政论教之书及奏议檄移书札序述驳辩考解释议铭赞箴颂咸隶焉四曰子注子注者纪志论说之散见缀证者也尔雅说文及训诂笺疏书之注咸隶焉形类得三体五曰图凡形皆依图而存故图为形之着周易之河图卦画尚书之絺绣作绘及天文舆地及诸物形及几何形学之图咸隶焉六曰表表者图之变也禹贡之田赋差上中下丧服之等威杀上下旁及史书之表咸隶焉七曰谱谱者表之变也左传之世系经解之六艺尔雅之虫鱼草木投壶之鲁鼓鼓及史之艺文经籍志及氏族目录金石法书刀泉耒耜琴箫博奕之谱及一名一物之品题汇列者咸隶焉法类得三体八曰例凡法皆据例而断故例为法之先春秋之发凡起例周易之序卦杂卦及史书之例为发明其书之宗旨条理者咸隶焉九曰章程章程者例之见诸行事者也尚书之誓命公羊之战例及公法条约律例教令告示及凡百办事之章程咸隶焉十曰计计者例与章程之分数也周礼之要会质剂与经史疆里禄赋之数周制司寇孟冬献民数于王汉制郡国遣吏上计于京师在今谓之册籍谓之报销西人谓之豫算算凡算经数学及有数可稽者下逮民间日用之帐簿交易之券据咸隶焉凡此三类十体虽会九州岛之典册鸿篇魁耆巨子外教杂流儒鄙士展轴晦日月束笔齐山岳诵声夺雷霆视草踰恒沙源流若江河正变在指掌时时讽读家家撰箸蕲于开物成务利用前民要无能出此三类十体之外

乃若一编之中可以具此三类十体而然各当无患陵躐者抑又穷天地而无有也有之厥惟报章则其体裁之博硕纲领之汇萃断可识已胪列古今中外之言与事则纪体也缕悉其名与器则志体也发挥引申其是非得失则论说体也事有未核意有未曙夹注于下则子注体也绘形势明交限若战守之界货物之标识则图体也纵之横之方之斜之事物之比较在焉价值之低昂在焉则表体也究极一切品类一切体性则谱体也宣撰述之致用则例体也径载章程则章程体也句稽繁琐则计体也篇幅纡余又以及于诗赋词曲骈联俪句歌谣戏剧舆诵农谚里谈儿语告白招帖之属无不有焉上下四方曰宇古来今曰宙罔不兼容并包同条共贯高挹遐揽广收毕蓄识大识小用宏取多信乎经国之大业不朽之盛事人文之渊薮词林之苑圃典章之穹海箸作之广庭名实之舟楫象数之修途总书奏七谢其淹洽甄[九](七)流综百家其懿铄自生民以来书契所纪文献所征参之于史既如彼伍之于选又如此其文则选其事则史亦史亦选史全选全文武之道未坠于地知知觉觉亦何常师斯事体大未有如报章之备哉灿烂者也

　　上李伯相论赫德不宜总司海防书　　　　　　　　　
薛福成

宫太傅中堂钧座顷见总理衙门来书将以赫德总司南北洋海防添购快船蚊船分驻大连湾南关两处由南北洋各派监司大员与赫德所选洋将会同督操详绎总理衙门之意岂不以中国创办水师久无成效而倭人发难擅废琉球外侮日亟图借才异国迅速集事殆有不得已之苦衷然福成窃见其患未见其益也夫赫德之为人阴鸷而专利怙势而自尊虽食厚禄受高职其意仍内西人而外中国彼既总司江海各关税务利柄在其掌握已有尾大不掉之势若复授为总海防司则中国兵权饷权皆入赫德一人之手且以南北洋大臣之尊尚且画分界域而赫德独综其全南北洋所派监司大员仅获列衔会办而赫德独筦其政彼将朝建一议暮陈一策以眩总理衙门既藉总理衙门之权牵制南北洋复藉南北洋海防之权牵制总理衙门南北洋不能难也总理衙门不敢违也数年之后恐赫德不复如今日之可驭矣或谓赫德以治兵为荣非以揽权为事即以权论亦不过十余号船耳夫奚足为重轻噫何以之易也中国创办海防以全力经营者原祗此十余号船乃举以之赫德彼得是为嚆矢渐拓规模中外魁柄潜移于不觉此履霜坚之渐不可不慎也或又谓借才异国古有明效何独于赫德而虑之不知赫德长于理财本不以知兵名中国初振武备所倚惟一赫德恐为东西洋各国所窃笑如欲延揽洋将以供任使宜致书出使大臣访求专门名家而又能受南北洋调遣者酌量订募庶免太阿倒持之患其获效亦必胜用赫德甚远福成昨读中堂复总理衙门一书未尝无长虑却顾之意特以既有成议不欲显与立异耳窃谓中堂自任以天下之重天下安危所系不得不剀切言之总理衙门亦断无不从之理与其使赫德掣肘于异日而酿无穷之患不如使赫德觖望于一时而葆固有之权此中得失不待智者而决也又绎中堂核定赫德所拟章程凡海防司所领饷军火应先移文监司大员由监司大员转南北洋大臣给发似稍足限制其权矣然其定章又谓用人支饷造械诸事惟赫德一人主之虽南北洋不得侵越则所云核转一节实无予夺增减之权不过奉行赫德文书而已事权倒置孰甚于此若谓总理衙门已与定议不能中止宜告赫德以兵事非可遥制须令亲赴海滨专司练兵其总税务司一职则别举人代之赫德贪恋利权必不肯舍此而就彼也则其议不罢而罢矣且蚊船徒能株守一口快船仅备两号声势亦孤赫德所谓海防本不过敷衍之局今欲声威雄壮战守咸宜非购铁甲船不可从前南北洋谋创水师所以久无成功者良由中外视为缓图饷不裕而权不壹也今若以赫德之权南北洋供赫德之饷供南北洋添制船械广罗将材精心训练提倡风气将何功之不可成是在中堂力任之与总理衙门密商之而已福成因斯事利害较巨辄敢摅其千虑一得之愚惟恕其狂瞽而财择焉大局幸甚六月二十三日福成谨上

　　南海先生四上书记序　　　　　　　　　　　　　　
龙泽厚

治天下道之粗也于天下之中沟国而治之粗之者也然而魁臣硕儒谭之而色变庶士以下挢舌不敢道语以大理犹以为诞导其鲜勿却走悲夫故夫必通乎道者乃可以言治必达乎天下者乃可以言国中国之国于五大洲也自数千年以前即为名国制度文物悉驾四土其地之广于万国比较等在三其人之众等在一其纬度处温带其民聪而秀其土腴而厚而其上有无限之权可以行其志全地万国中最可有为者莫中国若也然而积习太深自尊太甚政务防獘而不务兴利官吏知奉法而不知审时士主考古而不主通今民能守近而不能行远以故受侮强邻削弱日甚偿割地国辱主忧呜呼其贫弱也有由而补救也有道荀子曰有治人无治法此为能创法之人言之也敢于创法者法由人定而法立壹于守法者人为法困而人亡当同治初年恭邸倭文端文文忠诸贤翊政于内曾文正骆文忠左文襄沈文肃诸公分猷于外可谓得人矣而事关交涉辄见凌侮忍含垢莫如彼何今总署档案章奏具在夫诸贤以韩范之才当筦葛之位戡定大乱若烹小鲜而俱受屈于区区小夷之下者法缚之也旧法不能易世而治犹旧方不能易证而尝今之言治者徒痛恨于所用之非人而不能深思于所守之非法是以万举而万不当也吾　师南海先生究天人之故昌孔子之道率其不忍人之心以经纬天下推其爱同类之义以营拯中国以为昼夜寒暑四时所以成功变通三统圣人所以着教大声疾呼首主变法自法越以后边庭稍晏朝野熙熙若庆太平而　先生早忧之以为不图变法祸悬眉睫及至去岁倭人不道蹂我　根本逼我　上京割地索费创巨痛深人心皇皇束手待命而　先生独以为苟能变法自强立致戊子乙未凡四上书联请者一独陈者三详者万余言简者亦数千字大小节目举之若裘领先后缓急数之若然炬率此行之岂惟光复旧业保全土疆其于湔雪前远憺威棱犹运之掌而已若夫数书之次戊子一书曲突徙薪仅言其义未及其目乙未第一书仅详理之繁未及下手之要第二书则斟酌于时地之宜穷极于盛亡之故悬国门而不易俟百世而无疑惜乎诸公梦梦犹昨前既误之先事后复遏之补牢　先生以道觉天下区区之言岂因臧仓有所损益所可痛恨者有纳言若圜奋发图治之圣主独立于上而肆门之狗充斥于左右炀明之旒连沓于眉睫虽有嘉论末由上闻天下之士将益衔舌裹足而燎原之势愈莫振救耳此书既刻之以告天下因并述数言以着吾　先生之道不止于是而世之谭经世者亦可以无瞢云

　　南海先生四上书记后序　　　　　　　　　　　　　
麦孟华

龙伯大人游于僬侥之墟启颊举踵悉僇矣北海若绳海以语井不之信而以为利其滴水悲夫人之度量相越岂不远哉孔子思易天下有为佞之谯孟子道觉斯民有干泽之疑吾闻之　师矣中国之在大地中乃五十六国之一大地之在日中乃二百四十九行星之一日在天中乃与星团星气星云万亿兆京垓秭壤沟涧正载极恒河沙恒星之一天在无极之中乃亦恒河沙无量数不可思议之一孔子知之作易春秋皆以元统天天其元中一小物耶然则从无极无量之中而有天天而日日而地地而中国而中国之一人一物一官一爵其何以比数今夫知道之君子其视中国若中国之一人一物一官一爵亦若是比例则已矣神鬼神帝生天生地而有所羡知语仁而劳而精疲而形而唯人之营而宅而元气之中而犹野马与尔盍息焉仁语知而宅元气之中数十寒暑犹旦暮也而佚之颐之而劳之疲之等旦暮也且孺子入井匍匐于而目邻人卧病呻吟于而耳而能瞽而能瘖不瞽不瘖而瞽之瘖之劳疲愈甚故弗为也舜禹有天下而不与不以治天下为苦者老子曰爱以身为天下可以托天下孟子曰先王有不忍人之心斯有不忍人之政矣有道之士忘身忘生入于撄与斯民同患弃其所乐就其所苦不忍人之心与　南海先生既数上书朝士偷焉瞷焉相与疑之求实也求名也其弟子麦孟华语人曰宦于朝色于室瘁于心縩于形苟以娱妻子饱僮仆而已此其义也文士知之国威弗立京师贱国弗洒天吏辱知其不可引身而去中人能之吾　师其瞢于斯者哉其瞢于斯者哉鹓雏翔于青云鸱抱腐鼠而视之曰吓鹏图南斥鷃笑之曰彼何为也悲夫越有狂泉饮之狂十年乃苏苏则濒死矣越人饮之举国狂知与仁适越也知及国门而去之仁入其国诲其人堙其泉越人以仁狂缚而击之扶而去之越十年越人苏揭鼓而求仁不知所之虽然仁者犹睠局反顾而悲曰我四万万人之溺岂能忘哉

　　吴铁樵传　　　　　　　　　　　　　　　　　　　
谭嗣同

中国遂乃不可为乎然则吾又将奚适也去年客京师王正谊遮而说之曰吾子睊睊然狼顾而鸮视夫果奚适也吾一以子为农可乎且子不闻燕赵之士任侠重然诺勇于私而敢死居平臂鹰走狗歌声乌乌酒酣击剑见事风生为闾里之患夫彼皆农材也而吾皆能鞭抶之罄控之今夫出居庸塞而北缘边而东满蒙奉吉之原广莫千里芜草如毳林莽丛灌鸷野所都吾将大市骆驼牛马羊召彼使牧之逐水草而居且耕且猎支幕以为宫室湩酪以御饥渴请尽使奉吾子不然即蕃而息之货其骆驼牛马羊归以其赀结士子能为马新息乎嗣同既不顾而去归遇吴铁樵于武昌铁樵乃复大言农学洞庭之南有新洲焉铁樵谋悉恳而辟之以栖吾属同志之士梁启超曰巴西亦美洲大国也土满而不治召吾中国之农农焉苟而将以中国之农塞其国而朱琪闻之笑曰奚其远适为也迩吾粤海有茶山焉不惟茶山南洋之如茶山者不可胜计是皆可以巴西之也嗣同内计吾将奚适也俄罗斯既订约假道满蒙凡农畜牧林薮虞衡之利彼皆将专之固无所措吾足巴西茶山远者数万里近亦万里非吾所得而农也洞庭之滨吾家在焉铁樵能农吾其终依铁樵而铁樵竟死铁樵名樵铁樵其字四川达县人也父德潚为世大儒今知县浙江之山阴铁樵死以光绪二十三年四月二十一日年三十二嗣同初不识铁樵亦于京师偶遇之片言即合有若夙契嗣同甚乐铁樵又钦其父名因铁樵请见连不值既得见则三年前对语终日而各不知姓名之季清先生也相与抚掌大笑剧谈数万言不得休息铁樵亦大诧以为遇以长铁樵一岁父事季清先生而弟铁樵过从日偶不见则互相趋所谓燕赵之士任侠重然诺者益相助物色而罗致之铁樵于学无所不窥古今之变中外之故天人之际性道之原靡不贯穴奥赜而达之亹亹童年即精算术若由天授元代微积不师而能谈几何条段如出掌而目数其指由是遂通西儒所谓格致学尽能习其器而名其物谁谓吾中国人莫彼若也然铁樵不惟学而已又多智体貌甚伟有仪可象骨开张而气沈肃目精然遇疑难数语而处事闲暇初若无所为而智烛几先罔艰罔巨虽极之至至悉无不秩秩就理日啬其休养而忘其身以救人其所擘画若学若报馆若女学若栈厂若产若农田虽不即举而条理毕具南皮张督部将召而用之而义陈抚部则使治极中国之所谓通人或无以过则莫不争愿其共治事可谓才士也已嗣同之知不足以少概铁樵而能荦荦如此铁樵之疾也咸谓铁樵必不死铁樵非有甚疾也即不药铁樵必不死铁樵连误服药意其体壮实其藏腑能抵拒之铁樵必不死即不然中国不有铁樵中国有铁樵则中国之事之待于铁樵者不知凡几铁樵必不死而铁樵竟死然则吾又将奚适也

　　日本礼俗志序　　　　　　　　　　　　　　　　　
黄遵宪

外史氏曰五帝不袭礼三王不沿乐此因时而异者也百里不同风千里不同俗此因地而异者也海外之国服食不同梯航远隔者乎骤而观人之国见其习俗风气为耳目所未经则惊骇叹或归而告诸友朋以为笑谑人之观吾国也亦然彼此易观则彼此相笑而问其是非美恶各袒己国虽聚天下万国之圣贤于一堂恐亦不能断斯狱矣一相见礼也或拱手为敬或垂手为敬或握手为敬或合掌为敬一拜礼也或稽首为礼或顿首为礼或俯首为礼或鞠躬为礼或拍手为礼究其本原之所在则天之生人也耳目口鼻同即心同理同用礼之节文以行吾敬行吾爱亦无不同吾以为异者礼之末同者礼之本其同异有不必论者虽然天下万国之人之心之理既已无不同而稽其节文乃南辕北辙乖隔歧异不可合并至于如此各因其所习以为之故也礼也者非从天降非从地出因人情而为之者也人情者何习惯是也光岳分区风气间阻此因其所习彼亦因其所习日增月益各行其道习惯之久至于一成而不可易而礼与俗皆出于其中是故先王之治国化民亦慎其所习而已矣嗟夫风俗之端始于至微搏之而无物察之而无形听之而无声然一二人倡之千百人和之人与人相接人与人相续又踵而行之及其既成虽其极陋甚獘者举国之人习以为然上智所不能察大力所不能挽严刑峻法所不能变夫事有是有非有美有恶旁观者或一览而知之而彼国称之为礼沿之为俗乃至举国之人展转沈锢于其中而莫能少越则习之囿人也大矣古先哲王知其然也故于习之善者导之其可者因之有獘者严禁以防之败坏者设法以救之秉国钧者其念之哉作礼俗记为类十有四曰朝会曰祭祀曰婚娶曰丧葬曰服饰曰饮食曰居处曰岁时曰乐舞曰游燕曰神道曰佛教曰氏族曰社会

　　论军事与文化有相维之益　　　
英人和而斯雷附

吾今日所论人或会以为黩武佳兵则殊失吾本意不幸孰甚吾要不忘临事而惧必先苦而后甘也夫事出于战固多可虞然正以显雄才大而能驭用豪杰胆壮耐劳不畏怯不惜死愿为国命疆场人而具此才行可纾国难虽其国或将倾覆亦必竭忠以挽救之也吾再为汝等言为兵之道凡在行伍亦虽立有志行用能尽力以事其上必先操习能耐饥渴冒寒暑纵处极苦极难之时终无怨怼即捐躯报国亦视为分内不稍畏避果使兵尽若是又何功不成故备战之要必使兵之性情练习至此然后可用若或于奢逸作妇女之态恇怯不前此弃材也亦犹有国者奢侈废弛不知振作即不免至于灭亡矣吾所谓兵之性情必须练习者亦即黜华崇实勿懦弱如妇女耳诚使通国之人皆能强其筋骨勿致骄惰而生淫佚之心此非军事之与文化实有相维之益者乎近五十年之内我国有小战事其中得益于文化之处当亦汝等所共见共知尤可喜者每一接仗即添得属地为商务增开新市面即地球各处亦常因有战事而文化藉以扩兴岂非理之所同欤无论何处但悬有我国之旗者我必设法教化导之以规矩示之以公道此即文化之本也纵未能悉化其俗而吾之心尽矣凡吾现有屯营之处或曾经驻军之所该地民俗从前或与生番无异今则亦能率教矣言之殊快人意我国每以攻战而得胜非必利其土地也实欲行文化之教耳得其地非仅为益己之计即以商务而言亦与人共之岂吾独享其利哉一言以蔽之曰因战而扩充边界得新属地实皆传教及我之律法文化之力有以维持而罗致之也人每谓吾之商务若随吾旗之所至而兴殊不知吾之教会文化多好处足以挈吾之旗及商务同趋而并进且战争又有与仁慈相关者譬与生番交战是也稽诸史册若近今攻战之宽例其源流即从生番人之灭罗马国始又或有国正在衰败变乱之际因有攻战之事得以改其衰败气象一变而振兴故知一国之中若民无志即是灭亡之兆凡史册所载荒淫废弛及粉饰太过民拘积习往往致使其国不能自立如土京者其前车之鉴矣良由其军民急公赴义之心已渐颓涣民心既懈谁能复为国家出力哉有此急公赴义之心是为立国之纲领庶能沐浴文化保护自主外可以御侮内可以弭乱如果一国之中民习偷惰武备不修街衢所遇无非歌唱跳舞之俦若此者不独国运将衰即所谓文化亦无复存矣上年我国乡勇义勇投者计十二万人吾以为有此多人奋然投军益见我国之文化方兴未艾此等勇丁将来期满裁汰其性情必较初着戎衣之时能安分守法是民因投军不致趋入下流每年挽救于无形者正不知凡几然则吾之陆军确因文化而生色信可称矣吾所以不惮烦言者非求全洲必皆仿行陆军之章程但求吾一国妥设律法使少壮者皆练其筋力能以自强耳
  </div>
  <div class="pagination">
   <a href="皇朝经世文新编_page99.html">
    上一页
   </a>
   <span>
    ...
   </span>
   <a href="皇朝经世文新编_page95.html">
    95
   </a>
   <a href="皇朝经世文新编_page96.html">
    96
   </a>
   <a href="皇朝经世文新编_page97.html">
    97
   </a>
   <a href="皇朝经世文新编_page98.html">
    98
   </a>
   <a href="皇朝经世文新编_page99.html">
    99
   </a>
   <span class="current-page">
    100
   </span>
   <a href="皇朝经世文新编_page101.html">
    101
   </a>
   <a href="皇朝经世文新编_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
