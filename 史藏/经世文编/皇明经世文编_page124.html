<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 124 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 124 页/共 172 页</h1>
    <div class="content">　　上京中诸大老书【报捷】
　　广寇乘风、突犯闽境、前巳具疏上闻、此寇纵横广海、巳历数年、迩因彼地伤残。无可掠食。故为越境之谋。整船具器。其锋甚锐。幸尔闽中水陆有备、可恃无恐、故水中之战。虽未能遽收全功。然撄其初至之锋。死战竟日。且沉毁其巨舰有六。乃此寇在海数年未见之事。是以持疑数日。竟尔宵遁。及复回广之柘林。悉众登陆。此时先伏兵于广境正欲断其归路耳又值生预布官兵在彼设伏搦战三获克捷焚其八船。溺死千数。功虽纤小。然亦足以夺其鸱张之气。而褫其久焰之魄矣。此皆仰赖皇威覃布、庙议遐宣、是以文武将士、莫不用命、本当照例分别功罪具题、第寇虽出境、然首凶未除、余党尚在、且疆域毗连、未敢撤备、生见在漳郡。尚有别图。但恐广海无御寇复扬帆远去。则机非在此。是以姑俟势定。通查功罪、另行论叙、先此具报以慰朝堂南顾之念、
　　与闽中诸缙绅留饷书【留饷】
　　生因曾寇突境、移师清漳、三战之捷、彼遂败遁、先以疏闻、计彻台听矣、第此贼狡猾、伺吾撤备、且将复至、是则防守之间。赍饷调兵。我处其劳。而彼得其逸。无宁日矣。故一得之虑。以为必剪灭方获靖谧。是以简择将领。搜具兵船。以为追剿之计。此诚不容巳之图。然庶几一劳永逸。暂费永宁。亦昔人巳行之成策也惟粮饷一端、最为吃紧、其旧有成额者、积逋难完、谅门下素悉、不敢赘矣、乃方在用兵、别图处办、而近使入省、此必京中督催税赋之使适入闽境欲括存留诸项而涂公争之也将诸司钱粮、虽向所应留者、槩行点解、是在此以灭贼为计。方赖积贮以给兵。而在彼以使职为重务在多取以轮边地方。非所论矣。第枵腹向敌。万无斯理。而寇不尽灭。恐将来所需钱粮有不止于今日者亦可虑也故不得巳、爰与诸司裁酌、仅将折料四万之数、权支三万以济目前、但数系解额、既不敢不以上闻、又幸属在综理之下、实喜有所仰赖者、伏望垂情核悉、得与复议允从所请、俾得藉此以冀成功、不但某得効尺寸用逭罪戾、而闽广两地获保敉宁、其感荷鸿庥诚无量矣、且今兵巳尽遣、仅期之三月、万一事未即完、饷馈无继、不惟失士心并弃前绩、而意外脱巾之呼者、是又不可不深虑也、
　　与郭总兵书【会兵协剿】
　　海上之事、闽中聚船制器、鸠兵储饷、不遗余力矣、日来连获克捷、郭帅广东总兵也两省夹攻之时恐闽人独有其功不无异同故胜捷之后□书劳之使数年黠贼、沦没殆尽、此虽闽人血战之劳、然驭抚民之众、张犄角之势、使其仇贼、不敢望洋西窜者、全赖明公威棱遥震、功出闽上万万矣、钦感钦感、目今残寇之船。数虽不多。然穷兽赴鬪势在拚命而闽中兵将。连经大阵。伤损亦多。生料其气势难再独举。是以权令泊回闽澳。俟镇道再加整搠器具。鼓舞人心日者虽贼船复上金门。生亦令我兵谨目收保。勿轻与战。惟欲养锋蓄锐。以俟广省南顾之船毕集、约会既定。则贵镇进其西李、镇进其东。使彼残丑腹背受敌、首尾冲击。一鼓而擒之。斯荡平立见而明命可复矣。此今日至当不易之策、舍此非侥幸以图逞、则观望以避责矣、不知高明以为何如、闻广船十一月初九日巳发东莞、今计己一月矣虽风潮稍涩、然西南顺风、时亦有之、料此时亦可到、幸惟协意悉力、共收伟绩、切勿执前词、致误后功也、即今李镇巳移诏安亲督舟师、海道亦然、百凡机宜、就近计议、行之甚便、生无异同、亦无遥制也、
　　与廵海道副使张凤来密东【造船募兵】
　　差使将行、适前差者蒋英自月港至、得贵道揭报、乃知彼中见在战船之数、及委官造船募兵缘由、即虽未集、而此心稍慰矣、大抵从古来无不灭之贼。亦无不可为之事、势至此则贼有可灭之机。而事有可为之端矣。但要人策其志而勿隳、奋其气而勿惰。斯治船治器。选将选兵。种种有条。何忧其不可集事哉。今月港见在战船三十八只、又王宗瀛新驾南来者九只。计四十七只矣、北之总镇原议之数、止少八只耳、前调塩船、有尚在月港者。不拘几只切不可发回葢。前次调之甚难宁可再与之工食有损伤则为之修理可也二十只中。要取八只凑用不难矣平买塩船之议。向未闻之。窃料此策亦有阻牾。葢塩法之事。原不属军门。恐人未必有共济之意也。为今之计、惟陆则固守城池。水则保全船只。陆则坚壁清野、严禁接济。水则修船募兵。选将治器。陆则聚兵要害。俟其来犯。一举而尽歼之。勿使片甲得以归舟。勿听各将敌退回船零斩数级之说。水则哨其登陆。舟少可乘相机而纵焚之亦勿坐视。其或往或来。任其所便。此数说者。皆今日目前可使出境之计。兵食俱足然不言擒制而言使其出境葢曾一本枭贼难于一旦制其死命也谅贵道之所能自得。毋俟仆之喋喋也。至于催督巨舰、添募水兵照总镇之原议、稍加剂量而行之、则仆固巳节有通行、既严催矣、漳州所属五舰并兵、更望贵道加谨立催、更比在上府者易济用也、次则兴泉先造四只、近报工完巳八九分、新造一只、想亦易办、兴泉君素能精敏任事者、此亦可望济用也、福宁州所造、昨巳面祝分守君、亦云有工六七分矣、惟在省者五只、本院及监军兵备二道、日夜立催、俱有可望、惟莆田仙游福清三只、恐尚迟耳、然亦催之甚严、若再少迟、当亦如建安知县胡汝砺例行矣、广中船兵。自南头发来者八十只是实。葢原造福船。尚余一十三只。后又添造成七只。计二十只。其六十只。则王监生所募。乌尾横江等船。大小不等。即东莞番禺等县官所插调。亦非王生所自出也。前总镇部下人所言未真也。所幸俞虗江巳到、所造亦将有次第、募兵之事、渠自认甚力、云必得堪用者、且看其人意气亦可共事、前日禁止募兵之说、今当勿拘旧议矣、前此干会剿之事。往往各省自干。今彼省来闽造船矣。来闽募兵矣。又遣将遣官赍资入闽治船治器。刻期举事。未有如此之便者矣。此而若不准其募兵。则其所造之船为无用。船既无用。则会剿之举其何以行之哉。是以今亦允其募兵。庶可济会剿之图也。查该省原造八十只之数、今亦有三四十只将完、余方有四五分工、其将完者、俟募兵一完、即可用以击贼矣、但不知贼势果否强弱如何、如其易灭。则趁其先完之数。速令募兵。吾闽亦速速收拾船兵。与之会同举行。如其贼势尚悍。则须迟以俟之。待其八十只俱完。则闽中巨舰快船。色色俱完。并力大举。则灭贼之効如探囊矣。事势或难或易。应缓应急。须再从实密报。但修船募兵、委将选兵则须急急图之不可时刻怠也、
　　与两广总督广东军门书【会剿】
　　节有启事、计彻钧览矣、闽中水陆大兵、日前越境追剿、本非完策、但其以数年蓄养之锐、撄狂寇来犯之锋、义不容寝、势不能待、是以乘锐独进、幸尔连获克捷、皆仗德威照临所致、聊以慰门下注念赤子之夙衷耳、今穷寇扌弃死求生、势虽尚劲然所余贼舟。大者仅十四五只。余皆无足畏者。一鼓荡平。正今日之机会也。但闽中兵将。转战疲劳。未可骤进。日夜整搠以图再举。今亦稍有次第。又幸台下遣俞将巳临三山治舟选徒。亦颇议有端绪。观此则张元洲之为人□肯担任出力者宜其为江陵相公所爱重也计两省集事之期。真若有符合者此又一大机会也。因思前此别省言会剿者。或限于地里之相悬。或格于意见之未孚。或阻于文移久往返。今幸公义气孚合。不落俗见。选将委官。远涉事事。则两地之事。如出一家。可以言真会剿矣凡可致力者、生何敢复以人巳分哉、
　　与京中诸公书【剿贼】
　　广寇曾一本、以二百余艘、横行广海五六年矣先是其船有增无减、其众有聚无散、去冬一来犯闽、随即遁去、闽中会议、遣将追剿、乃以参将张元勋、提大兵扼之于陆、节有擒斩、固不待言、至于水将蒋伯清、亦仅以大小官民船二百艘当之、三战而焚覆贼船百余、斩溺贼众万数、此皆闽兵闽财。独力任之。并未尝假片帆粒粟于人也。不知其事为难乎、易乎、抑不知为功乎、罪乎、想朝堂悬照、当自有定论矣、今曾一本止遗大乌尾十三艘。中乌尾六艘。其余三十余艘。则皆小白艚阳江船矣、众目共睹、历历可数众口一词、非有隐也、今闽中巳照李总兵建议。造册封琉球过洋极大巨舰。皆可以一当十者二十四只。并集有大福船共八十只及龙艚快船五十只矣。广东又遣总兵俞大猷、同知林秌、亦在福省城外洪塘地方、造有大船八十只。计在一月之内。可以同时完工举事矣。是总两省大舟二百以上也始也寇以舟多党众而来。闽之兵力。仅足以相当。而斩溺摧残。巳去十分之七。今也寇以船少党孤而遁。闽广之兵力。又数倍之若再谓贼不可灭。天下恐亦无是事也。但闽中财力巳匮海上春汛在即、多方预备、不遗余力、而此次大举、又从来所无者、官民告疲、似不免元气少损耳、此则仆日夜之所忧念而不能巳者也
　　与李总兵密柬【处置降寇】
　　两得翰教备知陈恕一事、陈恕乃曾一本之党第三澳主也招降后为处置之宜与总镇书我公可谓良工苦心矣、即此一举、不遗一簇、而假手戕其勍党不血一刃、而运筹间其附从、法云乱而取之。怒而挠之。亲而离之。又云上兵伐谋。其次伐交。兹葢兼而有之矣。此非明公开诚布公、集思广益知人善任、孰能致之、虽云机露稍早。执缚有待。即此一番。自相屠戮人心解体矣。如陈恕者。怀必报之忿。冀不次之宠。又岂有不为我効力者哉。来教欲厚待而重用之当矣当矣外薄赏聊以致初来慰劳之意。不知尊裁以为何如、倘以为尚当增益、亦不妨再示秘指也、恕若果能俘献曾酋。如例荐赏之外。生尚檄有司为之治第求田。娶妻立坊以荣之。丝毫不爽约也。
　　与李总兵书【防寇机宜】
　　大田接翰教、知曾贼船巳北上、此贼明知闽造巨舰广造福船、俱泊月港海沧、乃敢于乘风北上、此必有所恃而然也、闻其招倭以为党。用被掳浙人。以白巾褁首。欲杂我兵。又备火船十只。其计可谓密。而其气可谓锐矣。窃详彼之意。一则以闽之巨舰新集。广之新船稍伤。兵法所谓乱而挠之。此彼之策也。两省事体。既为彼所侦知。若彼明恃强来。而我以初备之师。当彼方锐之气。是堕其计矣。法曰实而备之。强而避之。又曰避其锐气。击其惰归。此虽常谈。实万古用兵之要诀。然但可与强将论不可与怯人言也与怯人言。是教之以愈怯矣。惟明公斟酌而缓急之。连日北风甚顺。查沿海各卫所报帖、平海永宁、共报有巨舰、五六只南下矣、罗继祖所督七只、巳到罗岐、风顺料可过茭、若再得顺风数日、到月港亦在望日后耳、大抵不过十日之内、各巨舰俱可齐、生亦兼程来矣、数日后亦可抵漳、料神谟妙算、自能相机、以收万全取胜、一鼓灭贼之功、诸偏裨中、有怯敌轻敌之态者、计大将军必有出羣之见、以定羣疑、生不敢有所意必、亦不敢妄为遥制也、俞虗江船兵巳约至南岸否其兵缺粮昨巳借之三千五百金矣。倘能同心共济即有诎乏。生当再为借处。以图济事也。如何如何、一向人疑此酋南遁。今不惟不南。而且北焉。情尤可疑可讶。议者或谓其残忍好杀同伙之人。多系漳潮。皆欲叛去而不敢。故诱之一战以散。或又谓此酋自欲脱身。故愚其众。驱以啖人而自脱。又或谓其不南而北是有奔入倭国自行勾引之意此三说者、皆属影响大抵今日之计、只当以其恃强而来视之。然后人心敬慎齐一。陆则饬有司坚壁清野。保障城池遇有登犯、督官兵随其向往截杀水则兵船器械色色整点。进止号令。时时申严。彼或示弱以诱我、或出锐以挠我皆当细察其意而勿为所愚。至于遇夜之际。尤宜万分戒备。以防其袭或风有可乘。势有可举。人有可用计有可施。亦在随机便宜而行之。
　　与俞李二总兵书【捕剿机宜】
　　途中访问人言、纷纷皆说曾贼逃遁外洋之意、十有八九葢闻两省船兵既集。彼则暂避他地。俟其久而撤备。彼又复来。此贼人之常套也、今若纵之不击而去、将来不免人言、若欲乘便击之、未知两省兵将志力、果足一战灭之否、将在外、君令有所不受、前柬所谓风有可乘、势有可举、人有可用计有可施、随机便宜而图之、此明公今日之事也如何如何、昨承教画图具悉神算、第此贼甚狡。此必诱其来犯也入穴探骊彼必不蹈此险惟速加整搠。相机捕剿。毋容远遁。此所当图者。兵难遥度。亦难遥制。生固不敢执为当急。亦不敢执为当缓。惟在豪杰虗心而力任之可也至祝至祝、又访此贼北来图遁之地有三。一彭湖。一小琉球。一倭国、彭湖死地。水米难继。此策之下者也。为官兵数月之忧小琉球可济水米。夷人不从彼惟自去自来。此策之中者也为两省数年之忧。若入倭国勾引则既通水米又得附从为国家无穷之忧矣此杞人之过计也不知高明以　何如、此三路者、有要害可扼否、在大将军熟知海防、留心康济必能蚤见而预待之矣、
　　与纪功王又池书【会剿】
　　寇舟驻泊古雷今半月矣。欲登岸则畏陆兵。欲水战则又不敢深入。俞李二将、整搠船兵、色色俱备、生的于初三日由月港亲临目屿、舟次会同犒赏相机行事、但二将俱在东北一面。若仗天幸。一鼓擒贼可矣万一小有遁脱。则西南一面。尚少截捕。业巳移咨带川镜湖二公。令之速催南头乌尾等船。前来黄冈柘林等处。柘林是其巢穴先据此地使其不得反顾以为犄角。及行监军道备呈贵院知会矣、但闻南头之船数虽颇多。而兵夫器械。俱不堪战。此则不但郭总戎及一二偏将不肯北来。即军门恐亦未必肯督之来也。事于会剿兼厪明察、便间幸借重一督促之、
　　与纪功王又池书【备贼回广】
　　生亲临海澄、泛舟直抵旧浯屿洋、巳将两省官兵不分彼此、一样犒阅矣、橹楼相望弥漫海宇、将士欢腾情愈挟纩、俞总戎再四称说、渠事事海上。二十余年。未见有如今日之大举动。从征南北数省领兵不下数十万未见如今日之一体相待。人心欣悦思奋者也。其言虽似过扬。然自道府而下、诸官属仆从、闻其言者、皆以为非夸也、敢绪道之、以慰注念、寇知闽中有备。久住古雷。不敢北上。巳成坐困之势。生惟虑西南无兵势必回广。屡咨往催向未见报、近始得监军江副使关会海道文云、南头兵船、于三月二十三日发行、若果是实、则今五十余日矣风潮之便岂无一遇。焉有至今不到之理、大抵非真文也。此则广无后拒之师以致贼归故巢也今犒阅甫完舟师方集贼果复遁回广、师和有功、虽知荡平之可决、而勤兵远讨未免势力之稍难、使当时南头兵船依期早到。即不敢烦其与战。但令泊于柘林黄芒之间。以为犄角。俾俞李二将并力一进。一鼓成功。当在朝夕矣。地隔两省、首尾难应过此机会、则当另作局面也、生虽有长驱之志、然限于分地、移镇之界、止于诏安、诏安而西、则广事矣、
　　与俞李二总兵书【进剿宜速】
　　天时人事、至此极矣语曰、时乎时乎不再来、又曰天与不取、返受其殃、凡以言时之不可失也、法曰兵贵速胜、不贵久、故兵闻拙速、未覩巧之久也、又曰、善用兵者役不再籍、粮不三载、凡以言机之不可后也、以今之势言之、方寇负螳臂之怒而北来也。我既坚壁不战。彼又一无所掠。气泄而势困矣。今其回也。虽稍有薪水之资。然船甚损伤。虑我之蹑其后。不敢烧洗。则其技巳短。且又闻我船俱在修理。则彼之备心未免少懈我若佯示以迟而暗传约束或乘潮渐进或得风遄发一朝而趣之破之必矣法所谓攻其无备、出其不意、正今日之谓也、此生料彼料巳之偏见如此、惟二公负当代之重名、为一时之巨擘、行且将提百万兵以控强胡、为　国家树万年不朽之绩、岂但图此疥癣之小奴而巳哉、羣言当采、主意贵决、淮蔡之功、惟断乃成、偏俾之说、未可尽据也、
　　与总督公书【计处舟师】
　　近得广东军门公文、内准钧咨、有二省官兵、虽称督发出洋、而约会夹剿之期未定、各将浪言进战、恐非会剿之策、备咨会议明白、以凭亲临监督等语、具见神谋妙算、必欲慎重、以图万全、信非侥幸以求一逞者比也、今在俞李二将、则议欲得王诏之兵东来。不但可以遏寇之西奔。且可犄角牵制。以分寇之心。使不敢并力扌弃死。与此中二兵角。而二兵得以相机图之。在广中军门。则以王诏以兵原议防守南头。而俞将领银造舟募兵。就是广兵。即当与李兵共举。不必他诿以致师老财匮。其意固各有所见。然以鄙见折衷之、军门之议、葢睹影而未见其形也、何者、王诏之船虽多虽坚。而器械不备。卒不服习。未可为恃。军门所以不肯轻发以贻他虑似矣。此在俞李二将。非不知之。亦非知之而故欲强之以生事端也。葢方今夏至司令。南风日多。诏兵虽弱。然居贼上风。贼之不得近诏亦犹俞李二兵之不得近贼也况闻诏船高大数倍于贼。且俱系铁梨木成造于知县杨守仁辈者。比之闽地杉松板料逈异矣。若缺器。则藉钧台大力一增制之。又或不能卒办。则请搜括郡邑卫所见有者给之。若虑兵则藉钧台一简阅。或以随带家丁亲兵兼用之。如此则不出连旬。而诏之一军。俨然足当一面矣。若不此之务。而徒令之远处内港。是以有用之船。置之无用之地。不惟虗费钱粮。弃置可惜。而且使贼得专心东备。非会剿之完策也。至于俞李二军。势可使合而不可使分。亦自有说。葢李之船。竭全闽之钱粮。鸠全闽之财物。奔走全闽之有司吏卒工役而成。自巨舰而下。有福龙塩哨桨东等项名色。计实在葢百二十只也。其兵又系五寨贴驾中。选其尤者。及调募温台召募漳泉沿海下海惯战之尤者。李总兵王参将教练半年余矣。论其势。尽足以自成一军。若俞之船。以广帅而造舟丁闽宜其坚固不及闽帅之舟矣则原造大小八十只。皆生所竭力与之鸠匠办料采桅而成者。出茭之后。偶值风变。今存者葢三分之二矣。其云百只者。葢兼三板脚船之类而计之。是堪用与不堪用者。适相半也。此生亲在浯屿海中。逐船犒阅一一数过者。且其器械虽比寻常舟中数倍。尚不及闽器之多。其兵虽系漳泉惯海之人。然粮饷不继久矣。借米三千三百石。借银三千五百两。今又尽矣。而广中置之度外。不为运给。若令析之不依李军。则此辈解体。顷刻而散矣。又焉望其委身而杀贼哉。此则军门之所未知、生亦不敢奉告、惟恃钧台教爱之下、乃敢尽吐底里、葢亦不能不厚望明公之调停而曲处之也、
　　与俞李二总兵书【追剿贼首】
　　初五日暮得翰教、知老天有亡贼之机、二公又慨然有灭贼之志、甚喜甚慰、初六日辰时哨探人回、乃言初四日之战、闽兵既进止不齐、广兵又观望不进、以致入网之寇、复得脱网、以二公大将、为朝廷重臣者临之、人心尚复如此、敢望其它乎、曾有以舟中将士心志不齐为虑者、预有揭告于生、亦即达之二公、今果然矣、奈何奈何、贼不灭、二公之担不弛贼首脱、二公之担益重、今欲齐一人心不论闽广。先取一二退缩者。于阵前以军法处之。使人人知进可保生。退难免死。然后兵心可一。兵气可得而振。贼可得而灭也。又闻贼之善冲锋者亦不甚多。今当选我舟能战者并与之角。一面另选一枝轻徤者。专探曾一本所在而直捣之。得此渠魁。则贼心自寒。不战而屈。即成瓦解之势矣。语曰射人须射马、擒贼先擒王、此之谓也二公其悉心图之、此番举动、关系甚大、不但当事者之宠辱、即地方之安危、国家之纪纲、于此观焉、此惟二公可与言之、恐非偏裨诸将所能及见也、勉之勉之、觊望觊望适巳遣官赍旗牌督阵矣
　　皇明经世文编卷之三百五十三终
　　皇明经世文编卷之三百五十四
　　华亭徐孚远闇公　宋征璧尚木　陈子龙卧子　唐昌世兴公选辑
　　即墨黄坦参阅
　　涂中丞军务集录二（咨文　文移）
　　涂泽民
　　咨文
　　咨两广广东二军门
　　咨广东军门并行镇道
　　咨总督军门
　　咨两广广东二军门【贼降闽广互异】
　　提督军门都御史涂为招抚事、据监军道呈、淮南路参将王如龙手本、前事备呈到院、据此案照本年三月二十五日、准广东总兵汤手本、内开曾一本惧罪、曾一本剧贼也投款于广而垂□于闽故两省总镇所报不同遣头目刘德告招本镇差人押赴总督两广军门吴廵抚广东都御史李、详审、均蒙给赏、俱行本镇会同分守岭东道陈参议、分廵惠州道张副使海防道莫副使抚处、本年二月二十六日曾一本率众面缚诣军前请降、当给银牌花红牛酒犒赏、责令释放被虏开报徒党、分别充兵宁家外、缘照广闽地方。唇齿相关。今曾一本船党。悉巳归降。但虑闽中水哨。未及详知。遽率兵船越潮哨捕。未免惊疑新抚者反侧之心。合用手本、烦行各将领知会等因、巳经通行漳州道府、及南路水陆将领、各知会去后、今据前因、为照闽省原设水寨兵船。以备倭夷海贼之患。系　祖宗以来二百余年旧制。曾一本为海中巨寇。岂不知此。明系阴怀异志。假为说辞。不然既称投降。何又抢虏渔船，勒要居民报水。其顺逆之情。居然可见。彼中机宜、固非本院所宜干预、但漳潮境土相连贼情狡诈叵测在总兵汤则称安插散遣、在大城所、则称虏船抢虏、事干地方、关系匪细、其在今日。闽人固不敢越境惊扰。然亦不敢因其借口而遂废振戎之典。万一有变闽人固不敢越境剿贼。然亦不肯甘受侵犯而竟寝伐暴之师。所据该道呈请前因诚为先事之见、若不预行申明、未免致有后言、为此移咨贵部院烦请严行文武将官、从长计议、务在处置得宜、以服其心仍须宣谕明白以绝其奸、庶几不堕贼计。不遗后患斯彼此地方之福也。
　　咨广东军门并行镇道【会剿】
　　提督军门都御史涂为军务事、据南路参将张元勋报称、曾贼伙中原败遁乌尾福船一十七只、白艚船二十只、近又添虏渔船十五只、乘风复来、窥我严备、即于十二月十二日遁回广东柘林南澳以南去讫等因、据此看得残寇以淮海沙败遁之后、虽乘风突上、然以闽中水陆戒严、坚壁清野、禁绝接济、使之薪水不通、粮食无资、且间一登犯、即遭剏衄、是以不能自存。遂复遁去、但访得潮州黄芒井洲等处一带居民平素喜乱。近受本贼雇募。拒敌官兵。及代买火药粮食接济。皆无所忌。虽地方异属。彼中自有制度。非本院所宜干及。但今日之事。系奉　明旨夹剿。两省利害相关。若隐然不言。切恐彼地愚民。嗜小利而忘大害。借寇兵而资盗粮。致使残灰复燃。势焰难灭。则贻害两省终无了日。相应协谋共济、以绝祸根、为此备咨广东军门熊、烦请转行海防廵海等道、严督军卫有司、并水陆官兵、谕令惠潮一带黄芒等处沿海居民。收敛米谷牲畜。禁绝接济。粮食火器。俟两省船完兵集。刻期夹剿。庶易扑灭。若有违犯得实、径听贵院、及镇道照依律例从重处治、惩一戒百、以警奸顽、
　　咨总督军门【分路会剿】
　　提督军门都御史涂、为探报海洋贼情事、本年六月初三日、准总兵官李锡手本、五月二十九日、奉总督军门刘钧牌、前　合用手本、烦请转报督催施行、准此、为照闽南地接广东、彼省海寇、东击西遯、故每议夹剿、然夹剿之事、其势实难、约会之文、往返不易、船在海上往时镇廵司道。不得亲行坐督惟凭将领。较短竞长。致生嫌隙。上年吴平之役可见是以前任两广军门吴、咨议宁照封疆为守、如贼在广则广自任之。如贼遯闽。则闽自任之。以绝推诿之奸等因。在卷隆庆二年八月、广贼曾一本突犯玄锺、闽省大集水陆官兵并进、水兵径至广东马耳等海洋。二次大战。陆兵径至马耳澳沿岸分布防截。广东不发一船一兵策应合省士夫公论有在。今兹之役、既有贵部总之、又有纪功御史主之、与上年事体万万不同或庙堂有见于前欲惩于后也、闽省福塩龙艚八桨等船、俱自去年调征、回□即泊于月港修理、并添办器械挑选水兵、正月之间、巳报完矣、惟新造巨舰二十余只、工程浩大、自去年九月兴工、至今年三月初旬、方得尽完、与总兵官俞大猷在洪塘打造福船、会齐开驾、此则俞大猷亲见者、原议闽船泊于南岸月港。广船泊于北岸海沧。四月间到齐、本院先自省城移镇漳南、至五月初三日、亲自泛海至浯屿舟营、初六日、会同俞李二总镇、及廵海兴泉等道将两省战船逐一阅验、兵夫器械各各点视、不分主客官兵、一样赏犒、督发二将、初十日自浯屿开驾、十三日到铜山、合舟宗停泊、与贼相离。顺风一日之程。一则因无东北风。一则候催广东参将王诏等兵船未到、其后曾一本卒为王诏所擒及查本院巳于四月二十二日五月初一初十日三次差人咨报贵部院、及广东军门熊、并催广东总兵官郭成、速催王诏兵船前来会剿、先准广东军门熊、咨称王诏兵船一百七十五只、巳于三月二十三日督发久候不到行催、又准咨称五月初五日、自海丰督发、计至贼所、南风之便、三四日可到、延今仍无声息、五月十八日、又准总兵官郭成手本、回称王诏兵船泊在巽寮、六次牌催、称无奉军门明文、监不肯发、本官刚愎、令人懊恼等因在卷、续准贵部院咨为两省合兵预申军令、以图并力夹攻、共收全捷事、行准总兵官俞大猷议称王诏船虽大。然兵弱。恐难为战。宜以在闽兵船风便进剿。王诏兵船据贼上风宜泊钱澳专遏贼之南遁巳经咨报去后、以远近论之。王诏兵船见泊巽寮。顺风必四日而至贼所在。闽兵船见泊铜山。顺风止一日可至贼所。孰远孰近。果系闽兵待广。抑系广兵待闽耶。谓福兵向无消息。致令我兵费粮坐待之词。得无过实乎。事未举动而先为不根之言、以图解释、以起口舌之端如此、又安能使武弁之属、和同协力、心服无词乎、今既称王诏兵船、事事巳备、人人待战、直欲长驱攻击、是可足当一面、如总兵官李锡所议。风色难以两便。东西亦难齐进。惟以东北一路责之李锡俞大猷。以西南一路责之郭成王诏。各认信地。但顺风便。如东北风起则李锡俞大猷兵船直逼贼船攻剿。若贼遁西南则郭成王诏兵船截击。如西南风起则郭成王诏兵船直逼贼船攻剿。若贼遁东北则李锡俞大猷兵船截击。如风顺不进即为逗遛如贼遁不截则为纵寇各依军令。万一贼走。径出外洋。则三枝兵必合舟宗穷追。庶几事有专责。人难推诿。似亦可从。为此移咨贵院部、烦请裁夺施行、
　　文移
　　行监军廵海道并蒋伯清
　　行监军道（水防火器募兵）
　　行监军廵海二道
　　行监军道（选调塩船）
　　行监军廵海道并蒋伯清【防御南路】
　　提督军门都御史涂为军务事、据廵海道揭禀、差人探得广东海贼曾一本伙船北上、巳至河渡门、声言欲攻潮州林道干等因到院、海贼多仇隙每欲自相吞并如近日锺陈之于二海亦是也据此看得河渡门。切近玄锺。二贼共鬪势不俱生诚恐奔突入境。又虑假道为谋在我之防。不恃其不来。惟恃其有以待之近据监军道会同总镇议详委把总蒋伯清充副将统督五寨兵船、专重南防、巳经批允、今据所报声势近邻、合行调度加谨截御、为此案仰本道。即便转行把总蒋伯清、充为副将、领捧旗牌、统督五寨兵船、速赴南路防御、各寨把总、俱以属官体统、听其节制、以赵记王应龙兵船七哨为前锋、顾乔陈孔成兵船四哨为左翼、周祥朱玑兵船四哨为右翼、许成丘天衢兵船四哨为后翼、平时合舟宗操练。多差快船哨探。遇警相机截杀。或分或合。或奇或正。务要同心协力。异收全功。一船获功众船同赏一寨获功各寨同论若临敌逗遛。及故违号令者。协总而下。并听副将径于阵前照依军法处治。把总参呈军门拏究。其烽火寨系全闽上游。小埕寨系省城门户。难尽撤守。即将烽火寨船大小配搭。分为两舟宗。一舟宗专守烽火。一舟宗专守小埕。行委把总葛浩、协总呼良朋照依分定信地留守、仍行福州兵备分廵建宁二道、照依题准事理、添调极大商渔船只协守。每寨连官民船。务五十号。不许延玩推调致误军机、二道俱限文到十日内、将选委贤能有司官职名、并调集过兵船数目、造册呈报、毋得纵容委官下人、索骗生事、亦勿得以骚扰为嫌、有误地方、再照军前功罪、并随军处给粮饷接发军火器械、一应军需事宜、查得旧例、俱系驻札该道监督综理。今既遣将出兵。相应照例分行廵海道亲临铜山玄锺。兴泉道亲临浯屿。凡兵船在漳州地方。听廵海道监督。在泉州地方听兴泉道监督。如或事体重大。二道仍照上年事例。会集一处调督。仍一面星夜先照节行牌案内开题准事理、将沿海港澳商渔大船编集成甲。合用兵稍。即用本船原驾人役。籍记停当。候蒋伯清亲临调度、分派听用、勿再以妨误生理为词致误大计
　　行监军道【水防火器募兵】
　　提督军门都御史涂、为海寇震邻、闽疆乏险、审势重防、以保全胜事、准总兵官李手本前事、烦为酌议裁夺施行等因、准此案照、先据廵海道揭报、广贼声息本院巳行监军道会同该镇议、委蒋伯清充为副将。统督浯铜南埕四寨兵船一百五十号分布防御去后、今准前因、合行会议、为此除发熕铳百子铳火箭三项、另行造给外、案仰本道会同布按都三司、将总镇开来条款细加酌议、福船是否能制乌船。应否再造巨舰八桨是否可御叭喇湖。应否再造。快船各船兵夫。是否足用应否加添名数。土人军兵。是否无勇。应否增募。浙人钱粮、作何派处、职任作何责成、务在审势度力、求当其可、苟有利于地方、亦毋吝于重费、酌议妥当、具由详夺、如或不便施行、亦即声说呈报毋得迟误
　　计开
　　一审贼向而重水防、倭之寇计、专伺隙剽陆、故其为水战之备甚疏比及岸。遂舍舟不顾。我兵不能摆海而守。彼众因得乘隙而登。备之之法。先于迎击水上。而主于慎重陆防。陆之兵常十七。而水兵常十五。海寇则聚奸宿逋咸利于水子女玉帛。尽系于舟。行以舟为舆马。止以舟为室庐。流寓以舟为丘邑。死生以舟为命系。其为虑也周。而其为具也备。故水攻乃其恣肆之计而陆劫则乘水战之余备之之法。要以水兵为重。而陆兵次之。水兵倍陆之一。陆兵减水之半。亦不失众寡之利。防南陆兵、漳州原布四营、今复益发二营、合六营之兵、员役几四千名、而海防之兵、又溢额外、若此六营之兵、议作常额、防南、势专力完、无容议益、但水兵合铜浯二寨、共四千余人、而分撤浯屿、则铜山之兵、合员役仅二千五百余人、虽尽力以守玄锺、较贼众强犹去倍蓰、今欲盛置舟师。则出费不赀。事亦难合。若议小小增益。则威武不固。单弱仍前。若云寇入会诸寨兵。是求人于越。以救溺子之说也。为今之计、玄锺一路。合宜酌量众。寡。要使自成一军。独当一面。纵贼千艘就能决战不藉他援方为巩固然其事在巨舰极骑犁之威。轻舸极坚狠之势。火器尽熸击之利。舟众尽驾战之能。而后能办此也。计贼之战。乘风驾舰。猛极于乌船、风息驰舸。猛极于叭喇湖。乌船高大坚固。边施横梁。旋逼福船。动为所碎击。此之法量度彼制更为高大坚固巨舰以制之前后左右。施枝柱撞梁边列拍竿。船高大则能俯瞷而骑犁。船坚固则遇挨磕而不坏。旁有枝柱撞梁。则旋转可碎彼舟。而贼舟不得近。边施拍竿。则一经敌舟。转机放发。足以粉敌舟而糜敌骨。贼之乌船。不足虑也。叭喇湖多桨多铳。急棹轮放。我以八桨当之。猛疾悬绝。击此之法为快舟以制之列桨十二橹。激其后。上施生杂木尖木驴。以捍铳石。窍其旁以容桨。又窍其旁以容火龙以容佛郎机百子铳鸟铳诸器。自非狂风怒涛辄可尽人力以施猛毒自卫攻人。两无遗策。如此贼之叭喇湖。不能措手就乌船白艚。亦可突而熸击之矣。而又杂以今之八桨。装载发熕。合舟宗应援。至于胶浅。则以梭船发放火箭鸟铳。而又有福船哨船。仍彼旧利有风无风。潮长潮落。水战之利。殆尽无遗。如此则敌攻无坚。自守则固矣。布置之法。分为三哨。每哨巨舰五只。每容一百二十人。福船十只每容七十五人。哨船十只。每容四十八人。快船十只。每容三十五人。八桨十只。每容十五人。每哨二千三百三十人。而杂流役居外。计三哨合用六千九百九十人。而杂流役居外。仍行咨议。许其择利乘便随泊于玄锺南澳之间、如此、则贼孽闻之、必且夺魄而不敢北向、不惜一时之费、则全闽可安枕而无患矣、且海寇之炽、庙议岂能姑置之度外、久容之海中、若此二贼就殄、则广中之祸以次就息而闽亦得以撤备前项战船。得以分布诸寨。为御倭之备。是巨费出于一时。而遗利尚足以省岁费。非糜财以病民也。再照本镇为军务事、移议量益水兵、非不知省兵节饷、为国至计、但照福船先巳起蓬独用起椗、合用四十人、蓬椗齐起、合用六十人、一船之中、六十五人、除捕舵缭椗斗之外、执篷椗之役、再无余力、至于八桨掌篷一人、掌舵一人、摇橹六人、仅余五人、以充战卒殊乖武猛、烦为并加酌议、庶人船两称、猛力可得矣、
　　一尽火利以佐水攻、水战之法、利于制远、制远之具、利于猛毒、戚将军云水战之法专恃火器为胜负以短兵不相及也若为火攻之具。而不能摧坚爇巨。是与无具同也。今之火器。若发熕佛郎机鸟铳诸类。咸与贼相角是无以相制也而贼之缮器练技。视我过之、至于发熕。则又以载放无法置之不用。喷筒之制。器窳烈短。火箭之制。器小力微。今宜为铁火龙以备冲爇。为飞龙箭以备放爇。为百子铳以备溃远击众。以八桨载放发熕。铺泥于底。实糠泥上。以长木冒船舱为筏。施于糠上。前后即置栏格。护以牢索。筏上置坚木熕床。要之床与筏固。筏与船固。编合快船。联舟宗援御。至于佛郎鸟铳火桶之类、与枪标诸器。悉令仍旧。如此则制远之器。似为猛毒矣。但其间用费不无浩繁。然欲尽火攻之利。佐水攻之强其势则又有不得巳也。
　　一募客兵以参驾战。闽之舟师。以土人夹军兵。土人能战。仅止队余。军兵新佥。未尝一试。此其可虑者也然犹有隐忧者。广之贼。半多闽人。曾一本之徒。其先则假抚名。充官募。以招闽兵。卒挟为贼。若目前应募赴广之闽人。率多降附。至于林贼则梅岭诏安之间。与同为酋者。比比而是。若独恃闽师以击贼恐不能作愤而致死也如议增置舟师。请于温台之间。募惯战水兵三千名以来。以军兵土兵客兵参错协用。俾军兵得以作其气。而土兵必齐鼓其力。亦制驭之一机也。
　　行监军廵海二道【调拨兵船】
　　提督军门都御史涂、为紧急军务事、案照先据各衙门报称广东海贼近境、本院巳行廵海道编集商民大船。分布要害协守去后。今照所调民船。须用头目统领。并给粮给器修船赏犒等项。涂公行兵机事亦迅若不预定等则。待其议呈。往返未免躭延、为此牌仰本道、即便转行廵海道作急调取原给赏听用南征哨官陈国济等二十名到道、谕令每人选调坚固大样民船五只。共足一百只。限十日内齐集。每只一等者。用舵兵四十名次等者用舵兵三十六名每船先给修整杠具银四两。每哨官先给花红银一两舵工给赏银五钱。兵夫各赏银一钱。仍将哨官舵兵各给月粮二个月。哨官日银七分。舵工日银四分。兵夫日银三分。俱以出洋之日为始。俱于漳州府饷银内支给。造册呈详注销、合用器械、除枪标刀牌之类、令各自备外。每船官给佛郎机铳二门。鸟铳十门。粗火药五十斤。细火药三十斤、火绳二斤。大小铅子各十斤。喷筒十个。火炮五个火箭二十枝。俱将省城见发去。弁漳州府库见贮数内取给。听该道阅验齐整。督发前去。听参将王如龙、副将蒋伯清、分派各寨把总管束、协同兵船防御、遇警并力截剿、获功破格重赏、各哨官荐升实授把总重用、如或玩违军令、受直怠事、亦照军法究治不恕、其开去哨官名数、内有事故出外者、该道便宜径令见在者各举所知补用、此一更得通変之宜如或文到之先。该道已有编定哨官舵兵果堪为用。则牌内各役。即不必再拘以致纷更不定但将给赏给器给粮事规。照牌施行。事贵神速。切勿延滞取开驾日期马上呈报
　　行监军道【选调塩船】
　　提督军门都御史涂为急报海洋贼船事、据南防水路副将蒋伯清飞报、八月二十六日瞭见贼船大小二百余只、自广洋驾来深澳、随督官民兵船迎截等因到院、据此案照、先据各衙门报称广海曾三老贼船北上缘由、巳经添调兵船前去玄锺防御去后、今据前因、为照日前贼在邻省、止议预防、今既侵境、即当大举剿灭、势不容缓、随准总兵李面会议、称欲督兵船亲征、除原调各寨兵船、各澳民船外、合用本镇中军船一枝、应调大塩商船民船各一十五只、精兵三千名、及称本镇先任淮扬副总兵日、但遇海上有警、节准廵抚都御史王马、廵塩察院朱苏、俱调该地塩船剿贼节有成效等因、准此卷查、先该本院会同廵按察院题准、沿海商渔船只、俱听调用塩船即系商船□数但闽地奸民。每每倚藉官势。假以阻课为词抗拒。不思调船杀贼为保民至计。且给有工食。并无亏损。较之彼贼掠去。得失何如。况福清一县。塩船不下千百余只。遇警暂调不过十数只。且经两院题奉钦依。岂容阻挠。目今贼势重大。地方安危所关。相应速照　明旨调用。为此案仰本道、即便行委福州府通判周召、领赍该府饷银五千两、同坐营都司金科、即日离任前去、会同福清县掌印官、选调新造坚固大塩船一十五只。民船一十五只。调募素有身家堪用捕盗三十名。每名照例给与工食四十五日。鎗刀等器责令各自借办。火药大铳官为处给。听总镇□门即日起程前去、分委官员亲督南征、若势豪阻挠军机。即指名呈来。以凭拏究。承委各官务以地方为重。加意选调。不许纵容下人卖放作弊。致招物议
　　皇明经世文编卷之三百五十四终
　　皇明经世文编卷之三百五十五
　　华亭徐孚远闇公　宋征璧尚木　陈子龙卧子　唐昌世兴公选辑
　　即墨黄坦参阅
　　涂中丞军务集录三（文移）
　　涂泽民
　　文移
　　行镇道及通判周召
　　行各道并各州县
　　行广东抚镇
　　行惠潮海防道
　　行廵海道并张元勋蒋伯清
　　行参将张元勋
　　行监军廵海等道
　　行福州兵备等道
　　行福州兵备道
　　行廵海道（计处降人）
　　行监军各道
　　行廵海等道
　　行廵海监军道并二总镇
　　行廵海道并裨将
　　行廵海兴泉二道
　　行廵海道（用毒成效）
　　行镇道及通判周召【选编兵船方略】
　　提督军门都御史涂为军务事、据通判周召、呈称新调福清塩船、立哨官哨队长等项名色支粮、缘由到院、据此看得所调塩船。系权宜济急之计。一鼓成功。即发回生理。新立哨官头目、非但不能节制亦恐多方需索大为民害俱白衣光棍、岂能节制况政出多门。事必掣肘。止宜选委素惯海战。有名职官统督。庶法令齐一。可必成功。及照各船专为冲压之用。非高大恐难制敌。各兵专为格鬪之用。必知艺乃能决胜。先准总镇面议、自认一一选编停当、亲自督驾南征、续后本镇以南报稍急、仗义前驱、未及竣事、遂致各官意见杂出、茫无定执、若不定为规画。不惟虗费钱粮。抑恐有误大计。合行再加慎选以图万全、为此牌仰本官、即会游击金科、提举胡济世、照依后开方略、选编督发务在慎重、勿事周章、倘苟且差悞、则军机重罪、各官无所诿矣、
　　计开
　　一见调船兵、定以游击金科为主将统督、通判周召为监督、务要会同逐一亲选亲编、日后倘有不堪、俱各官之责、
　　一选船原议三十只。以极大为主。募兵原议三千名。以派船为主。今以兵分于小船非本意也以五寨官船之法例之。每八只为一哨。今商民之船。亦应照例插调极大船可装百人。或八十人者。多则三十二只。为四哨。少则二十七只。或二十四只为三哨。亦可。大较船不论其商民。亦不拘于三十之数。以成哨而止兵不拘于三千。或二千一二百。或二千四五百。以派船数足而止惟船要极高大。兵要能水战。则可恃矣。
　　一见调船须大小相配、定为前左右三哨、领船官以指挥秦经国赵国柱邓一桂充为把总、俱听金科节制、周召监督、秦经国领前哨、赵国柱领左哨、邓一桂领右哨、涂公用人有操纵如此给去印札三张。各官查验明实注委。不必另设哨官三人中有不在者、以千户任光代之、
　　一捕盗要慎选有身家族属。素能服众之人。令其管束船兵。功成各授冠带。哨官不必用。哨长队长。亦不许容留无身家棍徒营充误事。
　　一选兵须派定某船用若干人。就着本哨把总。本船捕盗。公同面选。内舵工几人。缭椗手几人。招斗手几人。发熕铳手几人。佛郎机手几人。鸟铳手几人。火箭火炮喷筒各几人牌镖手几人。弓箭手几人。长鎗手几人。各样技艺。照船酌定。总计合用各若干名。一一召足。仍须各官会同名名面试所报技艺。果可克敌制胜者。方许收用收完。然后照船分发。听三总申明号令。教习数日。然后启行。若仅取备数。卒然而收。卒然而行。兵不知将。将不知兵。则临敌畏怯。号令不行。器械火药。虽多将安用哉。
　　一舵工众兵司命、或用原船之人。或再加募一二名。或捕盗兵夫素知老练者。随便取用每船至三名亦听。
　　一兵夫随各自相识认。或捕盗素所亲信之人。听其自择同驾一船使之气意相投缓急同心协力不必拘制。止要量船大小用人。
　　一船税照原批先给一个月、兵粮照原案先给一十五日、至漳州计日再给、必不缺少、谕各捕兵知悉、
　　一兵齐祭海、犒赏把总三员各银花一对、共重二两、红二疋、折银三两、共五两、捕盗各花红银一两、舵工各花红银五钱、缭椗招斗各赏银二钱、各兵赏银一钱、俱支饷银、
　　一调完开报、某哨若干船、某船梁头若干阔、身若干长、捕盗某人、兵夫若干、内舵工缭椗招斗某人某人、用某项器械、某人某人、分别明白、册报查考、
　　行各道并各州县【分督造船】
　　提督军门都御史涂、为军务事、据监军道呈、奉军门令牌、准总兵官李议造巨舰击贼、备行本道、会同布按都三司、议得海寇警急、事出不时、总镇所议巨舰体式殊常、若拘常调在省起造。非惟板料大桅。一时难办。抑且匠作官役。一处难齐。相应查照嘉靖三十七年、井浙直见行事例、分派各州县丁粮多者。责造一只。其离海滨远者。则坐依山沿海小县帮之一应用度。俱支饷银。或令大户、或委在官员役笃造俱责成各掌印官亲督、限一月齐完听用、地方关系重大、各官止须一月之劳。地方可享无穷之福。等因到院、详批据议动支饷银。分委成造。则事易集而民不扰。且有原行成规。深得济急之术也。即如议一面上紧估计、一面督行各县掌印官、暂停县事、躬亲督理、或就该县水次、或带匠料赴省、各随所便、务在文到五日之内兴工、一月之内完报、军情紧急不比泛常先完而坚固者功论第一。次完而坚固者次之。若愆期苟且。依法治罪。事完会集方便处所、听本院督同司道阅验、分别定夺、
　　行广东抚镇【剿抚曾林机宜】
</div>
    <div class="pagination">
<a href="皇明经世文编_page123.html">上一页</a><span>...</span><a href="皇明经世文编_page119.html">119</a><a href="皇明经世文编_page120.html">120</a><a href="皇明经世文编_page121.html">121</a><a href="皇明经世文编_page122.html">122</a><a href="皇明经世文编_page123.html">123</a><span class="current-page">124</span><a href="皇明经世文编_page125.html">125</a><a href="皇明经世文编_page126.html">126</a><a href="皇明经世文编_page127.html">127</a><a href="皇明经世文编_page128.html">128</a><a href="皇明经世文编_page129.html">129</a><span>...</span><a href="皇明经世文编_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
