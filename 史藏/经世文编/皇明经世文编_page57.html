<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 57 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 57 页/共 172 页</h1>
    <div class="content">　　华亭徐孚远闇公　陈子龙卧子　宋征璧尚木　周立勋勒卣选辑
　　唐昌世兴公参阅
　　苑洛集一（疏）
　　韩邦奇
　　疏
　　苏民困以保安地方事
　　慎刑狱以光新政事
　　缺盔甲疏
　　议处年久浥烂预备仓粮以济时艰事
　　传报大举疏
　　钦遵敕谕疏
　　苏民困以保安地方事【肆府太监】
　　奏为苏民困以保安地方事、此公为浙江佥事时所上臣廵历至严州府建德等县、杭州府富阳等县地、据军民人等禀称本处地方。虽出鱼鳔茶绫等物、人民艰苦、监市肆之兑故曰肆府肆府太监差人催督扰害地方、鸡犬不得安生、要行禁约等因、到臣、为照前项鱼茶绫鳔系供用之物、未敢擅专、又访得镇守太监王堂、市舶太监崔珤、织造太监晁进、督造太监张玉。各差参随人等、在于杭严二府地方、催攒前项进贡、固已勒要收头银两、而不才有司官吏及粮里人等、倚是贡物、无敢稽察、任意科敛、地方被害、人不聊生、而肆府太监伴贡之物、动以万计、是　陛下所得者一而太监即所得者十参随人等所得者百有司官吏所得者千粮里人等所得者万利归于私家、怨归于　朝廷、上供者一。而下取者万。况此等之物。品不甚奇。味不甚美。何足以供　陛下之用哉。及照建富等县地方地瘠民贫。山枯乏樵猎之饶。江清鲜鱼鰕之利。兼以近年以来、水旱相仍、征科四出、军民困瘁巳极、故前岁流民相聚为乱、一呼千百、几生大变、幸赖抚捕而安、今尚汹汹未靖、往事在鉴、实可寒心、伏望　陛下敕下该部、将前项贡物、特从停止、仍行廵按御史并按察司、及该道分廵官揭榜戒谕、今后敢有指称进贡名色、在于各地方需索财物、骚扰为害、应参奏者奏请究治、应拏问者径自拏问、庶民困可苏、而地方可保无虞矣、
　　慎刑狱以光新政事【慎刑狱】
　　奏为慎刑狱以光新政事、此公为山东参议时所上臣闻刑者人主治天下之大防、而天下治忽所繇系、书称尧舜之治至于四方风动、其究归于皋陶象刑之功。故刑者人主之所当重慎而不可忽者也、国家法古制刑、内则总之三法司、外则总之提刑按察司、后又特差监察御史审录、都御史廵抚、且皆付以纠察之寄、其法详且尽矣至于锦衣卫之设。葢以待夫隐罪极恶。　天子非时震怒、特遣下之。非以为常者也。然其制　列圣相承止行于畿内至正德二年以来、权奸相继用事。假此报复私雠中伤善类。用张滛威。迫胁海内。官挍纷纷而出。所在有如豺虎。破家亡身者。郡邑相望。天下汹汹几至大乱。使非　圣明继世中兴。革而正之。天下未可知也。近者　圣母驾过山东、高唐州同知金波供应有缺、　陛下诏锦衣卫官挍拏至京师、天下谔然惊疑、谓　圣明在上、亦复有此、夫金波小官。何足以动天下之听闻。而锦衣官挍出京拏人。则固天下听闻之所系也。伏望　陛下特宥金波之罪、自后在外府州县官。有犯。付之按察司。三司官有犯。付之抚按官抚按官有犯。付之三法司。如此。则内外相承。体统不紊。罪皆阅实孰可逃刑哉。臣以外服之臣、乃敢尘秽　圣听、罪诚难逭、但臣山东方面官高唐臣山东属州、金波臣山东属官、　陛下差锦衣卫官挍拏人自臣山东始故辄肆狂瞽。以献芹曝。惟　圣明采择焉
　　缺盔甲疏【缺盔甲】
　　此下疏山西廵抚时上
　　查得所属墩台隘口守墩军士原关盔甲什物因年久破烂不堪、并节年被虏疏失、各路通共缺少盔六千六百八十顶、甲七千二百二十二副、腰刀三千六百一十八把等因到臣、为照各路守墩军人、共八千五百二十九名、今缺盔者至六千六百八十名缺甲者七千二百二十二名、缺腰刀者三千六百一十八名是数千人者。皆赤身空手之人也。臣惟宣府一镇拥卫京师、去虏贼驻牧之地甚近、视各边最为要紧而墩军日与虏贼相临、所恃以典司炮火、传报声息把截隘口助扬军威、使虏贼不敢以湥入者、比诸军尤为要紧者也、顾可使之赤身空手以当之哉、臣尝因各管墩官、申报墩军下墩取水。及走报声息。往往为三五零贼。即行擒去。或在墩上为贼射伤。臣窃疑之。本镇墩台甚密。相去不过二三里。举旗发炮。邻近各墩。及设伏之兵二三十人。卒然可具。遇三五零贼来擒墩军纵不能斩获追随。而应援救护。力亦所能何至为之擒厺观此知上下攻打形势墩台之设易予控遏且贼在墩下军在墩上身披坚甲墩上有女墙遮蔽自下而上仰而发矢何至射伤孰知其盔甲器械之不备如此。夫盔甲所以卫身。器械所以攻人。今皆无之。以赤身空手之人。而遇强虏。虽百不能以当一。其擒去射伤。固其宜矣。古云器械不利。是以其卒与敌也。况皆无乎。再照西路城堡、极边冲要、虏贼不时出没、巳经量给过盔甲腰刀各八百件、随查得万全都司见在贮库盔三百六十六顶、甲三百五十七副、腰刀五百四把、并收先年京操官军带回堪中盔八百九十九顶、甲四十六副、腰刀五千三百五十三把、及京营兑调军器盔一千九百一十七顶、甲一千九百四十七副、腰刀二千一百四十八把、除腰刀可勾支用、惟盔甲在库数少不敷、乞　敕兵部查议、合无准令将前项军器支给、其欠少之数、于该部见收盔甲内扣筭、照数发运前来、听臣分给各路墩军收领、其各路损坏不堪盔甲腰刀、收送都司、堪修补者修补、查候腹里军人有缺者给付、庶守墩军人。卫身攻人。各有其具。而瞭报防守两便矣。
　　议处年久浥烂预备仓粮以济时艰事
　　据宣府前卫申据本卫预备仓委官、见监镇抚刘镇等各呈告自嘉靖二年起、至嘉靖十三年四月终止除放支外见在仓麤细粮伍万五千三百八十三石三升四勺八抄陆撮九圭、在廒盛放年久、节蒙查盘踏躧亏折、坐问侵盗、经收人员、经年看守、有损无增、愈加致累、不得聊生、等因、臣会同总理粮储户部郎中议照前项仓粮、委因年久浥烂、经收人员问罪追赔、往往至于破家亡身、其见在仓粮、臣等取而视之委将浥烂、目下青黄不接、时值委为太高。军士粮价。月止六钱五分。籴粮不过五斗。委于养赡有所不足。又召商籴买。银一两三四钱。方可得粮一石。而米价愈至于腾踊。若不因时议处。何以克济时艰。合无将前项仓粮。借支给与本城军士。作为月粮。候秋成之时。将万亿库所贮储银两籴买抵斗还仓。如此则一转移之间有五□焉以陈朽而得新好国储不至于有亏一便也。军士得受其实惠。而不至于怨咨。二便也。富商不得专大利。而时估可平。三便也。所费之银少而得米多。四便他经收人员。不至衔冤负枉。破家而亡身。五便也。再照仓粮之浥烂。米价之高贵。军士之缺食。不特镇城一处为然。在各边亦多如此。而米价之贵。又有甚于镇城者。亦合通行从宜酌处。乞下该部再议、如果臣等所言可采、乞俯赐施行、
　　传报大举疏【三关防守】
　　臣看得本省三关、山西所属东路、与大同浑源应州西路、与大同朔州马邑等处地方、相为犄角、山南兵力寡弱全恃浑应朔州马邑地方、以为屏蔽近日前项地方、不可倚恃、而本省山南地方、承平无备、恐大虏深入、未免地方受害、一面案行雁门兵备道三关八角守备官、及岢岚保德河曲代州繁峙等州县、各所属地方、俱要归并堡舍预备器械铳炮多积砖石灰瓶等物防御、一遇有警、各就收敛人畜、坚壁清野一面行委都指挥使前赴老营堡代统游击兵马选委都指挥佥事带领官军前去镇西卫等处地方、把总指挥带领官军、前去代州等处地方、指挥带领官军、前去天门关等处地方、各防守去后、今据前因、为照前项虏贼、自今年正月以来、屡犯我边或逐赶出境或斩获首级、今乃于九月十七日、大举寇边、深入我境东至繁峙县地方、西至镇西卫伍所大寨地方、目今虽巳出境而大营尚在朔州边地住札。察其形势。及各官所报。内三关兵力寡弱虏告□入不能自振故须借大同兵以蹑其后较之往年寇边情状颇异一枝入洪州地方以缀大同东路之兵一枝既入老营堡地方旋入复出以缀大同西路之兵使两路之兵。各自为救、不能应援邻封之师。而大营则深入径下。伍所大寨可以肆然出境。而无要截之患。其为奸谋亦深矣且调延绥应援之兵。又却不至。再照本镇极临边境兵孤将寡。而外援不至。况今虏计狡诈异常。即今正系马肥弓劲虏骑驰突之时。彼虎狼之性贪饕无厌若再大举深入。其何以支哉。伏望　皇上轸念三关地方为华夏分界重地、　敕下该部、早加议处、及行大同延绥援兵、如遇虏贼大举深入三关地方、随即应援、勿得自分彼此、致误边事、庶虏贼入无抢掠之利。出有要截之患则我地得安彼势亦挫不敢复为深入之举矣。
　　钦遵　敕谕疏【三关】
　　嘉靖十六年五月二十七日、钦奉　敕谕亲历各处、严督所属、逐一点视、何处军马缺乏、所当选补、何处兵甲损坏、所当修葺、墙垣壕堑、有无高深、墩台城堡、有无完固、器械有无齐备、粮草有无充足、或修或补、督令有司着实用工、或增或益、不许虗应故事、其军职官员如有贪懦无为、役占军士、以致操守不严、备御无法者、参奏拏问、凡利有可兴。弊有可革者、听尔便宜处置、应奏请者具实奏闻、尔等须悉心整理、务使边备修举、地方宁谧、庶副委任、如或照前、因循废弛、以致临期误事、责有所归、年终通将整理修举过事迹、造册奏缴、以凭查考、尔等勉之慎之、故敕、钦此钦遵、臣遵奉　敕谕备查照得山西三关一带沿边地方。宁武以东隘口。及山冈平漫之处。虽虏骑可通。然有隘可据。若得人以守。虏终不能长驱而入。总因山西外边之兵不如宣大两镇故也然山西边不过一二百里整顿差易宁武以西。与虏近切为邻。则漫然平旷。虏骑可以长驱无阻。而原设兵将。比之他边甚少。城堡亦甚稀疏然前此虏贼顾少侵犯者何也以大同重兵为之屏蔽也且由老营堡。至八角所等处。土旷人稀。无所虏掠。必深入至镇西卫地方。人畜堡塞始繁。纵有所得及其返也又有大同平朔等处之兵截于前老营偏头等处之兵乘其后往返必须数日贼大同镇重兵亦皆会集据险邀击。往往失利而去。彼虽犬羊无知。然亦有所畏惮。不敢轻入。故三关之地。兵虽寡弱。老营堡等处。虽极临边境。地方平旷。而虏之侵犯、比之他边为少也。臣又查得山西汾州潞州平阳等卫所官军、拨去大同防御者七千余名、官军月粮、仍在山西支给夫以山西官军。戌守大同。山西粮储。供给大同者正以其屏蔽山西也。且虏之侵犯三关。必由大同边境而入。今者大同之境。时被侵犯。切于自顾。势难他及。而世平时久。事失其初。大同三关。又各自分彼此。如此则三关之地。已为大边极塞。而老营堡一路平旷又。兵马之寡弱若此。将官城堡之稀少若此。虏骑拥众南下。其何能支哉。兵法曰、勿恃其不来、恃吾有以待之、今待之者无其具也、惟恃其不来耳、此在吾者如此也、臣等载观近日虏之入寇。奸谋诡计。与昔不同。向也无甲冑。今则明盔明甲。势甚剽疾矣。向也短于下马。不敢攻穵城堡。今则整备锹镢攻穵城堡矣。向也不知我之虗实夷险。虽或深入。不敢久留。今则从容久掠。按辔而归矣。向也羣聚而入。群聚而出忽若飘风。今则大举决于一处。分掠各边。使不睱应援矣。向也兵无纪律。乌合而来。星散而去。今则部伍严整。旗帜号令分明矣。向也不焚庐舍。今则放火焚烧矣。其故何哉。有中国之人。为之谋画。有中国之。为之乡导。有中国之人。为之灾细。有中国之人。遗易之以铁器。况事变之时。投入虏中者。又皆惯战有勇之人也。此在虏者如此也。度我度彼胜负从可知矣。臣等闻之、萌芽不剪、滋蔓必长、履霜不戒坚斯至、今大同之兵。既不能为三关屏蔽也。而三关之兵马不增将官不选。城堡不加规画。臣等惟恐今年深入明年深入。今年得利明年得利。渐不可长。大起于细。边人涂炭不足言也。数年之后。虏且生心矣臣窃见各处大边。如宣府延绥等处。虏皆不得肆然而入。何也。一则兵力强盛。一则关山险隘。一则百战之余。豪杰汇生皆未有如老营堡之空虗为可乘者也虏若狃于常胜。妄兴异谋。图入中国。惟此途为甚便。臣等尝详察华夷之界。自大河以西。由石隰岢岚静乐宁武至雁门历紫荆居庸。直抵山海关一带界山。崇冈峻岅固天所以限华夷。而保障生民者也中古以来类皆守于险外以为重险之固紫荆居庸之外。则有宣府一镇。镇城既设重兵。复设五路参将。大小城堡。各设守备操守把总等官。原额旗军一十二万。雁门之外。则有大同一镇镇城既有重兵。复设三路参将九州岛县。大小城堡。各设守备等官。原额旗军八万余名。其城之坚必不可攻也。其池之深必不可越也。驭戎设险之道。诚莫有加焉。宁武以西。其险则在兴岚石隰等处。古人皆以此地建节　国家亦守于险外。置偏铑营诸城堡然止设一副总兵一游击。并近日廵抚　奏设止有四守备骑兵惟九千余名。而兴岚等处。则又弃而不守其城数日之间可攻而破也其池顷刻之际可负土而平也且宣大既有巨镇重兵。而内犹守居庸紫荆雁门之险。今偏头等处既巳兵孤将寡。而兴岚等处。本非弃而不守以恃有外边故也乃又弃而不守。虏骑长驱而下。更何所恃以为藩屏哉。我　国家设险驭戎。自辽东以至甘肃。经理周密。独偏头等处。乃一大空缺。故臣等以为虏若妄兴他志图入中国必由此地而入也夫善动者因其时。先机者通其变。当今之时。变而宜通之时也。以臣计之。岢岚州实华夷之界。有险可据。宜设一参将。益兵三千。神池堡要害之地。宜拓一城设一守备。益兵五百。八角之东。宁武之西。八角之西偏头之东适中之地亦各为一堡。各设一守备。或于五塞前后设立据险。以便截杀。亦各益兵五百。所益之兵。听臣等召募。或于民壮中户大者佥取。副总兵宜升为总兵。推选谋勇都督领之。此地边短若立军府所辖太少不能成一镇止用一有经画道臣亦足驻札宁武。其偏关仍一守备益兵八百可也。提督都御史、不必兼理廵抚山西一省止廵抚沿边一带地方、忻代保岚石五州所属及雁门石隰二兵备、并都司布政司管粮官按察司管屯官、并守廵冀宁道、及参游守备、俱听节制、其余山西布按二司、府州县官员贤否、军民词讼、岁办差役、俱不必管理、庶得专意经畧边事、老营堡宜设一所、以管常备新军、夫不一劳者不久逸不暂费者不永宁、是不过给马七千匹、发银十万两工程可计日而定也、其山西汾州等卫所防御大同官军、仍掣回山西三关防守、遇有警急、与大同互相应援、如此、则不惟三关之兵威可振。而大同之势。亦逢为之壮矣。乞敕下该部再加议处施行、
　　皇明经世文编卷之一百六十终
　　皇明经世文编卷之一百六十一
　　华亭徐孚远闇公　陈子龙卧子　宋征璧尚木　何刚悫人选辑
　　唐昌世兴公参阅
　　苑洛集二（疏　论）
　　韩邦奇
　　疏
　　慎重边强疏
　　陈愚虑以奠江防疏
　　慎重边强疏【三关防守】
　　谨题为慎重边强以保安地方事、该太师兼太子太师武定侯郭勋奏陈前事、计开一款、山西三关地方广阔、先年因在腹里。经略未备。近年官军十分数少。镇堡仓场粮草。在在空虚。遇有警报。束手无策。任其抢掠。若不思患预防。抑恐将来为患匪细。乞敕兵部会议拟覆、题奉钦依准议、钦此钦遵、移咨到臣、转行左布政使卫道等、议照山西地方大同三关一带。此疏与前疏相表里皆几辅藩篱。防胡重地。大同逼近北胡。故当时经略亦备。城堡联络。军马浩大。虏虽有犯。可保无虞。三关稍近腹里以大同为之屏蔽故当时经略未详职等查得鴈门关之东。自大安口迤西至本关。及宁武偏头关。向南至河曲县等处地方。延袤一千三百余里。代州守备所统官军。不过一千七百余员名。有马者不过五百余员名。宁武关及神池土棚阳方口王也儿梁等处。及西八隘口。乃达贼出没要路。守备所统官军不过二千余员名。有马者不过一千余员名。至于偏头关尽在西北。尤为孤悬夏秋之间尚隔一河结之后华夷同肔总兵守备两营所统官军。不过二千三百余员名。有马者亦止二千余员名。老营堡虽设有游击一员。统领官军三千余员名。此外虽有守城步卒。中半老弱。不堪调用。夫以不满万之兵。守千余里之地。而当数十万之强胡。寔实众寡不敌。近年以来。虏志猖獗。知我虚寔。每犯三关。深入腹里。万骑星驰。飘忽如风雨东奔郥忻代受毒。西下则兴岚被扰。况各卫军旗迯亡数多。营伍空虚。兵力寡弱。沿边备御十分疏略。而虏势日强。诚可为之寒心也。今照偏头关去鴈门甚远。宁武关居三关之中。为今之计合无将副总兵官移镇宁武适中之地。令其往来调度。随机战守。地方有警。易于策应。偏头关改设参将一员。益兵三千。于岢岚州添设守备一员。益兵五百。神池堡拓筑一城。设守备一员。益兵五百。八角堡之东。宁武关之西。八角堡之西。偏头关之东。适中之地。亦各筑一堡。各设守备一员。或于五寨前后设立。据险以便截杀。亦各益兵五百。俱与三关游守相为犄角。彼此应援。其所益之兵。或召募土著强勇。或佥于民壮中大户。盔甲弓箭取于本省所属卫所岁造。马匹请给太仆寺寄养马七千匹。或马价银二三万两。于本处收买拨付骑征。各营应用把总管队等官。于各卫所指挥千百户内熟于边务者选择推用。召佥新军。近宁武如神池八角之东者。附隶宁武所。八角之西者。附隶偏头所。各牧籍食粮终身开除。子孙愿继者听。仍照近日兵部题准召募土军事例。每军各赏银三两以资置辨军装什物。庶乎人心乐从。又查得大同备御山西平阳汾潞各卫所官军七千余员名。原非旧规向以正统土木之变。暂留戍守。遂成定例。每年轮班达戌异镇。月粮又在山西支给。且访各军到彼。不过买闲私门。徒充厮役而巳。方今虏寇猖獗。住边未退。且闻虏中走回人口。往往传说不久聚众大举深入抢掠。谲诈之言。固难尽信。防御之策不可不严。此言便于山西不便于大同大同一镇必将争执合无将前备御大同官军七千员名掣回拨派三关。仍照旧规。分为春秋两班。更。番戌守。如有不足。召募新军以充其数掣回官军。除在卫应有月粮外。在边仍每军日支行粮一升五合。新募军人止支月米。如征调远出。亦各照例支给。行粮刍粮。如有不足、行布政司照数派征支用。再照将者三军司命。地方安危系焉。三关地方。止设副总兵一员。每于都指挥内推用。责重任轻。无以镇压人心。摄服夷虏。似宜改升总兵官职衘。推选谋勇都督充之。如此则军威壮而边防增重。将势强而地方改观。三关一带。可以永保无虞。借或大同有警。亦可克期调用矣。呈乞照详。蒙批议处固巳详的、但事体重大、及岁支钱粮总数、及应增之数、尚未入议、仰再会议回报、蒙此今照偏头关副总兵、改设总兵官、推选谋勇都督充之、移住宁武道里适中、揆以时势、似为相应但本官原系副总兵所治、仍须添设参将一员、益兵三千名、马二千匹、及查得岢岚州。及古来秦汉华夷之界。尤戎马出没之冲。长城基址犹存。又查神池堡接壤温岭为平虏之冲。亦胡马侵犯要害重地。先议于岢岚州及神池堡等各添设守备一员。益兵五百。抑恐兵微将寡终不能以防遏虏患。职等愚计。合无于岢岚州添设参将一员。增置官军三千员名。马二千五百匹。神池相地拓筑一城。设守备一员。益兵八百名。马五百匹。八角所之东。宁武关之西。偏头关之东。适中之地。各立一堡。各设守备一员。或于五寨前后。设立据险。以便截杀。亦各益兵八百员名。马五百匹。庶几外寔而内亦不虚。新募军人。仍照近日兵部题准募军事例。各赏银三两募军附隶镇西卫并偏宁二所收籍食粮。通计所益召募土兵以八千四百名为率。每名月支米一石。每岁共计该粮一十万八百石。掣回平阳等卫官军。仍旧分为春秋两班。更番戌守。每班以三千员名为率。两班六千员名。每员名月支行粮四斗五升。每岁共计该粮三万二千四百石。二项共该粮一十三万三千二百石。每石折支银六钱。共该银七万九千九百二十两。马六千匹为率。每匹月支艹三十束。料九斗。每岁止支六个月。计草一百八万束。每束折支银一分五厘。共该银一万六千二百两。料三万二千四百石。每石折支银五钱。共计该银一万六千二百两。通前共计该银一十一万二千三百二十两。查得布政司会计内坐派三关夏秋税粮马草起存本折全抛共征银三十三万八千五十二两有零。屯田子粒大约征银一万三千余两。三关寔在兵马。大约每岁支用银二十八九万两。计数虽若有余。然中间遇灾蠲免拖欠等项势亦难免。每年合于河东淮浙等塩内请发八九万两。庶足前项增益兵马支用。其修建城池、公馆工料、及召募新军给赏、该部量发银数万两应用、如此则兵食足而边防有备、守御严而虏患潜消矣、会呈到臣、会同廵按山西监察御史、看得事无定体。惟变是趋。治有先机。因时而动。山西三关。比之他边原额。军马寡弱钱粮数少。近来虏贼形势异常。猖獗日甚。习知中国险易虚寔。往往纠合丑虏。大举深入。舍隘就易。避寔击虚。将来为患殆不可测。所据添设将官。增益军马、建拓城堡、处置钱粮、相机防御、乘时经略、正在今日、乞下该部、再加查议、如果臣等所言少禆边务、伏望俯赐采择施行、
　　陈愚虑以奠江防疏【江防】
　　此南京兵部参赞机务时上
　　谨题为陈愚虑以奠江防以固重地事、看得户科给事中李万寔所奏、要将浦子口守御应天五卫官军、俱属操江节制、及浦子口指挥千百户、荒滛骄蹇军之富者安享于家、贫者商贩于外、每遇操练、顾觅应名、甚者御货乘机、坐窝为盗、二口事体既分。安肯互相应援其应否量拨操舡、悉听该部酌处一节、无非振扬武备、辑宁地方之意臣等议照我国家以南京都城。根本重地。据长江天险。分京城各卫官军为五营。在城三营。神机营。大教场。小教场。京城之外二营。因浦于口军御陆寇故向来不隶操江也江南设新江口水军以御水寇江北设浦子口陆军以御陆寇。水陆二军。南北掎角。互为声势。使水寇不得以登岸陆寇不得以渡江虽二军不同。皆以拱卫都城。五营通属内外守备参赞尚书节制。设立以来、永为遵守。若以浦子口之军拨舡习水。则水军独增而陆军全无水战未习而陆营巳废北来之寇。何以御之。浦子口之军。既不可改为水军。则虽属之操江亦为无益。且操江官之职。止以操演新江口水军。以拱卫都城为务。其军亦不得调遣他出。本官钦奉敕谕操习水战。整理战舡。振扬威武。壮固根本故也。自设新江口水军以来。江海之寇。众寡不一。未尝一经调遣。其操江兼管廵江。擒捕盗贼。自有沿一带卫所有司廵捕官军火甲人等。贼势重大。又得通调沿江一带卫所有司军夫、所属不下数万。又何仰于浦子口之军哉。况系　祖宗累朝旧制。先后部院科道各官会题照旧。累次奉有钦依。难再别议。其指挥等官、荒滛骄蹇等弊、诚或有之、则申明先年题准比照京营事例、科道官及本部委官、不时点查、严加禁约、各官如有纵放军士、安享商贩、顾觅应名者具寔参问、□有乘机坐窝分赃者、犯出依律重治、本管官员受财故纵者、一体治罪、再照新江浦子二口。俱系京营。今新江口之军。每年春秋操期。守备参赞诸臣。各一次阅操。严行赏罚。则浦子口之军。当春秋操期。内外守备参赞官。亦合各一阅视严行赏罚。如此则旧制不至于更改。而戎务亦不至于废弛矣。伏乞敕下该部、再加详议、上请定夺、
　　论
　　边事论一
　　边事论二
　　边事论三
　　边事论四
　　边事论一【择将】
　　汉唐宋三代与我国家防边之法不同、汉唐宋防之之法密。我国家防之之法疏。其故何也。汉高帝当匈奴冐顿振古豪杰。平东北诸胡独霸虏中。控弦四十万。高帝惮之。天下既定。乘百战之威。自将至平城被围非陈平之计。几至败亡。故其防之也极其详四百年间。君臣上下日夕讲求。非战鬬则和亲。未尝一日忘。唐太宗当匈奴突厥之强。至于称臣请兵以取天下。故其防之之法亦甚详宋则当辽金元之强。自朝廷以及闾阎所事者岁币戌兵也。我国家当元之甚弱葢元自太祖入中华。世祖一统宇内。元本强国入中国而始弱故太祖驱之不待兵力一百五十年来虏入化为中国人视中国人为尤弱而兵之一事为尤弱葢中国腹里。武事虽弛。犹有备边之兵。元则华夷一统虽边备亦无矣况当时凡百苦役。皆汉人力办。虏人骄惰尤甚。是以我　太祖既平群盗。徐达北定中原。元人即北遁。未尝向南发一矢。我兵复穷追。至不敢相见。又值我　文皇之英武。三犁虏庭。虏人破胆远遁。葢以平日屋居谷食之人一旦身无居腹无食救死之不暇虽寻常之兵临之亦不能支况我百战之兵乎是以防边之兵较前代为疏葢前代当虏之强我国家当虏之弱。今我承平二百年。人不知兵。而彼生养教习。亦二百年。复其故性。若之何而守株以待乎。今之边事。不大改革。军威必不能振。所谓改革者无他。修复　祖宗之故。酌以汉唐之法而行之耳。今议者皆曰任将。考其说皆坏将之道也古之任将者。筑坛推毂。君命不受。故将得以行其志。今岂无将。特不用耳。所谓用者非与之官也。尽其用也。今将之在军。叱喝而奴隶视者十余辈。奴颜婢气。一人欠谨而讥斥至矣。汉唐以来。边将非一人。上下几千年。考之载籍。何曾遣一使至军查勘哉。此明白而易见者。我　祖宗朝亦罕有之近者每一交锋即遣一使而使者又不晓国体军机。务在罗织其罪。又去之以自尊崇安有才难之惜。使为将者惴惴半足无措。避罪之不暇。安能自奋扬哉。至于人才剥落。临时无措。则出之囹圄之譬之伤弓之鸟见矢而惊宁能饮啄于洲渚之中哉即使子牙遇此时。彼惟卒钩于渭滨耳。强而付之将。亦莫如之何也巳。
　　边事论二【修边】
　　奇谋胜筭。不在高远切于时务即是奇胜葢事切于时务。即有益于国家。有益于生民。如诸葛孔明。高卧南阳之时。熟观天下之势。曹操据有中原。挟天子以令诸侯。孙权据有江东。任贤使能。基业巳固。俱不可图。独蜀汉之地。未得豪杰据守。可以立基。故一见昭烈。即以为言。而终身事业。不过若此而已矣。以高远言之。话曹孙篡弒窃据之罪。克复汉家天下。岂不光明俊伟然势决不可行也。故司马徽云。识时务者呼为俊杰。且目以为卧帝。葢为此也。今天下大计。御虏之策。虽募百万之师。费亿万之财。亦无益于当时其切务惟在于修边然今之言修边者。每以宣大为说。则失策甚矣。葢宣大之边。不惟不能修。而亦不必修。何谓不能修。宣大大边广千余里。力岂易办。纵修之亦不能遍守。此论在前两疏中巳见之要亦自有所见不止为抚属地方立说也然决不必修也。何谓不必修。葢华夷之界限。本在宁武。至山海关一带界山宣大在险之外而镇城又在外之边与虏共处一地不守险而守之险外以镇城而置之极边此古今英豪之深意且宣大之设。以天下之钱粮。选天下之兵将守之者。非为宣大之地计为屏蔽天下也。今宣府弹丸之地。总兵有正兵。副总兵有奇兵。游击有游兵。五路有参将。四十二城堡。皆设兵将。大同总兵副将游击同。三路有三参将。十七城堡。若望以屏蔽天下。次择名将而之。若只保守宣大地方。中人可以守之半其兵将可以当之又何必以修边为哉。所为不必修也。今边之宜修者。山西真定顺天也力既易成险亦可守枢机在此。山西之边。自鴈门以东。其险可恃。此惟一二零贼。牵引窃入虏骑决不可长驱。但有人守之。即不可越。所谓一人当关。千夫莫敌者也。惟鴈门以西。则夷险不一其地虽二百余里然不须修者多其山险处不必修。平漫接修之。十不二三。其土山平漫者。可斩削。当自偏关宣武旧墙接修之。其真武顺天一带山口。可塞者塞。可筑者筑。居庸最险潮河。以随时修整。不甚费力。则天下之事毕矣。宣大二镇。各城既有高城深池坚甲利兵。其余民间私建小堡。一一归并。虏入则坚壁清野。又重兵以拒之。彼无所掠五日则自遁矣候其止帚乏。则邀而击之。且可获功。何必修边为哉。此修边之说也。
　　边事论三【攻边】
　　用兵之要、攻与守二者而巳、守则如前。攻则我当先发若彼既入寇。避实击虚是兵之机要但恐不习兵者以我之固守不击为怯敌议论沸腾未及用谋而先得罪耳是简其精兵而来不可以与之争锋。惟当固守如前。我边防备。乃选将练兵。候彼数十万驻牧我边近年。牛羊老小账房俱在彼必以我兵素不出攻。不为之备。吾乃帅师攻之。然必为万全不可败之势。方可言攻。吾察各阵。为兵火一营。且攻且守。虽彼百万之众四面攻围亦不碍吾之进退可取必胜。攻吾前则吾前冲之。攻吾后则吾后冲之。前后左右无不如意。进退攻守。皆由于我。虽围吾十匝。则吾益得志。兵火营大略以大车厢后为阳门板。三孔安炮。仍以牌遮其口画为虎头形。厢两头横安二炮厢后者、札营用之。厢两头者行则用之。但用多带火药粮草。每用火药手五人。挽车者十人。如东面兵至。中军扯起青单号带。第一炮放。双号带第二炮放。三号带第三炮放。三炮既毕。一炮可装起矣。西南北各如其制。若四面齐来。则四面炮齐发此札驻时制也若吾欲回军。则徐徐行之。既围之。固则攻其前。若彼围其左右。则用横厢炮。后则如常制。且行且攻。彼必达遁。岂敢近我。彼败则出吾营中军以击斩之。此乃决不败之阵也。都城四面平旷。最宜用此阵。若于潮河川芦沟桥左近为此营。则虏必不敢近。而吾可得志。大抵用兵之法要知地。故曰地生量。量生数。数生称。称生胜。每营止可用三千。多则五千。然多多益善。攻守之具。无事之时。不可不讲。不可不备临渴掘井。卒然未善。此攻边之说也。当今御边之法。疏病易除不专之病难除较之前代为疏为不专昔汉时。高帝当匈奴强盛之时。又以冐顿之枭雄。是以备之者甚详。云中上谷北地朔方辽东西北平渔阳金城上郡。皆止各一太守专兵专钱谷专刑专举辟。且久任。但责以地方不失。中小胜小召俱不计。赏罚亦不加是以边臣得尽力尽谋。今一总兵而不与之赏罚之权。监之以廵抚廵按守廵郎中。一有胜负。则府通判卫经历皆得监制之。唐朝以一监军而军功不成。况监军数辈者乎。今之廵抚甚为无谓既无调兵之权又无临阵之责凡一切战伐进退俱不干预若何而受彼之赏受彼之罪哉今当仿汉唐制而行之。各边廵抚皆去之。其廵按不必预边事。管粮官听总兵官节制府州县官。俱听总兵官节制。如廵抚之体小小胜负。不必行勘。但令地方无事耳。国家之制。止是来则备之。去则守境而不追。所以监之廵抚。察之廵按。钱粮刑名。皆不得预。举辟潜移于廵抚。止是防边将之肆也在今时则当变而通之况此各官之设。起自近代亦非　太祖　成祖之法也
　　边事论四【修老营堡】
　　西北之大边六。宣府地最狭而兵最多以为京师后门也宣府最为紧要。额兵十二万。其次大同。额兵八万。其余各镇。其兵俱少。于是华夷一带界山。自山海至居庸紫荆鴈门宁武宁化。自岢岚保德偏关直抵黄河岸自北南视如千仞崇垣拔地而起固天所以限华夷也中古始守以险外。以为籓篱。居庸紫荆之外有宣府。鴈门宁武之外有大同。我国家又设老营堡。居庸紫荆鴈门宁武皆设兵将。宁化以西乃略而不备。秦时城址犹在。若考其地而设兵如鴈门等处。虏必不能长驱而入矣。若止从老营堡修至宁武亦不为甚费今虏入中国。惟老营堡地方。乃一大空阙。异时虏妄兴异志。以侵内地。惟此涂为便。既过老营地方。而宁化岢岚等处无守。则天门忻口玄岗阳方之险。不足恃矣。偏关之城。昔在山麓下。若虏乘山而攻。旦夕可破。移于城西。筑以甬道。长不过二里。即至山颠上阔二丈高三丈。两面环一女墙。设数铺房。虏至以兵守之。金汤之固矣。
　　皇明经世文编卷之一百六十一终
　　皇明经世文编卷之一百六十二
　　华亭徐孚远闇公　陈子龙卧子　夏允彝瑗公　宋征璧尚木选辑
　　杜甲春端成参阅
　　林次崖文集一（疏）
　　林希元
　　疏
　　罢内臣镇守以厚邦本疏
　　荒政丛言疏
　　罢内臣镇守以厚邦本疏【请罢镇守内臣】
　　以张永嘉之得君然犹不敢显言撤镇守内臣也故进密勿之谟以撤之相业于是大光次崖以庶官乃敢进此谠言又为难矣
　　臣惟我　朝疆理天下、分土为郡县卫所、而统之以三司、岁有廵按以临之、重地又兼设重臣以镇之、小大相维亦足以为治矣、后来始有内臣镇守之事、夫寺人之职。宫庭是司。疆场守御非其所务。以疆场之重委之宫庭执役之官。岂我　太祖　太宗之法哉替汉季以宦者封侯、唐季以宦者监军、皆因事间见、初非常设、且为后世所讥、我　朝以宦者镇守、则与文武官并置、因袭为常、又汉唐所无者。不知后世以为何如。且内臣出镇。岂真欲藩卫保障。以忠于　社稷哉。不过欲鱼肉吾民尔。臣闻一人求镇。内臣无所求于外庭其所为行赂者司礼贵珰也必重赂于朝廷之权幸。然后得东涂西抹。至以万计。随地丰约以为多寡。如广东必须十五万银浙江则十万臣福建亦不下八九万。此臣所知也就镇之后。金币宝玩之类。随地产以供岁例者。复无纪极至所以自饱其溪壑者。又不知凡几此何从得之皆刻剥诸民也。夫民惟邦本、本固邦宁、纵鹰犬鱼肉吾民。伐邦本以自伤。臣知　陛下不忍为也。今虽使有司为之约束。彼未必便敛手以受约束。虽禁其不得奏带多人。其禁终有旹而弛。与其虑为害而禁之。而卒不可禁。孰若去之使不得为害。而不用吾虑哉。臣伏读　诏书见自正德来、额外添设各处守备、非我　列圣之旧者、悉皆取回、臣敢因此以广　圣意、请自宣德以来法外所设各处镇守、非我　祖宗之旧者、皆可取回、信如是则生民之患。十去八九、　陛下邦本永固。于盘石矣。此亦我　孝宗皇帝末年之志而未遂者　陛下行之。是亦继志述事之大也。臣于　陛下不胜愿望。
　　荒政丛言疏【荒政】
　　恭惟　陛下尧仁舜孝。出潜御天。敬德日跻。文章虎变。臣民作极。次崖为广东宪司应诏陈此奏万国欢心。比闻四川陜西湖广山西等处。民厄灾伤。　恻然动念。大沛蠲恩。期于弘济。慱延羣策。用广　聪明。盖自三王以降。汉唐宋之君。少有子育元元。穷神知化如斯者他。自　大号涣颁、臣民耸动。凡有寸长。咸思自献。况臣久甘沦弃、更荷　生成、　大德、莫酬赤心徒抱、兹承　明诏、敢不对扬、夫救荒无善政、古今所病、古以赈济垂芳史册者、代不数人、然法多醇疵、事难尽述、往时官司赈济、动费不稽、毫分无补、今　皇上不爱太仓百万之银、以济苍生、发自　宸衷、诚旷典也、使不精求良法、期济斯人切恐故弊仍存、　圣心良负、然臣疏浅、岂有高论、能禆　神谟、顾业尚专门、事谙素练、臣昔待罪泗州、适江北大饥、民父子相食、盗贼蠭起之际、臣之官适当其任、盖尝精意讲求、于民情吏弊、救荒事宜、颇闻详悉、今欲有陈于　陛下者、亦负日之暄、以献吾　君之意也、臣闻救荒有二难、曰得人难、曰审户难、救荒有三便、曰极贫之民便赈米、曰次贫之民便赈钱、曰稍贫之民便转贷、救荒有六急、曰垂死贫民急饘粥曰疾病贫民急医药。曰病起贫民急汤米、曰既死贫民急募瘗、曰遗弃小民急收养、曰轻重系囚急宽恤、救荒有三权、曰借官钱以籴粜、曰兴工役以助赈、曰借牛种以通变、救荒有六禁、曰禁侵渔、曰禁攘盗、曰禁遏籴、曰禁抑价、曰禁宰牛、曰禁度僧、救荒有三戒、曰戒迟缓、曰戒拘文、曰戒遣使、其纲有六、其目二十有三、备开于后、编次以　进、总曰荒政丛言、是皆往哲成规、替贤遗论、臣尝斟酌损益、或巳行而有效、或欲行而未得、或得行而未及、谓可施于今日者也、若夫恐惧修省、降诏求言、蠲租税以舒民困、散居积以厚黎元、皆人主救荒所当行、则　陛下巳先得之、不容臣言也、至于卖军职、卖监生、卖吏典、乃不得巳救急之弊事、非盛世所当行、则大臣巳先言之、不待臣言也、　陛下倘不以臣言为愚拙、为迂疏、乞　勑部院详议可否、即　赐施行、
　　一二难
　　二三便
　　三六急
　　四三权
　　五六禁
　　六三戒
　　△一二难
　　曰得人难者、盖为政在人、况救荒无善政、使得人犹有不济、救荒赈恤以得人为主观于汉末之事可知况不得人乎、如常平义仓之法。在耿寿昌长孙平行之则为良。后世踵之则有弊。其故何也正以不得其人尔。今各处灾伤、民罹凶危、　陛下隐念至痛、府库百万之财、尽不爱以济苍生、此真爱民如子之心也、使不得人以行之、臣恐措置无方、奸弊四出、饥者不必食。食者不必饥。府库之财。徒为奸雄之资。百万之费。不救数人之命。此臣所以深忧过虑也。然所谓得人者。非特府县官。凡分委赈济官耆。皆所当择而不可苟者。昔富弼青州赈济、其所用之人、则除着州县正官外、就前资及文学等、府佐领官、择有廉能者用之、夫有欧阳修以主赈济。则府县正官不用择。所当择者。分委赈济之官。今不得如欧阳修者主赈济。则主赈济者。府县正官之责。所当精择。而择委官又其责也。臣愚欲令抚按监司精择府州县正官庑能者。使主赈济。正官如不堪用。可别拣廉能府佐。或无灾州县廉能正官用之。盖荒事处变。难以常拘也。至于分赈官员。可令主赈官。盖就所属学职等官。及待选举人监生等人员。择素有行义者。每厂一员为主赈。又择民间有行义者一人为耆正。数人为耆副。使监司廵行督察各厂所至考其职业。书其殿最并开具揭帖。事完。官上之吏部。府县学职等官。视此为黜陟。举人监生等人员。视此为除授。民主之抚按。有功者。以礼奖劳。仍免徭役。有过者。分别轻重惩治不恕。如此。则人人有所激劝。而荒政之行。或庶几矣。
　　曰审户难者。葢赈济本以活穷民。夫何人情狡诈。奸欺百出。乃有颇过之家。滥支米食。而穷饿之夫。反待毙茅薝。寄耳目于人。则忠清无几。树衡鉴于上。则明照有遗。此户所以难也。古云救荒无善政。正坐此耳。替宋富弼青州赈济流民。古今所称。臣谓此殆不难。何也。民至于流。即当赈济。无事审户。何难之有。惟夫土著之民。饥饱杂进。真伪莫分。此其所以难也。迩时官司审户。有委之里正者矣。有亲自抄札者矣。有行赈粥之策者矣。然皆不能厘革奸弊。何者。以臣所见言之。臣替待罪泗州。适江北大饥。臣始至稽其簿籍。本州岛已赈济两月。仓库钱粮巳竭矣。而民父子相食者不能救。盗兵潢池者。日益炽。凡报名籍必待受赇而后得之故公家虽费而小民不沾实惠臣深求未得其故。既而见民有投子于淮河者。问其赈济。则曰无钱与里书。不得报名也。又审贼犯于狱。问其赈济。则曰未也。而稽其簿籍。已支两月粮。盖里书之冒支也。又收饿莩于野。问其赈济。则曰无有。何以不济。曰户有四口。二口支粮。月支三斗。道途山王复。已费其半。一口支粮。四口分之每口只得六七升。是以不济也。此按籍之弊也。此里正之不足任也。臣既灼知其弊。乃亲自抄札则纔入其乡。而告饥者塞途。真与伪。莫之辨也既而沿门审验则一日不能十数家。千万饥民。巳不能遍。而分委之人。其弊与里正要亦不甚相远。此亲自抄札之难也。及其廷臣建议赈粥。其说以为穷饿不得已者。始来食。不须审户。可得饥民。臣始是其议。用意推行。不知岁既大饥。民多鲜耻。饥饱并进。真伪莫分。甚至富豪伴仆报名食粥。穷乡富人。遣人关支。臣因痛加沙汰。追罚还官者无数。是赈粥之法亦难任也。故曰三者。皆不能厘革奸弊者此也。替宋苏次参澧州赈济。患抄札不公。令民用纸半幅。上书某家口数若干。合请米荳若干。实贴各人门首壁上。如有虚伪。许人告首。甘伏断罪。以备委官捡点。古今以为良法但以臣观之。门壁之贴。未必从实。捡点之官。未必得人。安能保其可以革弊。而绝无欺伪于其间也。然则终无策与。臣愚欲分民为六等。宕民之等三。极富次富稍富。贫民之等三。极贫。次贫稍贫。稍富不劝分稍贫不赈济极富之民。使自捡其乡之稍贫者而贷之银。次富之民。审户之敝能欺上官而不能欺乡户此亦足为检验之法使自捡其乡之次贫者。而贷之种非特欲借其银种也。欲于劝分之中而寓审户之法也。何者。盖使极富之民。出银以贷稍贫。彼必度其能偿者方借。而不借者。即次贫也。使次富之民。出种以贷次贫。彼必度其能偿者方借。而不借者即极贫也。不用耳目而民为吾耳目。不费吾心而民为吾尽心。法之简要。似莫有过于此者。责委官耆。逐都推勘。随户品题。既皆的实。然后随等处分赈济。则府库之财不为奸雄之资而民蒙实惠矣。或曰贫分三等。流民何居。臣曰流移之民。虽有徤弱不一。然皆生计穷尽。不得巳弃乡土而仰食于外。与鳏寡孤独穷乏不能自存者何以异。虽谓之极贫可也。臣故曰不须审户。即当赈济者此也。
　　△二三便
　　曰极贫之民、便赈米者、臣按宋富弼青州赈济流民所支米豆、十五岁以上每口日支一升、十五岁以下、每口日支五合、仍历子头上、分明算定一家口数、一官如管十耆、即每日支两耆、逐耆并支五日口食、河北流民、赖以存活五十余万人、此荒政之一取善、古今所称、近旹官司赈济、多有用之而专赈米者、然以臣观之。若次贫稍贫人户。家道颇过。不幸而际凶歉之年。生理虽艰。犹未至悬命朝夕。且其力能营运。不至束手待毙。使其终日敝敝而守升合之米。彼固有所不屑者。且欲食之民。略无涯限。仓廪之积岂能尽济。惟夫极贫之民。室如悬磬。命在朝夕。给之以米。则免彼此交易之艰。抑勒亏折之患。可济目前死亡之急此其所以便也。其法大口日支一升。小口半之。八口之家。四口给米。四口之家。二口纤米。非不欲尽给之也。民无穷而米有限。穷饿之民日得米半升。亦可以存活矣。随饥口多寡。不分流移土著。合就乡集立厂。每厂赈济官给与长条小印上刻某厂极贫饥民。以油和墨印志于脸。每人给与花阑小票。上书年貌住址。如系一家。即同一票。五日一次赴厂验票支米。十人为甲。甲有长。五甲为羣。羣有老。每甲一小旗。旗上挂牌。牌书十人姓名。甲长执之每羣一大旗。旗上挂牌。牌书五甲姓名。羣老执之。羣以千字文给号。当给之日。俱限巳时。羣老甲长各执旗牌。领率所属饥民。挨次唱名给散。每口一支五升。每甲五斗。每羣二石五斗。羣甲之粮。只给长老。使之给散。必印脸验票者。防其伪也。必羣分旗引者。防其乱也。必一时支给者。防重迭也。必总领细分者。省其繁且迟也。每厂给与印信文簿。耐饥口支粮数目。逐一造报。以凭稽考。仍给升一。五升斗一。五斗斛一。当官印烙。发付应用。其发米下船。如不系沿流。及产米去处。难于搬运。则散银。各厂官耆。令就本乡富户照依时价籴买。或本乡富民粟尽。可令饥民远就有粟去处一顿关支亦移民就粟之意也。
　　曰次贫之民便赈钱者、臣按董煟救荒活民书、谓支米最不便、弊病又多、不系沿流及产米去处。搬运脚费甚大不如支钱最省便。更无伪滥之弊。小民将钱可以抽赎典过斛斗。或一斗米钱可买二三斗杂料。以二三升伴和野菜煮食。则是二斗杂料。可供一家五七口数日之费。其说是矣。近旹官司赈济。多有用之而专赈银钱者。然以臣观之。极贫之民。室如悬磬。命在朝夕。若与之钱银。未免求入米隹于富家。抑勒亏折皆所必有。又交易山王还。动稽旹日。将有不得食而立毙者矣。可谓便乎。惟次贫之民。自身既有可赖。而不甚急。得钱复可营运。以继将来。此其所以便也。其法八口之家。四口支钱四口之家。二口支钱每口所支折银二钱。编羣给票。亦准极贫印志。旗引则不必用。支钱于穿钱绳索。系以钱铺散者姓名。支银于包银纸而、印志银匠散者姓名。如有低伪消折听其赴官陈告。坐以侵渔之罪。如是则法不生奸而民蒙实惠矣。然块银细分、必有亏折、如银十两、散五十人、每人二钱、必亏五六七厘、此臣所经验也、要不若散钱为尤便。且贫民以银易钱。又有抑勒亏折之患也。
　　曰稍贫之民便转贷者、臣按出官粟以贷贫民者。古之义仓是也。劝民粟以济贫民者。今之例纳是也。今臣所谓转贷者。借民财以一贫民。而不费官财。酌二者之间而参用之也。夫稍贫之民。较之次贫。生理已觉优裕。似不待赈济。然旹当荒歉。资用不无少欠。不可全不加念。是故不之济而之贷也。然欲官自借之。则二贫之给钱谷。亦或不敷若使富民借之。则民度其能偿。必无不可。故使极富之民。出财以借。官为立券。丰岁使偿。只收其本。不责其息。贫民得财而有济。富民捐财而有归。官府无施而有惠。一举而三得备焉。此其所以便也。其法八口之家。四口借银。每口二钱。自正月至四月。总四月之银。一次尽给之待其展转营运亦可以资其不足而免于匮乏矣。一人所借。多至二百口。少不下一百口。若本乡无富民。则借之外乡。并官立文册。然赈贫之民官司知其有余不至分外科索亦幸矣岂得因之免徭役乎事完之日。以礼奖励。量免几年徭役。作之有道。则民自乐于供输矣。
　　△三六急
　　曰垂死贫民、急饘粥者、臣按作粥以饲饥民替汉献帝盖尝行之。后世多有用之。而专赈粥者。但以臣观之。次贫之民。生计未急。日授之米。巳有不屑。而况粥乎。极贫之民。生计虽急。而给之粥。亦有所不愿者。何则。粥之稀稠冷暖不一。食之多寡。缓急人殊。早关晚放。人弗自便。气蒸疫作。死亡相继。始也不得巳。扶携强徤而入厂。终也不得去。空拳匍匐而出门。此所以不愿也。臣替泗州。亲见之审矣。若夫垂死之民。生计狼狈。命悬顷刻。若与极贫一般给米。则有举火之艰。将有不得食而立毙者矣。惟与之粥。则不待举火而可得食。涓勺之施。遂济须臾之命。此粥所以当急也。必于通都太衢。量搭小厂。亦设官耆。令其领米作粥。流莩所过。并听就食。但人饿既久。肠胃噎寒。乍饱多死。粥要极稀。毋令至饱。当以渐与之。待气完体壮。然后与极贫一体赈米。然作粥之法。又虑生熟不齐。参和灰水之弊。要在委任得人。则民蒙实惠矣。或曰赈粥之法。替大臣尝行于江北。今子三贫之赈不之取。独取而用于垂死贫民。何也。臣曰。昔江北之大饥也、民饿死与为盗。正在十一十二月之间。臣至多方赈济。稍徤能行者。随口给米。弱惫不能行者。为汤粥饲之。及正月初。廷臣建议赈粥。民多不愿。臣乃试为二厂。如此可以得民情一赈粥一赈米民皆舍粥而趋米臣因与面论可否。其说凿凿可听。臣不能夺。乃一意推行。而更得法。然行之未久而弊作。何也。饥饱混进。而糜费浩繁。疫疠盛行。而死亡枕籍。当日上司目击其弊。故行之不两月。羽书星驰。令停粥而给米。则上司已知其法之不可行而自改之矣臣目击其弊。乃多方澄汰。亦只查革得一二。续因饥民病愈乞归。遂给米散遣之。虽以赈粥造报。实则赈米者半月。则臣巳知其法之不可行。而阴改之矣。然臣始至泗州也。亲见饥民立死。乃亟行赈济。城郭饿莩。既仆者。欲仆者。亟取米饮灌之。旋以稀粥接续与食。既仆者十救五六。欲仆者全救。因思垂死饥民非粥决不能救又不可缓。若夫三贫之赈。决不可用。乃知昔人此法。实为垂死饥民而设。择羸弱给粥。候气完然后一给。则宋儒程颐之论实有见矣。今臣三贫之赈。去粥不用。而独用之垂死贫民者。岂空言无据哉。或曰。赈粥民既不愿。又有滥食者。何也。臣曰。不愿食者贫民其滥食者非贫也。
　　曰疾病贫民急医药者、盖时际凶荒。民作疫疠。极贫之民。一食尚艰。求药问医。于何取给。昔宋赵抃知越州。为病坊以处病民。给以医药者。正为此也。往时江北赈济、官府亦发银买药、以济病民、然敛散无法、督察无方、医人领银。不尽买药。而多造花销。穷民得药。初不对病。而全无实効。今各处灾伤重大、贫民疾病、所不能免、此或不必官自开局即有行义士绅皆可为之臣愚欲令郡县愽选名医、多领药物、随乡开局。临证裁方。郡县印刷花阑小票。发各厂赈济官。令多出榜文。播告远近。但是饥民疾病。并听就厂领票。赴局支药。仍开活过人数。并立文案。事完连册缴报。以凭稽考。济人多寡、量行赏罚、侵克钱粮、照例问遣、如是、则病者有药、而民免于夭札矣、
　　曰病起贫民急汤米者、盖疾病饥民。或不惟与赈济。或与赈济。而中罹疾病。逮疾病新起。元气初复。正当将息之时也。而筋力颓惫。不能赴厂支米。若非官为之所。则呻吟床箦之上。有枵腹待毙者矣。臣替泗州赈济。四月疾作。见饥民多病。不能赴厂食粥。因遣人访问其家。则有患病新瘥。欲食而无所仰者。乃遣人沿门搜访。但是疾病新起贫民。每人给米一升五合三日内外。散米一十一石七斗。而济病民八百二十二名口。所费不多。全活者众。今各处灾伤重大。民病有所不免。臣愚欲令各厂赈济官。遣人沿门搜访。但是患病新起贫民。俱日给米五合。一支五日。使其旦夕烧汤。不时飡饮。待元气既复。肤体既壮。方发饥民厂。照旧支米。则病起有养。而民免于横死矣。
　　曰既死贫民急募瘗者、盖大荒之岁。必有疾疫。流移之民。多死道路。不为埋瘗。则形骸暴露。腐臭熏蒸。仁者所不忍也。故先王有掩骼埋胔之令。宋仁宗有官为埋瘗之诏。良有以也。然死者人所畏恶。责人以所恶。其从则难。诱人以所利。其趋甚易。臣昔在泗州见郡县差官给银买席瘗尸。督责虽严。而暴露如旧。臣知其故。乃择地势高广去处为大冢。榜示四方军民。但有能埋尸一躯者。官给银四分。或三分。每乡择有物力行义者一人。领银开局。专司给散。各厂赈济官给与花阑小票。凡埋尸之人。每日将埋过尸数呈报该厂。领票赴局。验票支银。事完造报。以便查考。埋过尸骸。逐日表志。以待官府差人看验。此令一出。远近军民趋者如市。数日之间。野无遗骸。官不费力。而死者有归。至简至便。令各处灾伤。疫疠不无。饥饿转死。所不能免。如臣之法。似可行也。
　　曰遗弃小儿急收养者、葢大饥之年。民父子不相保山王山王弃子而不顾。臣昔在泗州。见民有投子于淮河者。有弃子于道路者。为之恻然。因思宋刘彝知处州。尝给米令民收弃子。乃仿而行之。置局委官。专司收养。令曰。凡收养遗弃小儿者。日给米一升。一支五日。每月抱赴局官看验。饥民支米之外。又得小儿一口之粮。远近闻风。争趋收养。此欲其收养不必责其挟诈也甚至亲生之子亦诈称收抱以希米食旬月之间无复有弃子于河于道者。今各处灾伤去处。若有遗弃小儿。如臣之法。似可行也。
　　曰轻重囚系急宽恤者、臣按周礼荒政十有二、三曰缓刑、盖民迫于饥寒。不幸有过失。缓缓其刑罚。所以哀矜之也。况年当荒歉。疫疠盛行。狱囚聚蒸。厥害尤甚。若不量为宽恤。则轻重罪囚。未免罹灾横死。故充军徒罪。追赃不完。久幽囹圄者。必量情轻重。暂为释放。如此更得去外之仁绞斩重罪有碍释放者必疏其枷杻。给以汤药。如此则轻重罪囚。各获其生。无夭札之患矣。然囚系既急宽宥。则凡户婚诸不急词讼。当且停止。恐负累饥民。及妨误赈济。此又不可不知也。
　　△四三权
　　曰借官钱以籴粜者。葢年岁凶歉。则米谷涌贵。富民因之射利。贫民益以艰食。昔宋吴遵路知通州。适灾伤民多流转。遵路劝富家得钱万贯。遣牙吏散出收籴米豆归本处。依原价出粜。民谓之便。今既劝富民出贷贫民。又借其财以籴粜。则民不堪矣。臣愚欲借官帑钱银。以官本籴粜既不扰民又不费官而得以平价致物此最便事令商贾散往各处籴买米谷。归本处依原价。量增一分为搬运脚力。一分给商贾工食。粜尽复籴。事完之日。籴本还官。官无失则之费。民有足食之利。非特他方之粟毕集于我而富民亦恐后时失利争出粟以粜矣。然籴粜之法。专为济贫。商贾转贩。所当禁革。又当徧及乡村。不得只及坊郭。则贫民方沾实惠。或曰。宋苏轼浙中赈济、谓只将常平斛斗出粜、则官司不劳抄札勘会。给纳烦费。但得数万石斛斗在市。自然压下物价。境内百姓。人人受赐。董煟以为良法。遂建救荒三策。而以是为首。今三贫之赈而不之取。何也。臣曰。大饥之岁。三贫俱困。安得许多银可籴米豆。而籴买者多商贩或富民也。故其策不可用。苏轼之行于浙中者。或未至于大饥也。
　　曰兴工伇以助赈者、盖凶年饥岁。人民缺食。而城池水利之当修。在在有之。穷饿垂死之夫。固难责以力役之事。次贫稍贫人户。力任兴作者。虽官府量品赈贷。安能满其仰事俯育之需。故凡圯坏之当修。湮塞之当浚者。召民为之。日受其直。则民出力以趋事。而因可以赈饥。官出财以兴事。而因可以赈民。是谓一举而两得。于工役之中而有赈济之助者昔人甞以荒年作佛事工役多以存済亦此意也有昔宋熙宁七年。河阳灾伤。常平仓赈济。斛斗不足。诏赐常平谷万石。兴修水利。以赈济饥民。董煟谓此以工役赈济者。今之大臣。盖尝用之于宰县之日。臣替师其意而行之于泗州、既有效者、今各处灾伤、似可用也、或曰荒年财力方诎。凡百工力。皆当停止。故周礼荒政弛力之令。今子乃欲兴工役。何也。臣曰。荒年工役之停止者。盖谓宫室台榭之类之可已者。若夫城池之御侮。水利之资农。皆荒政之所不可以已者。府库之财自有应该支用而不干赈济之数若里甲之类者。臣在泗州。盖尝支用而不碍于赈济者矣。臣兴工役之策。复何疑哉。
　　曰借牛种以通变者、盖饥馑之后。赈济之余。官府左支右吾。府库之财亦竭矣。民方艰食之际。只苟给目前。固不暇为后图。幸而残冬得度。东作方兴。若不预为之所。将来岁计。复何所望。故牛种一事。尤当处置。若燕慕容皝以牛假贫民。宋仁宗发粟十万贷民为种。为是故也。今府库之财。既殚于赈济。如欲人人而与之牛。则都里之民甚多。一牛之费甚大。欲人人而与之种。则缺种之户不少。府库之财莫续。是难乎其为图。臣昔在泗州。承上司文移、上里与牛六具种若干、臣召父老计之、其法难行、乃自立法、逐都逐图差人查勘。有牛有种者几家。有牛无种者几家。有种无牛者几家。牛种俱无者几家。有牛者要见有几狊。有种者要见有多寡。通行造报。乃为处分。除有牛无种有种无牛人户。听自为计外。无牛人户令有牛一具。带耕二家。用牛则与之共养。失牛则与之均赔。无种人户。令次富人户一人借与十人。或二十人。每人所借杂种三斗。或二斗。其法细密而近情耕种之时令债主监其下种不许因而食用收成之时许债主就田扣取不许因而拖负。官为立契。付债主收执。此法一立。有牛种者皆乐于借。而不患其无偿。缺牛种者皆利于借。而不患其乏用、臣半月之间。凡处过牛千九百六十五具。种八百四十七石。银一百七十五两。处给一州缺牛种人户。计四千八百五十六家。此于财匮之时。得通变之术。时江北州县多有仿行者。今各处灾伤重大。如臣之法。似可行也。然臣替在泗州、不曾定六等人户、故须临时查勘、今既定民为六等。则稍贫者不待给。临时查勘亦有劳弊定等以后贫富了然次贫者令次富给之。不待临时查勘矣。或曰次贫之民。既有次富之民出种借之。极贫之民则何所借。臣曰。极富之民。既借之银。次富之民。既借之种。不可复借矣。有田者不可谓之极贫要极贫之中无田者多若有田者再处一月之粮而一给之则其事尽济矣。
　　△五六禁
　　曰禁侵渔者、盖人心有欲。见利则动。　朝廷发百万之银以济苍生。而财经人手。不才官吏不免垂涎。官耆正副。类多染指。是故银或换以低假。钱或换以新破。米或插和沙土。或大入小出。或诡名盗支。或冒名关领。情弊多端。弗可尽举。此最为救辈之弊即与前得人难一叚相对　朝廷有实费而民无实惠者。皆侵渔之患也昔王莽时。南方枯旱。流民入关者数十万人。置养赡院廪之。吏盗其廪。饿死十七八夫盗廪之弊。岂特莽时为然。自古及今。莫不然也。不重为禁可乎。臣按大明律、凡监临主守盗仓库钱粮者问罪刺字、至四十贯者斩、问刑条例、宣大榆林等处及沿海去处监临主守盗粮二十石、银一十两以上者、问罪发边卫永远充军、臣愚以为赈济钱粮。人民生死所系。若有侵盗。其罪较之盗宣大沿边等处钱粮者为尤大。其情尤为可恶。合无分别等第、严立条禁、凡侵盗赈济钱粮。至一两以上者。问罪刺字发附近充军。十两以上者刺字发边卫永远充军。至二十两以上者处绞。按律杀人者死。侵盗赈济钱粮至二十两以上致死饥民不知其数处之以死岂为过乎。重禁如此。庶侵渔知警。饥民庶乎有济矣。
　　曰禁攘盗者、盖人有恒言、饥寒起盗心、荒年盗贼。难保必无。饥荒之时法令宜立不得姑息姑息则奸民因以生乱纵非为盗之人。当其缺食之旹。借于富民而不得。相率而肆刼夺者。山王山王有之。于此不禁祸乱或繇以起。周礼荒政十二。有除盗之条。辛弃疾湖南赈济严刼禾之令。正为是也。然处之无方。则禁之不止。民迫于死亡。方且、侥幸以延旦夕之命。岂能禁之使不攘盗乎。臣替至泗州。适江北大饥。盗贼螽贼起。臣先赈济。次招抚。次斩捕。凡赈过饥民三千四百口。抚过饥民四百五十口。捕过抚而复叛饥民六十口。而盗始大靖。今各处灾伤。重大。盗贼攘夺。难保必无。若官府赈济未及。必作急区处赈济、俾不至攘夺。若赈济巳及而犹犯。是真乱法之民也。决要惩治。然不预先禁革。待其既犯。遂从而治之是不教而杀谓之虐也。必也严加禁革。攘盗者问罪枷号。为盗者依律科断。如有过犯。不得轻宥。如此则人知警惧而不敢犯。祸乱因可以弭矣。
　　曰禁闭籴者、尝见往旹州县官司。各专其民。擅造闭籴之令。一郡饥则邻郡为之闭籴。一县饥则邻县为之闭籴。臣按春秋之时。诸侯窃地专封。固不以天下生灵为念。然同盟之国。尚有恤患分灾之义。秦饥晋闭之籴。春秋诛之。况今天下一家。民无尔我。均　朝廷赤子。乃各私其民。遇灾而不相恤。岂吾　君子民之意。万一吾境亦饥。又将籴之谁乎。是欲济吾民而反病吾民也。谓宜重为之禁。今后灾伤去处。邻界州县。不得辄便闭籴。敢有违者。以违制论。如此则尔我一体。有无相济。非惟。彼之缺食可资于我而巳之缺食亦可资于人矣。
　　曰禁抑价者、盖年岁凶荒。则米谷涌贵。尝见为政者每严为禁革。使富民米谷皆平价出粜。不知富民悭吝。见其无价。必闭谷深藏。他方商贾。见其无利。亦必惮入吾境是欲利小民而适病小民也。昔范仲淹增至百八十。众不知所为。仍多出榜文具述杭饥。深得市贩之情故能致其来而济我急白圭所谓知□予者也及米价所增之数。于是商贾闻之。晨夕争先恐后。且虞后者继至。于是米石辐集。价直遂平。今各处灾伤。若抑兵有禁。参用仲淹之法。则谷价不患于腾涌。小民不患于艰食矣。
　　曰禁宰牛者、盖年岁凶荒。则人民艰食。多变鬻耕牛以苟给目前。不知方春失耕。将来岁计。亦旋无望。臣按问刑条例、私宰耕牛、再犯累犯者、俱发边卫充军、弘治十二年九月初一日、又节该钦奉　圣旨私宰耕牛今后违犯的、照例治罪、每宰牛一只、罚牛五只、钦此、夫耕牛私宰。在平时尚有厉禁。况荒年宰杀必多。所关尤大。不为之禁可乎。然徒为之禁。而不为之处。彼民迫于死亡。有不顾死而苟延旦夕之命者。况充军乎。有同类之人。父子相食而不顾者。况牛乎。谓宜预为禁处。凡民间耕牛不许鬻卖宰杀。卖者价银入官。杀者充军发遣。禁其宰杀不禁其変卖斯情法两得之如果贫民不能存活欲变卖易谷听其赴官陈告官令富民为之收买仍付牛主收养。待丰年贩买。或牛主取赎。如此。则牛可不杀而春耕有赖。民获全济而官本不亏。臣替在泗州、盖尝行之、而已后期、今各处灾伤、宜勑所在官司、早为禁处。斯可以有济矣。
　　曰禁度僧者、盖见山王时岁饥。多议度僧赈济。不知一僧之度。只得十金之入。一僧之利。遂免一丁之差。十年免差。巳勾其本。终身游手。利不可言。况又坐享田租。动以千百。富僧淫逸。多玷清规污人妻女。大伤王化。是谓害多于利。得不偿失。事不可行。理宜深戒。替宋孝宗淳熙九年、勑令广东福建帅臣晓谕愿为僧道者每名备米三百石、请换度牒一道、续恐米数稍多、特减五十石、臣按宋人全失中原。财赋之入巳窘。又苦于岁币之需。一遇饥荒。故不得已而出度僧之策。然犹一僧换米三百石其不轻易如此今　国家财赋既倍于宋。蛮夷输贡无复岁币。其财用既不若宋人之窘迫。乃因荒年给度。又一僧只易其十金。所获不多。而受此不美之名。何也。故宋人之策、不可复用、度僧之事、决不可行、今各处灾伤重大、恐有偶因费广、复建此议者、所当禁也、
　　△六三戒
　　曰戒迟缓者、臣闻救荒如救焚。惟速乃济。民迫饥馁。其命已在旦夕。官司乃迟纋而不速为之计。彼待哺之民。岂有及乎。此迟缓所当戒也。昔宋苏轼与林希书云、朝廷原设储备、熙宁中本路截发、及别路般来钱米、并因大荒放税、及亏却课利、盖累百巨万、然于救荒初无分毫之益者。救之迟故也。然迟之一言。岂但熙宁一时为然。自古及今。莫不然也。臣昔至泗州适江北大饥、府县九月十月赈济。皆是虚文。而民饥死正在十一十二两月。及至正月而差官发银始至。盖亦坐迟之病也。今宜以此为戒。严立约束。申戒抚按二司府州县。各该大小赈济官员。凡申报灾伤。务在急速给散钱粮。务要及时申报灾伤。与走报军机同限失误饥民与失误军机同罚如此。则人人知警。待哺之民。庶乎有济矣。
　　曰戒拘文者、尝见往时州县赈济。动以文法为拘后患为虑。部院之命未下。则抚按不敢行。监司之命一行。则府县不敢拂。不知救荒如救焚。随便有功。惟速乃济。民命悬于旦夕。顾乃文法之拘。欲民之无死亡。不可得也。　朝廷虽捐百万之财。有何补哉。昔汉河内失火。延烧千家。汲黯奉使往。视。以便宜持节发仓廪以赈济贫民。正恐当今官府未肯身任此事先发后闻也宋洪皓秀州赈济。宁以一身易十。万人命。截留浙东纲常平米斛。以赈济仰哺之民。此皆能便宜处事。不为文法所拘者也。今各灾伤去处。宜告戒抚按司府州县官。凡事有便于民。或上司隔远。未便得请。事有妨碍者。并听便宜处置。先发后闻。惟以济事为功。不得拘牵文法。致误饥民。有孤　朝廷优恤元元之意。则大小官员。得以自遂。而饥民庶乎有济矣。
　　曰戒遣使者、臣尝见山王时各处灾伤重大。　朝廷必差遣使臣。分投赈济。此固轸念元元之意。然民方饥饿。财方匮乏。敕使之来不但劳费而巳一则不谙土俗一则本地官司议论约束未必同心于事了无实済而王人之来迎送供亿不胜劳费赈济反妨实惠未必及民而受其病者多矣臣愚以为各处抚按监司。未必无可用之人。顾委任之何如耳。莫若专　勑抚按官员。令其照依　朝廷议拟成法。仍随所在民情土俗。参酌得中。督责各道守廵等官分督州县。着实举行。事完之日。年稍丰稔。分遣科道各处查勘。　王命所在。谁敢不尽心。黜陟所关。谁敢不用命。较之凶歉之际。差官山王还。徒为纷扰者。万不侔矣。
</div>
    <div class="pagination">
<a href="皇明经世文编_page56.html">上一页</a><span>...</span><a href="皇明经世文编_page52.html">52</a><a href="皇明经世文编_page53.html">53</a><a href="皇明经世文编_page54.html">54</a><a href="皇明经世文编_page55.html">55</a><a href="皇明经世文编_page56.html">56</a><span class="current-page">57</span><a href="皇明经世文编_page58.html">58</a><a href="皇明经世文编_page59.html">59</a><a href="皇明经世文编_page60.html">60</a><a href="皇明经世文编_page61.html">61</a><a href="皇明经世文编_page62.html">62</a><span>...</span><a href="皇明经世文编_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
