<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 92 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 92 页/共 219 页</h1>
    <div class="content">
同城文武。休戚均之。捕盗缉私。事皆一体。小分畛域。动多窒碍。原厥所始。半由兵役不睦。偏护成嫌。道在约饬衙役。和辑兵丁。如兵丁多事。则传唤至署。剀切劝谕。且勿知会营官。全其颜面。既免革粮。又不被责。一丁感而众丁渐化。营官性情。爽直居多。遇有事故。推诚相白。时时以礼貌接之。断无芥蔕之理。至武职养廉之外。别无赢羡。总比文官拮据。少有通融。量力应付。自然情投意洽。休戚相关矣。和营伍

州县之属无几。才自易周知。此中非无端人畸士。然朝夕相见。性情易为窥测。甚有内与阍人相狎。外与讼师相联。揣摩恐吓。无弊不为者。以坦白相待。多为所卖。操之稍急。辄云难乎为下。严恕得宜。呜呼难言哉。待寮属

私罪必不可有。公过不可尽避。一部吏部处分则例。自罚俸以至革职。各有专条。故语云州县官如琉璃屏。触手便碎。然如失察。如迟延。此等公罪。虽奉职无状。大率犹可起用。若以计避之。则事出有心。身败名裂矣。故遇有公罪案件。断断不宜回护。余向幕平湖。先后佐两刘君。遇盗案。皆力赞详办。不敢讳抑。后犯皆弋获。主人亦未被议。是无论例应尔也。两害相形则取其轻。盗案四参。限满止于降调。往往仰荷　　恩原。犹得弃瑕录用。讳盗褫革。则一蹶不起。命案亦然。善乎刘冰斋之言曰。吾自朝至暮。何时不担处分。何事不可去官。顾必避盗案之降调耶。有味乎其言之也。公过不可避

事无巨细。权操在手。则人为我用。若胸无成见。听人主张。将用亲而亲官。用友而友官。用长随吏役。而长随吏役无一非官。人人有权。即人人做官。势必尾大不掉。官如傀儡。稍加约束。人转难堪。甚有挟其短长者矣。国人知有穰侯华阳。而不知有王。速败之道也。故曰官须自做。官须自做

事来辄理。即非旷官。每有恃才之吏。假私人为耳目。风闻访事。幸而偶中。自诩神明。流弊所至。必有因风吹火。李代桃僵者。夫民闲多事。全赖官为检省。官先喜事。则好事之徒。安得不闻风而起。小则累人。大且自累。知政体者。不宜为此察察也。勿用私人

事虽甚繁。先要澄心定气。分别缓急轻重。次第应付。方能有条不紊。如事到着忙。必致忙中多误。名为诸事皆办。实且一事无成。环伺者窥其底蕴。因缘为弊。亦万万无暇检察矣。事至勿忙

天下未有不畏官者。官示以不足畏。则民玩。至官畏民。而犷悍之民遂无忌惮矣。抗官闹堂。犯者民。而使之敢犯者。官也。事起仓猝。定之以干。尤贵定之以静。在堂勿退堂。在座勿避座。庄以临之。诚以谕之。望者起敬。闻者生感。犷悍者无敢肆也。张皇则酿事矣。临民者不必猝遇其事。而不可不豫其理。所以豫之者。全在平日有亲民之功。民能相信。则虽官有小过。及事遭难处。亦断断不致有与官为难者。遇仓猝事勿张皇

一人之身。侍于者。候于下者。奔走于外者。不啻数十百人。莫不窥伺辞意。乘闲舞弊。不特声色货利。无一可染。即读书赋诗。临池作画。皆为召弊之缘。每乘其兴到时。辄试以公事。稍有不耐烦之色。即弊所从起也。人非圣贤。谁无嗜好。须力自禁持。能寓意于物。而不凝滞于物。斯为得之。嗜好宜戒

豪士文人。类多善饮。必止酒而后可为治。势所难行。然不为之节。最易误事。即于事无误。而被谴者。必曰适逢使酒。即官声之玷矣。余佐幕时。主人多善饮者。皆与之约。非二更扃宅门后不得举杯。故不必有止酒之苦。而未尝居耽饮之名。饮酒宜节

经言其理。史记其事。儒生之学。先在穷经。既入官。则以制事为重。凡意计不到之处。剖大疑。决大狱。史无不备。不必凿舟求剑。自可触类引伸。公事稍暇。当涉猎诸史。以广识议。慎勿谓一官一邑。不足见真实学问也。暇宜读史听讼不协情理。虽两造曲遵。毕竟是孽。断事茫无把握。以覆讯收场。安得不怠。原其故。只是不谙律例所致。且官之读律与幕不同。幕须全部熟贯。官则庶务纷乘。势有不暇。凡律列之不关听讼者。原可任之幕友。若田宅婚姻钱债贼盗人命殴诉讼诈伪犯奸犯断狱诸条。非了然于心。则两造对簿。猝难质诸幕友者。势必游移莫决。为讼师之所窥测。惟熟之平日。则因事傅例。讼端百变。不难立时折断。使讼师慑服。诳状自少。即获讼简刑清之益。每遇公余。留心一二条。不过数月。可得其要。惮而不为。是谓安于怠。甘于作孽矣。律例不可不读

朝廷庙祀之神。无一不当敬礼。而城隍神尤为本境之主。余向就幕馆。次日必斋戒诣庙焚香。将不能不治刑名。及恐有冤抑之故。一一摅诚默祷。所馆之处。类皆宁谧。馆仁和。则钱塘多狱。馆钱塘。则仁和多狱。其后馆乌程归安亦然。当事戏号余为福幕。自维庸人庸福。荷主人隆礼厚糈。所以蒙神佑者大矣。窃禄宁远。亦以素心誓之于神。凡四年。祈祷必应。审理命案。多叨神庇。然当敬者不独城隍神也。凡地方土神为阖境尊信者。其先必有功德于民。始能血食勿替。或以非祀典所载。不为之礼。此尤不可。庸人妇。多不畏官法而畏神诛。且畏土神。甚于畏庙祀之神。神不自灵。灵于事神者之心。即其畏神之一念。官为扩而充之。俾知迁善改过。讵非神道设教之意乎。敬神以信民

　　称职在勤学治臆说　
汪辉祖

吕氏当官三字。曰清曰慎曰勤。尝与同官论三事次第。皆谓以清为本。余则谓非勤不能。何也。兢兢焉守绝一尘。而宴起昼寝。以至示期常改。审案不结。判迟。批词濡滞。前后左右之人。皆足招摇滋事。势必不清。何慎之有。力求称职之故。固无一不于勤也。独是勤之为道难言矣。求治太急者病在躁。疾行无善步。其势必蹶。道贵行之以渐。一鼓作气者病在锐。弩末不穿鲁缟。其后难继。道贵守之以恒。渐则因时制事。条理无不合宜。恒则心定神完。久远可以勿倦。靡不有初。鲜克有终。念之哉。

州县一官作孽易。造福亦易。天下治权。督抚而下。莫重于牧令。虽藩臬道府。皆弗若也。何者。其权专也。专则一。一则事事身亲。身亲则见之真知之确。而势之缓急。情之重轻。皆思虑可以必周。力行可以不惑。求治之上官。非惟不挠其权。抑且重予以权。牧令之所是。上官不能意为非。牧令之所非。上官不能意为是。果尽心奉职。昭昭然造福于民。即冥冥中受福于天。反是则下民可虐。自作之孽矣。三十余年来。所见所闻牧令多矣。其干阳谴阴祸。亲于其身。累及嗣子者。率皆获上朘民之能吏。而守拙安分。不能造福。亦不肯作孽者。间亦循格迁官。至于勤政爱民。异于常吏之为者。皆亲见其子孙食报。荣赫当世。天之报施。捷于响应。每一念及。辄为汗下。吾愿居是职者。慎毋忘福孽之见也。造福云者。非曲法求宽之谓。福孽之因其在于勤怠之分乎。怠之祸人甚于贪酷。贪酷有迹。着在人口。阘冗之害。万难指数。受者痛切肌肤。见者不关痒。闻者或且代为之解曰。官事殷忙。势不暇及。官遂习为故常。岂知民以力资生。荒其一日之力。即窘其一日之生。其造孽已无穷乎。余少乡居。见人赴城投状。率皆两日往还。已而候批。已而差传。倩亲觅友。料理差房。劳劳奔走。动辄经旬。至于示审有期。又必邀同证。先期入城。及至临期示改。或狡者有所牵引。谕俟覆讯。则期无一定。或三五日。或一二十日。差不容离。民须守候。工商旷业。农佃雇替。差房之应酬。城寓之食用。无一可省。迨事结。而两造力已不支。辗转匮乏。甚有羁絷公所。饥寒疾病。因而致死者。呜呼。官若肯勤。何至于是。其负屈不审。抑郁毕命者。无论已。更有事遭横逆。不得已告官。候之久而批发。又候之久而传审。中间数日。横逆之徒。复从而肆扰。皆怠者滋之害也。故莫善于受牒时诘讯。虚即发还。其准理者。越夕批发。克期讯结。官止早费数刻心。省差房无限需索。养两造无限财力。至讼师教唆。往往控一事而牵他事。以为拖累张本。得其本指。立可折断。为吏者。有常禄。有养廉。居官之日。皆食民之日。乃不以之求治。而博奕饮酒。高卧自娱。民必怨。神必怒。如之何其不畏耶。

官之一身。实丛百务。精神稍不周到。即开左右窥伺之机。宜设粉版一方。将应办事件。随手登记。办一条。抹一条。自无遗忘之患。事须谨慎者。或密书手折志之。总不必阳诩精明。授人罅隙。然此谓意中经画之事。若日行常件。宜各立一簿法最简易。具列于左。

一稽狱囚簿。记狱囚事由。及收禁年月。其待鞫而暂禁者。尤须加意。应禁应释。随时可办。　一查管押簿。管押之名。律所不着。乃万不得已而用之。随押随记。大概贼盗之待质者最多。审定则重者禁。轻者保。无干者省释。立予销除。命案牵连。应实时诘正取保。势不能速结者。至四五日。断不可不为完结。若词讼案件。自可保候覆讯。不宜差押。管押之干系甚重。或贼押而捕纵行窃。或命押而惧累轻生。至讼案押而招摇撞骗。百弊错出。此外向有班房。夜间官须亲验。以防贿纵。数年前禁革班房名目。令原差押带私家。更难稽察。似不如仍押公所为妥。又役之贪狡者。命案讼案。及非正盗正贼。藉谕押以恣勒索。每系诸秽污不堪之处。暑令熏蒸。寒令冻饿。至保释而病死者不少。故非万不得已者。断不可押。既押须亲自查验。不设此簿。或有遗忘。势且经旬累月。民受大害矣。　一宪批簿。记上官批发词讼。奉批月日。及易结难结之故。余向幕剧邑。凡到馆之初。即饬承汇记此簿。置之案头。日吊卷查阅。或须审结。或可详销。自为注记。其原牵连多人。可以摘除者。一一注明。核时俱行删去。遇有讼师指告经承弊改旧。即可明白批示。上官提催。亦不难将应急应缓缘由。据实详覆。以免差扰。次第办结。不使吏役操权。　一理讼簿。记两造之住址远近。及证姓名。邑虽健讼。初到时词多。然应准新词。每日总不过十纸。余皆愬词催词而已。有准必审。审不改期。则催者少而诳者惧。不久而新词亦减矣。手自注记。日不过数行。何至于劳。幕中为之。已有明效。官则受词时。可以当堂驳还。新词断不能多。何惮于记。故欲求无事。先在省事。此方试之历验者也。放告须在日中。可以从容阅讯。令代书旁伺。情节不符。即可根问。立究讼师。不致被诬者受累。安民之道。莫善于此。断不可委佐贰收词。　右四簿佐幕为之已极利便。若官不惮烦。则事无不治矣。

一客言簿。民情土俗。四境不同。何况民之疾苦。岂能画一。好问察迩。是为政第一要着。书役之言。各为其私。不可轻信。阍人之说。往往为书役左袒。绅士虽不必尽贤。毕竟自顾颜面。故见客不可不勤。余初到官。见客即问其里居风土。再见则问其里中有无匪类盗贼讼师。如有其人。并其年貌住处皆详问之。而告以迟迟发觉。必不使闻风归怨。故绅士无不尽言者。客去一一手记于簿。或问其地某多平原。某多山泽。与某里连界。亦手为详记。扃之箧中。置之内室。将升堂。逐一检视。有改名具词。而与所记年貌相类者。猝然诘之。其真立败。或争水利等事。间以所闻正之。观者惊为不测。不半年而讼师盗贼他徙。匪类匿迹。上官问境内利弊及界址。皆能详对。劳心者不过半年。而逸以数岁。皆此簿之力也。但勤于见客。则周知外事。非吏役阍人所乐。须先严约朿。客来无阻。以示礼士之诚。以收听言之益。　一堂签簿。事非急切。断不可当堂签提。役赍堂签。甚于狼虎。往往人未到官。赀已全罄。余里居见堂签破家。甚于常行。故不可不慎。万一发签。须当日讯结。若迁延一日。即民多受一日之累。如路远人多。须至两日三日者。立簿登记。恐事冗偶忘。则役操其柄。所关匪细。其签必须印发行。其它朱单朱谕。事与堂签一例。总须印登号。以防役地棍诈伪指撞之弊。　右二簿官中必不可少。且须时时检阅。历时久则客言簿可省矣。

一正入簿。记银谷应征之数。及税契杂税耗羡等项。　一正出簿。记银谷之应解应支应放应垫之数。及廉俸幕修等项。　一杂入簿记。银之平余。谷之斛面。及每岁额有之陋规等项。应入己者。可质鬼神。人所共知。不必讳也。若额外婪索。是为赃私。不可以入簿者。不可以对人。即不可以问心。鬼瞰之。神鉴之。悖入悖出。自爱者必不肯为。　一杂出簿。记应捐应赠之断不可省者。及日用应费各项。　右四簿乃官中理财之道。官事稍暇。随时考校。正入稍亏。或有借垫。则先以杂入补之。而用自不敢不节。此皆记其总数。或十日一结。或半月一结。其流水细帐。则责之司出入者。而权不任焉。否则杂入者滥用。而正入者有亏。至交代时。或不自知其故矣。

尤有当嘱者二。一曰退堂时不可草率。堂事毕后。精神易倦。稍有疏略。则黠役刁民乘隙尝试。此时尤宜细心检校。勘结案件。应发文券议照之类。面给两造领回。倘不及取领状附卷。即于谳后标明发字。不必令其再经吏役之手。藉端需索。致滋守候。其它遵依甘结等项。并可类推。至两造供词起讫钤缝处。皆须一一过目。朱笔点钩标识。以免他日猾吏抽换增减之弊。断不可草率退堂。贻民讼本。二曰堂事簿不可不设。堂事簿者。值堂书登记所理之事也。凡谳断颠末。及谕办公务。勾摄保羁。如不逐日摘。一有遗忘。则吏役朦混。百弊丛生。故必于堂事完竣之时。取簿览察过朱。携置案头。随时检阅。可与内号参考互稽。丛脞之虞。庶几可免矣。

　　论亲民学治臆说　
汪辉祖

官之所难为者。莫患于上下暌隔。而初任尤甚。风俗不知也。奸良莫辨也。此其要有二。一在礼士。一在稽众。稽众如何。入国问禁。为吏亦然。初到官时。师心判事。不协舆情。即滋议论。每听一事。须于堂下稠众中。择老成数人。体问风俗。然后折中剖断。自然情法兼到。一日解一事。百日可解百事。不数月。诸事了然。不惟理事中肯。亦令下如流水矣。但各处方言。多难猝解。理事之时。如令吏役通白。必至改易轻重。当于到任时。雇十一二岁村童。早晚随侍。令其专操土音。留心体问。则两造乡谈。自可明析。不致临事受朦矣。礼士如何。官与民疏。士与民近。民之信官。不若信士。朝廷之法纪。不能尽喻于民。而士易解析。谕之于士。使转谕于民。则道易明而教易行。境有良士。所以辅官宣化也。各乡树蓺异宜。旱潦异势。漓异习。某乡有无地匪。某乡有无盗贼。吏役之言。不足为据。博采周谘。惟士是赖。故礼士为行政要务。第士之贤否难齐。从优礼。易受欺蔽。自重之士。必不肯仆仆请见。冒昧陈言。愈亲之而迹愈远者。宜敬而信之。若无故晋谒。指挥唯命。非中无定见。即意有干求。甚或交结仆胥。伺探动静。招摇指撞。弊难枚举。是士之贼也。又断断不容轻假词色。堕其术中。故能浚知人之明。始可得尊贤之益。

然尤有宜防者二。一则防左右壅蔽也。给事左右之人。利在朦官舞弊。最惧官之耳目四彻。凡接绅士。勤见吏役。皆非左右所乐。必有多其术以相挠制者。须将简房号房不得阻宾。及吏役事应面禀之故。开诚宣布。示贴大堂。俾人人共见共闻。并于理事时随便谆谕。庶左右不敢弄权矣。一则须机密不泄也。地棍讼师姓名。虽得自绅耆之口。断不可使若辈知所由来。则摘发若神。不戒而肃。且绅耆与若辈。井宅毗连。今日使有讦发之名。他日必被迁怒之祸。我方资以为治。而致其因我受累。于义不可。于心何安。故访察固不可不详。举发尤不可不慎。

司牧之道。教养兼资。教非止条告号令具文之谓。有其实焉。其在听讼时乎。使两造皆明义理。安得有讼。讼之起。必有一阍于事者持之。不得不受成于官。官为明白剖析。是非判。意气平矣。顾听讼者。往往乐居内衙。而不乐升大堂。内衙简。可以起止自如。大堂则终日危坐。非正衣冠尊瞻视不可。且不可以中局而止。形劳势苦。皆以为不便。不知内衙听讼。止能平两造之争。无以耸旁观之听。大堂。则堂以下立而观者。不下数百人。止判一事。而事之相类者。为是为非。皆可引伸而旁达焉。未讼者可戒。已讼者可息。故挞一人。须反复开导。令晓然于受挞之故。则未受挞者。潜感默化。纵所断之狱。未必事事适惬人隐。亦既共见共闻。可无贝锦蝇玷之虞。且讼之为事。大不离乎伦常日用。即断讼以申孝友睦之义。其为言易入。其为教易周。余前承乏宁远。俗素嚚健。动辄上控。兼好肆为揭帖。以诬官长。余唯行此法。窃禄四年。府道未受一辞。各宪因为余功。乃知大堂理事。其利甚溥也。故为政亲民。莫切于听讼。

教民之要。不外劝惩二端。如朔望行香。宣讲　　圣谕。劝农。课士。乡饮。宾兴。尊礼师儒。采访节孝之类。皆劝惩之灼然者。近多目为具文。余初宁远。时方孟夏。示日劝农。皆讶异数。至乡饮酒礼。吏莫详其仪注。不揣迂腐。一切典礼。次第行之。三四年中。耳目一新。顽惰革面。士奋科名。妇知贞节。用力无多。收效甚巨。夫通都大邑。犹曰公务殷繁。不遑兼顾。若简僻之区。何致夙夜鞅掌。而亦一废弛乎。故典关劝惩者不可不举。

吏役乡氓。均无远识。凡差遣听断。不将所以然之故。详细谕知。必且懵于遵率。吏役则周折贻误。乡氓则含混滋疑。均足累治。故告下之语必须详细。

　　论省事学治臆说　
汪辉祖

民气本靖也。纵恶以陵之。纵役以扰之。恩既莫敷。威亦难济。于是愿朴者。亦郁极思奋。不得不奔愬于上官。上官悯其情迫而理之。刁民闻风以起。恣意讦告。而地方官不可为矣。使为地方官者。以地方为己任。悉心抚字。与民休养。雪民冤抑。民之于官。无不可白之隐。自无不乐从之令。而民气尚或不靖者。未之有也。百姓去县近。去省远。县果勤职。百姓何爱乎越愬。民气宜靖

勤于听断。善已。然有不必过分皁白。可归和睦者。则莫如亲友之调处。听断以法。而调处以情。法则泾渭不可不分。情则是非不妨稍借。理直者既通亲友之情。义曲者可免公庭之法。调人之所以设于周官也。或自矜明察。不准息销。似非安人之道。断案不如息案

定例徒罪以上通详。杖枷等罪。均听州县发落。所以归简易也。多一重衙门。便多一重费用。百姓何能堪此。故寻常户婚田土细事。总以速结为美。勿听书办簧鼓。轻率详报。不惟小案不宜申报也。即奉上官准理事件。除牵涉书役必须解勘外。其余民闲细故。亦不妨录供详结。以省跋涉。至两造吁息。则伦纪赃盗而外。俱可取结详销。亦息事宁人之一端也。常案勿轻申报

投牒候批。示期候讯。最费百姓时日。唯期有一定。则民可遵期而至。无守候之苦。凡示审案件。自量才力。斟酌挂牌。如饰耳目之观。以多为贵。日留一案。即有一案守候之人。愈留愈伙。累者何堪。至勘丈事件。人多费多。守候更复不易。虽风雨寒暑。必不可失信。示期不可失信

两造讼牒。官为结断。脱然归去。可以各治其生。夸大之吏。好以示审之勤。饰为观美。往往审而不结。或系或保。宕延时日。讼者多食用之费。家人增悬望之忧。是虐民也。中有富家牵涉。好事者从而妄为揣度。谓官可赂营。则又重自玷矣。故不审不如不示期。不结不如不传审。案已审即结 

勘丈之事。大端有四。曰风水。曰水利。曰山场。曰田界。其它房屋基址。易见者也。田界水利。亦一览可知。唯风水山场。有影射。有牵撦。诈伪百出。稍不的实。张断李。甚至两造毁家。案犹未定。皆勘官酿之祸也。勘时须先就两造绘图。认正山名方向。然后往复履勘。凡所争之处。及出入路径。一一亲历。毋惮劳琐。尤不许两造随舆哗辨。以淆耳目。勘定。将两图是非。逐细指出。为之明白讲论。谕以子孙可大可久之故。再行剖断。自然心平忿释。不致再竞。能使一勘无。所全不小。故遇有勘案。总宜亲到。转委佐杂。徒费民财。不惟不公。即公亦不足服人。至于人不能服。仍归亲勘。重劳吾民。不可也。初勘宜确

昔年佐幕。每属主人勿轻佥差。及身亲为之。于此尤慎。或传近日有原役号役改役加役拏役之名。换一役。多一费。民何以堪。其实准无不审。则一票已足。示期不到。自可比责原役。何烦别添役名。乃役催屡屡。案终不审。徒张役威。饱役。为民父母之义安在。且屡催不到。非原告情虚规避。即被呈胆怯在逃。例得暂行注销。追呼不已。又何为者。吾愿幕之留神。尤望官之加意。差票宜省

自爱之人。虽事甚切己。尚不耐匍匐公庭。况非己事乎。借口地方公事。联名具呈。必有假以济其私者。其非安分可知。昔赵韩王得士大夫所投利害文字。皆置二大瓮。满则焚之。李文靖遇中外所陈。一切报罢。云以此报国。二公皆宋名相。所为如此。所见者大且远也。联名公呈。不宜轻准。即事关利害。言有可采。姑受而不批。别自体察举行。切勿轻听据详。致开纷扰之弊。至书吏陈公事。尤不可信用。公呈不可轻准

告示一端。谕绅士者少。谕百姓者多。百姓类不省文义。长篇累牍。不终诵而倦矣。要在词简意明。方可人人入目。或用四言五六言韵语。缮写既便。观览亦易。庶几雅俗共晓。令行而禁止乎。告示宜简明

谚有之。破家县令。非谓令之权若是其可畏也。谓民之家悬于令。不可不念也。令虽不才。必无忍于破民家者。然民间千金之家。一受讼累。鲜不破败。千金之产。岁息不过百有余金。婚丧衣食。仅取足焉。以五六金为讼费。即不免称贷以生。况所费不止五六金乎。况其家不皆千金乎。受牒之时。能恳恳恻恻。剀切化诲。止一人讼。即保一人家。其不能不讼者。速为谳结。使无大伤元气。犹可竭力补苴。庶几无忝父母之称欤。勿致民破产

非甚不得已。止宜率由旧章。与民休息。微特孽不可造。即福亦不易为。不然。如社仓。如书院。岂非地方盛举。而吾言不必创建。独非人情乎哉。社仓之弊。前已言之。书院之名。经始劝捐。于民总不无所费。及规模既定。或倚要人情面。荐剡主讲。其能尽心督课者。什不得三四。师既仅属空名。弟子亦无实学。以闾阎培植子弟之资。供长吏应酬情面之用。已为可媿。其尤甚者。资不给用。则长吏不得不解以益之。而归咎于始谋之不臧。是何为乎。夫书院犹有遗累。况其它哉。故善为治者。切不可有好名喜事之念。冒昧创始。事慎创始

　　论恤民学治臆说　
汪辉祖

为吏者知责民。试思身为法吏。果能时时畏法。事事奉法乎。贪酷者无论。即谨慎自持。终不能于廉俸之外。一介不取。如前所云陋规。何者不干　国法。特宿弊因仍。民与官习。法所不及。相率幸免耳。官不能自闲于法。而必绳民以法。能无媿欤。故遇愚民犯法。但能反身自问。自然归于平恕。法所不容姑脱者。原不宜曲法以长奸。情尚可以从宽者。总不妨原情而法。能反身则恕

先儒有言。一命之士。苟留心于爱物。于物必有所济。身为牧令。尤当时存此念。设遇地方公事。不得不资于民力。若不严察吏役。或又从而假公济私。扰累何堪。故欲资民力。必先为民惜力。不惟弭怨。亦可问心。须为百姓惜力地产土宜。非守土官之利也。偶因取给之便。奉上官。赠寮友。后遂沿为故事。甚至市以官价。重累部民。毒流无既。如之何为此厉阶也。故旧规所有。尚宜斟酌裁减。若所产之物。素未著名。断不可轻用馈遗。贻后人之害。祸同作俑。勿以土物充馈遗

境当孔道。酬酢殷繁。器用食物。闲有官价之名。或取自铺户。或供自保役。非滩派。即垫赔。原非善政。然陋习相仍。概予裁革。转恐事多棘手。此宜量为节制。可已则已。万勿任见小幕客。渔利家人。借端市索。致民力不堪。激而上控。官价宜有检制

藏富于民。非专为民计也。水旱戎役。非财不可。长民者保富有素。遇需财之时。恳恻劝谕。虽者亦感奋急公。而事无不济矣。且富人者。贫人之所仰给。邑有富户。凡自食其力者。皆可藉以资生。至富者贫。而贫者益无以为养。适有公事。必多梗治之患。故保富是为治要道。况邑境之无赖。专好扰富人以逞其欲。保富之道。惟在严治诬扰。使无赖不敢藉端生事。富人可以安分无事。而四境不治者。未之有也。保富

剽悍之徒。生事害人。此莠民也。不治则已。治则必宜使之畏法。可以破其胆。可以铩其翼。若不能严治。不如且不治。不遽治。若辈犹惧有治之者。治与不治等。将法可翫而气愈横。不至殃民罹辟不止。此萑苻多盗。先圣思子产为遗爱也。然其中闲有勇干之才偶尔错路者。亦宜随时察识。阴为籍记。或选充练保。成收补民壮。慑之以威。怀之以德。使其明晓礼义。就我范围。设遇缓急。未始不可收驱策之功。第此乃使诈使贪之妙用。非有知人之明者不能。一失误。关门养虎矣。治莠民

　　论治讼佐治续言　
汪辉祖

一摘唤须详慎。省事之说。大属不易。词之讦控多人者。必有讼师主持其事。或以泄忿旁牵。或以左袒列证。我苟不堕其术。则反以经承弊脱为词。百计抵愬。甚且含沙射影。妄指幕友关通。启官疑窦。故核稿时。必须细加量衡。惟庭讯应问及者方予传唤。则凡摘释之人。自有确然可删之故。遇有刁愬。无难明白批斥。使讼师不敢肆其诪张。庶株蔓之风渐息。而无辜不致受累矣。

一批驳勿率易。一词到官。不惟具状人盛气望准。且讼师差房。无不乐于有事。一经批驳。起而谋抵其隙。批语稍未中肯。非增原告之冤。即壮被告之胆。图省事而转酿事矣。夫人命奸盗。及棍徒肆横。原非常有之事。一切口角争。类皆户婚细故。两造非亲则故。非族则。情深累世。起一时。本无不解之。第摘其词中要害。酌理准情。剀切谕导。使弱者心平。强者气沮。自有亲邻调处。与其息于准理之后。费入差房。何如晓于具状之初。谊全睦。

一核词须认本意。谚云无谎不成状。每有控近事而先述旧事。引他事以曲证此事者。其实意有专属。而讼师率以牵摭为技。万一宾主不分。势且纠缠无已。又有初词止控一事。而续呈渐生枝节。或至反宾为主者。不知所以翦裁。则房差从而滋扰。故省事之法。第一在批示明白。

</div>
    <div class="pagination">
<a href="皇朝经世文编_page91.html">上一页</a><span>...</span><a href="皇朝经世文编_page87.html">87</a><a href="皇朝经世文编_page88.html">88</a><a href="皇朝经世文编_page89.html">89</a><a href="皇朝经世文编_page90.html">90</a><a href="皇朝经世文编_page91.html">91</a><span class="current-page">92</span><a href="皇朝经世文编_page93.html">93</a><a href="皇朝经世文编_page94.html">94</a><a href="皇朝经世文编_page95.html">95</a><a href="皇朝经世文编_page96.html">96</a><a href="皇朝经世文编_page97.html">97</a><span>...</span><a href="皇朝经世文编_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
