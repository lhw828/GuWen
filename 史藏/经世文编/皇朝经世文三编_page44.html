<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 44 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 44 页/共 67 页
  </h1>
  <div class="content">
   国之强弱何由哉为土地有大小欤为士卒有多寡欤抑为器械有利钝欤蓄积有虚[实](买)欤余以为皆非也然则何由人材之盛衰为之也今夫工师之为宫室伐木于山相其大小短长度材而用之及其功之成崇台广榭万户千门轮焉奂焉莫不备极工巧国之于人材亦然量能而授事度材而任职百事由以举众务由以成自古治化之隆莫若尧舜世尧舜之圣岂其一人独劳于上哉亦在乎得人而任之而已故使禹凐洪水稷播百谷伯夷典礼夔典乐契掌教陶掌刑而后教化成周有十乱而国以兴汉有三杰而基业以立下至后世盛衰强弱未有不由此者然则人主欲治天下其有急于斯者乎地之于草木何地不生国之于人材何国蔑有然则盛衰有不同者无他由乎养与不养焉耳欲养人材必兴学校古者三代之时自王畿至于诸侯之国莫不有学其制甚备其设甚广人心既正而风俗自驯教化既洽而材俊自出是后世所以不及也今之议者莫不知此多设博士增置生徒学校之盛百倍曩时然士务虚文而薄实行其能通当世之务者百不一二焉是何也岂人材之不如古哉今之教学者皆乖其方也周官大司徒以乡三物教万民而宾兴之一曰六德智仁圣义忠和二曰六行孝友睦任恤三曰六艺礼乐射御书数以是为铨选之法则当时之所谓学者可知曰六德曰六行则岂今之习章句诵传注之谓乎曰六艺则岂今之骛空文逞浮辞之谓乎是以当世之士德行足以为人之师才能足以应当世之务教其所用而用其所教于是学校之废兴为人才之盛衰而治化之所以致隆者实基于此矣今也学校虽设而风俗不驯生徒虽多而材俊不出若此则学校将何所用哉徒视为粉饰太平之具而已窃以为其獘有五请得而备论之

古之教学不惟其书惟其行不惟其理惟其事孔子曰吾欲无言又曰我无行而不与二三子者又曰行有余力则以学文盖以教人以德行为先而不专以读书为事也公明宣学于曾子三年不读书曰宣见夫子居家庭应宾客居朝廷说之学而未能也则当时之所谓学者岂专在于书乎小学教人以洒扫应对之节礼乐射御书数之文莫非事也盖使人从事于日用实务而至于其理则不必缕析以告之也故孔子罕言利与命与仁而子贡曰夫子之文章可得而闻也夫子之言性与天道不可得而闻也夫教之以实事程之以实功于是乎实材出矣可以通当世之务可以供国家之用今之所谓学者牵制章句剖析文义獘獘焉用力于末节而不复顾其行谊如何其不为帖括所拘者又复高谈性命衍说仁义细析毫芒而至于钱谷财赋之事茫然罔晓也曰彼非吾事也亦不耻其不知故今之学者不惟其行惟其事不惟其事惟其理若是则望实材之出不亦难乎是其为獘一古者治教出于一上自人主下至比长闾胥莫非师也而无所谓掌教之官者盖吏乃师也非有德行道艺者不能为吏其为吏者必其足为人师者及至后世治教分而儒吏判掌钱谷刑狱之事名之曰吏掌学校教授之任名之曰儒吏自为吏儒自为儒二者不相谋而互相訾嗷为吏者不知先王之治道而专以法令从事为儒者不知经世之务而专以浮文是故学校之盛衰不关于治化之隆替是其为獘二古者仕学为一子夏曰仕而优则学学而优则仕子产曰吾闻学而后入政未闻以政学者也古者学校所教者莫非实事故士之入学者大而礼乐刑法细而钱谷算数莫不晓畅而谙历故虽未入仕而其所以可任之故固已了然他日服官施而行之耳举而措之耳学其所仕而行其所学欲治效勿成得乎今也所学者章句所业者文词所志者科名焉耳其于当世之利害钱谷兵刑之实务漠然置之度外如是为学为博士则得矣为童子师则得矣及[出](仕)而为仕则弃唔呫哔之习而从事于簿书案牍是犹不习操舟而泛于海其不为滑吏狡胥所姗笑者几希所用非所学所学非所用仕学歧而为二遂使史诋儒为迂夫如是虽使天下之人尽读书尚虚文而饰太平则可矣望其治化之隆则未也是其为獘三古者文武出于一途有文事者必有武备文以治国武以捍难犹之水火之性异而相为用故古者射御并于六艺而教之于学所以使其娴于武事一有征战人皆知兵可以据鞍而从戎今之武人率不知礼让为何物儒者亦藐视武事以为非我所宜知于是文武分为二途而士气之颓靡愈不可救是其为獘四古者人专学一事学成而仕终身不易其任故陶作士益作虞夔典乐伯夷典礼终始一官不迁他职是故其为事专而功莫不成汉儒治专门之学伏生于书申公于诗二戴于礼皆以毕生之力专治一经故其为说深微非后世所及今也不然方其学也兼习诸经涉猎杂书散漫无纪或搜抉异闻徒供谈柄故虽以十数年之学而识见议论不加进及其服官今日治吏曹明日移刑曹未及熟其职事则又转而之他夫今日典礼而明日典刑虽伯夷陶胡能底其绩今日治诗而明日治书虽伏生申公不能通其义今者人材之坏正坐此是其为獘五今在上者苟能留意于此取士以德行道艺则獘去其一使儒通世务吏知治道则獘去其二学其所仕而行其所学使悉当其用则獘去其三文武归为一途儒知战阵将知仁义则獘去其四使士专治一经专学一事随其材之成官之终身则獘去其五五獘去则真材出而国势不振者未之有也不然学校之兴废不关乎人材之盛衰而徒为具文不深可惜哉

　　英德法俄美日六国学校数目
考外国学校初学英国总计二万八千所师五万七千人生二百二十五万余人法国总计七万四千所师十一万九千人生四百九十五万人德国总计七万三千所师十万一千人生六百九十八万余人俄国总计三万二千所师四万人生一百二十四万人美国总计十七万七千所师二十七万三千人生九百七十万余人日本国总计二万八千所师九万九千人生三百零九万余人总计六国初学每一百万人有学一千二百九十五所师二千二百人生十万人此初学数目之大也中学数目颇难尽详兹将所可知者开列于后英国一千四百三十所生二十一万人法国一千零五十四所生十六万二千人德国一千四百四十一所师一万三千余人生二十六万一千余人俄国一千二百四十所生二十三万九千余人美国一千五百八十九所师七千九百余人生十五万二千余人日本国一百七十八所师二千一百三十六人生二万二千余人印度国八十二所生八千八百九十四人总计六国印度不在内中学所可知者每一百万人有学十九所师一百六十四人生二千九百六十一人此中学数目之大略也上学英国十一所师三百四十四人生一万三千四百人法国一所师一百八十人生九千三百人德国二十一所师一千九百二十人生二万五千零八十四人俄国八所师六百八十六人生一万三千九百零三人美国三百六十所师四千二百四十人生六万九千四百人日本国一所师一百四十五人生六百九十七人总计六国上学每一百万人有学一所师二十四人生四百一十四人美国法国记数目之法不同有多归上学少归中学者亦有多归中学少归上学者此上学数目之大略也考外国学校费用下学费英国每年共费洋银三十三兆元法国每年共费洋银十四兆元德国每年共费洋银三十四兆元俄国每年共费洋银五兆元美国每年共费洋银八十四兆元日本国每年共费洋银八兆元总计六国每年每一百万人费洋银六十七万八千元每年计费洋银五元六角六按英国之法朝廷出学费一半地方官税出四分之一学生出四分之一此英国之法也法国学校有一半不用学生出费者德国京都学生则概不取学费此下学费用之大略也中学费颇不易查盖中学之法有二其生有期满升上学者有终在中学专学者其期满升上学者每年所费之银少其终在中学者每年所费之银多而各国又有总此二项每年合计者有分计者又见各国近来新改学章多有不相同者故中学之费查之实难英国中学大半共立者多官立者少国家专助格致之学每年计费洋银二百万元有专门总机艺学一所每年计费洋银十一万七千元造房计费洋银五十万元法国自同治九年败于德国之后每年在中学费洋银甚多计二千五百万元德国学每年每生计费洋银四五十元而三分之国出一分地方官税出一分学生出一分国中专机艺学有每年费洋银自七万五千元至十万元不等者俄国学生出费五分之一德俄二国见上学中学多有益于国家故上中学之费比下学尤多美国之学有与上学合计者其费之多少参差不齐亦不易查日本国中学又分为二旧日仅有下等中学今年新法又欲立上等中学五所每年拟助银三十万元国出一半地方官税出一半其学生之出银多少尚未及定印度国每年每生计费洋银一百零五元总计六国印度不在内每年每生费洋银四十元至一百六十元不等学生自出或三分之一或五分之一亦不等国助之洋银每百万人费洋银自八千元至六十七万五十元不等造大学堂一所以每年年费计之必需四五年之年费方足此中学费用之大略也上学费英国以七学合计每年共费洋银六百万元法国每年共费洋银五百万元德国共上学不过十座每年共计费洋银一百九十五万五千元俄国每年共费洋银三百余万元美国哈吧书院每年计费洋银三百六十一万五千元日本国每年共费洋银三十六万二千元印度国下中上各学共费洋银八百万元按以上六国印度不在内称平合计每年每生费洋银四百三十一元每一百万人该有生四百一十四人每百万人各国称平合计该费洋银十七万八千四百三十八元此上学费用之大略也

客有问于林乐知曰日本全国土地仅抵中国三十分之一耳人民止十分之一何以和局一裂寡反胜于多岂躯干巨伟者反逊于侏儒哉林曰子第知多寡之殊而不知变通之故也中日之战人皆谓中可胜东及其不胜不但子不解其故天下万国亦皆不解然而静参默会竟无一毫之可疑试与之穷源竟委以释疑团日本欲与中国战预备战具于二十年前而无时或懈其体国经野兴利除獘富国强兵皆战胜之端也而尤要者莫如明治初年召卓有才识之亲王大臣四十九人分往泰西且赐燕饯行而语之曰余誓扫除旧獘式焕新猷俾吾国臣民无一不登诸席夫古之泰西贫且弱也今乃一变而富且强必非无因汝往哉于其益国利民之政细心考察一一笔之于书俾可采择施行并聘奇才异能之士以来导余先路且西国读书兼重女子以其嫁后生育男女幼时秉母教为多汝其选聪慧女子挈往西国女塾讲究学问课程为吾国振兴女学之基诸王大臣奉命于是游列国考察技艺观风问俗且访延名师四百九十人回国以设学校以佐政治迄今尚时选真材分赴列国精习语言文字技艺制造用是以一海岛而胜三十倍之大国以四十兆之侏儒而胜四百兆之丈夫不在城高池深炮台坚战舰利大炮远也亦不在将猛兵锐粮饷富也而在于变通新政游学用贤效法泰西之学校日报书库三大端也今盛杏荪观察知自强之道以作育人才为本求才之道以设学堂为先故在津仿西法立博文书院拟设头等二等学堂各一所以资造就人材惟二等学堂功课必须四年方能升入头等学堂功课亦必须四年方能造入专门之学不能躐等现拟通融求速二等学堂本年即由天津上海香港等处先招已通小学第三年功夫者三十名列作头班已通第二年功夫者三十名列作二班已通第一年功夫者三十名列作三班来年再续招三十名入堂补四班之额源源不绝此泰西所谓小学堂也至头等学堂本年先招已通大学堂第一年功夫者三十名列作末班来年即可升列第三班并取二等之第一班三十名升补头等第四班之缺嗣后按年递升亦以一百二十名为额至第四年头等头班三十名准给考单挑选出堂或派赴外洋分途历练或酌量委派洋务职事此外国所谓大学堂也按中国二十三行省地土之大人民之多当此之时需才之急较泰西各国尤众查欧美两洲英俄法德美诸大国小学堂各有数万所中学堂逾千所大学堂数虽少而规模广大国家因设上中下学堂经费之巨已于七国学校数目详言之矣如我　国能仿俄国或日本衰弱之时痛除积痼幡然一变各省亦援照西法广开学堂书院认真讲求较盛观察所设者规模宏敞则各艺人才何患不出自足与泰西争强竞胜矣
 
　 
卷四十四　礼政九交涉

　　覆陈法国大概情形疏　　　
曾纪泽

奏为折覆陈仰祈　圣鉴事窃臣于光绪七年十二月初十日承准军机大臣密寄光绪七年十月十五日奉　上谕总理各国事务衙门奏法人谋占越南北境并欲通商云南拟筹办法各折片览奏均悉越南向隶藩服为滇粤二省屏蔽法人据其西贡一带现复以东京捕盗为名添置兵船并欲由红江通商云南计殊叵测该国积弱已久若任其侵削则滇粤藩篱尽为他族逼处后患不可胜言总理各国事务衙门所奏与李鸿章筹商办法即着李鸿章左宗棠刘坤一张树声刘长佑庆裕杜瑞联商同密为妥办其丁日昌曾纪泽函致该衙门各节一并参酌办理务当详加揆度合力图维庶可弭衅端而安边境并将如何办理情形随时详悉密陈曾纪泽屡与法国外部辩诘仍着坚持前议相机辩论期于大局有裨原折片均着钞给阅看将此密谕左宗棠曾纪泽并由五百里密谕李鸿章刘坤一张树声刘长佑庆裕杜瑞联知之钦此钞录总理各国事务衙门原奏折片各一件遵　旨寄信前来仰见我　皇太后　皇上慎重边防矜全藩服因时筹备　指授机宜跪读之余莫名钦悚伏查法人觊越南蓄意已久缘该国初据西贡柬埔塞等处之时满意澜沧江湄南河可以直通云南其后见该二水浅涸多处不能通舟遂欲占据越南东京由富良江入口以通云南添开商埠该国图越之事新报则议论纷纭官场则机钤秘密然而议绅士庶论及此事视取越南东京皆谓易如反掌上年冬间臣在俄议约因闻法国有派兵前往越南之议比即照会法国外部并与法国驻俄公使商犀晤谈力言越南受封　中朝久列属邦该国如有紧要事件中国不能置若罔闻本年闰七月间臣由俄换约事毕回驻巴黎又于八月初一日照会外部将总理衙门历年未认法越所订条约之意剀切声明日久乃接外部尚书刚必达覆文措词虽尚刚硬然法廷于进取之谋似已稍作回翔之势缘法国商人堵布益昔年往来滇越经营贸易即为法国西贡总督堵白蕾图占越南之线索后因事端败露西贡总督所派守备嘎业为越南人所杀商人堵布益所赍成本亦致亏折数百万佛郎该商归向法廷索取法廷许以俟定计占取东京之时给予偿本年该商业巳函致广东上海旧日同伙之西人前来巴黎领取偿是法廷定议占取东京之据厥后该商伙德尔吉等来巴黎无可领失望而归有臣处翻译官马格里之友上海载生洋行之史密德亲闻德尔吉言之甚详是此事暂得寝息之据微臣揣度大概情势法国除在廷数员之外能深明东方情形者实无多人竟有不知越南为中之属邦者继见总理衙门屡次声明不认法越条约又屡次声明中国保全属国以固边圉不能漠视之意该国或者畏　威怀　德有所顾忌而不敢遽发亦在意中惟臣处未接该外部确实覆文仍不敢谓遽有把握总理衙门王大臣原奏所称争以空言必须见诸实事实属至当不移之论各疆臣钦奉　寄谕之后如何遵　旨妥为布置自必先后据实陈奏臣当钦遵　谕旨坚持前议总以不认法越前订之约为根以冀形格势禁消弭衅端仰慰　宸除将臣与法外部来往照会分别译汉钞稿咨呈总理各国事务衙门并将臣所具照会稿摘要先行电达该衙门查核外所有微臣现与法国持论情形及揣度法国大概情势理合恭折覆陈伏乞　皇太后　皇上圣鉴训示谨　奏

　　照覆法国领事文　　　
张之洞

为照覆事案据贵领事官文称日前广东省各属教堂被抢被烧之案当经饬令教士将各处情形逐一详细列单共计三十三张相应照送贵部堂查照惟此次教士教民被害共失去银三十八万三千三百八十八元三毫四仙皆光绪十年十一年之事亦因地方官未能实力保护是以遭此惨毒虽经屡奉　大清皇上保护之旨无如各官不能实力奉行是以各处百姓将[教士]教民任意欺凌无可安生此次既被扰害又失巨款深为可悯素仰贵部堂高厚广大为怀定为本署领事用心速为将案办结仍希饬知各属一体保护以敦睦谊或由贵部堂派委明干公正之员会同本署领事所派之员商量秉公妥办亦可至应如何办理之处希即照覆为此照会等情附送法文一张并中法失单三十三张本部堂均巳阅悉查中法自去年定约敦睦如初所有前年七月贵前领事官离粤以后至去年六月回粤以前一切事件本部堂实以为无可议办去年七月初四日接师前领事来文业于七月十一日照覆文内暨七月三十日答复函内明白指陈在案意谓师前领事必当恍然大悟深悔立言之失贵领事官亦必不至再为沿袭师领事之错乃此次来文核与师前领事去年文件大意相同殊甚诧异贵领事素来深明公平道理备悉各国交涉章程不应又生波澜为此不合情理之请本部堂不得不更与贵署领事切实论之来文所称教堂各案约分三端一曰教堂一曰教士一曰教民粤中各属法国教堂有事时则官代为之封固看守事平后则点明交还保护之道不过如此此教堂之无可议办者也教士出境则送之留粤者则卫之保护之道不过如此此教士之无可议办者也以上二节前次照覆文内均巳详切声叙现在毋庸复说至于教民一项其人虽习法教仍系中国子民领事离粤期内粤省教民之事岂能复行追问是不啻干预中国保护子民之权矣此尤教民之无可议办者也总之前奉　谕旨保护法国官商教士乃系我　国家格外浩荡之深仁弃捐小忿眷念旧盟敦厚谊故虽当兵事纷纷而高天厚地覆涵濡曾无小异粤中文武百司宣奉　恩命为之泯仇衅为之卫行旅为之保室庐其时人情汹汹数百里内外起义聚众必欲得敌人而甘心见有敌国之人无论官商敌国之物无论钱货誓不少留于境内贵前领事暨教士等莫不亲见莫不深知经本部堂再四通饬晓谕声明法国官商教士不因争战而来本与法兵有别严饬诸将约束各营明示密防费尽心力始有今日之安夫以众怒所萃之物业而居然幸获瓦全即小有遗落仅如纤芥所存于法国者实大且多法国官商教士将去之时无伤生之恐及去之日无失路之悲复回之后得栖止之所其所仰赖　天恩者至优极渥而粤省地方官睦谊之重禁令之严粤中之民遵　旨守法格外厚道亦甚在可感激之处本部堂之意以为师前领事回粤之后必当转述贵国国家与夫将相总大臣及教士之意善词尽礼道歉道谢以答我两广百姓以后格外谦和格外谨敛不争不竞以期民教永远相安则贵领事官斯为善于奉行西教维持商务者也今来文不知感谢地方官不知慰答众军民反谓保护之　旨各官不实力奉行诬为欺凌诋为扰害试思若果当时不实力奉行则当义民百姓虓怒沸腾之际恐于贵国师前领事官业已不利矣尚何论区区之教堂什物乎现在玉帛重敦言归于正以前之事自应置之不提来文所谓失银三十八万余元请为将案办结等语查此等皆开战以后议和以前之事无可归结如果各属教堂于去年七月教士回堂之后别有被抢焚之案一经知照自必按约饬地方官持平妥办亦不必另派商办之员也再者去年撤兵立约以前之事本部堂本不欲言及致形见小今来文既屡经纠缠前事则本部堂亦未便默然不言查中国自光绪九年办理海防以来以至十年六月鸡笼开战而后耗费银各路用兵之费及税厘短折之项为数甚巨然此系国家项断不屑与邻国计较即以商民亏损而论兵端既启生理有碍福州台湾镇海等处兵燹扰攘士农工商船户渔户损伤人口物业财货船只不知凡几然此尚系别省姑置勿论今专以广东一省而论掳广海之渡船封北海之商口潮廉琼道路梗阻货物停销商工船渔俱受亏折统算广东省各口损耗银数约计三百八十余万两按照万国公法自应以举兵至人之国生衅者认其咎贵领事官须先言明将此银三百八十万两若何查办若何归结筹有妥善切实办理与本部堂议明办妥再为查办教堂损失零星物件可也至广东省筹办海防正需经费现议筹备银肆百万两购买船炮尚未措齐贵领事官友睦为怀如能代为用心筹助尤所欣悦者耳据悉前情相应照覆贵领事官查照顺候时祉须至照会者

　　藩邦　　　
薛福成

昔者齐桓公合诸侯致江黄管仲曰江黄远齐而近楚若伐而不能救则无以宗诸侯矣桓公不听楚伐江灭黄君子闵之厥后卫人灭邢莒人灭鄫虽以齐晋之强大不能过问此无他形势使也然中国朝贡之邦有定期者六曰朝鲜曰琉球曰越南曰缅甸曰暹罗曰南掌朝鲜琉球最恭顺越南次之其余三国不过羁縻勿绝而已往者英人自印度入缅割其西南边要地近因国中多故失好于英有日蹙百里之虞暹罗国势稍完近亦亲慕西人用其政俗且绝中国朝贡南掌介暹缅之间东西交迫蚕食过半若存若亡此三国者中国既不能护之以力又不能服之以威宜以度外置之止其贡使彼有急难亦勿与知但严修吾边备而已至如朝鲜襟带海表屏障中原无朝鲜则辽水东西皆将受警越南毘连两粤孱弱巳甚屡为寇所扰非授以偏师不足以固吾边圉琉球为日本所废中国虽争之无益然又未可默默也三者必皆有以处之窃谓救琉球之患宜待其变去越南之患宜审其机防朝鲜之患宜变其习夫琉球弹丸小岛逼近日本其不能托庇中国势也中国受其朝贡本至微薄不必因此兴兵构怨亦势也然日本无故废灭琉球国人之清议不与者半主其谋者萨摩人耳彼遣兵设官劳费不赀而琉球地极硗瘠固毫无所得中国宜明示不贪朝贡之意留余地以自处兼诘其灭人宗社之故仗大义以执言仍于自治自强之道实力整顿亦即张我虚声仿日本兵船来游之意常选船游历东洋以习海道彼初得琉球屯兵弹压坐耗巨费又冒不韪之名国人之惎萨党者必起而议其后度彼不能无悔俟其悔而图之或遣大臣往议隐予以转圜之机则事易决也故曰宜待其变若夫越南为法人所侵削失地六省虽与法人立约议和而国势陵夷殆难复振李扬才窥其可[侮](悔)从而生心纠数千之党徘徊边外睢盰窜伏谅不过草窃之辈起枭雄之才然越南军久疲不练贼既陷踞数城有趋逼东京之势前者中国发兵万余由桂林出镇南关逾二千里出关追贼复千余里道远兵多馈餫难继贼复据险不战以老我师设稍有不利损威非浅为今之计不必临以宿将重兵也宜简精锐三四千人选资望稍轻而知兵者率之以扼贼后相机进剿别遣兵轮船一二号载精卒千余往护越南之东京东京为通商巨埠江海深通往来得忽之机粮械有转运之便彼既虑我之夹击又未测我军多寡其众必闻风惊散斯时进止机宜仍用越南人为向导越南人心既固自可扼守城隘以绝其粮招谕土寇以孤其党联络民练以布其势彼进退失据必可成擒所谓出奇制胜者也故曰宜审其机若夫朝鲜幅员之广非不足与日本相埒无如僻在东海颛颛自守日即贫弱俄罗斯环其北日本逼其南并思观衅而动彼必不能御也议者咸谓宜劝朝鲜与西洋诸国立约通商俄倭有事于朝鲜西人忌其吞并且碍于商务也必起而助之此诚牵制之良策也然朝鲜风气未开劝之必不肯听就令见听而彼与诸国相处固应必不合宜事变滋多是引敌入室也今欲使朝鲜善于择交必先扩其闻见按朝鲜有遣生徒入国子监读书之例宜选其聪者调入同文馆课以洋学数年之后咨回本国随才录用中国所刊条约公法及译刻洋学诸书酌颁若干部于其国渐摩既久庶使自知孤立之形亦渐求保邦之略此说虽若迂缓而实治本之图也故曰宜变其习夫如是则琉球越南已然之患有以救之朝鲜未然之患有以防之字小之道不外乎此其余力所不能及者宜于无事时早为之计不为之计恐又有如琉球之事也或曰万一琉球复国中国将仍以藩服待之乎曰中国之不能保琉球地势限之也即幸而复国亦必设变通之法俾可持久否则中国以朝贡之虚名动受制于日本也而今则尚未遑议此也

　　与英外部商定派员会立坎巨提头目疏壬辰　　　
薛福成

奏为坎巨提回部被英兵攻击逐其头目迭与英外部商议由中国派员会同英员封立新酋以全两属体统计可期妥结恭折密陈仰祈　　圣鉴事窃臣查中国回疆之外向有羁縻各回部远慕声教列为屏藩虽未设官而正朔是颁或虽未入贡而奉命维谨稽之西域图志知入城边外尚多属地即同治初年湖北所刻一统舆志实以康熙乾隆内府舆图为蓝本臣尝观一统图所详疆域参以时宪书所颁地名则昔年中国所属之回部实已可得其梗概惟自咸丰同治年间中国内寇不靖未遑远略俄国既以兵力吞并浩罕布鲁特哈萨克布哈尔诸回部扩地不下数千里而巴达克山鲁善什克南瓦罕诸小部则皆服属于阿富汗迩来阿富汗为英属国英之大势骎骎由印度北向有与俄国争雄之意而中国西边之外遂日以多事即如坎巨提一部近喀什噶尔南界在葱岭以南厥地纵横数百里户口约近万人岁贡中国沙金一两五钱例赏大缎两端近年属回之入贡中国者祗此一部即新疆识之干竺特一统舆图及时宪书之喀楚特同音而异译也但不知何时又服于克什弥尔亦岁有贡献而克什弥尔今亦为英之属国是以英之印度总督岁贴坎巨提经费以助彼整理防务为名实隐收其内政之权去年夏秋间坎巨提已有赴喀什噶尔告急之举则以英人筑一台俯临坎境也臣于本年正二月间承总理各国事务衙门之电信以英兵侵坎巨提该头目连战不胜率其逃众诣卡外求援属臣以起衅情节诘英外部臣询知英兵修筑一路直贯坎境北抵兴都哥士大山意在扼此隘口以杜俄众南侵而保印度门户该头目兴师拦阻为英兵所击败其所居之棍杂城亦被英兵占据臣与英相兼外部尚书沙力斯伯里晤商两次据称并无灭坎之意亦无阻坎入贡中国之意祗因坎酋罪恶甚多轻慢英官不得不示惩儆等语臣与总理衙门往返电商妥筹办法因坎酋声名素劣势难必使复位该部既系两属之国与专属中国者又稍不同祗可酌就外部之辞与之理论外部语言闪烁其初次存坎之说既甚游移而必欲据坎之心则甚坚韧幸而[窥彼](之以)隐情颇以俄焰方张亟思联络中国不欲敛怨树敌臣得就此设法磋磨而英廷措注东方事务动须俟印度总督议复核办最后称选得旧酋之弟摩韩美德拏皇可为坎巨提头目拟请中国派员会同英员行封立之礼已由总督衙门电告新疆巡抚选派妥员前往臣与外部商订仪节华员英员共为一班克什弥尔系英属国该员位次应稍居后行礼之期初订在闰六月二十三日现展七月二十五日祗领届时彼此和衷妥办即可蒇事此与英廷商办选立坎酋之原委也臣惟数十年来西洋诸国日肆东封俄辟珲春英守香港其初皆系中国之地彼族知我中国疆土广远向不计较尺寸尤不力争藩属乘间抵隙竞生无餍之谋于是日本灭琉球法人取越南英人翦缅甸相率效尤竟无底止甚至有觊我朝鲜睨我台湾者亦事势使然也英人之经营坎巨提殆非一日此次乘衅而动彼谓蕞尔部落中国必度外置之迨臣承总理衙门指示龂龂与争稍出英人意料之外彼既以立酋为转圜我即可藉保小为退步虽选酋之柄隐属于英然既稍争回体制俾各国知两属小部中国尚不肯舍弃已稍变琉球越缅之前规似于大局不无裨益且俄法诸大邦见中英交谊如是亲睦亦当稍戢其嚣陵之气矣除详细情形暨问答节略已节次寄呈总理衙门外所有中英两国会立坎巨提头目计可期妥结缘由理合恭折密陈伏乞皇上圣鉴训示谨　奏

　　逆酋窜入俄境该国允严禁锢疏　　　
曾纪泽

奏为逆酋白彦虎等窜入俄国境内一案现接该国外部覆文允为严加禁锢恭折驰陈仰祈　圣鉴事窃臣于光绪七年六月二十五日承准总理各国事务衙门咨开光绪七年四月十七日奉　上谕刘锦棠奏首逆逋诛请饬使臣向俄理论解送惩办一折刘锦棠以曾纪泽巳与俄国另立新约白逆等如何交出未闻议及急应执约理论不可置之度外等语白彦虎一事前于二月间据曾纪泽电寄总理各国事务衙门询及办法当以此事自须论及应否即议或俟换约后再议由曾纪泽审量办理经该衙门由电报传旨寄覆曾纪泽接奉此旨当能相度机宜妥为筹办俟曾纪泽奏到时再行谕知刘锦棠遵照钦此恭录　谕旨钞录原奏咨行钦遵到臣臣于七月二十八日照会俄国外部令其按照成约将该逆犯等刻日交还并于闰七月初三日附片陈　奏声明俟接该国确实覆文再行据实覆奏请　旨定夺兹接该国外部覆称白彦虎等犯系属公罪不在条约所载之列虽该犯所为之事本国亦深恶之然不得不认各国容留公罪之例惟本国亦不得不认其责成设法防范以杜越界谋为不轨情事是以本国饬将白彦虎禁锢于距离中国边界较远之地严加管束如此办理谅贵国　国家洞悉原委必以为然而本国设此严防免致白彦虎等再滋事端系为安谧中国边疆起见务望鉴察此情当必惬意等语照覆前来臣前于本年七月初间未经赴俄换约之先曾经函告总理衙门声明西洋公例于寻常命盗各犯立有条约者莫不互相交还独于称兵之逆首则以公罪目之谓称乱者众为之首者非一人之私故各国从无交还之事再四思维于索还白逆等犯不敢谓遽有把握嗣接该衙门函覆以西洋既有此公例诚恐难与争辩但期真能禁锢永不令为我边患等语此次俄国外部照覆与总理衙门所论情势尚属相同应否请旨饬下督办新疆军务大臣刘锦棠等将此案作为了结之处伏候　圣裁除将俄国外部照会译汉钞稿咨呈总理各国事务衙门查核外谨恭折驰[陈]伏乞　皇太后　皇上圣鉴训示施行谨奏

　　中西敦睦策　　　
殷之辂

窃以敦睦之道祇须为小人讲不必为君子勖而策敦睦者则固为君子策非为小人策也何则盖小人尚势其与人交善皆本于利势之所熏虽极相好亦不得谓之敦睦故朝玉帛而夕干戈者有之始胶漆而终鱼肉者有之君子尚理其善与人交一准以情理之所宜虽小有言亦无非欲全敦睦故礼让再三而不为卑屈兵戎相见而不为欺陵使斯世而尽君子乎则敦睦何必策惟斯世不尽君子而欲其永敦睦谊断非无策而能然试以此孑身处世与邻里乡党交欲求相安于敦睦且不可以无策凡邦交乎今中西之交乎中西之交从古未有之局也言文迥异风俗各殊向之远隔重洋者今皆近若比通商数十年来虽亦式好无尤而龃龉处正复不少岂中国于敦睦之道有未尽耶而中国则固事事克己怀保远人视子民有过之即如各处民教相争及商务涉讼等案莫不抑民而恤远尽法以惩如愿以偿是志存敦睦者莫中国若也既已志存敦睦何至尚有龃龉岂西国于敦睦之道不甚重耶而西国则固事事秉公不轻用武设有两国争持不下各国必出而劝改俾仍底和且不独同洲如此即事在异洲亦然往年中法之役刻下中东之事皆经欧西诸大国与闻其间力劝行成虽日本有心肇衅甘冒不韪以致事终决裂而诸大国之盛意则诚可嘉也是西国之于敦睦尤能力全其大更何龃龉之有哉然而中西交涉犹不免小有龃龉其故安在敦睦之道则有余而敦睦之策未尽善也试为借箸筹之顷论君子小人非分指两国而言无论何国不能尽君子亦不能尽小人惟道消长用有升降则政俗因之而异乃有若国君子[若国](有防)小人之辨以其尚理尚势相悬甚远也夫尚理原胜于尚势而有时尚理者每为尚势者所屈于是有为解嘲之言曰受屈者常在天道好还我则仍尚理以俟之有为愤激之言曰当理不如尚势弱肉强食我惟修武以制之是二者皆偏也争机愈伏而愈深其发必甚乌足以保敦睦然则理势并尚如何曰几矣可以立矣与国之交亦可久相睦矣而以云乎敦则犹未也尚理而深造乎理之微尚势而转忘乎势之俾理与势浑成一贯夫然后万国和同争端悉泯中西敦睦复何待言所谓深造理之微者事无巨细理所应为者无不为为之而未当弗措也理所宜革者无不革革之而未尽弗措也法之敝者理宜变则变之毋事因循法之善者理宜仿之则仿之毋袭皮毛为上者理宜尽心民事毋使有一夫之不获为民者理宜奉君事上毋使有一艺之不精如是则上下一心君民一体财用足而人才兴武备充而文治盛纵府库无藏而富莫与京兵额无多而强无与敌凡若此者初不过循理而行未尝言势而势早根于理而以生以盛矣所谓理与势浑成一贯者是也至此而起视外交无论君子小人其与我敦睦当复如何

　　论中外交接其联络维持之法究应如何办理　　　
李提摩太

试即联络维持之法论之第欲言其法当先考其国之所由来而始可与言法也按中国居亚细亚之东最大之国也其天时之和地土之腴出产之盛人数之多敻乎莫尚矣然在天下又最弱最贫之国也英国未立国之前中原已称大国又莫古于中国也中国之地大于英之本国三十倍有奇中国民数多于英之民数十倍其地土出产更非英国所能同日语矣但中国如此之大而且佳而英之富强较中国最大之时而更大何哉天下无一海道无一国都无英人也其权柄已行于普天之下其统辖之民与中国相埒以英之本国进出货物而论值银三千兆圆二十年来英国生意之大驾乎欧洲各国之上矣若中国不过二百兆员是英通商银数大于中国十五倍以英国中国人数核之英国每人派洋八十四元中国每人派洋五角五分耳再以美国比之夫美国最新之国仅满百年者也其民数仅四十兆而进出货值银已有中国六倍中国民数多于美国九倍以中国美国民数核之美国每人派洋二十五元中国每人派洋五角五分此特就通商一事言之推之他事亦莫不然以西人而观中国似不当如是也无怪西人因通商来华皆以为奇异而欲查明何故矣兹查得与外国相反之处有大故一焉外国视古昔如孩提视今时如成人中国以古初为无加以今时为不及故西国有盛而无衰中国每颓而不振西国万事争先不甘落后中国墨守成规不知善变此弱与贫所由来也不知泥古转以病今今之时势何如当审时度势而为之超乎古之上合乎今之时此识时务者为俊杰也然居今而反古之道行之太骤人将有议其非者必也从容不迫思得善法而徐徐更之既不骇人之听闻复可新人之耳目斯为善变之法矣惟是所变者法也而于孝弟忠信礼义廉耻诸大端仍万世而不易也人又何疑乎且即以忠字而论设如有叛逆当前以弓箭杀贼而不克以鎗炮灭贼而易平同一忠也不得谓弓箭杀贼为忠鎗炮灭贼非忠也又如农家者流以旧法耕田而所获无多易以新法而收成倍蓗法虽变而耕者不变然所收之五谷多寡悬殊矣此必当改变之法急宜改之可以成事否则败矣夫天生民而立之君君民一体上下宜通也倘君处深宫民处草野不相联络以致国贫民弱所中饱者惟居官人耳官一中饱上下交困如身不能使臂臂不能使指何以为国乎是君与民与臣当熟思上下相联之要法可也昔罗马国有一相臣设一寓言可引证焉一日手足会盟谓肚腹无能而饱食终日以后吾等当跷足敛手不必为肚腹作马牛也甫经数日手足皆软弱不堪而肚腹犹是也因而悟曰手足腹当视同一体不可一日相离者也如曰君自君民自民民无多求所求者丰衣足食与太平无事已耳信斯言也则君与民分而国有不危者哉此泰西各国所为有公议堂之设也而究未知中国能行否也即或君臣民能联络矣可望其能强矣而弭内患而御外侮又自有法也盖外侮多由于内患未平耳内患能平外侮何自而生[如]台湾云南二事内地不生莠民日本与英国万无可乘之隙也以是知　朝廷准与西国立约通商传谕臣民保护西人　朝廷之意非不甚美而通商大臣之外凡各省内地官民未尽周知每遇西人疾之如仇而欲害之以为有功于国而不知国也实甚若云上谕传之未广民人多事不当专责之民此又西国新报之法为最善矣西国新报由省而府而县[大小]文武官员以及乡镇商民无一不观凡国家出一令行一事必登新报民人一见新报遵奉无违此内患不生外侮不来之美法矣中国无多新报故知去朝廷之命令者少也但新报虽少而能逐日所发之京报遍示乡闾乡民可见而知之即或十人之中有梗化者两人其有知识之八人必从而劝导之则无知者有知而不至贻害国家矣倘使国人皆服而边境有逆命之民此弹压之兵所不可少也

或谓兵即强国之法乎非也兵不过强国之法之一端耳夫设兵有二法一曰巡兵一曰战兵有巡兵则道途之小事可平有战兵则国中之大难可削巡兵地方官养之战兵国家之养所谓兵者非徒穿号衣扎营盘成摆队耀外观已也必舍弓箭刀矛而易新法之枪炮以耀武疆场也然又非徒夸枪炮之新必熟于操演精于攻战不令民畏而使敌怯遵军令齐步伐可战可守而又必有韬略明之大帅善为约束而教导之斯谓之兵否则闲人焉耳或既有精明之大帅平时操练战兵而此省若干营遇有不测作速调兵而兵行迟滞被害之处已不可问是有兵如无兵然则遍地皆养兵乎而兵饷又难继矣即以哈密与喀什噶尔而论东西相距至少六千里按站行走将行百日兵已疲惫为之奈何此又西国铁路之法为最善矣中国如有铁路五六日可到也中国兵丁近来俱学西法购洋枪置洋炮以为有备无患而不知仅学[至]半途也铁路行军尚未梦见不真徒费心思军饷乎昔年德法构兵其德能胜法者非德兵果精也在铁路行兵之神速耳如无铁路行军非但兵易落后即药弹糗粮亦易不继兵丁枵腹势必退而就食而军事危矣泰西各国筑造铁路岂无因哉且今之俄国精于造铁路者[也]探定程途由极西之地起至与中国交界之处止倘欲用兵两礼拜可到也中国行兵而无铁路最快一月至迟三月鞭长莫及而俄兵已入境矣不更观英国又欲于印度造铁路至云南边界乎若由印度行兵三五日可到也危乎不危中国于此尚可置铁路之法于不问耶其造铁路之法以京都为总汇之区分出支路通连十八省省省相连斯为要较之以银洋置办鎗炮药弹等物有事之秋固属要物无事之日置之无用而铁路则不然有事于兵家最利无事为通商快捷方式无穷之利由此而生以上乃论陆路之兵法也若夫中国滨海之省多矣炮船又何可少乎大而铁甲小而轮船等船皆足以资扞而壮国威也但中国有造船造炮之局矣有买船买炮之举矣而驶船者不得其法放炮者不知其法虽有好船好炮行至海特为他人作嫁耳不但此也搁浅之虞亦宜考究如天津吴淞等口若非开深炮船难以出入岂法之善哉其它有关于军事者则电报事也譬之救火者高建一楼置大钟于上一遇火警击钟几下即知某处火灾趋而往救之易事也火患尚宜如此用兵大事乎何能建楼鸣钟而令通国皆闻耶此又西国电报之法为最善矣电报瞬息千里神妙难言中国[文报]以千里马传递为最速较之电报相去天渊矣夫电报尤速于铁路也如某处兵兴仓猝由铁路传信或历两礼拜而后知即由铁路行兵亦必历两礼拜而后至如此往返已一月矣若用电报顷刻即知旋即调兵由铁路驰往甚速也现在电线由中国通连外国有两条焉紧急信息五万里之遥往返祗须一日耳况电报亦非特利于行军也即平时递传文书以及货价行情甚为有益岂可再缓乎普天下铁路电报所在皆有仅余一大国求办非中国而何然中国欲办此炮船铁路电报诸大政甚非易事当此库支绌除关税厘金而外别无他可筹以国家有限之财办此炮船铁路电报诸大政愈办而愈穷也是非急于谋富不可

　　伦敦致丁雨生中丞　　　
曾纪泽

二月八日接诵腊八日手书具审两肃芜已尘青览日本垂涎台湾果从琉球入手公之言中天下之不幸也犹冀廊庙之上及早筹之无令彼族狡计遂得尽逞所谓亡羊补牢尚不为迟吾华清流士大夫高论唐虞商周糟粕之遗而忽肘腋腹心之患究其弊不独无益实足贻患事机挫壮健之躯以成羸之疾此其咎不全在读书酸子亦当事者惮于缔构怯于肩任有以酿之纪泽自履欧洲目远人政教之有绪富强之有本艳羡之极愤懑随之然引商刻羽杂以流征属而和者几人祇能向深山穷谷中一唱三叹焉耳连旬心绪尤恶缘正月二十三日得译署电报谓崇地山所订约章中外臣工并谓窒碍难行派纪泽使俄再行商议夫全权大臣与一国帝王面订之件忽欲翻异施之至弱极小之邦然且未肯帖然顺从以俄之强大理所不能折势所不能诎者乎刻下函牍未至不知其详不审所任之事是否犹可措手纪泽所惧者入其境而见轻直无术以自列于公使之班无论商议事件之龃龉也总署有总署意见京官有京官意见左帅有左帅意见俄人有俄人意见纪泽纵有画策于无可着棋之局觅一劫路其奈意见纷歧道旁筑室助成者鲜而足毁者多盖不蹈地山覆辙不止也地山固太怯弱又牵于私家之事回华太急近于专擅与言路以口实然全权大臣处事一有不当即重谴丑诋无所不至嗣后使臣在外者更何能开口议事此亦言事者不顾一面不顾后难之过也纪泽有两事与时贤所论相反者或论重惩使臣所以明告俄人以使者之所订非华人之本意则改之易愚以为惩使愈重则辱俄愈甚改约愈难将有所求而故激怒之所求其能获耶或论俄多内乱其君臣不暇与我为难愚见则以为俄之内乱缘地瘠民贫无业亡命者众也俄之君臣常喜边陲有事藉征战之役以消纳思乱之民左相以前事得手遂欲轻为戎首亦一隅之见未尝统筹全局耳总之毁约亦非译署本意特为言路所迫而纪泽适承其累耳

　　论加税　　　
梁启超

今之谈洋务者不曰联俄拒英则曰联英拒俄中日之役英人袖手而俄仗义执言迫使日本还我辽东此前说之所由来也英人之官于中国者商于中国者传教于中国者日日发论日日著书与夫英文各报之翻成中国文者其言皆曰天下仁义之国莫若英国亲中国爱中国欲保全中国者莫若英国中国人习闻之而轻信之以为是实亲我爱我欲保全我此后说之所由来也偿议定国用困蹙乃以上相持节聘列国修好之外兼及议加税则一事改值百抽五为值百抽十此议若行每年入可增千余万论者以为欧洲诸国与我交谊甚睦得我之利益亦已甚多其顾全商务之心亦甚重未必区区者而不余也而果也请于俄俄诺之请于德法德法诺之向之论者以为事垂成矣而不意沙侯之一言梗全议也当俄之诺也非有爱于我也中国之商务俄不过二百分之一而所认中国一千六百万磅之国债以关税为质其愿中国税入之多固宜也当德法之诺也亦非有爱于我也彼固灼知英人之必不我许则何乐而不以此市恩于我而索我以他种之权利也英之不我许也亦不必遽然示我以无望也外部则言权在商会商会则言权在上海商民明知我之无他权力无他言论以与彼相持也是故税而不加固为害也税而能加亦未见其为利也何也彼以千余万之入示德于我而我宁能无以为报也由斯以谈人之亲我爱我欲保全我也如何矣吾闻之公法家之言曰凡世界之内名之为国者无论为强大为弱小为自主为藩属无不有自定税则之权或收或免或加或减皆本国议定之而他国遵行他国或苦其所加过重祇能饬令商人不运不售而不能阻人国使不加祇能倍加我国运售彼国之入口货税以苦我而不能因我之加税而以兵力相见此地球万国之所同也是故约章与税则两者各不相蒙约章者两国之公权也税则者一国之私权也中国通商之始情形未熟英人阴谋以绐我盛气以我令将税则加载约章于是私权变为公权自主成为无主以致有今日之事人之亲我爱我欲保全我也又何如矣又闻日本当[通]商之始其不熟情形也与我同其见绐见而误载税则于约章也亦与我同而近岁与诸国换约税则自由无以异于他国而我今日者以小国所能自有之利权我乃低首下心求之于人而不可得人亦何厚于日本而薄于中国乎孟子曰祸福无不自己求之者不务自立而欲倚他人以为固则谓之求祸而已故有以联俄拒英之说进者吾请与之言波兰有以联英拒俄之说进者吾请与之言印度

　　交涉言
昔者匈牙利之豪杰割沙士尝怀雄志欲挽回国运于既倒及事败露逃于土耳其俄皇尼歌拉斯谓其破欧洲之和局将拘捕之加以刑辟美国政治家乃尔也儿委不士把儿毅然扬言曰君主专制虽有压力究不若公法之力也如邦国交际公法是已抑俄皇既订盟谓与文明列邦同守万国交际公法之义今若捕匈牙利民国而戮之俄皇亦知犯公法之义否天下耳目所属列国当有指摘俄皇之所为者此等正义之言足震动列国之间俄皇畏缩遂不敢加刑于匈人矣昔中日构难之初日本浪速战舰复在朝鲜之海击沈英商高升轮船英国舆论沸腾谓宜责日本赔而英政府尝告于日本星使情形颇大将启纷争当此之时公法学家和兰得氏尝撰文寄泰晤士报云高升轮船搭华兵将至朝鲜此时虽未有宣战之布告以实际而论则已开交战之端矣故为日本战舰者有责问之利权高升轮船不遵公法击而沈之固其所也故以公法学论之日本一举一动实不可非议焉于是纷纷众论一时顿息是皆公法之议所以能抑暴君之虐而制无知之民亦可以见其力之至大矣

抑所谓邦国交际公法者创始于何时乎曰当第七世纪之初文明渐兴基督教士首倡人类同胞之宗旨而方直平衡以讨究罗马法之意义故沙梨景自里我罗士亚斯等诸家斟酌万国之准绳刱定万国公法之大本尔来星移物换或改革修补以至今日而为万国之准绳虽不同一国法律可直行刑罚也然天下共视为重大之律若一国有悖公法行事者则万国将鸣鼓而攻之今之称公法为空文者殆狂人之言耳然时人动辄谓万国公法本行于奉基督教之国耳不奉基督教之国即未可辄行呜呼是何荒谬之[甚](盛)也抑邦国交际公法者其章程条例本非国家所定而其言则理法也理法千岁而不变则公法之理何往而不可行哉但国有文野之分此公法即为文明之理法也则欲行之蛮貊之国也难矣哉盖非不可行也不能行也譬犹北道之极南岛之濒已属我境土然民智未开则不可一律施法于此等土番也国家非不欲一律施法而实有所未能也故若以公法为具文不足学则是自好贬抑而入蛮野之境者矣虽然所谓基督教国亦往往有不准公法行于异教之国而恬然不顾者意虽乘彼野蛮为奇货可居以逞其私欲之所致而其藉为口实者则云彼等野蛮未可施以公法之义也故谓奉基督教之国乃可行所言未必称实亦不过藉以别文野之语耳然则异教之国所以往往为欧洲所压抑而受屈辱者实由于不通邦国交际公法之大义也世人视邦国交际公法不甚重大往往忽岂非可叹乎是吾人宜亟讲究此学而不能自已也论邦国交际公法学

中英所议缅甸边界条约内载有准开西江通商及因中国违背现行之条约议订索偿各条尚未签字该边界条约中国总署情愿签字乃驻京法国公使从中阻挠并以既开西江通商或有碍法国利益请中国准其在广东广西等省建筑铁路藉扺所失此请中国尚未允准等语电音所述果确则法使之作为如此我虽怒形于色当亦为人所见谅法使办法与理交涉殊不合宜法人如愿借端图利彼之行为殆亦有益于其国人欤而我之忍耐已至无可再忍耐之地步矣我之索求缘中国之背约而中国之背约实由法国公使强逼之使然也中国受逼于人致违约章议论多时二国始得订定各乃较弱一国指中国言又为造事之人指法国言阻止照所订条施行此事自法国观之固觉诩然自得而路透访事人所报果确实非英政府所能忍耐者也英与中国已议订条决不容他国从中干预法国此举有或谓中国所深愿者果尔则中国岂不真瞽已哉噫欧洲各国凡与中国有交涉者闻西江弛禁之事必以此为当今之急应为各国所窃幸其如格劳伯爵及拉希雷乃及窦梦得漠尔兰及班脱诺脱诸君四人皆法国执政大臣在位执政之时与今迥然不同何虽然时势或未尝变迁而当道之人已经屡易然则非因人异而办法亦不同乎论中英法三国交涉

泰晤士报云驻俄京通信者论中俄关系曰西伯利亚铁路与中部亚细亚铁路相会以联络鄂穆斯克及土耳其斯坦之间应不甚悠久也俄国雄志郁勃经营铁路于东方又将敷设于波斯夫铁路纵横欲乘便捷以蚕食四方是俄国新政策所在也就华人而论宜亟注目者莫若满洲之野此地为清朝陵寝所在中国最严禁备虽以俄勇士未离那乌士机之冒险而尝率可萨克骑兵横行蒙古之野分派俄皇画像于沿道士民以收拾人心然未尝能插一足于满洲也千八百五十八年所订之爱珲条约实准俄国贸易家有来往松花江之权矣然俄人未敢行此利权如千八百六十一年俄人且波他阿赫付者始开行该江为中国官长虐杀于参令中日未战以前未尝有一艘俄船能航江上俄人之畏怖中国如此迨经中日一役将渐谋不利于中国以为机有可乘遂请中国明与俄船以通航松花江之权俄驻北京公使喀西尼直发电于在[黑龙地方领事令]黑龙江轮船公司开行轮船溯该江而抵齐齐哈尔中国官员优待焉而俄国外交之术善收其效尔来博取奇利于外交之间不一而足遂至西伯利亚铁路横断满洲之野长九百五十英里云论中俄关系

昨闻俄国得于有事之日据用旅顺口大连湾胶州湾等之权于中国久在疑似之间论者亦似以为可信之事西伯利亚铁路未成俄国经营亦未为全备而订此条约以招日本愤恚实非俄国之得策也且索还辽东之役其干涉者不独俄国法德亦实与有功即英亦为中国保护扬子江岸一带地矣然则此等诸国岂默许独收其利哉故去岁二月始有胶州湾将归俄手之说外人即论云当订为公开之港何则山东省公开埠头唯有一台耳然地势险峻与内地隔绝距省中都会之地颇远故贸易之利甚鲜胶州湾虽浅而颇广且无风浪之险济南府在指臂之间交通贸易之利甚饶则以此湾为公开埠头实其宜也至于俄国亚细亚铁路之举吾不敢过责俄亦不暇深警中国唯吾人见俄之贫弱犹且能为此举岂不知当所自戒乎噫彼俄筑路五千英里在荒碛未见利之地而英则称印度加拉地铁路一千英里无大利将停止其兴筑抑何心也亦可以自省矣英报论中俄大势

俄人注目于亚洲大陆最致力于西伯利亚一带兴利殖民而其发达之速殆出意料之外其于外交军事通商贸易甚有关系日人皆不解而其实非鲜也夫世人闻西伯利亚之名每以为千里荒野寒风凛烈雪满目之境恐生民不能住焉岂知额尔古纳河畔一带如黑龙大谷如阿尔巴堇如中部亚洲高原均足为一大殖民地俄国近时政策实在开西伯利亚之富源其农产物与矿产物采取者甚伙唯道路险恶多不利便故稍有阻碍耳若一旦交通之便大开来往被其益利则西伯利亚一带地变作人烟繁盛之要衢可操券焉今俄人方经营一大铁路及其落成则自俄京抵亚洲东洋之面须两礼拜而足矣是缩短东西之远地变之最盛者矣唯其变之甚则于军事外交通商贸易亦作一大变局而至西伯利亚之野与日本之海面更有变之愈甚者也陆上作东西之联络交通经由中部亚洲而出中国扬子江畔为第一好路若中国谋出此而兴筑铁路则不独中国之利天下亦将享受其便也虽然我中国政情恐不能用此策假令有作若此计划者亦恐未必成功也苟中国不思及此则西伯利亚铁路独永为联络东西之第一捷路以擅其利也俄国铁路关系于东西两洋各种事情如此则中国日本之与俄国增加交涉密迩之事应莫大焉于是两国政治军务以至贸易商务必豫计得失如彼我之势当树立其根基例之贸易一事不啻于欧洲东西之行旅货物为一大便利而于一方则疏通西伯利亚之富源并增进其富力又于一方则日本为太平洋贸易中枢犹英在太平洋面为新旧二大陆要冲也西人称美洲为新大陆欧洲为旧大陆时局至此则日本欲不变其面目岂可得哉虽然当中日之役和局将成时俄有忌心卒然干涉两国之间招日人之怨恨亦非鲜少日本政府虽不介怀而日本国民已痛愤入骨矣虽由日本政府外交之羸败乎抑亦俄国好损日人之意气乎然则于第二十世纪亚细亚洲局面宜注目者将在何方乎为日人者亦可以知所自处焉论西伯利亚将来大局

俄国官报论黑龙江省之前程曰我俄东境未能开拓百般事业未悉兴始如工业贸易亦未有端绪此吾所以常忧念不置也其故何在曰以工业贸易所需资本颇饶富也曰货物运费过昂也曰通币甚也曰专门营业者少也曰居民有专门智识者少也曰劳工不足也职此之故所由阻挠其工业贸易未之兴盛也若夫异日能百废具举则其兴盛亦必易易耳然则宜讲究补其不足以图发达之道实为今之急务矣请详论之黑龙江地方资本之未饶亦洵不得已也何则其道路则险恶也其生产货物之地则远隔在数十里之外也运至市场则销许多时日也商贾买卖信义未明故假借不能自由夫以交通不便遂使货物之运费高腾商贾买卖信义未明遂使赀本不能通流彼寡有学识者虽在未开之地习为常然是亦吾人所忧念也抑西伯利亚铁路最便于黑龙江地方并为欧亚二洲之利益足以资此地工业贸易之繁盛固无论已若赖铁路开通之后而拱手无所经营则岂能望此地之兴盛哉宜及今讲求铁路之利便而使工业贸易兴盛也其道维何曰排除各种阻碍是也不止此也宜讲交通发达之道而长进各种经营以副政府销巨万之货开创此大铁路之意当是之时吾人宜经营画策之业虽不一而足屈指数之开列如下一稽查该地方风土物宜广告于世人以资兴业家之三省二修理水路交通之利以便搬送货物三敦商贾之信使易于广通货财四明定裁判警察即巡捕房也制度而保护士民利权五兴业家以合宜之特权以寓奖励之意使兴业家奋起六使国中住工业之地者移居于此地以图增人工七设立专门技艺学校行是七者所以谋此地之开张也夫欲稽查风土之宜国家所设立之探险远征队及学会亦颇有力焉试详举之如千八百八十八年联成探讨山队以察南部乌苏哩之业近时为稽查铁路一带地质并黑龙江航路故联成远征队又大藏省简派博士洒保于黑龙地方考查设置关税之处并财务一切之宜又在千八百九十五年农商务首亦联成一团队以现任该省次官陆军中将匹多罗付为其长官考查筑铁路之处远探此地情形是等诸人于察该地方风土物宜实与有力焉然今犹有地方官所派之多种讨探队又有学会而颇裨益世人也抑谋工业贸易之兴盛待道路开通而后能收其效昭昭明矣不然则商务滞而不振器械可以兴地利者不能搬运生产之物不能散于四方于是资本亦不流通于四处商工之业必衰故[与](兴)商工业之进益相待者必道路也然尚有一焉扶掖诱导商工之业根源者是在守信制度也现今商工业实情全系在此间守信之厚薄则商关工务之盛衰故昔者故哥儿付男爵亦尝倡言此制亟宜设兴千八百九十三年于哈巴洛夫戛俄地名亦作伯利[为东部西伯利亚]所属卜里模尔斯克之会城在乌苏哩江与黑龙江会流处　按卜里模尔斯克即东海滨省会议尝论此意矣当时虽有此等制度而论其所实行亦不甚广也虽有帝国银行在哈巴洛夫戛设立支行及聂尔琛斯克即尼布楚今隶杂拜噶尔斯克有金银厂　按杂拜噶斯克译言跨拜噶尔湖省银行唯尔赫乌金斯克亦隶杂拜噶尔斯克有会场即上乌金斯克在乌达河入泄格河处银行等而帝国支行所在位置与此地商业枢要之所相距颇远信义所及亦不为广余两银行本系商立赀本不饶彼此每多不便以致赀财流行阻碍所以故哥儿付男爵有此议也现任黑龙江军务知事陆军中将得呵呼士基职就之后直建议于大藏省云宜设帝国银行支行于务位的倭司托克即海参崴隶卜里模尔斯克前报作乌港译者之省文唯尔赫乌金斯克及赤塔今为杂拜噶尔斯克之会城在阴噶达河上等地方且论贮财制度之利一在奖励中产以下人民知贮财为美事一在积小银致大赀以转用于紧要事业大藏大臣如德亦专赞此议及千八百九十三年底始开帝国银行支行于唯尔赫乌金斯克至九十四年并开始于务拉的倭斯托克及赤塔等又在此处邮政局施行贮财之制其数至四十余局之多矣近时又始兴中俄银行于上海设支行于日本中国各地使在务拉的倭斯托克帝国支行互相通办理财务此等银行之设即以为财务机关故该处人民见之喜色相告朝野尽致力于其间帮助总办创兴事业一旦开设伊始店前成市业务定繁盛千八百九十四年帝国银行在各地支行所办之数实已六千万留云虽然吾人得陇望蜀故犹希冀该银行日益扩充其务何则该银行支行办理事务权颇狭少当非常之时必不得不请命于本行故动辄迟缓愆其机会使兴业家有隔靴搔痒之叹是将来宜厘正之要务矣然近时银行业务亦大有更革如顷者发新令增扩支行办事之权特准使唯赫乌金斯克及赤塔两支行假银于大业家尔取其所采掘金块以为担保此等法度比旧时所常行虽实为一大进步然时属草创各地互相远隔财币流通未免迟缓当是之时欲仿文明之地所行成法假借银两而速其还期非策之得者也至其甚者则每值质押农家产物以假银于农民时每寄送邮信于本行必待其允许而后敢将银借出为是之故空费时日或至缓不济急苟如此则大负地方人民之望矣然则更使支行增扩其委任之权自定假银还期与延期等事以任其所行苟事宜敏急者则速发电音咄嗟立办使兴业家无遗憾矣判裁听讼之事亦与商工业大有关系今夫司法之纪纲不严肃保护人权物权之法视若等闲则民人安得保其赀产而安其堵哉苟如是而望商工业及各种事业盛兴岂可得哉不独各种事业不能兴必有乘机射利之徒乘机而起欲望殖产兴业家出亦不可复得焉故裁判之与警察并宜明其制度正其秩序以实行其事务则二者之裨补于商工及其余各种事业不待言已抑此地未全开拓譬犹在幼之时今欲振兴商工业于此地而渐导文明之域非有异常保护则不能奏效也凡人之始创事业必多失计故危惧之念易生踌躇逡巡不能发奋从事是为人类之常态故宜厚其保护除去此等弊端以鼓舞其勇而力行事业若创兴事业一旦得诱掖奖励以助成其志是为可尚耳苟欲成此端绪则宜付与特权于兴始有益之业者或免贡租或给与赀本而保护之或宽假法律命令任兴业者自为而不为牵制则其效绩必有显著者焉使一方之工艺兴盛则准外人兴业盖亦一策何则与其输进外国制造之品物不如使外人制造于此也盖制造必须劳工则我已得其工银矣制造所须各物必购诸本地则我并得其购物之赀矣则利益不已大乎苟如此则其制造各厂当应作为该地方之工业学校制造家即为教师而振兴地方工业裨益人民实非鲜少也如轮船业及在萨哈连采煤业政府既给与保护银又付与特权矣

又于在本处制造火柴家士窝罗福贩卖俄油之林多我廉商会制造罗纱供给囚徒衣服之幼肯是基等免除其应纳之公司税又于布拉郭悦式斯克法国照像业家得路儿路给与土地而不取其价是皆开保护兴业之端绪者矣吾极将来益扩张此事业也此地劳工甚寡且频年铁路工事方急故劳工等多从事于此随即移住此地之人为该工事所夺去已不复慭遗一人焉夫劳工之与工业必相待而不可离者也今则乏人如此故迩来招致中日韩各国工人以服诸种之劳者日盛一日然犹觉未足谓宜劝奖本国住工业盛大之地者而移住于此以致其力是为至要也今夫西伯利亚铁路贯通此荒野之日即欧亚缩短其地之时矣则东方亚洲外国来此贸易应改局面而与之最有关系者为中国贸易何则以中国多销工业制造品也且近时彼我交通之便大开船行淞花江亦已无呵禁然东方贸易不独中国则宜兴航海公司轮船定期开行中日韩三国以便来往交通又创兴商务代办公司于各国埠头以慧眼视商情使买主无遗憾是为切要也昔年曾严禁中日两国币以及洋银输进俄境自今以往即宜撤此陋制出入自由以便彼我贸易商务惟现有设海关于黑龙州议废今日关不征税之制则不得不请政府慎思其利害也此议始兴在千八百九十二年当时在本州岛军务知事之任男爵哥罗付将军痛论时势未可为谓赋课关税之极不利内阁会商遂止此议矣然当一旦铁路贯通之日则该地形势亦必一变无疑故大藏省以千八百九十四年五月请上谕以该省顾问博士也保荣为总办遣往东方以稽查宜设海关之地与东方财务之枢部及其复命政府乃选定委员更审查讨议窃谓欲使此地一带与本国一律设置税关以行画一之制固为经世之本务谁抱疑议于其间哉又有谕乎然宜于何时设置海关乎宜据何等方法以废关无征税之制乎是所宜猛省也以吾观是处现在情形欲本国税关之制仓皇急施于此地恐未见其可也何则黑龙州今日各种事物方开端绪耳故社会万事万物无或暂时静止日进之势顿改旧观前程茫茫未可骤测如黑龙江畔移民亦年年增多户口且该江畔属中国疆土采金业近时大有进境故其地已成一大都会往时寂寥无人之境今则为佳好市场他年铁路贯通则足以为外国贸易市场者必所在崛兴焉是监察国境之守亦更易也现政府虽论促可萨克民族移住于此处将来必有编制可萨克舰队于黑龙江之时若至此时则日后制度宜变更者亦甚多矣现时之趋势巳如是故设置税而期其完善非眼前之急务也然则缓其设置之期以待大铁路完成不亦可乎现自尼颗拉耶务斯克在黑龙江北口旧名庙尔及务拉的倭斯托足克所输进之酒类火柴石油及糖等咸抽关税棉茶亦然何尝效仿欧洲而设完善之关哉若一旦铁路完成亦未见宜速设税关之要纵令缓其设置亦未为迟也吾前既言沿海北部人烟稀薄道路险恶外国输进货物者实寡唯有茶耳其数一年约一万四千箱而搬送之者全赖商队也些些少之茶不抽税而过关亦未必有害以其无税入关有兴盛交通之利又足使该地方劳工得其工银也故若速立抽税之法而增入国库则于一方又有所失也如萨如连岛即库页岛亦未宜以设置税关为要也何则此地本移徙囚徒而为殖民之计则其地情形及土民性质并行政财务等殆别有天地矣其它如境土险峻之处亦都类是现如中俄境上两国人民往来或采樵或放牧以交换有无若一旦立关以禁制之则奈其迁徙何哉至境上无人亦未可知也故铁路未完成则未可更改税关之制唯于二一既盛之埠港备立制度以警戒监察其境上是为握要耳抑论此所关系极为广大更有事关于中国者三满洲输出货物无税曰通恰克图之道路曰中俄条约所定之境上贸易无税等件皆是也夫越我俄境输出货物于满洲内地而不抽税本属可喜何则贸易兴盛则使该地人民益众原非少而尤以航业铁路为最若设税关于此地则妨碍贸易必不利于此地也不止不宜设置税关宜更立保护之法如设立栈房于输出货物之要衢以便于藏货是已蒙古通路本为茶商贸易之要路来往必经由是处此路非一朝夕而成积年之效始得此矣则又为施行威信于蒙古之一要路也若设税关以致茶业衰微固吾人所不取也中俄境上贸易非复昔年之比而今也中俄订约条人民违背亦甚多矣近年以来满人侵境恶疫流行为吾人之害不少故于境上宜严守备如南部乌苏哩地方中人往来耕牧如是不已则不可不阻遏之也夫中国商人在我俄境颇为放肆我国法令蔑视不从是正似享受特权者中国政府亦不重视此地通商条约住境上之民不以实行该条约为利害之要至其甚者则正似未尝有该条约之定章苟如是则越境出五十里之外而深入内地不以为怪也然则宜速即改订中俄条约以明彼我财务之交涉并定国计之章程为要耳由是观之大铁路之贯通与税关之设置使黑龙州财务错錝繁盛矣意者百般事物亦将大变也故政府须常致意于财务之间慧眼视其实情斟酌事态之变迁以置处于其间是为至要也若夫中日韩诸国之情势尤宜夙夜注目莫失其机勇敢果断以期不乖政策耳苟欲服膺此等要而举其实效须设一大公署而为之处办然后锐意专心经营惨淡可以大成东方之经纶也论黑龙江省将来大局 
 
　 
卷四十五　兵政一海防一

　　敬陈海防疏　　　
李元度

奏为敬陈海防事宜仰恳　饬议施行以张　国势事窃维时局艰难海防多故幸仗　天威远被鲸浪粗平藉得与民休息然正宜及时明政力图发奋自强纵外洋能永遵条约而筹兵筹饷之计总宜及早议行盖战守愈讲而愈精才力愈用而愈出合中国之物力人材断无不敌外国之理但宜未雨绸缪庶免临渴掘井臣不揣冒昧谨拟筹饷之策十筹防之策十敬为　皇太后　皇上密陈之

　　筹饷之策

一曰漕运三代以上有贡道而无漕运禹贡纳秷纳粟米不出五百里周礼九贡九赋未闻转侯国之粟以赡王畿也秦攻匈奴飞刍挽粟率以三十锺而致一石汉高转关东粟以给中都岁不过数十万石武帝灭朝鲜击匈奴转运甚远率十余锺致一石是漕务因军务而起未闻官俸民食皆仰给于遐方也唐初漕运岁不过二十万石其后兵日多漕米亦日多裴耀卿刘晏所讲求半为养兵计也宋都汴京去江淮不远劳费尚轻元行海运初止四万石后至二百余万亦无甚劳费自明始永乐九年会通河成遂废海而用河时建都南京巳四十年南人不喜麦食也乃漕南米以赡北都开运河数千里引黄河以济运劳民伤财几竭天下之全力　圣朝龙兴东土定鼎北京本系食麦之地仍沿明制岁漕南米四百万石二百四十余年帑项之耗耗于漕与河者不可胜计　列朝宵旰勤劳亦于此二端尤甚其设官也有漕督有中军副将以下各弁有漕标兵有各省督粮道有仓场总督有坐粮厅有巡粮御史又卫守备兵四十人千总六十人运丁数十万又运河设闸官四十一人闸夫数千其给漕费也运丁各授屯田使耕每船给田千亩少亦数百亩其船三年一小修五年一大修十年拆造皆给例价头舵水手有工食家口有月粮运丁有行粮又轻赍有月增有席亶银凡运米百石例给耗米五石银十两犹不敷用于是州县给以兑费雍正初每船给银二十两嘉庆五年增至二百两道光初则七八百两矣然运丁之疲苦如故也各衙有千总领运矣而漕督又岁委帮押官又分为一人押重一人押空每省有粮道督押矣又别委丞倅为总运沿途有地方官催趱矣又有漕委河委督抚委自瓜州抵淀津不下数百员愈多费愈广一总运费二三万金一重运费二三千金一空运一催趱费皆逾千金至淮安盘粮则有漕督之弁兵通州上仓则有仓督之经纪两处费皆不赀加以黄河口额设官剥船七百五十艘山东官剥船三百艘直隶官剥船七百五十艘通州武清六州县剥船六百余艘及挑浚运河建闸筑坝诸费通盘合算非四十金不能运米一石入京仓视秦之三千锺汉之十锺古今一辙而米在京城每石不过值千余文其余皆成虚掷矣此漕运之所以为无底之壑也道光初创行海运论者深以为便军兴以来河运不行蠹弊不革除海运成效益着乃自海防不靖法人藉端挟制声言欲拦截海运米船于是他国洋行领运之冬漕不免藉词观望洋报中屡及之现虽已定约然此说既萌恐海运终久不无阻滞或藉此为挟要之端诸国中倘有一国为梗势即不行不能不思患预防也臣闻穷则变变则通通则久古无五十年不变之法汉之代田不行于唐唐之府兵不行于宋安在漕运必沿明制而习焉不察哉漕之利病在河河不治则漕不能运　国家经费以黄运两河为漏而又无十年不决之河故漕[与河](运)尝交受其弊今黄河北徒天意既析河与漕为二犹不思解纽而更张之非计之得也应请　饬都核议改章除直隶之通州天津二所山东之济宁东昌临清任城德州五濮州东平二所皆密迩京畿无虞阻隔照常运米径解通仓计共六十五万三千二百二十九石外其余江南十九卫江西[三卫]七所浙西四卫一所湖广十一卫岁额三百三十余万石并随漕耗米概行折色照现定折价每石一两四钱或酌加数钱共折银五六百万责成各粮道征收解部由仓场总督酌设招商局奏定价时陆续采买麦石仍储京仓凡官俸民食愿领银者按照折价给银京东仓米海船多往注南中一闻都城需米自必源源而来自购亦易其愿领麦者每米一石给麦一石二三斗以价值相准为度其万不能不需米者尚有六十余万石以给之俟十年后官民交便则直东漕运河一律改折届时酌议施行如此一转移间于仓库民食俱无所损而裁员弁汰标兵罢运船免丁夫省接济所省者岁约数百万以之拨充海防经费造船筹炮练兵可以实力讲求矣或谓民食为国之根本成法未容轻变不知此[正]为根本起见也以养命之源仰给于数千里外使外人得持其短长设一旦骤[被](避)阻隔人心必至惶然曷若就地筹仓不假外求之为脚踏实地乎夫南人食米北人食麦定于天亦定于地也南人既居北地则易米以麦自亦无难况米不难购乎查湖广江南漕米久经折色现惟各采数万石搭运赴津此外惟浙江及江宁四府之米百三十余万石江安粮道之十万石而已然则因势而利导之概行折色寔亦非创举也如蒙择采议行则因而及者可进筹矣

一曰办屯田漕法既改则两江两湖浙江共三十七卫八所请照湖南三厅屯田章程改卫守备为屯田守备卫千总为屯千总其运丁改为屯田郎认耕所受之屯田屯租照入官地亩勘报义租例责成该管[知](各)府各按元册清查顷亩寔数报部毋许胥吏上下其手瞒匿者罪之盗卖私典者严追复旧大约每亩收租一石折银五钱较完纳钱粮为重较民间租课则轻此项拆价解各粮道经收听候部拨以供海防经费计两江两湖浙江各卫所共船五十余艘以每船千亩计之应有田五千万亩收租一石折银五钱岁可得银二百五十万其武清通州宝坻查河东安永清六州县旧设剥船六百余艘每船给地十顷共六十余艘均请免其剥运改为屯田每顷收麦租一百石岁可收麦六万石径解通仓以助支放又每船假给水银十两岁需六千余两今亦可省此外黄河口之官剥船山东闸河内外官民剥船直隶官剥船凡曾给地亩者均照麦租章程办理是改漕法即以兴屯田岁入不无小补也

一曰裁员弁漕运既停则漕督自可不设其直隶之二所山东之二所五卫有顺天府尹山东巡抚可以兼理漕禁自中军副将以下计参将一人游击一人都司二人守备三人千总十二人把总十三人除盐城海州东台三营均兼城守应酌留改归镇标外余皆可裁岁省廉俸兵饷及各衙门胥役工食银约数十万又运河免挑浚设河闸官闸夫纵不全撤亦可裁改大半此因改漕法而议节之冘费也此外则凡与总督同城之巡抚亦皆可省查总督巡抚均昉自前明因事设官事定则罢中叶始为定额我　国家因之然督抚多不并设如甘陕川湖总督所辖亦时有分合直隶初设巡抚后改总督浙江曾设总督后改巡抚甘肃旧有巡抚后以总督兼之皆因时制宜之道也第督抚权位相埒和衷固不乏人而同城者议论意见每多不协同一事也或此是而彼非同一人也或此好而彼恶两姑之间难为妇道属吏几无所适从应请　旨饬议将同城之湖北广东云南三巡抚裁并而各以总督兼之以一事权其福建巡抚则应专驻台湾计楚粤滇三抚标官弁兵丁岁可节省廉俸兵饷役食银数十万听候指拨而所裁之员弁改仍隶他标以原官候补亦不至偏枯或谓[督抚](总督)相资成法未可轻议则请问直隶四川何独有督而无抚山东山西河南何以有抚而无督况河南近裁总督新疆近增巡抚奉天亦增设督抚沿革因时未容拘泥倘许增而不许减恐后亦难为继矣

一曰重农政言京东水利者多矣雍正中发帑百万遣重臣大治营田踵而行之非一次著书言农田水利者不一家然皆无大成效非法不可行也南方宜稻北方宜麦而请兴水利欲藉以宽东南之输挽则必强种麦之地以种稻无论非土之宜亦非人之所习且种稻之难较种麦数倍必强人以所难何怪劝之而不动有麦可食即与谷米无殊何必定需输挽今漕运既减就地采麦自当广用其原以重根本应请　简派劝农大臣巡察畿辅会同各疆吏督劝种麦毋或失时州县以是为考成仓储以是为来路麦以冬雪为命不甚资雨泽故不必图兴水利而但除水[害](利)足矣何谓水害田间之沟洫不深通水无去路一遇霖潦地汪洋安有秋成之望是必正其经界深其沟道毋怠耘锄之力无失耕种之时斯粟麦不可胜食矣至木棉之利乾隆中直隶督臣方观承曾实力讲求今亦宜出示劝种以兴织纴之利织纴宜用机器[巧捷异常事半而功倍](获利较丰事功而倍半)由此推之各省宜设机房如织绒则设直隶以就其地之棉花皆参用机器获利较丰此亦开源之一端也纵由惩惰农则耕者宜奋禁游女则织者自勤寔为根本之计耳

一曰整盐纲天下产盐之地九而课额以淮盐为最多淮南岁额一百三十九万五千余引课银五千八十余万内分皖西鄂湘四岸认运之引已敷原额鄂岸现悬十五万引咸丰初贼踞江南楚督奏明备运川盐以济民食仍声明事定归还引地以符定制江宁既复曾国藩沈葆桢迭请查照原议禁川复准节奉　谕旨停止川盐行楚部议森严而川楚督臣先后奏请展缓楚省以川厘济饷为辞川省以黔滇未靖盐无销路为辞遂成久假不归之势曾国藩疏请暂将湖北之荆州襄阳安陆宜昌施南荆门五府一州湖南澧州一州借行川盐日后仍遵定制收回引地又议于五府二州境地设局配销淮盐以为收复张本然川盐价贱淮盐价昂运商无肯往配销者其川私既广占引地而所完之厘又岁止一百四五十万串合银不及九十万两较淮课不及一半于是沈葆桢奏明运商自愿自完鄂督刘坤一奏称鄂省果以引地归淮愿自光绪八年起鄂省[每年]应解部请去九十万两改拨两淮其时丁宝桢奏明川盐可以停止济楚鄂饷又已有而鄂省仍格未行于是川盐不特占销湖北之五府一州湖南之澧州并武汉黄德及岳常各属川私亦充斥矣溯查道光十九年林则徐督楚时曾奏称果使川课与淮课相等则均之有益于帑项臣亦何敢畛域过分今以课则较之川盐每包一百三十五斤在大宁云阳等厂仅纳银六分八厘一毫即最重之犍为厂每包亦止一钱三分四厘若淮盐一百三十五斤即该纳银一两三四钱比川课加重十数倍是淮盐销得一分几足抵川盐二十分之课川盐侵越一分即淮盐绌销一分等语然则禁川复淮之议早行一年即多得十数倍之课司计者不能坐受其獘矣近年川省奏定章程每引一张配盐五十包连皮重一万一千二百斤以淮盐每引连皮六百八十八斤计之川盐每月酌定七百引冀川减一分使淮得进一分以期渐复旧制不知轻重悬殊即七百引已抵淮盐一万一千四百九十余引合计一年已占销十三万七千余引矣尚云减乎况偷漏飞洒之数更莫可究诘乎夫往者不可谏矣当此军饷紧急之秋坐令淮纲有着之课盈千累万尽归中饱岂不惜哉应请仍遵禁川复淮　谕旨如上届之停捐上年之战不咨议　特旨饬行责成两江督臣派员派兵坚阨宜昌府属之平善坝以杜川私来路责成楚省官吏实力查禁如有阳奉阴违以私废公者罪之凡楚岸五府二州引地一概收回如果缉私认真岁可增淮课及盐场钱粮银二百万且鄂岸尚悬十五万引计三百票将来照章募商认运可得报效银三百万即酌减亦不下二百万为益多矣至宜昌所属之鹤长乐向食川盐请仍照林则徐奏定章程专配大宁一场之盐不准远配犍为盐场以图影射浸灌或虑川贩失业滋事是为遁词夫两[淮]丁数十万引地被占销路日蹙穷苦无聊尚不虑其滋事川贩获厚利已三十年尚何滋事哉再查鄂省近年除川私外又被浙私侵占名曰岱私由宁波夹底船运来借外国旗号闯关而进莫敢过问此种无税私盐每斤价不过四十文较川私尤贱应请　饬总理衙门缕前由照会各国勿以旗号借给民船仍责成沿江关道监卡认真查缉如夹带岱私纵有旗号仍照例惩办谅外国亦无异言而岱私庶可杜矣

一曰改钞法咸丰初年尝行钞矣而卒无成效者非钞不可行所以行之者未善也凡钞皆用以准银而不执以发银前次行钞各省立官局以备按[钞](银)发银此必穷之道也何怪其不行哉今请　饬部造钞计银二千万两分两年造完着为定额以后不得再添则滥其银数则每百两编一字号仍照旧章五十两一张十两二[张](两)五两四张一两十张余照此而推自奉文之日起凡出进概令搭钞三成凡地丁漕折关税盐课厘金捐等项均按成搭解行至三年后遇有解银而不搭钞者以违例论部库关库司道库均驳回不收务使钞与实银并重且将过之不淮有折水等事惟有外洋交涉之搭否听其自愿并不相强其外洋应交中国之仍令搭交三成如此则钞法行矣满十二年后钞纸渐敝即照原字号另造新钞兑换亦不必另起炉但于收钞到库日如数看原钞注销备案外省则由司道关库换后将原钞解部备查请即令钱法堂[兼管钞法堂]事务不以钞为权宜之计而以钞为制用之经虽日后帑项至足钱乃与银相辅而行搭用如故钞有定额则无滥冗之虞出进搭成则无畸重畸轻之弊钞时可以换新换(新)敝复无烦费则用者毫无疑虑得此二千万巨流通于官民上下无减无增自足资周转而为力亦舒此日前之急务也或者既无银发则空券耳虑难取信于人不知银钱饥不可食寒不可衣不过应用而已钞既可以通用而又出进一律有轻赍之便无耗折之虞亦何惮而不受钞哉查湖北粮台自咸丰中搭用台票至今承用常有巨在外藉得腾挪倘妥议钞章尽杜流獘而又坚如金石信如四时其可行也决矣

一曰招鼓铸近年市面萧条钱商歇业良由军兴以来久停鼓铸而私销者复多遂至钱日艰贵闻官局铸钱一串须工本一串三百余文无怪其绌于财力也今请用招商鼓铸之法查铜出滇中铅出黔省设局鼓铸必铜铅两便而后可以开炉必水路通行而后可以转运惟四川泸州为滇铜黔铅汇萃之地京铜京铅由此起运唐宋时尝开铸于此诚以铜铅便则资本少而余利自丰也自各省停铸而铜铅均无销路同治初黔抚张亮基以军饷无出奏请开局仁怀厅招商鼓铸试办在案以寇匪充斥委员不得其人致无成效今请查照原案　饬下四川督臣滇黔督抚臣开局于泸州招商鼓铸多集股分官为照料或径由官办遴委廉干大员总理凡云南[昭](照)通东川之铜贵州威宁之铅皆可由水路抵泸而宣威楚雄等处之厂及遵义仁怀旧有各厂均可一律开办即蜀有洪雅荣经铜源亦旺所谓严道铜山者也推之陕西之宁各处均可开复旧厂均由水路至泸州是一举而川滇黔皆分其利矣铸钱既远广四流通商办则核计所获嬴余官抽厘税官办则以钱解充川黔各省之协饷较之铸钱于京内成本轻便多矣但使钱文日多自见充给并不在抽厘之多少也
  </div>
  <div class="pagination">
   <a href="皇朝经世文三编_page43.html">
    上一页
   </a>
   <span>
    ...
   </span>
   <a href="皇朝经世文三编_page39.html">
    39
   </a>
   <a href="皇朝经世文三编_page40.html">
    40
   </a>
   <a href="皇朝经世文三编_page41.html">
    41
   </a>
   <a href="皇朝经世文三编_page42.html">
    42
   </a>
   <a href="皇朝经世文三编_page43.html">
    43
   </a>
   <span class="current-page">
    44
   </span>
   <a href="皇朝经世文三编_page45.html">
    45
   </a>
   <a href="皇朝经世文三编_page46.html">
    46
   </a>
   <a href="皇朝经世文三编_page47.html">
    47
   </a>
   <a href="皇朝经世文三编_page48.html">
    48
   </a>
   <a href="皇朝经世文三编_page49.html">
    49
   </a>
   <span>
    ...
   </span>
   <a href="皇朝经世文三编_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
