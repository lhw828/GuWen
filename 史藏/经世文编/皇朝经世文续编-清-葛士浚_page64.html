<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 64 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 64 页/共 103 页
  </h1>
  <div class="content">
   葛士达
兵法云凡兵者以正合以奇胜又曰兵出于正胜败参半兵出于奇十有七胜兵出于诡战无不胜又曰无邀填填之旗无击堂堂之阵盖兵者诡道战者危事是必计出万全岂容轻于尝试夫弈小道也其攻取夺犹必避实击虚声东击西乃能胜偶猎小技也其驱骋驰逐犹必暗设坑阱埋伏罟罗乃能有获自来用兵者不下数十百家未有不出奇制胜即遇小敌亦必以计取之非不敢出于正也出之以正即使能胜亦必互有损失故知者不乐为此汉高祖曰吾甯斗智不愿斗力其意深矣况处四达之地欲与数十万善走之贼搏而非用奇安能取胜哉夫出奇非必在山水之险也平原旷野麦秫蒙翳到处皆可埋伏贼夜中住宿必据村舍自可乘便掩袭火器为我军所长然亦必出之以奇益见猛烈用兵无定法总以出其不意攻其无备为主而今莫敢出此者岂尽怯懦无能惟不用间谍之故古者军中召募有能日趋数百里矫健绝伦出入城郭无者暨言语令俐机巧者皆重赏罗致诚有以用之也今诚能招致若辈散布贼中俾追随贼之动静凡贼之多寡分合出入路迳及夜中贼首住宿之所时时侦报虽未见贼而贼之形势洞悉胸中自能随时用计临事不致仓皇昔广武君见韩信欲下井陉请以奇兵袭其辎重成安君不听信使人间视知其不用乃敢遂下夫广武君之谋必甚密非成安君左右不得知韩信兵未入境已有人伺敌之左右宜其用兵天下莫敌也宋刘錡守顺昌夜遣百人口吹竹嘂直入金营视电所烛见辫发者歼之金兵大乱是亦必探明其营中门户及出入路迳故敢以百人掩击数万譬之入山骤见岩石险恶磴道崎岖虽勇者亦必色骇心悸有山中人为之引道口讲指画懦夫坦然行之无疑矣知与不知也至用之之法则孙子用间一篇尽之矣要在陷之以破格之赏动之以至诚之心而已
用间为用兵之要古人多成奇功
　　习长矛剿捻十议之八　　　　　　　　　　　　　　　　　　　
葛士达
兵法云长以卫短短以卫长曲道相伏险厄相薄则利刀楯敌众蜂拥直逼阵前仓卒难支则利巨斧平旷相距远在百步数十步则利枪至若十步之内刀楯不能及而枪将又不及施我进则逼贼贼进则逼我胜负之分全在此刻则莫利长矛长矛之用比他器为难非精习不可意谓练之之法当如习射立一木表高与人等分为四部上部为面次为胸次为脐次为足令足上裹铅持枪去表二十步而立命之刺某部则飞步刺之不得略滞刺无不中矣则稍远其表至五十步为度如是则一练其眼光二练其手法三练其步严立赏罚五日一考数月之后技可略就临阵自能击刺如飞比他器尤为得力
近之练矛专习刺击空势此立表分部之法较有实际
　　拒马绳剿捻十议之九　　　　　　　　　　　　　　　　　　　
葛士达
地旷无险贼骑冲突不设藩篱阵易动用偏厢车恐其转掉不灵用拒马木又恐取重笨斟酌变通以绳结网横长一丈宽则半之四寸之目中贯纬线其线稍赢松荡其中网之两边暨乎中央用桩九根钉着于地桩头着刺铁三其棱桩梢削尖俾易入土两边桩长五尺为度中桩略短三分之二使网下凹如捞鱼然每网一具刀斧四人伏于网边以斫马足每一队兵带两具卒遇贼来分层布地相机进退随地方圜麦秫蒙翳亦可埋伏厥器何名曰拒马绳与铁蒺藜可相辅而行
　　霆营兵不宜分疏同治三年十二月初五日　　　　　　　　　　　　
沈葆桢
窃臣准提督鲍超咨奉　上谕准假两月假满后出关剿贼以所筹分勇增兵协饷各事宜请臣切实代奏等因伏惟行兵莫先乎审敌用人必尽其所长臣查回部自唐迄今千有余年雄视西域种类流入中土与华民杂居虽数百年不改其俗其天性之悍鸷生聚之蕃衍心志之齐一迥非他部之比关外平沙广漠敌骑雨骤风驰以十数营步卒当之勇者无所施其锐谋者无所售其巧虽劲必折其惟堂堂之阵正正之旗马队车营相辅而行始克有济此用众之地也汪海洋李世贤鬼蜮伎俩变态万端其羽翼尚十余万皆百战之余怀必死之志闽粤土匪从而附之闽地山重水复千溪万径此击彼窜防不胜防稍涉大意便堕术中其必将识士意士识将心呼吸相通首尾相顾始克有济此用奇之地也鲍超之治军也算定后战度不中不发虽仓猝遇敌必深沟固垒侦探四出务得贼情躬率诸将亲观战地凡敌营之前后左右山川向背径途纡折了然于心归询诸将之愿战者饬取军令状乃于厅事画地为贼垒令诸将各以所派进兵路径次第按行使人人如虏在目中次日乃决战号令一出悄然无声勇者不得独进怯者不得独退奇正分合使万众如一身稍有却者虽镇将立按军法身临前敌将士能否一一周知故措置营哨各官必称其职以为室家近则有所恋欲人人有致死之心故不甚用土人亲故多则有所恃欲人人有畏罪之心故不甚用乡人其战必克楚军见而信之其罚必行楚军习而安之故乐用楚人此鲍超一军之实在情形也前者鲍超到省臣与往返熟商窃以西陲如此其急宜统全部西行再于川省添调额兵甘省多购良马方可独当一面谋出万全诚以此军系天下之望必不容使少有蹉跌者也迨接闽中军报林文察阵殁漳州刘典先胜后挫退守连城闽事大棘江防亦警东南之祸仍未有艾窃以霆军远征何如近剿但将康侍诸逆歼尽先纾　朝廷南顾之忧乃以天下全力肃清西陲剿抚兼施自然就范然欲近剿康侍亦须霆营全部兵力方能摧陷廓清非酌抽十数营所能竣事且恐新旧交接之际将领两不相下彼此去就之际士卒互有违心人数骤分军容顿改也询鲍超来咨之意第以势须兼顾姑作调停实则出关必得二万人方能确有把握臣愚以为与其兼顾而两无足恃何如专顾而必有所成现鲍超以窀穸未安幸蒙　赏假无论出关入闽均必先行回籍合无仰恳　天恩俯念闽疆紧要　敕鲍超假满后仍即兼程由江入闽其全部先由宋国永娄云庆会统赴汀以慰民望鄂省军情稍缓僧格林沁忠勇谋略卓越伦关外情形尤所谙悉如可出关督办必奏肤功由豫赴甘取途较捷闽省肃清后傥楚豫捻匪尚炽鲍超亦可就近移师如以回疆所系匪轻非鲍超迅即出关不可应请　敕鲍超全统所部前往俾得尽其所长并恳　俯如所请　下各省宽筹饷项源源接济专委任以责成功臣前以江省军饷万分难支裁撤精捷继果仁右鼓湘等营兵力立形单薄霆营拔后必须另募劲旅以固边防其霆营入江以来欠饷约三十万尚须分月清理俾资行费总之早奏一路荡平之绩即早释一分　宵旰之劳
　　统筹新疆暨各省用兵缓急情形疏　　　　　　　　　　　　　　　
骆秉章
窃臣于同治四年正月十九日承准议政王军机大臣字寄同治三年十二月十五日奉　上谕前据曾国藩奏鲍超请假回籍葬亲当经降　旨赏假两个月　谕令假满后即行由川起程出关剿办回匪其旧部兵勇及得力将弁准其酌量带往并着挑募川勇带赴关外兹据沈葆桢奏接准鲍超咨称拟带所部八千三百名另调川兵四千募川省步勇数千酌添马队统计新旧各营月需饷十余万两请饬各省酌拨协饷等语新疆各城变乱势甚猖獗非有内地大支劲兵出关难资剿办鲍超勇略过人声威素着必能立功边域迅扫逆氛该提督以塞外用兵必须厚集拟带万余人前往方能制胜自系实在情形惟筹兵必先筹饷庶几士饱马腾所向克捷新疆地处沙漠饷无所出从前用兵皆由各省转运接济此次鲍超所带兵勇月饷计需十余万须合各省之力协济俾免缺乏着官文曾国藩都兴阿骆秉章毛鸿宾李鸿章吴昌寿恽世临刘蓉阎敬铭沈桂芬郭嵩焘恩麟体察情形每月可以协拨若干均各酌定数目奏明办理即按月如数拨解不得宕延此系紧要兵糈众擎易举该督等总须顾全大局宽为筹备毋许稍分畛域藉口推诿也将此由五百里谕知官文曾国藩都兴阿骆秉章毛鸿宾李鸿章吴昌寿恽世临刘蓉阎敬铭沈桂芬郭嵩焘并传谕鲍超恩麟钦此同日又奉　上谕沈葆桢奏甘肃福建军情均极吃紧霆营兵不宜分并将鲍超原咨抄录呈览一摺所称关外平沙广漠利在用众闽地山重水复利在用奇西陲军务紧急鲍超宜统全部西行方可独当一面第闽事大棘江防亦警若欲肃清康侍各逆亦须霆营全部兵力方能摧陷廓清等语尚属实在情形惟新疆自库尔喀喇乌苏失陷伊犁被围情形万分岌岌都兴阿穆图善雷正绾等分剿甯夏固原之贼正在得手未能遽尔分兵非另拨大支劲旅迅速西行则出关剿贼之说几成虚语况闽省余氛已由左宗棠三路援剿鲍超又分兵万余人交娄云庆等统带会剿闽贼兵力不为不厚自可无须再留鲍超全部致增朝廷西顾之忧着曾国藩沈葆桢传知该提督于假期一满即日率领所部宋国永等各军由川起程入甘节节扫荡早日出关相机进剿娄云庆等军俟闽贼殄灭后仍着前赴鲍超军营听候调遣鲍超请拨川省制兵四千名并由川中招募步勇数千名之处着骆秉章即日妥筹办理毋稍迟致滞师行沙漠地方平原旷野非马队车营相辅而行不克有济应如何添设马队及入甘购马之处着鲍超咨商曾国藩斟酌情形实力筹办鲍超一军每月需饷十余万两本日已寄谕官文等各就该省情形酌定协济数目源源拨解等因钦此伏维新疆逆回倡乱自库尔喀喇乌苏失陷伊被围势甚岌岌自宜择将出师大张挞伐惟查关外用兵与内地迥异平沙广漠利在驰驱道光年间克复新疆四城擒获首逆张格尔之役着绩以吉林索伦马队为最次则招集伊犁等处遣犯用作头敌立功赎罪此辈强悍之徒久戍边庭风土习惯且有生还之望是以临敌思奋奏捷尤速其各省所调征兵疲于远道不过藉壮声威良以南方地煖既不能耐西域严寒且骑射驰驱非其所长奔走绝漠动辄千里虽有健者尚未临敌而已疲惫况川楚产米之区人非谷食不饱关外偶有杂粮人众尚且难继经过沙碛之中往往以牛湩马肉藉充饥渴风土异宜饮食异俗用违其地不能尽其所长此川楚兵勇远征西域甚非所宜也内地用兵祗须筹给饷项兵勇有资随处可以买食即或偶有乏粮之区裹带转输尚易筹办
关外则人稀土旷戈壁水草不生寻常行旅往来尚须预备餱粮道光年间新疆南路之役于兰州肃州暨口外节节设立粮台派员转运并由内地多购驼只以备沿途驮运麦源源供送大营尚闻偶因途中稍有延军中即不免枵腹以待维时甘省无事麦既易采办关外哈密乌鲁木齐亦皆安静尚可转输今则新疆各城屡报失陷抢掠已空而甘肃贼氛地半遭蹂躏盖藏既罄播种失时虽河西甘凉肃三郡尚称完善而欲日供数万军之糗粮转输不绝诚恐难继且关外自哈密而前中途不能梗阻一旦粮运不继非同内地尚可择近就食师悬绝漠进退维艰虽有劲旅不战自困此用兵西域运粮更难于筹饷也且鲍超所部万余人每月各省筹解饷银十余万两若在内地固敷支用既出关外所费不赀无论各省现值筹防筹剿款项皆非充裕即使勉力凑解道途通塞无定难期随时接济而鲍超行营每月纵有十余万两所有糗粮行装皆须于关内预为购备沿途转运所费甚钜出关后即无处可以采办师无宿饱何以言战欲再增饷力更不及此关外用兵非饷项充足不可也至于酌调川兵四千名随鲍超前赴新疆现在川北上自龙安下至城太皆难松防川东则酉秀彭涪綦南江合皆与黔境毘连寇如毛窜扰几无虚日建昌则西防会理盐源东剿越巂夷匪时劳征缮松潘则各营新复番务未平峨马夷匪时萌蠢动省标尤以根本为重前抽调制兵一千五百名交鹤龄统带赴甘已属勉为凑集此川兵所以再难抽调也窃更通筹大局以用兵缓急次第而论伪侍逆康逆等以残败之余遁入闽疆凶焰复炽若不大合兵力及早扑灭则浙江江西广东皆虞窜越筹兵筹饷东南民困仍未能苏鲍超之霆字营剿办此股前在江西既已屡挫逆锋贼中闻风丧胆似不宜遽行抽调正可藉此以靖余逆且发捻大股窜扰鄂豫之间往来飘忽附近各省均须戒严亟宜添调劲旅面面兜围除此腹地之患至若滇南叛服靡常贵州全省糜烂川省介居其间沿边在在设防日久师疲百密倘有一黔境盗数十万迫于饥驱日谋来川掠食设被阑入边界蜀中即不堪设想是川中先将甘境阶州踞寇剪除少纾北顾之力即宜抽调各营由东南分道越剿先将黔界肃清并将西南会理一带布置周密方可进规滇南而无回顾之忧至于新疆各城沦陷固宜早为收复窃维广漠之外非内地之寇可比即或稍稽　天讨所肆扰者仅止回疆不至裹胁愈众蔓延愈广日久寇心自懈且分踞各城势已涣散此时西路祗须严扼嘉峪关断其勾结之路回部绝不敢轻窥内地至于北路本有蒙古为之屏藩　期廷加意抚绥沿边藉资保障逆回曷敢侵犯一俟甘肃各路回匪荡平之后即于现在所调各省兵勇内选其精悍加以重饷预备糗粻统师出关节节扫荡其兵勇在甘从征日久于西陲风土渐加习惯自能得力兼之尔时内地余逆就除声威远播外域震讋而各省元气渐复筹饷较易转输不竭士马饱腾鼓行而前以击其懈蠢兹回众曷能抗拒　天戈所指不异拉朽摧枯新疆立见底定矣此内患既平然后从事西域方可操其胜算也
　　覆陈川省兵力不能会剿黔匪疏　　　　　　　　　　　　　　　　　
骆秉章
窃臣等于同治五年八月二十三日承准军机大臣字寄同治五年八月初八日奉　上谕李瀚章奏汇报援黔胜仗并添勇筹防情形请饬川省会剿一摺江外教匪上抵遵义绥阳桐梓正安下抵湄潭龙泉思南安化婺川贼巢甚多与荆竹园股匪处处皆可援应该处与川省毘连必须川东合力会剿方可断绝内江援应着崇实骆秉章即饬令防边之师由秀山酉阳一带建瓴而下将外江各匪实力扫荡与李元度声势联络以期迅殄逆氛毋稍延误等因钦此伏查云南抚臣刘岳昭自上年由川督兵入黔攻克正安绥阳剿抚遵义四乡各寨声威既振乌江南岸何逆巨股贼胆已落适值刘岳昭　简任云南巡抚臣等体察云南情形自督臣劳崇光入省之后驾驭得宜饬令岑毓英剿办雄镇一带股匪屡获胜仗迤东道路现已疏通并筹拨饷项责成马如龙专剿迤西杜逆且劳崇光入省数月以来并未咨催刘岳昭赴滇臣等揣度滇省局势刘岳昭督率楚勇遽赴滇省不惟马如龙等复生疑惧且滇练楚勇口粮悬殊不免观望推诿劳崇光转形掣肘而刘岳昭在遵义一带正可与湖南援黔之师上下夹击使贼首尾莫顾黔境可望肃清是以贵州抚臣张亮基奏留刘岳昭与剿办黔匪臣等亦具摺陈请暂留刘岳昭与湖南援黔之师会剿先定黔疆然后整旅入滇诚以贵州机不可失乘此扫荡寇则兵威远播刘岳昭虽未入滇而滇省慑于先声不敢遽萌叵测劳崇光亦可因势利导使之就其驱策是暂留刘岳昭在黔于滇事无碍而黔省大有起色嗣刘岳昭奉　旨由黔西大定毕节一带节节扫荡迅速赴滇臣等因虑刘岳昭所部果后各营拔发之后遵郡人心未定顿形空虚何逆大股及附近各匪复萌窥伺则新抚各寨又将沦陷于贼是以札饬道员蹇誾抽调安吉忠字三营前往遵义扼扎兵力已形单薄实苦于无兵可增不能分投肆应现在川省惟湘果九营暨武字十二营为大枝劲旅湘果一军分防叙南现值岑毓英攻剿滇边各匪川省边隘正形吃紧既难抽动而武字各营又因陇东回氛肆窜警报频闻其中间杂溃勇籍隶川省者居多川北时虞狙窜复因叙永时有滇黔苗教各匪分番迭扰武字各营分扼川北之广元川南之大坝暨泸三处以备往来驰剿此外防兵无多东南一带已觉不敷分布现在刘岳昭既由仁怀黔西转战而前则川省之叙永合江江津等处万难疏防而湖南之师复由下游进攻则川省之秀山酉阳南川綦江等处又形吃重上下二千余里处处皆与黔界毗连节节皆可伺隙奔窜且黔省糜烂殆寇无不垂涎川疆兼以刘岳昭之军拔赴云南湖南援黔之师步步进逼贼势全注于川省现在仁怀县城复失黔西仁怀各股贼匪石逆及张伪元帅郑伪元帅等各纠众数千涉浅渡河屡扑叙永边隘虽经兵团屡次悉力击退旋去旋来防不胜防并据蹇誾禀报何逆势又猖獗图窥遵郡并有股匪窜近正安渐逼川界桐梓油萝口之贼又复勾结肆扰而江津南川酉阳尚乏兵力防堵时虑贼锋突犯策应不及不免蹂躏腹地若再遽移防兵越境深入兵少既不能制敌倘有挫失转致引盗入境若调集各营专谋荆竹园一路则川省边隘处处空虚我由此进贼由彼入未及直捣贼巢先以自弃险要窃以川省连年以来时有邻氛肆扰面面撑住筹饷征兵实已筋疲力尽贵州尤属密迩川疆黔寇一日未殄川省一日不能安枕但使力有可图机有可乘臣等何惮而不为无如遵义既恃川军镇压若再由酉秀出疆会剿实无兵力可分臣等固不敢稍分畛域亦不敢自撤藩篱况查湖南援黔之师已有二万余名现既屡获胜仗并添勇筹防军声不为不壮川省防兵实属无可抽拨臣等用敢据实缕陈抑臣等更有请者黔省贼氛地民不聊生较之云南附省及迤东一带民尚安业商贾流通者情形迥不相同即迤西杜逆株守一隅伏而未动督臣劳崇光已派马如龙剿办不至如黔省之四面皆形危急刘岳昭由仁怀黔西大定毕节赴滇必须节节疏通方能前进现尚未出黔境可否请　旨饬令刘岳昭先约会湖南之师上下夹击殄平黔寇再行赴滇实于三省大局皆有裨益臣等愚昧之见是否有当仰恳　圣明俯察施行臣等现饬川东沿边防军扼要截击以遏黔匪窜川之路使贼无隙奔轶湖南援黔之军得以专力攻剿庶可次第扫荡所有奉　旨派兵会剿黔匪现在川省兵力实难分拨缘由谨合词恭摺由驿具奏
　　筹议练军事宜疏　　　　　　　　　　　　　　　　　　　　　　　　　
曾国藩
窃臣去年十月初六日在江南接奉　寄谕直隶营务久经废弛前经总理各国事务衙门会同户部兵部议定选练六军诚以根本重地当为自强之谋迨捻匪北窜直隶官兵打仗仍不得力虽云训练未精然国家岁糜钜万帑金养此无用之兵实堪痛恨此时贼匪既平亟应将前定练军章程从新整顿曾国藩久谙戎事应如何因时变通之处着于到任后详慎妥筹悉心经理务期化弱为强一洗从前积弊以卫畿疆傥因直境甫就敉平毗连东豫一带应督拨勇队以资弹压一并由该督斟酌奏明办理曾国藩未到以前官文务饬各员弁照常训练不得稍有懈弛神机营原摺均着抄给阅看等因钦此迨臣腊正两月展觐　天颜仰蒙　圣训周详亦以直隶练军为要务臣于二月抵任检阅六军案卷见内外臣工章奏于直隶不宜屯留客勇一节言之详矣当此全境敉平若留大枝勇队驻于近畿穷年累月剿无可剿防无可防不特于居民难期和洽即于事势亦同赘疣是以诸臣之议多主练兵而不主养勇惟养勇虽非长策而东南募勇多年其中亦尽有良法美意为此闲练军所当参用者臣请略言数端一曰文法宜简勇丁帕首短衣朴诚耐苦但讲实际不事虚文营规只有数条此外别无文告管辖只论差事不甚计较官阶而挖濠筑垒刻日而告成运米搬柴崇朝而集事兵则编籍入伍伺应差使讲求仪节即有一种在官人役气象及其出征则行路须用官车扎营须用民夫油滑偷惰积习使然而前此所定练军规条至一百五十余条之多虽士大夫不能骤通而全记文法太繁官气太重此当参用勇营之意者也一曰事权宜专一营之权全付营官统领不为遥制统领或欲招军买马储粮制械黜陟将弁防剿进止大帅有求必应从不掣肘近年江楚大将为统领时即能大展其才纵横如意皆由事权归一之故今直隶六军统领迭次更换所部营哨文武各官皆总督派拨前往下有翼长分其任上有总督揽其全统领并无进退人才综管领项之权一旦驱之赴敌下岂肯用命加以总理衙门户部兵部层层钤制虽良将亦瞻前顾后莫敢放胆任事又焉能尽其所长此亦当参用勇营之意者也一曰情意宜洽勇营之制营官由统领挑选譬之木焉统领如根由根而生干生枝生叶皆一气所贯通是以勇粮虽出自公款而勇丁感营官挑选之意皆若受其私惠平日既有恩谊相孚临阵自能患难相顾今练军之兵离其本营本汛调入新哨新队其挑取多由本营主政新练之营官不能操去取之权而又别无优待亲兵奖拔健卒之柄上下隔阂情意全不相联缓急岂可深恃此虽欲参用勇营之意而势有所不能者也又闻各营练兵皆有冒名顶替之弊防不及防盖兵丁之常态口分不足以自给每兼以小贸营生手艺营生藉裨事畜之资此各省所同也直隶六军以此处之兵调至他处训练其练饷二两四钱在练营支领其底饷一两五钱仍在本营支领兵丁不愿离乡往往正身仍留本处特于练营左近雇人顶替应点应操少分练军所加之饷给与受雇冒名之人一遇有事调取远征受雇者又不肯行则又转雇乞丐穷民代往兵止一名人已三变练兵十人替者过半尚安望其得力耶
臣两月以来博采众论参以愚见就目前练军之规模即使力加整顿亦难遽化弱为强将欲倚为干城备御强寇殊无把握今当讲求变通之方自须先杜顶替之弊拟令嗣后一兵挑入练军即将本营额缺裁去练军增一兵底营即减一兵无论底饷练即均归一处支放或因事斥革即由练营募补底营不得干预冀所练者皆为正身或可少变积习此外尚有须酌改者如马队不应增至二十五人应仍为什人一队使士卒易知易从若此之类臣本拟定一简明章程重整练军练足万人以副　朝廷殷勤训饬之意乃近者节逾夏至亢旱如故二麦业已歉收秋禾多未播种深恐岁饥民困藩库入款太减不能不长虑却顾暂缓兴办查直隶司库本属入不敷出同治六七两年收数尤少而欠发各款除京协各饷及文职应领之款共欠一百五十余万外专就本省武营言之欠发绿营及驻防俸薪养廉三十二万余两欠发兵饷二百七十余万两欠发米折及公费银十三万余两近来武营俸饷本仅支五折七折八折不等既折之后又欠发三百余万是以各将士纷纷诉苦衣食无资办公无费即令六军选练极精而各底营存余之兵已废弛不可救药矣通盘筹算本省可指之银断不能拨济练军之饷若于现存四千人之外增练六千或八千仍须由部另拨的饷二万两按月解直乃可应手久办徐图功效其未挑入练者各底营存余之兵亦须略为料理未可听其困穷隳坏臣拟略仿浙江减兵增饷之法不必大减兵额但将老弱者汰而不补病故者阙而不补即以所节之饷项量发历年之欠款俾各营微有公费添制器械旗帜之属庶足壮观瞻而作士气数年之后或将五折七折八折者全数赏发兵丁之入练军者所得固优即留底营者亦足自赡营务或可渐有起色而畿辅练兵之议亦不至屡作屡辍事同儿戏至腾出裁兵所省之饷弥补军练所增之饷多寡尚难预定要亦少有裨益耳
　　再议练军事宜疏　　　　　　　　　　　　　　　　　　　　　　　　　
曾国藩
窃臣接准部咨会奏直隶练军事宜一摺令臣迅即筹定简明章程奏报定议等因咨行到臣臣窃维用兵之道随地形贼势而变焉者也初无一定之规可泥之法或古人着绩之事后人效之而无功或今日致胜之方异日狃之而反败惟知陈之不可狃独见之不可恃随处择善而从庶可常行无弊即就扎营一事言之湘勇初出亦屡为粤匪所破既而高其垒深其濠先图自固之道旋即用此以制敌厥后淮勇诸军继起亦皆以高垒深沟为自立之本善扎营者即称劲旅直至移师北来改剿捻匪每日计行路之远近分各营之优劣曾无筑垒挖濠之暇而营垒之或坚或否于胜败全不相涉即询及陕甘剿回贵州平苗亦不以筑垒挖濠为先务至天津扞御外洋虽坚壁亦不足恃即此一端已知陈之不可狃兵势之变化无常矣然安营支帐埋锅造饭一则不扰闾阎一则自固壁垒斯乃古来之常法非勇营之新章终未可弃而不讲也臣愚以为直隶练军宜添学扎营之法每月拔营一次行二三百里为率令兵丁修垒浚濠躬亲畚筑以习劳勩不坐差车以惯行走至运米搬柴则勇丁不过偶尔为之如今年近事老湘营之勇由绥德州运米至花马池铭军之勇由济甯州运米至张秋是也论平日之常例则采薪等事每勇百人照章有长夫三十六名兵丁百人旧例亦有夫役三十名有报镇四十名者臣意练军既拔营行动即须添募长夫百兵给三十名虽所费较钜似亦不可省之项有长夫任樵汲负重之事则兵丁可不任搬运之劳既以稍示体恤又以见筑垒挖濠等事必须躬亲宽于此者正欲其严于彼至部臣所议兵丁宣讲衣冠礼节臣意老营操演尽可整冠束带以习仪文拔营行走仍宜帕首短衣以归简便凡此皆一张一弛择善而从者也臣前摺所谓重统领之权者盖因平日之事权不一则临阵之指麾不灵臣在南中尝见有藩臬衙门募勇多营平日之领饷拔缺请奖等事皆由衙门主政至临阵之际则另派武员统领率之打仗致指麾不克如意即巡抚及大帅所部多营平日无一定之统领临时酌拨数营派一将统之赴敌终不能得士卒之死力而江楚诸省幸获成功者大抵皆有得力统领其权素重临阵往来指挥号令进退之人即系平日发饷挑缺主持赏罚之人士卒之耳目有专属心志无疑贰是以所向有功臣所谓事权宜专本意如此然亦会逢其适幸遇塔齐布罗泽南李续宾杨岳斌多隆阿鲍超刘铭传刘松山诸人或隶臣部或隶他部皆假重权而树伟绩苟非其人权亦未可施部臣所议得良将则日起有功遇不肖则流弊不可胜言洵为允当之论良将者可幸遇而不可强求者也嗣后直隶练军统领臣当悉心察看遇上选则破格优待尽其所长遇中材则随处防维无使越分庶几两全之道耳
部臣复议及兵将相习可收一气贯通之效又言转弱为强不必借才于异地等语臣窃意就兵言之以土为主以保状为凭断无令外省客勇充补之理而客勇亦无愿补远省额兵之志就官言之则武职自一命以上直至提镇皆准服官各省况畿辅万方辐辏尤志士愿效驰驱之地是各路将弁有出色者皆可酌调来直不得以借才论直隶练军询诸众论不外二法一曰就本营之镇将练本营之弁兵一曰调南人之战将练北人之新兵而已访闻前此六军用本营镇将为统领者其情易通而苦于阖营无振作之气用南人战将为统领者其气稍盛而苦于上下无联络之情将欲救二者之弊气之不振本营官或不胜统率之任当察其懈弛择人而换之情之不联南将或不知士卒之艰当令其久处积诚以感之臣今拟于前留四千人外先添三千人稍复旧观一于古北口暂添千人该提督傅振邦老于戎行安详勤慎一于正定镇暂练千人该总兵谭胜达勇敢素着志气方新二处皆以本管官统之者也一于保定暂添千人令前琼州镇彭楚汉以南将统之与中军冷庆所辖千人姑分两起俟察验实在得力而后合并一军此因论兵将相孚而拟目前添练之拙计也部臣又令筹定简明章程再行按月给饷查明直隶未经遣撤之勇饬令回籍妥为安插臣查直隶勇丁上年经署督臣官文奏留十二营臣今年撤去余承恩三营其后夏麦秋禾叠遭亢旱常有匪徒窃发因恐散勇穷无所归聚而滋事是以迁延未及续撤俟秋末安靖再当遣撤数营即以裁勇之银添作练军之费至淮勇铭军乃臣所奏为拱卫京畿之师其大队扎于张秋分数营驻扎保定数营驻扎临清目下不拟裁撤另行附片覆奏练军规模臣拟仍以四军为断二军驻京以北二军驻京以南每军三千人统将功效尤着者或添至四千五千人其余常行章程已详具于部臣及前督臣刘长佑所议条款中臣昨议练饷底饷一并支领马队不溷步队之中一棚只以十人为率亦经部议允准此外如顶名冒替是前此之积弊未知将来能否革除参用南将是前此所已行未知此后能否融洽此次所议添募长夫每月拔营亦未知有无窒碍斯三者一有未妥则全局皆须变更臣不敢遽定章程恐不久仍须更换也可否请　旨一面交各衙门核议臣一面先行试办其饷需暂用江南协款俟定议后再由户部拨发俟试行果有头绪然后刊刻简明章程俾各军一律遵守
　　官军出关分起次第行走疏同治十二年十二月　　　　　　　　　　
左宗棠
窃肃州克复大军应即乘胜出关速图扫荡人皆知之而能言之微臣始念亦谓巧迟不如拙速及体察军情详审局势窃有不敢轻议者请为我　皇上敬陈之一在筹出关之兵宜审也通计攻肃各军金顺宋庆徐占彪及臣节次调派马步各起共六十余营可谓多矣然攻坚既久损折实多受伤成废者亦不下数千之众皆所称精锐之选也徐占彪所部蜀军马步十三营前后阵亡将士五百余员名带伤者二千四百有奇宋庆一军亡伤之数近千名而染病物故者亦数百计金顺所部军即胡世英之英礼十营本非佳选又由甯夏拔赴凉州时逃亡不少虽幸金顺随时补辑得以成军每战身先作其勇气然阵亡者数百名受伤残废者亦数百计此臣在肃时所深悉者肃城克复后臣与诸军熟商非从新整理难收实效金顺宋庆徐占彪均以为然比饬随带之总兵戴洪胜余起立提督金庆元副将欧阳吉星等归头品顶戴记名提督谭上连统领并成五营益以马队三营驻守肃城修葺城濠俾成雄镇饬肃州镇总兵章洪胜接统杨世俊旧部马步四营及亲兵小队驻嘉峪重修边城以严锁钥并拨马陟小队分驻关外以通玉门之气其玉门靖逆营游击缺委随营总兵衔副将陈南波署理安西协副将缺委随营提督吴次汉署理炖煌沙州营参将缺委随营副将聂福田署理各令挑汰存营孱弱兵丁而募山内猎户补之各足一营五百名实数照内地防勇章程以月饷责其防守本境兼护运道缉游勇臣巡视嘉峪关毕回肃即撤徐占彪马步七营分别回籍挑留精壮并成马步六营于肃城外择水草便利处扎营按日操练亦便其养伤待愈耳时因出关期近诸军整理需时奏调张曜嵩武军由镇番凉州赴肃而嵩武军到肃后军食日增甘凉订买运肃之粮不敷接济各军之用不得已商请宋庆回凉州整理兼以就食宋庆又以旧部在豫者多募补易于集事而金顺出关在即拟以所部现存精壮听金顺挑补额数俾期捷便臣服其力顾大局深知缓急并惬私怀旋并拨副将冯桂增马队一营布洛斯螺丝后膛开花大一尊饬总兵邓增带领手随金顺出关以从其欲计此时整理就绪壁垒一新矣张曜一军马步十四营队伍整肃士饱马腾堪称劲旅臣并益以新制连架劈山十尊布洛斯二号螺丝后膛一尊七响后膛枪十杆其凉州副都统额尔庆额马队除自挑凉州满营百骑外穆图善拨交吉林二百骑黑龙江一百骑臣虑其单饬总兵桂锡桢带所部马队一营一起约四百骑归其统带计金张额三军出关马步共一万数千幸皆精实可用数月而后仍可调拨劲军陆续继进如此士气常新而不竭粮运常裕而不饥以之制关外客土逆回自操十全之算一在筹出关之粮运宜审也肃州安西共隶一道而产粮赢绌各属攸殊肃州及高台腴地也安西玉门颇多砂瘠而炖煌为上腴军兴以来民困于逆回之扰掠复苦于军营之捐摊久矣民人存者不过十之三四地亩荒废居其大半官军藉兴屯之名先给领籽种牛价抵算采买粮银搜括抑勒户口流亡自白逆窜出关外官军复没囤庄被陷安敦玉雕之状较甚从前臣在肃见难民络绎入关恐转徙日多荒地无人耕垦筹银二万两分给三州县并拨寒衣万套赈之冀留此灾黎尽力屯垦庶异时余粮出粜关外各军可就近采买稍节劳费也然目前军食不能取给安西则固不待言甘凉肃所称腴地频年戎马被害最酷自徐占彪偏师径捣肃州肃回缩退诸军戡定河湟甘凉道路渐次肃清农民得安耕获幸获中稔两年以来尚供官军采买然死亡既多川原耕种不过十之三四其旱地更无过问者臣由兰到肃途间叠据士民纷纷递呈求免采买比经再三开导除留民食及籽种外谕其悉数出粜勿任居奇幸三郡民情朴愿又知官军誓灭此贼且能不扰遂得集有成数通计凉甘肃三郡订买市斗军粮十六万三千余石按照额征仓斗则三千余万石几敌通省常年额赋虽优议价值每市斗一石重三百余斤给银四两而民间缴纳不前市价骤长每石竟至六七两之多
据甘州府县禀报棍徒乔良廷即乔铎李太和造谣煽惑阻纳官粮以致市肆价居奇贫民粜食无出军民均困臣察访得实立饬将乔良廷李太和杖毙并以署甘凉道萧宗干办理颟顸撤任查办访闻局员候选知县杜辅仁甘标后营都司林长兴有侵欺情事交调署甘凉道黄庆章讯实详参自此民间交粮乃渐踊跃然以订买粮料总数供金顺张曜额尔庆额三军食用及运粮车驮驼只防营所需食用算至明岁六月新熟尚短粮料市斗二万余石现拟尽括额征本色及各标营季粮陆续填补尚未知能否足敷且甘肃地气高寒麦秋虽在六月而民间割麦完毕必应堆积成垛俟其糜秸脱始便碾打上市臣此次七月十九日由兰州启行八月十二日始抵肃州沿途村舍麦垛虽多而缴官上市者少明岁节候虽早计民间缴纳新粮必俟八月陈粮尚应宽筹两月庶新熟之交得资接济此筹粮甘苦实在情形也就转运言之自凉州至肃州共九百里又自肃州至嘉峪关至玉门县三百六十里玉门至安西又二百里共一千四百余里路多沙石用驼为宜惟驼只非农所蓄向来民间所蓄惟骡马牛驴以供农事藉应差徭所有木轮大车不耐负重行远频年贼回扰掠牲畜极少差车无供上年成禄出关强拉差车数百辆甫至玉门车夫弃车逃回骡马亦抛置不顾自是更无从措手臣于夏初派弁三路出口采驼三千又偏值蒙古驼少价昂采获尚不及一千二三百只报到者仅祗六百余只臣过甘郡时道府请重价雇用民车每运粮百斤行百里许给银四钱其应出差车许给银二钱计四十余日之久民车差车运粮料到局尚不满三千石幸臣前调集各营官骡一千六百余只先后到齐起运勉资周转而前用民价在兰州平凉所雇商民车驮驼只及袁保恒在河雇办车辆亦陆续搭运军装军火抵甘于是转运稍旺肃州乃有存粮以后可不须重价雇民车然通计由凉州甘州采粮运肃由肃驼运至安西州合计民运车驮驼只价及官车官骡官驼员弁人夫薪粮牲畜草料口袋什物局费一切摊算每粮百斤需银十一两七钱内外其劳如此其费如此夫岂此时财力所堪若非预筹撙节而动言用众恐官军之饷餫不继糈台之储峙早空不但后时不能保此不竭之源即目前出关之师亦且时忧饥溃此转运艰难之实在情形也窃维自古关塞用兵在精不在多方全盛时筹用兵即先筹刍粟如汉赵充国古称名将其驻军酒泉即今之肃州治敦煌即今之安西州治所筹兵事重屯田而罢骑兵留步兵万人藉省大费三秦力诤行之卒效至今言西北兵事者莫能外也干隆间先臣兆惠苦守伊数月维时北路兵阻不前其深入者仅精兵数百卒能力解重围宣威绝域约计当时北路士马多亦不过数千然则道远运艰不能用众即古今承平无事官私充足时亦无以异可知也今拟出关之金顺张曜额尔庆额所部马步已一万数千合之员弁丁役人夫将近两万值哈密解严贼踪向吐鲁番一带窜走师行二千里尚未知能否及贼若递拟以大军接踵前进虽承平无事官私充裕时犹或难之矧当祸乱未平人物雕残财用匮绝之日乎臣在肃时商之各军汰疲乏冗杂弁丁以求精资遣伤残成废弁兵以省累察张曜一军锐气方新作为头起金顺一军次之额尔庆额又次之宋庆一军整理需时军装驼只均须增添购办请留俟明年秋后继发臣拟于所部整锐足恃诸军内再精选数千届时慎择统将率之同行如天之福甘凉安肃明岁丰稔西师饱腾再分起层递而前如行衽席庶边塞肃清可操全算计期不过稍迟数月而局势稳矣否则师行荒徼既不能因粮于敌复不能随地征粮士马苦于长征求一饱而不得正恐未及遇贼军情先摇于局势无益而又害之且战阵之事最忌于前突后竭行军布阵壮士利器厚集于后则前队得势锋锐有加战胜而兵力愈增必胜之着也若全力悉注前行一泄无余设有蹉跌无复后继是乃危道诗言翼翼传称彼竭我盈盖皆注意后路之说况出关之师所应加意者不仅哈密以西客土客回似成效不在欲速取威不仅一战也区区之愚所为不能自释者以此至关外军事除景廉每年尚有缄牍往来余则未接过只字即镇迪一道名虽隶陕甘总督管辖而实则由乌鲁木齐都统及各大臣就近督率公事一切由其主持数十年前即是如此臣无从过问所有哈密以西粮运事宜应由出关各军到地自行筹画臣固未能悬揣亦势所不逮非预为诿谢也
　　上沈相国书节录　　　　　　　　　　　　　　　　　　　　　
李有棻
盖师夷人之长技以制夷魏君源之说也魏君撰海图志志御夷之法甚备然亦未必一一皆是也我师其长技即以制夷安知夷不故留余步以为他日制我之地是自敝也制夷之法惟汉错言之最善其说曰匈奴之长技三中国之长技五帝王之道必出万全则避其所长攻其所短无不如意如今之洋人利在航海我则拒之于陆利在攻城我则击之于野彼善火攻我则广为御火之计彼难久候我则力为持久之谋避其所长彼即难护其所短攻其所短我适独呈其所长从古名将战无不胜攻无不取此道得耳若徒取夷人之长技而效之邯郸学步识者所讥固未知其所利何在也
　　具陈台北情形以明是非疏光绪十一年　　　　　　　　　
台湾巡抚刘铭传
窃臣于正月初二日接准大学士左宗棠来咨具奏抵闽详察台湾现在情形一摺恭录十年十一月十八日　奉上谕左宗棠奏详查台湾情形妥筹赴援一摺据称八月十三日基隆之战官军已获胜仗因刘铭传营务处知府李彤恩驻兵沪尾以孙开华诸军为不能战三次飞书告急坚称沪尾兵单将弱万不可靠刘铭传为其所动遽拔大队往援基隆遂不可复问李彤恩不审敌情虚词摇惑拟请即行革职递解回籍不准逗遛台湾等语前敌军情关系极重必须确切查办不得含糊了事李彤恩所禀刘铭传各情人言藉藉果系因此贻厥咎甚重非递籍所能蔽辜前谕杨岳斌迅速赴闽援台即着该前督于到台后详确查明据实参奏李彤恩着即行革职听候查办等因钦此知照前来伏查基隆退守情形已于上年八月十四日奏明在案无庸渎陈谨将左宗棠所参各节为我　皇太后　皇上陈之
臣渡台时随带亲兵一百二十名其次孙开华三营曹志忠六营每营精壮只三百余人当由台南调来章高元淮勇两营其时台南疫疠盛行兵丁多病仅来五百人嗣又添调巡缉营一营合之刘朝佑百余人张李成土勇一营统计基隆沪尾两处共只四千余人左宗棠疏称基沪各营数且盈万不知何所见闻自七月杪基隆疫作将士十病六七不能成军八月十三日之战九营仅挑选一千二百人内中尚有抱病勉强应敌者当孤拔未来之先初九初十两日臣接香港上海电报知其全股犯台其时沪尾祗孙开华三营刘朝佑一百余人并张李成新募土勇一营甫经到防台尚未完工又无营垒地势平坦无险可扼危迫情形不待旁言臣早已忧虑及之曾函致孙开华李彤恩如果敌犯沪尾臣即撤基隆之守来援嘱令坚守以待一面派员赴下游赶雇船只将军火举动之物先运下船十二日孤拔率大帮兵船进口臣料敌兵必由仙洞登岸当同曹志忠等密商如敌兵明日战后即扎仙洞则不致遽攻沪尾如战后全队下船即须预备回援沪尾以保后路十三日酉刻敌军收队全行下船当接孙开华李彤恩刘朝佑先后来信俱称据法船五只直犯口门升旗开臣同孙开华李彤恩已有成约无用李彤恩虚词摇惑左宗棠疏称李彤恩三次飞书告急即系孙开华李彤恩刘朝佑三人三次之书非李彤恩一人之书也臣当即传令拔队惟四十磅大二尊不能运动埋于山下其余军装锅帐以及病伤勇丁毫无遗弃若果因李彤恩三次飞书告急仓猝拔队退回军装焉能毫无遗失基隆退后敌兵上岸住营兵势已分往攻沪尾不足千人若不撤基隆之守敌必全队攻犯沪尾无兵往援虽提臣孙开华骁勇敢战器械不敌众寡悬殊何能保其人失二十日之捷左宗棠前据刘璈禀报奏称孙开华所部并淮军土勇三路迎战获胜此次又奏系孙开华数营战胜不独于台事未加访察即奏报中亦自相矛盾不如斟酌所陈台北距沪尾二十里如果危急地方官当慎重过于他人等语查基隆至沪尾水程只八十余里顷刻可至臣五里安设一站来往通信尚恐闻警凑应不及若俟地方官禀报必至沪尾失后敌至台北城下方能回援台北府知府陈星聚屡次禀称进攻基隆并有土着之人愿告奋勇往攻基隆者皆有其事自沪尾捷后俱以李彤恩所募张李成土勇得力提臣孙开华曹志忠苏得胜柳泰和各请添募千人台北知府陈星聚等联名禀请基隆通判梁纯夫招募土勇二千候补知县周有基禀请招募一千俱告奋勇进攻基隆其时记名道朱守谟请假尚未销差倡言多招土勇迅攻基隆至于饷项军械之有无不计也忽有台北府书识陈华声称愿招土勇一千五百名自备枪械包取基隆每月每勇需洋银十二元托亲兵哨官奚松林来说当经臣申饬不许多事朱守谟闻有包取基隆之说即私许陈华招募及臣知之业已成军臣以淮楚营制每勇只有饷银四两二钱陈华大言轻敌不知能否得力即给如此重饷何以服老勇之心坚执不许添增口粮该勇俱知台北府无兵祗臣亲兵数十名即聚众呐喊鼓噪臣派弁往看陈华所募皆城外艋舺市井之徒器械毫无当传陈华来见谕以军饷不能加增如果能克基隆立给赏号银二万两先发十日口粮令其带赴水转听候曹志忠调遣朱守谟经臣严加申饬含愤而去陈华至水转后曹志忠见其勇多滋事器械毫无不能见敌不肯节制臣令苏得胜亲至曹营与之密商将陈华土勇先行挟以兵威截去五百名复调三百名至观音山归柳泰和裁并其余随即一并裁撤费饷一万余两周有基募勇尚未成军即闹饷鼓噪经臣将已募四百余人派归柳泰和节制梁纯夫见土勇不遵约束屡次滋事不敢招募此即左宗棠疏中所称各将领以及土着之人愿告奋勇往攻基隆者系九月初旬事也
绅士陈霞林等屡言内山御番土勇常行见仗可以挑募臣告知各军前往内山选募一面令工匠连夜修理各营所缴旧枪分拨应用搜查饷项仅敷月余各军招募有尚未成军者亦有成军尚无器械者时值疫气染至台北沪尾一带军民俱病提臣孙开华署台湾镇章高元总兵柳泰和等俱抱重病曹志忠六营营官无不病者臣随从文武员弁日殁数人自封口后内地音信不通兵单援绝土匪四起臣日夜忧急无所措手台北府知府陈星聚每见必催进攻基隆臣因其年近七旬不谙军务详细告以不能进攻之故奈该府随言随忘绅士陈霞林并淡水县知县刘勳皆明白晓畅见将士多病土勇尚未募齐器械缺乏俱知不能前进陈星聚除面催进攻外复禀请进攻臣手批百余言告以不能遽进之道该府复怂曹志忠进攻并以危言激之曹志忠一时愤急遂有九月十四日之挫幸伤人不多未损军锐敌于十五日即渡河耀兵七堵陈星聚妄听谣言谓基隆法兵病死将尽又谓业已退走上船故日催进攻自十五以后该府始自言不谙军事不再妄言此即左宗棠疏称陈星聚屡次禀请进攻基隆之原由也左宗棠参臣坐守台北不图进取机宜坐失臣曾将兵单器缺不能进攻情形叠奏在案基隆近靠海岸敌船入口则不能为我有故于六月十六日之捷并未奏报克复曹志忠所守营垒逼近海边如法人添兵添船即须退守山后亦经臣附片密陈我之所恃者山险敌之所恃者器利彼来攻我我得其长我往攻彼彼得其长且敌营据山傍海兵船聚泊其下若不能逐其兵轮出口纵竭陆师之力攻亦徒攻克犹不克如果易攻现在两军俱在疲乏之际王诗正统带劲旅三千不日当可奏功以免臣抱懦怯株守之咎臣治军十余年于战守机宜稍有阅历惟事事求实不惯铺张粉饰若空言大话纵可欺罔于一时能不遗笑于中外臣实耻之臣渡台时军务废弛巳极军装器械全不能用炮台营垒毫无布置接战于仓猝之闲所部多疲病之卒历尽艰难支持半载临敌应变大小十余战幸无挫失若听局外大言轻敌浪进上月初十日孤拔添兵大举战无策应之师守无可据之险必至一败不能立军事瞬息千变其中动止机宜固非旁观所能尽知亦非隔海所能臆度也至浙江候补知府李彤恩本系沪尾通商委员臣到台北提臣孙开华称其办事勤能熟悉洋务现因身弱多病决意乞退臣商之提臣现在用人之际不可任其乞退托其致书慰留六月十二日同臣提臣并台湾道刘璈至沪尾察看台地基李彤恩扶病出见瘦弱不堪臣令其赶紧调养不必请假当委兼办沪尾营务六月十五日基隆开仗以后李彤恩禀请买船填石塞口时值秋茶上市英商阻挠李彤恩同英领事往复辩论始将口门填塞隔日法船即至英兵船告以口门封塞随即驶回七月二十日臣至沪尾查看台孤拔亲坐三号兵轮亦至沪尾查探水道并托英船代觅引港之人若非李彤恩先期塞口法船混入一只台北已不堪问绅士陈霞林等每晤谈时辄称其功臣到台北有招募土勇者臣因其所用土枪不能御敌不肯操练未曾招募李彤恩力保张李成打仗奋勇请募五百名发给后门枪二百杆令其操练助防八月二十日之战张李成包抄得力官绅共见共闻十月初臣因饷项支绌札令李彤恩来城同福建候补知县郑建中会同官绅办理捐借饷事该守到后即同陈霞林等议向城乡殷户借用银票二十余万元毫无勉强现已办成如果李彤恩有贻误大局之处绅民当共切齿曷有听其分派捐借者该守不领薪水未邀保奖究其所办数事有裨于大局皆非浅鲜左宗棠甫到闽一日不加访察遂以刘璈之禀并朱守谟挟嫌倾陷颠倒是非之言率行奏参臣若缄默不言使出力有功之人忽遭不白之冤当此孤岛险危之地军务万紧之时臣何以用人办事应恳　天恩将已革浙江候补知府李彤恩开复原官并请暂免查办一俟军事稍定请　旨饬令杨岳斌或　专派大员渡台逐细访查如果左宗棠所参情事属实臣妄用匪人办理不善贻误事机应请将臣一并从严治罪以昭公允诚如　圣谕关系极重非李彤恩革职递籍所能蔽辜事愈久则是非愈明臣无任惶恐待　命之至
台北远隔重洋兵机之迟速利钝或非局外所能悬揣而公论所存当亦有不待辩而自明者姑存此以志当日台地防守之
　　遵　旨督办新疆军务敬陈筹画情形疏光绪元年六月　补录　
钦差大臣左宗棠
窃臣于四月初八日承准军机大臣字寄光绪元年三月二十八日奉　上谕本日已有旨令左宗棠以钦差大臣督办新疆军务金顺调补乌鲁木齐都统仍帮办军务景廉调补正白旗汉军都统回京供职景廉着俟金顺行抵古城后将各营兵勇粮饷移交金顺接管再行起程回京新疆军务孔殷必须速筹进兵节节扫荡金顺本有自带各营益以景廉所部兵力已不单薄着即督率各营亲临前敌相机进剿为收复乌鲁木齐之计所有进兵机宜随时会商左宗棠酌办袁保恒已令回京供职西征粮台已谕左宗棠责成陕西藩司经理应行奏催及咨行事件呈陕西巡抚核办关外转运事宜即在哈密巴里坤各处设立粮饷分局由左宗棠派员经管袁保恒将经手事件逐一交代清楚后起程回京见在关外兵事饷事转运事宜均归左宗棠督办兰州相距窵远鞭长莫及该大臣当统筹全局酌核办理关外军食务当源源运济以期士饱马腾毋令停军待哺宋庆一军该大臣已咨令回扎潼关本日亦谕知钱鼎铭商令该提督择要驻扎矣等因钦此跪聆之下悚惕实深窃维新疆之事从前兵力因饷事未能兼顾遂至叛回构变强敌窥边土宇人民不可覆按于此而欲力图恢复挈二万里戎索之旧还之职方戢万千族殊俗之民渐以声教正值寰区甫靖财力久殚内患虽平民劳未艾其难诚有倍于拓疆之始者微臣庸朽菲才又值衰疾侵寻志虑钝竭何敢不自忖量谬以自承顾念臣子之义厥重匪躬疆场攸司责无他诿自从戎伊始即矢尽瘁驰驱岂头白临边忽易初志谨将所筹情形为我　皇上敬陈之
一曰广筹军粮也师行北路宜用北路之粮不但节费亦免耗粮臣前疏已详之南路肃局既有见粮又车驮驼只购雇稍多可以灌运自宜严切督催以广储峙北局设于归化分局设于包头饬升用知府前署绥德直隶州知州陈瑞芝提督衔总兵萧兆元司之雇民驼转运计自三月至五月据报陆续运过四十余万斤至巴里坤每百斤牵合银八两内外袁保恒前奏甯夏采运臣饬署甯夏镇总兵记名提督谭拔萃甯夏府知府李宗宾接办见据报已雇驼数百先由察罕庙试行如果此路通利再为加办察看漠北素产健驼又便水草惜久未开运仓卒应募者少又驼户每以拉差为苦疑阻不前臣见饬巴里坤镇镇迪道严行示禁冀闻风踵至运道畅行庶饷馈可通亦收节省之益正办理间适俄国游历官索思索福斯齐等到兰与之谈论近事索思诺福斯齐自称俄国在山诺尔地方粮产甚多驼只亦健距中国古城地方不远如中国需用粮食伊可代办送至古城交收由俄起运须护运兵弁均由在山诺尔派拨其兵费一并摊入粮价内每百斤需银七两五钱如年丰粮多驼不贵则价尚可减也比即与定议书立合约计年内可运古城粮二百万斤明年夏可运足三百万斤索思诺福斯齐已专兵入瓦劳伏前往告知其地巡抚据称断不致误臣见委知府衔甘肃候补同知丁鹗等赴巴里坤又委布政司衔甘肃即补道陶兆熊等赴古城办理采粮开垦及收支事宜此北路筹粮情形也南路肃局存见粮三万余石安西局存见粮一百数十万斤哈密局除张曜各营外存见粮一百三十余万斤见正赶紧灌运张曜在哈密办屯垦水利事必躬亲不惜劳瘁据报垦荒地一万九千余亩可获粮数千石见据甘凉肃各厅州县禀报今岁夏雨优渥冀获丰稔将来新粮市价有减无增车驼之受雇者亦日多一日转运较从前稍易此南路筹粮情形也臣因归化包头采运巴里坤较凉甘肃采运巴里坤价大减而粮则实装实卸别无虚耗故决计于北路开一运道陆续拨兑实银已四十余万两甯夏已发银三万两计秋高驼集运数可增南路由甘运肃由肃运安西均用车驮由安西运哈密运巴里坤均用驼只节设厂局浚水泉刈草薪以利运道一切经费统于现办采运项下开支计辘轳转般运数可倍此合南北两运筹巴里坤之粮也俄国在山诺尔地方紧接我布伦托海边界距古数百里俄人代运采为二百万斤送古城视巴里坤运古城路程较近实属获之意外计需银十五万两此于北路之北筹古城之粮也就目前局势筹应前敌急需事之所得为者祗此历代之论边防莫不以开屯为首务或办之用兵之时以省转馈或办之事定之后以规久远要之得人有则益军储不得其人则虚糜经费且西北洽地开荒尤资水利就洼瀦水障之令深引渠溉田洒之令普既需人工尤资器具而哈密土质善渗土工石工外别有毛毡包裹之工为他处所罕既须多筹器具又需广备毡条开垦之先所费即巨臣于张曜由安进屯哈密时已津贴过运等银五万余两购办毡条价银约九万一千余两张曜躬率所部殚力经营而后得着成效计以后踵而行之因此奥区保绥戎藩而成数十百年无穷之利见复经画巴里坤收召饥兵一千三百余名每月给饷银三千两配以矛杆枪子药俾其复成劲旅复委甘肃同知丁鹗等勷办屯垦事务兼收包归甯夏所解军粮惟巴里坤地当天山顶畔气候凝寒旧设天时地利人和等厂久已荒废屯务虽兴尚难供客军坐食也由巴城而西北七站地势沃衍天气渐和由此而古城迤西一带更称膏腴上壤景廉所办公屯私屯外余荒甚多若兵民尽力耕垦不虞乏食臣见委布政使衔甘肃补用道陶兆熊拣带员弁前赴古城验收俄人代办军粮支发价脚一面察看古城一带情形经画屯垦事宜随时驰禀核夺此筹哈密巴里坤古城粮运屯垦情形也
一曰兵事宜早为整理也西事稽延至今未睹成效由于冗食多而战士少耳绿旗诸营兵不足额就近各省无劲兵应调于是取土着兵民及各处就食兵民授地耕垦一备军食一备战守无事则驱其尽力陇亩有事则调其效命锋镝谓之且耕且战事非不劳谓之即兵即农名非不美然调赴期会则彼此观望数日不能取齐麾令前驱则勇怯杂糅气势不能完整其何以战且既挂名武籍又令其从事耕耘譬犹左手画圆右手画方两者相兼必致一无所就且战之兵不能战且耕之兵不暇耕也兹宜画兵农为二择其精壮有胆之兵宜马者马宜步者步束以营制一如内地军营其曾着战绩如徐学功辈用之为管带为督带其才能办事如孔才辈用之为帮办凡督带管带以及所部哨官什长酌给薪水办公银两散人给饷与粮按照客军营制减给其愿弱不任战者散之为农按照户口指余荒地亩令其承垦田官酌给籽种农器耕牛收获后缴归本仓外不取息所获粮石由官照时价收买庶简其精壮营伍可得而实散其愿弱屯垦可得而增两利之道也关外各城所驻大臣有办事领队帮办之分所驻之兵有锡伯索伦达呼尔察哈尔蒙古厄鲁特沙毕纳尔及绿营眷兵换防番戍兵之分乱后旧制不可复按而办事帮办领队大臣于本营存兵外兼带马步各营各请专饷所称马队步队既罕能战之兵而办事帮办领队各员又非尽知兵之选徒糜饷粮无济实用都统及各大臣因虑产饷未极其丰增更形其绌力主画地自封闭关谢客之议以护官私屯粮不顾兵事利钝金顺进驻古城张曜进屯哈密迟回不前而后队尚迍邅原防者以此见在巴里坤古城已办采运哈密已开营屯金顺张曜两军留后之队应即陆续开拔兵力既增则屯丁可减窃维此时必分别兵农责兵以战课农以耕而后饷事可节兵事可精也哈密巴里坤古城所驻各大臣就见在旗营核定粮饷如缺额过多准照旧额马步就地挑募丁壮补数但责其保守城隘不必责以战事脱屯丁伍籍散之归农则尽力陇亩民乐耕其野而官屯私屯地亩收获余粮准照时价发粜民益得其饶不但分驻各军可资接济即调发续进马步沿途就地采购毋须裹粮以趋于兵事更觉顺利较之见在办法兵农两荒不犹愈乎如蒙　圣明鉴允应请　饬下金顺文麟遵照办理庶于时局有裨此筹整理哈密巴里坤古城兵事实在情形也　谕旨关外兵事饷事并转运事宜均责臣督办而兰州距前敌数千里粮饷转运虽可总其成至忝预戎机则调度指挥不能发当其可自当简率大军亲驻肃州相机办理惟师行粮随事豫则立当此新谷未升驼只歇厂转运难期畅旺之时不先将前敌各军食粮灌运充裕催其留后各营陆续开行而遽大军进发致占前敌军食以后彼此兼顾更费周章督臣兼司关陇辖境辽阔移节肃州距关内腹地太远又苦鞭长莫及调集各军所遗营垒均是扼要地方非权其缓急移拨填扎于建威消萌之计亦形疏略见在一面督饬西路各局于驼只起厂之前赶催车驮层递灌运一至八月即调新驼分驻安西哈密各处分段层递转输而调回车驮搬运新粮一灌运安西粮局一运供臣部军食庶期会从容畜力舒展于事均便一面调集各路将领商议出关随征留后防守各事宜及移营分扎一切务臻周妥臣之进驻肃州未能求速者此也至景廉所奏关内运粮至古城应以十万石为度以斤计则三千余万斤非竭四五年之力不能办到金顺缄开所有会衔缄牍全未与闻所需军粮合留后十余营计每年以市斗二万石为度尚只六百万斤然此皆金顺未调补乌鲁木齐都统以前就彼时局势言之也合并声明

皇朝经世文续编卷七十二
　　　　　　　　　　　　　　　　　　　　　　　

　兵政十一地利上
　　南北两路卡伦总叙　　　　　　　　　　　　　　　　　　　　　　
松筠
新疆北路之塔尔巴哈台与科布多毗连以额尔齐斯河为界河东卡伦地名和尼迈拉虎隶科布多河西卡伦地名辉迈拉虎隶塔尔巴哈台自辉迈拉虎至塔尔巴哈台夏季设大小卡伦十三处冬季设卡伦八处外此俱哈萨克游牧塔尔巴哈台西南一带卡伦八处界连伊犁卡伦以外亦哈萨克游牧伊犁东北七百余里与塔尔巴哈台接界之处由哈布塔海沁达兰一带而南设大小卡伦二十三处系察哈尔领队大臣专辖卡伦以外俱哈萨克游牧又西而南尾至伊犁河北岸设大小卡伦八处系索伦领队大臣专辖卡伦以外俱哈萨克游牧自伊犁河南而西设大小卡伦十六处系锡伯领队大臣专辖卡伦以外隔河与哈萨克接壤其锡伯屯牧西南因有回子屯所每年夏秋设卡伦于达尔达木图以资巡察由锡伯卡伦接连迤西转南而东大小卡伦十七处系厄鲁特领队大臣专辖卡伦以外西北系哈萨克游牧西南系布鲁特游牧又厄鲁特游牧东南设卡伦八处界连喀喇沙尔之土尔扈特和硕特游牧亦系厄鲁特领队大臣专辖至伊城北塔尔奇一带及伊河渡口设有卡伦七处专为贸易哈萨克并稽查逃人而设系惠甯城领队大臣专辖此伊及塔尔巴哈台所属大小卡伦方向皆将军统辖也自伊南越穆苏尔达巴罕至回疆乌什城西北一带设卡伦六处外通布鲁特系乌什办事大臣专辖自乌什而西经草地布鲁特游牧地名树窝子七百余里直达喀什噶尔城由城东北而西转南设卡伦十七处外通布鲁特西达霍罕安集延系喀什噶尔参赞大臣专辖自喀什噶尔东南行二百余里至英吉沙尔城由城西北而南设卡伦十二处外通布鲁特西南千数百里以外至巴达克山系英吉沙尔领队大臣专辖自英吉沙尔东行三百余里至叶尔羌城由城西南转而东北设卡伦七处西南一带外通布鲁特东北卡伦向为稽察逃人系叶尔羌办事大臣专辖自叶尔羌东南行七百余里至和阗城和阗东西河设卡伦十二处向为稽察采玉又札玛尔卡伦一处通阿克苏为稽察逃人而设系和阗领队大臣专辖自叶尔羌东北行一千四百余里至阿克苏城其东北通着勒土斯设卡伦二处稽察喀喇沙尔所属之土尔扈特游牧系阿克苏办事大臣专辖自阿克苏东北行七百余里至库车城由城西北而南设卡伦五处专为稽察逃人系库车办事大臣专辖自库车东北行八百余里至喀喇沙尔城由城东北设卡伦二处稽察逃人系喀喇沙尔领队大臣专辖自喀喇沙尔东北行九百余里至土鲁番城由城西南而东设卡伦六处稽察逃人系土鲁番领队大臣专辖自土鲁番东北行一千七百余里至哈密城由城东北设卡伦四处稽察逃人系哈密办事大臣专辖此回疆各城所属卡伦方向也
　　与曾节帅论东南战守形势书　　　　　　　　　　　　　　　　　　
罗泽南
窃尝统筹天下之大局黄河北条之水也秦晋燕赵之险凭之大江南条之水也巴蜀荆襄徐扬之险凭之河水浑浊操舟维艰长江数千里一帆可以上下故东南争战必恃水陆之兼济大江之要害有四一曰荆州蜀江初出峡之水也荆州不守则西可以窥蜀南可以袭常澧一曰岳州沅湘洞庭之水由之以汇大江者也岳州不守可因之以犯长沙窥衡嶷而通岭外之寇一曰武昌江汉之所由合者也荆岳诸州倚之为锁钥而溯汉水而上即能犯湖北之襄郧陕西之汉中度南栈可以争剑阁踰北栈可以据陈仓秦蜀奥区悉为震动一曰九江大江东流彭蠡入之南昌之门户也西踰湘南东犯闽浙在在可通此皆自古用武之国智谋之士所必争焉者也至于皖城江表重镇为都金陵所必重而非长江险要之地建业龙盘虎踞古称天险而地居下流势尤不足以控西北荆岳鄂浔非其所有遂有岌岌不可终日之势六朝偏安江左其安危恒系于荆襄有宋南渡诸臣日以争江夏争荆襄为事故得偷安于临安元伯频一入襄阳下武昌南宋不能复支以成建瓴之势故也粤匪倡乱之始不过桂林一隅耳无与于长江之险也程制军防堵衡永不能以两湖之全力守岭表之险要致贼踰岭而北陷道州陷郴桂逼围长沙我师力守得保省城贼遂迂道而破岱州破武昌破九江破皖城僭号金陵当其时贼势初成羽毛未丰利金陵之富侈餍一己之贪求自岳而鄂而浔皆得之而不守使收武汉之余烬据上游以自固居高临下亦无难制贼之命当时封疆大臣亦无有计及此者贼得金陵之后遂日以上犯浔鄂为事咸丰三年夏夺九江而薄江省江中丞进援江西贼不得志章门因而上窥武汉浸假而据汉滨之德安矣浸假而上据岳州矣浸假而逼长沙迂道以据湘潭矣由是而湖南之常德沣州相继胥溺湖北之荆州亦为贼所扰长江之险尽为贼有东南大局几有不可支者赖麾下提师湘南操水军以肃清江面为要着湘潭一战贼锋始折因而复常德复沣州进攻岳州贼势大挫武昌之久为贼踞者亦得以一鼓下之嗣是而大冶而兴国而蕲黄而广济而黄梅转战千里所向无敌长江之险几复尽为我有贼之所保者仅九江一孤注耳胜负无常变生不测水师攻破九江贼船下洎湖口以阻江西内湖之战舰曾为贼虏者使之不得出大江湖口贼卡既破小舟驶入彭蠡举贼舟而尽焚之我军巨舰之在江西者反两为贼所火陆师由蕲黄而南者亦顿于浔城与之相持不下杨制军不乘我师克复武汉力图善后以备不虞不自揣量率请以攻剿北路是任致贼复袭广济陷黄梅武昌汉阳又为贼所沦陷东南大局于是为之一变今官军所能力持者独有浔江一险耳九江虽为贼踞陆师之围之者贼不敢攫其锋湖口虽为贼守水师之在南康者贼屡为其所败浔城通近金陵兼能牵制武昌故贼深以为忧必欲从而争之犯弋阳扰广信且欲从信水以下彭蠡而抄我师之右矣据义甯守梅岭且欲从修水以下彭蠡而抄我师之左矣幸赖麾下指示方略泽南因以获捷于其间江右东西两路俱为安辑九江门户益固贼不得恣意于武昌兼以湖南之水师堵于金口官制军之陆师已及德安武昌虽为贼据当有不难扑减者特以湖北之崇阳兴国通城通山盗如毛荐食之心无有餍足崇通之贼不除江西之义甯武甯湖南之平江临湘巴陵终无安枕之日是以欲制九江之命未有不从武汉而下解武昌之围未有不从崇通而入者为今之计惟有率南康之水师与围浔城之陆师合力以攻湖口横踞大江以截战船之上下更选劲旅埽通城通山崇阳兴国之贼悉其种类而歼除之则江西湖南两省之边患可以渐纾然后乘胜以下咸甯出江夏与湖南驻泊金口之水师相为联络以攻鄂渚复汉口是不惟荆岳可固即九江残亦将不攻而自下贼欲保金陵必得鄂浔而后无西顾之忧我师欲复金陵亦必先收鄂浔而后成建瓴之势南条既清北条自固国手下棋必争先着形势所在固有不待龟蓍而后决者泽南奉委从戎力小任重夙夜祗惧常自恐其有失然苟有可以力之处虽备极艰险而不辞倘不遗葑菲欲畀以剿崇通援武汉之重任则愿益以千人以厚其势予以数月之饷以储其粮虽自知其不才亦愿枕戈尝胆以从事其闲以歼此一隅之丑成败利钝古人亦难逆睹泽南惟尽其事之所当为与夫力之所能为者以不负委任之至意而已
　　长江津要十三则长江图说　　　　　　　　　　　　　　　　
马征麟
兵家重地利得其厄塞则门户完固堂奥自安江防门户旧称廖角觜廖荆川宛溪作蓼利病书作料海门厅境营前沙属崇明县南北相对为第一重狼山福山相对为第二重然皆江面辽阔墐塞为难今已另立内洋五营主之至长江汛防起自江阴之虾蟆山则鹅鼻觜一带在通局为内户而于长江营制实为一第关键南岸大小石湾与北岸刘闻沙相距不过三里许堤台绵亘如堤每堤可施数十位两两相属此易所称地险大块资我守御者也
泝洄而上则图山为镇江门户屹立南岸江中顺江洲数十百里与北岸三江营互相犄角舟行其间东折而南层峰峭壁重重险隘此所谓表里山河者也京口刊沟互通南北东南漕运之所经盐课之所出咫尺之地半壁咽喉顾不重与
又上则划子口其南岸对出者为石埠桥前扼长江后控滁口乌龙山与沙洲圩堤对出为金陵之门户古称宣化镇在六合县南南岸对建康之靖安镇最为冲要当即此矣
堤之设居陆地以制江面与水师有唇齿之依胜于濡须夹水置坞矣究非陆居不守且无以专责成水师以船为家新章水兵住岸叠有厉禁势不得越俎以代则肝胆楚越矣牖户绸缪宜迨未雨
又上则牛渚采石中权之津要东西梁山安徽之屏翰小孤澎浪湖口九江豫章之喉吭田家镇西塞山一带全楚之锁钥阳逻堡沙武口荆扬豫三州之关塞岳州为楚南閈闳而全楚之腰膂螺山鸭阑杨林临湘白螺道人诸矶两两相对又荆州岳州之扃鐍也
又上则筲箕洼为沮漳之口春秋时与江汉二渎同为楚望虎渡河别而为沱当在周秦以后求之禹蹟实为长江之干水荆河虎渡二江双流互为本支据鄢郢之胜握全楚之枢上游有故则操之有要矣
岳州一镇势如高屋建瓴瓜水州一镇形若丸泥封函关其间湖汉各营络绎不绝呼吸相通姑孰山川阻险扼要江津居中驭驶势若率然触处为首尾是故无事散之五标而不见多有事聚之一隅而不见少
瓜州固裕溪守则淮南有蔽九江固则利尽南海汉阳固则郧襄高枕岳州固则滇蜀安堵长江天堑限南北而扼东西长江之防专防长江云乎哉
章氏山堂考索曰江出岷山经夔峡而抵荆楚则江陵为一都会沅湘众水合洞庭而输之江则武昌为一都会豫章江与鄱阳之浸汇于湓口则九江为一都会今按皖南皖北众水合于牛渚则姑孰为一都会南连吴越北接淮扬则镇江为一都会疆域虽远而险要必争之地不过数四犹人八尺之躯筋脉之会亦数处尔宋吴表臣云大江之南上自荆鄂下至常润其要不过七渡上流最紧者三荆南之公安石首岳之北津即今荆河脑一曰三江口中流最紧者二鄂之武昌大平之采石下流最紧者二建康之宣化镇江之瓜洲兵家因敌制变犹水因地制形未可刻舟胶柱以求录此以当举烛
自昔江流壮阔在在缘以为险近代渐就淤填一叶可矜飞越江固非复昔日天险也然分南北者利于宽扼东西者利于狭则今日之用长江与昔日之用长江移宫换羽矣
地扼东西忽则铁皆断风利不泊天限南北忽则浮梁不差甚且捣虚飞渡此亦一长江彼亦一长江岂伊地利抑亦人谋也是故得其道则洪流障于一苇违其道则江河溃于蚁穴
或谓长江之师不为寡矣将以弥巨寇在示形便以握其枢若夫江湖数千里分地设守散之若无会哨巡防只御小偷不知会哨捕偷所以肄勤劳便舟楫扰风涛也调防以驭之会操以聚之所以操纵自如也木石之转羊之驱风帆之利非若陆营之居重镇扼其都会寓合于分不亦可乎又况楚有七泽吴浸五湖沮洳空旷号为萑苻萌芽不翦滋蔓难图戢小偷亦以弭内患又可忽诸狼山五阜旧隔江水不相连属读史方舆纪要云军山与刀刃山隔江数里塔山有两石门相对即元张瑄朱清海运故道今五山断续相连皆在陆地江阴浮山一名巫山旧在江中所谓巫门之隘也今则寿兴沙壅为海坝浮山附属南岸靖江东北之孤山旧在北岸属泰兴县其后岸圯山入江中去岸五六里与江阴浮山相对成化八年潮沙壅积化为膏腴而山复居平陆靖江县旧为江阴之东西马驼沙在大江中天启后沙壅连属北岸因开界河与泰兴缘河为境扬子江旧阔四十里瓜洲本江中一洲后乃北与扬子桥在杨州府城南十五里相连而江面仅宽七八里瓜洲状如瓜字唐开元以后渐为南北襟喉宋干道四年始筑城置守近年以来江涛震撼五门已沦其四今和州治为秦历阳历阳典录云历阳未县以前江水泛滥旧图谓渔邱渡为伍员入吴济渡处是昔时江流由今城中而后乃徙而东也安庆属县之小孤山旧峙江北岸与南岸山对立为控扼处成化二十年江水忽分流于山北而小孤遂有砥柱中流之势黄州赤壁旧侧江濆今其下为湖湖外为洲去江数里江夏鹦鹉洲旧在江中洪武时连属北岸又云崇祯间荡决无存今之称名非复故址枝江百里洲嘉靖时冲决为二高岸为谷深谷为陵可胜道哉
　　郴州论　　　　　　　　　　　　　　　　　　　　　　
黄仲骐
呜呼以予观于天下之变而知两粤之门户郴当其冲湖湘之藩篱郴据其险云黄巢之陷广州也高骈奏请遣兵马使张璘将兵五千于郴州守险僖宗不许后巢踰岭泛湘陷潭州渡江淮而长安遂陷　国朝之制吴三桂也将军穆占以陕西荆州之兵拔茶陵攸县安仁郴桂所属十二城遂屯郴州遣前锋统领硕岱等守永兴贼悉锐不能攻而衡州以平且定鼎后宜章桂阳各设参府一名绿营额兵五百　庙谟深矣哉昔以无事之日而策及有事今以有事之日而置若无事此天下之所以多事也咸丰二年夏四月州守孙公甫莅郴而西匪踞道州维时承平日久人不知兵凡所为战守具皆未备逾月贼陷桂郴统领提督军门向荣和春尾其后所过诸要隘皆弃之弗设守贼遣其前锐出永兴安仁径攻长沙不克沿江而下此所以有金陵之师也五年春土匪杨老四窃发会守备谌琼林督水勇五百至败之于荷叶坪乡人继之歼其余时大宪以粤寇未靖檄同知赵启玉督勇一千防郴启玉年少气锐不识方略营于九贼突至环攻之皆崇山箐岭不能出死之而军遂覆当是时统领王同知周金城副将李辅朝率南勇二千楚勇一千相继至仓皇不知所为据城为营贼本乌合鲜火器药我军屡胜五月二十九日遇贼于大路之十字岭败之追奔十余里贼分股抄小路出竹坪由七里洞龙都司无以御而城陷周李诸军皆溃无一返者贼收其散亡蚁至蜂聚乳源乐昌连州嘉禾蓝山诸贼悉附之而势遂振前股出永兴茶陵所至披靡市井一空此所以有江右之师也己未春二月江右贼由南安崇义犯桂阳参府彭定泰副将刘培元率勇二千不能军城遂陷贼分股一由黄草坪陷兴甯出东江一由九出良田司会于郴桂先后驱嘉禾道州甯远永州祁阳东安呜呼此所以有今日之师也夫郴之为州在五岭以南山高水驶关隘林立崇峦可控险间道可出奇设伏守可为攻逸可待劳主可制客此其大势也而其最要者南路则莫如摺岭五里冲枫树垧东路则莫如黄草坪水阻滩东江西北则与桂郡相接壤之黑山口昭里渡蓝王桥及贼之由郴永而下也东路则莫如桃花庙黑石岭西路则莫如牛角井石壁塘矣知地利者其于边境隘塞孰为通行孰为蹊径孰宜屯堠然后择突敢死之士扼要而守之万夫不能前也为先事之谋者莫若以郴为重镇高骈请以五千守郴予仍谓非五千不可计郴州见在关税年终可得三十余万以郴州之利敷五千之勇几何其不足也而其利之不可以计数者不仅在郴州也孙子曰不知山林险阻沮泽之形者不能行军不用乡导者不能得地利予郴人也知郴而已矣作郴州论条列其事于左
一防维宜先也有险而不守与无险同守险而不善其始与不守同郴城小如斗无可守者也五年之役师不出来鹤楼一步其已事矣郴地崇峦深盘回纠互而与属县毗连之处尚多是故必周知五属之形势而后知一州之形势尤必周知全省之形势而后知郴之为州其屏蔽于上游者至重大也愚谓宜于无事之日凡地之可以守与其所以守之具预为妥定成竹在胸而后猝然临之而不乱若待事至而始设备则必无把握措手不及矣夫自古无不险之国而亦无不可守之险及其败也究亦无不可失之险呜呼自撤藩篱千古一律未有御贼于门庭之内而得免于操入室之戈者方今之势不及早图之一误再误前车其未远乎
一查勘宜详也郴之属县宜章两桂与粤境相接壤兴甯永兴与下游为通衢其间崇关峻岭扼塞险要固有舆图所不及载传闻所不尽悉者而我之所以用多用少用分用合用实用虚用奇用正之处必先了然于心目之间神明而变化之而后可与从事使不一一致其精详将有前陷沮泽而不知深入穷谷而不悟者乌在其能行军也是故善言地利者谋之于平日用之于临时而马迹所至雨雪不能阻其程酷暑不能缓其行穷岩绝险不能疲其力身亲历焉如在山阴道上也不然智如阿瞒尚悔恨于阳平明如武侯犹迟疑于子午而其他乎唐贾云地利之学百闻不如一见旨哉言乎其斯为战守之准则欤
一延访宜殷也当休明之时崇文者望重值仓卒之际济变者功多郴僻近岭南魁奇忠信材德之士固未易易见也而自饮和食德以来岂无一才一能足资扞卫者乎虽见闻较隘衣冠近古与之谈裨海之广九州之大声名文物之盛茫如也而试问风土审利害稽里道于山川验民情之向背路穷则逶迤可通质鲁则信义易感如指掌如响应焉且其智者能者朴实而英明者从而引导之则可得其实力矣是当于未事之先集众思广众益或招要以资其参谋或亲临以广其顾问在我补耳目之穷而于人收指臂之效事不劳而功易成也古者开幕府置上舍招致天下豪杰往往结交而下逮夷门好士而心倾稷下卒能济艰难而建奇勳历观往史不可胜数夫乱世多才英俊叠出是在专阃者留心而已矣
一简选宜精也守险之师与鏖战异当关之士与对垒异夫郴之所以可恃者要隘也利用守而即以守为攻其地率斗峭而难进其势恒偪仄而易倾此非堂堂正正之阵十围五攻六花八门所能奏功也愚谓宜以五千人中择其短小便捷骁勇有力尤必胆气过人者编成一军口粮亦较他营倍优百长队长更于精中取精除随时练习外令赴各营以试其能否其未及神熟者汰之庶扼守有虎据之师而我军无可动之势　国朝陆世仪曰若遇此等地势夺隘争险必于军中另选突敢死之士聚为一军以应卒然之用知兵哉
一修筑宜备也守御之资固恃天险而修补之助亦藉人为夫山林川泽天地自然之形胜而据高扼要智者审焉因天地之所不足而益以人事之有余易曰王公设险以守其国诚以险成于人而不徒恃在地也愚以为郴属各隘口宜先相其地势察其夷险权其重轻或堑山筑城断道起障或石擂木或广置戍逻或挑挖濠沟用工损而费不资举事勤而功易集且士卒习熟道途贼以远来深入欲进不可欲退不能将有收功于意外之数者晋城虎牢蜀筑魏乐古人当兵力强盛之时不闻废险于此而况纷纭有事之日乎
一民兵宜募也天下多故绿营额兵不足以御敌而召募繁矣召募之兵湘兵其最着者也队伍有法进退有节旗鼓兵伐军令森严而试当崎岖之路处险要之冲恐人地生所习非所用所用非所习将有变生不测者矣愚谓不如添募民兵之可用者两桂与兴甯南路之民较为朴实今试就五千人之中汰其老者弱者技艺不熟者即以其粮募民兵之骁者捷者耐劳而习险者一体训练使之知法以为可用庶临事有熟习之兵而于我军有先路之导古名将往往就近调用民兵义兵以成大事至明王守仁之剿浰头桶冈及擒宸濠皆专用民兵此非其成效乎今之专阃者尚其傚之
一训练宜勤也将无事则逸兵无事则靡故久戍之师不可与力战古之人或聚米以为山川或朱笔以涂道路虽在闲暇不忘忧劳也今建帅府于郴郡以防粤贼之冲宜于常操外令营官按记日月分拨各营兵数若干随带赴宜章兴甯两桂暨桂郡之临武蓝山嘉禾所有扼塞要害之处爬山扪萝以验其足力之健捷技能之工拙又必分番轮戍挨次不紊此劳则彼逸此逸则彼劳劳逸既均号令亦平此亦整饬军务之一法也
一碉卡宜设也宜章之三堡旧矣楚粤交界之区类多崇山畯岭纡盘百数十里塘汛之所不及两面斗峭人马难越不独桂东之八面山也而宜章桂阳实为粤贼出入之路其扞卫尤急愚谓宜仿行苗疆碉卡之法凡有往来要路嶔奇陡狭则扼设二三碉楼或如品字或如连珠枪火药米粮薪水尽贮其中查碉制高三四丈每面宽一丈许洞门一层向外三面凸出内空一面凡三层上两层作楼层砌眼下层以卫堡根每碉相隔五六十丈令枪接续相及若地势宽者或作五六碉窄者或作一二碉地方官劝谕奖励富者出资贫者出力令就近绅士董其事以次缮完每碉设碉长一名碉卒十名闻警则各堡有备可以堵截挖濠栽棘可以防限诚为御贼之至计今楚粤之边患将未有已也万山丛杂易于伏莽且贼踪出没亦无定所虽一时战伐之功扫除烽烟兵撤而事变旋生故不如建立碉楼为御贼久远之计也
一约束宜严也王者之师如时雨仁人之兵若春风不闻其骚扰也大丈夫提三尺剑杀贼立功奠安桑梓亦已壮矣而顾此无辜小民糜烂之余生未几迫胁之残喘何堪马牛牲畜树植蔬之属何一非烬余也且用兵之道安民为先丧乱之余抚恤宜急主兵营弁虽无司牧之职而既已扞蔽一方屹然重镇则亦民父母也兵勇恃众骄横小民愬冤莫伸地方官以其为客勇而置之主兵者以其能战阵而恕之撄怒积忿为害滋深愚谓约兵宜严待民宜宽深兵民一体之意而凡有便于民者三令五申以禁之违者惩之昔高帝入关告谕而关中感泣即以魏武之奸而侵犯稻田几至毁体虽为狡猾之故智而要其号令严明有犯必惩此亦主兵者所当为法也夫
　　永州论　　　　　　　　　　　　　　　　　　　　　　　　　　　
黄仲骐
黄子曰以今日之形势足以扞湖湘而制粤西者非永州乎永州东距常甯西距广西全州南距广西富川北距邵阳倚山为城前有长江之险地多峻岭岩关以为阻隘柳子厚所谓环以山延以林麓者也唐镇海节度使高骈请分兵守四州之险永其一也崔沅豆卢瑑阻之厥后编筏泛湘而潭州遂陷周保权遣兵代永州戍道出衡阳湖南将张文表惧遂驱之以袭潭州夫古之潭州即今之长沙也是永州之与长沙实有相为唇齿之势矣咸丰二年春西匪陷全州由东安趋永州会大水河溢贼不能飞渡遂踞道州当是时使建重镇于永州南路出锐师屯东安以扼其险祈山黄华山龙虎关皆其重地也西南则遣兵巡江华永明以遏灌阳之冲贼必不敢轻进而吾得以阻塞险要因利乘便以制其死命贼将卷旗息鼓逃遁之不暇矣金陵之变何缘而至此乎夫事每成于有所警而祸恒中于有所幸方西贼之攻长沙也当事者悉心调度几经辛苦而固守之以无虞亦已幸矣事已过而不加察祸已至而不思惩西贼既长驱于前东贼复猖獗于后门户一开腹心滋害人咸知其为病而不知其受病之由可慨也已今年春二月贼习其故智由崇义陷郴桂不直达永兴安仁以窥衡湘而趋甯远出永州之祁阳东安以攻宝庆所赖诸戎轩急援而数窘之贼固多所失我亦未为得也然而贼之志尚未一日忘湖湘也然而贼之势将不知其所终也乱天下者自粤西始今之君子支持于东南之际今日失一城明日复一城而防之不胜防克之不胜克贼日愈众而势日益危曾亦思贼之源何以清贼之流何以止也譬诸水焉知下游之为害而不疏瀹其上流导其性分其势使之就故道而汇为江瀦为湖无怪乎汗漫横决汪洋恣肆而不可为也夫衅之启也愈迟则其发也愈炽贼若以大股据永州而分锐以窥衡湘则可以扼我之首而藩篱之撤危矣将长沙亦不能以自固兵法曰地有所必争此之谓也今夫地利之设至无定矣有千古不易之形势有一时制敌之形势谋国者所当急讲也今置永州于闲散之郡一任其出入而不豫为之备及至有警方传檄远调贼之迁徙无常而我之征调屡易岂不谬哉愚以为永州当粤西之冲其势与郴并重且相距仅三百余里两镇既立屹然如太华并峙强兵悍将声势联络互相为援于此收指臂之效胜于十万师矣尚何粤贼之足云或曰衡州亦上游之势也当亦策时者所必争方今不守衡而守永可乎余曰永州环山据水崇峦间道可出奇可设伏利用守亦利用攻也若衡者莽荡平衍虽近冈阜而旁无隘塞故吴逆僭号不旋踵而败若无永是无衡也吾愿今之置重镇者不曰衡而曰永
　　答客难　　　　　　　　　　　　　　　　　　　　　　　　　
黄仲骐
客有难予者曰子之以郴永为重镇也先事之图而后事之论也子何不言之于十年以前庶或有知之而行之者今时已过而喋喋焉毋乃非智欤予曰否否不然夫古今治乱得失之机当事者行之识事者言之行之者不得其人而言之者无罪史册所载往往类然可慨也夫虽然莫谓言之者无其人也记与友人谈此事时有自京师来者语及给事中陈坛奏称郴永为黄巢入中原之路急须先为设守而朝议不省事遂寝夫陈坛一輶轩使耳郴永两次下车焉衡文之余犹能细审其形势自抒所见入告于天子虽其言之不见用而要其言之可用者自在也且子不见夫医家乎医者之于病也求其生而已得其方而生失其方而死医者之事也乃得其方而生亦得其方而死则非医者之事也而况于失其方乎此医案之所以作也客曰审如子言子之论郴永诚善矣然则东南之大疆域之广岂无可守者乎予曰奚为不可守也难易不同也而况不得其人乎今夫疆域一定者也形势无定者也得其人则沟涂可以限戎马之足林树可以隐奇兵之用虽平冈神明而变化之可也是故有子房之谋而后垓下可以困项籍有武穆之策而后洞庭可以擒杨么不得其人而曰舍山川险阻之固将欲收功于都会之区长江之界夫岂然哉呜呼贾谊李纲不世出吾不知今之所谓贾谊李纲者将何以处焉悲夫
　　浙江舆地扼要说　　　　　　　　　　　　　　　　　　　　　　　
钟文烝
今之浙江省领府十有一本吴越王之旧境而又加小焉初汉因秦制设会稽郡共周围万一千里至东汉顺帝永建四年始分浙水以东为会稽郡地而西则为吴郡唐干元初置浙江西节度使领升润宣歙饶江苏常杭湖十州浙江东节度使领越睦衢婺台明处温八州后又以浙西为镇海军领润州及苏常杭湖睦共六州浙东为镇东军领越州及台明温处婺衢共七州吴越王钱鏐兼领镇海镇东两军不能有常润而移镇海于杭州此为今之建置所本然吴越时之苏州实兼今苏州松江嘉兴之地以江为境今之浙江省则不能及江矣夫长江天堑也由江可以达淮由江淮而之焉则可以雄视天下今长江既在境外浙西之壤无以自固浙东之险又不足恃钱塘江之水波涛浩渺似可以扼其要矣然祗为境内自守之地不足为边陲之御侮也衢州之常山水陆交冲温州之泰顺平阳处州之龙泉庆元山谿深阻似亦可以扼其要矣然亦不过控驭江西福建之资无与于中原之形势也夫涂径不严则门庭不固筋脉失理则血肉无权善弈者先筹全局善屠者必中窍会将欲为浙江其涂径治其筋脉计其全局察其窍会其必北守太湖东防大海而后可欤窃意湖州之太湖毗连苏州常州以讫于宜兴春秋以来胜负所系者也钱塘之大海直指海门淮口以达于登莱元明以来帆樯不绝者也昔之浙东西其地及于江则守江以通于淮可也今之浙东西其地不及江则专致力于湖海宜也湖海之险得斯江淮之路通江淮既通则浙江之大要可得而言矣明初分十三布政使司嘉湖二郡皆属南直隶旋即改属浙江当时盖亦以太湖之险两省所共唇齿相倚莫此为重欤至于钱塘之大海由子门而北者专就其关系江淮者言之耳嘉甯温台诸郡皆滨海夷戎出没寇盗往来日日而诘慝焉处处而设防焉事劳功少殊非要图此则必合天下之滨海郡县而统筹之不专系浙江一省之得失矣
　　复张制军书　　　　　　　　　　　　　　　　　　　　　　　　　　
刘蓉
旌麾至叙正值发逆犯川仰赖德威于楚军未到之先指挥扼击是旌节尚未入滇而已大有造于蜀也比来滇东道阻自宜蹔驻蜀疆徐筹前进窃查滇南大势杜逆负嵎迤西乘国家多事之秋据洱海苍山之险观其复杨振鹏一书欲循南诏故辙料事诡谲多中窾要闻颇招徕穷民给与耔种马牛垦辟土地细人感其私惠欣相拥戴远近服从迹其悖逆之状不容稽诛而察其根植之深殊难骤拔彼有人焉殆未可以轻视也至若马某盘踞昆明外托受抚之名阴蓄不臣之志徐既党附丑奴潘复轻入虎穴势将俯首帖耳受其指挥一动一言为所胁制甯复能宣示威信稍立异同以承　朝廷姑予縻之微意哉不能制人而徒为人所制自其冒昧赴滇之初而已知其无戡定之远略矣前读　诏书有不可深入之　旨是　庙谟神算早已洞见万里之外然不履滇境终无以系属人心骤以兵压滇境而兵力不强饷运不继则匪惟不足以戡乱而适足以速变均非计之得也欲为一时权宜之计莫如择滇属之近蜀稍可凭藉者权时布置练兵聚粮徐规进取之略庶措施有方而号召亦易迤西南所谓崇山巨川足资保据者既为花门所占仅迤东昭通一路介滇黔之闲分川贵之际地势尚可凭依其闲铜铅之产亦可略资接济近渔帆观察有就昭通蹔置行省一议诚为识时务之大者诚据昭通东川敷昭义问渐推渐广因以号召全滇其势尚足自振目今滇中州县之听命于花门者非必人人帖服也特以省城根本之地既为花门所据州县力难抗衡且一有参差不以为伸大义而以为坏抚局谁复敢起而异议者一经改置则人人耳目一新转环自易不独临安之拒回者可以招徕驯服使为我用即各州县慕忠效义之俦亦必有起而响应者然后耀我兵威徐规进取得寸则寸得尺则尺宽之以日月要之以诚信全滇疆宇可望次第肃清处四方多难民力凋耗之余不能不隐忍以图功从容以靖乱此尤大臣谋　国之苦心窥时制宜独握机要有非邀功躁进取快一时者所能测其崖略伏惟元老壮猷自已卓有先见滇路现方梗阻叙郡省城相距殊遥伏乞星轺暂临与大府面商措置进取机宜谋定后动
　　致骆吁门宫保书　　　　　　　　　　　　　　　　　　　　　　　　
刘蓉
此闲所筹调兵设防之事往往与尊意不谋而合足征硕画周详远猷宏达实所钦佩某自九月十四五日以来即患左偏头痛之症迄今两旬服药罔效医者言系肝气郁拂风火上炎所致须得安心静养旬余乃可全瘳然事势方艰仔肩特重其何能稍自暇逸顷所以奏调黄牧亦冀可为综理营务稍节劳逸而迄今两旬未及肃函邮陈钧座皆因患此证后不能伏案握笔之故也蒙催调果后九营现闻到阆中者已有三营余亦不过日内可集某亦拟即拔营前进惟进剿之法从前原有三路之议一由西乡一由南通一由甯沔乃鄂援不至我军独出青石关地利既失挫败旋闻现在军声未振贼势鸱张议剿必先筹防固川乃能图陕月余以来延访绅耆遣侦探佥谓青石关地势偪促可资控扼难驻大营关内天池子至回军坝地颇高广西河口人户稍稠然地近铁厂林木砍伐已空不独山径窄狭米运维难即柴薪等项亦难觅取前议师出青石不过取道经过今既谋顿重兵即须通筹全局此地论形势则祗可扼守论馈运则必至困穷于是有谓宜取道沙河子出营黄瓜岭者有谓宜取道通太滚龙坡出营西乡者有谓宜取道广元出营甯羌者查黄瓜岭即黄官岭地不甚险而东通红庙塘牟家坝南通塘子口西通广元北通新集村较青石稍大曩办三省教匪尝有重兵驻防但其地距青石关仅五十里而越山阻水几于无路可通孤军驻此时防钞袭兼闻附近村存米无多而出径崎岖运道尤属不易至于进驻西乡即须先图洋县蓝逆之强不及发逆先攻其瑕则坚者亦图自固虽堰口既失西乡被踞而我军出滚龙坡地利可凭又与李京堂分道犄角足以制胜但川省转运道路视南通更觉迂远且贼匪上下分布而我师从下游进击势必旁窜四溢不入陕西腹地定窥川北边疆为两省计均不宜出此途惟有暂驻甯羌或出铁锁关趋黄官岭或出五丁关趋大安驿形势在我军道较宽由是节节扫荡虽见功稍迟而逼贼东下既取建瓴之势亦可以立于不败之地图陕固川策无逾此通览贼势西自沔东至西乡踞三四城延数百里川疆密迩隘口纷歧若祗在在设防即使更增万人亦难免百密一疏之虑今由甯羌进兵而城太南通节节布置贼既谋并力以拒上游而又虑南通城太之兵横截而出则彼方备我自不能为闲道旁窜之谋查城太一守旧有振武军驻防今执事复檄唐泽坡总镇增募一千合三千人足资控御南通一带除桂字向导两军现拟酌量裁减外湘果两军拟仍留住青石关某只抽调刘参将之六百人合果后九营驻扎甯羌徐规进剿川疆足可无虞惟通江所属池坝地方为西乡之百雄关定远之瓦石坪两道会窜之路虽崎岖险阻又业经札饬姜令督团严防而是否真能扼守究未可知如能拨许荫棠之千人前往自可无虞回逆虽有由秦州犯徽县之报度亦未必遂蓄窥川之志似无庸过于防范某拔营时拟先拨向导营张道一军前往防守计朱镇所扎之梅子坝一路极为险隘单骑独马尚难前进岂有将二千人不能驻守之理如张道可往即亦无庸许参将改道而前矣贼之踞汉郡洋县城固西乡者方日拆民房砖石增修城垣又逼农民田种麦自系意图久踞分扰蜀秦现所以尚未狂逞者亦图多掳米粮广为储蓄之计若不趁早进兵则根基日增牢固汉郡各城殆无克复之望兴安梁观察一军已经调回郧阳防堵苖逆李雨苍一军探闻已抵白沙并闻张逆第才已由镇安回窜甯陕厅之四亩田地界现已咨请雨苍移缓就急驻扎兴安并分军进扼茶镇将来某由甯沔扫荡而前湘果诸军由青石关横截而出李军由兴安石泉逆击而进仍符三路进剿之规贼匪之势一分我军之气百倍即不能尽歼丑类亦可逼入南山痛加剿洗使该逆无可托足之处考之舆图参之众论反覆千虑决策如斯未知执事以为然否
　　大清一统舆图跋附凡例　　　　　　　　　　　　　　　　
严树森
  </div>
  <div class="pagination">
   <a href="皇朝经世文续编-清-葛士浚_page63.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page59.html">
    59
   </a>
   <a href="皇朝经世文续编-清-葛士浚_page60.html">
    60
   </a>
   <a href="皇朝经世文续编-清-葛士浚_page61.html">
    61
   </a>
   <a href="皇朝经世文续编-清-葛士浚_page62.html">
    62
   </a>
   <a href="皇朝经世文续编-清-葛士浚_page63.html">
    63
   </a>
   <span class="current-page">
    64
   </span>
   <a href="皇朝经世文续编-清-葛士浚_page65.html">
    65
   </a>
   <a href="皇朝经世文续编-清-葛士浚_page66.html">
    66
   </a>
   <a href="皇朝经世文续编-清-葛士浚_page67.html">
    67
   </a>
   <a href="皇朝经世文续编-清-葛士浚_page68.html">
    68
   </a>
   <a href="皇朝经世文续编-清-葛士浚_page69.html">
    69
   </a>
   <span>
    ...
   </span>
   <a href="皇朝经世文续编-清-葛士浚_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
