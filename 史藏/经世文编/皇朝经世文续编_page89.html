<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 89 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 89 页/共 192 页</h1>
    <div class="content">又从前楚省历因襄阳宜昌衡州三处额引不销。陆续奏明官运商盐。前往减价售卖。以敌邻私。此意未尝不善。而于利獘未能洞澈。不免似是而非。是以历办并无成效。盖淮盐成本重大。即减之又减。总不能贱于无课之私盐。若不认真缉私。而欲以官盐冲其锋。是商本徒亏。而邻私仍不能敌。且商人本为牟利。必抑价以亏其本。则商运愈不前。而私盐愈充斥矣。况又访有一种奸贩。转买减价之贱盐。以灌旺售之引地。是为藉寇资盗。无异剜肉补疮。臣将此三处之盐。一概不令抑价。以杜流獘。现在襄阳水贩运盐已多。宜昌亦已通贩。衡州则官盐业经运往。水贩尚未前来。祗须随时察看情形。如水贩销路大畅。则官运固可无需。即有必须官为倡导之处。亦照时价发售。务令盐色纯净。秤足味佳。不宜抑勒减价。以致亏本滋獘。其扬商向因减价赔垫。立有三盐名目。按引捐贴。兹由臣咨明两淮。严行裁汰。不任借口赔累。致碍鹾政。现闻扬商输课倍形踊跃。而楚岸售得价银。臣复不时催解赴扬。不任花销糜费。本届所报销数。有一引即解一引之银。务使针孔相符。胥归实在。不准如前之漫无凭证。要之销盐之畅滞。上之视乎天时。下之视乎地利。而人力总不可不尽。臣窃恐无可操之券。而断不敢有未尽之心。惟赖　　圣慈福庇。长使年岁丰登。堤防巩固。则民力宽裕。而肥腯之奉。旨蓄之供。售盐自当更旺。此时所属各员。虽有筹办出力之处。臣均不敢遽行保奏。致启易视之心。务令一力奉行。始终无怠。庶几畅益加畅。至私盐现获固多。然有私总不如无私之为妙。果使将来销引愈多。而获私转少。更足以见化莠为良之实效。臣惟祷祠以求。不敢稍有懈忽。以期仰副　　圣主委任责成于万一。

　　请变通两淮盐务疏道光二十年　　　　
贺熙龄

奏为敬陈淮南纲引。积压太重。淮北票盐。验赀太盛。请亟筹变通。以防误课事。窃维两淮盐务。自道光十年冬。蒙　　皇上洞烛情形。法穷当变。　钦差大臣前赴江南。会同两江总督陶澍筹议。厘革旧獘。更定新章。自是以来。浮费裁而成本较轻。库款严而出纳不混。计凡九载。奏销八纲。且摊带乙未己庚诸纲残自变量十万。较之从前仅行六纲。且多豫收空本者。已有区别。惟是两淮奏销正项。系先纳课后行盐。与他省之先盐后课者。情形迥异。故虽奏销八纲。实非已销去八纲之盐。缘运司每遇奏销届期。即派商赶纳。虽有存岸未销之盐。存库未运之引。而新纲限迫。不得不按数分派各商。如期完纳。商人成本。止有此数。口岸多积一引之盐。即占阁一引之本。近闻淮南奏销虽过八纲。竟有积存两纲未销之引。如江西湖广安徽纲食各岸。截至去年冬月止。已运未销盐共一百六十余万引。约计一纲有余。以到岸成本每引十两有零计算。即占阁成本一千数百万两。又运库中已纳丙申丁酉戊戌己亥四纲未运之引。一纲有余。亦占阁商本二百余万两。通计占阁商本二千万两。而现在扬州各商己赀。实不过五六百万。其余皆系出利会借。每纲岸盐。非两载不得销售回课。而此两载内。又添出两纲派纳之数。此淮南转输不灵之实在情形也。且淮南纲食引盐。额完正杂带款课银五百余万两。而奏销则止完正项。其余杂款缓纳之银。需俟运岸销售。始行补纳。每一纲之课。非数纲不能全清。故目前虽奏销八纲。实未能征足八纲之全课。以致各省应解各款。不时奏催。无由应手。若但以正项奏销为事。杂款何由足额。此又淮南征解各款新陈积压之实在情形也。臣访求所以积压两纲之故。亦非尽由于办理不善。祗缘道光十年更定新章之始。前督臣陶澍任事过锐。代销辛卯以前滞盐残引一百三十余万引。又代征未完印本积欠参价铳引残课三百数十万两。皆以后任代偿前任之积欠。共占一纲引额。加以江广水灾滞销。复积一纲。因此积压两纲。至今总无疏通之策。臣思盐务不过在场轻本在岸速售二端。

见在淮南裁减浮费以来。每引正杂钱粮四两。实难再议轻减。而汉岸销盐止有此数。即使湖广缉私。认真整顿。亦止能销足本纲正额。若欲其溢销加倍提行两纲。恐必无之事。然则淮南常年积此两纲未销之盐。空占商人之运本。作何消纳。且引愈积压则愈多。课愈占阁则愈绌。倘一二年内。竟有竭蹶不能输纳之商。复致倒歇者。彼时奏销又将如何办理。正项且不能支。杂款又将如何征解。臣详加访察。皆以淮南目前之患。在于中梗。若不亟筹全局。及早疏通。即恐有难于搘拄之势。惟是鹾务繁重。非他人所能代谋。应请　敕下两江总督督同运司彻底确查。通盘筹划。务须先事图维。将前积两纲引目。如何设法疏通之处。据实入告。勿徒弥缝目前。直至奏销不前。始为临渴掘井之计。再者淮北票盐。近年因销路通畅。贩多盐少。创为验赀折扣之法。而验赀银数。历年递增。闻本年竟多至一千余万两。其实票盐应收钱粮。场价不过百万。其余九百余万。一经核定。折领之票。仍须发还。各票贩收回。徒然压阁。本无所用。而每当淮北验赀之时。正淮南奏销之日。一时汇集银千百万两。悉赴淮北验赀而去。遂致扬州银短价昂。虽重利无可借贷。是验赀之法。于淮北无毫发之益。而适掣淮南奏销之肘。应如何量为变通。或官运到坝发贩。或签商认引认岸或归场定额售卖。于此数策中酌行其一。即可无庸验赀以累奏销。及将淮南无着悬引。如何酌归淮北之处。应请一并　敕交两江总督督同运司详筹妥议。以期有利无獘。臣因访闻淮南鹾务。新陈积压。不能转输。一二年内恐误奏销。而淮北票盐。验赀十倍。有累正课。不得不豫筹疏通之策。为此恭折具陈。伏祈　　皇上圣鉴。

　　酌议现办淮南盐务章程疏道光二十七年　
两江总督李星沅

窃臣前因淮纲销路未畅。当合全局通筹附片陈明。奉　　朱批。认真妥办钦此。伏思两淮鹾务为　国家度支所关。淮北改行票盐。着有成效。淮南课额较重。销数易亏。历年总无起色。臣甫膺重寄。考核攸资。敢不勉力承当。悉心补救。此次道经扬郡。与运司但明伦讲求体察。复随时博访舆论。详稽案牍。以期因革权衡。窃惟课之来源在乎引。引之去路在乎销。有年销年额之盐。乃有年销年额之课。如丙午等年五纲。经前督臣奏准推展减运。原为带销残引。查近年楚西两岸捆运自变量。总在八十万左右。乃本年春秋二单。截至九月。共止运过三十余万引。不及上届运数之半。正额尚多短缺。残引安望运销。且闻楚西存盐多至一百余万引。在扬未运及已派未认者。又多至一百六十余万引。商本占搁不赀。后运转输非易。此引盐壅积之情形也。至减运正项。虽用照额全完。而杂款分带。未免递有延缓。从前运库实贮银三百数十万两。即二十五年六月。运司但明伦接收交代。库存亦几及二百万两。现在运库存银止一百数十万两。而先后奉拨甘肃兵饷军需。均系紧款。必须迅速解交。此外如内务府节省银两。并外省盐规匣费利息等项。均各需用孔殷。河南赈恤米价。尤为紧要。亦须各别缓急。次第筹解。设再拨放滋繁。库贮即难周转。此课项支绌之情形也。揆厥所由。官以畏难而因仍。商以畏累而机巧。成本增于杂费。营销滞于售私。年复一年。几同痼疾。若不于减运期内。上紧设法疏通。届限断难复额。课源日塞。库藏日虚。办理从何措手。兹当丁未开纲伊始。先以内清场私外截邻私为急。则治标之计。本年回空粮私。业经臣奏奉　　谕旨查禁。其川私粤私潞私浙私。亦均咨行堵缉。并严饬各场稽查火伏。收缴废。不准视为具文。又引船夹带。向来为害最巨。经臣专委干员会营搤要搜查。即在扬州仙女庙报获一起。夹私至一百十五万九千余觔。又在江宁下关报获一起。夹私至三万二千九百余觔。均即提省审办。他如慎出纳以重库贮。提缓课以备解支。派悬引则纲额悉清。删繁文则商本暗减。配运残引。可渐疏销。提售新盐。可免停积。裁浮糜巡费。以备收买盐。禁捏报淹销。以防船户盗卖。谨酌议章程八条。另缮清单。恭呈　　御览。臣仍督同运司。因地因时。务全大局。凡有裨益课运。应为酌剂变通之处。容再相机策画。分别奏咨。遵　　旨认真妥办。总期治人治法。相辅而行。殚竭愚诚。徐图整理。仰副　　圣主垂廑禺筴之至意。所有查明淮南盐务酌议筹办缘由。理合恭折具　奏。伏乞　　皇上圣鉴训示。

一运库正杂商课。丝毫均关要款。当此慎筹　国计。尤宜撙节实存。嗣后额解额支。应查照各藩库于动放时项目报明备查。其无定活支等项。不分银数多寡。均查明原委。按款具详。由臣核准饬遵。不得先行动放。以凭斟酌删减。

一近年办理折运。收数较少。放款仍多。必得量入为出。现饬运司及早预筹。除运库实存银数之外。计今岁秋单来年春单应完商课。是否足敷支解。如有不敷。即将节年缓课。飞咨楚西盐道赶紧提回。并本年悬引缓纳课银。饬商就近在扬完缴。毋许延欠。

一楚西引盐。历派纲商认办。其有倒歇退悬之引。始准酌派招徕。近日率多化名。诡避办运。有一商化作十余名者。现查丁未新纲。虚悬三万余引。又历纲积存已派未认十四万余引。应将捏造假名。一概删除禁止。所有朦退自变量。均归各本商名下。认回照办。其实在无著者。酌派通河各商。至历纲未认积引。责令已派各商纳课投请。如有违混。即照商欠盐课例。从严追究。

一淮商重运引盐。自完课请票。以至盐船开江。凡管盐各衙门给发官件。如印本银票引单底马桅封水程之类。名目甚多。需索勒掯诸獘。即由此起。大为商运之累。现与运司熟筹。应裁者裁。应并者并。务使删繁就简。直捷易行。一切公件。随到随办。毋许牵掣延阻。如有胥吏把持需索。严提究惩。

一楚西两岸。岁约销盐八十余万引。而折实留运。止六十余万引。是运足新纲之外。尚可带销二十余万引。应自丁未纲起。饬令各商将额派自变量。赶紧纳课发重。凡请运新盐一千引。配运残盐三百引。不得先尽残盐请办。其宁国上江等食岸融楚者。本系轻则之盐。运销重课之地。未便转为占压。拟俟新纲运竣。再准请办。

一湖广存盐。计引不下百万。前经奏明以三百万包为一档按到船前后。逐档售卖。惟先销积引似与丁未新纲有碍。不能不酌中通变。即拟咨商湖广督臣。每于一档之中。将盐船到岸停泊两年以外者。先提一百二十万包。两年以内者。先提一百万包。新纲运到。先提八十万包。仍以三百万包为一档。均匀派卖。毋许争先抢跌。亦不准高价值。自阻销路。

一查淮南巡费。每年所需甚巨。从未得收实效。今拟酌留走私各要隘。照旧派巡。其余一律裁撤。即以所省经费。收买盐。使穷丁得有口食。不致偷卖济私。仍饬商配搭捆重。按引扣还接济。至州县营汛。本有缉私之责。查获私盐。变价充赏。不准因裁除巡费。稍为松劲。如有庇纵。分别参究。

一盐船淹销。自道光十年奏定。止准补运。不准免课。迨后查有行舟实系遭风失险者。复经奏明。量为矜恤。近则报案出。甚至到岸停泊。亦报淹销。虚捏必不能免。即就补运之数。约计每年三五万引。积少成多。纲引亦形占碍。嗣后停泊盐船。呈报淹销。概不准免课补运。船户盗卖之引。追赃给领。亦不准免课。其在大江行驶。猝遇风暴失事。经地方官勘讯属实。仍随时酌准。以示区别。

　　酌议淮南改票章程疏道光二十九年　　
陆建瀛

窃淮南盐务疲敝。实由口岸之不销。不销之故。则在官价昂于私价。官本重于私本。而成本过重。又在银价日贵。浮费日增。为今之计。欲畅销必先敌私。欲敌私必先减价。欲减价必先轻本。欲轻本必先大裁浮费。摊轻科则。查淮南引地。首尾四省。仰食于盐者。官则文武印委各员。吏则大小衙门书役。以及商伙商商船。不可臆计。一议整顿。则必起而挠之。造谣结党。以恐吓挟制。必使良法中阻而后已。臣受恩深重。总司两淮鹾务。自受事以来。孜孜讲求。业已洞见症结。若不力破情面。决计革除。则是畏葸瞻顾。为苟安弥缝。延宕敷衍。非但无裨将来。而目今即有一蹶不振之势。况当度支拮据。又值节年水灾火灾。商情涣散已极。天时人事。皆须振新。何敢以库帑正款。商民脂膏。为避就养奸之计。除清查库款另行奏办外。谨将淮南全局。通盘筹划。以裕课之法。为恤灾之方。酌议章程十条。恭呈　　御览。

一按照科则酌减外费以轻成本也。查两淮解京各款。无论正杂。丝毫均关度支。何敢议减。惟按戊申纲科则。以每年请运八十九万五千余引合算。每引摊银五两七钱一分。除淮北协贴外。每引征银四两九钱五分。加以盐价等项。每引合银十二两二钱零。成本未免过重。今拟将带完辛卯以前。及带完辛丑折运欠课。共银四十一万五千余两。仍照前督臣李星沅奏察停缓外。其外省盐规匣费院司节省仓谷月折各款。及饭食带完办公酌存活支援带外办缓征等款。尚可分别删减银二十八万七千余两。共计减缓银七十万七千六百余两。照八十九万余引核算。每引可减成本七钱八分零。

一酌复额引加带乙盐以轻成本也。引盐愈少。则摊课愈重。自不足以敌私。若遽复前额。又恐盐多难销。今拟提复原额二十万引。每纲实行一百九万五千五百十引。比较八十九万五千五百十引。计可每引摊轻银五钱几分。惟目前银价昂贵。成本仍形吃重。而汉岸火灾之后。各商吁求补运。藉资调剂。除折运案内节年残引不计外。查有乙未纲已纳钱粮未运之盐。奉部行催运有案。拟将此项纳过钱粮之盐。援照长芦山东浙江加斤之案。准其每引带运二百斤。停止从前加二五配割章程。以净盐六百斤出场。又可暗轻成本一两零。即可贴补银价。是加斤既系应运之盐。恤商亦非另给之引。合之减费复额。每引可轻成本二两四钱零。

一永禁整轮疏通销路以挽惰误也。查盐引到岸。本以速售为利。而整轮报价。遂致滞销自敝。盖缘奸商垄断。甲运不售。乙盐不许开仓。核定价值。束缚通河。阴售其自带之私。明搁其正纲之引。散商因而止阻。私枭亦因而充斥。道光十年。前督臣陶澍奏请散轮。大有起色。乃近又创为挨售名目。即与整轮同意。而其取巧之术。又舍自己应运之引。悬而不运。诡名他人代运。凡运悬引一千引。准带融楚三百引。有缓纳之银款。有提售之调剂。不在整轮数内。明明以中食轻课之盐。卖楚岸重课之价。名为融楚。实在亏课。淮南日疲。良由于此。今拟革除此獘。务使商运随到随销。永不许有整轮挨售等法。以清痼疾。

一核实岸费由司酌解以杜浮冒也。查楚西各岸缉私办公之费。向由岸商呈缴。因浮滥过多。经前督臣陶澍奏定每引四钱有案。近来楚岸岸费。多至一百四十万两。是每引已增至二三两不等。核其分款总帐。有节礼寿礼贺仪程仪重支预支各名目。并有长随家人各署幕友使费。不一而足。其中岸商浮开冒销。恐亦不免。是以上年湖广督臣裕泰督饬湖北盐道严禁。今拟查照陶澍原奏。每引酌带银四钱。随正纳缴运库。由运司随时详明酌解楚西两盐道衙门分拨。以资办公而杜獘混。

一分岸运销利商便民也。查道光十年。前督臣陶澍原定章程。本有武昌下游之黄州各州县。及江西彭泽等县。江路远隔八百余里。历来商盐必须运到湖北江西省城。然后折回转售。经过脚价加重。以致各州县境。全为船私隐占。议将各处额引。预填水程。签商运往。以便水贩就近酌售等语。嗣因签商未果。遂尔中止。今汉岸火灾后。各商因资本不敷。运盐迟缓。私盐较前更甚。拟将楚西两岸引盐。运到湖北江西适中之九江府。即听商船就便发卖水贩。各赴各路。其有情愿运往楚西省岸发贩者。亦听其便。至九江府地方。必选派廉干大员。设局驻札。一俟盐船到彼。验明盐引相符。收回引目。即于盐照内填写引目收讫字样。加盖委员钤记。引目既经收缴。专以盐数为凭。其照盖用盐政运司印信。每张十引。给商护盐。以为水贩分售之据。所过州县关津。祗许验照。毋许查盐。城乡水陆。听其零售。毋得留难需索。其各省地方文武员弁。既无稽查之责。督销考核免议。以杜藉端扰累。委员则筹给薪水。不准向各商另取分毫。违者以赃私论。

一纲食各岸画一办理也。查淮南科则。中路安池太。照楚西八折。上江宁国及含山等六折。因中路为楚西籓篱。食岸逼近场。故卖价较贱。成本轻重悬殊。致启趋避之端。贻害甚巨。今拟扫除积獘。则食岸科则。与纲盐科则相平。听商随便指运。一切章程。均归一律。以杜避就。

一官定场价以免居奇也。科则既减。商运自多。场盐必贵。若不官为定价。必致价病商。成本增重。仍不足以敌私。查淮南盐色。高下不一。应照各场所产。分梁安二种。酌中定价。至贵不过二两四钱。总以运至泰坝。按一引净盐六百斤交商。并不准价扣。其盐价须随课交官。或呈明指买场垣。或由官签派。价由官给。如南产不敷。准运淮北之盐。以杜居奇。并平草价。裁陋规。以轻场商之成本。

一盐包改捆百斤以杜夹带也。纲食钱粮。既归一律。各省口岸。随商指运。自一百引至一千引止。楚西皖各岸。听其随时纳课请运。并不作为常额。惟请运楚盐。不得改赴江西。请运江西。不得改赴湖广。中食两路亦然。以杜冒越。其各岸运数。满额即止。以防壅积。至仪捆子包。向来湖广八斤四两。江西七斤四两。食盐五十斤。大小悬殊。原以杜淆混夹带之獘。然包小难以稽查。楚西各岸。一律改捆一百斤大包。俱外加包索卤耗。包少则夹带亦少。稽查较易。

一矜恤灾商分年批补也。上年汉岸火灾。毁去盐二十六万余引。商本大亏。自应援照免课补运。惟全数准补。不但库款无出。且恐岸盐拥挤。自宜分纲带补。今拟嗣后被灾旧商。凡请运新盐一千引者。准其配带补运免课之盐二百引。仍予以限制。每纲不得过四万引之数。其补运盐斤。仍照旧制四百斤。不准再带乙盐。如旧商无力。情愿自招新商代运者。亦照每千引带补二百引之例。其并非招徕之商。祇准办运新盐。不准配带补运。

一删除繁文以归简易也。旧制请运。必须历运司十九房科。及四首领衙门。委曲繁重。守候需时。藉端掯难。事所恒有。今拟嗣后各商请运。所有正杂钱粮盐价。同时并纳。仿照淮北票法。遴派总办委员设局核收。立即给予库照。注明准其赴坝重盐。迨解捆见斤之后。缴呈库收。换给引目盐照船照。准其开江运岸。一切繁文。悉行删除。不准首领及科房书吏。与商人交钱。以杜积壅勾串各獘。向设十九房吏户礼兵刑工及承发等名目。酌量归并。所有书吏饭食。按引八分缴库。由司核定各房公事之繁简。分别赏给。以资贴补。此外不准另取分毫。违者加等治罪。运司一并严议。

以上各条。专为除獘轻本。约可省浮费一百数十万两。南盐成本。每引可省至四两有零。自出场到岸。每斤成本。约制钱三十文上下。必可畅销无疑。或谓淮盐引地。四面受灌。即减之又减。安能敌贱价之私。不知货有高下。淮南梁盐。色味甲于天下。为闽浙粤潞川省各私所不及。祗因成本既贵。水贩作伪搀和。居民不以贵价买灰沙糅杂之官盐。而以贱价买白净之私盐。非刑驱势迫所能强。若果货高价实。即稍贵于邻私。人亦争买。况官私价值相平乎。或又谓课额不加。即畅销何益于　国。不知目前乙纲之课。非数年不能清。且奏销亦止正课二百余万两。又需拖延数载。是　国家行盐之课。且启新旧套搭挪移之獘。若果畅销。则逐渐提前。年清年盐。即年清年款。如淮北庚戍纲之课。己收于己酉之冬。新旧永无套搭。正杂永无挪移。益孰大焉。且试行果效。可将一百四十万引。全行复还。课额自增。惟系收效以后之事。未敢遽陈于试行之初。总之獘既去则利无不兴。其理其势。当无或爽。

　按是奏奉　　旨允行。至三十年开纲。已全运一纲之盐。越二岁即滞销抢跌。是时票法不拘自变量。听商请认。厥后承办数千引之大贩。皆为一二十引之小贩抢运所误。盖法未尽善也。然使引地不沦于贼。必续有补救之术。不幸废于半途。惜哉。续两淮盐法志

　　淮鹾问答并序　　　　　　　　　
周济

草野言时务。与当事异。言其所可行。与其所能行。当事之言也。言其所以然。不必言其所当然。草野之言也。言之恒易。行之恒难。或自言之不能自行。或可以自行不必人之行之。无以异于言者之自行。无他。权有转移。时有先后。人才物力有赢诎。盖定法之难也。轻于定法者。幸而不施用则已。不幸而施用。境过情迁。有如上所云云。非徒无益。且腊毒焉。故曰。倍卑而言高。罪也。非罪其出位而言也。罪其言之或且偾事于异日也。恶可以无惧。必也。病夫呻吟。为述所苦。究病所从生。采集攻补之药。而谨炰制之。锐镵石。蕴艾火。以俟和缓之施治焉。针灸毋定穴。汤剂毋处方。庶乎免已。十余年来。浮沈淮海。逾越江汉。耳目所睹记。盐务为多。听桥观察。祖孙世为盐官。尤究心此事。往复问难。端绪错综。虑其遗忘。辑为一篇。不设甲乙。都忘宾主。直述大意。刊落华藻。虽搢绅之士。玩之无文。而政事之家。喜其近质。文体然乎。抑亦事体然也。道光十年冬日止盦序。

　问户苦累透私。应如何查禁。

答曰。苦累者非户也。各场本有荡地。产草供煎。毋许私垦。已经私垦者。例应放荒。计草设。有即有地。此真正户也。后来户致富。不乐供煎。本身贿脱籍。雇募无业游民顶充。渐将地私垦成田。或且转相典卖。因而有无地。必须买草供煎。户变成草户。与煎丁分而为二。而丁始困矣。户既不煎盐。但收草束贵价。剥削煎丁。煎丁不敢与草户较草价之贵贱。始仰衣食于场商。场商阳借抚恤之名。暗施侵渔之术。而丁愈困矣。草户既安享荡地之利。一逢商力疲乏。煎多收少。即令煎丁以盐易草。公然囤聚售私。又恐场官查禁。嗾令穷苦煎丁。以有盐无售为辞。向场官挟制。场官非但不敢问其透私之罪。且利有私贩接济煎丁。至有在院司公然面者。甚且借此挟制院司。请领帑项。名为收买余盐。其实即将此项。与狡猾场商通同分肥。市买垣内不堪之盐。搪塞上官。帑项究归无。其獘皆由有无地而起。如能清查荡地。以范公堤为界。堤外之地。即系荡地。不问何人。但执业此地者。即定为籍。查明某场有地若干。有若干。计地配。令其亲身供煎。傥欲雇募。听其自便。稽查火伏。责盐归垣。一切公事不如法。惟该户的名是问。不许以雇丁应卯。如该业户于清查之日。即呈明不愿供煎。则须查明此地。是典是买。一面缴地入官。以凭另募。一面自向原业退价。傥查系祖业相传。并无典卖文契为凭。即系贿脱籍之户。不准缴地改业。庶草相符。丁户合一。有业之户。孰逃亡。法禁可施。透漏可绝矣。

　问场私透漏。路径丛。应如何扼要稽查。

答曰。淮南场盐。由六闸出运河入江者。必经扬关。由孔家涵入江者。必经扬关分口之白塔河。由高邮湖入天长界内者。扬关可设分口。其不归场河径自入江溯江直上者。必经龙江关。或入仪征界内者。扬关本有分口。或入六合界内者。龙江关可设分口。但责成两关。断无飞越之路。淮北场盐。水陆交通。路径不一。但自杨家庄以上。直至刘马庄山东交界者。皆须先过运河。后过黄河。自杨家庄以下。直至界首高邮州交界者。皆须先过黄河。后过运河。两河堤岸。皆文厅武营汛地。兵堡卡房。星罗布。若责以各渡口稽查。亦万无飞越之路。总之缉私一事。祗须大府认真办理。属员实力奉行。自有成效。若盐务委员。贤者呼应不灵。不肖者通同索费。断无成效。

　问粮船夹私。应如何查禁。

答曰。粮船头舵水手。有何赀本。岂能带私。每船至数千石之多。皆由积惯私贩。出本置买。附船装载。先在江广置买木植。随重运北上。沿途赊与私贩。回空南下时。收盐抵价。盐既上船。以十分之三作为水脚。头舵水手包揽过关。本贩并不在船。另坐小船。先往沿途讲价售卖。粮船水手。每年身工不过七千余文。原不足敷养赡。所以甘心与私贩合伙。一遇搜查严紧。甘代抗拒。办理之法。当禁止于木植未经附载以前。若听其卸木易盐。盐已上船。再行查拿。则此辈小人。以财为命。便难妥办矣。

　问江船夹私。应如何查禁。

答曰。此盐务附骨之疽也。即如旗丁以官船运粮。既有卫田行月。尚有赠耗余米。何况盐船乃船户私产。凡造船成本。大约每装一石。须工料银一两。其船用至十年。必须折卸重造。是以造船本银。须作十年飞算。装盐一千引。须用五千石之船。每年飞本五百两。二分息加利银一千二百两。岁修一百两。舵水工食一百五十两。装盐一千引。照报部水。实给不过一千两。内除关税一百二十两。实得水八百八十两。而一年船本船利岁修工食。实须一千九百五十两。除水八百八十两。实短银一千零七十两。此尚就一年一运而计。若如近来两年一运。则共短银三千余两。若非带私。谁装盐。计仪征买私。每斤二十余文。汉口卖私。每斤五十余文。实有加倍之利。每船带至一千五六百石。方敷二年一运之用。又须加带数百石。以抵买私借本之利。是以千引之船。大约必带私二千石。江广焉得不滞销。欲清江船之私。第一以轻成本减卖价为主。价减则售速。从前两年三运。今即不能骤复。亦须办至一年一运。则江船止须带盐数百石。即可彀本。江船所带愈少。销售愈速。渐至两年三运。则江船不须带私矣。至包内之盐。断不可去。每包八斤四两。加丰余七八两。方可保住额斤。算小之商。每欲扣少。其实所扣至微。一经船户借口亏耗。所损甚大。 

　问邻私如何堵截。

答曰。湖北额行五十五万引。受襄宜两路外私。又有粮私船私。销常缺额。湖南额行二十二万引。受衡永两路外私。粮私有限。无船私。销常溢额。论两湖之私。以粤私为最多。每年占额约七八万引。然湖南既已溢销。即难责以堵缉。湖北襄阳之潞私。陆路随处可通。平冈原野。无险可扼。水路只老河口一处。略可稽查。但潞私浸到湖北。其成本总在四十文上下。但能减价。自足敌之。无庸过计。宜昌之川私。向系川贩。用柏木船满载。闯关而下。囤聚羊角洲。分发各路。近来非此情形。全系归州巴东本地小贩。合本入川贩卖。贿关软过。不甚强梁。当于巴东之官渡口。设卡稽查。彼处山若重门。江势纡曲。来船必须拢岸。过此便无要可扼矣。至于鹤长乐等处。背负之盐。远道艰难。不禁可也。江西私盐道路。未经亲身查看。不能悬拟。淮北芦私。以陈州为门户。陈州归于长芦。淮北之门户遂坏。载在盐法志。

　问成本如何能轻。

答曰。淮南以钱粮为重。钱粮之中。有带征。有归还。皆非本纲应完之款。带征者。从前滞销铳引赔课之款也。归还者。商领库垫分纲补纳之款也。带征必应请停。归还则应逐款查核。分别办理。两淮当纲应解应支之款。不足三百万。加以赏借数十万。约四百二十万。即可敷用。淮南纲盐。约征银三百二十万。中路食盐。约征银七十万。淮北纲盐。约征银三十万。便足一纲解支之数。若每引配盐五百斤。以淮南纲盐而计。钱粮三两。真梁场盐四两。票价运岸费六两。共须银十三两。每斤计银二分六厘。计钱三十九文。办顶梁者。减场盐价八钱。办白梁者。减场盐价一两六钱。减卖价亦如之。中路食盐。钱粮二两四钱。白梁场盐二两四钱。票价运岸费四两二钱。共须银九两。每斤计银一分八厘。计钱二十七文。均与私盐价值。不甚相远矣。向例每引三百六十四斤。钱粮五两二钱。每斤计银三分九厘四毫。计钱五十九文。焉得不滞销。因滞销而江船带私。不能禁止。是严于商而恕于枭也。江船所带。已居官引十分之四。若改官引为五百斤。所加之盐斤。尚少于江船所带之盐斤。而可以卖价大减。邻私全退。粮私再加敛戢。销数自可日增。然后以额外溢运之钱粮。还从前铳赔之带款。岂非公私普利。

　问欲轻成本。何以不去窝单。

答曰。根窝之设。所以杜争端也。盐利最大。利则必争。滨海沿江。尤非内地可比。不设根窝。无以收其利权。是盐务之保甲也。其说另详盐法议。至于年单一给十纲。即是两淮钞法。藉此招徕运本。接济转输。若去之。是绝知贝借之路也。近年以来。运商无不竭力杀窝。然从前知贝利只得六厘。贵至八厘。而近日知贝利且至一分五六厘矣。窝单并未全废。不过贱。知贝利已加至如此。计一年所用朱单一百余万引。半系运商自置。其在外买单。不过五十余万。即全裁单价。所省亦止五十万。一年纲食中路运本一千五百七十万。作有一半实本。须借本七百八十五万。向利八厘。今利一分五厘。每两增利七厘。每月增利五万四千九百五十两。每年增利。六十五万九千四百两。除省单价五十万。己暗亏十五万九千四百两矣。况窝单全废之后。知贝利必在二分以外。每年又须亏四十余万。又况近来一运两年。又加一倍知贝利。是废窝单而增知贝利。一纲总须暗亏一百五六十万。窝商固无辜籍没矣。运商将何以堪之。即如淮北纲盐。从前单价即不及淮南。亦相悬无几。自从改为认岸缴库。单价每引不过八分。自买单价不过四五分。可谓极贱。而淮北盐务一败涂地者。全由知贝利太重。不堪盘剥之故。北商单不值钱。无可质押。空手借知贝。大约总在二分以外。若疲乏之家。有不止官利三分者。有任出重利亦无借处者。一筹莫展。束手就毙。设当日不废窝单。何至于此哉。故运商之杀窝。殆所以自杀也。不废窝单。所以轻知贝利。知贝利亦在办盐成本之内也。且窝单质押。行之已久。若一旦废弃。已质之单。必成讼案。纷纷退质索本。准驳皆难。尤不可不深思熟计也。

　问盐法日久獘生。必应变通。或征场。或抽税。或改归地丁。三者孰便。

答曰。盐法征商。我　朝善美之制。行而獘。獘不在法。必欲变通。则三说皆难专任。盖场盐值贱。每斤不过三四文。以三四文之盐。征十余文之课。本末倒置。万一欠课。即封盐入官。不足抵课。若欲抽税。则为数甚巨。恐各关亦难胜任。且场盐太贱。绕越透漏必多。每年何能征足定额。若欲改归地丁。则六省有田之户。代无田之丁输纳盐税。至四百余万之多。民力亦有不逮。民情亦恐不安。或者以正项归之场池垣。以应解外省之款归之地丁。以帑利及不报部之款酌归关税。庶乎可行。然须稽查度支细册。详筹熟计。方可定见。非局外之人所能悬拟也。

　问浮费最多。应如何裁减。

答曰。裁费极难。十余年来。见各宪每以裁费为务。一次行文裁费。即多一次稽查。非但不能裁减。并且愈益加增。从前裁江广匣费归公。原谓裁后即可无费。乃未几而又有六钱八钱之岸费矣。未几而私增磨派至一两数钱矣。此即前事之明征。今欲裁费。而不能全裁之费。势必归官列入科则。遂为定额。将来事变局新。必另生费外之费。此与丁之火耗等款加入正额。耗外加耗。何异是不可以不慎也。总之省费不如省事。省事不如省官。但于成法之中。删繁就简。俾径直易行。则各费自省。少派稽查之员。则商业自安。不扰狱市。此之谓矣。

</div>
    <div class="pagination">
<a href="皇朝经世文续编_page88.html">上一页</a><span>...</span><a href="皇朝经世文续编_page84.html">84</a><a href="皇朝经世文续编_page85.html">85</a><a href="皇朝经世文续编_page86.html">86</a><a href="皇朝经世文续编_page87.html">87</a><a href="皇朝经世文续编_page88.html">88</a><span class="current-page">89</span><a href="皇朝经世文续编_page90.html">90</a><a href="皇朝经世文续编_page91.html">91</a><a href="皇朝经世文续编_page92.html">92</a><a href="皇朝经世文续编_page93.html">93</a><a href="皇朝经世文续编_page94.html">94</a><span>...</span><a href="皇朝经世文续编_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
