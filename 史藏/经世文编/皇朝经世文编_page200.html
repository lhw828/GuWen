<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 200 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 200 页/共 219 页
  </h1>
  <div class="content">
   水之束也。堤力也。然而堤之高低厚薄。有定者也。水之消长盛衰。无定者也。以有定待无定。能保其力之常固欤。是故闸坝之建。所以杀怒浪之奔冲而保堤者也。涵洞之设。又以泄积水而灌溉乎洼下之地。且能淤饶瘠而沃壤之者也。不宁惟是。积水泄则闸坝且受其卫焉。闸坝坚则大堤并蒙其奠焉。何也。闸坝所减之水非涨。而平槽之水。乃激而思逞之水也。其势既突而汹涌于闸间。则闸基且岌岌乎撼矣。而跌落之力。又将淘穴乎闸底而陷之。于斯时也。乃有涵洞之水。出而与之相潆洄旋转焉。斯闸基可免于震撼。闸底无虞于淘穴。涵洞之有助于闸坝。因有功于大堤也。其用如此。唯是建闸必先择地。非坚土不足以开基。而开基必先挖固土之塘。乃可以钉桩。桩头取平。上施龙骨木。铺板。灰麻缝。次砌底石。迎水处立石一行。拦门桩二行。跌水处亦立石二行。拦门桩八行。由是而砌金门。迭雁翅。其功不可缺。而序尤不可紊也。若夫建坝。则须择要害卑洼之处。坚其基以钉桩。其雁翅宜长宜坡。迎水之石宜短。立石拦门与闸同。凡石缝俱宜糯汁和灰以之。涵洞之择基钉桩砌石也亦然。涵洞之孔。则审水以酌之。水势盛者二其孔。不盛则可一其孔。

道国之要。节用爱人居其二。至于治水则不然。何也。欲保民者。必先有以劳乎民。善理财者。必先有以用其财。是岂民力　帑金之不哉。劳民正所以保民。而费财正所以经　国也。从来无米不可以为炊。徒手不可以善搏。夫人而知之矣。而于疏渠筑坝建闸设涵下埽签桩一切抢修预备之计。则往往以不节不爱议其后。而不知夫因天之时。相地之利。顺水之性。以保民生而奠　国计者。断断乎不能以省力而奏转危为安之效。是故派夫勒限之不容以后时。请　帑兴修之动辄以千计。势在则然。欲不出于此焉不得也。夫无所为而劳民伤财焉。则道在爱人而节用。不得已而保民经　国焉。则道又在于救灾除患矣。任河责者。将以姑息啬缩者之为尽职乎。抑以急公不苟者之为尽职乎。好议者请一为思之。

　数则皆明人治河书中名言亮侪特钞录之耳药虽用于医手方多传于古人若已经效于世间不必皆从于己出故虽不着前人姓名颇近剿说揜善而仍存之以为治水之龟鉴焉

　　陈碎石有益无弊疏嘉庆九年　
吴璥

伏查徐州城外黄河。逼近城垣。建有大石工以为捍卫。其顶冲着重之处。仍用料镶筑埽以护石堤。而石工甚长。不能一律镶埽。致多糜费。是以将碎石抛填护根。以资巩固。臣前在河东。传闻徐州所抛碎石。冲入河心。致有梗阻之语。嘉庆五年春间。蒙　　恩调任南河。其时邵坝尚未堵合。徐州城外河身淤成平陆。臣到彼细查石工根脚。抛有碎右。不过护住堤根而止。未挺入河心。恐或有随水冲激。滚至中泓填塞之处。当用二丈四五尺长之大铁签。在河心逐段锥试。俱深插入土。无石块顶住。是年冬间。邵工疏挑运河。亦未见起出石块。此在工官弁兵夫。万目所共者。臣始知人言多以意料。传闻之讹。每难凭信。迨邵坝合龙。河归故道之后。嘉庆六年臣察看徐城石工。尚有卑矮之处。而东门迤下石矶嘴一带。溜势涌注。石堤着重。同前督臣费会商具奏。将石工卑矮者加高一二三层。于溜急之处。酌做碎石挑坝六道。其坝顺势。斜长不过十余丈。宽五六丈至十余丈不等。不特石堤藉保稳固。兼可资挑溜之力。以宽数百丈之河面。仅于近崖之处。护此十余丈之石坝。本无占碍。且石质沉重。岂能随流激荡。淌至河心。现在各石坝皆完整可验。而徐城河身。仍水深一丈数尺。其无石块坍卸梗塞。确无可疑。此徐城外依填碎石。及各坝无阻碍之实在情形也。至河工抢险。事在呼吸。立时下埽抢筑。尚恐赶办不及。若待开采山石。搬运到工。即近山之处。亦难朝发夕至。是以历来抢办险工。从未有专以石块塞之事。惟本有埽工之处。若以石块包压。实能抵御大溜。屹立不动。又如溜势将欲趋注。而尚未紧逼堤根。即赶运碎石砌筑。较之埽工。更可坚固经久。上年大汛时。铜沛厅属之茅家堤。及郭汛兵七堡两处。臣督同徐州道徐端。察看形势。曾酌用碎石保护。实为得力。亦不致阻碍河流。均经附折奏蒙　　圣鉴在案。然亦祇能于近山一带。平时采运。陆续办理。其坚巩远胜埽工。且可历久不坏。不似埽工时有蛰塌朽腐。致多每年拆修之费。惟采运工价倍于埽工。以久远而计。虽所需转省。以一时而论。则所费较繁。是以未能多办。至于黄河源远流长。自河南荥泽县广武山以下。始有堤埽工程。奔腾二千余里。乃至江境海口。道里绵长。通塞势难定准。有时淤在上而下仍通畅。亦有上游通顺而下游忽形淤浅。历考书志所载情形。往往时有迁移。非可执一而论。即如嘉庆七年秋汛异涨时。徐城以上丰砀一带黄河。节节停淤。仅深四五六尺。几无河槽。而徐城以下各厅境内。水势皆深至一丈七八尺。至二三丈不等。流行甚畅。迨嘉庆八年伏汛以后。则上游丰砀等境河身。刷深至二丈以外。徐城上下水亦旋长旋消。而下游之宿桃外山海等厅。忽形淤浅。此又臣两年来。与官弁兵民目所共者。不但石块梗阻之说杳无其事。即挖淤浅之工亦难久恃。推原其故。缘黄河挟沙而行。趋向莫测。东坍则西涨。此浅则彼深。水性使然。变迁靡定。即能将淤处挖去。不能禁其水过复淤。即能将浅处挑深。不能禁其它处又浅。是以向来谈河。聚讼纷纭。迄无一劳永逸之计。数年来参考载籍。虚心讲求。黄河宜合不宜分。以水治水。似究属至当不易之论。正河一经旁泄。势必溜缓沙停。如果固守闸坝。防护堤埽。能保数年或十数年无事。不使旁溢。则全溜总在河内。冲刷往来。即有浅处稍阻。仍有深处畅流。且浅处亦可刷透。深处更可加深。以理揆之。束水攻沙。自胜于人力远甚。而修守之功。节宣之道。要在随时设法。因地制宜。他如混江龙铁篦子等项。量为使用。或可帮助。现今制造试行。亦疏导通利之一法。

　　覆奏碎石坦坡情形疏道光元年　
黎世序

窃臣等奉　　上谕据御史马步蟾奏。称近年南河多用碎石筑御黄埽坝。以为耐久节费。胜于料。然议者谓徐州一带河狭堤高。更防壅滞。石性沉重。被溜冲掣。渐入中流深处。不能随水漂走。易致挂淤。现形阻浅等语。究竟碎石工程。有无此种流弊。或行之目前有益。日久不免贻患。着孙玉庭黎世序确勘。据实覆奏。钦此。臣等职任宣防。敢不竭尽愚忱。以期千虑之一得。伏查徐州城外黄河。逼近城垣。向于堤外建有石工。以为捍卫。迨后年深日久。石下底桩不无朽坏。黄流大溜冲刷。恐有塌卸之虞。是以自乾隆年间。即于石工之外。抛填碎石。卫护根脚。其顶冲迎溜之处。并抛砌碎石。挑坝挑溜开行石工。藉资稳固。郡城恃以无虞。是徐州城外。护堤碎石。由来已久。并不始于近年。至徐州一带近山之处。埽工外抛护碎石。实足抵御大溜。费节工坚。从前历任总河。如兰第锡康基田吴璥戴均元徐端任内。均经历次估办。题奏有案。臣黎世序于嘉庆十七年任事。遍历各工。逐细讲求。因见徐州一带。凡埽前抛有碎石之处。工程倍为巩固。碎石亦坚立完整。岁修大有节省。其无碎石之处。溜势趋刷。则厢蛰频仍。险工迭出。因思徐州近山之处。碎石既属得力。其余各厅。亦可仿照办理。且碎石产自山中。不须购买。止须人工采办。即距山稍远。亦可用船装载。当即据实奏明。按以离山道里之远近。酌定采运之方价。奉部覆准。历年遵循在案。数年以来。南河工程。藉资稳固。岁用钱粮。亦渐归节省。此南河修防。兼用碎石之原委也。伏思黄河修防。向恃埽工。其大汛水势上滩。则以堤防为保障。若水落归槽。堤工并不着重。至于河势坐湾。溜行堤根。则仗埽坝以护堤。而埽坝以柴为之。即使厢筑坚实。率至二三年。即归朽腐。是以每岁拆旧换新。劳费迄无底止。且相连数段。同系旧埽。一经大溜冲刷。同时塌卸。名曰脱胎。堤工顿成巨险。即乘急补还原埽。而随厢随蛰。费已不赀。自间段抛护碎石。上下数段。均倚以为固。且埽段陡立。易致激水之怒。是以埽前往往刷深至四五丈。并有至六七丈者。而碎石则铺有二收坦坡。水遇坦坡即不能刷。且碎石坦坡。黄水泥浆灌入。凝结坚实。愈资巩固。是以凡有抛石之埽。其本段既无蛰塌之患。即上下无石之埽。或至朽腐塌卸。补厢亦易为力。断不至有脱胎抢险之虞。南河大厅。从前每岁用银至二十五六万两者。近年用银仅止十二三万两。所省已将及半。而工简务闲。人得从容措手。较之从前亦劳逸别。是欲固工节帑。为河防久安长治之策。除碎石之外。无他术也。臣等伏思洪范五行之性。惟土克水。而河流攻岸塌滩。堤工不能存立。转似水能克土。岂五行之理。或不可恃。不知水有刚柔。土亦有刚柔。寻常之水。则堤堰足以御之。至于黄水乘风鼓浪。或大溜奔腾。是水之刚必须刚土方能御之。石于五行亦土也。特土之刚者耳。以刚土御刚水。于五行之理适符。至于柴埽苇草之质。本不能克水。奈自昔相沿。取其浮松易办。

然以之塞决救急。则可以为经久之策。则万不如石。以柴质松而易朽。不如石质坚而不坏也。且不独此也。从前淮扬一带。民间炊爨。每柴一担。须钱七百余文。八口之家。釜下之需。倍难于釜上。自河工兼用碎石以后。民间柴价几减一半。于小民生计。裨益无穷。而论者或以为石性沉重。被溜冲掣。渐入中流深处。不能随水漂走。易致罣淤。现形阻浅。不知河工南北两堤。相去或千余丈及数千丈不等。即至狭之处。亦不下七八百丈。河流所经。宽不过二三百丈。其余尽属淤滩。河流悍急。迁徙靡常。其攻塌南岸。则北岸生滩。溜至堤根。则对岸沙嘴必挺出数百丈。堤根之地。尺寸在所必争。是以厢护埽段。外抛碎石。合计不过十余丈。此岸坚实不能攻塌。则必攻塌彼岸之滩。夫以宽阔数百丈之河面。仅于缘崖傍岸。护此十余丈之石坝。何能壅滞河流。且长河深处。不过一二丈。独至埽前溜势激怒。始淘深至四五丈。其碎石止填护埽前深坑。以免淤蛰塌卸之患。至河心之水。其深不及埽前之半。石质沉重。既填护于埽前。断不能舍此之下而就彼之高。且查嘉庆八年。莫瞻菉亦有此面奏。曾奉　　上谕令吴璥覆奏。随经吴璥奏称亲用二丈四五尺长之大铁签。在河心逐段锥试。俱深插入土。并无石块触碍。是年冬疏挑引河。亦未见起出石块。此在工官弁兵夫。万目所共睹者。是南河兼用碎石。业已相沿数十年。至今并无流弊。特以河工情形。非身履河滨。阅历数年之久。不能真知灼见。而局外人以耳为目。妄肆揣度。是以自古谈河者。以讹传讹。聚讼纷纭。多致阻挠成议也。臣孙玉庭甫任两江之时。亦闻人言啧啧。以为碎石目前见效。日久必有流弊。如该御史所言者。是以于嘉庆二十四年进京时。奏明由徐州一带察看情形。是时豫省马营坝决口尚未堵合。江境河干水落。其埽外碎石。全行涸露。了然可见。坦坡完整。坚立凝结。根脚尚有积水低于河心。且相距甚远。碎石断不能横穿大溜。仰升而至中泓。乃知人言之不可信。其所以为此论者。一由工料减少。贩户不能居奇。一由于游客幕友。见工简务闲。不能帮办谋生。故造作影响之词。远近传播。是以嘉庆八年。即有此论。今御史马步蟾似就相沿旧说。据以入告。臣孙玉庭非于河干水落之时逐一亲勘。亦不敢深信而不疑也。至上年挑疏引河各段。亦从无河心挑出石块之事。可为明证。且豫省仪封迤下。淤与堤平。而江南境内。河底深通。仅止间段挑浚。一自黄流挽复。顺轨东趋。毫无阻滞。现在埽前凡有碎石之处。水势仍深二三丈不等。较之长河。仍有加倍之深。各汛弁按旬探量具报。历历可查。该御史所云现形浅阻之语。更属无据。抑臣等更有请者。江境河工兼用碎石。连年工固澜安。已着成效。而豫东黄河。从未抛护碎石。是以从前漫决频仍。今东河臣张文浩。以及河北道严烺。开归道周以辉。皆曾任南河道员。深知碎石之益。其濒行时。臣黎世序曾与反复筹商。皆以为必须仿照江境工程。方资巩固。乃或以离山较远。采运稍难。或以大工甫竣。日不暇给。或以钱粮限于额数。不能兼及。然臣等受　　恩深重。东河南河。事同一体。未敢知而不言。即创始之初。多费数十万金。而日后工固澜安。不惟节费。实可利民。合无仰恳　　圣恩。敕行东河河臣。体访情形。一体仿照办理。庶全河普庆安澜。以期仰赞水土平成之盛治。谨绘图贴说。恭呈　　御览。

　　黄河两岸难修石工疏康熙四十一年　
张鹏翮

窃臣奉　　上谕。朕因永定河南岸。不时冲坍。特旨令将南岸修筑石堤。甚有裨益。今黄河两岸。自徐州以下至清口。通行修筑石堤。可否永远有益。若果有益。见在库帑不为缺少。朕于钱粮。一无所惜。修筑此堤。应于何处采取石料。作何转运。约几年可以告成。着张鹏翮齐集河员。详议具奏。钦此。仰见我　　皇上仁德如天。欲河定民安。万世永赖之盛心也。臣以事关重大。随调集众河官详议。咸称堤岸修建石工。必得地基坚实。钉桩砌石。始有捍御之资。若黄河水性无常。迁徙靡定。沙土虚松。险工之处。水深三四丈不等。难以钉桩。若另筑越堤修砌工石。而临河险工。每年岁修。仍不可废。恐致重费钱粮。若弃险工而不修。异涨之水。势若排山。又恐石工有坍卸之虞。即如高堰土性坚实。从前所修龙门大坝等石工。尚有坍卸。况黄河松虚之地乎。故黄河止有徐州之郭家嘴。清河之惠济祠。缘山根土冈。量修石工。其余两岸。并未通用。诚以土有虚实之不同也。且委员查勘黄河。自清口至徐州。南岸长六万七千七百零十丈五尺。约需银一千二百七十八万五千九百余两。北岸除山冈不修堤外。计长五万四千三百九十八丈二尺。约需银九百九十九万七百余两。工巨费繁。旷日持久。钱粮易致耗费。告成难以豫料。臣等愚昧。未敢轻为拟议。伏惟我　　皇上圣明天纵。治河方略。咸荷　　圣谟指授。乃克底绩。臣等识见卑陋。实无补于涓滴。谨将黄河两岸。土性虚松。迁徙靡常。据实奏明。其应否修砌石工之处。伏候　　睿裁。谨奏。

　　辨爬沙船转水墩之误　
包世臣

说者谓高文良公废爬沙船拆转水墩而南河坏。自河壖吏民以及朝省士大夫。皆持此说。而其实非也。靳文襄于康熙二十七年设立浚船。其时南河止十厅。故浚船分十队。而统以船务营守备一员。二十九年。于勤恪公接任。即调回浚船。改隶苇荡营参将。专运荡柴。文良以乾隆初任河督。去裁撤浚船时已五十余年矣。且江河巨舰。乘风鼓浪。一锚下即止不行。爬沙船尾系铁篦子一具。其制三角。横长五尺。斜长七尺。地一面排铁齿三四十根。长五寸。约重五六百斤。又益以混江龙一具。其制以大木。径尺四寸。长五六尺。四面安铁叶如卷发。亦重三四百斤。比之下锚。其势相倍。而谓以水手四名。驾两橹。上下梭织。以爬动河底淤沙。使不停滞。其说与儿童无异。嘉庆十年。今大学士戴公。以侍郎视河。公习闻爬沙船说。促制成试之于清口太平河。不能行。翊日又试。得行而甚缓不得力。余就询其主者。主者曰。星使必欲其行。使人翻铁篦。以齿向上。故勉能移动耳。或曰。文襄时献此策者。欲藉官船运私盐赴徐州。文襄受其绐。故勤恪罢之。余每以告人。多稔其故。而当事好名高者。或犹欲举行之。舛矣。转水墩在湖口五道引河之外。运口头坝之上。从前洪泽湖口。内有引河七道。而黄河大溜。傍南岸直指运口。故筑转水墩。分湖溜之七。西北行以敌黄。其三则东南入头坝以济运。墩之形不可考。故老言其上可堆料五百。则周围以千丈计。自康熙之末。吴城砖工外　御坝既成。河溜北趋湖口。积有淤滩。宽至九百余丈。名太平河。其西岸筑顺黄堤以御黄涨。而转水墩仍分湖溜七分。使向西北。则恐冲开顺黄堤。接引黄溜南行。为害运河。实有不得不拆之势。转水墩既拆。文良于头坝外加做坝。而于太平河中腰风神庙前做束清坝。蓄清水之力。使得聚势以敌黄。而回溜入头坝济运。又于束清坝之北百余丈筑御黄坝。使黄水盛涨不得倒灌。至所定冬筑夏拆章程。并皆妥善。以后拆筑不如法。嘉庆九年。始移束清坝于湖口。移御黄坝于河唇。而运道屡梗。嘉庆十六年。百文敏公初莅任。惑于浮言。亦以复转水墩入告。既而覆奏曰。接长坝。已有成效。是虽无转水墩之名而有其实。因时立制。不敢拘泥前奏。致失机宜。人亦渐知转水墩之无关枢要矣。余见文良乾隆十六年呈大工二十段图说。简要明晰。使后人守此不变。河事当不致败坏。改靳文襄天然三坝为五石坝。定启放之式。以减下河水患。又曾放石林减坝五次。皆减漫滩浑水。坝下引河不受淤。后人每一开坝。如唐家湾王营等处。皆掣溜入袖。致成巨口。数十年来司河者。皆出文良下。而反被恶声。文良之犹子文定。奏废云梯关外修防。使河多故。江淮居民之毒高氏。或以此而追诬其先。以致来者不明于全河得失之故。雷同瞽说。故明辨其非以告天下。非为文良鸣冤已也。

　　吕宋疏浚海口法　
谢占壬

西洋诸番。惟吕宋最近。闽粤商贾。往彼贸易。由来已久。二十年前。吕宋内河入海之鸡峙口洋面。计长三百六十里。阔二百余里。因内河流沙入海。口门淤浅。舟行阻滞。而汪洋一望。难从水底施工。会英吉利番船至彼。不能进口。吉利番人。固多巧技。精于枢纽转旋之法。遂置转盘器具。设法疏浚。纵横数百里浅沙。不半年悉皆通畅。从此大船扬帆直入。均无阻碍。其法皆借转轮之力以代人工。所用器具。以长方式船若干只。自船腰以至船头。分开两叉如凹。叉中横插车盘一。如水车式。车边离水底数寸。深浅仍可伸缩。船面横眠转轮一道。若干人踏之。使车盘转动。再用大播箕一。可装土数千觔。箕底设车轮两道。箕口镶铁。如耕田之犁。再用两铁索。长数丈。一头系于车盘。一头缚于箕口。车轮转动。则播箕拉近船边。铁耕过。则沙土卷入箕内。面上另设莺架。车起播箕。将沙倾入小船。剥往他处。其船四面抛定锚缆。不令移动。专在中洪。逐节挑深。使河溜奔激。中洪自能逐渐深阔。既省人力。又易成功。此某昔游闽中。与吕宋舵工交好。览其所记海道针谱。内附此法。惜未目一切器具为憾。近在天津。偶与海船舵工谈及。方知有镇海王思高者。昔为吕宋舵工。今因年老退归。曾亲见此项工程。言之尤为周备。某海角乡愚。内河情形。素未目验。惟闻南河旧有混江龙。铁篦箕。用以疏刷河底。近今用之不效。其故由于黄河屡次决口。分泄河流。流缓淤停。以致海口河身。一例平坦。河面尚有溜势。河底郄同平水。虽用铁篦箕挑刷。无奈随刷随停。非如昔年河身高下悬殊。溜势彻底奔腾。河底积沙。稍为挑动。即能挟溜远行。因忆昔年航海。常遇抛船锚缆。并无风浪。忽然移动。舟人亦不解其故。今始悟及海口潮溜。小潮则面溜底平。大潮则彻底奔流。要知锚齿插入沙中。则锚柄锚缆皆能布水下趋。冲开海底泥沙。无怪锚齿露出。因而移动。势使然也。窃复进而思之。方今河底溜势平缓。不能挟沙入海。可否即仿布水冲沙之意。用船千数只。舵尾皆挂一披水板。两边再加镶板。阔数尺。长数丈。以外洋硬木为之。加以石坠。使一头沈入水中。其式如削瓜之刨。其板下制车轮一道。使板离水一二尺。轮在河底转动。水从板下布出。注冲河底。再挂铁篦箕于船腰。且篦且冲。自下而上。逐节疏通。船只众多。乘风而上。顺流而下。使河底沙水。刻不停缓。冀可挟沙入海。或亦节省人工之一法欤。布水冲沙之法。如果试有成效。可至浙江宁台两府。雇募钓船一二千只。航海入淮。其船尖头阔尾。河海并行。善于掉戗。但非顶头逆风。稍得风。便能逆流而上。乘春夏东南风最为顺利。大小统计。每船五人。足以应用。每日给与工食并船价银二两之数。所费尚属有限。事非经过。不敢自信。管窥蠡测。何敢妄言。惟值当事大人。念切河漕。不揣鄙陋。谨述所闻。参以臆见。用备刍采。

　　放淤事宜七则　
陈宏谋

一月堤宜坚固足恃也。放淤者开堤放水。他无所恃。所恃者月堤耳。新筑月堤。宜去草根。先就平地行硪三遍。然后铺土一尺。行硪两遍。次年再于堤外加戗堤。然后可以放淤。至于旧有之月堤。务搜寻獾洞鼠穴。一一填塞。夯硪坚实。亦于堤外加戗堤。宜将旧堤刨作数层。如礓●状。新旧土递相加压。夯硪坚实。胶粘一片。本年即可放淤。月堤必须预年所筑。而戗堤必于本年所。一以固其根。一以闭其气也。凡月堤内外皆属洼下。则堤内或编柳。或钉席。或挂防风埽。由堤外另加戗堤二三尺不等。总不使水浸月堤之根。恐内外渗漏。堤根受伤。以致失事。

一月势宜宽长合宜也。凡缕堤之外。地势洼下者。方可放淤。所筑月圈。须可以长而后可以宽。先就堤外地势洼下。足卫缕堤。然后定月堤之长短。再就月堤之长短。以定月洼之宽窄。如月堤长五十丈。则月洼可宽二十丈。月堤长一百丈。则月洼可宽三十丈。就此递算。总期如半月之形。不短不促。则浑水之来。方可运送。若短促而宽。竟似荷包布袋之形。则水到不能运送。止淤沟口。其余反成坑窟。永不能淤矣。然月堤不长。纵能圈作半月之形。亦觉迫促不宜。如连有两小月堤者。亦可通联作一段放淤。如月堤过长。又可隔堤作两段放淤。凡圈筑月堤。得就稍高阜处。更为相宜。如或地势全洼。不能相就。亦须于放淤之年。除应加戗堤外。另筑宽厚半戗。以防内外渗漏蛰陷。

一柳草宜预期种植也。月堤新成三面。均宜布种草子菜子。使之生发。可免雨水冲刷新土。月洼之内。沿月堤之根。每间五尺远。种卧柳一丛。旧月堤亦复如是。待其长成。竟同沿堤编篱。可以抵御风浪。凡洼内旧有柳树者。切宜存之。以御风浪。凡筑新旧月堤。均不妨于月洼内取土。既可就近。又使洼中连有土坑格堤。则水到易于挂淤。不致出险。但须离月堤二丈以外。不可有伤堤根。凡筑月堤。均不可用沙土。以防水到坍卸。

一淤沟宜如法镶砌也。下口在河之下流者宜深挖。务与月洼之底相平。引河水徐徐浸入。河水长一寸。则月洼内入水一寸。不可使河之水面。稍高于沟。更不可使沟口稍高于月洼。以成建瓴之势。其宽除用桩料包镶外。中净存四五尺不等。其镶砌用排桩捆埽由。密密布列。其沟分作两层。下一层镶成。净宽四五尺。上一层镶成。净宽六七尺。由下而上。递相开展。上口在河之上流者不宜太深。视河水之来。如浊漳之水先来。则可深挖。使其及早受淤。如卫汶之清水先来。则不妨迟开。其宽悉照下口。再上沟下沟。清浑出入。日久易有坍塌。均宜镶护完固。万一月堤稍有损动。止须将上下沟用埽堵塞。亦不为害。

一上下口宜就地取裁也。下口宜开深者。所以使河水早入洼内。澄清以待上口浑水之至。上口宜浅开者。所以使洼内澄有清水。然后浑水急溜而入。一见清水。其性便沉。其势便缓。下口宜于顺溜之处。俾河水浸淫而入。将来出清。可以随溜而出。上口宜于迎溜之处。全借浑水。畅流而入。方可运送洼内之清水。畅流而出。倘上口限于地势。不得迎溜之处。宜将沟口上唇。缩进五尺。引之使入。再将沟口下唇。接长四五尺。如吞水小坝。逼之使入。则亦可以迎溜矣。下口限于地势。不得顺溜之处。宜将沟口上唇。接长三四尺。势如挑水小坝。以避大河之逆溜壅阻。再将沟口下唇。稍缩二三尺。以引清水之远出。则亦可以顺溜矣。上口地势。更宜详勘。外则迎大河之溜。内则宜顺月堤之势。不宜直射月堤之根。上沟宜斜向而入。方可迎溜。下沟宜斜向而出。方可顺溜。二沟合看。须如八字形方好。

一上下沟宜随时增添也。初时月洼尚深。根底未固。上下止开一沟。迨上沟入水之后。月洼已经淤有根基。月堤又已见水。然后相其出入之势。再开一二口。大凡下口出水不顺。必由上口入水不畅。不能运送之故。则不妨多开上口。如上口入水已畅。而下口出水不顺。必由不能顺大河之溜。反为大河之急溜所阻。宜另择顺溜之处再开下口。总期上下口一律顺畅。入浑出清。全洼运动不滞。便可源源积淤。如月洼内上半段先已淤高。则浑水不能及下半段。无浑水之来。则亦无清水之出。下半段终不能淤矣。宜就下半段另开一口。使之常有浑流之入。然后下半段亦可受淤。至于月堤两头如牛角尖形者。浑流不到此处。积淤必不能多。俟今年将洼内积淤平满。下年竟将此处缕堤。刨平几段。使河水漫过。则可以一抹而平。凡本年积淤未满中多坑窟者。次年均宜仿此。庶可一律平满也。平满之后。除月堤原高出平地一二尺者。毋庸增筑外。如月堤止与淤积之平地相等。则宜于月堤之上。加筑子一二尺以作遥堤。向后听其年年平漫而过。即河水出槽。亦可无患。但不可复于临河筑。使水不得平漫。将来又成险工。凡沿河淤平之工。及河滩宽岸。均宜加培。离远之老堤老。不宜临河迭。使河水不得平漫。又成险工。

一夫料灯火宜预备也。放淤如御寇。如临敌。不恃其不来。恃吾有以备之也。凡桩埽席片麻绳铁锅之类。均宜预备。以防意外之虞。窝铺兵夫。先期派定。灯烛火把。先期备齐。日则填补小沟。钉挂防风埽由。夜则轮流看守。遇风雨之夜。尤宜常川巡视。一有损动。鸣锣为号。众兵夫一齐抢护。违者重究。凡属淤工。专员看守。以重责成。随时经理。以收实效。事竣。官兵一体优奖。以示鼓励。

　　治河挑浅议　
徐旭旦

昔王竑出总漕运。兼理河渠。河漕原未分设也。间值河有他故。特遣大臣行视。图方略治之。事竟还朝。正德以来。犹旋设旋罢。而总河专设。则自尚书潘季驯始。黄运两河。其间有治有不治。及至　本朝三十余载。河道顾日以不治。其故何也。治河犹御敌也。帝王之于敌。每治之以不治。惟河亦然。时有溃决。则堵塞之。间有壅淤。则疏浚之。如是而已。自总河既设。职有专司。居常无事。每怀尸位之。兴作无当。祇贻蛇足之讥。如前河臣。或筑高堰以障淮流。或凿归仁以分河势。蠹费冒功。言之可哂。至于今日之患。又异是矣。今日治河之病。原自有在。而黄堌之塞。正不与焉。夫黄河善淤。从来远矣。故沿河州县。俱设有浅夫。原为挑河而设。如夏镇额夫一千二百五十四名。徐州额夫三千五百一十六名。邳州额夫八百三十五名。虽他处夫数不同。总之计道里远近。以为多寡。自足供一处挑河之用。使当水落滩见之时。即率前项夫役。于滩浅所在。逐段挑深。俟伏秋水至。冲刷一空。黄虽善淤。安得数十年间。河身遂高与城齐也。惟是前此治河者。创为束水涤沙。岁增长堤若干丈。岁筑埽坝若干处。即为治河得善策矣。而不知此朝三暮四之术也。所谓束水涤沙者。果遂能涤之以归于海乎。无论漩涤于此。复停于彼。且河暴发。并前堤坝尽化而为河身矣。此与载土实河者何异。河身安得不日高也。由河官以挑浅则用力劳而无可见之绩。筑堤则取效速而无坚久之功。所以相率日习于非而不自觉耳。如总河大臣督行各管河官。除水涨冰凝之候。即率各处之浅夫。挑各处之河道。总河时加稽查。勿令虚旷。则河道不日深通。而壅徙之为患也。吾未之前闻。

　　河复故道须在冬令疏嘉庆十四年　
吴璥

窃查海口形势。自上年至今。臣等先后履勘。并委谙练大员。逐细探察。已不下十数次。灌河海口一路。测量北潮河水深四五尺。滔滔入海。类属建瓴。所惜者。由马港口至北潮河一带。滩地多属胶淤。所以水行已逾一载。河槽未能刷深。自应仍复故道。方为正办。去冬所估引河。口宽仅十二丈至二十余丈。深仅四尺七尺至一丈六七尺。未免浅窄。必须酌加宽深。始能畅顺。连培筑马港口。张家庄两缺口。及接筑云梯关外长堤。共需银三百六七十万两。所费虽甚繁巨。而事关全河大局。如果刻不可缓。臣等亦何敢存畏难观望之见。惟溯查历来堵筑漫口。总须先挑正河。冬间合龙者。次年必顺。春间合龙者。每致他虞。挑挖引河。势不能如旧河之宽至数百丈。深至二三丈。必须冬令堵合。则距汛期尚有数月之久。新引河得以刷涤宽深。汛水长发时始能容纳。若春间堵合。河流未畅而水已旋增。必有壅涨之患。即如嘉庆四年。豫省睢工堵闭。是秋即有邵家坝之失。前年王营减坝堵闭。是秋即有陈家浦之工。上年陈家浦甫竣。又有马港口张家庄漫溢之事。此皆春间合龙。河未畅行所致。其患历历可考。显有明效大验。今计算海口经费。尚存有两淮两浙未解商捐银三百二十五万两。今冬明春。断不能全数拨用。即使设法筹措。而银项到迟。以工程扣算时日。至速亦须桃汛前后办竣。河身未及刷涤。涨水接踵而来。万一别生事端。实不可不预为筹虑。且此时水势。如仍似九月间壅滞不消。则势处刻不可待。亦不可不沥恳　　天恩。筹项赶办。今赖　　圣主洪福。河水已见消退。较上年此时为小。则现在灌河去路。尚非竟至阻遏。自未便轻率举行。转滋后虑。臣等再四筹计。并与道将等虚衷讲论。莫若于明年八九月间。即拨银购料。一过霜降。赶紧兴工。克期十一月内蒇事。则经费既可措置从容。而人手时日。亦可舒展。使新挑引河。得于汛前刷涤数月。庶可迅驶归墟。以期尾闾深畅。至于大汛之平险。固在去路之通塞。而豫江两省。统计黄河南北两岸。工长数千余里。仍须处处堤埽。工程修防坚巩。方保安澜。亦非仅恃海口深通。遂能一劳永逸。即以现今新旧海口而论。从前旧海口畅行时。亦未尝无漫溢之患。本年由灌河旁趋。亦可竭力保护无事。可见疏导修防二者不可偏废。臣等深知缓办旧海口。并非经久之计。惟经费既须熟筹。时日尤应细酌。且幸近来消水较速。则暂缓复故。尚不至有壅遏之虞。臣等不敢不通盘筹划。权其缓急。以归慎重。

　　缓堵郭工借清刷淤疏嘉庆十一年　
河道总督戴均元

窃臣等确查新河中段。硕项湖一带。碍难筑堤。趁此清水畅出之时。议将旧河湾曲淤浅处所。分段挑浚。堵筑减坝。藉以冲刷。可望通顺。节次奏明在案。臣等以斯事关系重大。连日早夜会商。并传齐道府厅备各员。及熟谙河务之人。细加咨询。务求帑不虚糜。功归实济。佥称此时旧河淤垫已久。纵极力挑挖。不过于河心抽沟。不能大去淤土。若能借清水冲刷。不但河槽可冀深通。并云梯关以下。旧日淤沙。亦资刷涤。现在郭工口门未闭。全河清水下注。倘能先将减坝堵合。使清水全力刷河。既较人力所施事半功倍。明春不致倒灌。粮船亦断无阻滞之虞。且现在时交冬令。水落沙轻。湖中不致淤垫。此不可得之机会。倘此时先将郭工堵合。旧河所抽沟槽。一经黄水。即恐淤垫。既无益而有损。且下游既高。河口清水更低。必致倒灌。有碍运行。众论如一。言之凿凿。臣等再三斟酌。此时郭工口门。仅剩二十余丈。无难即日堵合。究可了一未完之事。但机不可不审其后先。事不可不酌其轻重。通盘筹划。自应亟疏旧河去路。以先堵减坝。借清水刷河。较为合宜。计时已迫。当即专差连夜札商臣徐端。令其斟酌定议。以便具奏办理。臣等一面将旧河先筑拦坝。截断来源。涸出下游。以便分派多员。按段疏浚。如毛家觜陆家渡等处。赶紧抽挖。切湾作直。一面严催购运正杂料物。堆贮充足。并将减坝西裹头先行盘做。候挑挖稍有头绪。即便进占。庶无歧误。

　
卷一百三工政九河防八

　　河防志　
张鹏翮

一挑穵引河之法。审势贵于迎溜。而施工宜于深阔。且俟水大涨。乘机开放。则有一泻千里之势。不可太窄。窄则受水无多。遽难挽溜以入新河。不可太浅。浅则水不全趋。势缓仍垫。不可过短。短则水流不舒。为正河所抑。洄洑漩淤。须宽六十丈。或四十丈。须长二千丈。或千余丈。方趋溜有势而成河。不可太直。直则平缓而无波澜湍激之势。久亦渐淤也。必随黄河大势开挑。俾其河头迎溜。河尾泄水。中间湾处。急溜冲刷。渐次河岸倒卸。再于河头筑接水埽坝。河尾筑顺水埽坝。对河筑挑水埽坝。庶引河可成也。　一帮筑堤工之法。凡属河道。必筑堤束水归槽。以防旁溢。无论筑加帮。总以老土为佳。但黄河两岸。率多沙土。恐难尽乱老土。须于堤完后务寻老土盖顶盖边。栽种草根。以御雨淋冲汕。　一卷埽下埽之法。凡应用埽个。须卷长十丈八丈者方稳。高一丈者埽台要宽七丈。方卷得紧。如遇堤顶窄狭者。架木平堤。名曰软埽台。然后卷下。先将柳枝捆成埽心。拴束充心绳揪头绳。取芦柴之黄亮者。●打小●。总系于埽心之上。每丈下铺滚肚麻绳一条。或不必用麻者。即用芦缆。又将大芦缆二条。行绳一条。密铺于小●之上。铺草为筋。以柳为骨。如柳不足。用柴代之。均匀铺平。需夫五六十名。如长十丈者。共需夫五六百名。八丈者。四五百名。用勇健熟谙埽总二名。一执旗招呼。一鸣锣以鼓众力。牵拉捆卷。后用牮秆戗堆。埽临岸时。将小●均束于埽。埽岸上每丈钉下橛二根。将滚肚绳挽于橛之上。每揪头绳一根。亦钉橛一根。看水势之缓急。定揪头绳之多寡。渐次将埽推入水中。将橛头滚肚。用活扣结于橛之上。然后缓缓压土。俟埽将次沉下。乃下排桩。每丈用一尺八寸木一根。若水势湍激。顶冲埽湾。共合龙之埽。须用大木。不在一尺八寸之例。每丈用料物细数。照现行工部则例配用。　一黄河内下埽之法。凡黄河内埽工。有修防。有救险。有抢险。有新生险。修防工程。于霜降后水势退消。验查旧埽倾欹者。蛰陷者。卑矮者。朽烂者。须将旧埽清消平妥。相机补下。层层签钉大桩。照依大汛水涨之痕。仍高出数尺。一律下成顺埽。薄敷以土。俟其蛰定。方可下丁头埽。若埽未蛰实。即下丁头埽前顺埽一有蛰陷。将别埽俱动矣。其救险工程。将有危陷。埽尚未去。急须临河添压大埽。长桩靠堤。急清旧埽。恐为汇崖。填之以软草。将两旁安稳之埽。亦须补下大桩。并力救护。勿使走动。则工程平稳矣。其抢险乃因旧埽朽烂。或因顶冲急溜。埽下冲激空虚。旧埽全去。水汇崖岸。旧堤坍卸。岌岌堪虞。当此皇皇之际。惟有审其事之先后。埽之缓急。若误下一埽。误钉一桩。反致逆溜湍激。冲刷旧堤。欲去不能。每致愤事。须责令久惯埽手。或熟谙人员。殚心料理。责任既专。令其度量稳妥。然后急为接下埽个。昼夜抢下。庶旧堤无虞。两旁之埽平稳矣。其新生险工。每于旧险工之上下。黄河大溜。一时冲至埽傍旧堤。坦坡坍卸。急须下埽。直至开溜之处而止。大率黄河埽料以柳柴为重。次则枯草。桩必长大。绳须坚实。至于压土非比清水埽个。黄水一入埽中。即泥沙停滞。若压土太厚。反恐欹卸。俗云下埽无法。全凭土压者。乃别言清水之埽也。

一黄河塞决之法。凡黄河初决。且不必急计裹头。亦不必急计堵塞。初开之时。水势汹涌未可与争。惟看出其口急溜。若有夺河情形。须建挑水坝。以遏其势。上流挑穵引河。以挽其流。速运积料物。料物既积矣。犹在得时。时可堵矣。裹头旧堤。务必多下边埽。坚固停妥。然后逐渐进埽。埽不可缓。缓恐决口渐深。又不可急。急恐下埽有失。埽必欲其大而长。长大则稳。卷埽首重于绳缆。其揪头滚心滚肚。必须长壮。务使绳胜埽。莫使埽胜绳。埽既下矣。薄用土压。埽将沉于水。方钉签桩。再加套埽。其桩亦必须长大。计埽将到底。方可再进沉水。将次合龙之际。须多备在工料物。恐防合龙后每因蛰陷复决也。宜于合龙之时。昼夜兼工堵塞。遇有毛道过水。或系桩顶不平。或系埽手作弊。故罅隙。必须急为压土。使其平实。于罅隙用稻草。或红草塞之。务使断流。若涓涓不息。渐至蛰陷。不急抢救。则溃矣。欲杜桩埽手之弊。惟有恤其勤劳。厚以赏赉。不必按日计值。惟以成工为主。则工易举而成亦速。至决口初开时。不系顶冲之处。出口势缓。去口平散。亦不必急计堵塞。久之率多挂口淤垫也。　一建筑挑水坝之法。凡黄河迎溜之处。宜建筑挑水坝。又名顺水。又名矶觜。又名马头。其功最大。如清河县境内之运口。每为黄水急溜直逼卞家汪。关拦清水。不得畅出。以致运口淤垫。陶家庄引河数挑不成。仰遵　　　圣谟指示。于运口迤西筑挑水坝一座。将黄水挑逼北徙。清水得以畅出陶家庄。引河得以成功。今二渎合流。河工告成者。攸赖于是。凡遇有险工之处。照式筑之。裨益非小。酌试建筑之法。坝欲其宽。不可甚长。须做雁翅边埽。以顺上流。勿使埽头逆溜。有掀揭之虞。若离缕堤远者。须接筑格堤捍御。以防异涨时黄水溢坝后冲刷之虞。

　　敬陈治河条例疏　
张鹏翮

一堤工宜坚筑也。旧例每堤土六寸。谓之一皮。夯杵三篇。以期坚实。行硪一篇。以期平整。虚土一尺。夯硪成堤。仅有六七寸不等。层层夯硪。故坚固而经久。虽雨淋冲刷。不致有水沟浪窝汕损坍塌之虞。今见各堤。俱无夯杵。止有石硪。又自底至顶俱用虚土堆成。惟将顶皮坦。微硪一遍。以饰外观。是以堤顶一经雨淋。则水沟浪窝。在在不堪。堤底一经汕刷。则坍塌溃坏。故年来糜费钱粮。迄无成效。今后再帮之堤。俱将原堤重用硪杵。密打数遍。极其坚实。而后于上再加新土。创筑之堤。先将平地夯深数寸。而后于上加土建筑。层层如式。夯杵行硪。务期坚固。照依估定远近土方。取土加帮。不许近堤取土。　一桩工宜用整木也。运河中河。顶冲刷湾之处。水势湍激。恐其汕刷堤工。是以估用整木。签钉排桩。估用整柴。丁头镶压。以资捍御。今见两河排桩。俱系一木二截。浮签浅土。所镶柴束。俱系一柴二截。粉饰外观。及将旧堤老工穵松。一遇雨淋水涨。桩木欹斜脆折。柴草随水漂淌。嗣后排桩工程。购木到工。该道厅先赴工围验。是否与原估尺寸相符。勒令承筑人员。桩用整木签钉。入地甚深。埽用整柴镶压。极其坚固。　一龙尾埽宜停也。臣查河工。见工程坚固者。首在石工。次则密订马牙桩。足资捍御。其顶冲大溜之处。用丁头扫密钉大木排桩深埋入土。亦属有益。至于平常工程。概用龙尾坝稀钉。排桩浅埋浮土。一遇风浪。即行塌卸。徒饰外观。虚糜帑金。应行停止。　一石工修砌宜得法也。臣阅湖河修砌石工之处。錾凿草率。参差不平。零星之。不足原估尺寸。三不能抵二之用。钉桩短小。不足以檠数层巨石。石块碎小。不足以符原估丈尺。石灰米汁短少。何以合石而联成一片。铁锭铁锔全无。何以扣石缝而使之合笋。自必旋砌旋坏。安能经久。嗣后一切石工。无论面里。丁头等石。皆照原估置办。錾凿极其平整。石灰须重筛。筛过多用米汁调和。捣杵极其胶黏。满灌而入。使之无缝不到。又用铁锭铁锔联络上下。合为一片。　一挑河之积弊宜除也。分工人员。领帑到手。任意花销。河身挑挖。不及原估十之三四。堤用虚土堆成。并不肯如式夯硪。且将挑出之土。堆于临河堤上。使堤岸高耸。以作假河之尺寸。是以年来挑浚甚多。成河甚少。侵帑误工。莫此为甚。嗣后挑河工程。挑出之土。尽堆于原估堤上。层层夯硪成堤。使之高宽。以资捍御。不许估计散土。以滋堆高假河之弊。　一黄河淤垫之曲处宜取直也。恭奉　　上谕。将黄河曲处挑穵使直。仰见我　　皇上洞悉治河良法。臣查阅河工。见顶冲大溜之处。对岸必有沙觜挺出。此河曲之故也。从此曲处挑穵引河以杀水势。则对岸险工可平。诚如　　圣谕指示。极其精当。因询河官。何以不即遵行。据称挑穵引河。需费钱粮甚多。穵后引水大溜。始能成河。若逢缓水。必至沙淤。例应追赔。是以人心惧缩。不敢挑穵。臣思河工。处应故事。挑穵不如式者。理应赔修。若实心任事。挑穵深宽。偶致淤垫者。此非人力之罪。应请免其赔修。庶几人无畏缩。我　　皇上挑直之　　上谕。可以实见之奉行。而河工有底绩之期矣。　一夫役宜优恤也。挑河筑堤雇夫。动至数千。烈日风雨。手操畚锸。夜则卷席为棚。仅以庇身。虽有雇值。止可餬口。嗣后工成之日。给与印票。该地方官查验。免其杂项差徭。以酬其劳。

　　合龙闭气说　
曾筠

堵闭决口。至合龙时。正河未通。旁流又塞。全河水势。进退两难。此时苟措置失宜。必致寻路夺门。乘虚溃陷。尽弃前工。故堵合决口。筑至只宽十余丈之时。务将从前已下各埽。凡揪头滚肚以及桩橛等项。一一检点。更验明积料积土若干。然后每边各再进一二埽。镶垫极稳。方可卷下合龙埽个。其埽或用单用双俱可。既下埽闭合之后。一鼓作气。竭力镶填。层层加压。着地随即签桩。至埽尾溜断为率。至从前做过各埽。须自靠堤起至龙门口止。通身压土三四尺。加镶又不可一律铺填。如埽面宽十丈者。止于埽头埽尾各镶宽一二丈。其埽面中间。多用土压。埽上压土愈重。埽个愈稳。将来蛰陷亦少。若夫堵合决口之后。河流亦必去埽工数十丈以外。似乎足资巩固。但近埽之处。不有河形。即系洼地。水势一长。仍必分流。不早防备。则外口嫩沙。见水便消。坝下埽工。倘或朽腐。一有更变。便无从下手。亟须于龙门外口。约略长短。再下顺埽数十丈。或二路二层或一层以护之。如龙门里口跌塘尚浅。则于里口建贴心坝以为内戗。更着紧昼夜抢筑里越大堤一道。方为万全无失。盖水有气势。势之所趋。气必随之。今里戗外护。而又圈以越堤。俾其气无所透。而其势亦随以退阻。淤沙挂滩可跂而待。司坝工者。其可不急为之善后耶。

　下埽压土之说与张文端互异姑两存之

　　石工说　
曾筠

石工之要先审水势。如黄河水性靡常。沙土虚松。除山陵冈麓土性坚凝。量为建筑石工。以资捍御。其余概难迭砌。又如清水顶冲之处建闸。若遇山水大发。全力冲动。必至溃裂难支。惟熟察夫来源之清浊。为顶冲。为拖溜。择地建造。方能坚久。是水势之贵于斟酌者一也。一在先据根基。如根基不能坚实。虽密钉长桩。层垒巨石。平蛰下坐。必致塌陷。务须选择土性坚凝之处。然后施工。则久而不敝。即至历年既远。间有损伤。基址永固。易于修理。是根基之贵于坚实者一也。至于垒砌之法。首重底桩。毋论马牙梅花。务必株株实在。方能着力。一有虚松。则力难胜重。上实下虚。通身受病。即全体俱坚。间有一二桩根。不能到底。偶遇石缝接笋之处。立致欹斜偏侧。是以按照漕规估计。有二截三截之分。而测量地势签钉。务以着实到地为要。是底桩之贵于实在者一也。一重石块。不拘丁砌顺砌。务须六面琢平。方能稳固。倘一面不平。即一处不稳。每有任听匠作草率了事。錾凿不平。用碎石衬垫。迨至垒砌既高。其力愈重。所垫碎石难支。工完未几。旋有蛰裂。是石块之贵于平整者一也。一重对缝。石缝不密。则罅隙可虞。易于渗漏。即使灌以浓浆。而灰缝麤疏。不能镕成一片。串水之患。势不能免。凡笋接缝之处。务必琢磨细致。参差压缝。勾抿合式。方资巩固。是接缝之贵于密致者一也。一重灰汁。灰有真之辨。汁有浓薄之分。少不心察看。则动多虚假。苟至计及锱铢。希图节省。即有匠工牙侩。乘机舞弊。灰则搀和沙泥。汁则半多清水。岂易融洽胶粘。充盈饱满。徒饰外观。其弊不可胜言。是灰汁之贵乎察核者一也。一重丁石。不拘大小石工。如得层层丁砌。自当格外坚固。否则层丁层顺间砌皆能垂久。如非吃紧大工。则估计顺砌居多。每层顺砌一丈。例用丁头石三块。每块长三尺六寸。庶与衬里石。里外牵扯。方资巩固。如谓垒砌在中。无可考究。所用丁头石长不如式。则墙里二石。两不相蒙。倒卸之虞。半多由此。是丁石之贵于照估者一也。一重衬。墙石之后。接砌里石。里石之后。复衬河。盖土石性殊。难于联属。以贴土。诚有妙理。如或聪明自用。更改成规。动谓性不坚。不如省去。不知土石性难融洽。分而不属。大有疏虞。是衬之贵乎如式者一也。一重尾土。石工背后。用土填筑。土石相接。最难联属。夯杵不密。每致成患。务须砌石一层。即填土一层。用杂木夯杵。百炼千锤。方能坚凝贴合。如垒砌既高。方始填土。以及任意堆积。先后失宜。雨淋水灌。非虚松塌卸。即胀裂倾欹。均为石工大患。是尾土之贵乎坚密者一也。一重月坝。凡修砌石工。必先筑月坝拦水。法用两面排桩。衬以笆席。中填土心。挡溜闭气。不使少有渗漏。以便施工。此不易之则也。然于洪波巨浪中。一坝孤悬。势难屹立。如徒固执旧章。不知变通。万一工程将半。坝有疏虞。前功尽弃。所损实多。又在因地制宜。如水浅则用月坝。水深则留存旧工一二层以为外障。退进一二丈。穵槽钉桩垒砌。是月坝之贵于相机者一也。他如清槽戽水。扣锭安锔。集料庀材。鸠工利器。事无巨细。贵周备而不遗。时有后先。毋临期而滋误。若夫金门鴈翅之须详。矶心裹头之有别。迎水跌水。在长短之合宜。减坝滚坝。实同工而异用。闸洞无分乎大小。堤堰总贵乎高坚。形制虽殊。施工则一。要须熟习于平时。方不周章于临事也。谨于高堰工成。为志大如此。

　治河要语未及石工得文敏此篇其法益备

　　覆奏河工诸弊疏　
黎世序

奉　　上谕御史畲文铨奏称承办土工员弁。每乘上司查之后。夜遣兵夫搜挖堤根滩地之土。滩地挖去一寸。堤身自高一寸。名曰搜根。再以所挖之土。培所筑之堤。事半功倍。一寸已得二寸之数。一尺即冒二尺之银。侵渔实不可问。至土工坚否。全赖夯硪。新筑之土。名为坯头。夯硪工价。估在土方价内。承办员弁。冀得盈余。新筑坯头。动辄厚至三尺有半。二尺有半。夯硪焉能结实。锥试之法。止及土面工程。往往高七八尺及五六尺不等。底则任其虚松。硪亦有名无实。惟迎面之土。始加套硪。用锥之人。早为关说。下锥提锥。多有手法。执壶淋水。亦用诡计。验收上司。轿马速行。一望而过。当面被其欺朦。至估工之初。旧堤尺寸。为少报。新工报竣。旧可抵新。名为挪掩。及收工之时。执持丈杆绳之人。得收贿赂。树杆少斜。顶高即符额数。绳微松。单长不殊原估。额数偷减已多等语。黄河保障。全恃堤防之坚与不坚。视土工之实与不实。每岁择要估办。动需银数十万两。若如该御史所奏。岁修土工。浮冒朦混。弊窦丛生。工程不固。实由于此。着黎世序严烺。随时密查前项兴筑土工。是否有此等弊混。一经查出。既严参惩办。总期工归实用。帑不虚糜。方为不负委任。钦此。伏查办理土工之弊。本属甚多。御史畲文铨所奏。皆系河工每岁通行严查之事。实尚有不止如该御史所云者。杜弊之法。总在确估于未办之先。严收于工完之后。大抵承办工员。不免有冀得盈余之想。而工员所用之夫役。皆系从中谋利。善于弊混之人。是以无弊不作。工员稍不精明。亦即受其欺朦。上司稍为疏懈。亦即受其欺蒙。如该御史所称搜穵堤根滩地之土。名曰偷底。除偷底之外。所筑坡身。不能饱满。带微洼。名曰螳腰。加高之工。顶宽下削。外坡丈尺虽足。而里坡有陡立之势。名曰戴帽。堤顶两边。加高丈尺。虽与原估相符。而堤心带微洼。名曰架肩。一面收高者。将施一面斜高。名曰耸肩。皆是偷减土方之弊。至于坯头加厚。名曰加坯。行硪不到。名曰花硪。工完之后。以长锥签试。兵夫于提拔之时。有意旋转。则灌水易保。名曰泥墙。灌水之时。故将泥浆及胶粘之水灌入。名曰作料。其余琐屑欺蔽之处。实不胜枚举。皆是偷减夫工之弊。惟在立法周详。稽查严切。诸弊自能去除。南河历年来办理土工。臣从不以厅营估册为凭。先令该管各道。逐细查估。臣再亲加勘较。旧堤长丈高宽。虽有尺寸少开。亦必于册内增出。并相度取土之远近。工程之难易。酌定方价之贵贱。则以旧抵新之弊自除。偷底之弊。堤根滩地。悉系老土。草根盘结。至收工春深之时。草色回青。一经偷挖。情形显然。难于掩饰。臣于开工之先。申明禁令。培堤取土。须离堤二十丈。滩窄者亦须十五丈。方准取土。如工完之后。堤根草坡铲动者。即严治偷底之罪。则偷底之弊自除。至于使水行硪。办时原难处处查守。臣总以锥试为法。所筑之工。高五六尺者。一锥可以到底。高八九尺及一丈以外者。先于堤顶锥试。再于堤坡自上至下。逐段签试。灌水不保。即系水硪不足。委员押令翻筑。再行报验。所得不偿所失。是偷减硪水之弊。亦可以不禁自除。至执持杆人等。得贿舞弊。皆视上司之认真与否。以为进退。臣与各道。每遇查验土工。无不逐段细为较量。丈杆不许少斜。绳不许少松。亲自察看。细注簿册。穷日之力。仅能行查三四十里。从无轿马速行之事。现均有历年估工收工亲注簿册可据。饬行文案可凭。各工员有办理不能如式者。量其情节轻重。武弁则棍责示惩。文员则摘顶记过。责令补办如式。即如本年加培两岸土工。经臣查验。多有责令翻筑补筑之处。由道验报。臣遇便复加勘验。不容少事颟顸。此臣于历年土工。严查杜弊之实在情形也。惟有慎之又慎。严益加严。总期帑不虚糜。工归实用。以副我　　皇上谆谆训戒之至意。

　　请工料照时价实销疏嘉庆十一年
  </div>
  <div class="pagination">
   <a href="皇朝经世文编_page199.html">
    上一页
   </a>
   <span>
    ...
   </span>
   <a href="皇朝经世文编_page195.html">
    195
   </a>
   <a href="皇朝经世文编_page196.html">
    196
   </a>
   <a href="皇朝经世文编_page197.html">
    197
   </a>
   <a href="皇朝经世文编_page198.html">
    198
   </a>
   <a href="皇朝经世文编_page199.html">
    199
   </a>
   <span class="current-page">
    200
   </span>
   <a href="皇朝经世文编_page201.html">
    201
   </a>
   <a href="皇朝经世文编_page202.html">
    202
   </a>
   <a href="皇朝经世文编_page203.html">
    203
   </a>
   <a href="皇朝经世文编_page204.html">
    204
   </a>
   <a href="皇朝经世文编_page205.html">
    205
   </a>
   <span>
    ...
   </span>
   <a href="皇朝经世文编_page201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
