<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 41 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 41 页/共 103 页</h1>
    <div class="content">一裁减例差借差也候补人员盈千累百各有眷口奴仆非商非农悉以营求差使为事如查驿站烧锅小钱缉捕名目烦多谓之例差其有回籍私事他往各予以咨追海捕催饷各样印札藉省川资谓之借差二十年以来百事踵增各委员并不出省出府遣家丁执持印札四出向州县索取差费银向地方折收车马钱虽以调剂穷员实则苦累农户官农相较应权重轻此当由各上司斟酌裁省勿事滥派其或要事派府厅正印查办公事派丁役外出亦必定以车马限制予以查验凭据勿得浮滥
一由臬司给发车马印票也各省州县所用限行排单多由臬司印颁差车差马即可仿行臬司印就连二差票颁发通省院司道府州县如有须车马事件即于印票填明事由人名车马数目指定行走州县路途截留票根季末缴回臬司查核州县所用车马数目凡有委员饷鞘人犯公务过境必持有上司委札或州县印文及臬司印票二者俱全方给车马票内注明如有折钱等弊无论予者受者一人首告由所控衙门审实立照折数加倍重赏凡职官幕友家丁书役藉口办公随意索车者概行禁革如何衙门滥给印票由上司查参外省委员前来办公先期由外省知会一体给以车马印票无者概不支差但恐臬署丁书又索印票使费则又归咎立法不善矣若谓此涉烦琐有何长策由各省自定
一喇嘛来往须有定班也喇嘛差使甘肃四川陕西山西四省官民同一苦累怀柔远人不能停止或可减少且多任意随时零星行走真假莫辨向官勒索使费向民折取车钱其讹诈伎俩多由通事伴送者教唆分肥稍不遂意非曰　贡件被窃则曰官物损坏诈赖多端官民深畏生事又包揽商贾货物箱包捆载无数诡称官物多索车马折钱勒费非惟偷漏税课大省资并可索取银钱拟以后喇嘛来往必由理藩院四川总督先期行知指定一班共若干人役实共箱包若干实用车马若干汇为一处一班一时行走尤必照样填写印票开载一切无遗令其自执每至一处必由州县验明印票如数支应倘或分起零星先后错出随身未执印票者概不支应通事伴送人员查有通同私弊立为惩处又陕西抚臣谭钟麟光绪二年咨行四川山西喇嘛过境章程八条似为妥善谨另缮清单应请　下理藩院议奏颁行如有未尽应由甘肃四川陕西山西各督抚续议以清各省之累
一奉使办事大臣宜禁滥索也西口领队办事赴藏迎送往来及　钦差查办事件在本官必自知检束而家丁多倚为奇货昔人所谓朝出国门便作威福需索供应麾斥厨传事诚有之尤苦折夫折车漫无限制巧取豪索明为禁止暗仍刁难可否　饬下兵部限以折夫车钱定数准由州县报销并拟请以后或少为换班或加增廪给或酌与川资但能少为扰累即以曲体民生从前　钦差查事或仅拣派信臣一人随员亦少事权归一办事亦有实际大臣出使各知自重择人而用　朝廷自有法度权衡
一严除衙蠹地痞也差务固烦亦多中饱衙蠹地痞交相狼狈用一报三官司知而不问彼此含糊贪婪牧令谓为理应或图便用或邀誉过客或放纵丁役闾阎疾苦视若秦越山陕地痞无甚伎俩亦无多党与官果严正即行畏服各处侵食此钱者不过刁诈丁役恶劣乡愚一经严惩必能敛迹应令各处严查用帐广贴示众浮收滥派定治重罪
一令民间折交流差钱文由衙门自办也此无可如何之计耳臣本籍陕西朝邑县不当大道十年以前粮银一两摊差费数千百文至同治七年极矣将激事变臣函告督臣左宗棠前抚臣刘典同治八年力改差章彼时尚多兵差近六七年岁按粮银一两派钱二百提钱若干交县自行办差官用己钱诸从节省并不公绰为足用丁役书差酌付津贴行已十年官民尚便严考帐目岁有余钱买积义仓去岁旱荒即用余项应差一无派钱此亦苟且支吾例外派费但明定限制图救一时曾国荃与臣函商先将蒲解僻路向派极重之荣河夏县虞乡三县照朝邑办法每粮银一两岁派钱百余文不等交官办理一应科派概行尽除在臣实悚非法农民谓大减陕西抚臣谭钟麟令同州府知府饶应祺亦试行属县然臣终不敢以此为良策必赖治人至驿路州县差使无常能否照办殊无把握因郭从矩原奏谓臣办理本籍差务未有事实辄为详陈
一严查驿马足额备用也差务例有驿马本不累民奈差费诸出例外州县实多赔垫驿马不足上司亦难查究果能如前六条实在行之则州县之力可宽严查驿马使之足额民间车马乃可以少派若徒空文责成难期事有实际
一本省征防各兵给予长车由营自办也前七条皆言流差若遇兵差亦应计及查湘淮营制各有长夫臣在山东仿行本省勇营酌改长夫为长车每遇开行及寻常转运差遣由营自备车马省费省事将领勇丁均以为便州县里民不办兵差诸少扰累惟有外省过境兵差不能不支亦为奏立定章至遣撤勇丁出差将弁如须支差必验印札印票其游勇投营一切杂流私事来往仅持各营官木戳记并无印票者概不支给　以上所陈不惟各省向章不同即州县亦各殊异因革损益应从地宜总期无差务无累官民河南一省未能周知河陕各处如灵宝县数年前以差重滋事亦同山陕之累应请　下四川陕西山西河南各督抚分别查办裁减改派明正委员破除官习洞察民隐详查四省定章必行无名科派必应尽除溯查差徭出于丁口自前明行一条编法已将差徭入丁银奈差徭仍旧且加重焉积累加增至今民不堪命概行禁革事或难行且虑阳奉阴违明去暗加积弊日深变通宜亟臣因灾祲极思恤农以固邦本是否有当伏乞　皇太后　皇上　圣鉴训示
　　上当事书　　　
熊祖诒
窃尝思易之为理否极泰来困极亨至承平既久泄沓相安必至奇灾殊祸决裂糜烂之际然后人心渐动而天心乃转法不穷不变弊不极不更前史所载往往然也豫省荒歉亿兆涂炭幸得执事移节南来汰不急之征除无名之费中州孑遗如获再生此固豫中生灵一大转机而亦豫中政令一大变机祖诒分系客绅明知被发缨冠古人所戒是以地方公事从不妄干自抵新安每遇乡之父老咸谓公等意良厚然吾民厄于岁尚不及厄于役之为苦万万倍也纵给多金一遇差徭行复罄耳及其言之恳切虽永州捕蛇之说石壕老杜之诗无以过之目击心伤何忍坐视现又值新政振兴实事求是之会失此不言后将何待不揣冒昧谨就新安一邑见闻所及试备陈之查新邑僻处深山所有着籍地亩大率从丛岩绝壑中摅石榛开辟而出其田之等有以一亩为一亩者有以五六亩为一亩者幅员悬殊生息略同岁收所入不足给居民一岁之食常恃他项贸易藉博微利以资其生地瘠民贫亦云已甚而地当古汉函谷之首为秦晋豫三省要冲徭役浩繁倍于他邑相沿成习又无善章遂使奸胥蠹役盘据成窟种种弊窦莫可穷诘总其大略盖有三端一曰兵差凡遇客省本省之兵移营换防及采购军械装运勇饷车一辆东至洛阳钱三千五百西至渑池四千五百马一匹东去二千西去二千五百解回游勇用护送二名每名东去四百西去六百署解马一匹折钱三百署解差一名一千二百此项银两在地丁项下均匀摊派当同治时军务繁兴差役綦重地丁一两派钱至十千以外嗣于同治十二年兵差局改胥办为绅办按季开具清单张贴示众似乎民困可以苏矣而积重难返陋习依然除舞弊侵渔外每年定规稿案签稿钱粮杂务诸门曹各用钱六十六千用印十七千执帖十八千跟班四十八千去年季冬正值奇荒之际尚每季每两派至七百余一项如是其他可知此一弊也二曰流差凡星使往来及本省客省官员奉公差遣及并无公事而持有差信者支应车马与兵差同皆由衙役代雇乡民出钱五十二牌轮流值差咸丰二年冯邑令设局定章衙役气夺而人亡则政息法久则弊生其为新邑漏仍复如故此又一弊也
三曰杂差驿站马号旧有五十二匹由五十二牌公同喂养马匹时有倒毙而喂养永无裁减每交草一束三斤为一束折钱二百三百不等麸一斗折钱五千六千不等约计大牌每年出钱二百千小牌九十千粮行交料每年共三百石油坊每月共支油四百斤每年共支千只肉肆每月出肉百斤以四十斤为官价斤四十文以六十斤为民价勒令肆中出买以其赀偿官价外尚获赢余城北十牌倚邙山而居民业烧煤每年两次各纳口钱四百余千用新令任加纳一次五十二牌每年支正票煤车四百八十辆句票二百四十辆摊票一百二十辆每辆折钱二千三千不等牙行每年出官骡折银二百四十两新令任亦如之夏季支凉棚杆数百根冬季支木炭万余斤旬炭摊炭年炭无定数鸡廿只鸭四只为一票五日一支每只折钱七百余文每逢过差出木槽铡子椅器皿各数十要之衙署内外起居日用无一非取之于民而又实用一分出票多至四五分差役下乡又多逾分诛求刻下各铺闻风不敢复业而胥役之骨吸髓仍是愍不畏死此亦一弊也兹三者当无事之时相安已久尚可勉力支持自去岁大遭灾歉苦瘠万分执事方仰体　朝廷德意散银给种轸优加乃正供可减而胥吏之陋规如故也　国赋可蠲而衙署之苛派依然也目前百姓虽稍有起色然田亩荒芜者十之五户口死亡者十之六应差之源日塞而派差之流日来民亦岌岌乎殆哉夫　国家定制南则赋重而役轻北则赋轻而役重支应差使与完纳钱粮同为小民维正之供践土食毛谊无可诿顾赋有定额而役无定章有定则颛蒙亦难骤欺无定则胥吏即易为弊民非敢畏差谓差而无定则上不能入　国中不能入官而徒饱吏胥私蠹耳律州县衙役不得过五十名现新邑皂快壮各分头二两班每班约数百名此数百名者既无生业又无田产而顾日日饱食煖衣试一思之果何所从来乎乡间里长六十余名地保五十二名每当更替之际里长出投认钱十七八千地保四五十千而牌中殷富之户私赂差役求免点充往往有费至数百千者以上各条如差使不能不应必须明定章程科派不能尽除必须大加澄汰衙役恃势横行里长投充钜费尤宜急为裁革其究应如何厘订之处执事折衷至善自有权衡局外书生何敢妄参末议祗以目民艰不忍不据实以告伏候采择一二不胜惶悚待命之至再新邑函关驿额设马五十二匹现缺额与否尚难熟悉要之不敷供给前此尚有宜阳腹地州县津贴车马现此项银两久已裁革无米之炊廉吏难为其能不取之于民者几希兹拟由局捐银二千两于新安渑池两县购买车马以备支应如蒙俯准再当拟章呈鉴
　　奏减五路差徭情形片光绪八年　　　
山西巡抚张之洞
再晋省州县虐民之政不在赋敛而在差徭所谓差徭者非易民力也乃敛民财也向来积习每县所派差钱大县制钱五六万缗小县亦万缗至数千缗不等按粮摊派官吏朋分冲途州县则设立车柜追集四乡牲畜拘留过客车马或长年抽收或临时勒价一驴月敛一百一车勒索数千以致外省脚户不愿入晋外县车骡不愿入省远近行旅目为畏途疾首痛心非一日矣西南路州县差徭经阎敬铭减数定章民纾而官亦不困特贪吏无厌难保不日久复故臣严饬西南路州县恪守阎敬铭成规不容稍轶每月收支钱数一面榜示差局一面将原榜照录详送备查然而行省所治以及附省数百里内外纵横四达大驿冲途差累未除怨咨未解大抵中路之阳曲首县东路之平定州并所属盂县寿阳西南路之灵石南路之榆次北路之忻州皆为最冲冠盖交午或车柜骡柜拉扣勒索或小甲差班无票横扰或城乡设局任意摊收居者行者均受其患前抚臣亦尝有意筹办无如官吏既不捐利又不任劳膜视民艰枝梧不办臣坚持定见甘为怨府阳曲责成阳曲县知县锡良平定灵石派知府马丕琮榆次派朔州知州姚官澄忻州派代州直隶州知州俞廉三分投前往察度核议各就情形多方调剂现已定章举行一洗苛政阳曲则为筹款生息官设差局自养车骡如必不敷临期自行顾备并饬将驿马买补严定应差章程不准差员滥支总之不取民间一钱不扰过客一车平定寿阳办理亦同盂县令其津贴上下两站代为接递自四月以来阳曲平定盂县寿阳等处未出一拉车扣骡之票灵石则将官署应酬浮费痛加裁省令其买补驿马自支差务永除车柜之弊为灵石本县民间岁省差费制钱二千余串兼为邻境汾西等县民间岁省帮贴差费银四百余两榆次差钱三次核减为民间岁省制钱七千串忻州将旧日四乡总局南北车局弊章厘正革除冗费为民间岁省制钱一万串为行旅岁省制钱一千余串目前众情欢欣任载络绎南北商旅四乡车畜度恒霍而趋门者联镳接轸渐有坦荡之乐以上五路乃通省差务最繁疲之区今已一律廓清此外支郡下邑如有积累未除者即当以次推行随时整饬并恳　圣恩明降　谕旨所有本省及外省经过晋境之文武员弁兵勇需用车马务遵定例不得例外骚扰如有额外需索臣当据实参奏则有驿州县不致受累而民困可以永苏夫轻其徭者所以不夺民之时而劝其尽力于南亩也薄其敛者所以不竭民之财而督其并力于正供也此臣所以为民计而不仅为民计者也至官署用物里甲支应词讼卖票鱼肉富民事晋省积年之恶习藉名兴工修志按亩捐派事晋省灾后之贪风并已严檄禁革不许稍滋民累所有裁减晋省五路差徭情形理合附奏
　　口外各厅编查户籍无碍蒙古游牧疏光绪十年　　　
张之洞
窃臣接准绥远城将军丰绅归化城副都统奎英来咨具奏土默特界内归化五厅寄居编籍势必占碍该旗游牧拟请各厅体制复旧勿编民籍一摺抄奏咨会到臣当即飞饬布政使奎斌归绥道阿克达春详切查覆去后兹据奎斌禀称遵查七厅议编户藉原以种地客民生齿日繁故就边外原有民人编户立籍原有田地清亩立册既非招内地之民添移边外亦非使边外之民另占蒙地清其根柢定其法制将来增丁减口有籍可稽夺地逃粮有册可考可以诘奸宄可以禁侵占不使如前之漫无稽查于游牧何碍前请编查户籍实与该将军等所引雍正十二年理藩院奏准设立牌甲之意正相符合今该旗以民蒙杂居则相安编籍则有碍岂杂居足以禁侵占盗买一经编籍反无以禁之如此持论诚不可以理测窥其不愿之隐所谓慌惧者非惧客民占其地实惧蒙官失权耳从前归化等五厅蒙民交涉命盗重案及有关徒罪以上之案例有土默特蒙员会审寻常词讼向归厅员自理并无会审明文近来无论地土钱债细故一经在厅涉讼蒙古即赴副都统衙门具呈该衙门不问事之大小即委蒙员会审其兴讼也多系典荒夺熟逐佃增租有利则偏徇无利则驱逐恣意营私已非一日今知改设厅制恐难施其故智此不愿之在蒙员者也各处副都统于地方事例不干预而归化五厅向有交涉事件俨然尽属管辖遇有商民事务副都统亦出示晓谕一经改制虑失搀越之权此又不便之在副都统者也军兴以后五方游民杂处其间强悍渐形土客混淆殊非所宜目前编籍清赋实足绥边弭患乃庸常浅识见不及此上下谬执殊难理解该藩司去岁奉檄查边悉心体察各厅编查户籍系属地方要政且与土默特蒙古毫无妨碍该蒙古安居自适初不知改设为何事焉有无故慌惧之理此不过无知蒙员造言生事意在阻挠合将慌惧实非出自蒙情编籍不致有碍游牧各情形查明禀覆等语又据阿克达春禀称查归化等厅之在土默特地面与直隶张独多等厅之在察哈尔地面情形稍有不同者察哈尔蒙古在　本朝已编隶八旗而土默特蒙古自命外藩欲私分土故边制更难于措手溯查土默特蒙部明季时实已为察哈尔林丹汉所袭灭其部人或役属于察罕或逃匿于他处我　朝天聪年间大军征破察哈尔进师归化城林丹汉由归化城西遁土默特头目等始得集众投诚我　朝兴灭继绝令其仍居土默特游牧复其前明顺义王封爵未几该蒙人有与明边将通谋欲邀截大兵归路遂执其王削其爵因分土默特为两翼而以投诚两头目世袭二都统分统之嗣后裁并为一副部统又改为由京简放当土默特投诚时地已非其所有而该参领等尚谓带地投诚一若不知其地为我　朝赏还之地观其所称我　朝定鼎分界边墙各守各土不容越占等语殊有乖于普天王土之义至其所虞民人一编户籍即成土着必致占蒙古之牧地碍蒙古之生计则有必不然者查土默特部附近边内其服食起居竟与内地民人无异渐至惰窳成性有地而不习耕耘无畜而难为孳牧惟赖民租种其地彼才有粮有食有租可用故现在该蒙古以耕牧为生者十之二三藉租课为生者十之七八至该旗所谓游牧地户口地者自康熙年间以来久已陆续租给民人以田以宅二百年于兹矣该民人等久已长其子孙成其村落各厅民户何止烟火万家此等寄民即不论籍亦成土着历年既久寄民渐多迨同治年间因陕甘回氛不靖口外剿防吃紧各军有在此驻扎者有由此经过者迄今遣勇尚多在雍正年间寄民尚少之时仅止设立牌甲已足稽查边氓而近来寄民之久居者益多若仅设立牌甲而不为编定户籍则人无定名籍无定户土客混淆而莫辨赋役散乱而难稽欲施治理诚难措手 
现定编籍章程亦无非就各厅原有之民人查明户口编之册籍且所编既名为户籍则籍内亦只编户口本与地土不相关涉蒙地例准民租不准民买民人虽编定户籍地土则仍属蒙古嗣后蒙古所留为牧厂者蒙古若不租给民人民人焉能占及牧地且民之编户籍亦与蒙古之比丁册无异蒙古比丁有年初不闻生齿日繁将民人挤回口里民人编籍以后亦何至人稠地窄将蒙古挤往后山边外寄民若不编定户籍则现在者既漫无稽考未来者更漫无限制不但有人满之患且恐盗贼窃发蒙民械斗衅皆由此而起若一编户籍良民之有业者方能编收入籍游民之无籍者亦即可驱逐出境并将后来寄民定有入籍年分则续来者亦有限制庶客民不至集蒙地亦无虑鸠居而且户籍既编则客土分而良莠易别盗贼息而蒙民皆安乃反谓不编籍则杂居尚可相安一编籍则阖旗无不慌惧此理甚不可解至于着籍之户或有滋事之人轻则查明递回管束重则徒流军遣国有常刑当不虑滋事难逐一登　天府之版图即成莠民之渊薮也至沿边外县如晋省之保德河曲偏关等县亦皆有会审蒙民交涉事件该州县不但印文内并无管理蒙古字样即官衔亦未必有加理事衔明文然蒙古不能不服其讯断者以国家自有成例也况我　朝制度凡理事官员皆能管旗民蒙民各交涉事件并不在乎印文内有无管理旗蒙字样即如绥远将军印文并无管辖驻防旗人字样归化城副都统印文亦无管辖土默特蒙古字样若必管辖事件逐一镌入印章恐数寸篆文殊难一一赅载矣总之厅员虽改抚民印文虽经改铸而抚民同通仍请加有理事衔业经奏明在案该蒙古若恪遵　朝廷定制　皇上谕旨交涉事件断不难于办理等情先后禀覆请奏前来臣查口外七厅因历年吏治不修边政废弛深恐薮匪养痈蒙民不能绥辑是以奏请改为抚民同通奉　旨允准后复饬藩臬两司归绥鴈平两道筹议未尽事宜因阿克达春久任塞外奎斌熟悉边情特饬该道详拟条目该藩司亲往体察奎斌周历回省后据称目前改章整饬众情怡然欣欣望治臣覆加察核兼考诸历任边外各员始行陈列十二条于上年九月二十九日奏请　议施行兹阅丰绅等摺奏实深骇异查户籍三等之外里甲不具保结者即行驱逐递籍并议编造牌册分别良莠此臣原奏之第五条也清界限查蒙情使蒙无失牧之忧此臣原奏之第六条也臣仰体　朝廷一视同仁之义绥边弭患之规现在办法皆民蒙两益之事编籍一条正是原本雍正年间奏准设立牌甲旧章办理既非迁内地流民以实边方亦非使现有客民另占蒙地夫大青山以南归化城以东以西延斜数千里西汉元朔以来久为郡县即定襄云中五原三郡之境以　国家休养生聚二百余年士农工商数十万户断无驱还口内之理着籍与否于蒙古生计何干若如所奏则是土客淆杂转可相安法制井然反生疑虑臣愚思之良所未解窃准辽渖以北吉林以东及　圣朝龙兴丰镐之地今皆编有民籍版册蕃庶学校荟萃岂土默特一区便应自为风气至摺尾请体制复旧一条尤近枝蔓谨考七厅规制　祖宗以来屡有变通无非因时制宜日臻美备土默特初设蒙古世袭副都统继改为由京　简放副都统并设常驻将军七厅初设协理笔帖式继改为通判继又或改为同知继又增设归绥道若必复旧而后可然则将尽罢将军副都统一切文武各官仍复世袭副都统蒙部乃能安居乎兹据奎斌阿克达春先后查明禀覆各节甚为明晰浅显总之因编户籍而侵夺牧产实无此理因改抚民而蒙民慌惧实无其事相应据实奏陈仰恳　部仍照臣前奏各条迅速议覆以便遵行
　　勘办清丈请暂免田房税契片　　　
张之洞
再晋省征收向无鱼鳞册过割不清辗转移易或耕无粮之地或纳无地之粮祖孙相承莫穷原本州县催征但知责之户头甲长弱者扑责包赔黠者隐匿飞洒于是有户倒累甲甲倒累里之害加以小民惜税契之费常有百年恒产但执白约并无红契灾荒以后迷乱益多倘不穷源核实而贸贸然榜笞户甲严急催科凋瘵穷黎更无生理此一事为晋民之大害今欲去之断非清丈不可昔贤如宋之朱子明之海瑞吕坤国朝名儒陆世威皆汲汲以清丈为言夫岂得已征之目前晋事高崇基行之于介休而效马丕瑶行之于解州而益效以故解州亦系被灾极重之区而至今一无累粮且无荒地成效昭然现据曲沃县绅民呈恳清丈已饬该县认真举办此外如阳曲县则因圈粮为累复有缺额钱粮数千金太谷亦有累粮数千金由官赔垫汾阳孝义皆民间自愿清丈因经费未集尚未开办臣当督率司牧因地制宜筹款办理惟丈地必先查粮查粮必先查契方不至有隐田缺赋之虞若清丈之先明示粮户令将所有契据概行呈验登簿钤印免其此次税契之费宥其从前漏税之愆并须与民相约取足赋额而止设有圭掫盈溢之地亦不增粮则一县之契自然欢呼云集一县之地自然纤悉无遗鱼鳞之册咄嗟可办然后再行清丈执契求田必无短绌访之习于晋省吏事民情所言皆同查晋省州县田房税契每处岁征不过百余金至数百金仰恳逾格　天恩此后晋省州县何处能办清丈者由省委员勘明举办于清丈开办之年暂免一年田房税契计一年所办不过数县其于岁入所减不过毫毛而小民踊跃从事田赋可以澈底澄清责粮于地不必求赋于人所损于上者甚细而所益于下者甚宏此亦培养元气之一助也
　　苏省续办沙洲清丈现已完竣疏光绪八年　　　
两江总督左宗棠
窃照江苏各属淤生沙洲经前督抚臣曾国藩丁日昌奏奉部议改为十年一丈光绪六年届当续丈之期经前护抚臣谭钧培会同前署督臣吴元炳附片奏明派委候补道朱之榛会同苏州藩司参照上届成案议定章程先将苏属之江阴等七县坍涨沙洲分委干员会同印官次第逐加勘丈分别升豁催缴价银补收花息及量予转则仍将控案逐一讯结所需丈费均由司库于洲价本款动支不准稍有需索奉　旨户部知道钦此即经转行钦遵在案兹据苏州藩司各属芦州田地除无坍涨之处按照上届成案概免重丈靖江一县据报亦无续涨应免查办惟有咸丰七年同治七年两届丈出埂划一万三千余亩尚未升科则历年课银自应酌补但系归入漕田应行另案办理外其余江阴等处沙洲林立坍涨靡常涨则任意罩占坍则延宕不报加以咸丰七年同治七年承买之案册结迄未咨部应升者仍未入额启征应豁者每以空粮贻累沙棍从而把持书差因之婪索控案迭出百弊丛生小民受累无穷悉心推究盖缘按户分造图册事繁费重各该厅县未免畏难且须层层结转尾零稍有未符即干驳诘数数往回遵置高阁本届查办既分先后若待通案汇报更需时日是以议定办成一县先行造具简明清册咨部随时升豁以期取信于民前将江阴武进宝山丹阳四县各册详咨奉部奏明行查业经详细咨覆又查上海南汇二县均有新涨滩地向未查办隐匿甚多亦经委员往勘饬令一并召买缴价川沙厅横沙地方孤悬海外前经议定该处为商船避风守潮之区亦为师船燂洗放哨之地永远不准承买即由渔户佃种此仍归召佃以符原案惟令按亩呈缴佃价并按年完纳草息俾免觊觎而绝争端计自光绪六年三月起督令印委各员先从江阴一县办起武进宝山丹阳三县次之丹徒常熟上海南汇川沙五县厅又次之将新涨各处履亩勘丈催缴价银并查明围筑成田收有花息及上两届承买即未升科之地分别酌量补课一体给单城业遇有坍没勘明请豁历年控案亦为讯断阅时两载有余先后据报完竣细加查核统共应升科滩地三十五万五千一百四十二亩零特重地七千二百八十六亩零每年共应征应增银一万七百八十八两零内先已启征银三千六十七两零坍没地二万四千七百七十五亩零共应豁银一千一百四十八两零又未定案未围筑地二万五千八百九十四亩零应请暂缓升科共收存司库田价佃价银一十万三千八百一十一两零又补课银三万二千九百六十六两零内除提拨各公所经费及丈费等项银一万七千四百一十六两零统计实存银一十二万九千三百六十三两零较之同治七年收数多至两倍有奇固由沙民踊跃输将亦由各印委催追得力前项银两应行入拨造报至丹徒常熟上海南汇四县简明清册业经分案详咨川沙厅系承佃之案毋庸查造应由司饬取顷亩科则图形册结分别照例详办并将在事出力各员详请具奏给奖等情前臣来等伏查清理沙洲本非易易今届自开办以来该司员等督饬印委各员认真经理应升者升不准匿地以逃课应豁者豁不致空粮以贻累勘丈秉公则经界斯正积案了结则讼牍亦清并将应升课价及补课银两体察各处情形酌中议定分别等差严禁员董书差人等不许需索分文即咸丰七年同治七年未定之案亦已造册详办各沙民仰沐　皇仁从此咸沾乐利所有在事各员不无微劳足录拟照前届成案除出力稍次者由臣等酌奖外谨将尤为出力各员缮具清单敬呈　御览合无仰恳　天恩俯准分别给奖以示鼓励
　　谕办台湾地方清文章程示　　　
福建巡抚刘铭传
照得台湾地方自干隆五十三年续丈之后至今开辟田园数倍于前久未报丈升科从前海宇升平　朝廷视台湾一岛不足重轻期无内患不虞外侮于赋税一项屡奉　恩诏格外从宽以示缓远安边之意现在海上多事台湾系海疆重地久为外人所窥伺　朝廷特设巡抚以资控制本爵部院恭膺斯土应为地方远大之谋故招抚生番以清内患筹办海防以御外侮清查田亩以裕饷需不惮劳怨惨淡经营一时并举以为长治久安之计尔百姓等当知隔海迁来创业不易亦须为子孙立百世之业官民一德一心供保严疆同享乐土查台湾素称沃壤近年开辟日多旧粮转形亏短皆由业户变迁无定种额向不推收故绝逃亡莫从究诘或由田园册籍先毁无存户无确名疆界混淆土豪得以隐匿霸占奸民从中包揽控争或藉防番抽收隘租或称完粮自收大租强者有田无赋弱者有赋无田更有近溪田地水冲沙压小民无力报豁田去粮存种种弊端有碍　国计民生若不及早清查贻害伊于胡底现经本爵部院奏明清丈全台地亩委派南北二府设立总局克日举办尔等田园一经清丈编立字号某字某号之田为某处某人之业粮户何名册籍昭然遇有买卖田产立即过户推收可免侵占冒争永杜构讼之葛藤其水冲沙压之地亦可随时禀报顿释积累之重负将来清丈之后分省分治粮额既添文武学额亦必奏请加广是于　国计民生两有裨益合行剀切晓谕为此示仰各属绅民一体知悉自示之后各属一律办理清丈无论官庄叛产营田一体丈量从前隐匿之咎宽其既往不追以后如再有劣绅土豪从中把持违抗或包揽隐匿或造谤阻挠即行严拿究办本爵部院言出法随决不宽贷所有清丈章程另列榜示
一清丈之时委员会县于三日前出示晓谕定于某日清丈某保某甲某几户谕令该业户将历有契据查带到庄守候委员丈量后查对契据如果界址亩数相符照发联单契据仍归业主收回如有不符之处即在契据上注明照新丈亩数填发联单不许委员藉口刁难讹索违者准业主指名禀控
一清丈后须发三联票单一归清赋总局一存本县一归业主收执另立清册两部一在局一存县目前清丈只查亩数界址至于该田地应完粮多少统俟清丈事竣再行奏请部议
一清丈田地须分上中下三则以长流水灌溉者为上资圳塘水者为中其山田与靠天雨者为下惟园地向无分别等次即在联单上注明如有业主贿托委员绅士以多报少以上则报中下则无论何时查出该田产充公委员绅士从重参办如系业主朦混隐匿一经邻舍禀控或经官查出即将该田产一半充公
一此次清赋已经奉　旨在事官绅照异常劳绩请奖该官绅等所查何保何甲须在联单上注明系何官绅清丈某户如丈量出力清查最多准予优奖如有挂名官绅不帮同清丈或懒惰偷安不能耐劳随意敷衍即由地方官撤委不准列奖以示惩儆
一清丈时官绅均由总局发给薪水不准在民间稍有需索如有阳奉阴违一经查出总局并同事委员未曾先行禀明总办照失察例议处同事俱不准请奖
　　缕陈丁漕利弊户口耗伤情形疏光绪十年　　　
翰林院侍读王邦玺
窃维丁漕乃　国家维正之供百姓践土食毛相安耕凿急公纳赋分所宜然我　朝二百余年　厚泽深仁沦浃已久　皇太后　皇上爱育黎元超越前古闾阎感戴莫不有捐糜顶踵之思试观军兴以来继以灾歉二三十年之中筹饷筹赈无不藉资民力凡诸绅富商旅均能踊跃输将同殷报矧于丁漕正赋有不欲及时完纳者乎虽疲户之玩延劣衿刁抗向亦间有不免然此等情形究属无多而征收所以短绌之故实不系乎此臣尝窃观博访察目前之情势考积欠之来由而知丁漕一节盖有五弊三难五宜三不可州县弗肯推求疆吏未加体究徒使户口多无形之消耗　朝廷有岁入之短亏治本弗探而催科是责讵有当乎谨为我　皇太后　皇上缕晰陈之 
一利于钱漕之速完者官也利于钱漕之多欠者差也一县之中承催钱漕之差名目甚多有总头有总总头有都差有图差有保差有币办之差有垫办之差有比较上堂代受枷责之假差如此等众皆指望百姓积欠丁漕以养身者也图保差下乡催征辄先饱索贿赂名曰包儿钱包儿到手公项即可央缓其有豪富骤穷之户积欠较多则总头亲临催取华服乘轿随从多人勒索包儿动至数十千而公项亦仍可央缓迨卯限已满完纳不旺堂上官照例比较则以钱雇倩无赖之人上堂领扑或枷以警众而总头图头等差无恙焉且更挟枷责以为索诈之具其弊一
一开征之初书差辄择中上家产能自完纳之花户代为裁串完粮然后持票向本户加倍勒还入己名曰代票其稍贫之户无费可噬者则不肯代也地方官明知其为民害而利其垫解亦不之禁其弊二
一书吏征收钱粮必先索房费而后开票如此一图之房费未即交清各甲花户有持钱完粮者概不收纳一稽延间其钱或因他事用去不能再行措办遂致拖欠其弊三
一绅衿恃符抗欠不过自占便宜且愿他人及早完纳藉以抵塞卯限其无故挺身为一村包抗者尚无其事惟有一种刁横武断鱼肉乡里之人交结衙蠹包揽丁漕每向愚懦花户骗钱入己不为完纳而差役仍向本户追索者真侵赋害民之猾徒然非与胥役通同作弊欺压诳弄其势必不能行地方官每为所朦蔽未能详察而严究也其弊四
一征收漕米本色之处及今改折色前收本色之时无论每石加耗至一倍有余之多更有永远不遵定章之州县每年祗开仓三日或继日为止花户之强而有力者争先交米往往拥挤践踏伤人过此即行封仓收折色每石定价七八千有多至十余千者而百姓之完纳愈难朘削愈苦矣此弊之在官大吏从未有觉察者其弊五
一花户急公向多立有协图又谓之义图每年轮一甲充当总催择本甲勤干之人为之名曰现年按户粮多寡派钱数十百千不等交给现年作为辛俸并打点书差之用名曰甲费有现年之图甲差役不得上门祗向现年催取现年恐所领之钱不敷差贿不得不勤加催追而花户亦各体贴现年惧其受累不得不极力措完此协图所以少积欠也嗣因发逆踞城分设伪官无完粮之事而总催轮充一定之年分遂紊如乙年已轮之二甲今停歇二年论戊年应轮五甲接充而五甲以三四等甲实未轮接理应补充彼此推诿而协图遂多废搁不行其难一
一承管粮业之家其地亩多系佃与农人耕种近因迭遭兵燹水旱瘟疫各大劫人民损伤无算更兼生计艰难丁壮及岁往往不能婚娶产生女婴率多溺毙是以闾阎生齿远不逮从前之繁庶约计一村之中向有百人业耕者今祗得五六十人而此五六十人中吸食鸦片惰于农事者又约有二三十人其间晴雨不时粪力不足收成本多歉薄而世风日降人心亦未能近古粮户收取租谷甚为不易即以臣乡而论自咸丰以后所收或七八分或五六分或三四分三十年之中虽逢稔岁从未闻有完全租者瘠薄之田竟至白送与人承粮而不肯受此种情形推之他省何莫不然其难二
一民间光景既形萧索幸遇丰年谷石又苦不能得价如有田百亩计应收租谷二百五十石按今土风时值虽大稔之岁至多不过收租八分得谷仅二百石如逢谷价极贱之时每石止能粜钱四五百文除厘金外得钱不满百千完纳丁漕需其大半所留余以事父母蓄妻子者几何不必有胥役之苛索而急公已觉吃力其难三
一干隆嘉庆以前民俗直朴丁漕户口均系本身的名近来率多别撰字样一人而有数户差役每以无从查传为词若有人充当现年即能逐户清追亦可备官传问协图之所以为良其无现年者谓之涣图又谓之烂图协图之花户有巧取者往往别立户名隐寄于涣图以冀拖欠又协图轮充现年必派甲费其粮少之甲派费较难有取巧者亦往往别立户名隐寄于粮多之甲以图规避此则近日民情之谲也地方官若于协图一法废者能为之兴涣者能为之萃巧者能为之设法以杜其弊则于催科之道惠过半矣其宜一
一差役得钱包蔽总以不令欠户见官为秘术前上元令袁枚有言择民欠粮多者召花户而欲见之未有真花户到而粮不纳者又前庐陵令杨晓昀署安福篆时催征必令花户亲到比较必令总头受责其图保差下乡虽赂以钱而不敢受一时风动四境即极疲之户亦无不争先完纳此已着之明验其宜二
一向例征收非上忙满半下忙全完概不准纳钱给票小民铢积锱累未满一票之数而催粮之役至索赂以去辄耗其所积之半如此屡积层耗赂役之费往往多于正供数倍而粮终不能纳闻昔有一令准其分两次完钱完钱先给小票为据俟届限完满换给串票民间因大称便征收更有起色此亦讲求催科者当知所变通也至一人而分数户亦恐粮数过多一时措钱非易若准其分票完纳则此弊可除免至户口纷烦茫无稽考其宜三
一前有一令于民间呈递状词除命盗伦纪重案外如因口角钱债细故兴讼者先令开明本身花户钱漕若干查核按户清完方与准理此与考童互结声明并无抗粮方准与考同一办法一可以清顽户之欠一可以遏渎讼之风似为一举而两善备其宜四
一收纳钱粮必用官板大钱市间日用常行之钱概不准收花户率以市钱一千向铺商易大钱九百迨完纳后署中以此钱易银每串可加钱色数十文愚民不无吝啬致多延欠地方官既任听境内通行市钱何不可通融收纳以本处之钱于本官原无所损似不必拘定大钱致令征收减色其宜五
一乡闾之有殷实官民均可恃以为缓急宜保护不宜扰害近来地方官听信丁役怂恿辄将本甲或本村积欠勒令殷实代完丁役又复从中索诈富民既苦侵削顽户更多拖欠从此征收愈不易办其不可一
一州县以催科为考成坐署治事之日少下乡催粮之日多所到之处辄传唤在庠生员写立限状责令每卯催完若干动以详革恐吓不知寒士笔耕为业家无恒产者十人而九本身既不欠粮又无总催之责何可强以不应为并不能为之事且反令欠户置身事外更滋玩延其不可二
一近来各州县更有委派官亲家丁带领勇役下乡分催钱漕倚势作威异常骚扰牵累架诬明勒暗索甚至偪毙人命捏饰弥缝本官受其欺蒙鲜能觉察其家丁并擅用名片投谒绅衿尤为不成事体其不可三
　以上所陈十六条各省互有异同臣籍江西较为详悉虽丁漕之利弊不尽于斯而户口耗伤情形略可想见拟请　谕饬各督抚臣悉心体察督率所属州县实力兴除去其害而适得其利便于民而不损于官总期　国计民生两有裨益夫抚字心劳催科政拙千古传为美谈方今库款支绌丁漕一项原不得视为缓图但能寓抚字于催科之中使赋课常登乡闾不扰官吏全抉烛天之弊小民不虚献曝之忱而施善政以培养生机励官常以挽回风气多行实事勿托空言则所以裕　国用而固邦本探源之治不外是矣
　　晋省钱粮遵照部章并征信册量为变通举办疏光绪十二年　　　
山西巡抚刚毅
窃臣于本年二月内准户部咨议覆御史刘恩溥奏清厘民欠整顿正供钱粮各摺奏奉　谕旨行令钦遵办理并准颁发章程及征信册式到晋当经行司通饬各属一体遵办并转移绥远城将军遵照去后伏查部议定章山西各厅州县民欠钱粮等项限十二年底截数次年三月造送底册六月由司刊发各该地方八月汇总奏咨见立法精严果能实力奉行洵足剔除积弊又以此册专为考查欠粮若予限过迫则欠者众而册愈多反形烦重难举故特宽予限期俾钱粮扫数之区免其查造其未完必须造册者自已寥寥无几庶期简易易行其用意可谓周至晋省民俗循良应纳钱粮向均年清年款绝少拖欠迨大祲后元气大耗农田力微闾阎岁纳正供异常竭蹶而下忙尤多零星贫苦无力完纳之家追比较难遂渐不免延缓计通省惟蒲解绦三府州属钱粮间有遵照例限年内扫数之处余皆迟至次年正二月间始行完解且有迟至三四月者若必照章于十二月底截数则未完之州县十居八九可免造册者十之一二且此等欠户不过稍延月日并非始终不完者比倘拘定限势必一律开作欠户未几而欠者续即全完愚民无知但见已完之户册内仍作未完转恐相譁然致滋款议况口外七厅地势高寒收成较晚应纳银米必俟次年春夏方能征收而大朔二府属应征米豆较七厅尤迟向来九月开征必至次年年底始能扫数相沿已久势难骤议更张是以历届奏销即与通省钱粮分案报部今若勒限概于年底截数恐其中窒碍甚多因思征信册之设为核实计非为勒限计但令照章查造毋遗毋舛其期限迟早仍不妨量予从权拟请将通省民欠钱粮等项改限次年三月截数六月造送底册九月由司刊发十一月汇案奏咨口外七厅虽征粮迟于内地未便另定限期亦应据前一律照办其大朔应征之米豆拟请再加展缓另案于次年十二月底止截数第三年三月造册送司六月由司刊发八月内奏咨仍由臣随时稽查如有迟逾欺隐等弊即行据实严参如此分别变通办理较之部限虽觉稍迟而因地制宜尚不失　朝廷慎重正供实事求是之意至积年带征民欠处所较多花名烦琐碍难并造一册现拟分别年分各登各册以免牵混又各处老荒新荒地均应内于册内注明蠲缓数目年限用便稽核其余部章各条均极详明已饬各厅州县一并遵办据布政使张煦详请具奏前来除咨部外理合将晋省钱粮遵照部章册式举办仍体查地方情形量予变通缘由恭摺具陈
　　新疆通省田赋户籍清册咨部立案疏光绪十三年　　　
新疆巡抚刘锦棠
窃照新疆军兴以来地方荒废收复之后渐次招垦不特昔年民屯兵屯围租地亩不能悉依旧地即各属原管地亩亦有非复旧制者如昌吉县旧管该屯所地亩早经拨作迪化屯喀喇巴尔噶粮员旧管地方亦归迪化管辖是事虽因旧不啻更新现在清理田赋只期丈量地亩按亩科粮若必牵合旧章转多窒碍经前陕甘督臣左宗棠暨臣迭次派员清丈迪化昌吉阜康绥来奇台土鲁番济木萨呼图璧各属均按上中下地亩分别升科上地每亩科粮七升中地四升下地三升照章概不征耗其镇西哈密库尔喀喇乌苏精河仍照旧章科则办理迭据各属清查科算除去兵屯荒熟并计应征粮石均与原额相等惟土鲁番科征粮数多于原额科征银数少于原额而银粮相抵有盈无绌此北路清查田赋情形也南路征粮前准部案或有地亩科则并有征收铜斤普尔钱一切章程不同且从前分驻大臣经管此时改设郡县划分疆界情形大非昔比不能不从新厘定前督臣左宗棠派员办理此后征粮各局暂按付一征收嗣臣查照各局员详稽亩册等则酌定试办以轻重间有失平复经酌减各按地方情形上地每亩科粮五升四升不等科草五斤中地每亩科粮三升科草三斤下地每亩科粮一升五合不等科草二斤耗料不另加征其折征铜斤金课地亩向章无论是否业铜业金户民但系额征铜金之地即须交纳铜金于民殊多未便臣现酌定章程委员试办矿务凡旧日额征铜金地亩一律改征粮石所有铜金各矿所民间开采纳课归官又各城伯克向有养廉地亩自改郡县伯克多经裁撤廉地归官招佃承租额粮照则收纳其未裁伯克廉地又拨作义学坛庙香火各官地均科额粮归入此项田赋案内至额征粮石以小麦六成包谷四成交纳亦间有搭征稻谷之处其距城二百里以外完纳本色不便者则准完折色按时估酌定每小麦一石折银一两包谷一石折银六钱第仓储为官食所关自又以多征本色为是现定需粮较多之区则全征本色或仅折三成或准折五成或量准五成以上惟草束需用较少折色较多每百斤折银五分统于此次一律核定作为永额此南路清查田赋情形也综计通省南北两路三道属共查丈各等荒熟地一千一百四十八万一百九十四亩四分五厘共额征本色粮二十七万六千五十一石三斗一升四合一勺额征本色草一千四百九十万二千七百一斤七两七分额征粮草折色及地课银五万九千一百四十八两四钱一分一厘四毫四丝七忽内现垦熟地每年应征本色粮二十万三千二十九石二斗三升八合二勺应征本色草一千三百九十五万八千二百一十六斤一十两二钱八分应征粮草折色及地课银五万七千九百五十二两一钱六厘二毫一丝七忽其荒地已经招垦者升科之年再列入熟地核算未经开垦者饬令随时报垦照章科粮以昭核实又粮由户出田赋既均户口即可并计现饬造齐户口清册通省汉回缠民及入籍安民共计二十六万六千九百五十九户男女大小一百二十三万八千五百八十三丁口逐加查核内以北路户为最稀尚须极力招徕抚辑以期生齿日盛额赋日增等情据藩司魏光焘详请具奏前来臣覆核无异除将汇齐田赋户口各册咨部查核立案外谨会同陕甘总督臣谭钟麟专摺具奏再新疆各属征收银粮皆于每年秋收后开征无上忙应征之款以后应办考核各案应请免造上忙合并陈明

皇朝经世文续编卷三十三
　户政十屯垦
　　营田总局章程　　　
刘蓉
一变通旧章以顺民情案查同治二年前署抚部院张曾将西同二府叛绝各产办理大概情形具奏奉旨此项地亩与其招佃认垦不如作为屯田可以绝回民之觊觎兼可节省兵饷寓兵于农如能作为旗兵之产尤属合宜等因钦此并经酌议屯田养兵系为经久之计但陕省军务正当吃紧未暇释械归农满城弁兵日事操练逆氛未远方冀与抚标各营同壮声威亦难遽令其出亲耒耜应俟军务告竣斟酌办理当将酌拟章程饬行在案查甘省军务未平陕省界连要隘在在宜防存城满绿各营均应勤加操练以备不虞屯政断难兴举各州县所报情形不一均无实效强者随意垦种贫者观望不前经理既少良规穷黎难期安集与其急图赡兵存奢望于闾阎而饷需莫济不若宽以待民使乐趋乎陇亩而饷源自充兹复检取旧章详加核议并将始终办法条列分明牧民者果能实力奉行不为莠言所惑妄行更议行之必有成效
一划清段落以定地亩凡丈量田地先将邻境本境有主无主地界查明由近及远亲身周历虽偏僻荒远之区不得徒令书役勘报按四乡各里分别地段用官定弓步丈量今之二十五亩即古之百亩一夫授田以二十五亩为率其有一夫之力能种五十亩者查明实非包揽图占准其承领丈量时仍以二十五亩为一段用大木签编列字号标题某里某字第几段每五段决一小沟将土作埂十段作一大沟将土作埂甯可宽其余地毋庸计及分厘其田地左近有闲地可以搭盖芦舍者毋庸另给地段若无闲地无可居住者一夫酌给一二亩丈量分段之外遇有所余不及二十五亩者作为余地如有不愿领种多亩只领余地或承种之户有愿将界连余地一并领种者均于执照内分别注明领种余地若干亩并领界连余地若干亩均一体按章输纳租粮
一授地宜循次序以杜偏枯丈量之初既分段落授地之时即按标题次序分别先来后到给领如有数人同日投结认垦即按人数分出地段掣签不得任其拣择搀越以昭公允而免纷争
一招垦宜清来历无论土着客民报明姓氏年贯取具甘保各结俱准承领系土着取具亲族保结系客民取具同乡铺商保结如隔邑隔省起有印票查无诡托情弊准其一体给予执照按地段次序授田若勾结多人妄图自立村寨不与本乡联络恐贻土客不安之弊着不准行
一编保甲以资稽查远近之民杂处其闲良莠不能尽悉保甲之法不惟稽查便易而且情谊相联今于授地之初既以五家十家分段即就五家十家择长各稽其散户而统于里长凡里长不必定以百户只按其里分之大小如一里仅三四十户或六七十户均设里长一人若百户之外酌人民多寡设长二三人其近镇集户口繁多之地分东西南北各设一长凡设长俱系新招之户即于新户内选择若系新旧错杂仍按烟户择立只选公正不分新旧一体编立以联同沟共井之情里长约束十长十长约束五长每岁交租纳粮里长按期催齐报明地方官同日交纳一里之中如有勾结匪徒拖欠租粮等事惟里长是问里长有苛索平民把持地方等事准同里开列实迹报官究治另行择立凡里长半系官人有缉匪催粮之责应于授地之外酌给地亩以奖其劳所管百户酌给六亩不及百户酌给三亩一体纳粮
一给执照以昭信守现由总局颁发连三执照一给认种之户一存该州县衙门立案一缴还总局备查照内填写姓名编号以次给发不准积压致有高下其手之弊
一设分局以专责成各州县选择公正明白绅耆二三人户工书吏各一人书手一二人设立分局将丈量地段顷亩数目暨颁发执照等事各设印簿逐日登记明晰随时稽考每月以某几日收结当即查明于次日发给执照先行出示毋使远近之民守候无期书吏纸笔之费酌定每亩令认种之民出钱三十文此外不许索取分文其设局经费官为垫办俟于田地交纳本租之内按亩提出二升以清公用垫款不得于租外别立名目向百姓索取至招种齐全即行撤局官绅办理妥实着有成效查无别项私弊准其呈明由总局核其劳绩多寡详请奖励其有劣绅好民勾通地保书役私相授受刁难苛索甚或把持地方阻挠局事以致田地久荒粮饷无着即照棍头把持例惩办地方官申报不实或借端渔利一经发觉亦由总局详请查办
一定限制以息争端查前定章程汉回杂处之地互相典当暨与铺户交易抵押之地令各州县勘明另造清册汉当回业者如果文约中证可凭准其暂行耕种俟军务完竣再行估核卖价即由当主找足交官田归管业无力找价即由官核给原当价值田产入官其回当汉业如汉民存有老契准其缴价赎回无力缴赎暂行发佃承种如无老契即将田产入官不准赎取等语今详加复核应将良回与汉民至今相安无事者其地田房屋互相典当毋庸查办外分别实系叛产绝产斟酌办理凡属绝产如汉当汉业而原主或绝或逃汉佃汉业佃存而原主未归或原主仅存妇孺有契据而不能指认佃户能指认而无契据又有花名册籍无稽其人久居乡井知其邻里亲族无人托言契据遗失妄指田地冒为己业或冒认姻亲并无确据或原主希图省事俟他人开种后始报复业又或本系远乡隔邑之人探知该乡蹂躏之后远近人烟断绝相与成结党冒称系该乡失业之民冒指田地互相保结种种弊混不胜枚举均应立定限制以昭平允如汉当汉业其原主亲丁已绝准其找价管业傥有同族在服制内者情愿缴出当价取具亲族切结亦准其管业当主不得与争其原主逃而未归者另行记载准其暂行耕种俟扣满三年原主不返无同族服制以内亲丁取赎准其缴价管业若只系同姓并非宗族以及异姓之姻亲均不准其缴价管业其仅存妇孩有契据而不能指认者照契内所注地段亩数访查确实准其领回招佃若契纸证据俱无乡保邻佑已绝仅存妇孺逃归确能指认地界另行记载准其招佃耕种不准价卖俟三年后实无别故准其管业以上各项情由不一而其应交租粮均应按章输纳以杜借故取巧之弊至原主于三年限内归来契据人证确切查系上下两忙未经播种以前到者准其接收管业播种以后到者俟收获后始准接收仍给承种者开垦之资如盖有庐舍均凭中估价给还不得借口掯交承种者官为按照上中下则另行核给地亩更换执照亦不得以远近肥硗挑难其原主或因无资给还情愿另给地亩耕种取具两造甘结将契纸呈官批明盖印毋庸另给执照若三年内原主归来确有契据领还原业承种者已费开垦庐舍之资而该州县境内叛绝各产均经招垦有人此外更无闲地可给应令两造凭中估价或原主补还费用承种者作为佃户交租或承种者有力价买原主情愿收价另置俱听其便凡远乡隔邑之人无契据人证可凭妄指某地为本业虽互具保结不足凭信只准照招垦之民一律办理凡荒闲地亩既经分段丈量其闲或一段数主或数段一主无从查考原主限内归来其地尚无人种查系确有证据应准其取具切结领还若已有人承种其亩数业经划分不得因一人紊乱定章应查原主契据亩数与承种者相当仍照播种未播种办理其亩数少者另行给地多者先将无人承种者给还余仍另行给地补足不致割裂纷更至有主之地界于叛产绝产之闲丈量之时串通乡保吏胥隐匿侵占无论远年近月一经发觉地亩归官追缴历年应输租粮照例一体科罪以上专指绝产而言至于实系叛产例应归官毋庸再议房屋地基以契据为凭无契据而有乡保邻佑可证俱准收还如有隐占当卖及冒认己业起盖铺屋或将旷闲地基平作地亩均另行记载傥被原主或旁人举发将所盖房屋不准拆还仍治以欺隐之罪余皆照前办理其栽种果木之沙地照现在同州府办法变通折银每亩查照粮银加倍征收如粮银五分租银以一钱为率按亩给予执照愿为己业者令其按亩输纳十年俱准其永远管业
一定租粮以资军食招垦地亩所以绥辑遗黎亦借以资军食查从前比照嘉庆十三年兴安办理章程水旱田地分上中下三等起租舍庄基有搭盖房屋棚厂居住者照上地起课正项钱粮另行按照输纳等语年来各州县禀报未能画一虽系情形不同其间任听乡保吏胥蒙蔽漫不经心以至荒地甚多其未荒者多系豪强估占流亡者仍无所依上官勤求安抚之意未能下通下民亟谋休养之情未能上达或亦规模未备致多参差今无论叛产绝产皆属官地其酌征租粮以济民艰而资　国用自与寻常额征正粮不同查户部例水田旱田起科有六年十年之别由官招垦以田归佃次年起科又雍正六年　谕旨小民甫经安插公私兼顾为难着宽限二年起科等语陕省军兴以来仓廪无余军食不足非曩时充裕可比兹分别水田旱田宽立年限酌定租粮系水田初年免其交租只纳正粮次年每亩上则输租二斗中则一斗五升下则一斗三四等年每亩上则输租二斗五升中则二斗下则一斗五升五六等年每亩上则输租三斗五升中则二斗五升下则二斗正粮均照定例输纳六年以后合计递年所输之租上则每亩补足五石中则补足四石下则补足三石准其作为己业换给契纸永远管业其或不能补足每岁仍照五六年定章输纳俟交足石数正粮无亏仍许换给契纸准其永远管业系旱田初年租粮俱免次年上则输租一斗中则七升下则五升三四等年每亩上则输租一斗三升中则一斗下则七升五六等年每亩上则输租二斗中则一斗五升下则一斗正粮均照定例输纳六年以后合计所输之租上则补足三石中则补足二石下则补足一石五斗准其作为己业换给契纸永远管业不能补足照水田不能补足办理北路山多地寒岁收较薄其上地照中则输租中下地均照下则输租正粮仍照例征收以示区别如种至三年愿将四五六等年每亩应交之租补足石数亦准换给契纸永远管业凡认种未及年限不愿种者准其报明顶给他人仍取具里保各结换给执照顶种之户其应交租粮仍按亩核计准其按年接算不必另起年限村镇房屋地基有起盖铺店房屋者按所占地每亩每年输租二斗均于五八月交纳不准迟延仍照六年为限其愿作为己业者每亩补足三石换给契纸永远管业倘有奸豪将无主房基搭盖棚舍或用砖瓦围砌或撒种各种粮食冀图无主承认冒为己业此等诡混最多尤应实力清查随时究办
一劝殷实以广招徕地方富绅良贾乐善好施之士有愿捐助牛种搭盖棚舍捐资招垦出借口粮耔种薄取利息或并不取息等情皆属勇于为善地方官查无市利盘剥私情即将其捐助若干开具姓名年岁有无功名报局详请酌量优奖
一明定限以免参差凡交纳租粮照旧例俱用京斗春粮自五月初起截至五月底止秋粮自八月初起截至八月底止里长率领佃户装运赴常平仓交纳咸长两县令赴广备仓交纳随到随收严禁仓书户吏延浮收等弊该管官不得于先期私行支收散户逾限不交或交纳不清严催里长不得仍其拖延每岁征收租粮照常申报以凭查核业主复业定以三年应自该地方被扰之日起扣算招种之民定以六年交纳租粮应自给发执照之日起扣算各州县办理招垦应自奉到此次新章起至同治五年三月止赶紧设法招齐毋得仍前延玩每月初十以内将上月招种某处田地若干开报总局稽查其办理妥速或草率了事或藉故拖延届期总局开单详请分别劝惩
一截定章程以防紊乱查未定新章以前各州县招垦丈量既非亲历顷亩未必划清认种之民多寡听其选择其认为己业者既未深究其由来只图目前之征收举凡隐冒侵欺中饱等弊置而不问此时遽难概令更张应截定新章之前已经承种有人者赶紧清丈分出地段先行造具清册注明某乡某人于何年月日认种水旱田地若干亩有无搭盖铺店房屋占地若干亩申报总局酌示遵行如已奉新章故意稽延冀将未经垦种地亩混入已经承种之内乘便营私一经委查确实由总局据实详究
　　清查荒地议　　　
刘汝璆
大兵之后荒田日多逃亡之民未能复业或有全家均亡无人认种则招徕开垦诚为急务荒地之多莫如皖北毗连中州一带蹂躏频年数十里人烟绝现虽屡令开种而地势辽阔非旦夕所能奏效浙江全省荡平闽中亦一律肃清则此邦所垦之田真可永为世业矣盖招种之法有六端曰有主曰无主曰无主已种曰有主未种曰有主变而为无主曰无主变而为有主知斯六者可与言招种矣至今上官激劝凡县令募民开垦至数万亩不次奖擢可谓至矣而犹有难言者民情多诈勉强度日即有怠惰之心官虽董率置若罔闻虽为己业任听荒芜其有实系绝产有人认垦及其成熟时有无赖之民认为己业涉讼公庭虽经讯明而认垦之人一经系累即不至破家岂能一无所费况控争之辈多系健讼之徒其视官法不知畏故稍有身家而畏事者断不敢为垦荒之事是虽有垦田之令而仍有行有不行也然则如何而可必须明定章程知此六端严惩狡诈之徒官为董率则下知畏法而从事者亦不虑其有后患矣近见保定等处新开弃地至有数百顷为西北开荒之明证元虞集东京水利之策不行于当时阅数百年至我　朝而始收其利故曰愚人可与乐成难与虑始也今浙江十一郡所在多有荒田而湖杭等处尤为膏腴诚能募民尽垦以裕生食之源将可渐复其元气而以时收养壮健之夫亦息盗之一法目今盗案浙西尤多动曰游勇而亦不尽然无业之民率之归农何所为勇何所为盗此亦乱后裁撤兵勇之大善策也
　　上左季高中丞论清粮开荒书　　　
刘汝璆
兵兴以来百姓之失业多矣　国家之赋税缺矣衢州号为完善然而所保者仅一城耳其四乡之被害者不可胜视也去岁署理金华蒙蒋方伯询及刍荛因乱后情形未能周悉未敢以对嗣今署金衢严道顾道又以清粮之事嘱为拟议亦未有以对也迨六月间蒙大中丞复以清粮开荒之事下问窃思凋敝之后复升平正　国家励精图治之际地方守令皆兢兢以国计民生为念此甚盛事汝璆到浙三年之久本地情形亦已颇有见闻若不献其刍荛以备采择何以对上官何以对下民乎是以就其所知略具数条呈请顾道斟酌可否不意顾道即据以上达且感且愧兹闻大中丞批令再详悉妥议务于清厘之中寓恤民之意所谓仁人之言其利溥哉此诚大君子为国为民之盛意不特汝璆之所瞻望惟恐弗及凡此地方百姓属在帡幪孰不以手加额哉窃以清粮开荒事虽二端实为一理固不可离而二之也夫凡事必察情形就浙省大概而言金衢固不同于嘉湖就金衢而言衢又不同于金就衢州而言西安之与龙江常开亦不可以一概论也故凡办事者章程条目不过举其大纲其间因地制宜之道亦视行之者何如耳所谓有治人无治法也请以西安之情形敬为大中丞陈之西安土薄水浅百姓藉田为业非若嘉湖兼有蚕桑之利也自干隆四年清丈以来迄今百数十年其久而必敝之势有胥役分洒加减轻重传写舛谬而莫能辨者有若奸民以智欺愚占田多而收税少挽合朋比售田少而增税多者有若忿争之产重售之业欺蔽目前久而始觉者有若苟免差徭惧胥吏之需索以己之业寄于他人者有若素封子弟不知稼穑亲党奴仆蚕食瓜分田去粮存而茫然不知者有若巨川荡潏溪漂流无田赔粮而莫知纪极者此在未遭兵燹以前固已不可胜原而既遭兵燹以后其弊更有出于此数端之外者则有若素封之家连阡累陌乱后而耆老无存子弟不知生产征其税则尚有十百而问其家则饥寒交迫不能图存者有若寡妇孤儿任人欺隐而莫能过问者有若绝户所余逃民所弃奸徒因利乘便田则据为一己之私税则遗为里甲之害者有若典押之业无力回赎豪右有田无税安坐而亨其成贫民有税无田赔粮而重其累者有若业主未能周知刁佃买耕入己此问则以为彼业彼问则以为此业者有若外来游民十百成欺业主人丁稀少而恃强霸种者诸如此类或究诘而无从或申诉而无路输将之未能踊跃职此之由由今察之西邑之田其逐渐开种者已十之五六即其荒芜未种者尚有十之四五而此十之四五中非尽由于人力之不足盖由于产业不清者实居其半也然则以今日而言西安之开荒与他邑之全藉招徕者固判然不同矣璆故曰清粮开荒虽有二事实为一理不可离而二之也夫所谓不可离而二之者何也盖制赋以地制地以人不开荒则赋悬无着固也然不清粮而但言开荒则豪强者皆得藉开荒之名以为侵占之地势必争竞滋起讼狱繁兴强者获兼资弱者无再食其害将无所底是欲恤民而反以扰民也若清而开则赋既有着而民亦可以无争矣议者或谓现在荒田无数未开之先无人过问既开以后胼胝者习其苦安坐者享其成恐开荒者之不甘也以为此即不清而开之弊也若清而开则自无此弊矣不然则开荒者不过费数日之力而即虑其不甘彼服先畴之畎亩者以祖宗数代之积累一旦而夺以与人其又谁甘之耶且夫普天率土之说特据理而言耳然王道本乎人情　国家律例亦有人户以籍为定之条是土着之与客籍固微有分焉是故以理而言则有分土无分民也以情事而言则士食旧德之名氏农服先畴之畎亩也且此非异视乎外来之民也亦非不欲招徕也诚以事必谨始不得不先清而后开以为他日主客相安之计耳孔子曰无欲速欲速则不达今议者第见开荒之业而未察不清而开之弊毋乃近于欲速乎夫随清随开固亦未尝不速也
议者或曰此就无主之田而言耳然不清则此以为无主者彼以为有主未开荒之先视为无主者既开之后则忽又有主将辩之不胜其辩毋乃启民之争乎且所谓无主之田其情形亦不同矣有业主流亡而亲族为之经管者有业主流亡虽现在无人经管而确知其人之未绝第一时未能归者有确知其为绝户无人者汝璆窃以为有亲族经管者即责成亲族开荒纳税确知为绝户者即当召领由领种之人开荒纳税惟现在无人经管而又确知其人之未绝此等田业若遽令易主则既无以泯将来之争端若留地以待人则赋又悬而无着再四思维不得已而有暂存诸公之一说夫所谓暂存诸公者非谓以此田竟归诸公也盖据现在而言可以由公召佃而田不致听其荒芜据后日而言业生来归可以向公呈领而不致别启争竞至数年之后无人来领则另行召人领种无不可矣然此数端者非先行清厘则固无由而知也故骤而观之似乎开荒急而清厘缓细而察之则清粮本而开荒末外本内末则争民施夺是诚不可不深思而熟计之也璆故曰开荒清厘实为一事不可离而二之也是以今日者百姓闻清粮之说莫不延颈企踵愿观德政之成而胥吏之杰奸猾之雄务欲阻挠其事揭说不根翕訾异己是无他故盖不清则可以恣其肥己之欲一清则不得肆其侵占之谋耳孔子曰有国家者不患寡而患不均不患贫而患不安若清厘之举行则均且安而荒田不患其不开矣伏查康熙年间耿逆之乱西安龙游同被其灾西安催征棘手逋负重叠无可如何龙游有卢令者锐意为清粮归户之法立科条明疆界核名实抑浮议甚或举国非之不顾卒以告成于是旧逋以次就绪而新粮咄嗟立办无他均故也均则法纪明争讼息事简而功集民乐而粮完也后西安令陈公鹏年立举行清粮之法而西安百余年享其乐利至今民传诵弗衰是其前效矣璆于他府州县之情形未敢周知若为西安之赋计则莫如清粮之举今若举行清丈之法则西安百四十二庄之钱粮复何患其有缺额乎且夫缺额之患非尽由于荒田也一由于吏胥欺蔽分洒奸民假冒侵占则人心之弊也一由于大溪小漂流荡潏则天灾之故也若所谓荒田者特兵燹以后未能垦种者耳而其土固依然无恙也璆以为若举行清丈之法则不特奸民胥吏之欺蔽假冒无所施其伎俩即天灾之漂流淹没者亦不至终归于缺额也何也天地之道此盈而彼绌有漂流而淹没者有开而未升者以开而未升之田与漂流淹没之地相权其多寡不甚相悬也若不行清丈则此无田而赔粮彼有田而无粮苦乐不均也若一行清丈之法则其漂流淹没者为之开除民固感悦其开垦而未升科者为之丈出亩分给与清单执照无人更与之争民亦未尝不乐从也以羡补不足此又清丈一行而无虑缺额之明证也议者或谓清丈之举功繁而费钜旷日而持久虑其事之难行而取效之不速也璆谓又无虑此孟子曰以佚道使民虽劳不怨今以民生切己之事而用民之财力固未有不愿也其不愿者特恐办事之吏胥绅董坐食侵欺而事无实际耳若使公正之人董其事而财无浮费事有成效小民又何所不愿乎且璆意此办事之绅董不必他择也即取之粮户耳公正区长不必他择也亦即取之粮户耳同此管业之粮户其秀而文者为绅董其朴而愿者为公正区长弓手诸色此无异以己之财力办一己之事而游手无业之人初不得冒充入局也至于庄书人不过令其造册勾稽书算而已每日给薪水工食而已此外无他浮费也又何所侵渔乎若旷日一节此等大事诚非数月之期所可告成然以此一庄之粮户办此一庄之事以彼一庄之粮户办彼一庄之事同时举此庄完而彼庄亦必将完是虽一月办一庄之事而兼有数庄之事也又何虑其旷日持久乎故凡不欲清皆奸民猾吏强有力者阻挠之说也今倘不清而但使之开则彼奸民猾吏强有力者固皆获开荒之利且以开荒之名应上之令诚为得计矣而无知安分守业之人其不甘受人欺者忿争必所不免其甘受人欺者则日朘月削不知其困之伊于胡底甚至无以谋生委顿沟壑而莫之救也岂不痛哉璆故曰开荒清粮实为一事不可离而二之也大中丞抱裕国裕民之盛心为通省绅民之所瞻仰而十一府七十二州县之情形不同大中丞示以大纲务在　国无旷赋民无旷土而已至于纤悉之章程条目或可行于金衢而不可行于嘉湖或可行于嘉湖而不可行于金衢似宜责成地方守令及本地绅士议而行之若必一一而尽之安若保无此通彼窒之患乎汝璆实鲜良法美意苟有见闻敢不献其狂愚之一得惟大中丞择焉倘以为事在可行或犹有未尽呼之庭而教之幸甚幸甚
　　定严属垦荒章程并招棚民开垦记　　　
戴盘
浙省自兵燹后田亩久荒各市镇悉成焦土远近乡村亦复人烟寥落连阡累陌一片荆榛办理善后事宜垦荒其第一要务也余任后查严郡各属田地荒芜人民稀少较他郡情形蹂躏更甚惄焉忧之今欲招垦必须外来之户乐于耕种垦户日多一日则荒田日少一日庶粮赋不至久悬无如外来垦户由江西者则有衢之荒田可耕由甯绍来者则有杭属之荒田可耕惟严郡居中止有徽州一路徽严交界地方皆系荒产断不肯舍此适彼惟查有棚民一项向来以种山为业地方农民不与为伍自咸丰十年后粤匪滋扰棚民僻处深山未受大害现较农民尚胜一筹昔日无田可种而不能不种山今日有田可种而能改种山为种田田之出息究胜于山各棚民非不愿种实不敢种须设法招之使种此所以有棚民开垦之议也严郡收复以来迄今数载田既久荒垦本较大种山之民聚族于斯其招垦也尚易他郡之民迁徙于斯其招垦也更难若非明定章程格外优恤难期踊跃从事非特他郡之民裹足不前即棚民亦多疑畏窃恐荒田日久不垦皆成废地何以使粮不虚悬哉今查各属田亩或业户畏完钱粮不肯遽报或佃户私自垦种不即呈报其中更有因田亩垦熟假冒诬认甚则书差舞弊藉端勒诈以至日久争执种种弊端不一而足且支河又港种田者必资水利闻开垦各户本地农民不准取水所有筑堰等费又欲外来之垦户承认不肯按已种田亩均摊是必严行禁止以广招徕盖弊既除而后利可兴也余阅善后局颁发章程声明各属有不能强同之处应由地方官随时随地酌量禀办以期尽美尽善余不敢谓所拟章程咸臻美善而因时利导因地制宜因人成事悉心斟酌谨列肤见四条如左
一宜令随垦随报也本地荒田外来垦种各户无论本籍寄籍须先报明认垦不准隐匿迟延近年来田亩荒燕已久垦本较大三年内如有原业主来认应分租息作为垦本不准分租亦不准遽行收回俟承种之人稍得利息三年后再行退还其有情愿来人佃种者悉听自便报垦到县不准勒索垦户分文并准免完钱粮一年须以原报亩数为凭三年内业主承认既不分租一年之后应完钱粮即暂令垦户照出倘未新垦之田佃户照旧完租由业主完粮不在此例其有私垦而不举报者查出作私占论庶隐匿不报之弊可除
一宜令垦三年后即行执业也限定年分须照到县报垦日期为凭扣至三年方准呈办三年后如无业主来认准垦种各户作为己业过户完粮既得利息复有恒产自必踊跃从事所有沟港取水本地农民不准阻止倘有筑堰蓄水之事亦必按亩均摊毋令垦户多出钱文庶垦户乐从而日久争执之风可息
一宜令原业主早为呈报也荒田有人垦种如实系自外间回来者方准照数收回到籍三月内即须禀报倘系在籍之户不即行报明延至日久俟田已垦熟再行呈报显系有意取巧询明地邻即将所种田亩罚半归垦户执业至于业主之亲族不得混行争执庶业主不敢久匿田亩可以逐次清厘
一宜严禁冒认也荒田垦熟后本籍奸民固有藉端假冒甚则衙门书差串出乡民冒认藉端勒诈其实有印契粮串可凭者自当退还如无确据必须本庄地保绅董代为出结方准执业如有非业主前来冒认并凭空匿造假契讯明情节严行惩办衙门书差勾串勒索尤为地方之害倘有此弊更应从重治罪庶垦户无所疑畏田亩可以渐次耕种
　　筹办湖团疏同治五年　　　
曾国藩
窃臣于上年奏复军情摺内附陈铜沛境内有与剿捻相关之湖团一案亟宜查办以杜后患今年正月复将通贼之王刁两团勒限驱逐安分之唐赵等团仍留徐州先后具奏在案查湖团者山东曹属之客民垦种苏齐交界之湖地聚族日众立而为团也该处滨微山昭阳两湖西岸南迄铜山北跨鱼台绵亘二百余里宽三四十里或二三十里不等其在鱼台之团有二曰魏团任团其在铜沛之间有八曰唐团北王团北赵团曰南王团南赵团曰于团睢团侯团均以首事者之姓为名昔之侯团即今之刁团也鱼台两团以东民居东境人数寡而垦地少一经官为处置渐以相安无事惟铜沛之八团人数众而垦地多主客构讼几成不可解之仇溯查咸丰元年黄河决于丰工下游沛县等属正当其冲凡微山昭阳之湖地铜沛鱼台之民田均已汇为巨浸一片汪洋居民流离转徙以为故乡永成泽国不复顾恋矣厥后咸丰五年黄河决于兰仪下游郓城等属正当其冲于是郓城嘉祥钜野等县之难民由山东迁徙来徐其时铜沛之巨浸已为新涸之淤地相率寄居于此垦荒为田结棚为屋持械器以自卫立团长以自雄前任徐州道王梦龄以其形可疑饬县押逐回籍继而来者日多复经沛县禀请以东民实系被灾困穷拟查明所占沛地押令退还其湖边无主荒地暂令耕种纳租经前河臣庚长批准旋议勘丈湖荒分为上中下三则设立湖田局招垦缴价输租充饷又饬于沛团交错之地通筑长堤名曰大边以清东民与土民之界限遂得创立各图据为永业此东民初至留住湖团之情形也铜沛之土民当丰工初决时流亡在外迨后数载还乡此一片污地变为山东客民之产固已心怀不平而官长议定所占沛地押令退还者又仅托诸空言未施诸实事且同此巨浸新涸之区孰为湖荒孰为民田茫无可辨沛民之有产者既恨其霸占即无产者亦咸抱公愤而团民恃其人众置之不理反或欺侮土着日寻争遂有不能两立之势咸丰九年侯团窝匪抢劫铜山之郑家集经徐州道派兵拿办并将该团民驱逐出境另行遴董招垦辗转更置是为今之刁团同治元年又有东民在唐团边外占种沛地设立新团屡与沛民械争控至三年六月遂有攻破刘庄寨连毙数十命之事经漕臣吴棠饬派徐州镇道带兵剿办平毁新团此咸丰六七年后客民擅逞迭酿巨案之情形也新团既毁擒斩至千人之多并将团地退出谓可抒沛民之愤而折其心矣乃沛人贡生张士浦张士举文生王献华等与刘庄事主刘际昌先后赴京以新团一案唐守忠主盟指使情同叛逆请将各旧团一概剿办各情在都察院呈控钦奉　谕旨交吴棠等密速查办旋经吴棠以唐守忠来团最早其名特着核诸所控各辞毫无实据且与原呈不符不过欲将新旧各团一概驱逐而夺其成熟之田等语奏复在案而沛人纷纷构讼仍复不休臣博采舆论昔年铜沛受害之家被水而田产尽失水退而田复被占其怀恨兴讼自出于情之不得已近则构讼之人非失业之户不过一二刁生劣监设局敛钱终岁恋讼不特团民苦之即土民亦以按户派钱为苦而主讼者多方构煽既以强客压主激成众怒又以夺还大利歆动众心官长或为持平之论讼者辄目为受贿各团岂无安分之民讼者指为通贼初至有领地之价后来有输地之租而讼者不问案牍之原委必欲尽逐此数万人而后快此又新团既剿以后沛民健讼不顾其安之情形也
上年八月臣驻扎徐州铜沛绅民赴臣辕控告各团呈词累数十纸臣以案情重大实兆兵端未敢遽为剖断至九月间捻逆东窜远近探禀均称湖团勾贼讯据生擒贼供亦称南王团有人函约贼来百口一词虽反覆研究未得主名而平时该团窝匪抢劫积案累累情实可信又刁团平日窝匪与南王团相等此次贼退之后臣饬徐州府县亲赴各团察看情形旋据复称以捻首牛赖各贼目均住刁团之中该团房屋粮草器具完好如故其为纵容贼党亦无疑义又称唐团练董唐守忠其子唐锡彤其叔唐振海带练击贼力绌被执胁之以降骂不绝口同时遇害除王刁两团外其余六团或凭圩御贼或圩破被害遭贼焚掳杀掠之情状历历在目其为未通贼亦属确有可据而沛县上年京控湖团之王献华等一闻湖团通贼之语复行连名多人指控各团无非贼党即殉难甚烈之唐守忠仍加叛逆之名禀请一力剿逐臣亲提鞫讯原告既多捏名供情亦多支饰其为刁讼生事亦属无可置辩臣乃剖别是非平情论断不分土民客民但分孰良孰莠其有契串各据产业为团所占急求请还者是土民之良者也无契串产业但知敛钱构讼激众怒以兴祸端者是土民之莠者也其平日安分耕种如唐团之拒贼殉节受害极惨者是客民之良者也其平日凌辱土着如王团之勾贼刁团之容贼是客民之莠者也遂于腊月下旬通行晓谕饬令王刁两团勒限正月十五日以前逐回山东本籍派刘松山带兵前往弹压顷据各州县禀报该两团业已全数徙去安静回籍臣酌定善后事宜三条檄饬徐州道督同府县次第经理一曰酌给钱文以已逐之团王刁两团平日之窝匪去秋之通贼众所共知然除首犯王长振罪在不赦外其余要犯未能指出姓名应即全数赦宥以安反侧之心此外无辜之处尤应酌加体恤同沛　朝廷之泽现定于郓城县设局将两团原缴地价照数发还其两团已种之麦现派徐州镇兵在彼屯守待至四月收割估价若干以一半给屯田之兵一半给两团之民庶东民回籍者不至流离失所矣二曰设立官长以安留住之团两团既去尚有唐赵等六团留居徐境拟请设立同知一员俾客民有所依归或令徐州同知移驻该处听断词讼稽查保甲筹办湖田一切事务俟二三年后安置既定仍将湖团地亩分归铜沛两县　奏明按地升科输租执业以归画一各团所筑大堤酌量平毁以期水利之通畅亦免畛域之太明团中如有窝匪通捻重情官为查明小则拿犯诛惩大则派兵剿办视之同于土着永不再言驱逐之说亦不许土民妄控目为匪字样尽消争讼之嫌同敦睦之谊三曰拨还田亩以平土民之心昔年东民开垦湖荒虽不免侵占民田然为数要不甚多今王刁两团退出之田六百五十余顷以抵侵占之数有赢无绌此项田产先尽失业之民凡有印契粮票者准其照数拨还无契票者不准拨以示限制而断葛藤其次则培植学校凡铜沛两县书院之膏火小考之卷价乡试之宾兴费会试之公车费各准拨田若干以为造士之资纵使民田被占契票无存私家偶失有限之田通县共享无穷之利其余则概充官田派兵屯种兵或不足召民佃耕在铜沛可解积年之公愤在东民可免霸占之恶名所有骂贼之五品顶戴州同衔前平阳屯屯官唐守忠其子文生唐锡彤其叔卫千总唐振海三名同时被害尤堪嘉悯应请　旨交部从优议并建立专坊以为草莽忠者劝沛县激众构讼之文生王献华应请褫革衣衿以示惩儆王长振现尚在逃俟缉获之日尽法处治以为通匪者戒未尽事宜除分咨江苏山东督抚及漕督诸臣妥筹会办外合将湖团一案拟结缘由恭摺驰陈
　　筹办大东沟善后事宜疏光绪元年　　　
奉天将军崇实
窃奴才崇实于光绪元年六月初九日奉到军机大臣字寄六月初五日奉　上谕大东沟一带自流民屯聚以后抽木斫苇垦荒诸利全为各匪任意收厘等因钦此仰见我　皇太后　皇上洞悉地方情形无微不至奴才等跪读之下钦佩莫名查大东沟一带各股贼匪虽经大兵剿除净尽而流民私垦多年不无疑惧抚绥经画更赖得人兹查有直隶候补道陈本植精明强干勇于任事在籍知府恒泰老成稳练熟谙民情候补知县张云祥耐劳勤干因于一律肃清之后即派该委员等前往会办一切事宜现据迭次禀报民情均已大定业经在鞍子山各处设局开办升科纳税等事所有木税一项适值秋令商贾云集之时数月以来税征颇旺现经抽收木税小数钱七十万串有零地亩一项亦经该委员等妥议章程先办压租颁给执照一俟秋后再行丈量如与所报相符即自明年为始按亩征赋令其永远承种出示晓谕民甚乐从闲有希图包揽之徒从旁煸惑暗中阻挠随即访拿亦遂敛蹟现在呈报升科只就压租而论业有六千余户已收小数钱二十余万串尚有已垦未报之家十之六七奴才等初亦不料边外流民如此之多所以此次用兵只有剿抚兼施冀以化暴为良仰副　朝廷俯恤边氓之至意现经大兵惩创之后该处流民亦思乐业安居共享太平之福业有商民人等请在沙河子地方选择地基盖造铺屋以为经久之计可见民情向化尚易抚循惟凤凰边门之外朝鲜往来贡道最关紧要原定宽阔应留十里乃历年以来流民逐渐占垦几无旷土且已耕种多年均成熟地若拘定旧章概行驱逐反恐小民失所意外堪虞现拟宽留十丈立定限制不准稍有侵越以便往来至苇塘一宗现在尚未查清应俟刈割之后再行估价科征另筹办法查前数年屡议展迟究未认真查办因循迁就迄至于今此次奴才等檄饬该委员等妥筹办理既不可搪塞了事徒顾目前亦不可竭泽而渔不留余地现虽试办之始未能预定数目而约略计算地亩木税苇塘三项每年所入当在十万两以上实属不无小补但恐日久弊生若不设官驻兵藉资镇慑难保失教之民嗣后不再啸聚为奸仍循故辙奴才等体察情形相度地势大东沟及六甸一带似应添设同通或州县官二三员清理词讼征收钱粮再于凤凰边门添设监司一员并加兵备字样以为控制另选精兵分段安插庶足以垂久远而靖边陲查奉省内地旗民分界所有钱粮归地方官征收者不过十之二三归旗员征收者反居十之七八每县地面管辖数百里而岁入钱粮无几所以地方虽甚辽阔势难再议添官至大东沟一带本系边外荒土并非旗员驻劄之区现在所办升科无论旗民但凡任地开垦者一律编入户口册籍将来此项额征尽可统归地方衙门管理以地方征收之款为地方建置之资既足以清盗源亦可藉弭边患庶几一劳永逸不至别滋事端奴才等为因时制宜起见如蒙　俞允祗候　命下奴才等即当督饬该委员等详细熟筹将何处应行设官何处应行驻兵妥议章程绘图贴说恭呈　御览请　旨遵行
　　甘肃垦荒民户请变通入籍应试疏光绪三年　　　
陕甘总督左宗棠
窃臣准甘肃学政臣许应騤咨开据巩昌府知府颜士璋禀称巩昌所属州县地亩荒芜急应广为招徕以资耕垦惟入籍应试年分若不稍为变通诚恐无人应募因就领地承粮之多寡分别入籍报考之次序开列条款呈请核办前来查该府所陈各情核与例载康熙十年题准安插垦荒武弁永驻入籍均准应试之例尚属相符等因咨行到臣当经饬行甘肃藩司核议去后兹据藩司崇保详称甘省自经兵燹通省田土率多荒芜节经饬令各属认真清厘广为招垦限年升科以符旧制今议将各厅州县招垦新户就所领之地扣算承粮在一石以上者即以领照之日作为入籍之年按册内注明之兄弟子侄准其一体应试领地承粮在四五斗以上者按册照内注明之本户及子侄即于下次科试准其报考领地承粮在二三斗者按册照内注明之本户及子孙俟下次岁试准其报考并行文原籍扣考如无原籍可归及有违事故仍只准种地承粮不准应试俟地方规复仍照例非入籍二十年不准报考如此变通办理庶广招徕等情核与康熙十年题准安插垦荒武弁永驻入籍纳粮当差其子弟均准考试之例相符并称甘省如平庆泾固道属之各厅州县兰州道属之狄道河州金县渭源巩秦阶道属之陇西安定会甯秦安清水两当甯夏道属之甯灵灵州镇迪道属各州厅州县近来招徕垦荒之户除土着不计外尚有安插兵勇以及外省商贾流寓之民均应一体照办以昭公普等情详请具奏前来臣覆核无异相应请　旨饬部议覆谨会同甘肃学政詹事府少詹事臣许应騤合词恭摺具奏
</div>
    <div class="pagination">
<a href="皇朝经世文续编-清-葛士浚_page40.html">上一页</a><span>...</span><a href="皇朝经世文续编-清-葛士浚_page36.html">36</a><a href="皇朝经世文续编-清-葛士浚_page37.html">37</a><a href="皇朝经世文续编-清-葛士浚_page38.html">38</a><a href="皇朝经世文续编-清-葛士浚_page39.html">39</a><a href="皇朝经世文续编-清-葛士浚_page40.html">40</a><span class="current-page">41</span><a href="皇朝经世文续编-清-葛士浚_page42.html">42</a><a href="皇朝经世文续编-清-葛士浚_page43.html">43</a><a href="皇朝经世文续编-清-葛士浚_page44.html">44</a><a href="皇朝经世文续编-清-葛士浚_page45.html">45</a><a href="皇朝经世文续编-清-葛士浚_page46.html">46</a><span>...</span><a href="皇朝经世文续编-清-葛士浚_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
