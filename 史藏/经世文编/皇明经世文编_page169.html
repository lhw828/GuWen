<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 169 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 169 页/共 172 页
  </h1>
  <div class="content">
   奏为月食事【测量月食时刻】 
　　本年六月十一日该臣题为前事、本月十三日奉　圣旨览奏并图像知道了、该部知道、钦此钦遵、于今月十五日夜到局、督率钦天监部复议处候命秋、官正周胤、五官司历刘有庆贾良琦、漏刻博士刘承志天文生周士昌薛文灿刘崇儒、西洋陪臣罗雅谷汤若望及在局知历人等安顿测量仪器、候至寅正四刻内、赡见初亏、测得参宿左肩高四十九度五十分、就令监官依法推算、得在寅正四刻、内七十二分、则臣等原推止后天三分、候至卯正一刻瞻见食既、仍测得参左肩高三十五度一十六分、就令推算得在卯正一刻内八十六分、则臣等原推、乃先天五十二分是半刻也、其食甚本无测法、待得生光时刻。用食既相距时。刻。折半取之。而本日生光。巳在昼刻。则无从可得也。臣等切照夜中时壶漏、实为难定、星晷一具、巳付该监在台施用、惟仪器测星、用以求时。乃是正法。两陪臣官生一同瞻测度分之数大略不爽又日食之难苦于阳精晃耀每先食而后见月食之难苦于游气纷侵每先见而后食且闇虗之实体。与外周之游气。界限难分。臣等亦用窥筩眼镜。乃得边际分明。而臣自守自窥、凡初亏食既、皆临时令诸人共见、然后报守仪者测量星度、则亏既时刻。亦不宜甚远。而今差至半刻。若依元人旧法。谓同在一刻之内者为密。合差一刻者为亲。即半刻亦称密合、而臣等尚欲深求其故。详定其法。则疑仪器未备。所得度分无凭对勘。今当再造小仪一二、以便质正、更求精密、湏得重大仪器、工费颇繁、今未敢言也又两次测验、率觉前差为少。后差为多。或地经度尚有微差、容臣等再加酌议推测、至于差较分数、委因一日判为万分。其一分二分。瞬息之间耳。而器力目力。率皆有限。天高星远。为数无穷是以数分之差古今名历咸所不免葢汉以前差以日计唐以前差以时计宋元以来差以刻计今则差以分计必求分数不差宜待后之作者而臣等不敢那移牵合。自蹈欺罔之罪也臣无任惶悚待命之至、
　　皇明经世文编卷四百九十七终
　　皇明经世文编卷之四百九十四
　　华亭陈子龙卧子　宋征璧尚木　徐孚远闇公　李雯舒章选辑
　　周立勋勒卣参阅
　　冯恭定奏疏（疏）　高忠宪公奏疏（疏） 
　　冯恭定奏疏（疏）
　　冯从吾
　　疏 
　　请修朝政疏
　　请修朝政疏【修举朝政】 
　　冯恭定生平讲学造次不离读此见忠爱之旨
　　臣不佞猥以书生、叨入仕籍、三年于北矣窃见　皇上郊庙不亲、朝讲不御、奏章多留中不发、臣不胜杞人之忧、然而未敢有请者、谓在廷诸臣、明诤显谏、连篇累牍、庶几哉万有一之感悟　上心也、又恶用臣言为哉、第诸臣言之谆谆、而　皇上听之藐藐、屡请飨祀矣、而　皇上之遣官恭代者如故、屡请朝讲矣而　皇上之静摄深宫者如故、屡请发章奏矣、而　皇上之留中不发者如故、岂在廷诸臣、无一言之有当于　皇上耶、抑　皇上始勤而终怠、即诸臣言之、亦不恤耶、臣窃意　皇上之心。不过以为昔年励精天下不见其益。近年静摄。天下不见其损。何苦舍逸而就劳。不知人君之举动。与士庶不同。士庶久不理家则家事废。其为患也小而易弭。人君久不理天下。则天下之事废。其为患也大而难图。　皇上试观丁亥戊子以前。四夷效顺。海不扬波。天下何等景象也是励精之效既如彼。巳丑庚寅以后。南倭报警。北虏叛盟。天变人妖。迭出沓至。天下又何等景象也。是静摄之患又如此。中外多事。人心忧虞。失今不图。长此安穷。岂必朝讲一日不举。便有一日之祸。章奏一日不发。便有一日之祸。然后为可忧哉。且今日　皇上自视为何如主也。　皇上欲成其神圣之名、而使天下不见其太平之象、则名实不符、人谁信之、况今当朝觐之期、万国冠裳、毕集门下、咸欲一覩其清光而竟不可得、则必相顾而疑、相疑而议、不曰　皇上困于曲蘖之御而欢饮长夜、必曰　皇上倦于窈窕之娱而宴眠终日、不然、何朝政废弛至此极也、虽　皇上近颁敕谕、谓　圣体违和、或可以再借静摄之名、以少掩其晏安之非、而不知　皇上静摄巳非一日、如以为真疾耶。则当戒酒戒怒以图尊生之计。如一时倦于早起托之乎疾耶。则鼓钟于宫声闻于外。天下人心。岂可欺乎。况　皇上每晚必饮。每饮必醉。每醉必怒。酒酣之后。左右近侍。一言稍违。即毙杖下。如是则既非静摄。又废朝政。纵谕旨森严。恐亦不足以服天下而信后世也。臣见前岁　皇上禁止章奏。非奉　圣旨、不许传布、臣意　皇上不过以为臣下章奏。多有不识忌讳者。恐一传布。则天下传诵其章奏。必议及于　皇上之举动。故姑留中以冺其迹耳。不知今日诸臣来朝而　皇上犹然静摄。其纷纷议论视章奏所传更孰多寡乎。一人之举动。四海之观望随之。岂在章奏之传不传也。欲以泯其迹而反以彰其过。岂　皇上未思及于此耶。臣愿　皇上勿以天变为不足畏、勿以人言为不足恤。勿以目前之晏安为可恃、勿以将来之危乱为可忽。必乘此大班纠劾之日、亟出视朝以答四海臣工之望、无惜此顷刻省览之劳、发臣章奏以昭一人纳谏之明、仍望　饮以养性情、戒怒以驭左右、至于以后诸臣章奏、无论奉旨与否、准其照旧传布、则　圣德以光　圣度以宏天下太平之治、可计日而奏矣、
　　高忠宪公奏疏（疏） 
　　高攀龙
　　疏 
　　破格用人疏 
　　纠劾贪污御史疏 
　　解头问 
　　破格用人疏【防奴用人】 
　　臣观今日之事、大不可测也、贼奴长驱与否、不可测也、山海关能坚守与否、不可测也、各边口保无疏虞与否、不可测也、西虏保无乘虚与否、不可测也、而我所备之者、泛泛然日复一日、无一可见之寔事、则有株待危亡而已、非常时岂得守寻常之格、臣以为宜特设一防御大臣、专理守战、招豪杰、如协理詹事府事礼部右侍郎孙承宗其选也。臣不识承宗、见其言论忠义恳切、绝无瞻避、询之贤士大夫、皆谓豪杰之士、有为之才、又素留心兵事、果其用之、当以学士兼尚书都御史职衔、如在外总督之任、于京师开府行事、与部院名位相并、职事相通、庶几行无窒碍、更别发帑金数万、令其修举庶务、不至支用各部担延日月、近奉旨练兵教射之董应举、旧奉旨制造军需之李之藻、皆当加以职衔。协佐承宗。此要着也。夫守京师、非独有京师也、四辅八府中州近地。自巡抚各道至各府州县。皆须得人。今大计之后、岂其有不测者、顾或资性与武事素不相习。亟宜迁以善地。别选异才。布满畿地。无事则练兵积谷。有事则率兵勤王。七要者也。守御之道。以人心为本。民不知义见难争避不可守也。无赖恶少。瞥起抢劫。不可守也。奸细伏匿乘危倡乱不可守也。治之之法。无踰保甲。诸臣既详言之、　皇上既申明之矣然行之存乎其人责府县行不能也、责五城御史行不暇也、当专任一人行一事、巷至户到、巡行稽察、教以忠义、旌其良善、精择壮丁、使习骑射、如兵部职方主事鹿善继可任也。臣尝一识其人、刚毅清约、真寔任事、须以本部郎中带御史职衔、令与五城御史事权相并、与府县职事相摄方便振行法纪、支取用度、此要着也。国家之事。公意在为国得人何尝从门户起见束缚于格套。分岐于意见。摇夺于议论。所从来矣。虽以　圣明之朝。无事而不可为。而有志之士。无事可为者。大率坐此。今日何日、尚可循沿积习乎、臣以腐儒越庖言事、罪以出位、夫复何辞、伏望　皇上行臣之言仍治臣之罪、臣之愿也、
　　纠劾贪污御史疏【淮扬巡方】 
　　自呈秀求翻案而内外合谋清流之祸大矣卒至投身卖国贪人败类何所不至耶
　　臣惟御史回道考察、宪纲至严也、　列圣之明旨、　皇上之申饬、盖谆复郑重矣、乃不意有慢视宪规、恣行无忌、如巡按淮扬御史崔呈秀者、　陛下不以臣为不肖、使长西台、岂非欲其是则是、非则非、无所媕阿隐默乎、臣初入院、适见有两御史回道、一为江西巡按御史谢文锦、一为崔呈秀、臣心讶曰、异哉两御史、一时回道、一至清、一至浊、泾渭较然、臣不别白、为陛下明言之、是不忠之大者也、即发河南道考核、无何、河南道御史袁化中以所考核谢文锦者至、臣即以称职考、奉旨回道讫、越二旬而化中始以所考呈秀者至、化中葢有难于言者、臣于去年奉差而出、今年复命而入、往来淮扬间、所见淮扬士民、无不谓自来巡方御史。未尝有如崔呈秀之贪污者。强盗地方大害也、每名得贿三千金辄放、访犯地方大恶也、每名得贿千金辄放、不肖有司应劾者、多以贿免、不应荐者、多以贿荐、至御史出巡、每有节省公费助国用者、呈秀到处透支至一万四千两、各县赔补、不胜其苦、彰彰于地方耳目、臣时以非职掌所关、不敢访其主名何人、过付何人、至于举劾失真、贪酷漏网、则有两淮运司同知译天相在、是呈秀所荐也、呈秀甫离地方、而监民樊尚燝、按臣刘大绶、且胪其赃私入告矣、则又有霍丘知县郑延祚在、是呈秀所荐也、吏科都给事中魏大中且发其馈遗、奉旨提问矣、是贿而荐之寔证也。臣尝窃笑人臣之负国又自负也。受国家宠荣若何。而所为者不务于可荣。皆蹈于至辱。御史巡方宠荣极矣、如呈秀者辱身辱国何如哉。臣闻其知谭天相之贪欲论劾也、天相稔其易与。奉之以千金。求免劾而卒免。天相益稔其易与也。又奉之以千金。求荐而卒荐。则是摇山撼岛之威。祗供其御货攫金之用。而墦间垄断之贱。且冒居触邪止佞之官。臣故谓其至辱。所当重处。以一洗巡方之辱者也。伏祈　皇上敕下吏部议覆施行、
　　解头问 
　　或问解头之役、曰江南自粮解而外、解役之最重者有四、一珠添解也、一茶蜡解也、一皇砖解也一胖袄解也、四者皆足以破民家而杀其身、曰若是其甚与曰、民趋役于三千里外、而受命于宦竖、宦竖之视富民、虎之视肉也、何厌之有、曰然则将奈何、曰民办物。官为解。民厚出解纲给之。使解官有利无害。斯善矣。曰办者非解者。解者非办者。民竞为粗恶以涂塞。物不堪解而解官何所呼号于辇毂之下也。曰是有生者。终无所逭其责。民则何敢。且物不具。解官不行也。曰解官挟不行之势以渔民。柰何。曰解官有辖。民有控。何病。曰主者为谁。曰上富户也。次富为贴。不及下富。曰户上下于何知之。曰上富表表邑中。不必以田知。田有飞诡也。次富以田知之。差其多寡为等。当事者平日当有一小册差等富户。参伍咨访。周知四境以审粮役。点解户。不淆于临事。不欺于胥吏矣。曰吾闻役法莫不善于用贴。譬之一牛驾一犁。牛未必惫。一犁驾十羊。羊毙而犁不举矣。曰贴有二。贴役者虽牦厘亦同其不测之祸。谓之以羊代牛可也。贴钱者虽铢两必有定派之额。谓之众擎易举可也。我所谓贴。贴钱而非贴役也。曰其法如何、曰一解役出。则必几上户为主。必其三年无粮长等项重役者。仍量其所费若干。与贴户若干。贴户出钱。主者办解。物具而差官解。亦必择其人之可任者。即今候缺小吏。穷困无聊。如年度日民出钱以饩官。官出力以惠民。官民两利。计莫善于此也。曰费之多寡、何以知之、曰此须细询。令经役而熟于事者。详开某件时价若干。工价若何。此可以知解户之费矣。详开沿途某费几何。到京某费若何。此以以知解官之费矣。解户务在多与贴而不困其力。解官务合多与糈而不苦于行。使上下相便而可久也。每见往时民解既易官解。官解旋复民解者。非官解之不可行解纲俭而官称厉也当其议官解时。民不胜吝即令微益于解官而不能平及其复民解时。民又不胜苦。即欲厚输于解官而不可得夫民可与乐成而不可虑始。固在上之人力恃而公裁也若曰官解终不可行、则金花亦属官解、经收亦属宦官何以人争求之、至令居间为也、则以金花解纲最饶故也。曰官解既久、宦竖知解纲饶、独不穷索解官乎。曰固也。视民则有间矣。解官有官差可凭。有当路可告。有地方仕宦可丐。以宦竖及各衙门吏胥视之。则鸡肋也。孰与富民。先儒有言。天下事未有有利而无害者。择其利多而害少者为之耳。抑愚复有慨焉、今天下白粮独出江南、江南独出七府、宫闱百官胥食之、民出财力辇输以供国家者、独当海内劳苦、而白粮船所至、关津复税之何耶今民贸易米麦关津亦不加税、岂贡赋之米反当税耶。或曰非税粮税私货耳、此又不仁之甚者也、夫粮有定额船亦有定额。所带几何。而不使劳民自润乎。此　圣王之必以听而不禁者也。私货有禁恐重滞难行也固不当禁但不可明言耳诚得当路特奏免之。其锡福于民者无涯。敛福于身者亦无涯矣。此则苏民间解粮之最苦者也。
　　皇明经世文编卷四百九十六终
　　皇明经世文编卷之四百九十五
　　华亭徐孚远闇公　陈子龙卧子　宋征璧尚木　周立勋勒卣选辑
　　桐城方以智密之参阅
　　左宫保奏疏（疏）
　　左光斗
　　疏 
　　题为急救辽东饥寒事疏 
　　题为足饷无过屯田屯田无过水利疏 
　　题为议开屯学疏 
　　题为比例建立武学疏 
　　题为急救辽东饥寒事疏【运粮给布】 
　　题为急救辽东饥寒事、　皇上御极、用人行政、懿美不可殚述、而首注意东征将士、慨发帑金一百万两、人但知　皇上布德施仁、□庙初政发帑百万其神谟伟度卓然弘远便临御数年奴不足灭如斯其周且渥也不知寒奴酋之胆。而壮我师之气。目下之不敢跳梁。将来之刻期扑灭。先着土在于此固知圣算神谟。非臣子所能仰赞万一。臣闻大兵之后。必有大荒。大荒之后。必有大疫。近据经畧揭报、参以往来传闻、辽阳赤地千里、刍粟一空、人马倒卧、道路枕藉、则今日辽东之患。又不在无银。而在无用银之处。何也、辽自用兵以来、米粟涌贵、加以荒旱之余石米四两。石粟二两。其一石尚不及山东之四斗。通计一百万之赏。分十五万之军。每名约为六两。于银不为不多。而此六两者籴米纔一石五斗耳纵是富人。未免抱金饿死。且各丁月粮。河东一两五钱。尚有三斗本色。可以救死。河西一两二钱。尽以市米仅得三斗。而况无市处。日腾日贵。已不能支撑眼下。如何捱过冬春。不及数月。辽必无民。安能有兵。无民无兵。虽积金如山。安所用之。臣所谓非无银之患。而无用银之处也。辽饷本色宜从水运不宜陆运为今之计。急截漕二十万石。乘风帆之便。运至彼处。令河西与河东。一体分给本色各三斗。仍量扣其折色。俟来春耕作有获。再行区处。昨廵饷之臣巳议及之、此今日救饥第一急着也。顷岁征调各兵、皆以春夏起程、夏秋过都、衣裳典尽、赤体癯形、大类病鹤、非惟无坚甲。乃更无寸缕。久戍客兵。大率类是。凉秋九月、塞外草衰转盻隆冬、饿死之余、又将冻死、臣愿　陛下恻然轸念、发帑银二十万、敕下户部、令廉干司官、作速置罝花布。星夜解赴辽东。每军给布二疋。花二斤。一如岁底之给散京军者。其余赶骡赶车、剥皮剥骨之役、亦量加赈恤、庶挟纩之惠、适当投水之期、而褁革之忠、即在盖帷之内矣、此又救寒第一急着也、臣闻奴酋残极骄极、近又饿极、势不得不决一战。我以饱乃可以待饥。我以暖乃可以待寒。我以饱暖之仁。乃可以待骄且残。此淮阴所谓反其道而用之者也。闻经畧策奇制胜、蓄锐养威、行有待矣、而客兵久戍思乡。亦以速一战为乐、臣未知堪战与否、但既温且饱矣、而贼来不能一战、挫锋以报朝廷、雨露至而霜雪随之、　陛下之天威、又谁能贷者、伏乞　皇上敕下户部、令截漕二十万石多储粮糗、接济啼饥、再发帑金二十万两、置买花布、用救号寒、鼓人心而壮敌忾、在此举矣、
　　题为足饷无过屯田屯田无过水利疏【屯田水利】 
　　题为足饷无过屯田、屯田无过水利、恳乞圣明、申饬当事、着实举行、以济急需、以图永赖事、臣幼闻父老言、东南有可耕之人、而无其田、西北有可耕之田、而无其人、既候命阙下、间取农书水利、及古人巳试陈迹、略一讲求、颇得大意、适承乏屯牧、耕当问奴、此其职巳、方今东事正兴、筹边无策、十八万枵腹之兵、待八百万画饼之饷、催外解之檄如火而不可得来、求内解之涕如雨而不能得去、止有漕运一脉。而民力巳竭。加以旱干水溢、接济不前、河竭海漂、种种难测、其它意外之事、中梗之患、且未忍言、若不汲汲讲三年九年之储、而局局为不终朝、不终夕之计、臣愚不知其可、蚤夜以思、只有屯田、可以救急而今之屯田者、不过按籍征粮、期于及额而巳、间有隐占、多不可问、然亦不必问也、惟是西北不患无地。而患不能垦。以臣所闻。京以东。畿以南。京畿水田疏自徐尚宝而后则推少保此篇矣山以东。两河南以北。荒原一望。率数十里。高者为茂草。洼者为沮洳。岂尽其地哉。不垦耳。其不垦者。苦旱兼苦涝也。其苦旱与涝者。唯知听命于天。而不知有水利也一年而地荒。二年而民徙。三年而地与民尽矣。今有道于此、使上之不为鬼、而下之不为鱼、相反而相为用、去全害而得全利、何惮而久不为此、谨循陈上屯田水利三因十四议、惟　皇上采择焉、其一曰、因天之时。五行之用。谁能去水。三江震泽。禹贡所称。厥土涂泥。厥田下下。昔之污莱。今之沃壤。何常之有。过见莞蒲鱼鳖蜃蛤之属。到处有之。自南而北。风气固然。而谓水偏利在南偏害在北。火耕水耨。缺五行之二。名曰诬天。其一曰、因地之利。引漳溉邺。渠郑富秦。龙首渠汉世尤盛。民之歌曰。泾水一石。其泥数斗。且溉且粪。长我禾黍。河源如昨。地脉未改。而谓水偏利在古。偏害在今。使瓠子之叹长兴。宣房之绩不显。名曰诬地。其一曰、因人之情、南人惜水如惜血北人畏水如探汤习固使然亦未见其利耳。翟方进坏陂而黄鹄之怨兴。召杜开陂而父母之歌作。有之以为利。死且不避。近日京东一带。多所开浚浸浸巳见其利所在州县。亦知有争水者矣。臣私喜之而谓水不宜北。北不惯水。拂耕凿之情。而失田民之利。名曰诬人。禹功明德。惟是平水土。浚沟洫而巳。未有不治河而治田者。支流既分。而全流自杀下流既泄而上流自安无昏垫之害。而有灌溉之利。此浚川之当议也。沿河地方。唯运河不敢开泄外。其余源流潴委。是不一水。陂塘堤堰。是不一用。或故迹之可寻。或方便之可设。工力多者官为量给。费少者听民自举。惟无水之处。不必凿空寻访。以蹈即鹿无虞之戒则疏渠之当议也。秦汉之世。凿地为港。掘地为井。汲而得灌。以亩一锺。南方水不易得北方掘地即见水即东南地高水下。车而溉之。上农不能十亩。北方水与地平数十顷直移时耳事半功倍。难易悬殊。则引流之当议也。河流渐下。地形渐高。远引不能。平引不可。将若之何。其法阑河设坝以壅之。大约如囊沙之意。或壅二三尺。或壅四五尺。然后平而引之。水与坝平。流从上度。递流而下。节节壅之。亦复如是。葢不能俯地以就水而惟升水以就地支河浅流。最宜用此。即如滏阳一河。发源以至出口。约七八百里。得其利者仅一二县。余皆以低下弃去。不晓此法故也。则设坝之当议也。蓄泄不时。泛溢为害。加以秋水时至。百川灌河。坏民禾稼。荡民庐舍。往往有之。惟于入水之处。设斗门以时启闭。旱则开之。涝则塞之。出水之处反是。此建闸之当议也。沿山带溪。最易导引。山水暴涨。沙石压冲。再行挑洗。劳费不偿。其法顺水设陂以障之。用支河不用河身。支以上溉身听其下行此设陂之当议也。而必槩种秔稻恐不素习。得利转微随其高下。听其物宜。宜梁宜菽。宜薏宜芋宜蔬。惟意所适总之水源一开灌旱地之利胜水田之利一倍每亩之值。亦增价三倍。渐渐由而不知。通而不倦。而焦原尽泽国矣。则相地之当议也。春夏浇灌。常苦水少秋冬无所用之。常苦水多储有余以待不足。法用池塘滨淀以积之。既可储水待旱。兼可种鱼莳莲。每见南方百亩之家率以五亩为塘水不胜用。利亦如其亩之所入。何不仿而行之。或五家一塘。或十余家一塘。居然同井遗意。而筑塘尤易于浚井。但期筑做如法。可以注水不漏。惟原洼下之处不必另设。则池塘之当议也。以一教十。以十教百。必用南人。而南人宁为农夫。不欲为农师。北地徭轻。江南役重。以走利如鹜之情。乘避徭如虎之势。吾土虽美。乐郊可适。但着为律令。永为世业。不得一二年后即行告夺。将负耒而来。争先恐后举锸为云。决渠为雨。此之谓也。则招来之当议也。四民之业。迭相为用。南方士子。不得志有司。则弃为胥吏。舞文犯科往往此辈。徐文定公有此议惜不果行若仿汉世力田之科。令垦田若干亩、许令占籍而又不碍地方本额。且令官司与之讲明水学。如胡瑗之教授门人。不犹愈于白镪而鬻青衿者乎。葢先师与后稷并位。胜与倚顿争坐也则力田之科当议也。虞文靖公建议于宋泰定之时。听富民欲得官者、能以万夫耕、则为万夫长、千夫百夫亦如之、今其意可师也、若令各屯卫所军官。及经历。俱以垦田多寡加级。虽格外之劳来。实本等之职业。于计甚便。今议者动抑豪强防其兼并。不知富者乐耕。则贫者转贷但得地无旷土。土无遗税。何妨勋戚贵近。大贾富商骈集而来。徙豪实塞。实用此意。则募富开爵之当议也宋廵行使者。分道四出。民苦不便。苏轼力非之、而治杭之日。修治西湖。欲天下尽兴水学。毋亦行之介甫则不善。行之文忠则善耳。今水利之衔犹设。而劝农之义无闻。至于有司。多所不解。但得抚道而下。个个得人。又皆讲求之熟路。巳试之成事。如怀隆靖虏河内磁州海岛先后诸贤。分满布列。彼此呼应。官无添设之烦。民无追呼之扰。穑人成功。田畯至喜则择人之当议也。天津一处。旧抚汪应蛟。垦水田八千亩设兵二千。用充额饷。今援辽千名。即八千亩多芜。且有申言种谷不如取苇者。废兴由人。良可浩叹。诚得练习明作一将官。领兵数千屯之而天津一带。不足垦也。永平负山濒海。择官而垦亦如之。附近关外得谷一石足抵漕之五石且屯且练。用备不虞则择将之当议也、兵固有不喜耕者如董见龙安插辽人劝之耕则不乐而乐于应募充兵葢辽人又与内地不同故也或者曰、游惰之军。不任耰鉏。是不然。近见出关觳觫之状。视关内如春台寿域。若拣其老弱。使尽力南亩。死且不憾。而又计田行赏。比于得级。如宋给事廖刚之策。其言曰执耒之劳。较之操戈之危。岂不特易。夫驱之战与驱之耕。臣固知其必悦也。则兵屯之当议也。臣所言者止于臣属耳。由畿辅而九边。由关内而关外岂乏充国其人。又岂乏武侯子仪其人。而坐令金城祁山河中之绩。为千古绝盛哉。此数议者不烦公帑、不劳民力、而又皆田里树畜、老农常谈、无甚高论、举朝皆言其可行、而不肯行、当事亦见为当行、而不肯力行、国家无事、既以因循而不行、有事又以张皇而不及行。农既疲于养兵而不耕。兵又耻于为农而不耕。谓见效迟在三年之后。而三年后复然。谓大利迟在十年之后而十年后复然。譬之富人衣珠而饿死。岂不惜哉。元末年东南有梗、始思虞文靖之言、仿其意、设海口万户、业巳无及、乞张士诚贷米数百斛、反复告急、仅乃得之而终无救于亡矣、可不寒心、先臣徐贞明、曾以尚宝专理此役而事出创议、难与虑始、且欲以一身兼禹稷之任、大开河工、复井田之遗、省东南之运语近迂阔、会忌者而止、乃其意不可磨也、今潞水客谈。及治田存稿具在。任事之难。令人追恨无巳。今时势迫矣过此不行、更无行时、复乞　明天子照临于上、贤公卿百执事主持于下、各举所知、知人善任、更祈敕下户部、酌议委妥、转行所司、着实举行、勿狃故事、勿急速效、勿惮事始、乃挠事终、加载考成、一切有司首课农政、田野不治、即异能高等、亦注考下下、其有不习者、孳孳讲求、务期晓畅、躬自劝相、单骑廵行阡陌、问民疾苦、不得劳民烦费、无益民功、小有嫌怨、臣等力为主张、迨试有成效、破格超迁、永着为令、庶几小垦小利、大垦大利、小利在地辟而民聚民聚则垦者愈多大利在粟贱而民饶民饶则垦者愈易生聚渐烦和籴转便。即不必省东南之漕。而亦不专靠东南之运矣。
　　题为议开屯学疏【开屯学】 
　　谨题为地方兴化有机、人情鼓动巳渐、恳乞议开屯学、储材积粟、以广文教、以训武备事、臣待罪屯牧、因改学差、在屯言屯、曾一试之。而稍见其效、在学言学、则有兴学而兼可以佐屯者。臣终不敢忘敝梁敝笱之思。而使国家不得收可大可久之积。顷者　皇上特允阁臣、请专设寺院董应举经营屯插、慨发帑金十万两、听其便宜、仰见我　皇上留心稼穑、邠风七月之咏、无时少辍于怀、事苟可行、且不惜发帑为之、况乎不必发帑。而有可以佐屯者乎。据天津兵备副使王弘祖详前事、内称天启元年十二月十九日、蒙提督学政监察御史左光斗、批据河间府屯田水利通判卢观象、呈前事、内称国家之至不美者。鬻爵纳粟之途也。而人争为之不讳。国家之至美者。力田文学之利也。而人率迂而不为。有道于此、无鬻爵纳粟之名。而可兼力田文学之实、则今日之屯学是也。屯学之法。先授以田百亩。给以武生衣巾。使之且耕且读且射。寄学之后、文艺有长。力田有加。收之庠。业益进而不巳。土益辟而功多。即就田之入饩之庠。从此而开贡。从此而登科。总以耕读之令名。成教养之实事。使业传之无穷。而利收于未艾。作法日广。教训岁深。即不尽为操弧射策之名儒。久之必多驰驱御侮之材士矣。谨列条规开陈如左等因具呈、蒙批本院习射以劝武。开屯以劝农。两利并存。无如设屯学便。查永平蓟密诸道。皆每岁有武生数十名。况借之以开屯乎。闻地方生儒。接踵于耜。因天因地因人、似亦不容巳者。目前区画经久规模、及巳尽未尽事宜、天津道一一确让以便具题行缴、随该本道看得该厅为屯田而议开屯学、其意甚善、其论可行惟有视卫学运学一体举行而巳、按雅诗有曰、攸介攸止蒸我髦士、朱紫阳曰、士出于农而工贾不与焉管仲曰、农人之子恒为农野处而不昵其秀、民之能为士者、不足赖也、所从来矣、我国家卫有学、是军之子得为士、运司有学、是商之子得为士、今不使火耕水耨者。与荷戈负贩之子。同沾圜桥观听之荣可乎。本道以为屯学之设断当视诸卫学运学、署其名曰瀛海屯田儒学、请钦颁学记一颗、则事有归着、而人知向往、若夫作半真半假之事、处若信若疑之间、体轻而不尊、恐法立而难久、有负本院作养之美意多矣、况乎美利之源。既开于农人。庠序之设。何蕲于髦士。今将该厅条议各欵、逐一备细参酌复议外、伏候具题、明文至日施行、一愿入屯学者、试其文理稍通、更加骑射、申本院收录、给以武生衣巾、授之水田一百亩、使自耕之、每亩收租稻一石、惟本地人或不惯水田、暂令耕水田五十亩、收租五十石、仍种白田五十亩、随年之丰俭、官生两分之、岁以为常、前件本道复议得收录之始、一试其文、再试其射、果堪作养、该厅呈院、以屯田寄学生名色、准免本身杂泛差役、有司以礼相待、耕田之数、与纳租之数、俱如厅议、该岁入租百石。而博一衣巾名色之荣。亦未为滥也。一屯学武生、文艺优长、遇考试之年、欲送文试者、免府县二试、径送本院、卷面明书屯字号、文理一视文童、资质可进者、准与入学、前件、本道复议得屯生愿赴文试者、该厅造册径送。相应免其二试。中有文理可进者、与充附学、一屯学生员、遇考试之期补廪补增、一如卫学、其廪即以所种田收之入、照文学例廪之、前件、本道复议得各生巳充附者、考居一等补廪。考居二等补增、廪增之额、应照卫学、立学之初、廪数难盈、出贡以食廪二十年为期、俟其人文渐盛、挨次出序、月粮给以本色、每月稻谷二石、即以田所入给之、一屯学诸生、每生员十名、准作科举一名、以励其进、其应定中额、是在上裁、非职所敢议也、前件、本道复议得科举应试、断应取其一二、以示鼓舞数之多寡、未可悬定、以至中额、尤未可轻议、一屯学武生、遇武科之年、俱俟职厅径送本道。免其府试、既中之后、如再加垦水田、听屯院咨部给札听用、前件、本道复议得武举之年、愿就武试者、免其府中类试、该厅造册径送本道、亦与文试相仿、相应准从、中式后加垦水田另议、一南北远方、有非河间人、而愿入屯学占籍、准令收试入学附籍、屯庄比照本地人、或加种数亩、以免地方占籍之争前件、本道复议得为屯田而开学。人之南北。非所拘也。加种以苦远人。断断不可。人既种田。即为土著河间之人。万不以冐籍启争也。一立屯学、设官舍置人役、一切经费、俱屯官措办、不必动官糈尺寸、天津文学。原有两教官。即令一官摄理。亦不必更添教职。前件、本道复议得一切经费、不借动于公帑、则事无不举、目前剏立庙学、所赀不资、恐难时诎而举盈、既借官师。亦应暂借卫学。俟十年后建宫设官。未为晚耳。以上七款、俱简要可见诸施亍者倘诸生借此梯荣、意气渐骄、逋负租额、荒芜田土者、除黜名外、仍加究治、勿谓今日不道及也、等因到臣、臣惟寓教于养者。帝王之所以易世。寓兵于农者。地水之所以为师。今国家日日养士而不得士之报则教非而养亦非日日养兵而不得兵之用则兵非而农亦非臣以为救目前之急。而犹存古人之遗者。莫如屯学便。臣逡廵两年、未敢具题、葢一试于天津而得其地矣。委之于卢观象而得其人矣。又今春出示晓谕入籍屯童俱赴天津开垦。其各州县旧垦者俱不准算。而人争趋如流水。时方春莫。乐往者十数家。而臣又得其人情矣。臣又恐其未的。复亲行天津踏看。我疆我理。了如指掌。此法一立实为万世永利惜奉行者无实心而渐至荒芜不举而诸屯童之且耕且射者。实有其地。有其数。有其人矣。昨岁六百亩。今为四千亩。向之一望青草。今为满目黄云。鸡犬相闻。鱼蠏举网。风景依稀。绝似江南。虽秋水灌河之后。而穰穰犹自可观。此皆前屯臣张慎言、新屯臣马鸣起苦心实绩臣于是始信屯事之可兴。而屯学之可举也。信能举之。有七便焉。臣去岁科试。各州县告开荒入籍者所至遮诉。且本道俱巳考送。而臣不敢收。一恐以客杂主。起目前土著之争。二恐有人无田开他日冐滥之路。屯学设而地方无争矣。且田必在天津。每田百亩。入籍一名。人孰肯捐重赀辟草莱。而为他人入籍者。田既为清楚之田人亦为实在之卜其便一。海防营田。每亩收租二石。士与兵宜有异。恐其多而难继也。每田一亩入租一石。每试百人。得谷万石。试千人则十万石矣。日计不足岁计有余。其便二。且既以屯占籍矣。世其学不得不世其田田芜者黜。负租者黜。告改学者黜。顾名思义。何说之辞。是士世世守其业。国家亦世世收其利也。其视鬻爵纳粟。如日中之市。交易而退。各不相顾者何如。而况乎诈伪公行。半镪颗粒。未入太仓者哉。其便三。久荒之后地力有余故其多收如此不足为准不然则丈量宽于江南也去年天津初立官庄六百亩。秋获三千石。以示民榜样耳。然牛力子种车梁庐舍工作雇觅为费不赀。有其人则田存。无其人则田废。安得常如卢观象其人者而任之哉。屯学行而听人自耕。不见金钱之出但见籽粒之入所谓少少许。亦胜多多许也。其便四。平居无事。天津一锺。足敌五锺。今庚癸之呼。既迫山海。而咽喉之断。又虞东南。以附近之田养附近之兵一锺足敌十锺矣。其便五。顷妖贼为梗白粮不时至。百官常禄。至不能支。业巳见端矣。若岁益米数万斛。即不敢作尚方之供。亦可望果朝官之腹、其便六。且此力田者。大率殷实而俊秀者也。行之而三年后。耰锄之众。即为于城。横槊之儒。即为露布。通人于所巳倦。而转人于所不知。则其便七。臣且未敢深言耳。臣常过穷乡小邑。文学黯浅。徒循故事。不得不如额收之。其实举笔欲下。未免违心。今此远来入籍者。同以搦管储王国之桢。又独以举趾佐县官之急。谁非吾入。而乃有靳焉。坐者肉而跣者鹿。亦大不平矣、善乎道臣之言曰、卫有学、军之子得为士、运司有学、商之子得为士、而火耕水耨者、不得与荷戈负贩之子、同沾圜桥观听之荣、葢有激乎其言之哉、故今日屯学之议、断当照卫学运学一体举行者也、然而所收一凭文艺也。黜亦凭文艺也。学宫不必另建也。学官不必另设也。廪饩不必出之官也。有立学之名。无添学之实。不过增博士弟子员数名而巳。惟科举渐多。则中式名数亦渐加。此尚在数年之后。然而增举一名则增谷巳数十万石矣国家又何惜辽东事额。辽东每科试额中五人而不为屯士开功名之路哉。臣三年血心、两番目击、实见有此七便、合之道厅七议、而又皆巳试之事、将成之绩、故敢会同屯田御史马鸣起、据实上闻、然非臣与屯臣之言也、臣在津门、晤寺院董应举。见其汲汲皇皇。备极劳辛。而事属剏始。卒难就绪。若使屯学兴而屯田按亩。微臣收籍。庶几事半功倍。相与有成。不然功名之路不开。既添设十寺院。岁发帑十数万。岂能以一手一足奏绩哉。伏乞　皇上俯鉴愚诚、非泛泛悬空条陈者比、即赐俞允、结今秋涤场之局、而开来春于耜之端、屯政幸甚、士子幸甚、
　　题为比例建立武学疏【真顺广大武学】 
　　此疏实于近行　明旨相合
　　题为比例建立武学、以修武备、以广作养事、据大名兵备按察使詹尔、详前事、内称本年五月二十八日据大名府知府赵琦、详前事、内称文武并用、经国之常、况射为六艺之一、古人每于祀享阴习之、即国初令甲中试者亦试以骑射、自承平久而重文轻武、遂置弧矢于不讲、今三韩之土宇沦弃、黔蜀之黠鷔鸱张、亦非无事时矣、与其求折冲于草泽、而未有应、孰若畜御侮于庠序、而或得当、今蒙本院蒿目忧时、加意作士、以习射鼓舞诸生一时子衿、咸能破的、而畿辅间、亦翕然向风矣、然议者犹谓合不如分、兼不如独、葢以操弧而兼挽强者。不患无进取之路。惟力能贯革。巧可穿杨。而修辞未工者。弃之不无可惜。如遽跻之翰墨之林。则终非本色。恐反为浮薄者所讥。故不如分之便。上马击贼。下马作露布岂非有用之材。乃今武之不竞。政由弄柔翰以袭轻缓之风。耻距跃而无驰突之用。故有不习孙吴而习风雅。不谙韬畧而绣鞶帨者。故不如独之便。此大名习射童生彭鲲化等、习射武生李嘉言等、有剏置武学之呈、而乡绅亦有广置武生之议也、本府读乡绅广置武生议曰、广置者谓两京虽有武学。不过以教纨绔冑子耳。兹欲推之郡邑。尽收跅也之士。而养之庠序之中。以武经将传为专业。以勇略骑射为科条。一如诸生课习之例。其试也邑拔而上之郡。郡拔而上之监司。监司拔而上之台使。入彀者给衣巾复其身。优者复其家。如诸生进学之例。台使岁试之。监司季试之。郡邑月试之。每试必有差等。量行赏罚。如诸生考试之例。遇乡大比。武即于其中汇送应试如诸生科举之例。其殊彩异能屡试优等者。奖赏外仍得咨送委用。其惰窳不振者。时汰斥之。如诸生优劣之例。遇学台按临愿改就儒试者。准径送院。免其汇考。如乐舞生例。而稍为优之。其肄业令各就教场射圃。不必增舍。其督训属在郡邑。不必增官。大率辟其登进之途。使有所向慕而思奋。重其提调之权。使有所诡窃而不敢。又不为一切束缚文具。致妨其业而滋之扰。法至便也。行之无斁。将见决拾之俦。与缨弁之伦。齐驱并驾。皆得以自树于功名。而武不为绌矣。人知有武。则凡倜傥骁捷负俗使气之辈。不难俛首于上所磨励。以鸣剑登坛自喜。以跃冶触藩自媿。而武不为厉矣。事平生聚教训。可武可文。事急有勇知方。可战可守。武且不俟张皇而自备矣。所谓率子弟以卫父兄。实户垣以固堂奥。视彼驱役号召。功政相万耳。乡绅之议如是、其言最悉、而亦凿凿可行、即本府原籍滇中、州县亦有武生皆附于儒学、其进退黜陟、皆略比于文士、如议中言、况恒南神京外户、其人慷慨而矜勇、古记之矣、兹者宪台以习射收试武童、一时入彀者既二十二人、而挽强命中者、咸思磨励自见、岂宜一行辄罢、似当题着为令、以贮多材、学不必另剏、即庠序而是。官不必另设。即师儒而是。大都以能射为主。射而颇习制义者收之。射而能谈方畧者急收之。即不工辞章。而技绝人勇出众者亦间收之。要必取之有额。始不开滥觞之端。试之必严。始不启徼幸之路。待之有礼。始足示风励之权。兼之以文。始足洗椎鲁之耻。如是而干城腹心之士。有不矜奋以期效用者。未之闻也。或者谓武科未必得人。则今之词章取士。岂尽古里选法。而名臣硕辅。悉用以起家。即唐之郭汾阳亦孰非以武举进也葢上之所向。下之所趋。方今抚髀而叹乏人。歌风而思猛士、诚辟其途以招之。岂无向风而应者哉。缘由照会到司呈详本院、蒙批据议设武学以储材且有蓟密永河诸例可仿、急当举行、以顺舆情、顺广二府事体相同、一并议妥、以便具题缴、蒙此随行据顺德府、呈为比例比郡、请立武学、以作人材以振神气事、窃照经邦用文。戡乱用武、葢綦重矣、自古作士有薪槱之典、于迈有烝徒之楫、文武葢不相离矣、是以我朝作养人材、两京设有儒学、有武学、学各有官以司教授、其近京保定河间永平三郡、亦各有武学、葢以畿辅乃居重驭轻之地武士不可弁髦、学宫为将相发轫之初纮网不可畸废、其每岁学院发送武学作养者、未易缕指数独念顺永保河固为近水楼台、真顺广大、亦是股肱良郡、其拱卫神京等重也其士之歌鹰扬而举于乡等额也、何以北有武学、南郡独无、北郡稍能引弓者、皆得列衿裾易头角、南郡射能穿杨破的者、区区与齐民伍、非所以示激劝崇武功也。况今奴酋猖獗之后、人人欲为请缨、其自中山以南。皆赵魏故地。犹多悲歌感慨之士。其闻国雠而奋臂磨砺者。隐然有封狼居胥之意。幸蒙本院按临阅文、兼以阅武、多士响应、操弓反胜操觚、藉令与北郡武学诸生、角能于甘蝇飞卫之之途、未知谁当环树而走、顾乃北郡有学以收录之、南郡之士、独使之散处于草野、上之人亦与有责焉、昔寇恂为河内太守、移书属县、讲兵肄射、今幸遇本院先为加意、士之操弓而至者如云。无庸本府移书讲肄矣、维是武学不设、终是畿南一缺典、伏望本道转详学院、每府剏立武学、即武学猝不能立、姑以儒学兼其名、以收目前习射之士、即有武学、亦不能另设职官、姑以儒学代其官、以省俸薪衙舍之费、其与首善之人材、帝畿之神气、未必无少补焉、又据广平府呈为请立武学以修武备以广作养事、窃照畿南数载不一岁试、即试亦不过衡文、尺幅寸晷、程一日之工拙、定六等之赏罚止矣、士生长其间、且不识弓矢为何物、矧云习也、今蒙本院轸念时艰、槩复古制、于操觚之外、教之以射于录文之余、广之以武、一时诗书子弟、识上意指、闻风而磨厉者、且不难竭悬弧之力、为饮羽之奏矣、此而审括、彼亦决括、穿杨百步者、将不乏人、而挽强命中者、且肩相摩也、平于墨子郡。无能仰京学涯渚、乃今籍而纪之、精七箭以上者、二三十人、善骑射者、又四五十人、此数十人者、向非弄柔翰而思附青云者耶、遽弃之官墙之外、恐拂向山王之初心、骤混之章缝之例、又启侥幸之后进、惟是文不工七襄而力能挽五石者。上不难以武之名进之。学能讲六韬而技又能洞七札者。上又不止以武之途辟之。如是无武学之名、而有武学之实、非儒士之质、而有儒士之用、诚一时之便计、而千载之良规也、合无比照大名府议、附武生于儒学、而以教官董之、月有试、岁有程、一切优免礼待、得比京武学诸生例、庶人人奋吞胡之志、而国家收登坛之实效矣、各缘由呈详到道、据此、看得文武两途。古出于一。而后乃分矣。文以俎豆摈军旅。武以长戟笑毛锥。不相能也。然文以礼乐餙治平。武以干戈戡祸乱有相济也。今天下恬熙日久。武备日弛。与宋室之声容何以异。三韩弗靖。竟虩顾而莫可谁何。则国之需武。孰有如今日之甚者。乃台台虑周桑土、戒切衣袽下车未衡文、先较射、广录武童若而人、复其身、且拟上闻、着为令、一时控弦矫矢者、翕尔向风、慨然有武学之请、真壮图也、第当此兵荒交窘、内外交讧之秋而骤议创建、宁惟事不暇及。实亦力莫能支。莫若以广厉之心。行通融之法。学附之文庠。不必更设之学也。官督以师儒。不必更设之官也。演武之场。肄射之圃。藉为训练之区。不必更立之所也。略文而右射、所为激厉而拔擢之者、一如诸生例、则待以国士、有不以国士报者岂人情哉、或者曰、天保治内、采薇治外、军容不入国。国容不入军、其途原分、而学奚以合、是不然、古者寓兵于农、以内政寄军令、以敦说司折冲、比比而是、今独不可以文庠当武庠、师儒作武传乎、而况游武技于文墨之林、左陶右淑、日渐月摩、有飞扬之气。而无诡窃之习。有轻缓之风。而无椎鲁之态。咫尺自树、巳有足观。又况进之拾级以登之。得当一面。则让如公孙。仁如国华。雅如武穆。讵庸知不权舆于今日也哉。则信乎附学一议。所可布之功令以壮国卫者也。等因到臣、窃惟顺天之设有武学。督以专官。与文学等。　祖制良有深意。即蓟密与永平保定河间等处。每岁申议武生六七十名寄学。其能武与否。皆不可知。而相沿巳久。惟真顺广大四府。则虗无人焉。八郡之内。偏枯若此。殊不可解。岂近边重武。腹里重文。非上蕲而不与。则士薄而不为耳。今时不为不岌岌矣。职待非学政、仿会典及钦约申谕诸生习射、兼使其子弟习之、一时儒童彬彬、家弧矢而决拾、除文理平通者、职收入庠序外、其余不胜收、亦不忍弃、且恐有终不能文者矣、职之初心。寔欲合有用之文、为有用之武。而复弃有用之武。转趋无用之文。殊甚惜之。在北四府。则有武王之名。而无其实。在南四府。则有武生之实。而靳其名。此士绅所以不平而鸣。道府所以比例而请也。近据景州枣强武邑衡水报称擒御妖贼。多系生童。职巳檄行分别奖赏外。激发人心。全在此举。合无比照顺永保河事例。每遇考试。职亲试之儒童能中五矢以上。准收试。七矢以上者准给武生衣巾。复其身。即附入儒学内。学不必另设。官不必另添。其能文者径送县试。武科年分。即就此中起送。既不能文。又不能武者黜之。其永平河间保定蓟密等处武生。容职于廵行时严加甄别。务使文成其为文。武成其为武。庶几名实各相副而彼此竞相劝。行之二三年。安知无岳武穆奋起于诸生。郭子仪崛兴于武举也哉。
　　皇明经世文编卷四百九十五终
　　皇明经世文编卷之四百九十六
　　华亭徐孚远闇公　宋征璧尚木　陈子龙卧子　李雯舒章选辑
　　王溥圣时参阅
　　杨忠烈公集（疏　书）
　　杨涟
　　疏 
　　慎择近侍以辅元良疏 
　　紏参逆珰疏 
　　慎择近侍以辅元良疏【择近侍】 
　　顷该臣循职掌、以册立继礼卿上请、蒙涣纶音、择日具仪、中外闻之、无不矫首欢呼、极口赞扬、谓先朝众舌几敝、乃见成功、今时词组甫宣、遂定大本、此朝廷宗社之福也、龙飞御宇、方锡极于太平麟祉绍休、将庇我于奕世、此亦臣民身家之福也、指顾间鹤禁宏开、经筵肆启、凡妙简宫僚、以资启沃、辅臣当此际而不仰体宸衷、俯收民誉、以达海内之望者非夫也、度前后左右罔非正人、矣抑臣犹有虑焉、一日之间亲士大夫者几何。时讲幄一罢、宫正巷伯、实为政矣。是故古者谕教有法。不惟重凝丞辅弼之选。尤择及缀衣虎贲之流、惧一传之不胜众咻也。今纵宫坊得人。而或禁近不择。窃恐貌祗勤于三接。情终移于十寒。方正之严惮。何如便僻之狎昵。造次之开陈。何如燕闲之浸灌。闲之以规矩凖绳。非哲人谁知违而道。导之以戏渝驰驱。在冲龄尤易巽于心。矧追欢聚乐之场。于万斯亿。乘间迎机之巧。出鬼入神。始犹置规为瑱。久则沃水于石。事有不见不闻。惑乃易方易向。何也情以物迁。习与习成。其所渐靡非朝夕之故也。愿陛下加意慎择。使忠直知理义者。当时必已见其端矣周旋左右而无令獧巧狠戾者。得以杂进焉。臣际此大典。持论绝不迂腐宜备引师保之职移谈春华秋实之盛而惓惓以近侍为言者以古者就传于外庭后世养尊于深宫、卑之无甚高论不欲先声而后实也非直此也。见秀葽而知阴生。覩盆氷而识天寒。机在防微。事谋始宁。被无感而慨之诮不愿世有李文靖之名也。如臣心可谅臣言可采乞　陛下明断施行、天下万世幸甚、
　　紏参逆珰疏【参逆珰】 
　　臣惟　太祖高皇帝首定律令内臣不许干预外事、其在内庭、祗供使令洒扫之役。违者法无赦。故在内官惟以循谨奉法为贤圣子神孙相守。未敢有改。虽有骄横纵恣王振刘瑾其人旋即诛戮。故国祚灵长至今。岂意圣明在上。乃敢有肆无忌惮、浊乱朝常、罔上行私、倾害善类、损　皇上尧舜之令名。酿宗社无穷之隐祸。如东厂太监魏忠贤其人者、举朝尽为威刼。无敢指名纠参。臣实痛之。臣前以兵科给事中亲承　先帝之命。辅　皇上为尧舜之君。言犹在耳。今若亦畏祸不言。是臣自负忠直初心。并负风纪职掌。负　皇上起臣田间特恩。他日何面目以见　先帝于在天。谨撮其大罪之著者。二十四欵为我　皇上陈之。忠贤原一市井无赖人耳。中年凈身。夤入内地。非能通文理。自文书司礼起家者也　皇上念其服役微劳。拔之幽贱。宠以恩礼原名进忠。改命今名。岂非欲其顾名思义、忠不敢为奸、贤不敢为恶哉、乃初犹谬为小忠小佞。以幸恩。既乃遂为大奸大恶以乱政。　祖宗之制以票拟托重阁臣。非但令其静心参酌。权无旁分正使其一力担承责无他卸自忠贤专擅旨。意多出传奉。传奉而真。一字抑扬之间。判若天渊。传奉而伪。谁为辨之。近乃公然三五成郡勒逼讲嚷。政事之堂。几成哄市。甚至有径自内批不相照会者。假若夜半出片纸杀人。　皇上不得知。阁臣不及问。害岂渺小。以致阁臣欝欝叹闷。有坚意求去者。坏祖宗二百余年之政体。大罪一也。旧阁臣刘一璟、冢臣周嘉谟、同受顾命之大臣也。一璟亲捧御手首定大计嘉谟倡率百官于松棚下义斥郑养性、立寝后封以　宫禁、　皇上岂遂忘之。忠贤交通孙杰论去。急于剪已之忌。不容　皇上不改父之臣。大罪二也。先帝强年登极。一月宾天。进御进药之间普天实有隐恨。执春秋讨贼之义者。礼臣孙慎行也。明万古纲常之重者。宪臣邹元标也。忠贤一则逼之告病去。一则嗾言官使劾去。至今求南部片席不可得。顾于护党气欧　圣母者之人。曲意绸缪终加蟒玉。以赠其行。是何亲于乱贼。何仇于忠义。偏不容先朝有痛念弓鼎之老臣。大罪三也王纪锺羽正先年功在国本及纪为司寇执法如山、羽正为司空清修如鹤、忠贤一则使人喧嚷于堂辱而迫之去、一则与沈交构陷之削籍去。至今请一复职起用不可得。顾于柔媚善附之人。破格点用、骤加一品以归。是真与我善者为善人。与我恶者为恶人。必不容盛时有正色立朝之直臣。大罪四也。国家最无如枚卜。忠贤一手握定力阻前推之孙慎行盛以弘、更为他辞以锢其出、岂真欲门生宰相乎。妄预金瓯之覆字。窃作貂座之私情。大罪五也。爵人于朝莫重廷推。去岁南太宰北少宰推皆点陪、一以盖枚卜点陪之案。一以伏借用为逐之奸。致一时名贤不安俱去。颠倒有常之铨政。掉弄不测之机权。大罪六也。圣政初新、正资忠直、乃满朝荐文震孟郑鄤熊德阳江秉谦徐大相毛士龙侯震旸贾继春等九人、抗论稍忤忠贤传奉、尽令降斥、屡经、恩典竟阻赐环、长安谓　皇上之怒易解。忠贤之怒难饶。大罪七也。然犹曰外廷之臣子也上年　皇上南郊之日、传闻宫中有一贵人、以德性贞静、荷皇上宠注、忠贤恐其露巳骄横状谋之私比、托言急病、立刻掩杀是　皇上且不能保其贵幸矣。大罪八也犹曰无名封也裕妃以有喜传封、中外欣欣相告矣忠贤以抗不附巳属其私比捏倡无喜、矫旨勒令自尽、不令一见　皇上之面。昔尧以十四月而生、假令当日裕妃幸存安知不为尧母、是　皇上又不能保其妃嫔矣。大罪九也。犹曰在妃嫔也中宫有庆已经成男。凡在内廷当如何保护。乃绕电流虹之祥忽化为飞星堕月之惨。传闻忠贤与奉圣夫人实有谋焉。以　皇上麟趾开祥何妨斯男则百。而忠贤包藏祸心若此。是　皇上亦不能自保其第一子矣大罪十也。至于　先帝之在青宫四十年操心虑患。所与护持孤危威刼之不动。利诱之不变者。仅王安一人耳。登极一月。尧舜安。不可谓无微功。　皇上仓卒受命。拥卫防护。安亦不可谓无微忠。即使有罪亦当听皇上明正其罪。与天下共见之。而忠贤以私忿矫旨。掩杀于南海子。身首异处肉。饱狗彘。是不但仇王安而实敢于仇　先帝之老奴与　皇上之老犬马而略无顾忌也此后内臣谁肯复为忠义者。其余大小内臣无罪而擅杀擅逐者。又不知其数千百也。大罪十一也。因而欲广愿奢今日讨奖赏。明日讨祠额、要挟无穷王言屡亵。近又于河间府毁人居屋。起建牌坊。镂凤雕龙千云插汉。筑愁筑怨。饮恨吞声。又不止于茔地擅用朝臣。规制僣拟陵寝而巳。大罪十二也。今日荫锦衣。明日荫中书金吾之堂口皆乳臭。诰敕之馆目不识丁。如魏良弼魏良材魏良卿魏希孔及外甥野子傅应星等、五候七贵。何以加兹不知忠贤有何军功。有何相业。亦甚亵朝廷之名器矣。大罪十三也。因而手滑胆粗。用立枷之法以示威。前岁枷死皇亲家人数命矣。其枷号家人者欲扳陷皇亲也其扳陷皇亲者欲动摇三宫也当时若非阁臣力有护持。言官极为纠正椒房之戚久兴大狱矣。大罪十四也。犹借曰禁平人开税也。良卿生员章士魁即有他罪自有提学乃以争煤窑伤其坟脉、托言开矿而死矣。假令盗长陵一坏土何以处之。赵高鹿可为马。忠贤煤可为矿。大罪十五也。王思敬胡遵道侵占牧地果真、小则付之有司、大则付之抚按学院足矣。而径拏黑狱三次拷掠、身无完肤以　皇上右文重道。秋爽幸学。而忠贤草菅士命。使青磷赤碧之气。先结于壁宫泮藻之间。孔子之神。将无怨恫。大罪十六也。未也、而且明悬监谤之令于台省矣。科臣周士朴执纠织监一事原是在工言工。忠贤径停其升迁。使吏部不得守其铨除。言官不敢司其封驳。憸邪因之以偷换手眼那移升叙。致士朴卒困顿以去、于以成中官之尊大得矣。而圣朝则何可有此名色。大罪十七也。未也而且将开罗织之毒于寇绅矣。北镇抚臣刘侨不肯杀人媚人。自是在刑慎刑。忠贤以其不善鍜炼。竟令削籍。明示大明之律令可以不守而忠贤之意旨不可不遵将使罗钳吉网。然后快心。于以彰忠贤之威焰得矣。而国脉则何可崇此蕴毒。大罪十八也未也而且示移天翳日之手于丝纶矣。科臣魏大中到任巳奉明旨、鸿胪报单忽传诘责、及科臣回话台省交论又再亵王言。几成解训。无论玩弄言官于股掌。而皇皇天语。提起放倒。信手任心。令天下后世视皇上为如何主。大罪十九也。最可异者东厂原以察奸细。缉非常。非扰平民也。自忠贤受事鸡犬不宁。而且直以快恩仇。行倾陷。野子传应星为之招摇引纳陈居恭为之鼓舌摇唇。传继教为之投匦打网。词组违欢。则驾帖立下至近日之于中书汪文言不从阁票、不会阁知、不理阁捄。而应星等造谋告密。犹日夜未已。势不至兴同文之狱。刊党锢之碑。不已者。当年西厂汪直之横恐未足语此。大罪二十也。尤可骇者东酋未靖内外戒严。东厂访缉何事。前韩宗功潜入长安打点实往来忠贤司房之家。事露始令避去。假令天不悔祸。宗功奸细事成。一旦虏逼城下。忠贤固为奴酋首功之主人矣。其发银七万两。更创肃宁县新城诚可作眉坞深藏不知九门内外生灵安顿何地。大罪二十一也。更可恨者王者守在四夷。祖制不蓄内兵。即四卫之设。备而不操。原有深意。忠贤谋同奸相沈创立内操、不但使亲戚羽党。交互盘踞。其中。且安知其无大盗刺客。东虏西夷之人。寄名内相家丁。倘或伺隙谋乱。发于时腋。智者不及谋。勇者不及拒。识者每为寒心。忠贤复倾财。厚与之交结。昔刘瑾招纳亡命。曹吉祥弟侄倾结达官忠贤盖已兼之不知意欲何为大罪二十二也。且　皇上亦见近日忠贤进香涿州之景象乎。铁骑之拥簇如云。蟒玉之追随耀日。警跸传呼。清尘垫道。人人以为驾幸涿州及其归也。以舆夫为迟。改驾四马。羽幢青盖。夹护双遮则。已俨然乘舆矣。其间入幕密谋叩马献策者实繁有徒。忠贤此时自视为何如人想只恨在一人下耳不知更作何转念恐泰山之神、必阴殛之矣。大罪二十三也。　皇上更不记前日忠贤走马大内之气象乎。宠极则骄。恩多成怨闻今春忠贤驰马御前。　皇上曾射杀其马。代忠贤以不死。圣恩巳厚忠贤不自伏罪请死。且闻进有傲色、退有怨言。朝夕堤防介介不释。心腹之人时。时打点从来乱臣贼子只争一念放肆遂至收拾不住　皇上果真有此事。奈何养虎兕于肘腋间乎。此又寸脔忠贤。不足尽其辜者。大罪二十四也。凡此逆迹。皆得之邸报。与长安之共传共见。非出于风影意度者。忠贤负此二十四大罪惧内廷之发其奸。杀者杀换者换。左右既畏而不敢言惧外廷之发其奸。逐老逐、锢有锢外廷又皆观望而不敢言。忠贤之罪又皆此辈为之也更有一种无识无骨、苟图富贵之徒或扳附枝叶。或依托门墙。或密结居停。或投诚门客。逢其所喜。挑其所怒。无所不至。内有授而外发之。外有呼而内应之。向背忽移。祸福立见。间或内廷奸状败露。又有奉圣客氏为之弥缝其罪戾。而遮饰共回衺。故掖廷之内。知有忠贤不知有　皇上。都城之中。知有忠贤。不知有　皇上。即大小臣工积重之所移积势之所趋。亦不觉其不知有　皇上。而只知有忠贤每见中外有紧急当做之事。当起用之人。必曰要与内边说说。或人不得用。事不得行。亦只说内边不肯。宫中府中。大事小事。无一不是忠贤专擅。即奏章之上反觉　皇上为名。忠贤为实。且如前日忠贤已往涿州矣。一切事情。必星夜驱请。一切票拟。必忠贤既到。始敢批发。嗟嗟天颜咫尺之间不请圣裁而驰候忠贤意旨于百里之外事势至此尚知有　皇上耶无　皇上耶有天日耶无天日耶天祚圣明屡行谴告。去年以荧、惑守斗告。今年以长日风霾告。又以一日三地震告。而干清之震尤甚。皆忠贤积阴蔽阳之象。圣明偶不及觉察。反加之恩。而忠贤闵不畏死。更甚之恶羽翼已成骑虎难下。太阿倒授。主势益危及今不为早治臣不知。　皇上之宗社何所托圣躬之安危何所托三宫九嫔之安危何所托而如此毒心辣手胆横已不能为下。意棘必不肯容人。即普天共戴之皇子。元良托重之贵妃能保时得其欢心而不犯其所忌。臣又不知贵妃皇子之安危何所托万一少有差池。臣即欲以死报　皇上。亦复何及。伏念　皇上天纵聪明。春秋鼎盛。生死予夺。岂不可以自主。何为受制么么小竖。令内外大小俱坐针毡之上。而惴惴莫必其命耶。臣在兵科时曾参及进忠名在御前盖实有见于忠贤狼子野心不可向迩不意圣明断之不蚤。养成今日。倘复优游始息再念其追侍旧人。客氏又从旁巧为营解。不即加处治。小不忍则乱大谋臣不能为　皇上策矣。　高皇帝洪武十年有内侍以久恃内廷从容言及政事。上即日斥遣随谕群臣曰汉唐之祸。虽曰宦官之罪。亦人主信爱之过使然向使宦者不得典兵预政。虽欲为乱其可得乎。今此宦者。虽事朕日久不可始息。决然去之。所以惩将来也洋洋圣谟。中官言及政事。且惩将来。况忠贤欺君无上。恶积罪盈。岂容当断不断。伏乞　皇上大奋雷霆。将忠贤面缚至　九庙之前。集大小文武勋戚敕法司逐欵严讯考历朝中官交通内外。擅作威福违祖宗法。坏朝廷事。失天下心。欺君负恩事例。正法以快神人公愤其奉圣夫人客氏亦并敕令居外。以全恩宠无复令其厚毒宫中。其傅应星陈居恭傅继教并下法司责□然后布告天下。暴其罪状。示君侧之恶已除交结之径已塞。如此而天意弗回。人心弗悦内治外安不新开太平气象者。请斩臣以谢忠贤臣知此言一出忠贤之党断不能容臣。然臣弗惧也但得去一忠贤以不悞　皇上尧舜之令名。即可以报命　先帝可以见二祖十宗之灵。一生忠义之心事两朝特达之恩知。于愿少酬。死且不憾。惟　皇上鉴臣血诚、即赐施行
　　书 
　　与游肩生道长 
　　与游肩生道长 
　　国家一片边疆尽从节金戊之臣只是挨贡坏尽世间不多有用人要尽从门户之中彼此葛藤缠尽今世界已被此两种相仍相循。弄到事势岌岌矣而济变之法。用人者尚不见特达一些。而持论者尚不肯放宽一分。接得手教知翁台一片深心。令人读而欲泣喜而欲舞、当事者各有此心。何愁社稷不盘巩哉非弟漫语台翁当不以弟此语为漫辽阳之事、未必奴真阿骨打毕。竟是应者失着。总之不得人拣将练兵。出奇制胜。但取兵满官满挨奴之自为安庆绪不求我之为郭令公李光弼也。譬如病未必能死人。而淹淹缠缠好歹听其自便。难道此病便无治法只是糜粥将理一身。岂止糜粥殆是蛊药耳白肉消索都尽。他症再出。如何下手。重庆之变亦他症再出之一端也。肘臂伤重渐延胸腹此处一容溃决肠胃。胞络又作何救护。翁台速之一字真今日不俟终日之至言矣。大率计东西二事者都只要多兵愚意多兵。只须有其实不可有其迹亦须止借之为用。而不以之为主。而我之为主者。又不只在一兵多。专主慎重也川事不脱用土司而土司亦不当示之以太重而示我以可轻夫我之不可以轻存乎其主之之人是又不在调七省兵。乌合与强从。未必济用。且合在何时。故东事不可缓。然且讲支持。西事则火已曼延林木燃。在须眉间手眼停札不得。亦须手疾眼快。当场捷生扑法。若待救西江及全靠外人与止人众挨挤。都非胜着。当时只欲益兵于辽东故至激変于重庆以淮扬援蜀亦犹是耳此事断非翁台收拾不可、即以淮南与扬州兵往。亦当无济耳。
　　皇明经世文编卷四百九十六终
　　皇明经世文编卷之四百九十七
　　华亭陈子龙卧子　徐孚远闇公　宋征璧上木　顾开雍伟南选辑
　　单恂质生参阅
　　魏忠节公集（疏　书）
　　魏大中
　　疏 
　　恳乞圣明发帑以宽加派并敕详议调募团练事宜以杜乱萌疏 
　　合词恭恳圣断立诛辽左失事诸臣以自为社稷计疏 
　　恳乞圣明发帑以宽加派并敕详议调募团练事宜以杜乱萌疏【发帑蠲派调募团练】 
　　臣窃惟　皇上今日所与共保此宗庙社稷者、独民心耳、民心不可重伤也、伤心之久、收拾己迟、失今不图、更派饷征兵、茫无再计、骚动天下、欲以御外寇乃在内不可不深虑也、以臣愚计、当首罄内帑、夫帑何以当罄也、思　先帝之在东宫、濒危惧者数矣、而神明护呵、尽发内帑亦一时愤激之言然能不惜财物则边臣易以立功万灵拥戴者数十年。迄登大宝、享祚不永、此天意在　陛下也、天意所在、宜其休征协应、嘉气四塞、戎翟之伦、解辫稽颡、而逆奴作难、渐迫门庭、岌岌有不及夕之惧、臣不得其解、窃疑大内之积、皆当日豺虎四出、椎山竭泽、掘冢罗门、逮官杀人、吸膏吮血所致、盖海内愁怨之气所聚也、怨气所聚。发为戈矛。非尽散其积。无由消弭兵戎。凝为嘉祉。计及今一大涣之、除诸经费取办额赋外、其灭奴所需、悉仰内帑、不以烦民目前无急广宁者、抚臣王化贞道臣张应吾台臣方震孺所请、应即遣官沛发无恪、至各移镇兵道里费若干、募兵费若干、城池硝黄盔甲器械费若干、市马费若干、训练犒劳费若干。城中积储费若干、各衙门熟筹缓急、巨细次第以请、如昏暮叩门而求水火无弗与、非独泄海内愁怨之气、应天道聚散之常、亦以壮羣臣灭贼之胆、得指麾如意、无捉衿露肘之患、无徒今日百万、明日百万、两两铢铢、事事不畅。贻异日欲用而不及用之悔也、所谓内帑之当罄者此也、内帑发则加派省、灾祲之地当蠲也。征师之地当蠲也。过师之地当蠲也。宿师之地当蠲也。畿辅之地。不但蠲加派而已。似又当赐以元年田租之半。何也、迩年令牧。茧丝为政。一旦有急。睊睊小民。虑无不疾视其长上而不救者。重以征牛征车。解夫解匠。疲于奔命。度有事能为　皇上保障。沉灶产鼁而无他意乎。夫京师人心亦犹是也。臣故谓加派之当量蠲。而畿辅京师尤宜优恤也。恐尚未足以固其心也。至调募之事、抑又难言、辽左数年。败气不复。闻调赴辽。如往弃市。遣行之日。有对督抚大吏而悍不择音者矣。近且撤朝官而募义勇。倘郡邑守令。汲于奉公保无佥派平民。如发闾左。而父母妻子牵号顿跌。惨绝销魂者乎。此最足以伤百姓之心者也。咥徒募行乞。费金钱而无益军国之毫毛。又不待言矣。若国家有事。辄仗土兵。万一不戒。有轻天朝之心。跋扈自雄。不可控驭。不虞脐噬耶。艹泽塩矿。实烦有徒。不戢且聚而为盗。籍之为兵。不独御敌。且弭内患。顾驾驭实难。招扌来未易。幸今出募诸臣。咸忠智材杰之士。可无他虞。而前车往往而有。愿诸臣慎之也。宁精而无多也精则一可当百少则易驭费亦稍简也及其踉跄首路。犷悍不驯。土人见之。如遇强虏。朋滛抄掠。所过为墟。往岁水兵劫船。至舟楫不通。米价腾踊。苏杭七郡。抑价遏籴。几酿祸变。且又善逃。逃即为盗。为胜为广。皆不可知。盖将领有利其逃而自为逗遛地者。愿出募诸臣之慎之也。慎择将领严纪律。无纵其滛虐而以伤一路之民心也。辽人善降。固由内应。要亦客兵滛虐。差愤勃发。生不如死致然。为今之计。援辽兵将之在广宁者。悉沿三岔河而守。以御奴。西宁西平西兴等堡妇女。俱撤至广宁入保。无溷客兵所处。以伤其心。男子老弱者以乘城。壮者尽籍而为兵以待战。登莱以至天津。则广宁之犄角。山海而西。各隘口以至宣大。则广宁之后劲。而京师之后护也。均宜团练土著。若雄边子弟遗意。以厚集其阵。顷辽阳五六生员杀贼数十。结队而行。莫敢追者。由此观之。厉气所鼓。即以挫方张之锐兵固无常弱矣移镇之不可以巳。以备目前之急。兼以为捣奴地也。畿辅八郡。则京师之前护也。宜令抚按督郡邑守令。计地广狭。多以千计。少亦数百。拣拔悍劲习武事者。以忠力训练。成一旅之师。平居则闾阎相守。无去乡井离坟墓之嗟。闻警即守令亲督与偕来。固无所事逃逃亦易迹事毕则散以止帚农甚便也。必守令躬督以来。庶训练精也。此先臣王文成所以平宁庶人者也。京师营□可九万人。内善战者可得三万人。今合九万人而人与之钱十。不如挑长材异能者三万人。而之日三十文也。余六万人。可以备登陴派垜之需也。严行保甲。再得兵数万人。更檄各处廵抚。以标兵数千入卫。而京师可守也。且各边镇兵。与八郡良家子。可一呼而集也。调募抵京者。悉令诣三岔河以候大举。母集京师畿辅间。令土著者更饮其毒。伤其心。而吾民不可与守也。总之广调募。不如练土著也。调募之不可以巳为捣奴计也顾调募之害。亦略具矣。安所得廉勇仁明严毅之将统之。而觊无他害哉。
　　合词恭恳圣断立诛辽左失事诸臣以自为社稷计疏【请诛陷辽诸臣】 
　　臣等窃惟自有辽祸以来、民间之髓血、内帑之金钱、文武将吏士女军民之肝脑、　祖宗之金瓯、敲剥涂膏、伤残缺陷、无不疾首痛心者、夫疾首痛心于辽祸、即无不疾首痛心于祸辽之人、而首祸者谁、利瓦伊翰也、李永芳叛抚顺陷、张承胤之全军没、无可赦之辟也、起杨镐以经略、而清河陷、会安之陷、不以闻、四路出师、庇李如栢、仇杜松名将、锐师沦没殆尽、巳又听周永春郑之范散兵分牧、卒陷开原、无可赦之辟也、其辟殆浮于维翰也、潦渖之陷、袁应泰张铨以身殉之、河西之败。公在垣疏参王熊词义凛凛而后汪中书一案反以营救封疆失事为词不亦寃哉奴骑未薄广宁。而王化贞弃广宁而西熊廷弼自闾阳。与并马而俱西。驱居民、燔烈士、委弃兵革辎重、及民间之藏不可胜计、而数百里封疆。委之瓯脱。无可赦之辟也。廷弼化贞之辟。不亚于镐也。高出胡嘉楝者、檄之援辽阳则迯、檄之援广宁则又迯、天下未有一迯再迯。而复可迯于辟者。且是二臣者。固迯臣之倡也。迩枢辅远累臣一疏、诚不知其何心、　皇上为封疆深念、本欲大肃军纪、特以枢辅情辞恳恻。姑待杨镐熊廷弼王化贞等以不死不死非法也。以枢辅故姑待以不死。知非　皇上之心也。昨诸臣朝审。不在矜疑之列。均注候旨。亦足以见其情真而无可原矣。枢辅在用兵之际。或者假此以别神其鼓舞。然熊廷弼之再出也。中朝不骄子奉之。高出胡嘉栋欲赦则听其赦。欲用则又听其用乎。而其效何如也。有赏而无罚。虽圣王不能治天下。为今之计。宜即僇诸累臣。以示失事于封疆者。杀无赦。不得觊异日之荡平以幸脱。庶文武将吏。亡地图存。死地图生。然后临事而惧。好谋而成。不以　皇上之封疆侥幸耳。若法不必行、心存几幸、进或轻于一试、退有不忍言者不可不为封疆深念也、　皇上之封疆重、斯臣寮之情面轻、朝廷之纪法严、斯臣子之功名显、河东之失。人臣尚知有死城死绥之义。自高出胡嘉栋迯。熊廷弼王化贞用。其迯因与俱迯。而死事仅高邦佐一人。武功士气。荡焉如扫。安可更袭其故而不为纪法封疆一重图之也。臣等恭绎明旨、谓南北用兵、军纪宜肃、不得不为封疆深念、念封疆、肃军纪无如一旦赫怒、缚杨镐熊连弼王化贞利瓦伊翰高出胡嘉栋李如桢达奇勋窦承武等僇于市、若待杨镐等以不死、亦无以服李如桢等之心、且　皇上奉社稷以从枢辅、阃外之事、一以听之、若中朝生杀予夺、黜陟是非、太阿自握、廷论自参、不当复以此分枢辅之念、令枢辅一意图奴、毋令天下若巨若细、耽耽而未遂者、胥走关门如骛也、
　　书
　　答藩王 
　　与姚镜初 
　　答藩王【却馈】 
　　日者大藩以选婚闻、遣封之期、例在来夏、　天子特念周亲、与今岁所汇请诸藩、同日册命、不以大中为愚不肖、使载节而南、荷大藩顾念使臣大河以北、劳迓之使、即踵相接也、封典竣事、又念使臣远道风霜、不以筋骨为礼、至日晏劳、行日宴饯、侑之金、悉以数百计、且每辱使命、请词恳欵、殷勤再三、而大中执其书生之谅、愚不可移、方惧讨兹不恭、末从原宥、乃甫田道上、信使前驱。加笾旅核、所为杯盘台筋之属咸具、而金之为百者五、何其厚也、重以书命、谆谆娓娓、若虑大中之复不敢当、而要之以必不可辞也、顾大中谊不敢当、而必不敢以不辞也、葢大中业巳诏禄于朝。传食于道。大藩之赐虽受之无所用之方今山海戒严。戍卒乘障。其以犒边边士比于投醪大惠。也一介驰驱。宁足廑大藩之眷眷而不巳。亦惟曰自　天子所谓我来耳。推此劳使臣之心。为　天子劳军大敬也。大藩赐履在天地之中。阴阳之会。蒙休袭庆。无蜀之奢鲁之妖为大藩忧而远轸冲边。力奖王室。大忠也。建藩之始。神祖眷爱特切。广置庄田连州跨省。今关东陷没。金瓯阙伤。在天之灵。必有恫焉不宁者。而以食租衣税之饶。佐封椿之不逮。大孝也。以神祖之爱子。先皇之介弟。今　皇上叔父之亲。而助边为诸藩先。大顺也。设以数百金者。为无当于太仓之稊米。而大藩初建。食寡用舒。倍之十之百之。惟大藩自命。大义也。数十年以来。忠肝义胆。愤积疑填。大藩之心。尚未白于天下。今乃损国犒边。令海内闻且见之曰。福藩之不植其私。而以急公家也如此。释羣疑集众美、永带砺。目前无急此者。伏惟不鄙刍细、采而行之、如亲受赐、
　　与姚镜初【兑运利弊】 
　　东南财赋之区、敝邑在东南中、赋尤独重、幅员才二百里。而漕粟至八万有奇。其一征矣。兑运法正耗米百石。加九石八斗。而此一百九石八斗者。至都止交卸七十余石。盖每百石有三十七石之赢矣。而旗军何厌之有。故诋米为滥恶。以图溢于额外。积胥夤缘为奸利。奸里之窟穴其中者。辄虚增以为柔良先。日复一日。以迄去岁。加至十四石。寖加至十八石。而益之以尖。又多方其名色。如纲司伍长倒箩之类。每米一石。费银八分。积至八万。所费若干矣。夫民之奸者少而良者多。米之恶者少而善者多。而民之良者。与米之善者。偏受勒于奸旗者多。长此不穷。不堤之祖宗之法。其何纪极。康父母下车、廉得其实、初冬即立限征米贮仓、曰米不足、将有折干之弊病国、米集矣、簸之扬之、至再至三、曰米不净、将有浥耗之虞病军米足矣、净矣、辽粮储矣、戎器戒矣、行粮缄矣、曰如是而不坚持漕矢见、或溢额以予军病民、不可以为民父母、而旗军于去岁得志之秋、则又腾敝邑以节节高。日日长之号。今岁遂有营拨敝邑以为利者。其故弄敝邑于股掌、视如几肉者、骤闻而駴、失所怀来、五枝毕用、以冀一挠其法、攒运利速。故示之吾且迟。地方宜静。故示之以吾且噪。而康父母日止仓庾、恬不为动、气和而语诤、曰吾之恤军者巳周矣。今日惟有以官殉法。今日惟有以官殉民。会司理姚公祖行部至县、见米色真无右嘉善者、而旗军亦觇康父母无少变意、乃始揖志受程、不四日而八万余粮、罄行平兑、解维而前矣、
　　皇明经世文编卷四百九十七终
　　皇明经世文编卷之四百九十八
　　华亭徐孚远闇公　宋征璧尚木　陈子龙卧子　何刚悫人选辑
　　江阴周荣起仲荣挍
　　缪太史集（疏）　李侍御集（疏） 
　　缪太史集（疏） 
　　缪昌期
　　疏
　　拟请圣断综核名实剖判是非以息羣嚣定国是疏 
　　拟请圣断综核名实剖判是非以息羣嚣定国是疏 
　　臣闻帝王制世、常使臣下尽言、而不使臣下烦言尽言者尽天下之心也、人各有心、心各有口、各是其是各非其非、非可以一人之私议而、掩之也、故曰、必使臣下尽言、若夫言尽矣、言之条理、与言者之心之本来、此作于　神庙时故以沉默为规切也巳了然自献于人主之前、而人主复沉沉墨墨、不为之一剖、则言者各以其言求胜、至言者各以其言求胜、不惟掩人之口、抑且自掩其发言之心、而天下从此多事矣、故不使臣下烦言、夫不使烦言者。非拑而制之也、以言责名、以名责实、执之甚简易、处之自安和、御臣之术、亦不出此、臣伏见　陛下深居以来于外廷章疏、一切置不问、于是下无言之利、亦无言之祸、笔战舌争、哄然于交戟之下、无复人臣之礼、臣甚骇焉、当此时、即　皇上慨然下一令曰、勿多言、多言者罪、臣固知言者之不止也、再下一令曰、某言是某言非是、臣又知言者之益哗也、何也、不核其是非之所在、而强禁之、又强以是非之名葢之、人必不服、臣以为今之言者、不过两端或言事、或言人、或言事而争、或言人而争、其事与人之实。必有一归。而言者各有所挟之名。以为争端。惟就其所挟之名。还以其实责之。则彼之纷纷求胜者。皆可以片言而决。如争某事矣。即问某事何若。争某人矣。即问某人何若。循类而推。无事不可质对、无言不可穷诘、及其理有究竟、议有归着、而　皇上出片言以剖之、以人主之势、顺人心之公、而行显白之令、其孰能矫其后哉、臣观近日之烦言、为事而争者十三、为人而争者十七、然所争之意在人、而所托之名必在事、人以因人。事复生事。故言之枝叶。与其事之葛藤。相牵相附而不可断割故曰多事也。今欲省事不如省言。欲省言不如核其所言之事与人欲兼核其所言之事与人不如专核其所言之事。何也。有附于人之事。亦有附于事之人。人与事皆事也。如就事核事。而功罪自明。贤不肖自分。烦嚣自平。若舍事不问。而欲贬朝廷之尊。哓哓焉与臣下争人之贤不肖。非亵则渎矣。唯　皇上之英谊、不肖自处于亵渎也。是故一切置之不问、然不问而议转剧事转增、人之所伤滋多国家之纲纪人才、俱可惜也、今其议端之所起、与事理之所归、天下晓然、士大夫晓然、恨不得朝廷一处分耳、而当事大匣。复一切多避少任。相与徘徊观望。以听其自鸣自止。臣愚以为失今不问长此安穷、伏望　皇上尽简迩年章奏、下所司条议可否、有不决者、再下九卿台省杂议之、然后付执政大臣、虚心折衷、请自　上裁、则　明旨出而人心服、人心服而国是定矣
　　李侍御集（疏） 
　　李应升
　　疏
　　罪珰巧于护身明主不宜分过谨直发其欲君之罪以仰祈圣断疏 
　　罪珰巧于护身明主不宜分过谨直发其欲君之罪以仰祈圣断疏
  </div>
  <div class="pagination">
   <a href="皇明经世文编_page168.html">
    上一页
   </a>
   <span>
    ...
   </span>
   <a href="皇明经世文编_page164.html">
    164
   </a>
   <a href="皇明经世文编_page165.html">
    165
   </a>
   <a href="皇明经世文编_page166.html">
    166
   </a>
   <a href="皇明经世文编_page167.html">
    167
   </a>
   <a href="皇明经世文编_page168.html">
    168
   </a>
   <span class="current-page">
    169
   </span>
   <a href="皇明经世文编_page170.html">
    170
   </a>
   <a href="皇明经世文编_page171.html">
    171
   </a>
   <a href="皇明经世文编_page172.html">
    172
   </a>
   <a href="皇明经世文编_page170.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
