<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 109 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 109 页/共 219 页</h1>
    <div class="content">
窃惟藏富于民者。宁邦之要道。搜利无遗者。聚敛之小术。昔汉文帝捐除田税。化行天下。唐用宇文融之言。检括天下户口田赋。百姓苦之。明定鼎之初。天下土田八百五十万顷。至万历之初。已及二百余年。弊伪百出。阁臣张居正。始建清丈之议。不减额亦不溢赋。期于利民。然不过责成各抚按督率道府州县设法丈量。彼时天下田亩有熟无荒。犹且数岁而后毕。非一岁可竟之事也。今天下初定。民之疮痍未平。呻吟未息。譬犹初飞之鸟。不可拔其羽。初植之木。不可摇其根也。况东省之民。困于修河。困于拉船。困于驿站。困于防海。鱼网之利。亦无所获。目今大兵征滇黔者。自南而北。剿海寇者。自北而南。其间供应夫役。转输粮草。征发日需数千。收获未免失时。官吏奔走。胥蠹侵克。民之困苦已极。尚堪复扰之耶。然使前次未经开报。则专官往丈。或可增益田赋。乃原任巡抚耿焞开报已尽。言者犹以为中多虚数。百姓莫之控告也。东省之田。即再加句考搜括。亦无几矣。今专官往察。虽有贤者。亦不能无扰民之事。何者调官吏。集耆老。督里保。较尺丈。道里辽阔。差役纷纭。饮食供应。风雨迍邅。果能倕般之巧。而鬼神之运乎。不能也。国赋未增。而民力已困矣。上无益于国。下无利于民。皇皇者华。遵周道而驰驱。岂所谓询民疾苦之意耶。臣愚以为察荒御史宜停止不必复差。仍责成山东抚按官督率道府州县设法丈量报缴为便。但能怃恤多方。成聚日繁。荒何患不垦。赋何患不足哉。臣因国用殷繁。前此犹冀多增赋额。而济仰屋。故未及言。今既知其增赋无几。徒多纷扰。而且见目下山东之民困苦至极也。窃以为多事不如省事。爱国必先爱民。用敢仰体　　皇上嘉惠元元之意。敷陈区区之愚。伏冀　　睿鉴施行。

　　勘报开垦虚实疏乾隆五年　
河南巡抚雅尔图

伏查豫省民生疲困。上　　宸衷。臣抵豫以来。仰体　　皇上子惠元元之盛心。凡一切累民之事。前已具折奏明。次第厘剔。然前折所指。尚系累在一时之事。其有贻累于永远者。莫如前督臣王士俊捏报劝垦一事。以田文镜之刻薄搜求。设果有如许可垦之地。可升之粮。岂有尚留余地。以待王士俊之报出。况上蔡县勒报垦荒。致成大狱。题案可稽。更属明证。幸蒙　　皇上特颁　　谕旨。以王士俊扰乱纷更。借垦地之虚名。成累民之实害。另简抚臣。彻底查核。并令宣示豫民。咸使闻知。臣闻彼时豫民。跪听　　恩纶之下。欢声动地。即今村夫野老。言之犹有感极涕零者。乃接任抚臣富德。未能上体　　天心。地方有司。又复回护前非。仅将毫无影响者。略为删除。以致豫省开垦之案。先后经廷臣史贻直赵殿最论奏从前开垦之地。内有届乾隆五年应行升科征粮者。臣适当其时。不敢不慎终图始。因细阅旧案。遍察舆情。始知从前诸臣所题奏之处。皆未得寔在情形。分晰指明。以致议论纷纭。徒乖政体。无裨民生。今既届升科之期。有不得不备陈于　　皇上之前者。查王士俊所报开垦之地。共有四项。一曰河滩地亩。此项原议滩涨靡定。且酌分籽粒充公。免其升科。应毋庸置议外。其一曰盐磏荒地。此项王士俊亦明知其难以垦治。所以原疏内声明必俟四五年后。勘明地气果否尽转。另议升科。乃富德不加详察。反称内有可以经久裕赋者。竟请按年升科。然此项共仅存地六百顷九亩。为数甚少。应请俟届当升科之年。勘明果否地气尽转。另行定议。其一曰夹荒地。查原疏内称系零星垦辟。荒熟相杂者。夫小民既知此地可耕。岂有垦治一段。抛荒一段。错综间杂之理。盖缘豫省地土。有一种沃野之地。年年可耕。即禹贡所谓厥土惟壤也。又有一种硗瘠之地。树艺一两年。则其土无力。不能生发。必另耕一处。将此处培壅一两年。然后复种。如此更番迭换。始得收获。即禹贡所谓下土坟垆也。前人立法。不分高下等则。一体纳粮。止于弓丈之间。准其独大。以恤民力。赋役全书。开载弓数。班班可考。俗所谓大弓地是也。乃王士俊即指此项为夹荒地。勒令普例耕治。捏指为新垦。是以此项地亩多至七千余顷。已经升科纳粮在案。臣查此项。若果大为民累。欣逢　　尧舜在上。臣亦何敢因循不请减豁。然此地究属弓丈独大。小民原有地亩可耕。即每亩报升分数。亦不失任土作贡之意。况豫民感戴　　皇上天恩。踊跃输将。已经数年。不为苦累。亦无庸再议更张。徒滋勘丈之扰。其一曰老荒地。此项地亩。即有现届升科者在内。夫当时既谓之老荒。则系自古不毛可知。臣思王士俊之才智。非真远胜于前人。如果自古抛荒之地。王士俊能使之垦治至数千顷之多。则豫民日见其殷富。乃今反见贫疲。此其欺罔已彰明较着。今臣细加查察。多系村头沟尾。道左坟旁。沙冈水滨。庙墓屋角。或砂砾之区。或确●之处。皆非人力所能施者。开垦本属虚名。荒芜不知凡几。臣若因循玩视。现在尚未征粮。犹属纸上空谈。将来一成额赋。便属闾阎永累矣。是王士俊矫诬于前。而臣遂分过于后。虽通计不过一千五百顷。尚非至多。然豫民当此重困之后。力为培养。犹恐不能复其元气。何堪再加剥削。臣之愚悃。万不能安。用敢分晰陈明。容臣将此项老荒地亩。设法清厘。一面令民自首。一面委员抽查。不使有丝毫滋扰。其寔在垦熟者。即按年报升。果系虚捏。则请　　旨豁免。嗣后永定章程。不必再言升科。亦不得复言减豁。庶民心安而元气复。叨沐　　皇上浩荡之恩。寔非浅鲜矣。

　　推广辟荒疏乾隆十年　
御史胡蛟龄

奏为请推广成效。以辟荒土。以裕边储事。窃查陜省之榆林延安二府各属近边无业贫民。均赖出口种地。以资生计。而苦于牛具籽粮。无力措办。不得不向富民借贷。富民放债起利。贪得无厌。穷民被其盘剥。终年力作。所获无几。乾隆四年。经前任督臣奏明。每年酌动官银。借给穷民。令于秋收照时价还粮。乾隆八九年。又经前任抚臣先后奏请动项分发借领。照例于秋成还粮交官。共发银六万余两。共收粮约十余万石。造报户部在案。此陕省借粮收粮已试之成效也。臣愚以为此法不独陕省可行。凡西北近边之地。似皆可仿而行之。如直隶之永平宣化等府。晋省之大同朔平宁武等府。甘省之宁夏西宁等府。俱皆邻接边疆。隙地旷土。所在多有。而盛京之奉天锦州二府。各属壤地沃衍。水泉丰溢。一经开垦即为膏腴。若令概照陕省之法领银交粮。春借秋还。边民之力能耕种者必无不愿。惟是领银交粮之时。无使勒掯需索。无令守候稽延。而所交之粮。照时价又必须准其略为加增。以劝兴之。民情踊跃。而来岁之领银者。自必云集矣。夫小民不愿与官从事者。惧官府之朘削甚于富民耳。若果体恤民艰。诸弊杜绝。而所交之粮比时价又微有增益。穷民于交官之外。尚有盈余。以资口食。彼何苦避官府而甘受富民之盘剥乎。至于能自备工本。不愿领银者。则听其报垦。限年升科。或官为开垦。而招民承种。照安西哈密佃种官田。官四民六分收之例。变通酌筹。亦似可行。窃谓宜令实心任事之州县。先试之一乡一隅。果有明效。再行推广。其于积粟寔边之计。或不为无补也。

　　请广开垦疏乾隆三十一年　
大学士云贵总督杨应琚

奏为密奏请广为开垦。以裕生米之源事。切照滇省山多田少。产米有限。且在在皆山。不通舟楫。并无外来之粮。可以接济。遇有缺乏。即致周章。惟有开未尽之地利。庶可补民之不敷。查滇省水田旱田。大率开垦无余。而山麓河滨。旷土尚有。第劝垦虽有成规。边民独多畏阻。查滇省前于乾隆七年内经题准兵部议覆。凡地角山头。坡侧旱坝。可以垦种在三亩以上者。照旱田十年起科之例。以下则升科。若系砂石硗确。不成片段。更易无定。或虽成片段。不能引水灌溉者。永免升科。至水滨河尾。人力可以挑培。或田稍成片段。在二亩以上者。照水田六年起科之例。以下则升科。如不成片段。零星地土。不能定其有收者。亦准其永免升科等因。在当年定议原属从宽。惟是山头地角。坡侧旱坝。究非平原沃壤可比。水滨河尾。挑挖成田。亦必多费工本。其中之成片段不成片段。应升科与不应升科。虽有一定章程。仍须在人区别。此等零星地亩。遇报垦时。地方官因有分别升免之例。必须严查。或吏胥从中需索。不免滋累。且有司之能勤民事者。亲行踏勘。细为分别。则升科与不应升科。尚得公平。倘寄耳目于乡保。或即亲勘。剖断未能允当。则民夷报垦报升。既多周折。迨垦后恐难保有收。倘无收又恐难以告免。农民未受垦荒之益。先贻赔赋之虞。此所以畏缩不前。报垦者寥寥无几。臣伏思　　皇上念切民依。凡有惠济苍生之事。虽费百万帑金。尚所不惜。今万里边氓。时在　　圣心轸念之中。此些微山麓水涯地土。科粮纳赋。本属无几。可否仰邀　　圣恩特降谕旨。将滇省水田旱田。仍照旧例升科外。其山头地角。坡侧旱坝。水滨河尾。零星地土。听民开垦。不必从中区别。免升科。伊等无所畏难。自必踊跃趋事。竭力开垦矣。再查乾隆二年。奉　　上谕。云南跬步皆山。不通舟楫。田号雷鸣。民无积蓄。一遇荒歉。米价腾贵。凡系水利有关民食者。皆当及时兴修。不时疏浚。总期有备无患。须要因地制宜。事可谋成。断不应惜费。钦此。现今凡旧有水利处所。地方官非不按时兴修。其余有可以开筑渠坝。引灌田亩之处。农民每因无力开修。因循未办。如欲请项办理。必须专折奏请。地方官未免慎重迟回。是以兴修水利之处甚少。应请嗣后凡有可以开筑河渠闸坝。灌溉农田者。如民力不继。听其具呈地方官。亲勘明确。详请借项兴修。统于年底造册汇题。定限三年还项。至农民内有闲旷之田。苦于无力开垦者。并造册汇题。俟开垦成田之后。亦分作三年还项。如此则民有鼓舞之心。野无闲旷之土。且水利日兴。后可化瘠为腴。生者既众。而民食可足矣。

　　请开垦沿海沙坦疏乾隆五十年　
广东巡抚孙士毅

窃惟粤东地方。每岁所产米谷。不敷民食。全赖粤西谷船为接济。其故缘粤东山多田少。地接海洋。其为山占者十之三。其为水占者又不啻十之四。可耕之土。本属无几。而民居繁庶。商贾充盈。就广州一府而论。需米之多。又数倍于他郡。偶遇粤西谷船稀到。粮价即不免骤昂。臣到任年余。情形略悉。向来滨海居民。见有涨出沙地。名曰沙坦。开垦成田。栽种禾稻。寔为天地自然之美利。海民藉以资生者甚众。乾隆元年及乾隆七年。前督臣先后条议。请给农民开垦升科。均荷允准。民情称便。至乾隆三十七年。尚书裘曰修。收直隶永定河工程。声明近水居民。与水争地之弊。钦奉　　谕旨。通饬各省督抚。凡有濒水地面。除已垦者免禁外。嗣后毋许复行占耕。维时经前督臣李侍尧抚臣德保奏覆。遂将濒海坦亩禁垦。不准报承。此粤东沙坦前后开禁之原委也。查自禁垦以后。民间视为官荒。转生觊觎。其间良懦者畏事退缩。豪强者任意兼并。始则偷种。继则抢割。逞凶滋事。皆由此起。徒有当官禁垦之名。寔起百姓争攘之路。并有商民串通濒海丁。巧借开筑盐漏为名。呈官给照。居然栽种禾稻。并未熬盐。及被告发。又变为养名色。饰词搪抵。农民见其有禁有不禁。因此抢案愈多。纠缠不断。甚至明禁暗垦。民不纳赋。而吏则取租。情伪诪张。皆事所有。臣于上年春间。奉　　命调任粤东。清查积案。体访舆情。知沙坦原属无碍水道。查从前李侍尧等禁民垦筑原奏。系专指内河出水要区。恐高筑堤有遏水势者而言。并非为大海之滨涨生沙坦有碍水道也。惟未曾分晰周详。地方官一时误会。随将沿海沙坦。一概禁止。几同因噎废食。且粤东傍海沙坦。与他省滨水地面。迥不相同。河湖水势。利其疏畅顺流。若任民占耕。则地势日狭。自与水道有碍。若大海之滨。洋面宽广。一望无涯。并不以坦之有无。形其地之宽窄。正望沙洋多涨一分。即民居多增一分卫护。非但无与水争地之患而已。伏查粤东沿海州县。皆有沙坦。其近省之南海番禺东莞顺德香山新会六县为最多。利之所在。争趋若骛。与其禁之而阳奉阴违。徒滋讼累。似不如开之而给求养欲。俯顺民情。　国家休养生息百数十年。岭表生齿日繁。省会五方杂处。食指尤众。我　　皇上念切民依。凡山头地角。苟利耕耘。无不准令树艺。惠此群黎。乃粤东以千百顷无碍水道之沙坦。一旦置为废壤。寔为可惜。又复毫无限制。似禁非禁。不官不私。以致穷民不甘。纷纷结讼。殊非核寔办公之道也。臣愚以为。若将此种沿海无碍沙坦。照旧给民承垦。升科即以千顷为计。每岁约可添谷十万余石。即毋庸全仗粤西谷船之接济。裨益民食正复不少。再滨海荒地。若严禁开垦。则生计寥落。盗匪易于出没。沙坦一开。悉成沃壤膏腴之地。无业穷民。俱得搭盖寮舍。尽力南亩。既可潜消其为匪之心。地方亦可宁谧矣。

　　请核实开垦地亩疏　
曹一士

伏查开垦者所以慎重旷土劝相农夫。本非为　国家益赋起见也。我　　朝承平日久。生齿浩繁。苟属可耕之土。必无不毛之乡。惟是河壖山麓。间存废壤。乃系水淹沙壅石多土薄之区。虽用人工。难兴地利。故往往弃而不问也。今臣访闻各省开垦地方甚多。其中不无裨益。然奉行未善。流弊有二。一曰以熟作荒。州县承望上司意旨。并未踏勘实在荒地若干。即预报亩数。以邀急公之名。逮明知荒地不足。即责之现在熟田。以符所报之额。小民畏官之令。俛首而从之。咸曰。此即新垦之荒而已。夫使其地少有赢余。亦当不尽利以遗民。若别无赢余。岂可履亩而益之赋也。一曰以荒作熟。历年荒地。在河壖者坍涨不常。且地势低洼。河水偶溢。即成沮洳。在山麓者。外铺平土。有似可耕。其下三四寸。多石皮石子。坚不能掘。所生之草。亦皆纤细无力。岂能发生禾稻。又有高阜鳞次。而溪远水浅。难资灌溉。以致荒废者。此种地亩。州县不复踏勘。悉入报垦之数。赤贫乏食之民。止贪目下官给牛种。官与草舍。以餬旦夕之口。而不顾其地之不可得而垦也。臣恐十年之后。民不得不报熟。官不得不升科。幸而薄收。则完官不足。稍遇岁歉。即卒岁无资。而逃亡失业之患。从此起矣。然且赋额一定。州县不敢悬欠。督抚不敢开除。于是飞洒均摊诸弊。又将以熟田当之。是名为开垦。其实有垦之名。无熟之寔也。兹二弊者。缘有司但求地利。罔惜贻害。大吏惟知虑始。不暇图终。是以仁民之政。反启累民之阶。其有关于国计民生非细故也。我　　皇上政之始。首念民依。殷殷以天下之安为己安。则必以百姓之足为君足。臣请　敕下直省督抚。凡经报过开垦地亩。无论已未升科。俱令州县官按册踏勘。内有向系还粮熟田。混报开垦者。即行举首除额。免其处分。如寔系新垦之田。取具州县官印结存案。少有造。一经发觉。从重治罪。则以熟作荒之弊可免矣。至新垦田应行升科之日。督抚再遴委贤员往勘。果系田禾成熟。可以持久者。始与升科。如其硗确瘠薄。难望有秋。即与开除免赋。倘因报垦在先。必于起赋。以贻民累。察出后。正其欺罔之罪。则以荒作熟之弊亦免矣。如此。开垦之虚寔既辨。田亩之荒熟难欺。新壤先畴。均沐　　皇仁于奕世。安民足民之善政。莫先于此也。

　　请开广信封禁山并玉山铅矿疏乾隆九年　
江西巡抚陈宏谋

窃惟盛世滋生户口日繁。小民衣食之源。所宜急讲。我　　皇上宵旰勤求。孜孜罔懈。　　特颁谕旨。广山泽之利。饬令因地制宜。及时经理。无非为民筹日用饮食之事。臣仰体　　德音。凡有地利可以养民者。悉心体访。设法兴举。不敢畏难苟安。坐失地利。江西一省。惟广信一府。闲旷之山地最多。而穷民无业者亦多。所有地利可开二事。敬为我　　皇上陈之。一广信府有铜塘山。坐落上饶广丰二县。周遭数百里。自明正统间。有奸匪盘踞。贼平之后。遂将此山尽行封禁。因名曰封禁山。自此耕凿刍牧之地。尽为鼯鼪麋鹿之场矣。臣到江西采访舆论。咸以此山。尤宜开禁。以惠穷民。上年三月。臣檄行广南饶九道带同广信府知府知县等。入山细加亲勘。知封禁之内。莫木蒙密。路径崎岖。山深广阔。涧水萦纡。内中有田地邱段尚存者。尽可为田。其余亦可种靛栽麻。并植蔬果。虽无杉楠佳木。而杂树竹木。极其繁茂。山水沟顺流而出。皆可运至大河。今久经封闭。民生有用之物。置之无用。已觉可惜。且查从前封禁之地。原属广阔。我　朝承平日久。附近居民。渐于四围垦植。以资生计。今树艺已蕃。渐成村落。现在所立界牌封禁者。较诸从前已窄。非复旧时广阔。夫四围既可开辟。中间亦可垦治。若得弛其封禁。听民认界开采。始则采伐竹木。竹木既尽。其地即可种植。有水可以成田。无水可以成地。十年之后。渐成沃壤。然后升科。此外艺麻种靛栽植蔬果之类。均可获利资生。目下招垦。须择本地良民。取具甘结。其外来奸匪。不许混入。且江西民风勤俭。人多地窄。得业最难。山溪岭侧。尺寸必争。今将数百里之地。听民为业。人孰不踊跃争夺。养活穷民。不知凡几。至其如何约束。使人不敢争占。何如稽查。使奸匪无由托足。皆可熟筹经理。现在各隘口。原有官兵汛防。将来事有成效。人渐广。然后相其形势。移官添汛。以资弹压。庶几事不繁而民不扰。亦无藏匿奸匪之患。且蒙茸盘踞之气。俾之开通得耀于光明。亦升平之盛事也。臣查从前奏请开禁者。率以开垦穵铜。采木充公为言。及查无铜矿可开。无杉楠大木可取。又以此山界在浙闽二省。可藏奸匪。故其议皆格而不行耳。臣愚以为此山若为开矿取木充公。则滋扰无益。可以不开。若听民为业资生。则开之实为有益也。至于此山离浙尚远。只有南界接连闽省。均系悬崖壁立。攀藤附葛。亦不能入。必取道江西。并无浙闽通路之处。如无本省藏匿奸匪。此等深山大壑。各省皆有。际此昌期。边远苗疆。在在开辟。此一隅腹内之地。永远封禁。弃为废壤。未免因噎而废食矣。凡此皆从前封禁之由。臣已一一筹及者也。

一广信府玉山县之广平山。产有铅矿。居民屡请开采。臣行饬广信知府带同玉山知县前住查勘。广平山离城一百四十里。与上饶德兴二县交界。相离二县。均在一百数十里之外。山之前后左右。凡二三十里。并无村庄坟墓。亦无妨碍之处。督令工匠。先后开穵五硐。俱有矿砂。面加煎试。银铅夹杂。实有成效。若准其开采。所得矿砂。无论银铅。照二八抽课。余者听民自相运售。慎选本地殷实良民为峒头。招募本地民夫开采。以本地之民开本地之厂。不虑其来历不明。江西本产米之乡。今以本地之人食本地之米。可无米贵之患。又不动支工本。听民出资开采。有利而来。无利而去。亦无易聚难散之患。云贵各省矿厂甚多。历无厂徒生事之处。近者广东亦复开厂。而各省矿厂。大半皆江西之人。今本省开厂。更无滋事之虑也。以天地自然之利。为民生衣食之资。所养穷民不少矣。

　　请仍封禁铜塘山疏广丰县志　
胡宝瑔

臣窃查勘广信封禁山。由广郡之上饶。至广丰县入山。复转至上饶县所辖境内。将山势隘口。土色树木。及旧设汛地。细加看详审度。查此山原名铜塘山。周围约三百里。与闽浙连界。而入山之径。俱在江右地方。上饶县设三汛。曰源口曰高洲曰船坑。广丰县设三汛。曰横山殿曰下雾岭曰小峰。由各汛而入。行二三四十余里不等。抵极峻之隘口。为原立各禁碑地方。约计禁内不过百里。由禁界入山。皆系重峦迭嶂。绝壁悬岩。其适中之处。名日铜塘。即山所由得名。间有零星平地。俱属无多。其树木并无良材。臃肿纠蟠。蔚翳于峻岭幽壑之间。而山趾错接。多隔溪。水涨则弥漫无路。山径壁陡。攀藤援木。方可登陟。而一悬通。数武曲折。彼此即不相睹。且地皆砂石。非裹粮无以为生。惟禁绝其入山之路。始可清肃。粤稽前代。无不封禁。以防奸宄。间有建言开禁者。勘明即寝其事。　国初仍旧封禁。嗣经原任侍郎臣赵殿最。前抚臣陈宏谋。两次请开。经三省勘明。应仍旧制。而近年复有议开者。亦以自然之利。可资耕种。可采木植。可煎矿砂。皆未尝身亲目。遂疑环山之内。当有沃壤平原。殊不知既无可垦之地。亦无可用之材。挖土试验。又无矿苗。惟崎岖险峻。藏集奸徒。则难裹毡搜剔。招集夫众。亦恐聚蚁纷嚣。官办则糜费无益。民办则赀本难酬。且其势必添驻文武员弁。而建署无地。贸易不通。断难孤处岩壑。总之禁则并无弃利。开则必有遗害。嗣后永宜封禁。更无可疑。稽察之法。必加严密。始无偷入窃垦。以致日久复成匿匪之所。臣饬府县另立高厚界碑。镌刻大字。于隘口当中设立。其入山之径。皆令各就地势。画界看守。并将各隘口。指定六汛分管。以专责成。其驻札该处之巡检把总。不时周流巡视。每年令道府分季稽查。县营分月察看。务期遵照旧例。不许阳奉阴违。至向因山径未塞。附近居民棚户。或窃入樵采。嗣后概行严禁。以杜其渐。而佃种人户。间有倚傍官山坡崖。搭棚居住者。多系闽人。奸良莫辨。最易滋事。应令搬移禁界之外。倘有假称山主。招集容者。即行严究。如此则仍旧封禁。益见界划分明。而防查严密矣。

　　论南田山开垦状　
朱桂

接奉宪札以浙江宁波台州两府。联界地方。有南田一处。向系禁山。访闻该处。现有男妇老幼四五千人。草一千五百余间。已垦山田平地。约共三万余亩。若必执封禁成案。尽数驱逐。此等皆无业穷民。一朝失所。生计全无。恐致流为匪类。兼虑散而复聚。不能偏历各处港。时时防守。必须熟筹日久堵截之法。并为该民人等妥议安顿。方免将来滋生事端。奏派本司俟渔汛一毕。即选带明干员弁。亲赴该处周历查勘。筹议详覆。以凭核办等因。旋奉　　朱批。此系必应办理之事。查覆后。悉心妥议。务期经久无弊。方为至善。钦此。本司遵于七月十二日。带印起程。于二十三日抵石浦。带同委员人等。于次日一早渡港。十里抵长山嘴。为入南田初境。山势绵。进山一里。方见草。零星散处。随即按里挨查。其所种多系蕃茹。亦间有平田。由此而进。路径崎岖。地名大小百丈。草房较多。其旁为黄金坛。均有开垦之处。又进为樊之中。系入大南田总路。地势平旷。其旁为石门岭脚。开田颇多。草亦渐稠密。再进为大南田。乃此山膏腴之区。穷民来此开田之山。最为繁伙。间有筑塘者。其毗连岛屿。曰螺丝。曰马童。俱系沃壤。开垦亦多。又有名小南田。山势逼仄。开垦无多。又进为金漆门。山势陡峻。苍峭壁。其下直接外洋。旁有海涂。开垦山粮平田。是为南田山极处。又转至林门。系大南田之西。沿港一路甚长。谓之林门掘港。山土尚厚。地多开垦。其下海涂亦宽。计查南田山内十一。共垦户一千五百七十四家。男女共四千零九十八口。山地平田共一万三千三百十六亩零。自长山嘴以南。至金漆门。约斜长五十余里。广约三十余里不等。皆连山共土。并不隔港。总名南田山。自八月初一日渡港。查附近南田之山。共七。曰大小乌岩。即珠门山。与大小蛤蜊山势相连。去林门港仅二三里。地势甚狭。搭住者零星数户。每户所开自数亩至十数亩而止。曰箬鱼山。与打鼓寺合电门各为一山。旧绘为一。殊谬。其山甚小。曰花。即大佛头。山虽雄秀。地颇瘠薄。并无平畴。山前后亦有搭开垦者。曰礁头。长有十四五里。山下有海涂平地。穷民开垦渐多。日鹁鸪头。山内有大塘小塘坦塘白箬塘。地颇平坦肥饶。开垦亦多。山虽祇有十六七里。而人烟稠密。衡宇相望。曰花屿湾。居人稀少。惟山之半坡。亦间有开垦者。以上七。共垦户八百三十八家。男女二千三百八十九口。山地平田。共三千三百八十六亩七分。系在南田山以外。向亦封禁。其长约五六十里。岛小地窄。不能多聚人丁。亦不能多种田亩。本司查看之时。并细为询问。皆系无业贫民。临海黄岩县人居其大半。温州平阳居十之二三。象山虽附近。转不过百余人。有祖孙父子数世在山开垦者。有三四十年二三十年不等者。皆携有家室。间有不带眷属者。皆依栖南田山内耕种。所以近年来开田渐广。外来游棍。每于秋收后聚集匪徒。肆行强割。穷民甚以为苦。因在封禁山内私垦。有干例禁。不敢控官究治。本司亲历各岛。察看情形。开田已有一万六千七百余亩。人众已有六千四百余丁。由来已久。若不因地因时。筹度久远之策。转虑贻患将来。惟地处海疆。久经封禁。必须统观形势。扼其要隘。庶防守严密。而后安顿穷民。始非苟且姑息之谋。本司查南田山南面之金漆门。为春冬渔汛渔船毕集之所。直达闽广外洋。其地最为险要。又长山嘴为入南田北面门户。斜对下湾门外洋海口。亦属险要。大南田地势广阔。随处可以开田。系属居中扼要。东面大小百丈之间。黎头山为南田左臂。西面林门。逼近林门港。为南田右臂。其附近林门港之礁头鹁鸪头花等六。皆以林门为控制。附近长山嘴之花屿湾。以长山嘴为控制。此南田之大局形势也。

应请于金漆门移驻都司一员。水师兵一百名。长山嘴移驻千总一员。水师兵六十名。大南田移驻把总一员。陆路兵五十名。黎山头移驻千总一员。陆路兵五十名。林门移驻把总一员。陆路兵五十名。林门高磡陆路兵三十名。林门大湾陆路兵二十名。礁头鹁鸪头每处设水师汛兵各二十名。如此内外防维。处处声势联络。布置已属周匝无遗。惟设兵所以卫民。既已安顿穷民。生聚教训。听断词讼。丈量升科。尤须文员相机经理。应请移驻同知一员。作为南田海疆直隶同知。管理地方。定为海疆要缺。经理三年。着有成效。请加升衔。再任三年。始终奋勉。请归即升班升用。似此办理。庶可立经久之规模。不徒袭封禁之故事。于海疆实有裨益。其余就地方情形。量为区画。谨将见闻思虑所及。撮拟数条。以备采择焉。

一石浦应归南田管理也。石浦去南田山十里。为入南田陆路之门户。向设巡检稽查进港船只。去象山县九十余里。稽查难周。且老东门一带。向有匪人。应归南田同知。一并就近管理。庶可以防偷渡而严出入。

一应严拏游棍以安穷民也。穷民违禁开垦。游棍即因而挟制。强索租钱。或于秋收后肆行抢割。本司细加访查。其最凶横之金某等。大南田一带穷民。受其凌虐。今当安顿之初。尤宜严行查拏。以息争端。应令南田同知心惩办。俾地方永远宁贴。

一南田地亩。应行丈量报部升科也。本司前于深山僻壤。无处不到。其住址户口。及形势险夷。实已真知灼见。惟地亩因青禾在地。不能丈量。仅据山民开报登载。恐尚有不实不尽。应令南田同知。于水涸草枯之候。逐一丈量。分别上下则。详请升科。以昭核实。

一私煎应酌拟官收也。海滨之地。煮水为盐。所在多有。本司所查处所。除零星小户。并无炉灶外。惟金漆门林门掘港礁头鹁鸪头等处。皆有私煎形迹。其海涂皆易积卤成盐。似宜官为收买。以免日久滋事。本司于途次接台州盐商张履丰具禀。以台州运盐太远。脚价太重。拟于南田收买配运等语。查江浙向有化私为官之案。惟本司衙门向无办过例案。应如何办理之处。应饬交运司妥议经久之法。

　
卷三十五户政十八旗生计

　　根本四计疏乾隆十年　
御史和其衷

臣自奉　　命稽察　盛京事务以来。已历二年。凡地方之情形。旗民之生计。一有见闻。必广谘博访。悉心体察。冀效一得之愚。以仰副　　圣主择及刍荛之至意。

一重边疆以资防范也。伏查山海关外迤北迤东一带。共设七边。边门之外。则系各蒙古部落。由七边之东而南。直接凤凰城。则为六边。乃奉天宁古塔之方界。此　盛京东北二面之屏藩也。向来各边。俱编木为栅。以限内外。栅外浚濠。以禁越度。该管各员。勤于巡防。随时修浚。边防寔称严密。乃闻近年以来。总理大臣。漫无稽查。该管各员。遂因之怠玩。附近边门数里。尚有濠栅。离边门稍远者。多成坦途。不惟大伙私参。易于透漏。亦恐违禁货物。任意出边。虽近经将军加意办理。较前已觉改观。但积玩之后。非大为整饬。严立章程。诚恐将来日久。视为具文。仍复废弛。请　　交将军达尔当阿于本年巡边之时。亲身周历。详为相度。木栅务令坚密。土濠务令深通。以复旧制。并将嗣后总理大臣。应作何轮流查阅。该管官员。应如何更番巡视。以及土濠木栅。应如何随时修浚之处。详悉定议。奏请施行。再查熊岳所属旅顺海口。设有水司营官兵。以为巡防之用。与天津水师营。声势遥相呼应。为奉天南面之保障。关系綦重。乃闻相沿日久。亦皆废弛。该管各员。既不勤加操练。兵丁巡哨。不过掩饰虚文。即军装械。半皆朽坏。似此怠玩成风。何以固疆圉而资弹压。亦请　　交将军达尔当阿将自今作何整理。嗣后如何稽察之处。一并详悉筹议。奏请施行。庶边海要区。防范既严。于弥盗稽匪之道。不无裨益。

一广积贮以裕民食也。奉天土厚泉甘。深宜稼穑。收获之多。既倍于他省。粮价之贱。亦半于内地。故每遇丰收之年。转有熟荒之虑。且小民止顾目下。鲜知盖藏。偶遇偏灾。即束手无策。此皆当预为筹划也。伏查乾隆八九两年。仰赖　　圣主洪庥。连获丰收。今春雨雪调匀。民间俱已及时播种。将来接连得雨。大有可登。请　　交奉天将军府尹。将旗民各仓。现在寔存粮石。是否足用。应否买贮之处。详审收成分数。定议具奏。若须添补。则动支备用银两。拣派廉干之员。分头买贮。以裕仓储。仍照常平之例。每年于青黄不接之时。或借或粜。以济民食。若仓粮足备各项之用。无须添补。则请将海口之禁。量为宽展。使内地商贾。源源流通。以免伤农之患。如此通融办理。于内外民食均有裨益。

一兴纺织以济民用也。伏思小民生计。衣食为先。务本要图。耕织并重。独是奉天各处地多宜棉。而布帛之价反倍于内地。推原其故。大抵旗民种棉者虽多。而不知纺织之利。率皆售于商贾。转贩他省。既不获种棉之用。而又岁有买布之费。此亦当亟为经理者也。臣愚见似不必绳以官法。迫以禁令。惟　　交奉天将军府尹。加意讲求。寔心劝谕。多制纺织之具。颁发各属。令有司依式成造。量给旗民之种棉者。仍雇觅善织之工数人。令其因时随地。多方教导。即以民间纺织之多寡。为该管有司之功过。如此行之。数年之后。人获其利。必竞相趋。展转效仿。将不烦程督而各勤其事。出产渐盛。布价自平。于旗民生计。不无裨益。

一广开采以利民用也。奉天各属。山多树广。材木柴薪。用之不穷。近年以来。生齿日烦。取者益众。附近山。木植渐少。而市价因之愈昂。民间日用。颇觉艰难。查锦州以西。宁远一带。山多产煤。现经封禁。向来地方官员自顾考成。唯恐生事。虽屡经有人奏请开采。而终阻抑未行。伏思奉天东南之北西湖一带。逼近　盛京。因地多产煤。现已开采有年。附近旗民。寔属利赖。亦并未闻有聚匪生事之端。今宁远之煤。事同一体。且离奉天甚远。较之北西湖更为不同。而乃将此天地自然之利。为因噎废食之计。置之不问。则深为可惜。伏祈　　皇上交奉天将军府尹。确实查明。如何招商开采。作何设法稽查之处。查照北西湖之例。斟酌定议。奏明办理。于旗民生计。亦有裨益。

　　全地利重根本疏顺治十四年　
吏科给事中王益朋

臣惟时诎举赢。难与虑始。然事关重大。贵在开先。始之规模不立。则无以垂奕世而示来兹。臣有一得之愚。可以厚功臣收地利。明官守宣教化。重根本备海防者。敢不为　　皇上陈之。臣稽载籍。历代建都不一。明洪武都金陵。永乐迁北平。以金陵为南京。虽各功臣随还于燕。而所赐田产。皆委家人庄头在彼耕种。收获租粮。供送本主。原非罄国而迁。置旧都于偏废也。我　朝定鼎燕京。则辽阳发祥之地。寔犹昔之南京也。自墨勒根王苟且补苴。而陪京规制。阙焉未举。幸　　皇上亲政。加意根本。悬爵招民。权宜鼓舞。究竟所招不多。生聚无几。开垦未广。名器徒轻。顷见辽阳知府张尚贤招徕不继一疏。有云。去岁自春徂秋。招头绝迹。请　　部设法招徕。或此法难行。更有彼法可通等语。而部覆以为招民之例。原经会议题定。[已](己)属破格鼓舞。无庸再议。臣愚以为与其悬爵招民。应之者少不如仿明初之制。将辽阳等处田地。酌量分给功臣之家。令其委托家人庄头耕种收获。供送本主。彼之地利既熟。而办种必饶。又无烦司农之筹划者。况八旗兵丁。加以连年水患。户部议给涝粮。公私两受亏耗。孰得孰失。明白易见。至于近畿之地。圈给八旗。　朝廷虽有拨偿。恐难尽如原数。以臣愚计。莫如即将辽阳所属余地。查数拨补。有力之家。不妨多给。在畿民无失业之虞。不独无地而有地。在　朝廷鲜抛荒之患。亦可因地而得民。较之近日悬爵招徕。其间容易繁难。相去径庭矣。且旗下旧人。常言关东土地肥饶。可惜抛荒。无人耕种。由此观之。谅亦臣民之所乐行者。此所谓厚功臣收地利之一也。其陪京旧制。在明朝南京。设有文武诸司。而科道纠参之责。部司榷关之差。咸得与焉。查洪熙宣德在储位时。亦曾南京监国。不止勋臣留守。今辽既称　盛京。则应察照会典。量设部院科道。满汉官员。按时修举诸大典礼。至于旧时衙宇。似未尽坏。加修葺。所费不多。所关寔大。又知府张尚贤全辽文运已开一疏。内云。辽阳士子。遵　　旨出关。妻挈子。千里播迁。情尤可悯。较之寄籍在辽之永平生员。视　　严纶为故纸。畏出关如虎穴。不啻云泥等语。臣愚以为士为四民之首。自当遵　　旨奉法。争先恐后。以风小民。何得藐视法纪。如府臣所云者。伏请　　皇上严尽令出关。各还故土。勤学力农。一劳永逸。则其亲友相依。带人口。正自不少。如有直省俊秀人等。愿赴辽试者。许其全家移住。即与田产。入籍应试。每五名一为互结。立法之初。暂宽冒籍之禁。大抵不在本地开科。则人情不肯争相趋赴。于作养士子之中。寓招徕人民之计。此所谓明官守宣教化之一也。至于辽阳等处。历代以来。皆为郡县。明初尽改置。止于辽阳开元设安乐自在二州。我　朝初设一府两县。其余各城。俱未建置。见今海贼未歼。风候莫测。有备无患。机要宜详。臣思　　祖宗陵寝所在。王气攸锺。寔为重地。若不预为防维。则滨海地方。一旦贼飘忽而至。其何以应之。臣愚以为自山海以东。凡大小所城池。俱当建置郡县。设立防守。拱护联属。生聚教养。在此一举。此谓重根本备海防之一也。抑臣更有请者。前代大小臣工。怙过不悛。或调南京。使之砥砺修省。果能悔过。仍复调回。今以衙罪犯。徙发辽阳。虽亦填寔　畿辅之一端。然而非法之善也。夫宁古塔尚阳堡。尚可比之前代边远之处。而辽阳左右。既属　盛京。当如明之应天等处。商贾辐辏。士民乐居。佳丽富饶。斯称天府。岂可使罪人杂处其间哉。且此辈舞文狡猾。其心必异。子孙习染。种类不端。败坏风俗。尤其小者。酿乱思逞。势所必然。更不可不早为区别也。

　　满洲兵民生计疏顺治十二年　
户部尚书陈之遴

窃惟满洲兵民。实为　国家根本。年来穷苦日甚。关系非小。但富强霸术。利害相参。赈济　　恩施。久远难恃。臣谨以大道永计。为　　皇上陈之。

一曰修举农功。昔周代良法。寓兵于农。　本朝计丁受田。兵马械。皆从此出。其制实与周合。乃连年饥馑。野荒芜。虽属天灾流行。亦由人功怠惰。应请　　皇上急择每旗才干大臣一员。并谙练农事通晓水利官二三员。将本旗地土。逐处躬亲巡阅。招集土民。讲求溃川何处当修。积水何法放出。中间地防口。一一审详。预备淫霖。兼防亢旱。算工估费。　　敕下所司。速措钱粮。佃户量助人力。及时修筑。限日告成。虽所费必多。实系一劳永逸。丰年必然厚获。凶岁亦不大荒。此乃务本之大道也。

一曰宽恤兵力。天下经制。汉兵岁费钱粮。不下一千余万。乃守多不固。战多不克。一有警急。劳满旅。远涉或数千里。长征一二年。出兵之时。买马置。措费甚难。凯还之日。马倒坏。又须买补。满兵月粮几何。堪此重费。应请　　皇上严饬各督抚提镇。将所统辖将士。悉照满洲兵法。训练精强。如有弃城逃阵。亦照满例行法。若失事重大。文武大吏。俱依律治罪。如此。则人知警畏。自然力战固守。满兵可以养威省力。力省则财足。财足则兵精。果有强寇大敌。一出立可扫除。不至久征多费矣。

一曰节省财用。大凡多费则贫。少费则富。治国治家。总是一理。满洲兵民。素称朴实。非有骄奢。但吉凶诸事。或循例相沿。或用情过厚。不无多费致窘。请　　皇上稽古酌今。裁情就礼。将满洲兵民诸事。制为典例。务从俭约。如吉庆宴会。币物毋过丰华。敬礼神祇。祭享毋倾家业。送终致孝。珍贵毋多焚化。其余可以类推。仍须深加晓谕。除其习见。月有所节。岁有所省。目前可免窘迫。积久自能丰饶。非惟足兵实理。兼亦治世远猷也。

　　八旗开垦边地疏乾隆二年　
御史舒赫德

臣闻治天下之道。在乎由亲以及疏。由近以及远。果能使根本绵固。则枝叶自茂。臣愚以为八旗者　国家之根本也。我　　皇上深见乎此。体　　列祖爱养旗人之圣心。有可利济之处。莫不毕举。两年于兹。裨益多矣。然以久远计之。犹未见其可以无虑也。盖养人之道。在乎因天地自然之利而利之。必使人自为养。斯可以无不养。如若按人按户。给衣给食。虽一州一县。尚不能。况八旗之众乎。我　朝定鼎之初。八旗生计。颇称丰厚者。人口无多。房地充足之故也。今百年以来。甚觉穷迫者。房地减于从前。人口加有什伯。兼以俗尚奢侈。不崇节俭。所由生计日消。习尚日下。而无所底止也。夫旗人之所赖以为生者。惟有房地。别无他项。若房地不充。虽百计以养之。究不过目前之计。终非久远之谋。我　　　圣祖仁皇帝爱养旗人。不啻父母之于赤子。休养安全。历数十载。可谓深矣。可谓厚矣。而近年以来。尚至如此。此岂可不亟为计虑乎。惟是京师房屋。尚可通融。而地亩则昔时所谓近京五百里者。已半属于民人。前经臣工条奏。动帑收赎。奉　　旨徐徐办理。尚未举行。臣愚以为即便举行。而八旗之人口太多。亦未必尽能有济。故臣熟思长计。势不得不变通布置。惟使不聚于一方。庶可并得其利益。苟能收效于日后。何必畏难于目前。伏思　盛京黑龙江宁古塔三处。为我　朝兴隆之地。土脉沃美。地气肥厚。闻其闲旷处甚多。概可开垦。虽八旗满洲不可散在他方。而于此根本之地。似不妨迁移居住。且八旗之额兵。将及十万。复有成丁闲散数万。老者不在内。若令分居三处。不惟京城劲旅。原无单弱之虞。而根本重地。更添强壮之卒。事属两便。由是合计京师及三处地亩。均匀摊给。务使家有恒产。人有恒心。然后再教以俭朴。返其初风。则根本绵固久远可计矣。但安土重迁。乃情理之固然。而就易避难。实事势之所有。迁之之道。必先料理于数年之前。俟三处一切之规模既定。然后于八旗之愿往者。及生计极穷者。一一筹其起身安家等事。明白晓谕。厚加赏赐。俾各欣然就道。不知有迁徙之苦。方可不碍于事理。若料理稍不合宜。致有抑勒。或有遗漏。乃徒生一番扰累。转伤旗人依恋之心。更复何益之有。是在　　皇上拣派忠厚明干之大臣。于临期悉心料理。庶可使之无弊耳。至于预筹之道。请密饬三处将军等。令其踏勘所属地方。其为可垦之处。应得若干地亩。可住若干兵丁。作何建造城堡房舍。有无禽鱼水泉之利。逐一审度。据实具奏。俟准行之后。广募民人。择地开垦。其无力者。官给牛具籽种。而不遽行升科。俟地既熟。果有收获。即动帑建造城堡。以居民人商贾。该将军量度情势。如为其人可以迁往之时。即奏闻动帑。酌定移住人数。一面改造房屋。分定区宇。然后自京派往。俟到彼时。即将所垦之地。按户摊给。或即仍令民人耕种。交租给兵。则旗人不过有一往之劳。而较之在京。已得世世之恒产矣。更祈　　皇上仍照旧例。开设公库。将各省税务。归并旗员。并将旗地典与民者。收赎给还本人。其现存公中收租。每年散给穷人之地。一并分偿无地之家。臣请以十年为期。将前项事件。次第举行。将见满洲生计。日增一日。仍复其初。廉耻之风既振。强干之气自生。纲纪益张。根本益固。然后更为因时制宜。则久远之谋。更在于是矣。

　　八旗屯种疏乾隆五年　
御史范咸

窃惟人生所赖以生者衣食。衣食所恃以足者农桑。故曰一夫不耕。天下必有受其饥者。一妇不织。天下必有受其寒者。舍农桑而谋生计。其不可以持久也审矣。我　国家休养生息。于今百年。户口日繁。生计恒患其绌。而目前所尤宜急筹者。莫若满洲八旗之恒产。盖民生有四。各执厥业。士农工商。皆得以自食其力。而旗人所藉以生计者。上则服官。下则披甲。二者皆取给于大官之钱粮。夫　国家之经费有定。户口之滋息无涯。于此而欲博施济众。虽尧舜犹有所不能也。我　　皇上御极以来。仁恩普。欲使天下无一夫不得其所。满洲八旗生计。久[已](己)上廑　　宸衷。而恒产至今未定。盖以内地已乏闲田。而满汉总归一视。其间经画。固有甚难者。考之前代。辽之上京中京。金之北京。元之上都。并在边外。其地郡县甚多。建有城郭宫室。遗迹可考。臣夙夜思维。以今日欲为满洲八旗立恒产。惟有沿边屯田一法。昔赵充国屯兵缘边九郡。后至金城。上屯田奏。谓有十二利。其大要在张掖酒泉等郡边外。缮亭障。浚沟渠。春时人予田二十亩。至四月草生。令游兵护田作于以收肥饶之利。资捍卫之功。广积贮之益。省屯兵之费。其初举朝皆疑之。后竟获其效。此往事甚著者。臣窃思近日甘肃等处。开垦已有成效。而安西一镇。孤悬关外。自镇以东。应不乏可耕之地。且闻其处。多汉时故城遗址。臣愚昧之见。以为宜特遣能任事不畏难之大臣。往行周视相度。如果有可以经画垦种之处。似宜移在京无业旗人。往行屯田。官为给道里籽种之费。俾设法开垦。缓其升科。且令三时务农。一时讲武。将来西北军营。不惟可省转运。抑寓兵于农。边防抽调。亦甚便也。如以迤西为远。则辽东边外。原我　国家发祥之地。兴京一处。似宜建为都会。择可垦种之地。派旗人前往驻牧。其余如永吉州宁古黑龙江。幅不下四五千里。其间地亩或仅设为牧厂。或且废为闲田。亦甚可惜。当此全盛之日。正宜不惜一时之劳。以维亿万年之固。至应如何经画如何善后之处。统祈　　下该部及八旗都统。详细妥议具奏。务使旗人之生计有余。而边圉之苞桑永固。此诚因天地自然之利。可为万年不拔之基也。

　　八旗屯种疏乾隆六年　
户部侍郎梁诗正

</div>
    <div class="pagination">
<a href="皇朝经世文编_page108.html">上一页</a><span>...</span><a href="皇朝经世文编_page104.html">104</a><a href="皇朝经世文编_page105.html">105</a><a href="皇朝经世文编_page106.html">106</a><a href="皇朝经世文编_page107.html">107</a><a href="皇朝经世文编_page108.html">108</a><span class="current-page">109</span><a href="皇朝经世文编_page110.html">110</a><a href="皇朝经世文编_page111.html">111</a><a href="皇朝经世文编_page112.html">112</a><a href="皇朝经世文编_page113.html">113</a><a href="皇朝经世文编_page114.html">114</a><span>...</span><a href="皇朝经世文编_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
