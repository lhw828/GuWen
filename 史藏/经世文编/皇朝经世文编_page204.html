<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 204 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 204 页/共 219 页
  </h1>
  <div class="content">
   孙叔敖决期思之水。而灌雩娄之野。楚庄知其可以为令尹也。淮南子魏襄王与臣饮酒。王为臣祝曰。令吾臣皆如西门豹之为人臣也。史起进曰。魏氏之行田也以百亩。邺独二百亩。是田恶也。漳水在其旁。西门豹不知用。是不知也。知而不兴。是不仁也。仁知豹未之尽。何足法也。于是以史起为邺令。引漳水溉邺。以富魏之河内。史记又按后汉书安帝纪元初二年修理西门豹所分漳水为支渠以溉民田则指此为西门豹所开为人君者。有率作兴事之勤。有授方任能之。不患无叔敖史起之臣矣。

汉书召信臣为南阳太守。为民作水约束。刻石立于田畔。以防纷争。晋书杜预都督荆州诸军。修召信臣遗。分疆刻石。使有定分。公私同利。此今日分水之制所自始也。

洪武末。遣国子生人才分诣天下郡县。集吏民乘农隙修治水利。二十八年。奏开天下郡县塘堰。凡四万九百八十七处。河四千一百六十二处。陂渠堤岸五千四十八处。此太祖勤民之效矣。

　　论水利禹贡锥指　
胡渭

陂亦堤也。而实不同。川两筑堤。制其旁溢。陂则环泽而堤之。此其所以异也。陂必有水门。以时蓄泄。考之传记。寿春芍陂。楚相孙叔敖作。有五门。隋赵轨修之。更开三十六门。穰县钳卢陂。汉南阳太守召信臣作。有六石门。号为六门陂。山阴镜湖。会稽太守马臻作。筑塘周回三百里。疏为二门。其北堤石闼二。阴沟十九。南堤阴沟十四。皆古法也。川水暴至。则开高门受水。使水得游荡陂中以分杀其怒。川平则仍闭以蓄水。遇旱即开下门以溉田。利民之事。无大于此者。故易曰。说万物者。莫说乎泽。贾让言内黄界有泽方数十里。环之有堤。太守以赋民。民起庐舍其中。自战国开阡陌尽地方。即有废泽以为田者。其后翟方进攘汝南鸿隙陂。而郡人怨之。谢灵运求会稽回种岯崲二湖以为田。而太守不许。陂之不可废也如此。近世逐利而忘害。古时潴水之地无尺寸不耕。而昧其昔之为陂泽矣。就禹贡所载言之。荥播波为平地。非人之罪。余若大陆雷夏大野震泽菏泽皆失其旧。大抵由围田所致。而他泽从可知已。夫子之论政也。曰无见小利。见小利则大事不成。今废泽以为田。而百川决溢。人无宁居。岁数不登。皆谋国者见小利之害也。

陆文裕深河汾燕闲录曰。晋水行类闽越。而悍浊怒号特甚。虽步可越处。辄起涛头作漰湃。源至高故也。夏秋闲为害不细。以无堰堨之具耳。某行三晋诸山间。尝欲命缘水之地。聚诸乱石。仿闽越间作滩。自源而下。审地高低以为密。则晋水皆利也。有司既不暇及。而晋人简惰。亦复不知所事。闽谚云。水无一点不为利。诚然。亦由其先有豪杰之士作兴。后来因而修举。遂成永世之业。故其谓闽水之为利者。盈科后进。晋水之不为利者。建瓴而下耳。朱文肃国桢涌幢小品曰。辛丑某南归。经磁州。野皆有水沟。深不盈二三寸。阔可径尺。纵横曲折。随地各因其便。舆马可跨而过。禾黍蔚然。异之。问舆夫水何自来。遥指西山曰。此泉源也。又问泉那得平流。则先任知州刘征国从泉下筑堤障之。高丈许。堤高。泉与俱高。因地引而下。大约高一尺可灌十里。一州遂为乐土。因悟溪谷之水。由山以注田。由田以注川。无南北高下。皆宜缓而不宜急。障其泉源。则田间无骤盈之水。深其沟洫。则川中无暴涨之流。聚石作滩。筑堤为障。亦即大禹陂泽之意。非独下流捐地。以为川水游波之所也。

昔贾让欲穿漕渠于冀州地。多张水门。旱则开东方下水门溉冀州。水则开西方高门分河流。此亦用水门也。而其法则与后世减水河同。非陂障九泽之意。凿渠减水。施之于清川则可。施之于浊流则分水既多。水力缓弱。不足以冲刷泥沙。正道必至填淤而决于上游。害滋甚矣。因泽体之洿下以潴其水。启闭以时。川水暴至。得左右游波。及其退也。经流不分。永无填淤之患。此圣人之智。所以为大也。

或问汉书云。自郑渠成。溉舄卤之地四万余顷。关中始为沃野。无凶年。然则前未有渠时。渭北之地。皆舄卤也。雍田何以称上上乎。曰此地之为舄卤。以沟洫废也。禹尽力乎沟洫。导溪谷之水以注之田间。蓄泄以时。旱潦有备。高原下隰。皆良田也。泾水在其旁。禹莫之用。岂其智不若后人哉。诚无藉于此也。自商鞅坏井田。开阡陌。而沟洫之制废矣。沟洫之制废。则水泉泻去。其地为咸卤。五谷不殖。秦人患之。此郑国之策所以行也。然渠成之后。舄卤仍不少。儿宽所谓郑国旁高卬之田。严熊所谓重泉以东故恶地是也。故又有辅渠白渠龙首渠之役。及后汉都雒。诸渠渐废。杜佑云。秦汉时郑渠溉田四万顷。白渠溉四千五百余顷。唐永徽中所溉唯万许顷。洎大历初。又减至六千顷。则两渠之利。至唐而益微矣。宋人以郑渠久废。不可复兴。唯修三白渠。其所溉者。泾阳富平等六县田三千八百余顷而已。熙宁中。于仲山旁更穿丰利渠。溉田二万五千余顷。元至正初。以新渠堰坏。乃复治旧渠口。溉田四万五千余顷。其数不减于汉。然未几亦废。何也。则以泾流愈深。渠身愈高。水不能入口故也。地有高下。势有顺逆。浚畎浍之水以距川。其势顺而易。引川之水以入畎浍。其势逆而难。顺而易者。行之万世而无弊。间有小坏。修治亦易为力。逆而难者。其始虽有不訾之利。而其后将穷而无所复。岁岁作堰浚渠。得不偿劳。子因舄卤之说。而致疑于禹贡。若雍州之田。非两渠无以成其美。不亦过乎。

　　论沟洫　
陆世仪

遂人职曰。凡治野。夫间有遂。遂上有径。十夫有沟。沟上有畛。百夫有洫。洫上有涂。千夫有浍。浍上有道。万夫有川。川上有路。注谓万夫者。方三十三里有奇。此亦大概以成法言耳。不可泥也。古人治地。必因水利。而水性趋下。河形无常。如伊洛瀍之类。皆川也。然不可以方计也。即如我吴三江既入。震泽底定。三江皆川类也。然不可以方计也。乃若遂人之法。则可因三江以明之。三江之水。自湖达海。长亘百余里。深广亦数十丈。而江之两旁。或十里。或五里。则有纵浦。纵浦者。江之支流也。故其深广则稍减于江。纵浦之两旁。或三里。或二里。则有横塘。横塘者。又浦之支流也。故其深广又稍减于浦。至于塘之两旁。又有港汊。港汊之两旁。又有沟渠。其深广以次更减。而凡江浦泾塘之上。莫不有岸。是可以知遂人之法矣。万夫有川。三江也。川上之路则江岸也。千夫有浍。纵浦也。浍上之道则浦岸也。百夫有洫。横塘也。洫上之涂则塘岸也。十夫有沟。港汊也。沟上有畛。则港岸也。夫间有遂。沟渠也。遂上之径。则塍圩也。此即遂人之法也。不征之实境。而拘拘求纸上之图。岂不悖哉。

治地之法。与治兵不同。治兵由寡以及众。治地自大以及小。故善治兵者。必先定队伍。队伍定而后千夫百夫以至数十万之众。无不可就约束。善治地者。必先浚大川。大川浚而后纵浦横塘以至汊港沟渠之属。无不可就条理。知队伍而后可以谈八阵。知浚川而后可以论沟洫。今之谈八阵者。泥八门之说。而队伍之间。亦欲以八起数。是由众以及寡也。论沟洫者。泥遂人之制。而万夫之川。亦必以为周三十里。是自小以及大也。何怪乎议论烦多。迄无成功哉。

　　五省沟洫图则四说　
沈梦兰

沟洫之法。先视通河以为川。次视支河小水及地形低洼便于疏浚省工力者。每距二十里为一浍。川纵则浍横。除山泽城邑及沙砾不可耕外。每沟七百二十步为一洫。方二十里则十洫而为一终之地。画为一百通。每横距八十步为一遂。据东亩言七百二十步则九遂。纵距二百四十步为一沟。七百二十步则三沟而为一通之地。皆经营标识之。合方二十里造一册。其田若干户。户若干亩。逐一注明。择其老成众素信服者董司其事。不可假手胥吏岁冬十月。农事既登。开浚洫浍。广深如法。其土即堆两岸以填涂道。人工按亩科计。田率人耕三十亩。工率日挑二百尺。人十日而洫浍毕。次开沟遂。又十日而皆毕矣。如天寒冻早沟遂至明春开亦可其田多非自种者。即着佃户开浚。照佃科工。产主量给饭资。亩率谷米一升。工毕之后。丈量地亩。亩折四步。均摊以归画一。每岁春冬。各令捞取洫浍新淤以粪田亩。亩率三四十尺。以为常例。

沟洫之设。旱涝有备。利一。淤泥肥田。硗确悉成膏腴。利二。沟涂纵横。戎马不能踰越。足资阻固。利三。商贾贸迁。舟载通行。车费省。物价可平。利四。蝗蝻间作。沟深易于捕治。不致越境。利五。东南耕田。人不过十余亩。西北人力无所施用。俗语所谓望天收。沟洫既开。缦田悉作甽田。利六。西北地广人稀。而岁入无多。家无盖藏。惟水利兴。将饶沃无异东南。利七。东南民奢而勤。西北民俭而惰。以西北之俭。师东南之勤。民食自裕。利八。邪教之起。由多游民。百姓皆从事于陇亩。风俗自靖。利九。东南转输一石。费至数石。故昔人谓西北有一石之收。则东南省数石之赋。利十。河流涨发。时忧冲决。使五省开沟洫。计可容涨流二万余千丈。利十一。涨流既有所容。河堤抢筑。岁费渐次可裁。利十二。军政莫善于屯田。沟洫通利。荒土开垦。悉可耕种。因此召募开屯。不费饷而兵额充足。利十三。经画一定。邱段分明。民间无争占之端。里胥无分洒之弊。利十四。每地方二十里。同沟共井。相救相助。联保甲。兴社仓。诸事便易。利十五也。又似不便而实极便者三。每亩须折地四步。一不便。然无沟洫。车行皆在田间。蹂躏无算。今折地亩六十分之一。而禾稼无践踏之患。实一便也。每岁须挑淤三五十尺。二不便。然河淤足以肥田。故并河淹地。年来多得丰收。今东南种地。冬春必河泥两次。以粪田亩。以间时三五日之功。而获终岁数倍之入。实二便也。沟洫既开。道涂或至迂远。三不便。然无沟洫。积潦不能宣泄。行旅困滞。有守至十数日者。有舍车复登舟者。有翻车被压损者。今迂远不过十余里。而道路无泥泞之患。实三便也。

沟洫之制。无地不宜。而西北为尤亟。西北地势平衍而多散漫。河流劲而多浑浊。自古称黄河一石水。六斗泥。他如陕西之泾渭。山西之沁汾。直隶滹沱永定等河。皆与黄河无异。故其涨也。则浑流汹涌。而冲决为患。其退也则河泥滞淀。而淤塞为患。古人于是作为沟洫以治之。纵横相承。浅深相受。伏秋水涨。则以疏泄为灌输。河无泛流。野无熯土。此善用其决也。春冬水消。则以挑浚为粪治。土薄者可使厚。水浅者可使深。此善用其淤也。自沟洫废而决淤皆害。水土交病矣。

徐贞明有言。陕西河南。故渠废堰。在在有之。山东诸泉。引之率可成田。而畿辅诸郡。或支河所经。或泉自出。皆足以资灌溉。兰谓沟洫之制。非专为灌溉设也。周礼考工记。详言沟遂径畛之体。与夫广深寻尺之数。而不及畜水止水荡水均水舍水写水之事。惟稻人掌稼下地。于是乎有之。稻为芒种。与泽草俱生。东南卑湿。土涂泥。舍稻之外。别无宜种。高高下下。作水田。不得不从事于灌溉。自黄梅以后。舶趠风起。雨泽稀少。炎天三伏。土热木渴。十日不得雨。桔之声。动连阡陌。昼夜不得停。此东南农民。所以倍劳。而禹贡扬州之田。厥惟下下也。职方豫兖幽并四州。或宜五种。或宜四种。或宜三种。禾黍性喜高燥。能耐旱干。雨泽过多。反被渰损。故沟洫之开。所以除水害也。西北地多平原。霖潦无所容泄。大雨时行之候。一昼夜间。平地水高数尺。而畿辅如桑干滹沱。辄挟涞易濡泡沙滋诸水。并流横溢。河间文霸一带。弥望汪洋。连年稽浸。昔人谓水聚之则害。散之则利。弃之则害。用之则利。所以东南多水而得水利。西北少水而反被水害也。沟洫一开。则水少而受之有所容。水多而分之有所泄。雨旸因天。蓄泄随地。水害除而水利在其中矣。如为灌溉而设。则沟洫之内。必如东南稻田。常常有水然后可。而绝潢断港。既无本源。土燥水浑。尤易涸竭。孟子云。七八月之间雨集。沟浍皆盈。其涸也可立而待也。人见其无裨灌溉。遂并沟洫废之。而水患亟矣。西北灌溉之利。见于古者。魏史起之引漳河。秦郑国之溉关中。汉白公之穿泾渠。马援之引洮水。以至宁夏灵州之汉渠唐渠。至今犹赖其利。而其地多在山陕之间者何哉。灌溉必通巨川。然后源流长远。虽逢亢旱。而无虞涸竭。西北巨川。大半汇河入海。而河自孟津以上。禹未改。土厚水深。穿渠引河。有利无害。诚使山陜一带。开支渠。既溉田亩。兼杀河势。洵数省之利也。孟津而下。河流迁徙无常。自汉唐以来。堤累累。河日高而土日捍御不暇。遑言穿引哉。河流既不敢穿引。山泉又不可得。沟洫之无裨灌溉。时势使然。而顾谓急宜开浚者。则以灌溉之资尚可缓。而蓄泄之法不可不亟讲也。抑又闻之。秦人歌曰。泾水一石。其泥六斗。且溉且粪。长我禾黍。戽水以灌之。谓之溉。捞泥以雍之。谓之粪。捞泥之与戽水。其劳相等。而粪比溉尤肥美。沟洫既开之后。河淤灌入洫浍。涝取近便。未及戽水。尽先泥。则河之高者日以深。土之薄者日以厚。如果民勤官劝。岁岁遵行。不过十年。河行地中。堤防尽撤。兖豫之间。无殊山陕矣。斯时而再谈灌溉。未晚也。

　　与李觉庵论圩田书　
方苞

仆尝谓今居古岳牧之任者。不在饰小仁。着小义。惟当建设长利。广厉风教。为　国家厚根本。仆尝自济宁赴清河。道经马兰屯。弥望不见边际。地沃衍而无居人。穷日之力。始抵逆旅。茅屋数区。舍后麦高六七尺。其茎不足以任其穟。问何以无耕者。曰每水至。高丈余。则庐舍没矣。仆生长山泽。习农事。凡下地利圩田。筑堤障水。而人耕其中。时蓄泄。岁入倍平壤。江介故有大泽。南宋时土人献策。开永丰太平诸圩。六七百年以来。宣歙诸州。皆仰食焉。永丰太平之堤。有高至三丈者。今马兰屯水深才丈余耳。苟讯之土人。校三十年内水最大时高几许。其土之粘埴而便为堤者何所。域其地之三四以为圩。岁得谷当数百万斛。而东南之漕可减半矣。仆又尝客淮扬间。见河壖弃地多肥美。问何以然。曰恐岁祲而责税急也。或既垦而原占者来争也。往者　　圣上免各省岁赋。动数十百万。倘能上闻。当丰年存山东岁赋之半。俟荒祲募民兴筑。相地势所宜。为大圩数区。起其土以为堤。而环堤为大川。通沟浍相输灌以利船行。官治庐舍。给牛种。募民耕之。此上策也。其次则先使富民试之。预为奏请。坚明约束。有能开地为圩者。便与为世业。可私买卖。敢以故籍争者重罚之。土熟二十年。而后薄征其租赋。苟一人得其利。则继者不召而麇至矣。夫长利所以不举者。以众不能见其端。而惮于作始也。使永丰太平之圩不筑。则至今为巨浸耳。闻徐豫兖冀间。弃地与马兰屯相类者甚众。使次第修举。虽东南之漕可全罢也。古之圣人。能使菽粟如水火者无他焉。务博民于生谷。而土无遗利。所谓善富天下者。取之于天地也。抑又闻郡守县令。民之师帅。所使承流而宣化也。乃今守令以诸生为蝥贼。诸生视之如●。上下交相疾。而望教化之行也得乎。往者长沙陈公沧州守江宁。始至即谕诸生。有行谊修饰而进见以求益者。吾与之为宾主之礼。其毁廉隅证争讼者不禁。但檄诸县簿载其名。岁终报府。俟督学按试时上之。终公之任。诸生无证讼者。及公在理。士民号泣而从。如急父兄之难。然则谓士不可以教谕者妄也。俗之敝。民之疵。盖非一端。兹政教之尤大者。足下果能信而行之。当悉所闻继以进。

　　修水利筹济编　
杨景仁

言水利者。自黄河江淮以及运河。莫不有顺导周防之制。工繁而费巨矣。至农田水利。所在多有。其关乎民生国计。未可以切近忽之也。地官。以潴蓄水。以防止水。以沟荡水。以遂均水。以列舍水。以浍写水。郑康成注云。潴。蓄流水之陂也。防。潴堤也。遂。田首受水沟也。列。田之畦埒。浍。田尾去水大沟。说者谓沟遂列皆所以用水之利。浍所以除水害。窃以为稻人掌稼下地。而讲水利特详。知治水以治田。后代陂堤之设。塘浦之浚。实昉于是。自阡陌开而沟浍废。贤能之士。各出其才智。以经画于一方。引源酾渠。时其蓄泄。导其尾闾。以防旱潦。故水利与农功相表里。齐管仲置水官。常以冬无事之时。具备水之器。当春三月。令甲士作堤大水之旁。以去水害而取水利。嗣后漳水知用。则泻卤生稻粱。双江绕城。则平畴为陆海。汉初。京师列郡。各立官以掌水事之政令。其后循吏穿渠筑陂。广溉田禾。厥积懋焉。晋唐以还。心水利。代不乏人。宋于诸路。专设官以掌水利。并饬守令以时浚导。元内立都水监。外设河渠司。明初诏各处闸坝陂池。引河水以灌田亩。务整理疏浚。又谕各因其地势以治之。毋妄兴工役以劳民。历代资水利农。尽心擘画。化瘠土为上腴者。史不绝书。　国朝府修事和。首以康功田功为重。尤于水利加之意焉。夫江南以水与平地较。水得十之五六。故称泽国。环江带湖。纵为浦。横为塘。其支流所在。为港为泾为荡为滨为瀼为淹为溇。随地异名。堰以潴之。坝以壅之。堤以束之。圩以卫之。闸以时而启闭之。水至有以泄横流之溃。水退有以溉高仰之田。所以雨则不溢。旱则不涸。田获有秋。而东南财赋。甲于天下。若乃西北地高水少。水利之行。难于南土。然非不可行也。近山者辟泉吐溜。滨河者穿渠引流。导之灌田。以杀水势。其淀之低洼者。堪以蓄水。稍高者。如南方筑圩之法。皆可随时宣泄。至平衍处。劝民凿井。足资浸灌。行之未尝无成效也。大抵东南地平而土面坚实。故水之消长也徐。而致溢也缓。西北山多而土性松浮。故水之盈涸也骤。而致淤也速。水性殊而难易别。议者谓淮北之水治其决。江南之水治其淤。亦祗言其大略。其实随地制宜。或瀹之使通。渟之使汇。涤之使畅。障之使回。所谓以美利利天下。而行水即以利为本。因乎地。乘乎时。仍行所无事已矣。

夫除天下之大害。兴天下之大利。无其法不能成。尤非其人莫能任也。雍正五年。　　　谕地方水利。关系民生。最为紧要。如江南户口繁庶。宜更加修浚。时其蓄泄。以防旱涝。向来屡有条奏之人。但未经本省督抚奏请。朕意亦久欲兴修。以资农务。因海塘工程。正在营治。且水利事关重大。必得实心办事之人。方有裨益。即如今畿辅水利。赖有忠诚任事之怡亲王。始可兴此大工。不然。则亦未敢轻易举行也。今巡抚陈时夏特行奏请。且称费用不过千余万两。即可成功。据陈时夏陈奏。应是地方不可迟缓之事。副都统李淑德昔任松江府同知。谙悉水利事宜。曾经条奏。颇为明晰。原任山东巡抚陈世倌。年力精壮。现在闲居。着李淑德陈世倌会同陈时夏。总河齐苏勒。总督孔毓珣。悉力踏勘。详加酌议具奏。凡建立座。疏浚河流。务期尽除淤塞。广蓄水泉。其一应工费。俱动用库帑支给。钦此。仰见　　　圣明烛照无遗。兴水利而不得其人。则工非实用。帑尽虚糜。利未兴而弊滋甚耳。是以选贤择能。莫要于总理之大员。而承办各员亦必量材器使。庶几洼地无沮洳之患。石田有膏泽之沾矣。抑思患豫防者。未雨之绸缪。无患不忘备患也。遇灾而惧者。涉川之惕厉。弭灾所由远灾也。患未来而殚先几之筹策。灾已告而又殷临事之防维。凡浦港之浚。与夫堤堨洞之修。御潦即以御旱。宜高亦复宜低。固为生灵久远计而不容缓者。惟是民可与乐成。难与虑始。不独非常之原。黎民所惧。即寻常易办之工。往往再三推诿。见小利。惜小费。以招大害者多矣。污泥积而植茭芦。虽阂水道不恤也。浮沙涨而种稻菽。虽占河身不顾也。力恶其出于身。虽挑撮土不甘也。货欲其藏于己。虽挹涓流不愿也。以愚民畏难苟安之情。而勒以不得已之役。此在当路者善为规画处置。以要其事之必成。而非可勉强迫切者矣。雍正五年。　　　谕自古治水之法。惟在顺其势而利导之。但恐径直之路。湮塞年久。或民间既已起造室庐。开垦田亩。或且安葬坟墓。人情各顾其私。不知远大之计。今见欲于此开浚河道。则因循规避。百计阻挠。而司其事者。未免惑于浮议。遂致迁就纡回。别开沟洫。苟且从事。此治水之通弊也。今江南兴筑水利。若水势必由之路。有碍坟墓。即于兴修水利钱粮内。动支银两。给与本人。令其改葬。俾小民既有营葬之资。而河工亦收利导之益等因。又　　　谕修举水利。种植树木等事。原为利济民生。必须详谕劝导。令其歌舞从事。不得绳之以法。如地方官关系考成。督课严急。该管官即据实奏闻。又奉　　　旨据范时绎奏称。太仓州镇洋县士民。佥称境内刘河巨工。已蒙发帑开浚。七浦一河。愿依旧例。业主给食。佃农出力等语。朕思君民原属一体。民间之生计。即国计也。倘遇国用不足之时。势不得不资藉于民。今国家财用充足。朕为地方画万世之利。不惜多费帑金。着将范时绎所奏士民捐助之处停止。仍动公帑办理。并将朕旨行晓谕州县士民等。当体朕爱养元元之心。于工程告成之后。加意照看。岁岁疏浚。俾地方永受其益等因。仰见　　　大圣人体恤之周。而思虑之远。所谓说以使民。民忘其劳也。而工既告成。善后之图尤不可忽焉。古者设有撩浅卒。我　朝议立犁船混江龙以刷积沙。皆以善其后也。诚令水道开通后。责成牧令。岁时巡省。设法筹费。劝谕居民。捞浅修。小滞必疏。则免于大窒矣。小损必补。则免于大漏矣。无废前劳而可图永利者。又在于此。载稽往牍。凡前贤水利事迹。与夫议论所及。条约所垂。并加辑录。以备采择。而见诸施行焉。

　　饬查江北水利檄　
晏斯盛

沟洫之法。宜古宜今。惟在变通尽利。山川之形。因天因地。于以左右有民。　　皇上轸念民生。不弃刍荛。大学士等援古证今。敷陈往效。奉　　旨勘。　阙廷之上。往复畴咨。　　天子宵旰。临照江淮。倘丝缕未清。即何堪对越。所当竭心思。穷耳目。足履手画。筹及四境。筹及千年。方称斯役。甚未可猥自菲薄。苟且塞责也。靳文襄公沟田之法。因古沟洫之法而变通之。今又当因沟田之法而再变通之。天下承平日久。平畴广野。业户错综。庐墓间杂。其宽闲之地。能如沟田方广之制者。照行沟田。至其间有不能限以方广定数者。但当随地势之高下曲折而周通之。总以水之蓄泄为度。旱涝均必可资也。至于穷山邃谷。幽仄盘错之区。似乎沟洫之法有所难通。而不知此正天地自然之沟洫也。山谷之间。有溪有。有渠有沟。遇低平能通之处。即可节蓄而为之陂为之堰。随势而沟行之。较之平地开凿。尤为因利乘便。又或有湖有塘有潭有泉有沛有荡。遇低平能通之处。即可车汲而为之沟。为之。就近而分注之。枯土停潴。亦为以逸代劳。其斜坡侧坡。水不能到之处。山顶有泉者可层引而下。无泉者因其最高稍平。及平岗稍洼之处。多开池塘。亦可递放而行。遇旱均足资济也。勘度之要凡有数端。一州县地方。先观其山川大势。东西南北四面。来去何处。高低何向。各应蓄应泄。及其地之宜何若。一境内宽平之区。先观其可否如沟田法。行以沟田。次观其长短广狭。并有无坟墓毋强令迁改。因其形便。作何变通。不必拘十亩二十亩。横斜曲直。可成沟洫若干。一河渠港溪沟。必观其有无来源。源来何处。经何乡。计若干里归何处。可否沟行。灌溉若干亩。应否陂堰堤闸。有无湮废应修。并此外有无增置。一湖塘泉潭沛荡。必观其有无本源。属何乡里。深广若干。四时有无盈涸。溉田可若干亩。有无湮废应浚。及有无新垦田地在内。毋拘泥旧形。强令挖填。并此外有无增置。一陂堰坝闸堤埂。必观其是否扼水之要。得蓄泄之利。有无废圯应修。并此外有无增置。一会计新旧各工。约费可若干。分别最要次要又次要三等。何缓何急。孰后孰先。仿古沟洫法。不限方圆。不拘多寡。不拘曲直横斜。随地势之高下曲折而周通之。总以水之蓄泄为度。如所勘各州县三等工程。有益田畴者。一律修治。其次又二等。工在稍缓。虽难以一时并举。然因所利而利。择可劳而劳。将册存次又二等。交各府州县。分年督率。劝令民间自行修治。计其功效之多寡。报明查核。设法旌奖。如遇各府州县内偶有偏灾。即将此等工程归入寓赈。于工条内动用赈银办理。至于最要工程。利大而费多。为民力所不能举者。均请　　旨动项兴修。以惠民生。再工费浩大。急公有人。如愿出力助工者。不拘本地官民。听其助修。请照地方公事乐输。题请议之例。计其工之大小。题请议。则善与人同。成功亦易。而乐利之休。可共见于硗瘠之地矣。

　　复制府议农田水利书　
安徽布政使晏斯盛

议得民生以农事为本。农事以水利为先。水利之修。首观川原之大势。次辨邱壑之全局。其间山泽殊区。燥湿殊性。高下殊治。不可不讲。今夫川原大势。水之大经。可以遥览而得。可以意揣而知。至于邱壑之全局。则经中有纬。纬中有经。非足迹其地。目察其情。咨询于农父。田畯不能尽其曲折。而指画其蓄泄之宜也。以上下两江大势言之。曰江淮河汉。此人所共知者。诚泽国也。而上江惟泗盱五宿灵虹六州县。当淮睢汴黄之冲。无和二州。当江之流。此外则大半山城。如安池二府虽滨大江。然所属之潜太石建青五县。则皆依山。凤庐颍三府。虽淮淝汝颍濡睢汴诸水。络绎其间。然水深土燥。而定舒巢蒙亳太六州县。又皆依山。若夫徽州一府。歙休婺祁黟绩六县。皆黄山白岳之间。万崇峻。虽有新安一江入于钱塘。武太二水入于彭蠡。然皆在三百六十滩之上。宁国一府。广德一州。引天目九华之脉。迭嶂嶙峋。虽有青弋一江达于大江。桐源一水纳于丹阳。亦俱在黄池白臼之上。至于环滁皆山也。其水达于瓜步而已遥。六安英霍之间。汉之南岳在焉。其江入淮而已远。此上江山川之大势也。由此区之。则邱壑之全局见焉。其大经固在也。而纬中之经。则寻源竟委。缘冈历阜。可指而画焉。夫土之陡而斜者易荒。累累而级砌之可田也。水之流而驶者难。陂堨而节蓄之可汲也。土之衍而亢者多燥。引水溉之可肥也。水之平而漫者易淹。规土制之可渥也。故山田宜潴。水田宜圩。潴者宜深以阔。圩者宜厚以坚深。阔则历大熯而不涸。坚厚则经久霪而不溃。约潴之法于长渠之塞者。疏之使通。相田之向背。加以堤堰门闸。因乎旱涝。以为储泄。平坡之洿者凿之为池。视田之远近。作为坎科。以备车汲。以通羡盈。由是因渠洿而为之沟。承沟而为之洫。或纵或横。以沟统洫。不拘方斜。因地势而顺行之。则水气周而土自沃。诗曰度其隰原。观其流泉。此之谓也。成圩之法。于水急之处。以石为底。埋根一二尺。和三合土作为两墙。宽五六尺。视地为高下。而中实以灰泥土石。久之即成坚城。水平之处。以石为底。埋根尺余。取净黄土。夯为环堵。下宽上窄。视田势为高下。而外涂以泥。久之亦成坚壑。是必准水之来去路而为之浍。浍行乎圩之外。圩成而内为之畎。中高四下。畎之水可泄于浍。浍之水不入于圩。微有缺裂。乘晴明而豫修之。水势稍高。集埂夫约土而先防之。书曰浚畎浍距川。此之谓也。且周礼种植之宜。扬州宜稻。而豫州宜五种。兖州则宜稻麦。是稻惟宜卑湿。而粟麦黍稷则宜高燥。随宜而尽播种之。则九州岛无不生五谷之地。而无弃地之人。查上江民知务本。无多废田。独凤庐二府常有旷土游民。习为广种薄收之说。全不易耨深耕。惟有望天收获。丰年所入。亦鲜盈余。一遇歉岁。即流离觅食。是沟洫之开。固为急务。本司久经檄行。因未覆齐。是以尚未核详。今据庐州府知府高越禀请。将所属塘堰沟渠。已开者再行挑挖。未开者酌量公举。请通行劝惩。除该属即照议举行。仍令将所属州县形势。绘图贴说核详外。至上江通省之大。形势不一。即一境之内。亦局面不同。若不查明。分别经纬高下燥湿之宜。或作无益而害有益。转为未便。请令各府州县。将境内分为四乡。查其山川分合之大势。邱壑分合之全局。访志书所载有名水利。区别冈田圩田。冈田之塘堰沟洫。或旧有而淤塞应浚。或本无而开凿可通。圩田之埂堤浍畎。何处当水之冲。何处承水之流。何处卑湿可虞。侵削可虑。作何修理。以辨其土宜。经其树蓺。绘图贴说。开具简册详核。分别缓急先后次第。劝谕行之。春省耕。秋省敛。州县一岁二周。府一岁一周。务在因势而利导。毋为矫民以自诬。行有成效者记功。漫无成效。而捏报塞责。因端滋患者记过。准功过之轻重。为荐劾之考成。将长吏之趋向专。民生之本计厚。而　　皇仁宪德。垂无穷矣。

　　请通查兴修水利状乾隆元年　
陈宏谋

查得滇南四面环山。沃壤绝少。田号雷鸣。形如梯蹬。其水多由山出。势若建瓴。论其有益于民田之处。则以其水高田低。自上而下。一泉之水。可以贯注数十里之田。盘旋曲折。惟视沟通。再加木石槽。则竟可隔岭飞渡。间有田高河低者。则用车戽。涓滴泉流。皆资灌溉。而论其有碍于民田之处。则以雨水涨发。山箐之间。顷刻成河。一泻千里。以有用之水。不能稍为停潴。而沙石并下。左近田地。反被冲压。若能就出水之处。或浚塘筑堋建坝。水发之时。层层停蓄。积满而流。两岸需水之处。均得灌溉。则平田虽少。而山田之可耕者亦多。至于低洼田地。或近海。或边河。多由下流皆系山港。一时未能畅泄。致有淹没。此则当极力疏通下流。如遇两岸皆山。不能疏浚。或多砂碛。则惟沿边筑堤。以作障蔽。俾左右田地。有水之利。无水之害。滇中水利情形。大概如此。自前鄂高两部堂檄行查修。次第兴举。又题明将官庄变价之银。留为兴修水利之用。凡关水利。俱得动项兴修。其有修而未竣。及尚须改修者。积年以来。屡奉通饬访查。本司道等督率遵奉。凡有访闻。檄札并行。通计滇中已兴之水利。或凿源泉。或浚河身。或筑坝闸。或开堰塘。或设槽。或架水车。或筑堤埂。或开河尾。或分支流。已经地方官勘议兴修。俱于民间有益。此滇省历来兴水利而防水害之情形也。今者钦奉　　上谕。行兴修水利。以为民生养命之源。接奉宪行。令将从前已兴之水利。现在蓄泄有无成效。应否再加修理。并现在查出山泉龙硐。应行修举。及未经查出者。留心寻觅。分别工程大小。或劝导百姓经理。现或请动帑项兴修等因。本司道遵查。每一州县境内。周遭约数百里及千里不等。到处皆山。山多必有出泉之处。从前各属未报之水利。应行兴修者。自必不少。是前此已修之水利。固宜设法继修。而此外未修之水利。尤宜急力开修也。但工程大小不一。民力勤惰不等。在官或以公费无出。不得不听于民。在民或以众力难支。不能不望之于官。本司道通盘筹计。若概许动项。则司库无如许之项。且恐一开动项之端。士民之好事者。势必以无益为有益。反致于帑有亏。而于民无补。若概不动项。除一村一寨之田间水道。只须地方官督率田户出夫。于农隙时可以兴修者不计外。恐有工程稍大。出夫之外。另需物料器具匠人之费者。又有工程最大。关系一乡一境之水利。工料浩繁。必须动项者。若不分别量给。在官在民。均难措手。势必以自然之利。弃为无用。诚如宪檄所云。应令其留心寻觅。分别工程大小。或劝民修。或动项修。庶几有益者也。今会同酌议。如田间沟洫。及一二村寨之闸坝。与向日修筑之沟堤。遇有应修应筑之处。令地方官查勘明白。于农隙时督令头人按照田夫兴修。不须动项。如工程稍大。于出夫之外。另需物料器具匠人之费者。令地方官率同士民。公估公议。于凡有田地借资水利之各户。按田分定。造册详请借动库银。于工竣后按年缴还。倘工程最大。关系一乡一境之田地。需费既多。民力难胜。概令派还。恐滋扰累。则令勘定应修情形。画图贴说。估定确数具详。竟请动项兴修。毋庸还项。需费少者。请动闲。需费多者。请动官庄变价。工竣之日。另行委员覆勘明确。取具册结详请题销。以上水利。均令各属相度水势地势。随宜办理。凡有可以兴修之处。务使水无遗泽。地无旷土。兴修工竣。将每年如何分灌。如何岁修。可以灌溉若干田地。逐一造册具报。向后造入地方官季报事实册内。前官修过之水利。统交后官经理。似此永定章程。通饬遵照。庶已修者不致失修。未修者可以续修矣。再查修过水利。所灌田亩。有系粮田者。亦有无粮荒弃者。今水利方兴。有粮者免赔粮之累。无粮者亦必渐次垦种。但新垦山地。收成难必丰稔。似应薄赋轻徭。以蓄垦户之力。不必按亩升科。至于近海沿河田地。出没无常。虽筑堤开港。难保永无淹没。水小之年。稍有收成。不过聊偿辛力。不为留余。必滋后累。亦应听民自行报垦。不必按亩升科。如此变通办理。小民虽愚。亦知水利一兴。有种植之利。无加粮之患。必就境内情形。自行相度。争先请修。庶山陬海澨。无不兴之水利。即无不收之地利。足以仰副恫瘝之盛心矣。

　　请开沟洫疏乾隆二十七年　
御史汤世昌

窃照今岁近京处。雨水过多。山水长发。地土湿透。不能消涸。低田不免淹损。行路阻于泥泞。颇为农桑之病。夫江浙之田。所收多而赋财富。以水利修而农力勤也。西北则不然。并无沟洫。全仗天时。犁种以后。弥望不见一人。不惟粮数甚轻。兼且时烦赈济。然欲仿古治地势既不能。惟于大道两旁开沟深广。旱涝藉以蓄泄。商旅便于驰驱。且大道可行。亦不致故犯田间。践蹈禾稼。是亦水利之一端。刻不可废者也。谨按修理堤防。本垂功令。直省开载查办。而督率无人。未免有名无实。地方官皆以案牍无暇。工费无出为辞。夫郡县佐贰。多水利列衔。又本省效用人员。可供驱策。伏祈　　皇上敕谕各督抚。严饬所属。务于秋成之后。遴委勤慎佐杂。以及分发各员。督率该地农民。照河工民民修之例。酌令富者计亩出夫。贫者出力餬口。于大道经行之所。阔则两旁开沟。狭则止开一道。因其地势。层层疏浚。如有桥道积洼。量加深广。以为潴水之地。即以挖起之土。培平大道坑洼。旁起坡岸。如有余力。再将境内小河溪必由之径。决淤宣泄。预备桥船。乘此农隙之时。工程数月可竣。然后饬令道府。轻骑减从。据报勘实。如所过道路。间有不修。及修不如法。即传谕地保。速集民夫。立时改筑。如一处沟渠狭阻。即责令该管近地业户。实时疏浚。而所委工员实心与否。一望可知。优则议。劣则议惩。全在大员秉公。则下僚自然踊跃。夫闾阎自为身家。即使各出财力。亦合乎佚道使民。虽劳不怨之义。行之有效。即村庄径路。亦可仿行。如果实力办理。永远增修。虽未能尽除水患。然沟中容得一分。即地上减去一分。而傍路之地阡陌绵长。水有归宿。田不忧其湮没。旅不病于徒涉。于民生不无小补也。

　　开豫省田沟路沟疏乾隆二十七年　
胡宝瑔

臣查豫省地势。在诸省中最为平衍。其恃以宣泄者。沟渠之功。实与河道相为表里。所当随时讲求。不可暂废者也。前蒙大发帑金。修浚河道。臣于二十三年工竣之后。敬筹经久事宜。即将民田沟洫宜开。每年加挑路沟。及小港废渠宜复各缘由。胪列陈奏。是年每一州县中。计开沟自十数道至一百数十道不等。其长自里许至数十里不等。宽深自数尺至数丈不等。皆以足资蓄泄为度。其路沟。除驿路加挑外。凡商旅通行之路。亦一律开沟种树。其时皆民间业佃。各就地头施工。虽有绵亘一二十里者。而一人一户承挑无几。是以民易为力。当复将普开沟洫情形。具奏在案。自是每岁或于春融。或于农隙。通饬地方官随时勘办。令专司水利道厅等员。俱来督率。臣及两司。于巡查各属时。随处查勘。总缘民间连获有收。已享其利。每岁加修。更属力少而事便。是以逐处宽深。鲜有水患。即上年被水。皆由外河冲决。无内水弥漫之处。且节节疏通。就下甚利。是以田地皆得速涸。不误耕种。尤其明也。今年农务早毕。即于九月内。臣嘱令护抚臣辅德。通行各属。照旧勘办。已据报竣者十之八九。兹蒙　　谕旨训示。臣复通行饬查。令凡可以加宽加深之处。宁可有余以资蓄泄。至于劝用民力。相习已久。田沟固有业主。即路沟亦紧与民田相傍。其修浚为农田之利。愚民亦所易晓。惟因勤惰不一。众力难齐。不无扞格。今得官为督率。则通力合作。自属乐从。且各就地出夫。则贫富自均。而就役亦便。又皆令渠长地保管理。不经胥吏之手。一无扰累民情。实属相安。嗣后应请各照旧办理。其有民力难以全收之处。自应酌助口食。查工多而田亩亦多。仍属众擎易举。惟工多地少之处。则须为酌助。但岁修一事。究非特兴大工可比。向于各州县额设公费动给。已可敷用。嗣后应请仍以公费动用。臣更当亲加稽查。总期为之有实。俾小民咸蒙其利。而不至少有滋累。以冀仰副　　圣主殷怀耳。

　　覆奏兴浚沟渠疏乾隆二十七年　
方观承

为钦遵　　谕旨事。查河南巡抚胡宝瑔奏办豫省沟渠一折。奉　　旨。国家虽久停力役之征。而开挑沟洫。实为农田之利。通力合作。亦小民所宜自为谋也。今豫省每一州县所开沟。自十数道至一百数十道不等。田沟固有业户。路沟亦彷民田。民间业佃。就地施工。若工多地少之区。民力难以全任。则于各该州县额设公费内酌助口食。用力甚便。而其事易集。行之已有成效。直豫地属接壤。乃近年以来。偶值雨水稍多。遂至积潦弥漫。皆由各该地方官平日不能心讲求。至被水成灾。又不亟筹疏泄。殊不思沟洫深通。不特有水之年。可资倡导。即雨泽匀调之岁。更可资灌溉之益。着将此折寄方观承。令其阅看。董率所属仿而行之。实因利利民之道也。钦此。臣查直隶各府州属。地势虽有卑亢衍之不齐。而田间多设沟渠。开道沟。一律深通。支凑联络。蓄泄均宜。实为地方要务。即如宣化府属。地多高阜。雨过不。而有洋河浑河各长渠。支分派衍。沥水并皆蓄注。足资灌溉之益。最洼如天津宝坻文安等处。一经涨泛。辄致弥漫。然当河淀安流之年。平田雨积。亦藉沟渠之倡导。至于平衍之区尤关切要。臣尝见民间阡陌纵横。皆有细路交错其中。年久践踏平槽。雨后顺其地阞。即系天然之沟洫。但由此下注之水。如古河旧渠。每多淤垫。浚渠须开沟。始能引入。又或洼地仰阻邻田。非官为督办。难容越界分疏。臣于此等情形。每岁通饬地方官随宜筹度。派河员协勘。惟正定顺德广平大名赵州定州等处民力易集。出夫甚便。即工多地远。亦皆如期赴役。如遇需用物料。例动州县办公。倘难独任。则上下游皆协助。各守成规。略与豫省情形相仿。即如近年漳治故道。滏洺残渠。随时修浚。在在通疏。是以连年雨涝。惟附近河流间有漫及。未至积潦为患。田禾均属有收。是其明验也。近年河间府属。河港已多开通。沥水消退。较前为速。保定四境。开渠种树。亦已定有章程。其余各属。则民力尝不能齐。而工作亦有非民力所能全任者。向来办理。俱系核定土方。按名按日。酌借仓谷一升。准其免息还官。兹值歉收之后。仰蒙　　圣恩。兴工代赈。臣遵即通行勘办。所有开沟迭道等工作。正定以南。仍循旧例。不入代赈。其余各处。俱已先后开工。比因冻后暂停。至于田间沟洫。与大道或分或合。要使水有归宿。除祇就旧迹加修者。即饬兴工赶办。其或有关上下游机宜。或此损彼益。易启争执。须权其轻重者。更有洼坎实无去路。惟分疏水势。俾其易涸。为一水一麦之地者。俱饬令各州县详细讲求。绘图贴说。臣逐加复核。复委道厅勘议。分饬办理。向后正当青黄不接之时。贫民咸资力食。经臣行令地方官为晓谕。靡不感颂　　皇仁。踊跃趋事矣。至此次开浚之后。应请责成渠长圩头。按年劝用民力。随时经理。官为稽查。如或民力不给。即当酌助口食。时当春月。即以例借之谷为董率之资。乘便集事。更易为功。总期事不劳而民无扰耳。

　　邑中水利论华亭县志
世之言水利者。谓松江西北地低。勿使之潴。东南地高。勿使之涸。河面宜阔。河底宜深。昔贤所论。一一宜遵。殊不知今时之水利与往昔异。一县之水利与一府异。我邑之水利与他邑异。东南河港。昔与河通。赖堰以御咸潮之入。故宋邱移筑运港大堰。修复十八旧堰。其功甚伟。今海上土石二塘。屹若崇墉。可无须于堰矣。禹贡云。三江既入。震泽底定。宋元以来。三江失其故道。而泖淀诸湖。又为围田所壅。宣泄不畅。故其时策治水者。皆主决围开江。自明夏尚书用叶宗行言。浚范家后。上源之水出浦径捷。至今利赖。可无藉于泄矣。所谓与昔异者此也。府之统辖者广。官西北者。则使疏其来源。东南者。则使通其去委。可传檄以致工。若区区百里之地。欲疏其来源。而来源则在他境。欲通其去委。而去委则非我疆。甚至一河而两岸各分。一港而两头异隶。此欲开而彼欲塞。殊多掣肘。未易设施。所谓与府异者此也。娄金山有蓄有泄。水旱无虞。青浦洼下。久而为沴。人必荐饥。然止水静深。不必勤加疏凿。上海南汇奉贤。浦潮去来较近。其停淤犹少。非若以我华亭为水口。直抵浙西。长落在所必由。乍长浑潮。淤淀较甚。落罢水弱。冲刷无力。故我邑诸河港湮塞尤易。所谓与他邑异者此也。且也华亭之地不忧涝而忧旱。惟志载米市塘东北为张荡。厥田最下。遇旱乃收。外此若车墩以东之莘庄。朱家行亭林以南之山洋蒋庄。一遇旱岁。田皆龟坼。故浦北之盘龙六磊。浦南之盐铁龙船。最为关系。而乃今岁不浚。明年不开。致泥沙淀积。浅若蹄涔。即或上奉宪檄。下据民词。一旦议举。而此欲自开本河。彼欲协济他港。书吏高下其手。官长调停其闲。牵制迟延。直至清明后始行开浚。畚挶未几。农事已兴。泥夫潦草以应役。董事苟且以告成。眼前暂通。未几复塞。浦潮不至。车水何来。昔为膏腴。今成大卤。九年三熟。非虚语耳。故为今日计。如欲兴一邑之水利。要以工不出区之法。俾小民各自开其灌溉之河渠。支干毕深。曲折并到。南阡北陌。水泽满盈。而又于水口之处夹岸置闸。潮来则扃之。候潮平始开。则泥沙淀于闸外而不入内河矣。潮落复扃之。候落急始开。则冲决有力。而泥沙仍随流而去矣。其法最善。否则设为铁扫帚混江龙犁船等法。时时拖去浮淤。亦可久而不壅。乃近有好事之徒。或因自己风水起见。或借地方公事敛钱。引昔人不能为闸。但能修举坝堰。其利亦溥之说。煽惑愚氓。呈请当事。以逞其私。殊不知一经坝断。有利于此。必碍于彼。且也施之急流巨浸。则冲决难成。施之小小泾。亦未便舟楫。是当禁止不行者也。

　　一邑之中自兴水利与全局大工不同存此以备贤牧令心民事者采择至浙江水利坝闸兼用此则情形各异在相地酌势行之

　　论开河　
陆世仪

西北治水。其大要在黄河。导河入海。则西北之水患息矣。东南治水。其大要在震泽。导震泽入海。则东南之水患息矣。书所谓三江既入。震泽底定也。

凡诸水之泛溢。皆从山水来。山水之暴发。皆从霪雨来。雨下诸山。悉入太湖。仓卒不能归海。则泛溢田间而为大害。治之者。不过欲其安流入海而已。安流入海。大是难事。郏亶之说。欲合江南七郡。同心并力。开河筑圩。置坝建闸。必使江高于海。浦高于江。水由地中。节节有制。此真治水良法。暗合井田沟洫之制。娄江之塞。自己卯庚寅已然。时张仪部受先。每以为忧。旧例三江之开。必合苏松常杭嘉湖六郡。议同筑舍。予与受先商。欲于六郡会计中。每亩加升合。代太仓漕粮。而免太仓一岁之灡。令其开河。此说行。在六郡止毫厘之费。而仍收水利之功。在太仓虽一时之劳。而亦有免漕之乐。在朝廷则正赋不损锱铢。而已收百年之利。计无便此者。时受先以余议达州守上请。已得允。已而中止。

开河之法。莫详于耿常熟水利书。彼撮古人之成法。又酌以今人之时宜。修水利者按册而稽。举其成法。则思过半矣。然其要处。全在算土派工。算土莫善于徐元扈送上海县宰条例。派土莫善于坐圩起夫。圩长督工。田主给米。此亦耿常熟之法。而吾友陈确庵试之于蔚。顾殷重试之于朱泾者也。

算土之弊在欺隐丈尺。假如河一千丈。彼则伪云一千二百丈。将此虚河。卖与业户。名为开河而实不开。若十丈为。两一桩。处处可覆。则虚河之弊绝。派工之弊在欺隐田亩。假[如](加)某都田一万亩。只作八千亩。其二千亩得业户银钱则不注册。若竟照鱼鳞图册实在田数。而止令公正算总数。不开业户主名。则派工之弊绝。

凡开河若从平陆施工。或地方干硬处。可用牛犁起土。以筐车运土。殊省工力。昔人有于开河处得古犁头。大于寻常之犁数倍。乃知昔人用犁起土。以四五牛驾之。一往即成一小河也。思亦奇矣。

量河须用三。二分两旁之长。一定中心之阔。用一非法也。至转湾处便有零余。难以派算。

　　沟洫事宜示乾隆二十三年　
陈宏谋
  </div>
  <div class="pagination">
   <a href="皇朝经世文编_page203.html">
    上一页
   </a>
   <span>
    ...
   </span>
   <a href="皇朝经世文编_page199.html">
    199
   </a>
   <a href="皇朝经世文编_page200.html">
    200
   </a>
   <a href="皇朝经世文编_page201.html">
    201
   </a>
   <a href="皇朝经世文编_page202.html">
    202
   </a>
   <a href="皇朝经世文编_page203.html">
    203
   </a>
   <span class="current-page">
    204
   </span>
   <a href="皇朝经世文编_page205.html">
    205
   </a>
   <a href="皇朝经世文编_page206.html">
    206
   </a>
   <a href="皇朝经世文编_page207.html">
    207
   </a>
   <a href="皇朝经世文编_page208.html">
    208
   </a>
   <a href="皇朝经世文编_page209.html">
    209
   </a>
   <span>
    ...
   </span>
   <a href="皇朝经世文编_page205.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
