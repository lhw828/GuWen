<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 218 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 218 页/共 287 页
  </h1>
  <div class="content">
   城守篇　　　魏源
仁人不问伐国书生不足谭兵而守圉之制兼爱者详之专城之名守土者居之道非同傥忽也事非必将帅也用非必乱世也以救人以卫民兵者不得已而用之故言攻不如言守作城守篇

　　守备上
豫备不虞善之大者也不备不虞不可以师故董安于之治晋阳可谓备之于平时者也颜真卿之修平原可谓备之于几动者矣沈璞之缮盱眙抱真之实泽潞则以其冲要而备之也宋祖袭清流关之径金人出饶风关之背失于间道而未备之也勿因敌远而忽之如弦子之玩郢勿因地险而恃之如姜维之轻魏备之如何一曰城二曰池三曰城之内外城所以卫民也守城之法从攻城之谋而生虞仰攻则高垒以卫之虞直攻则厚筑以卫之虞其迫于垣而隳靡也则隍池以卫之虞其远于隍而凭陵也复陴睨以卫之故欲善守必明善攻惟知患者能捍患古者公输墨翟恒相反而相师城之善者一曰险要朔方受降凉州和戎拓地千里不假战功神营宽州复完废垒玠移合城钓山爰徙此之谓据险魏胜海州城枕孤山庭芝守扬敌瞰平山皆拓重城包之内环或浚沟渠以限马或潴塘泺以陷敌或沮三海以卫郢或种榆林以制骑此之谓设险一曰基固基固必根深而土实开土及丈或得石或得坚土皆可为胜重之本浮泥松沙必垦令尽试观掘井者然一层沙一层泥最下必有黄土至于基址广厚必较其上所载者倍之乃久而不圮一曰坚厚金世宗取虎牢土以筑汴城及蒙古攻汴受炮所击惟凹而已是之谓坚朱序镇襄阳序母韩氏谓西北角当先受敌于其角斜筑二十余丈贼攻西北溃便固守新城是之谓厚一曰形制宋艺祖筑京城取图以进用御笔涂之如蚓曲焉命依式修造及蔡京改营扩为方城金人来攻植炮四隅一炮所击应声摧堕然后知艺祖之远见也唐肃宗时武威九姓商胡反时武威大城中有小城七胡据其五判官崔称以二城兵拒之旬日而平则又重城之利也

濠所以卫城也濠之得失城之全毁系之故筑城必凿池池有三宜一宜深深不易填约以三丈为度如浅则令内外居民凡筑室烧砖听于壕取土官府工作亦如之民有轻罪者罚推土数车内培城而免之谚云池深一丈城高十丈池深及泉城高触天是临深益以助高也二宜阔阔不易越约以十丈为度底阔半之以城上铳弹得及其外岸者为得中太远则铳力不能及敌也沿岸多栽盘根宿草以固之防善崩也三宜暗有暗则不易偷渡法于池底十步凿井深阔皆丈及泉为度复外引河流内泄城潦以益之又暗表浅处以便遣兵渡击也是之谓重渊三者濠事备矣若其山城地势不可以池距城二丈掘坑高卑或错石条以拒冲梯又或冬月囊沙列柳汲水灌之一夜冻厚坚滑莫上功约易守此之谓重险其有溪河遶城可通舟楫者则与树桩木于水上不若伏铁杙于水际利器不可以示人故有形者贼易防无形则贼必坠

城之外则敌台宜备堞垣宜备牛马墙宜备暗门宜备敌台者以杀敌为义也不能杀敌则如勿台台之制贵长出不贵横阔大石厚砌其前面所以捍蔽也虚其左右而空其中以梯上下层各窍之以施火器以便瞭望也其孔内狭外阔以便左右取准也各台相距不宜太近近恐对放神器自击其城也更不宜太远远则矢石无力不能及敌也凡敌攻城但顾上击不虞旁攻轒辒木轳旱船之属皆防上而不防下守城者每无如何则任其挖掘若有虚台之制左右夹击则两台之间虽守垣无人贼亦不敢登矣城堞亦名城垛以躲身为义也不能躲身则如勿堞堞不宜太高高则掷石无力堞口不宜太狭狭则碍于击贼今之为堞者高与肩齐口仅容肘皆不可用如欲用之宜于堞内各砌一基高阔二尺则可固堞可击贼可憩卒又必各留悬孔贼远则堞口瞭之铳矢射之近则悬孔视之随机御之我可捍贼贼不能伤我则御之易矣凡悬孔之砖先为湾胚以陶之既成而甃用之若夫牛马墙者则在城外与濠上凡濠之岸不拘宽狭狭即丈许宽不踰倍其滨为墙砖石随便每雉一大铳眼每过五步则一中铳眼距地三尺每眼上各为直缝三寸高二寸以便瞭视再上三尺一小铳眼宽止一寸墙脊用尖石锐砖以制之贼对濠则小铳击之贼众则大铳击之贼登墙则大斧火棍一击而坠之或一时收敛不及或昏夜难辨不敢开门则避难之人牛畜之属皆暂于墙内以避之城与墙为依墙恃城为命缓急相助进退有卫施之无濠之城尤见其力此刘琦所以胜于顺昌也守御已坚始可出奇用诈以战代守以御解围则莫要于暗门暗门之制潜视出入便处凿城为门外存尺余临时方穿内施排柱铁木相撑或贼初至营阵未整或暮夜乘贼不觉或贼攻城初息或贼围久已怠潜出精骑衔枚袭击胜不远追贼疲自逸仍于城上多积砖石防敌犯门急击勿失是为暗门亦曰突门藏于九地之下为暗动于九天之上为突暗门防奸细之逸出突门防敌人之袭入慎之哉

城以内则城路宜备内濠宜备巷战宜备保甲宜备储峙宜备凡城之内多留磴道半里一座以备缓急磴各一栅严司启闭一防贼登一防怠卒凡城之内皆设内濠深广制度与外相当外岸周遭亦作垣墙贼即入城尚有内防互相夹击贼必败伤昔睢阳之围贼于城外筑重濠木栏以守张亦于内作濠以拒此之谓也有严城有内濠始可言巷战巷战之法许逵行之于乐陵使民筑墙高过屋宇圭窦其下一丁窦内余皆入伍设伏巷中洞开城户贼果大至火施无所兵加无处旗举伏发擒斩无数盖拒之城外者上也然数贼入城而阖门鼎沸亦不可不防也纵不能按巷尽备而近城要路必不可不严戒以陷敌也至于守土之法可通行之平日与临时者惟保甲与积储保甲之制以兵法部伍其民凡审兵查赈诘盗皆赖以行而施之城守尤急以肃号令以均力役以稽奸细以慎火盗保甲行而储积亦易矣积粮莫便于令民自积盖输之于仓颗粒亦有难色贮之于室虽崇墉谁不乐从但使家有藏何虞有警无备然储积非特粟也台城之闭公卿以食为念男女贵贱并出负米而不备薪刍及后坏尚书省以为薪彻荐剉以饲马又不备鱼盐久之人多身肿气急死者什八九是则薪宜备刍宜备盐宜备匈奴围疏勒绝其城外之汲涧北魏围虎牢穿地道以泄城中之井则水宜备外此更有医匠技艺必用之人宜备兵器火器木石灰油必用之物宜备

　　守备下
兵法曰军无粮食则亡若乃贼无辎重掳掠为资彼已先犯兵家所忌我将断其乳哺以死之乎抑将借兵而赍粮乎欲筹坚壁必先清野凡清野之法有五一曰清五谷秦人芟麦桓温溃赵犨徙粮黄巢踬寇准瘗谷敌兵畏惟辅焚粟金师匮于谦空仓强寇悴然或谕之而不信令之而不从者一则城中积贮无所一则官府假借堪虞也必给城中官地或寺观以为囷积令自典守而自粜易之官不过问焉其般运不尽者而后官籴入之粟有入城无出城则以米易钱乡民便以钱易米城民便饱我饥敌一举三便如迫不及宁从焚瘗二曰清牧畜凡掳掠之最便者莫如牧畜不烦运载驱之而去未交一兵已饱敌欲是以李牧严堠入保而胡不窥边陈俊轻骑收掠而贼自散走近城则入城聚之远城则堡壁收之施诸边塞尤为要策三曰清刍草敌恃马以强马恃草以食守边将士每秋月草枯出塞数百里纵火烧荒刘仁恭以之制契丹思摩以之徒薛延陀若夫西夏元昊之于辽则且退师三舍每退辄赭其地遂以诱敌取胜矣若夫金人据牟驼冈之刍豆而汴京围于谦空近郊之牧厂而敌骑退则刍茭峙积尤易遗敌往事可鉴矣四曰清水泉敌所资者非草即水秦人毒泾上流以馁晋隋将药境内泉以病虏刘锜毒颍困敌师毒草困敌马五曰清庐舍清效场凡近城三丈内有屋者贼或内伏以仰射或取梁柱为云梯或顺风延燎或乘基起堙此皆不守之城也严下令撤之急则毁之凡濠外里许皆宜旷野有村落则敌得而据之有台塔则敌得而瞰之有土阜则借以填濠而碍炮有丰草沟渠则敌可隐匿其有大树及竹木囷积者皆攻城之具也或除或禁或运入之有水筏在百里外者暂移小港而隐匿之违者以军法治五者行而野清矣我能害敌而敌无以害我则先为不可胜矣虽然城之所卫者有限而郊野村落之不可尽卫者无限则所以犄角分错各自为守非堡寨莫尚焉

　　守御上
守御之具既备宜筹守御之人大端有三曰定号令严禁约广方略号令之要先一事权守土官为主居中调度余分四面四隅各设正副以丞倅绅士为之小事听其处断如旌旗号令有不便者必禀主守毋得擅易政出多门者败法令不行者败次安乡民土木之变于谦奏凡兵皆出营郭外毋得示弱郭外之民皆徙入内毋令失所凡避乱入城之民有亲者依亲无亲者官为设处男女毋杂各从其伍乡民既多宜防奸细防之之法立栅壕外以诘之分门出入以别之亲识保领以核之然后分汛地聚则难周分则易守则落不可不明也孤则易折众则难摧则众志不可不和也然后择贤能有十人之能者统十人有百人之能者统百人有千万人之能者统千万人是得一人则得千百万人失一人则失千百万人也柔懦者不为长昏愚者不为长暴横者不为长执拗者不为长奸私者不为长志不奋发力不强健者不为长一隅稍疏三方失守可勿慎也然后编丁壮计其贫富以定多寡使富民无丁而有丁贫民无食而有食则均而无怨也堞三四人少亦二人更番宿食各近其居则劳而不困也然后给守具计城若干堞计守具若干事按地而给之余置城楼以备不时之需有神机火器劲弩坚盾于阨要而备之凡人夫各记姓名于堞各识其处而以时演习之如此则号令定矣禁约之宜申者数事禁讹言禁方士恐其煽众而泄情也禁茶坊奸人谋议多在茶坊者虑酒后泄言耳禁寓店禁夜行恐其薮奸而诲盗也禁吹响器举表竿恐其应贼而乱耳目也禁妄动禁呼噪恐贼惊我而乘之也禁擅离汛地凡门栅台堞库狱中营游营奇营战营各止其所离一步者斩所以壹众也禁擅入汛地恐贼谍托艺贩以觇探也禁私启门窦禁私酬贼语禁私启贼书有犯者斩尤军法所必治也守既固矣乃可以御御之方略曰具犒赏以鼓士共甘苦以固众谨斥堠以备警设墩台内设望楼远镜厚侦谍以审敌选死士为亲兵以弹压设更番之游兵以策应屯阨要之外兵以犄角凡贼来攻则人各保堞有警轮守无警轮传食而迭宿各止其处凡便利皆贮之将热以浇敌也石各以类积之可大摧而小击也灰之以瞀其视也楼橹泥之以防其爇也雉置楮墨以备缓急也时而逻之以稽其疏佚也诛信而赏必所以作其气也凡贼之攻我也有七乘昼夜疲劳乘我惫旷日持久乘我怠风雨晦冥乘我忽矢竭炮稀乘我乏堞单坡乎乘我隙失火惊扰乘我急声东击西乘我不意此七乘者城之存亡不可不备也凡守城之术心欲一气欲壮力欲逸足欲定声欲静知同生而共死则其心一矣知攻难而守易则其气壮矣守里不如守丈守丈不如守尺愈远徒劳愈近得力十步而外毋虚矢石则其力逸矣贼攻东南我备西北游兵四应守兵勿易各死其所毋离五尺宁我致人不为人致则其足定矣声乱斯号令不闻声哗斯心志不肃声扰斯贼人得计手示目语毋嚣其气夜惟更柝昼惟旌帜则其声静矣凡贼之屯城也以逸待我劳以饱待我饥以坚忍挫我锐以优游懈我备声言解围以安我意声言增兵以夺我气乍动乍静以疲我志缓进散冲以耗我力筑垒增栅以老我智我惟一定示以不愦撤围勿喜疾攻勿惕示怯勿进归师勿蹑约和毋信诈衅毋利忽退毋懈久持毋斁有待援毋出奔奔必死援必生

　　守御下
闻之善守者如环使敌不得其间而入焉敌诡有万守岂一端其道赜殽不厌详参请极情变知者观焉防莫重于门槎其外以备敌之焚也坑其内以陷敌之乘也县板其上以诱敌入而使为禽也凡门之制宜备火攻故窍其扇以出铳槊则攻者不敢前也羊侃守台城门凿扇为孔出槊刺贼池其上以溜水则火者无所施也凿城上近门处为池横长与门等上底窄形如檐槽横开七孔临时灌满水如闸泄此灭火上策亦羊侃法若火已然则提瓮缶而掷之或囊糠沙而湿之或益薪月城为火池以隔之皆所以备急也毋徒石砌土填以自塞而张敌也防莫多于堞防堞之法湿毡絮而悬之以蔽矢而制火也但防贼钩竿或多悬刺木或外架浮篱防潜袭而梯登也竹编牛皮而凿其中出内矢而捍外射也随攻所向而布幔张之则矢石冲车不能坏也若坏及堞则木为女垣而轮推之所以代堞也若坏及城则急栅而拒之劲枪弩以守之否则益火以绝之急筑偃月城以翼之内掘深濠以备之则敌莫能害也门堞既固乃专防奸凡奸之生也有内外被围者当先安其内而后及其外贼至而甘心从逆贼入而乘机夺者穷民之患也开仓而廪之授戈而使之则穷民效用矣北门之管以仕而危维州之垒以嫁而启汝州之城以版筑应募而溃是内应之奸也择亲信以任之加外钥以固之则内应塞矣围守既久人无固思一夫下缒众心危疑或嫌衅于我或贰敌居奇是离畔之奸也单激燕劓即墨怒鄩纵反间降兵疑则离畔止矣严失火之令备救火之具防火药防草场所以杜变也狱者变之薮库者之招径窦者贼之媒所以除也奸之外至非惟谍诇也有诡昌焉有潜袭焉有诈诱焉栾乘妇车入曲沃蛮衣败卒陷犍为晖效蜀帜败景崇贼称中使入幽州是之谓诡冒雪入蔡州雾破夹寨则乘晦冥而袭之岁首破秀容元夕夺昆仑则乘令节而袭之梯倚城外华州危十六骑入隆德破宋王德禽姚贼事则乘不备而袭之是之谓潜袭佯退而实进已去而复来声前而掩后求和以缓备伪降以纳间是之谓诈诱

令严可以杜冒备密可以防袭持重可以制诈虽然敌之外攻者非惟阴谋也有显术焉显攻之术十有二曰土山曰磴道曰填壕曰云梯曰木驴曰地道曰撞木曰钩竿曰蚁附曰石曰火攻曰水攻距之之法曰外山既临内山应焉曾楼增高明制其巅或则地道潜引彼土陷不能立阴制其下此拒土山之法也囊土积柴将磴以登我潜投蒿杂以松明因风火之彼积必倾此制磴道之法也填濠之攻或草包土掷者如雨或推轮桥中实薪土且荐且覆遂渡莫御若是捍之火药为主星掷发敌败而去此制填濠之法也云梯飞空上施湿毡多载壮士翼以轒辒薪土随之填堑遂前则如之何曰度其可焚火箭是宜或则凿垣三木并施一钩一距一则燎之若皆不制必谋地池通隧蓄干潜焰勿重必偏陷鼓急随其焰互天积尸如坻此制云梯之法也或为撞车铁裹竿首逐便移徙伺梯撞之梯高既败乃创木驴蒙以生革十卒一车径造城闉俯且锄城于隍矢石莫加则如之何曰束苇实脂岐如燕尾缒而烧之立烬可俟革湿或阻更以冶炉铁汁筛之若并万珠穿厚彻坚溃炙须臾杂以膏油烈必俱则制木驴之法也或作绞车施钩索四轮可以挽重俟攻具逼城则以长竿举钩索拽而入之上攻既穷俯攻复败乃谋暗道凿土为窖角鸣地中墙倾垣坏则如之何曰以山制山以坑防坑绕城多坎伏瓮而听其声空空掘堑以迎扬灰煽若鼷遇熏客知有备计辍不行则制地道之法也城攻既钝将谋女垣爰撞爰钩蚁附伤四者各施主人仓皇则如之何曰客若撞木来者宜以钩竿割之绳断木坠计不得施客若钩竿来者宜以推刀制之曲刃外向长柄下垂迎刃而陨以锐为宜若拒蚁附其道多端绳钩上挽锥板下抟转石擂木如雨循环急则重斧斫其近攀远则蒺藜剌马碍轘若拒石以柔制刚张幕结网布桔囊糠障以牛革补其坏墙此拒四者之法也敢问火攻则如之何曰火之来耶或以高车加镬于垆炙炭沸油积薪助嘘得水益焰楼燔可虞宜下湿沙泥浆与俱或束松竿灌膏焚橹利用铁钩以断其炷若疗已及水灭则宜或筒或袋以熄为期扑缓则殆毋悔噬脐此待火攻之法也敢问水攻则如之何曰水之攻耶必城庳洼缮版窒窦勿为鱼虾急募善樴载锹乘划衔枚夜出决堰囊沙敌垒溃乱急击无哗此待水攻之法也问者曰善

　　制胜上
攻者为客守者为主胜在[守](手)乎攻者生地守者死地胜在攻乎曰胜无定在制胜在人援不可恃守不可恒凡破军禽敌之道先在自治吊死问伤所以恤下积薪誓死所以厉士鬻财犒军所以劝勇托神设誓所以固众设像朝阙所以激忠诛除反仄所以伸威声言援至所以安困开门出击所以壮气此制胜之本也出如脱兔动如发机此制胜之术也其术如之何曰邀其归路而截之诱其近城而取之佚能劳之饱能饥之静待动暇镇卒佚制困险而制之犄而角之援而结之围而解之敌将能识之敌矢能取之袆扼爽于三岭也桓蹙休于夹石也清河之禽明彻也京口之困兀也知归路之可乘矣诩之弱弩诱羌也宫之伪降陷操也雄之设伏间尚也锜之浮桥济敌也知诈诱之可用矣佚而劳之其术有二夜鼓严队若将出击及旦乃寝伺怠忽出备夕攻画备画乘夕更冲迭突不令休息此之谓明扰或募死士效敌衣号乘怠营因风纵炮电起奋杀电止则寂惊与同惊睡与佯睡呼散啸聚如万如一暮往晓返东出西入疑鬼疑神无声无此之谓暗扰饱能饥之其术有二敌有粮艘募凿沉之敌恃囷积伺间侵之辎重禽之火药焚之此之谓明害毒其水泉以渴其人毒其草刍以饥其乘囊土量沙以扬其声此之谓阴害虽然不可以不静也守陴静坐徐城莫测鸡犬无声顺昌逐北巷断夜行刁斗寂默哗则易惊静无不克虽然不可以不暇也临敌仓皇躁则可乘洒门郄扫强敌敛形饮博澶渊解衣新亭其外有余何机不虽然不可以不佚也毋失饮食之节无绝人马之力无肆寒暑之极请言其要番休迭息彼竭我盈厥势相百虽然不可以坐俟也汉阻兴势爽不前唐扼虎牢夏兵邅玠保大散巴汉全蜀失阴平成都覆燕亡大岘灭广固幽弃榆关胡马牧不守采石侯景祝纵敌渡河金捧腹无悔噬脐无忘蚁筑舍易即难前车屡覆虽[然](虽)不可以株守也善守者守郊原不善守者守城垣奇正相辅如环无端何处可偏师令牵顾何处可游兵绝饷路何处可伏兵摧半渡步骑屯外分据要害城与相应敌受腹背抄粮掠樵困久必败布围陈宫困于邳慕容离城卒全永援彭城而不入元景守随而分卒虽然不可以孤恃也楚非包胥郢都覆赵非信陵邯郸蹙史慈告急于平原崧女突围于州牧虚声应和者不可恃邻不知兵者不可恃解纠者不控拳救斗者不抟撠批亢捣虚格形禁势守陴闻之锐气百倍表里夹攻坐收其弊虽然不可以久困也可恃者己难恃者人求援莫应非奇曷生廉范形之以缓而围解耿恭诡之以神而围解虞诩示之以众而围解田单火攻以牛而围解皇甫火攻乘风而围解刘琨胡笳悲啸而围解光弼地道陷营而围解张诈走破敌而围解郝昭死守力战而围解赵襄间其与国而围解陈平间其后宫而围解勾践间其谋臣而围解华元其主帅而围解曰然则识敌将之法如之何曰射之以书以观其取而告也尝之蒿矢以矢尽故以观其走而百也急选善射中之勿失是殪一以当百也请问矢真尽如之何曰缚蒿为人夜缒之城敌争射之其矢盈坑或则垣内张往回敌疑主将发矢猬来因资于敌其巧莫阶

　　制胜下
问曰若夫荆扬之国半皆濒水践山为城堑江为池则守岸重于守城水战急于陆战矣敢问守之如何曰舟师可以进可以守东南之师趋三齐者自淮入泗而上趋河北者自汴入河而上舍舟登陆尚得半利趋关中者者自河入渭径至长安水陆并进可以全利此皆以舟师进者也塞建平之口使自三峡者不得下据武昌之要使自汉水者不得进守采石之险使自合肥者不得渡防瓜步之津使自盱眙者不得至此皆以舟师守者也扼江之城不过十郡十郡之要不过七渡其中形格势禁扼吭枕背谭兵揽图之士类能道之矣请言舟要大胜小坚胜脆顺风胜逆风顺流胜逆流防浅防火防风防凿防铁锁铁杙以闽船遇倭船如以车碾螳者闽船如城倭船如舱大海相逢斗船力而不斗人力此以知大之胜小矣以粤船遇闽船如以石破缶者粤材皆铁力而闽材仅松杉风涛相冲材枯者一撞即碎此以知坚之胜脆矣韩世忠以海舶败金兵虞允文以海船沉敌舟孙曹刘卢之争刘裕卢循顺风者得天助逆风者失事机可以知乘风之利矣春秋吴楚之争从水战者楚常胜从陆战者吴常胜可以知上游之利矣虽然鄱阳之战敌舰高大我难仰攻明军纵炬而烬之此以小胜大脆胜坚者也吴越之战敌得风势传瓘引舟佯避候敌过而回舟扬灰以败之此易下风为上风者也梁陈之战敌顺流而东直趋建康侯瑱徐出芜湖蹑其后敌舟反风而自焚之此易溯流为上流者也若夫浅之为患则御舟胶沙鄱湖几危然岳平杨么预置草筏以塞港迫敌走险而遂禽之吴攻交州乘潮挑战以伪遁俟敌舟潮落碍杙而后乘之则可以浅致敌也风之为患世杰飓覆于门金师涛卷于唐岛然海舶之制两头设柁东风西驰南风北驰占验有定无适不宜是可以人备风也火之为患以孟德之强而败世忠之智而败徐道覆之谲而败或乘风烈而火之或乘无风而火之海舰无风不能动或分步兵夹岸而火之然山之战海舶皆涂泥而火箭不爇河阳之战铁竿拒油艇而须臾自烬是可以计御火也中流失船一壶千金与其死战于舟上不如阴制于舟下与其破敌之卒不如破敌之艘则凿患甚焉然或舱用夹板或底置铁钉或募善泅以护舟则亦备敌之沈我也若乃敌进欲距敌走欲禽或横铁锁或舟轮系树石伏椎扼津非皆断水之计欤欲破铁锁暗椎者宜作大筏乘以先之椎着筏去大炬后随长木灌油镕铁断维若破笮联艨艟者宜募壮士披铠进攻绠则斧之薪油以从舰断随流焚溺蔽空若破篾石碍浅者宜令善水潜以锐刀笼解水涨顺流莫胶此又防敌之断水者也

请言舟制曰八轮船厚板五槽中有八轮其上三桅柁楼后横顺风使帆逆风转轮帆索药浸雨火不侵周以生革捍矢卫兵狼牙钉底用防奸人攻守皆用风涛不惊曰楼船重列女墙战士凭之矛穴弩炮车外施湿毡生革御火是宜周环如垒可战而驰牙旗金鼓大将之威无风难使多则非宜此皆用以统率者也曰火轮神舟形如海艘生革障矢上下三重旁轮激水中层刀钉机关以俟下舱伏卒间疑神鬼募泅善橹破浪如驶佯败争泅空舟以委践机触刃精卒骤起火器四发樯队披靡曰鹰船两头俱锐不辨首尾竹板密钉旁窗出矢进退如飞顺逆可使多其橹桨水战可恃曰渔船材简用巨出海最暗每载三人一桨一帆一以铳护任意往还随波上下敌莫我觇此皆用以哨探者也曰蒙冲多张生革用障矢石篙师在内弩枪是卫但取神速乘其不备空见船行曾惊入渭曰无底船士立两舷旗帜壮观诱敌竞入溺死无算又或三舫联为一贯中实旁虚浮板易谩夜战误敌功倍事半曰走舸舷立女墙多桨如飞壮士径进绝流出奇或火或挑急遁勿疑此皆用以掩袭者也曰子母舟长余三丈前为巨舻广实药薪后舱内虚小舟藏之使风齐驱抵彼火发后舟则逋曰连环舟舟分二截联以环钩外视若一径趋敌舟前冒铁钉载炮实油钉撞于敌环解钩抽炮火击之后去前留此皆用以焚敌者也曰沙船调戗使风三桅五桅一日千里大帆长驰增以舷栅江海是宜曰斗舰形如楼船其制稍遒外墙内栅伏弩重矛上无蔽覆死士环周冲阵陷敌克壮援枹曰游艇有舷无墙多桨迅橹虞侯用之回转阵五计会进止不失启处此皆用以战敌者也焚敌莫如火碎敌莫如炮炮或自震以筏易船水不可沉风不能颠坚架量高审敌测竿暗表识之远近直弦舟处筏后布障筏前敌莫我测望之如垣贼近发之齐声震天外摧内圉施必万全此用以自守者也若乃饮马天堑欲渡狐疑宜用浮桥枕席过师大艘数十巨笮之试诸上游移置敌矶夜钓量江谋士堪师此用以济水者也舟舰缮矣必练水师水师二要一专号令二重募练号繁则淆令纷则杂编什五舟为一哨官领之两哨为一司分总领之三司为一部部将领之旗皆同色异镶异号以别之舟各一总管专其责成而悉钤束之凡舵工必择胆而练者如临战股栗必亟易之此之谓号令募练之法因其渔丁而用之因其老商而用之因其盐徒而用之因其蛋户而用之其效用也或泅钻敌舟而溺之或夜抽艘队而乱之或蓄燧潜发而燎之或铁绠系舟而拽之或出奇载炮而扰之或冒险伺间而侦之或达信围城而应之或赍蜡请援而致之其入水也敌密列星桩则遇而锯之敌张网缀钤则先触以竿俟其举网而过之其招致也或悬重赏而购之或投金大江而试之此之谓募练水师习矣

宜备水器自守之器四或帆或衣或橐或骑水军之命制于帆帆制于火必熬晋石蜂脂矾水以淹之竹箬缭索皆以此浸之再干而后用之则火箭火球不能燎也人不习于水衣不宜于水或瓠片为甲而矾淬之编以雁翎而浮之则皮囊木罂不能及也水底潜伏闭气为难宜屈银橐而三管窍之上二塞鼻而一口含之使气自相呼吸而水不能入也肾与足心谓涌泉穴入水如火水族望之厥来为祸上漆椰瓢以护之下裹漆绢以蔽之则无光而可免也藤为水马腹大如囊四足横出尻尾俱昂前后遮浪中藏干粮漆布为辔手援以行短桡冒铁可战可杭此所以备不虞也攻敌之器六或火或钩或竿或镖或豆或油火箭力猛过步数百箭劲帆薄虚射无益宜近铁施竹以留之欲辟湿则筋缠而漆固之是曰火箭敌近十步箭远非宜焚帆焚栅火抓是资圆木陷刃空中药施火孔六七倒锥寘之临敌乱掷钉入帆桅或高或下钉着火随是曰火抓桶可受斗半实硝磺薄沙覆之火碗中央温灰焙炭贮碗内平置沙面此临时方置者加微轻掷敌舱火激药发迫不及防以暇出奇急则自伤一掷则碗倾而火出药发敌不及返掷我舟故临用时必轻装速掷恐火动药然也是曰火桶更有喷筩二尺篁缠以绳麻柄五尺长层药一饼数层迭装饼用硝磺樟脑松脂雄黄砒霜制成饼中留渠以拴药线实筑虚发十丈莫当远粘樯帆发仓皇是曰喷筒此皆火攻之器也更有火而水发之者蜀之石油入水不熄造药作团借火器力一发四迸篷隙舱侧敌备不及水沸愈炽更有火而逆风发之者江豚之性逆浪逆风煅灰炼油硝硫助功狼粪艾肭并焙则同逆风愈劲神焰鬼工此则火攻之奇器也明流贼刘七等舟泊狼山苏人献计火攻藏药及火于水中发之名水老鸦其制未详火药不备火攻不及则如之何曰有钩鎌焉或割其缭或钩其舷物微用便利轻以弯有撩钩焉三锋一柄左钩右漉或捞首缀或钩帆幅梢固铁坚万拽不曲有潜置水中者焉或距或钩严禁勿泄贼艘径撞碎于锐铁此钩之利也贼刘七等泊狼山有献器如鸟喙者持入水以喙钻船机自旋转船透可沉有铁镖焉升桅斗而掷之船头船尾乘高则驶体重利下巨铁细尾中舟必洞中人必死势难多人技习可使首重二斤径寸尾径二分长七尺全铁为之敌舟若近我高彼小钢头竹尾得力为巧掷之如雨敌众云扰首重四两尾长七尺此大小镖之利也拍竿之制施于楼船上置巨石辘轳贯焉层楼百尺六竿相联壮士数百层环其巅发之碎敌熊罴莫前撞竿之制施于战艇坚木冒铁敌舰莫近迎之立碎摧陷无并此竿之利也以人制人用巧出奇鸡白兼油掷以瓦磁风涛簸掀足滑不持油板易火纵风乘之又闻钱瓘击吴狼山已船筛沙豆洒敌舷战血所渍僵仆相延又闻倭寇掠舟过吴乡民愤追泥泼其轳我蹑草履倭颠不扶奋前殪之枕尸满涂此油豆沙泥之利也虽然有要焉胜于敌之不及知败于吾之不能秘我以制敌反为敌制浮桥攒钩拒非不善也岑彭预知纵焚桥钩而述兵败竹笼沙石遏非不密也昭达预知潜水斫笼而岭贼溃吴人御晋之计非不力也铁锁截船泄而不免大筏火炬之烧杜御晋之谋非不智也桔击船彰不免长歧枨之拒功以密成谋以泄危微乎危乎智者慎之

　　设防
古者天子有道守在四彝又曰王公设险以守其国四彝之守以理言设险之守以势言理之所在可以百年不用兵势之所在则不可以一日而无备兵志曰先为不可胜以待敌之可胜我不示之瑕彼何从而攻之我不开其隙彼何从而抵之故居今日而言兵事大都以设防为第一义焉自倭奴不顺以来用兵已将一月大军之由海道赴朝者若干舰由陆路赴朝者若干营星列棋布于朝鲜境上次战胜倭势穷蹙乃以二三铁舰窥我威海卫旅顺各口岸一闻炮声即尔遁去夫日人为此举将以挠我水军也水军既挠则彼得来去自由于朝鲜海面而无复穷追截击之虑狡哉日人何其重畏我陆军而轻狎我水军耶殊不知中国各海口之冲要日甚一日即各海口之防堵亦日精一日修筑炮台工料必坚固也购置枪炮器械必精良也水师学堂武备学堂所以培植人才演放水雷查阅炮台所以简率军士岁糜帑金千百万自王公大臣以下日夜孜孜讲求利病宜乎六洲万国莫予敢侮矣而犹不免为倭奴所轻者何哉或谓曩者马江一役为他国所窃笑此次高升击沉又为倭奴侥幸于一试水军之失其在兹乎吾谓不然马江之战由于统领失人迟回误事然扬武一奋孤授首不可谓中国无人高升商轮不能还击且无后援致堕倭奴诡计凡此皆非战之罪也然则水军之失何在曰必能战而后能守中国之各海口水军正坐知守不知战耳盖战者其机灵守者其机滞敌来则张皇敌去则安谧是敌以三数战船今日至东明日至西今日至南明日至北即可牵制我十数海口也胶胶扰扰患何由已故以今日之势论之必为迎击邀击之计而后可各海口除防军外另设游弋兵轮数艘统以勇果之将敌来则炮台发炮以击之游弋兵轮乘而攻之敌去则尾而追之就近海口兵轮邀而截之倘贼人船多其势不敌则一面防护炮台并力守御一面雷激他口兵轮环而攻之出而应之必聚歼而后已常山之蛇击首尾应击尾首应击中则首尾皆应陆军之有水军何独不然如此则敌入我地处处荆棘其有敢再萌觊觎之心者吾知其无死所矣若执攻难守易之说畏缩不前声息相阻使敌人忽来忽去如入无人之境日日筹防何其惫也吾故谓水军非不可用特用之不得其道耳若夫中国陆军之力实足以制倭而有余观于牙山平壤诸战忠勇之气敌忾同仇养兵之效于此可见然承平日久军籍多缺闻当事者调拨防御各营官多召募以足额应募之兵非老弱无藉之徒即游手好闲之辈甫经训练未必即成精兵驱使赴敌窃恐鲜济宜仿戚南塘练兵之议与中兴湘淮诸公练勇之法行之精而不多则筹饷易继整而不乱则见敌不惊古人百战百胜之兵从未有以多为贵者也而陆路防之尤重者则在吉林黑龙江新疆诸省朝鲜既复亦以精卒数千作为驻防并教其国人以生聚教训之道无事则为屏为藩有事则能战能守金城汤池巩固万岂独海国么么敛首戢翼而已哉

　　论中国防务北重于南
战守和三者相辅而行和议既不可成则当致力于战顾敌所已至之地固应力战以驱之而敌所未至之地则当设守以御之此天堑之险所以可恃也中国幅辽阔西南北三面皆陆惟东隅滨临大海口岸延几有鞭长莫及之势曩时海船未来谋国者未尝以防海为事迨后有见夫险要之不可不扼武备之不可不修遂在沿海要地屯兵筑垒为有备无患之计用意不谓不周世之论防务者每谓时冬令天气严寒北方海口层冰凝合倭舰不能来往自如防务或可稍松南方各口岸天气不若北地之寒则口岸亦不致冻塞难保倭人不易北辙而为南辕故此时南方各口岸当摩厉以须戒严以待庶不致仓卒为彼所乘此说似矣而不知非也倭人之所注意者首在北方彼尝扬言谓须至北京方可议和则其用意之所在已可概见明知析津为重兵之所在地势险要水路未易进攻乃渡鸭绿江而北迭占九连凤凰金州岫岩州骎骎至于旅顺此皆陆路之兵也各处驻守华兵岂尽漫无准备何以敌未来而意已惊惶敌既至而身先逃窜如惊弓鸟如脱槛兽曾不作片刻之留致使旅顺天险拱手相让曾无吝色呜呼吾盖观于此而深叹防务之未易言也防陆有营兵防海有海军相须为理不可缺一陆军既以将弁庸劣不得收尺寸之功倘统率海军者默运机谋顾全大局争奇扼要先发制人亦何致任令倭舰出入黄河如入无人之境而何以深藏不出偶派一二船出外即密禀上游谓某船于某日至某处岂统带之责如斯而已乎抑岂与敌船交战无论胜负若何我船终不免损伤故不如善刀而藏保全船只之为愈乎有船而不能制彼且不能制彼之水陆交攻则有船之与无船其间亦岂有区别乎防守海口但使炮台筑造得法炮位安设有方守台将弁各有死之志又于海口安设各种鱼雷水雷敌船断不敢闯入固无待乎兵船之防如仅有一二艘驻守口内反觉进退维谷盖退则无路可出进则寡不敌众未能收杀敌之效故中国所有兵船宜聚于一处与倭船相角逐截其来路阻其归路务使其悉葬鱼腹而后已彼自不能时遣兵舰游弋扰我南方各口试问海军统将果能如愿以偿乎借曰未能则各海口当自筹防御之方但使统以知兵之将守以久练之兵效死勿去即无兵船相助亦不难坚守勿失倭舰仆仆远来蹙蹙靡骋亦必有力竭计穷之一日虽其注意者在台湾然既有刘渊亭军门等严密设防海外岩疆自有金汤之固断不虞其蚕食故曰南方防务较轻于北方也若北方既为彼用意之所在则彼必殚精竭力以图之知海道进攻未易逞志遂于东北陆路逐节进犯此其志固不在小盖由陆路进兵既无载运之劳且由后向前自此达彼又易联为一气故必欲冒险以进将拊喉而扼吭夫既为彼之所欲取即为我之所必争旅顺威海本是天然锁钥今旅顺已为彼所据威海依然无恙而彼之觊觎尚未已也我欲保全角势必宜厚集大兵奋勇而前长驱直进将旅顺夺回然后有险可扼旅顺威海犹门户也津沽犹堂奥也门户固则堂奥自安如盘石矣其在九连凤凰城金州等处者难保其不四出侵扰日前闻聂功亭军门等大胜倭人则是东边战事已有起色此后如能再接再厉将倭奴之在盛京界者尽驱而至鸭绿江之南而岫岩州一带凡屯有倭兵者次第扫荡则地之已失者仍可复为我有倭人轻入重地自取覆亡固在意计之中惟东方战事既已得手彼必不肯解甲橐弓知难而退必将再调师船装载多兵扰我北洋口岸以争旦夕之利且貔子窝一带处处皆可登岸则陆军仍不可不严为之防使彼计不得逞盖北地防务固重于南方也中国自开仗以来误于将弁之恇怯不前各怀意见遂致失地频闻若欲补救而更张之必将卫汝贵等一流人枭斩首级传示三军则人人皆知国法之难逃愿杀贼以死义毋避敌而偷生战事庶有豸乎敌之占我北地城池者既已草矱禽狝犯我海口者亦终不得一逞则彼计穷矣我更乘战胜之威渡鸭绿江而南恢我藩服歼彼丑类岂不足大快人心哉果如此则南北两处不待设防而自固弈争先着兵贵神机是在维持大局者熟筹而默运之耳
 
　 
卷七十九　经武部十　边防

　　遵　旨督办新疆军务敬陈筹划情形疏光绪元年六月补录　　　　　
钦差大臣左宗棠

窃臣于四月初八日承准军机大臣字寄光绪元年三月二十八日奉　上谕本日已有旨令左宗棠以钦差大臣督办新疆军务金顺调补乌鲁木齐都统仍帮办军务景廉调补正白旗汉军都统回京供职景廉着俟金顺行抵古城后将各营兵勇粮饷移交金顺接管再行起程回京新疆军务孔殷必须速筹进兵节节扫荡金顺本有自带各营益以景廉所部兵力已不单薄着即督率各营亲临前敌相机进剿为收复乌鲁木齐之计所有进兵机宜随时会商左宗棠酌办袁保恒已令回京供职西征粮台已谕左宗棠责成陕西藩司经理应行奏催及咨行事件呈陕西抚核办关外转运事宜即在哈密巴里坤各处设立粮饷分局由左宗棠派员经管袁保恒将经手事件逐一交代清楚后起程回京见在关外兵事饷事并转运事宜均归左宗棠督办兰州相距窵远鞭长莫及该大臣当统筹全局酌核办理关外军食务当源源运济以期士饱马腾毋令停军待哺宋庆一军该大臣已咨令回扎潼关本日亦谕知钱鼎铭商令该提督择要驻扎矣等因钦此跪聆之下悚惕实深窃维新疆之事从前兵力因饷事未能兼顾遂至叛回构变强敌窥边土宇人民不可覆按于此而欲力图恢复挈二万里戎索之旧还之职方戢万千族殊俗之民渐以声教正值寰区甫靖财力久殚内患虽平民劳未艾其难诚有倍于拓疆之始者微臣庸朽菲才又值衰疾侵寻志虑钝竭何敢不自忖量谬以自承顾念臣子之义厥重匪躬疆场攸司责无他诿自从戎伊始即矢尽瘁驰驱岂头白临边忽易初志谨将所筹情形为我　皇上敬陈之

一曰广筹军粮也师行北路宜用北路之粮不但节费亦免耗粮臣前疏已详之南路肃局既有见粮又车驼只购雇稍多可以灌运自宜严切督催以广储峙北局设于归化分局设于包头饬升用知府前署绥德直隶州知州陈瑞芝提督衔总兵萧兆元司之雇民驼转运计自三月至五月据报陆续运过四十余万斤至巴里坤每百斤牵合银八两内外袁保恒前奏夏采运臣饬署夏镇总兵记名提督谭拔萃夏府知府李宗宾接办据报已雇驼数百先由察罕庙试行如果此路通利再为加办察看漠北素产健驼又便水草惜久未开运仓卒应募者少又驼户每以拉差为苦疑阻不前臣见饬巴里坤镇镇迪道严行示禁冀闻风踵至运道畅行庶饷馈可通亦收节省之益正办理间适有国游历官索思诺福斯齐等到兰与之谈论近事索思诺福斯齐自称俄国在山诺尔地方粮产甚多驼只亦建距中国古城地方不远如中国需用粮食伊可代办送至古城交收由俄起运须护运兵弁均由在山诺尔派拨其兵费一并摊入粮价内每百斤需银七两五钱如年丰粮多驼不贵则价尚可减也比即与定议书立合约计年内可运古城粮二百万斤明年夏可运足三百万斤索思诺福斯齐已专兵入瓦劳伏前往告知其地巡抚据称断不致误臣见委知府衔甘肃候补同知丁鹗等赴巴里坤又委布政司衔甘肃即补道陶兆熊等赴古城办理采粮开垦及收支事宜此北路筹粮情形也南路肃局存见粮三万余石安西局存见粮一百数十万斤哈密局除张曜各营外存见粮一百三十余万斤见正赶紧灌运张曜在哈密办屯垦水利事必躬亲不惜劳瘁据报垦荒地一万九千余亩可获粮数千石见据甘凉肃各厅州县禀报今岁夏雨优渥冀获丰稔将来新粮市价有减无增车驼之受雇者亦日多一日转运较从前稍易此南路筹粮情形也臣因归化包头采运巴里坤较凉甘肃采运巴里坤价大减而粮则实装实卸别无虚耗故决计于北路开一运道陆续拨兑实银已四十余万两夏已发银三万两计秋高驼集运数可增南路由甘运肃由肃运安西均用车驮由安西运哈密运巴里坤均用驼只节设厂局浚水泉刈草薪以利运道一切经费统于现办采运项下开支计辘轳转般运数可倍此合南北两运筹巴里坤之粮也俄国在山诺尔地方紧接我布伦托海边界距古数百里俄人代运采为二百万斤送古城视巴里坤运古城路程较近实属获之意外计需银十五万两此于北路之北筹古城之粮也就目前局势筹应前敌急需事之所得为者祇此历代之论边防莫不以开屯为首务或办之用兵之时以省转馈或办之事定之后以规久远要之得人有则益军储不得其人则虚糜经费且西北治地开荒尤资水利就洼潴水障之令深引渠溉田洒之令普既需人工尤资器具而哈密土质善渗土工石工外别有毛毡包裹之工为他处所罕既须多筹器具又需广备毡条开垦之先所费即巨臣于张曜由安进屯哈密时已津贴过运等银五万余两购办毡条价银约九万一千余两张曜躬率所部殚力经营而后得着成效计以后踵而行之因此奥区保绥戎藩而成数十百年无穷之利见复经画巴里坤收召饥兵一千三百余名每月给饷银三千两配以矛杆枪子药俾其复成劲旅复委甘肃同知丁鹗等勷办屯垦事务兼收包归夏所解军粮惟巴里坤地当天山顶畔气候凝寒旧设天时地利人和等厂久已荒废屯务虽兴尚难供客军坐食也由巴城而西北七站地势沃衍天气渐和由此而古城迤西一带更称膏腴土壤景廉所办公屯私屯外余荒甚多若兵民尽力耕垦不虞乏食臣见委布政使衔甘肃补用道陶兆熊拣带员弁前赴古城验收俄人代办军粮支发价一面察看古城一带情形经画屯垦事宜随时驰禀核夺此筹哈密巴里坤古城粮运屯垦情形也

一曰兵事宜早为整理也西事稽延至今未睹成由于冗食多而战士少耳绿旗诸营兵不足额就近各省无劲兵应调于是取土著兵民及各处就食兵民授地耕垦一备军食一备战守无事则驱其尽力陇亩有事则调其效命锋镝谓之且耕且战事非不劳谓之即兵即农名非不美然调赴期会则彼此观望数日不能取齐麾令前驱则勇怯杂糅气势不能完整其何以战且既挂名武籍又令其从事耕耘譬犹左手画圆右手画方两者相兼必致一无所就且战之兵不能战且耕之兵不暇耕也兹宜画兵农为二择其精壮有胆之兵宜马者马宜步者步束以营制一如内地军营其会着战绩如徐学功辈用之为管带为督带其才能办事如孔才辈用之为帮办凡督带管带以及所部哨官什长酌给薪水办公银两散人给饷与粮按照客军营制减给其愿弱不任战者散之为农按照户口指余荒地亩令其承垦田官约给籽种农器耕牛收获后缴归本仓外不取息所获粮石由官照时价收买庶简其精壮营伍可得而实散其愿弱屯垦可得而增两利之道也关外各城所驻大臣有办事领队帮办之分所驻之兵有锡伯索伦达呼尔察哈尔蒙古厄鲁特沙毕纳尔及绿营眷兵换防番戍兵之分乱后旧制不可复按而办事帮办领队大臣于本营存兵外兼带马步各营各请专饷所称马队步队既罕能战之兵而办事帮办领队各员又非尽知兵之选徒糜饷粮无济实用都统及各大臣因虑产饷未极其丰增更形其绌力主画地自封闭关谢客之议以护官私屯粮不顾兵事利钝金顺进驻古城张曜进屯哈密迟回不前而后队尚迍邅原防者以此见在巴里坤古城已办采运哈密已开营屯金顺张曜两军留后之队应即陆续开拔兵力既增则屯兵可减窃维此时必分别兵农责兵以战课农以耕而后饷事可节兵事可精也哈密巴里坤古城所驻各大臣就见在旗营核定粮饷如缺额过多准照旧额马步就地挑募丁壮补码但责其保守城隘不必责以战事脱屯丁伍籍散之归农则尽力陇亩民乐耕其野而官屯私屯地亩收获余粮准照时价发粜民益得其饶不但分驻各军可资接济即调发续进马步沿途就地采购毋须裹粮以趋于兵事更觉顺利较之见在办法兵农两荒不犹愈乎如蒙　圣明鉴允应请　饬下金顺文麟遵照办理庶于时局有裨此筹整理哈密巴里坤古城兵事实在情形也　谕旨关外兵事饷事并转运事宜均责臣督办而兰州距前敌数千里粮饷转运虽可总其成至忝预戎机则调度指挥不能发当其可自当简率大军亲驻肃州相机办理惟师行粮随事豫则立当此新谷未升驼只歇厂转运难期畅旺之时不先将前敌各军食粮灌运充裕催其留后各营陆续开行而遽大军进发致占前敌军食以后彼此兼顾更费周章督臣兼司关陇辖境辽阔移节肃州距关内腹地太远又苦鞭长莫及调集各军所遗营垒均是扼要也方非权其缓急移拨填于建威消萌之计亦形略见在一面督饬西路各局于驼只起厂之前赶催车驮层递灌运一至八月即调新驼分驻安西哈密各处分层递转输而调回车驮搬运新粮一灌运安西粮局一运供臣部军食庶期会从容畜力舒展于事均便一面调集各路将领商议出关随征留后防守各事宜及移营分扎一切务臻周妥臣之进驻肃州未能求速者此也至景廉所奏关内运粮至古城应以十万石为度以斤计则三千余万斤非竭四五年之力不能办到金顺缄开所有会衔缄牍全未与闻所需军粮合留后十余营并计每年以市斗二万石为度尚只六百万斤然此皆金顺未调补乌鲁木齐都统以前就彼时局势言之也合并声明

　　官军出关分起次第行走疏同治十二年十二月　　　　　
左宗棠

窃肃州克复大军应即乘胜出关速图扫荡人皆知之而能言之微臣始念亦谓巧迟不如拙速及体察军情详审局势窃有不敢轻议者请为我　皇上敬陈之一在筹出关之兵宜审也通计攻肃各军金顺宋庆徐占彪及臣节次调派马步各起共六十余营可谓多矣然攻坚既久损折实多受伤成废者亦不下数千之众皆所称精锐之选也徐占彪所部蜀军马步十三营前后阵亡将士五百余员名带伤者二千四百有奇宋庆一军亡伤之数近千名而染病物故者亦数百计金顺所部军即胡世英之英礼十营本非佳选又由夏拔赴凉州时逃亡不少虽幸顺随时补辑得以成军每战身先作其勇气然阵亡者数百名受伤残废者亦数百计此臣在肃时所深悉者肃城克复后臣与诸军熟商非从新整理难收实效金顺宋庆徐占彪均以为然比饬随带之总兵戴洪胜余起立提督金庆元副将欧阳吉星等归头品顶戴记名提督谭上进统领并成五营益以马队三营驻守肃城修葺城濠俾成雄镇饬肃州镇总兵章洪胜接统杨世俊旧部马步四营及亲兵小队驻嘉峪重修边城以严锁钥并拨马陟小队分驻关外以通玉门之气其玉门靖逆营游击缺委随营总兵衔副将陈南波署理安西协副将缺委随营提督吴次汉署理炖煌沙州营参将缺委随营副将聂福田署理各令挑汰存营孱弱兵丁而募山内猎户补之各足一营五百名实数照内地防勇章程以月饷责其防守本境兼护运道缉游勇臣巡视嘉峪关毕回肃即撤徐占彪马步七营分别回籍挑留精壮并成马步六营于肃城外择水草便利处营按日操练亦便其养伤待愈耳时因出关期近诸军整理需时奏调张曜嵩武军由镇番凉州赴肃而嵩武军到肃后军食日增甘凉订买运肃之粮不敷接济各军之用不得已商请宋庆回凉州整理兼以就食宋庆又以旧部在豫者多募补易于集事而金顺出关在即拟以所部现存精壮听金顺挑补额数俾期捷便臣服其力顾大局深知缓急并惬私怀旋并拨副将冯桂增马队一营布洛斯螺丝后膛开花大一尊饬总兵邓增带领手随金顺出关以从其欲计此时整理就绪壁垒一新矣张曜一军马步十四营队伍整肃士饱马腾堪称劲旅臣并益以新制连架劈山十尊布洛斯二号螺丝后膛一尊七响后膛枪十杆其凉州副都统额尔庆额马队除自挑凉州满营百骑外穆图善拨交吉林二百骑黑龙江一百骑臣虑其单饬总兵桂锡桢带所部马队一营一起约四百骑归其统带计金张额三军出关马步共一万数千幸皆精实可用数月而后仍可调拨劲军陆续继进如此士气常新而不竭粮运常裕而不饥以之制关外客土逆回自操十全之算

一在筹出关之粮运宜审也肃州安西共隶一道而产粮赢绌各属攸殊肃州及高台腴地也安西玉门颇多砂瘠而炖煌为上腴军兴以来民困于逆回之扰掠复苦于军营之捐摊久矣民人存者不过十之三四地亩荒废居其大半官军藉兴屯之名先给领籽种牛价抵算采买粮银搜括抑勒户口流亡自由逆窜出关外官军复没囤庄被陷安敦玉雕之状较甚从前臣在肃见难民络绎入关恐转徙日多荒地无人耕垦筹银二万两分给三州县并拨寒衣万套赈之冀留此灾黎尽力屯垦庶异时余粮出粜关外各军可就近采买稍节劳费也然目前军食不能取给安西则固不待言甘凉肃所称腴地频年戎马被害最酷自徐占彪偏师径捣肃州肃回缩退诸军戡定河湟甘凉道路渐次肃清农民得安耕获幸获中稔两年以来尚供官军采买然死亡既多川原耕种不过十之三四其旱地更无过问者臣由兰到肃途间迭据士民纷纷递呈求免采买比经再三开导除留民食及籽种外谕其悉数出粜勿任居奇幸三郡民情朴愿又知官军誓灭此贼且能不扰遂得集有成数通计凉甘肃三郡订买市斗军粮十六万三千余石按照额征仓斗则三千余万石几敌通省常年额赋虽优议价值每市斗一石重三百余斤给银四两而民间缴纳不前市价骤长每石竟至六七两之多据甘州府县禀报棍徒乔良廷即乔铎李太和造谣煽惑阻纳官粮以致市肆价居奇贫民粜食无出军民均困臣察访得实立饬将乔良廷李太和杖毙并以署甘凉道萧宗干办理颟顸撤任查办访闻局员候选知县杜辅仁甘标后营都司林长兴有侵欺情事交调署甘凉道黄庆章讯实详参自此民间交粮乃渐踊跃然以订买粮料总数供金顺张曜额尔庆额三军食用及运粮车驮驼只防营所需食用算至明岁六月新熟尚短粮料市斗二万余石现拟尽括额征本色及各标营[季](李)粮陆续填补尚未知能否足数且甘肃地气高寒麦秋虽在六月而民间割麦完毕必应堆积成垛俟其 糜秸脱始便碾打上市臣此次七月十九日由兰州启行八月十二日始抵肃州沿途村舍麦垛虽多而缴官上市者少明岁节候虽早计民间缴纳新粮必俟八月陈粮尚应宽筹两月庶新熟之交得资接济此筹粮甘苦实在情形也就转运言之自凉州至肃州共九百里又自肃州至嘉峪关至玉门县三百六十里玉门至安西又二百里共一千四百余里路多沙石用驼为宜惟驼只非农所蓄惟骡马牛驴以供农事藉应差徭所有木轮大车不耐负重行远频年贼回扰掠牲畜极少差车无供上年成禄出关强拉差车数百辆甫至玉门车夫弃车逃回并骡马亦抛置不顾自是更无从措手臣于夏初派弁三路出口采驼三千又偏值蒙古驼少价昂采获尚不及一千二三百只报到者仅祗六百余只臣过甘郡时道府请重价雇用民车每运粮百斤行百里许给银四钱其应出差车许给银二钱计四十余日之久民车差车运粮料到局尚不满三千石幸臣前调集各营官骡一千六百余只先后到齐起运勉资周转而前用民价在兰州平凉所雇商民车驮驼只及袁保恒在河雇办车辆亦陆续搭运军装军火抵甘于是转运稍旺肃州乃有存粮以后可不须重价雇民车然通计由凉州甘州采粮运肃由肃驼运至安西州合计民运车驼只价及官车官骡官驼员弁人夫薪粮牲畜草料口袋什物局费一切摊算每粮百斤需银十一两七钱内外其劳如此其费如此夫岂此时财力所堪若非预筹撙节而动言用众恐官军之饷餫不继糈台之储峙早空不但后时不能保此不竭之源即目前出关之师亦且时忧饥溃此转运艰难之实在情形也

窃维自古关塞用兵在精不在多方全盛时筹用兵即先筹刍粟如汉赵充国古称名将其驻军酒泉即今之肃州治敦煌即今之安西州治所筹兵事重屯田而罢骑兵留步兵万人藉省大费三秦力诤行之卒效至今言西北兵事者莫能外也乾隆间先臣兆惠苦守伊数月维时北路兵阻不前其深入者仅精兵数百卒能力解重围宣威绝域约计当时北路士马多亦不过数千然则道远运艰不能用众即古今承平无事官私充足时亦无以异可知也今拟出关之金顺张曜额尔庆额所部马步已一万数千合之员弁丁役人夫将近两万值哈密解严贼踪向吐鲁番一带窜走师行二千里尚未知能否及贼若递拟以大军接踵前进虽承平无事官私充裕时犹或难之矧当祸乱未平人物雕残财用匮绝之日乎臣在肃时商之各军汰疲乏冗杂弁丁以求精资遣伤残成废弁兵以省累察张曜一军锐气方新作为头起金顺一军次之额尔庆额又次之宋庆一军整理需时军装驼只均须增添购办请留俟明年秋后继发臣并拟于所部整锐足恃诸军内再精选数千届时慎择统将率之同行如天之福甘凉安肃明岁丰稔西师饱腾再分起层递而前如行席庶边塞肃清可操全算计期不过稍迟数月而局势稳矣否则师行荒徼既不能因粮于敌复不能随地征粮士马苦于长征求一饱而不得正恐未及遇贼军情先摇于局势无益而又害之且战阵之事最忌于前突后竭行军布阵壮士利器厚集于后则前队得势锋锐有加战胜而兵力愈增必胜之着也若全力悉注前行一泄无余设有蹉跌无复后继是乃危道诗言翼翼传称彼竭我盈皆注意后路之说出关之师所应加意者不仅哈密以西客土客回似成效不在欲速取威不仅一战也区区之愚所为不能自释者以此至关外军事除景廉每年尚有缄牍往来余则并未接过只字即镇迪一道名虽隶陕甘总督管辖而实则由乌鲁木都统及各大臣就近督率公事一切由其主持数十年前即是如此臣无从过问所有哈密以西粮运事宜应由出关各军到地自行筹划臣固未能悬揣亦势所不逮非预为诿谢也

　　复总署论挖吴淞涨沙书　　　　　
两江总督李宗羲

寻绎钧函以吴淞涨沙之案洋人哓渎不已几有万难罢休之势而荩虑所及仍以该处究竟应否挑挖经费如何筹划并是否地居险要有无安设位等事分别下询此数言中固已明示以轻重权衡之要而行止之机宜已不待踌躇而可决矣宗羲于该处水道地势商船进出情形未曾亲身阅历而考证图志询众论参酌本案事理乃知此涨沙实难开挖而其所以不可行者约有数端请为缕晰陈之

卷查同治四五年间洋人请挖吴淞海口当经上海道查复略云该处尚无须挑浚若为不甚经意以姑置之此亦办理之一法迨上年绘送沙图并由沈道指称沙随潮涨人力难施亦不过塘塞一时今觊觎未绝外则十四国领事合词挟制内则英俄各使相继要求而来函复询及是否地居险要一层尤为虑远思深独见其大现查此淤沙坐落黄浦江与大海相接口门之内西岸为宝山东岸为川沙实为由海入苏松等处要道自北而南入此口门不数里许其西即有内河来通此江名吴淞口亦名胡巷口今人俱以黄浦口为吴淞口其实吴淞口即在黄浦口内该淤沙自口门东偏隐伏水底南至江心沙始露出水面凡华洋大船初入口必沿西岸而行见此沙露出水面西岸水底又有淤沙各船必改依东岸行驶至此沙尽处方能畅行口门向有台对设东西两岸滨临海口江心沙虽在台之南数里其实炮台相对之处水底已伏此沙各船行驶之处与西岸台尤相近也黄浦口内浅处每逢冬令潮涨之时深二丈四五尺不等潮涸之时尚深一丈五六尺不等重载洋轮吃水二丈余者到此偶有停泊候潮之事并非各船皆然亦非通年皆然洋人现欲挖长一千七百码宽一百码外国四码合中国一丈而弱则是长四百二十余丈宽将二十五丈其意只欲为重载洋船开一船道并不全挖殆谓此事尚无所损耳孰知其所损已多乎此沙在口内数里多伏水底自成险阻外国大轮船有时畏浅不敢闯然而入彼之所忌正我之所利也黄浦口外水底积沙咸以为拦门之限口内复有此沙明明宽平江面而大船到此只有屈曲一可行之路亦可谓天险矣岂可曲徇一时之请有短垣而自毁之哉夫居今日而言设险诚不足为外人道然自通商以来外国初未尝阻我之修武备设防汛也各局厂制造军火轮船皆问津于西国与和约本两不相妨若仿天津办法则上海内外炮台正不妨随时修葺复我旧规此案尽可以该处淤沙形势所关未便轻动正色与言推诚相告使彼心折而语塞似属正办若隐忍不露彼转烦聒不休即略事兴挑彼必再求深浚而我已自失其险矣是不可行者一也查英约第二十载明英国船只有在中国沿海地方搁浅地方官查知即设法妥为料理等语并无将搁浅处之淤沙设法挑浚之说足见中外只能各就港口之深浅酌行船载之轻重在洋商不应尽贪重运以尝试天生之挺沙在中国岂能特辟新途以招徕无限制之洋载非但条约章程无此办法即万国公法亦无似此破格之故事若置约不问惟外国重载商船是利遽强中国以骤兴大役此端一启则效尤者皆将于约外求开方便之门即如长江之九江以上亦多浅阻冬间重载轮船颇难行驶必须用小轮船剥至汉口他如大沽海口之拦港沙台湾鹿耳门之七鲲牙轮船到彼皆难畅行若准挖此沙万一彼复援例请挖长江大沽及鹿耳门又将何以应之是不可行者二也

沈道议令此项经费华船大者一体捐助其意谓该处挑浚总于行船有益华洋均无二致此说亦未尽然黄浦为东南第一繁盛之口内地帆樯林立究之大船少而小船多畏奔洪不畏搁浅往往停泊浅处榜人高卧船头徐待潮至鸣榔自在而行今若于海口骤添中洪之险则避之惟恐不及当进出口岸之时转增一番戒心且中洪既宽洋船破浪进出较前更速而无算华民小船首承其敝夫吴淞者中国之海口也以中国无算民船之不利为外国数轮船之利不已喧宾夺主乎昔宋王觌奏开海口诸浦而刘悫按行谓开海口反有风波驾入之忧康熙年间邑人张宸书云松江之主遏潮以拒泥沙与西北之蓄水以利舟楫者大异今乃以遏沙之具而为舟楫之资是使海中之潮日来江中之沙日淤即此说以参互观之则开海口以致大潮不足为我舟楫之利亦甚明矣是不可行者三也沈道前禀吴淞口深通则宣泄无滞于水利亦为有裨等语此说亦未尽然查核松江水利成案与前人论著黄浦今昔情形均与沈道所议不相符合溯自明初松江淤塞后江入黄浦以归海今之黄浦口所以亦称吴淞口也黄浦所受之水即松江所受之太湖分派赴海之水也浦之通塞诚有关于苏松水利而其要则在于助江以敌潮出清以退浑未闻其浚沙以助潮也明嘉靖初苏抚李充嗣尝用浚川爬铁帚船以浚吴淞水道并不关浚海口之淤沙诚以江水清而海潮浑治于上流则众水注江以出海斯所以为宣泄也治于海口则浑潮挟势灌入以病江是求通反以致淤而何宣泄之有然则口内各岸之捍海塘御潮堰杜之于潮后者人之所设也口内水底之涨沙截之于潮先者天之所生地之所成人力之所弗逮也查宝山地图乃乾隆十五年所刊浦内已有此沙迄今又一百二十余年矣并未闻黄浦口壅塞不通是此沙无大增长可知且过此江心沙以南水皆深通具见海沙之来实赖此积沙遏之无碍内水之出足防外沙之入于农田水利实有裨益华船可行外国船亦可行所稍有阻滞者仅装货太重之轮船耳未办通商以前黄浦早已有此淤沙奈何仅为近日洋船之偶不便而遂欲挖去以亡已之水利乎是不可行者四也

再查上海十四国领事申陈振轩内称此事有碍洋商贸易之据实难详细声明故有面见振轩再述紧要关键之说若有十分掣肘之处究之迭次哓渎祇为轮船遇此涨沙或延时刻或添剥费二事而已除此之外无所为难也殊不思各船俱无阻碍独此数船或为此沙所滞则亦当自反而知其故矣惟其装货太多吃水太深遂有遇浅候潮之事海潮一日两至延不过数时即或适值大汛已过而船载太重仍须再候大潮否则起剥货物令船稍轻方得过浅此皆重载船只常有之事然实缘于自取不能诿过于淤沙该口久有此沙行船者谁不知之乃明知该口之水本有浅处而来船吃水之分数偏欲过之又不依逢浅候汛之常规而更欲速之假令续后再有来船马力愈大吃水愈深亦欲勉强进口则耽延必益久起剥必益多又将指为该口之浅阻益甚耶傥能幡然变计准照该口之浅深酌定来船装货之重轻自然通畅流行毫无停滞矣乃不思减装以避浅偏欲挖沙以就船是专为数只轮船惜费而转令中国动巨帑兴大工尤于情理有未协也是不可行者五也大抵洋人之为是谋亦明知此沙消长无定即挖去亦必复生故有既挖以后仍用机器常川拖挖之议是开挖之时费用既属浩大既挖之后支销仍无了期彼以为之而效其获益在洋商为之而不效其耗费在中国乐得进此愚公移山之计该关道前禀人力难施经费难筹已足见此事之必不能成然洋人方恃其机器之足用又注意七成船钞之可以开销若置不理则辨论滋烦未必即能帖服今拟委大员会同上海道督令熟悉挖沙之洋人详细勘度如工程艰巨不易蒇功或经费浩繁无从筹措即据情知照当可知难而退立作罢论如其仍从颟顸从事则当根据条约逐层驳斥有此数不可行谅彼亦将俯首无辞此事颇关海防形势水利大局今承函谕转饬确切查明以凭核办尤不敢稍存简率用是不避烦琐具陈颠末惟冀卓识俯赐察度裁其偏驳订其失俾成完论庶足备临时采择于万一耳

　　筹边论三论东北边防　　　　　
姚文栋

俄自咸丰十年踰大兴安岭而南与我划黑龙江为界由是东路天险全失夫乌拉岭者天所以限东西俄踰乌拉岭而长驾万里直指东海摇足唾手而尽有其地大兴安岭者天所以限南北今俄踰兴安必将长驾南指其欲又乌可限量古人论守江必守在江外守淮必守其淮外划江者必不能守江划淮者必不能守淮今与俄中划黑龙江南北分守则黑龙江之险其不足恃也明矣夫吉林控压东海有混同江绥芬河图们江三海口经络其间轮舟出海五日至燕齐十日至吴越二十日至闽粤万里往还直呼吸间事泱泱乎表海之雄风也库页岛直混同江口此如崇明之锁钥长江台湾之屏蔽浙闽亦为要地　国初时此岛原隶版图不知何年为日本窃去三易主而归俄屏藩一坏东三省境地日蹙遂肇于此今吉林濒海之地及三海口亦且尽为俄属矣夫以形胜之地与敌而瑟缩退处于敌人藩篱之内此所谓聚六州之铁铸成大错者俄既有混同江海口便要在松花江行船往来腹地吉林全省危机已萌芽于此俄既有图们江海口便驻重兵于珲春以图朝鲜朝鲜危机又伏于此假如中俄有衅俄在沿海及黑龙江中轮舟往来千里若咫而我奔走于丛岭崎岖之间文报迟延兵士困惫其劳逸不同无论矣尤可虑者俄以兵船梭平日准行之混同江中则黑龙江省与吉林声援隔绝而黑龙江必危又梭巡平日行船之松花江中胡铁花吉林来信云此时松花江中尚无俄船则吉林省城与古塔城声援隔绝而古塔必危夫同治初年新疆沦陷亦因回匪起事哈密迪化城两处关外声息中断任其蚕食而西束手不能援救今吉黑情形颇与此相类前车之鉴未雨之谋宜在今日蒙以为混同江至松花江中宜练水师一支于沿江三姓呼兰齐齐哈尔阿勒楚喀拉林伯都讷各城中酌设重镇数处又辅以陆地旗屯夫泰西诸国在长江中行船假无操防水师将有反客为主之势今俄人在混同江松花江中行船事同一例即当彷照办理查德会典则例载顺治十八年设吉林水师营又康熙十三年自吉林移驻水师营于黑龙江夫吉林黑龙江在　祖宗朝为腹地尚有水师防营今为边地又值多事之秋则水师营之不可缓亦明矣参酌旧制不必甚费更张而于边务大有裨益至吉省拉林阿勒楚喀地方江省齐齐哈尔呼兰地方皆有膏腴可耕之地核计不下二千余里雍正十三年乾隆六年十年皆有屯垦成案其地在混同江两岸若办理陆团不特与水师有辅车犄角之势又可扼守嫩江松花江两口兵食胥足节节有防东徼可以安枕无忧若黑龙江与俄划中流为界此与三国时吴蜀距江为守情事相类所谓沿江上下所在皆险而尤以额尔古纳河通入黑龙江口一处为最要俄若拦入额尔纳河进踞呼伦贝尔则江省与蒙古声息中断俄得以纵横自如江省既无自全之策蒙古亦大有危机矣

　　上吴清卿师　　　　　
胡传

窃某以书生从戎蒙恩培植首尾未满三载遽得之官临民夙夜思维冀图报称而莫知所自窃念法夷构祸南越东南沿海各省处处备兵以防骚扰夫以中国之全力防一法夷大小强弱势既悬殊主客劳逸情亦易见胜负所在固可预知然我设防万余里备多则力分师老则财竭似已犯兵家之忌处处欲保全必不能处处保全自属意中之事东南财赋所出各省日事添兵则协济东北之饷后必不能如额以贡于户部东陲各防乏饷势必岌岌俄罗斯虎视朝鲜逼处肘腋乘机蠢动以蹈我瑕亦属意中之事我师先天下之忧而忧力肩艰巨屡请帅师赴粤而　廷旨仍令驻防滦乐揣其用意非特欲固畿东各口殆欲兼顾东陲各防东三省　国家根本重地一旦有事　朝廷念中外大臣熟悉边情莫若我师必仍以东事相属促令回防仓卒之间兵单饷绌均可深虑某在边久侦探俄事颇悉感念恩遇时切杞忧伏查俄之谋我祸莫大于乘隙我之御俄策莫要于捣虚其事有当预筹者谨为我师预陈之吉林以黑龙江为肩背奉天以朝鲜为藩篱而其要害之区尤在艾辉与珲春二处由艾辉而西至墨尔根折而南至齐齐哈尔不过千里路甚平旷由齐齐哈尔而南至吉林省城平原广野之地亦不过千里俄夷若以轮船载兵从艾辉登岸直捣齐齐哈尔冀拊我三姓古塔珲春东防各军之背则吉林震动东防各军虑后路绝不得不回顾则全局皆震动此北路之可虑者也俄兵若由黑顶子偷渡图门江北可抄珲春之后南可拊朝鲜之背珲春失则彼攻朝鲜无复顾忌朝鲜失则不特东三省皆为所包而直隶山东江浙沿海各省亦不能高枕而卧此南路之可虑者也惟查俄夷经营东部现在尚未周密其用意专注朝鲜其设防偏重珲春而与我三岔口黑河口接界等处均不甚留意以我吉林之防兵驻于古塔之乜河三姓之巴彦距彼尚远故也俄若入寇必南北并举以牵制我吉林之兵使不得力援珲春以救朝鲜我之筑彼在黑龙江宜于艾晖添设江防筑炮台江岸堵截彼轮船之来路吉林于古塔添练炮队炮车无事则隐其形使不知备有事则出三岔口直捣彼双城海参崴以攻其所必救俄谋朝鲜海道以海参崴为根本陆路以岩杵河为根本而其接济之兵必由黑龙江经艾辉出黑河口入混同江分路一入乌苏里河踰兴凯湖登岸以达双城一出混同江入海绕经海参崴以达摩阔崴我黑龙江兵御之于艾辉三姓之兵移驻黑河口不惟彼之后路绝兼可牵制彼伯力之兵使不敢动彼双城空虚路甚平夷我攻此则彼岩杵河之陆兵必回顾海参崴之炮船亦不敢远出而珲春之围自解如我军得利能夺取双城海参崴则俄兵之在东者形势中断岩杵河沿海一带之地皆在我掌握之中南路肃清转而向北与三姓之兵夹攻伯力则吉林以东二千余里之地均可收复从此南蔽朝鲜东制日本北御俄罗斯均易为力不特东三省固如金汤东海可永无俄患此地利之必争者也黑龙江地寒每岁四月望后江冰始开九月望后又复冻结彼轮船可驶每岁不过五阅月我之江防一设于艾辉再设于黑河口层层堵截每岁吃紧亦不过五阅月此天时之可恃者也彼东部兵不过数千民皆新徙未有固志远距故都数万里声援既断人心惶骇大兵一临如鸟兽散自在意中我兵陆路则由吉林黑龙江出海道则由南北两洋来源源接济可以持久而彼则不能此又人事之可恃者也我因失吉林以东数千里形势之地使彼实逼处此为肘腋患必驱之乃可无忧然必及早筹添黑龙江江防古塔炮队乃克有济未雨绸缪备边之要务争先扼要制胜之良谋我不预筹彼争先着一得一失关系大局岂浅鲜哉我师智烛几先统筹四表消患于未然天下之幸非独东三省一隅蒙福也

　　恭报会同俄员勘界立牌绘图补记遵　旨画押各日期疏光绪十二年　　　
吴大澄

窃臣等奉　命会勘吉林边界事宜于四月十九日由珲春起程前赴俄境岩杵河会商界务前经具折奏明在案四月二十二二十六日两次会议曾将大略情形电达李鸿章转电总理各国事务衙门五月十三日钦奉五月初五日　谕旨李鸿章转电吴大澄所议展界竖牌补记绘图各节均尚妥协即着照议画押钦此臣等窃思珲春与俄国交界地方有界限不清之处因咸丰十一年前户部侍郎成琦会同俄员建立木界牌八处其末处土字界牌最关紧要不知何年毁失遍询土人无从查究查珲春辖境处处与俄接壤臣依克唐阿到任后查阅边界自珲春河源至图门江口五百余里竟无界牌一个黑帽子山濒江一带久被俄人侵估屡与臣吴大澄照会俄员索还占地并迭次面商据约辨论该俄员等一味支吾延宕竟于黑顶子地方添设卡兵接通电有久假不归之意旋经吉林将军臣希元专派协领穆隆阿双寿等约同俄员会勘仅至沙草为俄人所阻未经勘毕而回臣等此次会同俄国所派勘界大臣巴啦诺伏等商议界务首重立土字牌交界之处次则归还黑顶子要隘之地据俄员舒利经指出成琦所换地图上界尽处即咸丰十一年原立土字界牌之所江东有大泡子积水为记江西与朝鲜偏险城相对该员舒利经即系当时亲自绘图监立界牌之人言之确凿并呈出大小图稿一牌有一牌之图沙草峰所立土字界牌似非无据臣等详查咸丰十一年所换地图内英尺一寸系俄国里二十五里中国里五十里图上界末处与海口相距几及一寸系俄里二十余里以中国里数计之实系四十五里惟咸丰十年条约内云两国交界与图门江之会处及该江口相距不过二十里咸丰十年交界道路记文内亦云图门江左边距海不过二十里立界牌一个上写俄国土字头现查十一年所立土字界牌之地并未照准条约记文二十里之说臣等与俄员巴啦诺伏反复辨论该员以为海滩二十里俄人谓之海河除去海河二十里方是江口臣等以为江口即海口中国二十里即俄国十里沙草原立土字界牌既与条约记文不符此时即应照约更正巴啦诺伏仍以旧图红为词坚执不允此四月二十二日与俄员议立界牌力争未决之情形也

此外尚有应办事宜数端旧图内拉字那字两牌之间有玛字界牌记文则缺而未立条约内怕字土字两牌之间有啦萨二字界牌地图记文略而不详现应补立者一也旧立木牌年久易于朽坏乡民有烧荒之例野火所焚延及牌木难免毁损改用石牌较为坚固亟应换立者二也两国交界地太长牌博中间相去甚远路径纷歧山林丛杂本未立牌之地难免越界之人自宜酌择要地多立封堆挖沟为记愈密愈详此应办者三也俄人所占黑顶子地方设有准卡现应补立土字界牌该处在红界内臣依克唐阿当即派员前往接收添设卡伦以清界址此应办者四也俄员舒利经现画分图以英尺一寸为俄国一里计中国里二里较旧图尤为细密臣等与该员详加考核分注汉文俄文应将此图画押钤印中俄各存一分以补旧图之不备此应办者五也以上各条均于四月二十六复议界务时臣等与俄员巴啦诺伏详细妥商各无异议惟补立土字界牌一节再三辨驳始尤于沙草峰南越岭而下至平冈尽处竖立土字牌以江道计之两旧图展拓十八里径直里数不过十四里臣等派员前往测量该处距图门江出海之口顺水而下为中国里三十里计俄国里十五里陆路直量为中国里二十七里俄国里十三里半臣等自奉　谕旨允准后即于五月十九日约同俄员巴啦诺伏及舒利经克拉多马秋等前赴图门江议立界牌之地亲自勘明于二十日将土字石牌公同监立并用灰土石片深埋竖筑以期经久所拟记文应写满文汉文俄文各二分另绘分图于六月初七日缮写完竣臣等即于是日在岩杵河俄馆会同勘界大员巴啦诺伏等画押钤印讫除将记文地图各一分由吴大澄回京复　命时面交总理各国事务衙门王大臣存案备查外所有臣等会同俄员勘界立牌绘图补记遵　旨画押各日期谨缮折由驿驰陈

再图门江土字界牌以南至海口三十里虽属俄国辖境惟江东为俄界江西为朝鲜界江水正流全在中国境内中国如有船只出入海口非俄国一国所能拦阻臣等与巴啦诺伏商议数次该使总以奏请俄廷示谕为辞应俟商妥后再行定议又古塔境内倭字那字二界牌均与记文条约不甚相符臣等画押事竣拟再赴三岔口一带将倭字那字二界牌查勘明确如应更正之处再与巴啦诺伏等妥商办理合并陈明

　　会勘倭那二牌应照图约更正疏
窃臣等前因古塔境内倭字那字二界境均与记文条约不甚相符拟赴三岔口一带查勘明确再与巴啦诺伏等妥商办理曾经附片　奏明在案臣等约同俄使巴啦诺伏等于六月初十日同赴三岔口查勘倭字界牌现在小孤山顶距瑚布图河口尚有二里并非中俄交界地方查咸丰十一年前仓场侍郎成琦会同俄国大臣议定交界道路记文内称在瑚布图河口西边立界牌一个牌上写俄国倭字头并未载明在小孤山细询缘由因当时河口水涨木牌易于冲失权设山顶离河较远若以立牌之地即为交界之所则小孤山以东至瑚布图河口一又将割为俄地现与俄使巴啦诺伏议定将倭字石界牌改立瑚布图河口山坡高处正在两国交界之地按之地图条约均属相符以后永无争执再查成琦所定交界道路记文内横山会处立界牌一个上写俄国那字头该处与瑚布图河口相距约有百数十里当日立牌之处本在荒山榛莽中人不到之处亦无路径可寻年久无从踪迹中俄边界各官均以为此牌失毁漫无稽考光绪三年古塔副都统双福与俄官廓米萨尔马邱补立那字界牌在瑚布图河口正北山上距绥芬河与瑚布图河交会之处不及二里倭那二字牌相去太近又非横山会处自应查明更正臣等商派熟悉边界之员会同俄官前往查勘适古塔副都统容山添派佐领托哷随同臣等履勘边界因委该佐领会同俄员舒利经裹粮入山十余日依水寻源披荆辟路始于六月二十日访得木牌一座上多朽烂仅存二尺余下有碎石平砌台基虽字剥落无存按其地势正在横山会处迤西即系小绥芬河源水向南流其为那字旧界牌似无疑义惟山路崎岖林木蒙翳新造石牌一时难以运往现与俄使巴啦诺伏议明先于该处原立那字界牌之地掘深数尺坚筑石台俟冬令冰雪凝厚再将那字石牌由小绥芬河拉运到山届时由臣依克唐阿派员前往会同俄官妥为建立至那字界牌中间百数十里自应添设封堆记号以清界址现由俄官舒利经督率绘图各员详细测量臣等协委佐领托伦托哷瑚布图河卡官骁骑校永祥随同察看谨慎办理臣等于七月初八日回至珲春俟各处应换石牌应绘界图一律告竣按图画押钤印毕臣吴大澄再行回京覆　命所有臣等查明俟字那字两界牌案照图约妥为更正缘由谨缮折由驿驰陈

　　俄罗斯属地西卑利亚新造铁路图说　　　　　
姚文栋

俄国新闻云西卑利亚大铁路俄政府规画已久因工程重大迁延数年至本年始定议开筑分为三自打穆斯克至额尔库特斯克为第一自拜喀尔湖至纳尔嗔斯克为第二自乌苏里至浦潮斯德为第三本年六月下旬米堪罗亲王赴西卑利亚一为耶喀特堡新开博览会一为打穆斯克新设大学校特往二处临视其时自耶喀特堡至打穆斯克之间正在铺设铁路自打穆斯克以东即现所规画之三也俄皇于六月二十日准内阁之奏特派黑龙江太守钩罗夫伯东部西卑利亚太守依苛纳奇夫将军督办事宜而陆军大臣总其成限定五年竣功计自俄京圣彼得堡至提乌们五日自提乌们至打穆斯克三日自打穆斯克至额尔库特斯克渡拜喀尔湖至纳尔嗔斯克二日自纳尔嗔斯克下黑龙江至乌苏里四日自乌苏里至浦潮斯德一日凡十五日间可由俄京直抵浦潮斯德俄廷以此事委之钩罗夫伯及依苛纳奇夫二人者其意注重行军不待言矣现须俟百哥拉铁路告竣即由谙纳夫将军率领夫役往西卑利亚开办此人熟悉铁路事宜价廉而工速欧洲诸国所共知者也又英国新闻载波磨利之说云西卑利亚地方富于铁炭是以俄造铁路用费极省只雇用夫役一项每名每日六片斯一片斯即洋一角二分也照此计算每英里一里需用二千五百鲁林合银洋六百二十五圆此外木料更不值几何从前美国建筑铁路依路顺序铺设每日可成六里今俄国不用顺序之法乃系数处同时兴工其蒇事当倍速即以顺序六里计之五百日亦可成三千里长之铁道数处同时兴工则欧亚二洲东西贯通往来必在指顾间矣闻西卑利亚之南方一片平原最宜畜牧虽有夫役数百万名食用可无虞不给此项大铁道告成俄国贸易必极盛可占亚细亚全洲之半此事非今日始知十七年前和穆百利早已言之矣近年俄国农民争赴西卑利亚西部开垦居住络绎不绝由其地便于耕作且有畜牧之利本年八月初俄国政府下令禁民移徙前往殆因人数已满恐有争夺田亩之患或是俄民在欧洲者闻西卑利亚开筑铁道争往赴工故有是令欤

　　案俄属乌拉岭以东之地总名西卑西亚亦曰悉比利亚此铁路新疆蒙古黑龙江之北吉林之东与我　中国大有关系亟译之以告世之留心边务者
  </div>
  <div class="pagination">
   <a href="皇朝经世文统编_page217.html">
    上一页
   </a>
   <span>
    ...
   </span>
   <a href="皇朝经世文统编_page213.html">
    213
   </a>
   <a href="皇朝经世文统编_page214.html">
    214
   </a>
   <a href="皇朝经世文统编_page215.html">
    215
   </a>
   <a href="皇朝经世文统编_page216.html">
    216
   </a>
   <a href="皇朝经世文统编_page217.html">
    217
   </a>
   <span class="current-page">
    218
   </span>
   <a href="皇朝经世文统编_page219.html">
    219
   </a>
   <a href="皇朝经世文统编_page220.html">
    220
   </a>
   <a href="皇朝经世文统编_page221.html">
    221
   </a>
   <a href="皇朝经世文统编_page222.html">
    222
   </a>
   <a href="皇朝经世文统编_page223.html">
    223
   </a>
   <span>
    ...
   </span>
   <a href="皇朝经世文统编_page219.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
