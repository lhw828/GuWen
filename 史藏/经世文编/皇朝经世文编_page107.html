<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 107 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 107 页/共 219 页
  </h1>
  <div class="content">
   论役法　
陆陇其

差役雇役。各有利弊。傅承问有疏。言差役之善。雇役之不善。至详悉矣。然良民之畏役已久。惟游惰之民。乐于为之。欲禁乐者之不为。而驱畏者使为之。此势之至难也。此法行。势必良民阴雇游惰之民。在官以为差役。在民则仍雇役。特官雇与民雇殊。而游惰之民。充役则一。且官雇则有定额。民雇则诛求无已。其或犯法。究及雇者。利则归于游惰。害则及于良民。其为弊更无穷。此熙宁元佑大臣。所以各持一见而不能定。论治者止可因其弊之最甚。而稍通融之。难以一论也。周礼有转移执事之游民雇役之法。恐不待后世而始有。大抵治之得失在官不在吏。官诚贤则虽雇役亦足以为治。官诚不贤。则虽差役亦足以生奸。读此疏者。知雇役之害。而谨防之可矣。若欲举其法而尽变之。亦未易言也。至疏中云。原设工食。除冗役扣解充饷。而所者仍给见役。此亦可商。今赋役书所载各项工食。皆民之雇役钱也。如役当。则此工食固应给役。役不当。则此工食应还之民。或即以补现役之不足者。若扣解充饷。是朝廷既役民。而又得其钱也可乎。先生一时之言。未虑及此。敢僭论之。所以推广先生忧民之心也。

　　田役　
储方庆

今天下止有限役耳。安得有限田哉。然观今日限役之法。而叹昔人限田之法。为未尽善也。抑推昔人限田之意。而知今日限役之法。即所以限田也。何则。昔人以田限田。田多者既不能骤减。而欲分富民之田以与贫民。则又拂于人情而不可行。若今日以役限田耳。以役限田。固不禁民之有田也。而田多者苦于奔命之不暇。势不能以多占。而兼并之弊自绝。岂非不言限田。而限田之法。莫善于此哉。虽然。又不能无弊。凡今之所以限役者。以其有一定之田也。有一定之田。则田之任役者。既不可踰限而多。亦不可不及限而少。踰限而多者。必以法裁之。而使一人任数役。不及限而少者。亦必以法合之。而使一役有数人。夫一人任数役。人不胜役之烦也。一役有数人。役亦不胜人之累也。人不胜役之烦。而豪强隐占之弊绝。役不胜人之累。而朋党牵累之患生。牵累始于一人之身。而均摊遍于里甲之内。方今立法之始。流弊已至此。又安能保数十年之后乎。然天下皆相安于限役。而不敢议其后者。则以其法之可以惩富民也。不知天下富民少而贫民多。今使惩富民而有利于贫民。犹不可为。况乎惩一人之奸。而因以为千万人之害者哉。则夫立法以捄限役之弊者。诚不可不亟讲也。愚以为限役之利。利在分富民之田。而限役之弊。弊在合贫民之田。分富民之田。而官不知其民之富。犹可言也。合贫民之田。而官不知其民之贫。不可言也。合贫民之田。而官不知其民之贫。犹可言也。合贫民之田。而官欲以一贫民之身。偿众贫民之赋。不可言也。故夫利在分者。法以分治之。弊在合者。法亦以分治之。合其户而分其田。田之外不以同户累也。分其田而仍合其户。户之制不以多寡乱也。多寡定于画一之令。而富民不得施盈缩之才。同户判于催科之日。而贫民不至陷于赔累之辜。如此则田不必限而已收限田之实。役未尝不限而又有不限者存乎其中。将所谓限田之说。莫善于此。而董仲舒师丹诸人之议。似不及今之通变而不扰民也。又何必世业口分诸法为哉。

　　小役册序　
张超

窃稽华邑。有大役。有小役。大役如北运细布。收兑收银是也。小役里催是也。年来当大役者。一经佥点。立见破家。幸蒙　　恩蠲。改为官解。细民得稍安枕席。此真百年之利也。独里催一役。传征正课。势不得已。但人谓大役难。小役易。不知大役竭其财力以竣事。如壮夫卒病。稍能坚忍。仍见昭苏。小役有经催塘长总甲。种种杂差。如孱稚而病劳瘵。不尽其元气不止。人犹议谓大役难。小役易。不知大役。或一区数户。或一保数户。小役则异是。止论图分。大至七八千亩。不必逾于十分之外。小至七八百亩。不能亏于十分之内。其荒小之图。畏役益甚。则营卸益巧。县官竟无可措其手足。是以难也。余承十甲乏役奉宪编佥。矢之神明。虚公采访。一手编定。并不假权于左右。以向来当大役之人当大役。则不足。以向来当大役之人当小役。则尚可勉力以从事。故尽豁其零星细户。以及孤寡残疾之人。责成于中人之产。立意似偏。抚心无愧也。前审有图书代充之说。图书大抵皆赤棍也。愍不畏死。宽比则婪津贴而蚀正赋。严比则黏门单而越境根寻正身。徒重累耳。今不敢也。前审有一甲均充五甲均充之说。役无所主。零星摊派。豪强者抢办以自肥。懦弱者卖妻鬻子以代比。不均孰甚焉。今不敢也。前审多立诡户。今原报单。书其名必详其号。注其居并着其业。惊疑恫喝。移张换李。今不敢也。前审如奸徒王亮生胡升鸣叶懋陈沛如等。各捏一名。浑浑沦沦。并无花户。及至轮役。按亩报补。既补复卖。既卖复补。婪索无穷。仍至亏空。今不敢也。前审有图书匿数卖数之弊。皆由经界不清。恣其蒙混。今特造挨号册。自一号以至千百号。号号着落。号号着明。业户即有荡溇公占沙海荒绝等地。和盘拓出。均匀品搭。自无偏枯。图书借口赔荒。经催借口无办。今不敢也。至如荒图酌并以减民劳。坊厢追贴以苏重困。此皆随地立法。大费剂量。超以三年之采访。重以两月之赞对。破从来之积习。定五载之役次。曾子曰。十目所视。十手所指。想亦有垂谅者矣。今役册具在。与当日役榜。一字不更。所以昭信也。缮写已竣。将申各宪。并存县以告神君。因列其颠末。不禁词之复云。

　　均役议　
章九仪

田有田役。里有里役。如经催粮长等项。所谓田役也。如支应大兵经过。承值各项衙门。及稽察奸宄。堤防火盗。所谓里役也。田役应从田起。里役应从户起。向以田役尽归之于户。而役不均。今则欲矫其弊。因以里役尽归之于田。而役亦不均。必也两得其平。而民始不至大困。则莫如分而二之。经催粮长诸役从田起。见年总甲诸役从户起。从田起者。计田之多寡。以为役之差等。此易行者也。从户起者。应循编审之旧例。十年大更。五年小更。衰耗者减之。贫乏不能自振者去之。逃亡废绝者汰之。择里中殷厚有力之家。必周谘耆老。询谋佥同。即榜示其姓氏。而登之于册。不许营脱。凡为守令者。毋徇情面。毋受财贿。归于至公而后已。如是则贫富均。贫富均则役不均而自均矣。若计田受役。田多之人。每以一人而兼数人之役。一丁而征数丁之银。其不便一也。小民之受田者。其冠婚丧祭疾病讼狱。力不能胜。则举田而售于富室。固有无相通之道也。今买田即以买役。人而畏役。即畏田而不敢售。其不便二也。至昔之见年总甲。率多土著附近之民。其盗贼奸宄。易为耳目。若论田不论户。则有身在乡而其役在城者。身在城而其役在乡者。居址窵远。即有地方之事。无由而知。其不便者三也。昔错论贵粟。意在崇本抑末。今有田之家。赋役鳞集。而富商大贾。土著于兹者。列廛盈肆。操其奇赢。收倍称之息。吏卒不一至其门。是教天下之民。皆将弃本业而趋负贩也。岂　国家重农之至意乎。如以田役归之于田。里役归之于户。俾有田者得尽力于输将。而土著者亦使知有地方之责。于以清逋赋而遏盗源。莫善于此。此晋督所称粮因地出。徭按丁差。诚不易之论也。余故因而推广之。为均役者佐一筹云。

　　徭役议苏州府志　
赵锡孝

古者按地亩而征赋役。编图以总理之。编甲以条分之。其业田之民。比户而居者谓之庄。按庄户以编征谓之顺庄。大江以北。皆顺庄供赋。即按庄田之版图供役。然不行于江南者。南北地理不同。水陆之势异也。北方陆地。舟楫不通。粮米转运。多用牛车。牛车致远则费繁。费繁则农田之利薄。故东庄之民。不业西庄田者。势不能也。其有兼业西庄田者。必置丁户于西庄。经其田中出入。即兼供西庄之赋役此版图与顺庄所以通行北省也。若乃江南泽国。舟楫可通行。故住此图者。多兼业彼图田。住城郭者。多兼业各图田。即田不过数十亩。亦多分散四乡各图者。田有分图。役出一户。以一户兼众役。则力役难均。此均田均役所以奉　　旨通行也。何谓均田。统计一县之田。分为若干图。图分十甲。每甲均入田若干是也。何谓均役。统一县之田。使各自编甲。或类聚编甲。以图中第一甲。当本图一年之役。至十年而周。或以本图一六甲。当本图上下半年之役。至五年而过是也。均田役之法行。则按年值役之外。俱可自谋身家。以生以养。均田役之法不行。则田不可为恒业。而小民之业田者苦矣。何以明其然也。曰江南田亩。其徭费经里。已编入正项钱粮。原不应复有徭役。今日之役。飞差而已。所谓飞差者。各县不同。即一县之差。亦无定形。其费亦无定数。凡甲之充役者。如在苏州谓之现年地方。在常州谓之总甲。其当役之年。凡图中盗贼殴人命。匪类逃人。私盐漏税。撩浅作坝。修筑烟墩。营房桥梁。马路城郭官舍。水陆木栅。开造烟户。与夫浮尸无着。命盗案死无棺木者。一一地总是问。一事失措。刑辱随之。破产办公。所在多有。至于大工大役。如近年开河出夫之类。虽合图公办役费。而为地总者。必任其难。是以业户之能亲为地总者。必雇图中无所事事之敝民。俾充其役。其雇充之价。幸以田均役均。通县有成例。智愚强弱贵贱同科。故小民尚能供命。若此法不行。而如北方之按版图以供役。则版图业户涣散零星。谁为传集。其业田多寡不均。谁为统理。且遇豪猾为图长。势必苛派。遇乡民为图长。则彼豪猾者。召之不应。派之不从。必代为供役。由是智诈愚。勇欺怯。贵凌贱。百弊丛生矣。或谓版图分役。亦可按田之多寡分派。此甚不然者也。

所谓分派者。官分之乎。民分之乎。官分之。将惟胥吏之操纵。民分之。将惟豪右之指挥。且凡业田一甲者。用均田计之。十年止役一年耳。若按版图。则田隶五图。五处当役。田隶十图。十处当役。夫以一人当一图中一年之役。与以一人分当五图十图中共一年之役。其事势之繁简难易悬绝。又令一人之中。有甲乙两人。共役十日。甲值前五日。苟且涂塞。卸役于乙。乙将讼之官乎。将代之役乎。讼之官。官不胜其理。代之役。人孰甘为代。则版图之难以定役也审矣。议者又谓不用版图。当以烟户编役。此又可共明其谬者也。何也。江南烟户业田多。而聚居城郭者什之四五。聚居市镇而分之相悬殊绝。计图而分之。其业田有以万计者。有以千计者。以业田千亩之图。敌万亩之图之役。则千亩之业破。以万亩之图。贴千亩之图之役。则花分混洒。尽果胥吏之腹。而良民乃失业不安。　国课必因之以绌。夫顺庄本以清课。若使民不安而课反绌。岂称奉行之职哉。则烟户之难以定役也审矣。然则奈何。曰。顺庄以清赋。均田以均役。并行不悖者也。今有业数甲田户于此。家住某庄。其田向编某图。分若干甲。当役者仍系之某图若干甲。图甲虽分。庄户则一。止名之曰某图某甲。某庄某户。粮则按庄户而催。役则按图甲而值。此立法之至简至易者也。其有业田半甲者。既编户之某庄。仍系之以向编某图某甲之上半甲。或下半甲。以分值上下半年之役。其业不及半甲者。则与他户凑成半甲之数。田则准甲而合。户则顺庄而分。分庄则田归的户。户立的名。而诡名虚寄之弊绝。合甲则类聚成联。缓急同忧。劳逸同恤。而相凌相诈之端泯。其奉行之法。先顺庄编里。开造的名以清户。次按号对册。逐年推收以清粮。但令将推收过册之田。仍编均田之图甲以定役。其户居他县者。则仍照例分编。无使规避。至逐年推收。粮则改注本名庄户。役则仍办原编图甲。需至销圩再为编定。则田粮户役。若网在纲。条目井然。官民两便矣。伏念圴田均役。最为我　朝便民善政。与官收官兑之法。永垂记职。长老传言康熙十三年前均田之法。未奉　　旨通行。差徭偏重。乡民以役破家者接踵。小户附于大户。求为代役。其小户田中所收。半馈大户。于是弃产逃亡。钱粮逋欠。所在多有。旧籍可查。是户役不均。始则病民。终则病国。我　　皇上明谕地方大臣。将李玫条奏。酌量办理。原以便民裕国。则田役之均。亦属经国大计。凡奉行官吏。自当鉴于成宪。斟酌通行。定澄清之经制。绍公溥之良模。损益因革。各得其宜。永永年代。奉为典则。庶几克宣　　圣明之德意者矣。

　　徭役考苏州府志　
陶正靖

康熙元年巡抚韩世琦。奉　　旨通行均田均役之法。案开三吴田赋。十倍他省。徭役困苦。莫甚今日。豪强兼并之家。膏腴满野。力能花诡避役。以致富者益富。贫弱无告之民。役累随身。每至逋负流离。将见贫者益贫。是皆有司不念民瘼。编审无法。任凭胥蠹作奸。流弊莫可究诘。近奉　　旨均编。当亟遵条例。通计合邑田亩。按图裒益。品搭停匀。凡图外官庠自兑附户花诡等项。尽行裁派。一惟论田起役。俾户无无田之役。田无不役之人。庶几积弊顿除。穷檐苏息。常熟县共四百九十图。图分十甲。每甲均田三百三十七亩。一应修筑沿海土堡营房桥梁马路及催漕候比等役。论田均差。每图上下里役二人。共九百八十余人。本县徐六泾土堡一座。营房六十余间。官舍三间。每年一修。及承修桥梁马路并低区。里役二百余名免役外。寔应役里役七百余人。凡业田之家。田多者或一家而占数甲。田少者或数家而占一甲。其户名曰排年。有事则里役督之。排年任之。此法之定于官者也。排年之田。不必同阡陌。居不必接里闬。役有远近。不必偕作息。力有赢绌。不能通有无。临期鸠集。不免误事。于是预储以待。亩率银一分有奇。畀诸役代任其事。而排年遂若无与。方之古法。排年则出免役钱者也。里役则任雇役之事者也。变而通之。有利无害。其或有大役。则另议科率。然以通县数十万户之所同也。虽黠猾亦不能上下其手。厚有侵渔。而其役于官府。则排年必不能如里役之练习。故民相与安之。此法之便于私者也。由康熙初元至今垂七十年。闾左晏然。如白茆福山诸大役。虽帑由官给。出自　国恩。而鸠工庀徒。民闲曾无绎骚。则法良之效也。若所云催漕候比诸役。亦前明弊政相沿。　本朝已次第改革。今并着原委于后。考洪武初编定黄册。以一百一十户为里。里又名图县凡九乡乡统都都统图都之大者复为扇以分辖各图扇又名区计里编役。推丁粮多者十人为里长。次百人为甲首。里长轮年应役。管摄一里之事。十年一周。每里编为一册。册首总为一图。鳏寡孤独不任役者。附于图后。名曰畸零。大役五年一编。充南北运收兑收粮等差。小役十年一编。充经催总甲塘长该年等差。其余在官斗级库子杂役。将均役编银雇充。于是有催粮候比之役。有收兑粮长之役。有白粮解户之役。按民闲丁粮。与时消息。未有久而不变者。而黄册既定。改易为难。虽十年一编审。而差次赢缩。弊孔已多。若承役之累。则有不可胜言者。此外复有塘长疏河之役。罢废已久。有坊厢总甲之役。在城图当之。烟墩马路。沿江海一带当之。要自均田均役法行。皆无过扰者矣。

右役法诸弊皆始于签充。签充之始。虽以丁粮之多寡为差。然富者以役重而易穷。役犹不免。贫者不以缓役而骤富。役亦终及。是贫与富先后皆困。不如论田起役之为均也。田有东西。役分远近。且如田在东而役兴于西。则西逸而东劳。田在西而役兴于东。则东逸而西劳。且临期调发。转滋隐漏。吏胥必缘以为奸。不如归之图甲易核。属之里役不为扰也。立法之初。实为尽善。设有变更。则宿弊立见矣。又案古之役民。资其力不费其财。所谓力役取之于冬者也。公旬三日。近役也。其远役亦不踰时。而遗戍劳还。皆曲有恩意。则所以恤其身家。如行月粮之类者可知已。汉唐以降。算丁口。输庸钱。既资其财矣。仍不能不赖其力。端临马氏所谓职役者是也。其法大略有三。曰差。曰雇。曰义。差役之弊。差役不公。渔取无艺。雇役之弊。庸钱白输。苦役如故。义役之弊。豪强专制。寡弱受凌。马氏亦粗论其概矣。夫差役古法也。然古之主调发者。党正酇长皆以士人为之。而后世属之胥吏。顾能尽公廉乎。不均不平。弊害斯甚。雇役则由召募。而假手胥吏。亦不免朘削佣直。缓急呼应。或不足相赴。义役始自宋纪。其初民间苦于征缮。自为经画。如葛观之类是也。见邑耆志其后官为之制。端平时令王爚常行之矣。明宣德中。知县郭南。常立义役仓矣。然皆不能无弊。故均田均役之法为不可易也。近奉　　明纶。议行顺庄法。议者佥谓赋从庄办。役从图办。是二法者。固并行不悖。而不可偏废。谋野则获。敢以谂之司牧者考焉。

　　敬筹直隶减差均徭疏道光二年　
直隶布政使屠之申

奏为直隶吏治不肃。民困未苏。拟请减差均徭以资整饬事。窃思大小州县。均为牧民之官。官民相安。然后可以言治理。直省为畿辅重地。差务殷繁。立法之初。因徭役较多。故正赋独轻于他省。而赋有常经。徭无定额。日久弊生。遂至派差之名色。不胜枚举。挟制之控案。几无虚日。官有不能恤民之势。民亦无复畏官之心。两不相安。急应减差均徭。以期整饬。查直隶每岁春秋两差。轮令州县承办。各有旧章。或每年一次。或间年一次。而冲途驿站。所需夫役车马。公馆食用。则不能一日无备。即僻路州县。解犯解饷。考棚誊录。监狱仓廒。一切应办公事。需费之处。亦难悉数。例价既属不敷。养廉又被摊捐扣去。无米为炊。势不能不派之于百姓。而朱票一出。书役乡保。逐层渔利。佐营弁。起分肥。刁生劣监。肆行包揽。即有自爱之州县。被其牵制。转不能不扶同一气。多立名色。肆意诛求。既无定时。又无定数。百姓知其违例。纷纷上控。一经审得实情。立应参处。民气日张。官气日馁。积久相沿。渐至因循苟免。甚或听断词讼。遇刁健衿民。虑其以派差上控。理屈而不敢惩。强横不法之徒。明知而不敢究。即经上司查案。亦不过粉饰求容。断难力图振作。此吏治之所以不肃也。至百姓承办差务。历系按地匀摊。无如奉行不善。始因缙绅大族。加以优免。继而举贡生监。亦多优免。甚或书吏门斗。兵丁差役。一切在官人等。均谓以身充役。概行优免。不但自役日多。更有同姓之人。择族中狡辩者。凑捐微名。以免一姓之差。免差之地愈多。则应差之地愈少。地愈少则出钱愈增。以致力作之农民。每地一亩。出钱至二三四百文不等。较之正赋。每亩征银一钱上下者。多逾倍蓰。此民困之所以未苏也。

伏思力役之征。自古有之。总因向无定额。以致流弊日滋。考之赋役全书。直省正赋。于雍正年间。归丁于地。即有行差名目。是差由地出。与漕务浮收勒折。及各项陋规不同。应请就历来按地行差之法。酌定额数。以均徭役。减重差。而清积弊。直省民地。共六十余万顷。每亩摊银一分。岁可得银六十余万两。承办春秋两差。毋庸州县多带人夫。亲至差次。以省往返浮费。仰蒙　　皇上黜奢崇俭。遇事节省。以银十八万两。由藩司分交委员经理。尽可足资用度。以四十万作为院司道府厅州县办公之用。分别衙门大小。冲僻繁简。核实盐当税陋规。酌帮银数多寡。即奏定条规。立以限制。不许任意浮销。余银留备荒歉。合数年而统计之。责成藩司量入为出。亦可无虞不足。办公既已足用。上司即不得再令摊捐。收受规礼。而州县一切派差名色。出示遍谕乡民。永远裁革。每亩一分之外。不得再派丝毫。则种种偏枯扰累之弊。不禁自除。繇役均而重差减。民困何患不苏。州县既不苛派。无虞挟制。人皆勉为良吏。间有不肖之员。上司既无摊捐规礼。无所回护。亦可认真察究。吏治又何患不肃。惟事关酌定通省章程。臣亦未敢轻心妄议。每与属员中熟悉情形。实心办事之人。细加商榷。有谓摊差于地。迹类加赋。名不可居。殊不知直省地亩正赋。与行差本属两事。因须按地出差。是以正赋轻于各省。历古以来。即系摊差于地。因无定额。愈派愈增。今每亩定为一分。较近年所派。已省至数十倍之多。止可谓之减差。不得谓之加赋。又有谓绅衿吏役。向系优免。恐难一律匀摊。查衿民一体当差。前经御史条奏。而未能奉行者。因无定数。州县虑其上控。先已不敢摊及。今每亩定为一分。在绅衿所出无多。而穷民可免重累。人各有心。谅亦无不乐从。又有谓冲途驿站。马匹可养。人夫可雇。而车辆须用较多。恐致贻误。查春秋两差。需用车辆。向系在京雇用。其驿站车辆。既有帮费。尽可每站养车十余辆。上下三站相联。足资常行差使。若遇喇嘛包苛差。需用牛驴车辆。官为发价。向民间雇用。亦不过每年一二次。再有紧急要差。准其详明上司。查照成案办理。此数百年未必即有之事。不足为虑。又有谓每年摊银六十余万。诚恐收解难齐。致滋缺乏。并恐积习难改。不肖州县。仍行私派。查直省一百四十余州县。共摊银六十余万。合计似觉其多。分计则每州县不过数千两。且每亩仅止一分。较之现在科派之数。多寡悬殊。衿民无不周知。何虑完解不前。定议之后。即明示晓谕。俾众周知。更无虑复行私派。又有谓赋轻徭重。遵行已久。莫若严禁一切流弊。仍复旧规。可免物议。查派差流弊。非止一时。亦非止一事。积重之势已成。纵使严禁。亦不过徒托空言。终于无益。又有谓通省州县派差多寡。各有不同。一律摊差于地。同时更易旧章。恐致格碍难行。查省以南之保定正定顺德广平大名五府。定州赵州易州深州四直隶州。情形大概相同。应请先行查办。其天津河间宣化永平四府。及冀州遵化两直隶州。并四路厅等处。预为出示晓谕。俯顺舆情。次第举行。仍就各处情形。酌定增减数目。另议详细条规。自可期于周密。总之行差必有定额。始无科派之弊。官民两下交利。彼此相安。然后可以言治理。钦惟　　皇上惠爱黎元。无微不至。直省为首善之地。尤应熙皞成风。以期仰副　　圣怀。用敢不揣冒昧。谨将地方实在情形。及一得之虑。据实陈奏。

　　复议减差均徭利弊疏道光二年　
直隶总督颜检

为遵议覆奏事。前据直隶布政使。奏直隶吏治不肃。民困不苏。议请减差均徭。以资整饬。钦奉　　朱批。公同妥议。详细奏闻。再降谕旨等因钦此。臣任后。复将通省情形。细加体查。并于接见僚属之时。周谘利弊。窃谓原奏立意未尝不善。而其事则窒碍难行。殆未能详思而熟计之也。按赋役之制。原有常经。东南则赋重而役轻。西北则赋轻而役重。昔人立法之初。本于用一缓二之精心。而权衡至当也。直隶为首善之区。民气良。皆知急公奉上。一百数十年来。办理差役。官民相安。从无贻误。近年来地方官奉行不善。不能于使民之际。寓恤民之心。而于差务复踵事增华。日形朘削。以致蠹役奸胥。藉端苛派。刁衿劣监。过事把持。遂至控案日多。而且流弊滋甚。该司有见于办差之弊。幡然思所以更张之。拟于每地一亩。摊征差银一分。其意在藉赋以收减差之实效。不知适藉差而添加赋之虚名。即如其法以行之。而累官病民之弊。仍不能免。窃恐殆有甚焉。臣请得而详陈之。查直隶通省。有按地亩出差者。有按骡马出差者。有按行户出差者。名色各不相同。行差即难画一。今欲比而同之。专于地亩摊派。是逐末者差轻。务农者差重。此不可行也。直隶赋额。有每亩征银一钱以上者。有征一二分至数分者。亦有仅征数厘者。地有肥瘠。故赋有等差。今若概以一分摊之。是差费与正赋相符。且较正赋倍增矣。失轻重而淆定制。此又不可行也。办差章程。各处情形不一。省北州县有旗三而民七者。有旗不办而民独办者。省南州县。有衿三而民七者。有衿不办而民独办者。历久相沿。竟成积习。今欲概以一分均派。恐豪强奸滑之徒。藉端启讼。转滋纷扰。且一郡与一郡。事例不同。一邑与一邑。章程互异。甚至一村与一村。情事亦不能相合。今欲执一法以绳之。恐不能强以相从。民不能从。事多掣肘。此又不可行也。春秋两差。派令州县办理。有一年一派者。有来年一派者。原在上司因地制宜。以纾其力。今若照赋加摊。必须按年完纳。致无宽暇之期。转不若轮流派差。得均劳逸。况派差折钱。民间称便。若令同正赋完纳。则必须逐一倾镕。其火耗解费。逐项加增。势将浮于所定之数。此又不可行也。至于中途驿站。每值护送饷鞘。递解狱囚。及往来差使过境。需用车辆。自一二辆至十数辆。或数十辆不等。不能不借资民力。派民出车。官给喂养。一呼即至。各邑亦有向定旧章。今欲一律官为备办。则一切皆须雇觅。差务吃紧。车户必恃以居奇。稍加裁抑。又必以勒掯累民上诉。民之情伪。官实难防。官既无权。民且益肆。此时虽出以重价。亦将不应。设有票差。恐滋贻误。地方官不敢误差。其力又不能备办。日久自必仍然派累。且恐派累滋甚。是既累官。又复病民。此更不可行也。再地方官派办差徭。果能留心民瘼。如零星小户。凋敝村庄。尽可加意抚绥。随时酌量减免。今若摊派于地。则征收既有定额。闾阎难免追呼。将恐贫乏农民。避差迁徙。转致地亩荒而不治。不惟无补于差。必致有亏于赋。此又不可行也。

凡州县征解正赋。例有考成。而每年尚多拖欠。不能全完者。今又加以每亩一分。无论事属创始。民多观望。即使踊跃输将。恐不肖官吏。视非奏销正赋。无关吏议。或竟那移侵蚀。全不报解。亦为事之所有。参之不可胜参。况遇水旱偏灾。正赋尚应蠲缓。岂差费独能照旧征收。如照旧征收。是差费转重于地粮。实为非例。若一例蠲缓。则遇有差务。又将何以处之。彼时上下交相诿卸。欲复旧章而不可得。此更不可行也。至直隶近年。多以派办不公。纷纷讦控。推原其故。非出于民之无良。亦非尽由于官之苛派。半因于户有优免本身丁银之文。影射包揽。或有以一人而兼其宗族者。或有本人已故。而延及子孙者。甚至串通书役乡保地方人等。朋比为奸。挟制官长。无赖之徒。又复因而效尤。以致殷户差徭日益减免。而穷黎仍岁以为常。年复一年。渐至苦累。此所以控案日多。而刁风愈长也。此时筹调剂之法。如恭届　大差。衿民自当一律遵办。其余杂差。则衿户准免本身一人。其影射包揽诸弊。概行严禁。有力而应当差之户。无计诪张。无力而不避差之民。可免烦琐。如此则以有余补不足。似为持平。臣愚以为自古有治人。无治法。立政贵持大体。无事纷更。守土重在得人。自臻治理。现惟有严饬该管道府。各就地方情形。并向来办理旧制。随时斟酌。妥为布置。一有差务。即严查各州县。如有能体恤民艰。公平允协之员。据实保举。以示鼓励。有听信书役。任意浮派苦累者。立即指名。纠参治罪。勿稍姑容。若有劣衿。藉端包揽。刁民串通妄控者。即当秉公研审。按律严惩。不得稍从宽纵。是黜贪墨而杜诛求。民生可裕。除稂莠以去扰害。民困可苏。务期畿辅之内。百姓返朴还。大小臣工。莫不砥砺廉隅。共襄　　圣治。固不在明设科条。更张旧制也。臣愚昧之见。是否有当。理合恭折奏闻。

　　均徭文　
张杰

窃惟　国家所以设立州县者。为牧民计耳。牧民之道。莫贵于平其政。持之以公。而役民为尤要。古者役民之法。莫详于周小司徒一职。稽人民以察其多寡虚实。畜产以权其贫富有无。尤必先均土地。别其宽狭硗腴。无轻重厚薄之不齐。奏汉以来。役法屡更。惟唐租庸调之法。最为近古。其法每夫受田一顷。租调之外。每岁定役二十日。不役则日为绢三尺。谓之庸。其后杨炎为相。作两税之法。而租庸调之名遂泯。宋化中令天下诸县以第一等为里正。第二等为户长。谓为差役。甚弊也差役不公。诛求无艺。因转而为雇役。雇役。熙宁以来之法也。其弊也庸钱既输。苦役如故。因转而为义役。义役。中兴以后。江浙民户自相为谋之法也。其弊也豪强专制。寡弱受凌。故复返而为差役。讫于末造。终无良法。明初。凡各处有司。十年一造黄册。分豁上中下三等人户。仍开军民匠等籍。除年里甲依次充当外。其大小杂派差役。各照上中下三等人户点差。其既也差频兴。征繇繁重。而役法之坏。不可问矣。雍正二年。　　世宗宪皇帝。轸念人丁贫富不一。按丁输银。恐累穷丁。遂摊丁银于地。计亩均派。使富豪兼并之家。不得避匿。迄今永为定例。百姓咸便。役民之法。独不可师此意乎。直隶地方。每值　　巡幸谒　　　陵诸差。凡在人民。无不争先踊跃。乐效输将。惟州县行之不公。以致力役之征。竟成虐民之政。有按门户者。不论贫富。按户出夫。折钱入官。一户有地十余顷。出钱若是。一户地无升合。亦出钱若是。公乎不公乎。有按牌甲者。按段落出钱。如东段数十户。有地数十顷。出钱若是。西段止数户。地止数顷。亦出钱若是。公乎不公乎。有按村庄者。按村出钱。有一村数百户。地数百顷。出钱若是。有一村止十余户。地十余顷。亦出钱若是。公乎不公乎。有按牛驴者。按牲畜出钱。富者贿通乡长。往往以多报少。贫者照数实出。较比富者浮多。公乎不公乎。间亦有按地亩者。而富者地多。可以隐匿。惟贫者分厘必科。亦不能画一。种种弊端。不可枚举。所尤甚者。则莫如绅民两岐。有绅办三而民办七者。有绅不办而民独办者。夫绅与民虽贵贱之不同。而其为　朝廷赤子则一也。且既名为绅。则必世受　国恩。簪缨罔替。否则家给丰足。坐享厚赀。今遇有大差。是宜急公报效。十倍于小民。而反侥幸优免。使邻里乡党之贫穷。独任其累。况富绅中之强梁者。不但优免己田。且并其亲友而包揽之。日复一日。不办差之户愈多。办差之户愈少。而差钱则有增无减也。昔者十人而举千钧。今且一人而任之矣。嗟此小民。其何以堪。而州县之安于不公者。其故何也。公则无以遂其浮派之私耳。彼以为按地均摊。则地亩额数。载在赋役全书。难以高下其手。不如门户牌甲牛驴村庄参差不齐。使上司无从考查之为得也。又以为绅民同办。则耳目甚周。差费浮加。难以强令输纳。不如乡曲小民无知无识。即使不甘而势孤力薄不能上控之为得也。于是胥吏得以分肥。豪强得以包揽。使自食其力之小民。仰不足以事父母。俯不足以畜妻子。沾体涂足。终岁勤动。而摒挡差钱。有拆房荡产者。有因此卖妻鬻子者。有因此弃家逃亡者。困苦流离。死而无告。因而盗贼窃发。民不聊生。此关心民瘼者。所为痛器流涕长太息者也。

杰窃为今日计。莫若遵照摊丁于地之例。无论绅民。地多则多摊。地少则少摊。其法为至公也。查直隶有粮地七十万顷。试以每亩一分而约计之。即可得银七十万两。每年　　大差。不过需银二十余万。将通省州县。匀作三起。每起承办一年。三年一轮。周而复始。遇有水旱偏。则暂予停派。将次年应轮之州县。先为派办。以次轮替。不亦善乎。即有贫士应予优免者。或三十亩。或五十亩。着为定额。不得逾越。其[已](己)入仕途者。无论官阶大小。概不得免。官有俸禄之入。家道自裕。且以敬事后食之义衡之。亦其宜也。至捐纳官职。本属素封。令其输公。谁曰不当。如此则上既有所考核。下复无所弊混。事昭平允。民无觖望。陈平所谓治天下如宰割者。此物此志也。抑且思之。直隶之役民折钱。犹江南之漕粮折色。然漕粮之弊。其升斗之浮收。价值之勒折。不过每冬一次。且系按地交纳。自有定数。非如直隶役民折钱。桥道车马。工程支应等项。名目不一。派办不时。而又不按地亩。绅民两歧。其弊较之江南漕粮。殆有甚焉。本年十一月。奉　　上谕准言官之奏。毋许直隶州县。藉差苛派。而院司大吏。亦[已](己)通饬各州县。实力遵行。其在一二同志。未始不欲改弦更张。力除前弊。然思之不得其术。则徒善不足以为政。既得其术。而或委蛇观望。始则虑其费之或有不足。致滋赔累。继则惜其利之久为己有。难于弃捐。因循不果。理欲交战。以是屡议屡毁。迄今终不能行。是必有定识定力。私计有所不顾。浮议有所不摇。一意孤行。苏民困而解倒悬。若痛楚之切于肌肤。其情不能自[已](己)。而后可以有成耳。吾愿大吏据情入　告。明定章程。使役民政典。务持其平。而行之以公。庶几整齐画一。既克遵　本朝摊丁于地之义。又不失先王藏富于民之经。将见畿甸康阜。闾里恬熙。骎骎乎成周体国经野。分田制赋之遗也。岂不懿哉。

　　均徭辩　
张杰

月初诸公会议。本省差徭。咸以减差均徭。每亩一分。无论绅民。按地均摊为公允。惟某君独指称加赋。期期不可。杰请得而辩之。查直隶差徭。今惟大差杂差两项。因未明定章程。故派之于民。各处情形不同。有按牛驴派者。有按村庄派者。有按牌甲户口派者。杂乱无章。致上司无可稽考。其出之于民。亦各处情形不同。有城居优免者。有绅士优免者。有在官人役优免者。偏枯不公。使小民独任其费。惟杂乱无章也。州县官吏。遂得以递相浮派。惟偏枯不公也。豪强胥役。遂得以影射包揽。夫浮派者众。则所派之差钱。日见其增。包揽者多。则应差之民户。日形其少。以应差日形其少之民户。而承办日见其增之差钱。年复一年。伊于胡底。计今十亩以下之户。其一年所出差钱。每亩有二三百文者。有五六百文者。甚至有一千余文者。较之所完正赋加十倍。直隶地亩既多荒硗。又鲜水利。纵有收获。用以完正赋交差钱。所余仰事俯畜之资。寥寥无几。藏既少。偶值水旱荒歉。困苦流离之状。实有不忍言者。其不铤而走险。特民情良。非谓差徭不均。不足以迫之也。夫欲民困立苏。必先减差。欲差之实减。必先均徭。欲徭之实均。必先明立限制。不使逾越。又必核计其大差之所必需。与夫大小衙门之津贴。俾州县有以办公而无所借口。通盘筹划酌定一分。从此州县不许再出一票。百姓不复再办一差。法未有善于此者也。夫州县上承院司道府以办公。而下以牧养斯民。任其藉差肥[已](己)固不可。令其无以办公亦不可。计自耗羡改归正以后。院司道府。一切缮书口食。囚粮囚衣。刊刻书籍等项。费无所出。不能不摊之州县。而州县所得养廉。悉被摊捐扣去。其延请幕宾等费。已属无米之炊。况地当首善。差务殷繁。一切车马工料。止准报销例价。较之实用。须赔十倍。各牧令既有摊捐之累。又需办公之用。无术点金。从何赔垫。势不能不派之民里也。从此而大差之外。销差费。与州县之各项杂差。于是乎起。然皆阴有其实。而不欲显居其名。既无派办之定额。又无支销之准数。以致官吏从而浮派。豪强从而包揽。使薄产小民。独当其苦。是岂差徭之未可派欤。抑派差而未明定章程之过欤。今议令按地均派。则地亩载在赋役全书。易于稽考。而向日杂乱无章之弊可除矣。绅民同办。则无分贫富。众擎易举。而向日豪强包揽之弊可除矣。定以一分。则明立限制。不得逾越。而向日官吏浮派之弊可除矣。诸弊既除。绅民每亩每年止出一分　较之从前每亩数百文。所省实多。是徭既均矣。差既减矣。然后以此一分为供应大差。即不复以车马桥道。再派州县津贴。院司道府。即不复以摊捐再累州县。而又复酌量州县之冲僻。事务之繁简。分别给予津贴。则州县办公有资。即不复再出一票。百姓交纳有数。即不复再办一差。此诚减差均徭。实惠及民之善政也。乃向日浮派之官吏。与包揽之豪强。以为有便于民。而不利于己也。遂倡为加赋之说。以相摇夺。其说以为正赋之外。每亩一分。是为加赋。津贴各衙门。是为分肥。噫。此真不揣其本而齐其未耳。夫由少而多谓之加。自多而少谓之减。今以一亩数百文之差钱。而均之以一分。加乎减乎。向之百姓所交数百文差钱。独不出于正赋之地乎。岂将以一分为多。而转以数百文为少乎。明明差钱也。而谓之赋。明明减差也。而谓之加赋。此不待知者而辨矣。

若以院司道府津贴为分肥。则院司道府之因公摊捐。将开销　国帑乎。抑仍摊扣州县养廉。而令其有以借口乎。若以州县津贴为分肥。则州县本署。各项杂差。将动用正项钱粮乎。抑仍派之百姓。而多寡无定。听其任意诛求乎。且夫名者实之宾也。实者名之券也。未有有其实而无其名者。亦未有无其实而有其名者也。如果直隶向无差徭。忽于正赋之外。议添一分。以予大小衙门。则诚加赋分肥无疑。乃直隶之有差徭。前此者勿论。即以去岁言之。永年有案。完县有案。此皆远劳　钦使。形之奏章。其它内而都察院步军统领。外而院司道府各衙门。控差之案。不一而足。是直隶州县取之于民。正赋而外。明明有所谓差徭者在也。今将昔日一亩数百文之差钱。减至一分。上以之承办大差。而下以之津贴各衙门办公。并非指为地丁钱粮。报解户部。是　朝廷既无加赋之实。即无加赋之名。各官既无分肥之名。即无分肥之实。此更昭然较着。无可疑议者矣。乃但言一分为加赋。而置数百文之差钱于不议。是岂欲差不复减。徭不复均。一任官吏浮派。豪强包揽。使薄产小民愈累愈深而后可乎哉。或其意以为现定一分。恐将来州县仍复派差。致滋流弊为虑。然止在明立科条以禁遏之。责成上司以纠劾之。而后之主度支者。不再似耗羡之改归正。使州县无以借口。倘再有不肖州县。浮加另派。即以枉法赃治罪。上司不行纠劾。即以故纵例治罪。如此严刑峻法。即有以杜之矣。未可防噎而先废食也。且将来流弊犹有俟于后日。而现在积弊则已显于目前。顾安可因虑后日之流弊。而置目前之积弊于不议乎。

　　论差徭书　
张杰

杰有慨于直隶之差徭焉。杰宧游直隶。十有余年。目击心伤。有害切民瘼。急如倒悬。莫若今日大差之不均。杂差之不除。为时下至切之要务。所当亟亟论之者。查每年直隶承办　　巡幸木兰与谒　　　陵大差。一切桥道工程。车马支应等项。虽有经费。不敷支销。而差次费用。名目不一。有难以报销而必须使用者。名曰外销费。此项银两。向由司道派之州县。州县派之民里。止为从前大吏面奏。并不借资民力。相沿不敢据实陈奏。而派办则仍如故也。司道因派差未经奏明。遂畏州县之挟制。凡派银两。不敢印札直书。仅令差局委员。潜通消息。于是州县中之贪劣者。藉此加倍派敛。而司道无可如何也。州县以司道未经明派银两。亦畏绅士之挟制。不敢按地均派。仅令书役乡地暗中调拨。于是吏胥中之刁恶者。藉此偏枯倍派。而州县亦无如何也。而又乡间办差。各处情形不同。省北州县。有旗办三而民办七。有旗不办而民独办者。省南州县。有绅办三而民办七者。有绅不办而民独办者。从前原为优免贫寒生员起见后此则并地多生员及捐监捐职者亦俱优免今若按地均派一年之久每亩止出钱数文无论贫富生员均不致于受累若仍优免一条则官吏乘隙舞弊矣即或以士子当异于百姓亦应明立定额每生优免若干亩逾此者则仍办差庶有限制而易稽查至于捐监捐职以及仕宦之家则家计饶裕更当急公断不可优免也因而地亩稍多之家。或挂名衙门。或捐纳职衔。以图免差。强梁者且并其亲戚族党而包揽之。日复一日。以致不办差之户日益多。办差之户日益少。而州县官吏藉差肥己。又止有增而无减。是年年直隶所承办之大差。非州县官吏也。非富绅大贾也。乃地亩至少之良善穷民也。呜呼。此等地少穷民。一年所入。纳粮偿欠而外。仰不足以事父母。俯不足以畜妻子。勤劳终岁。摒挡差钱。有因此而拆房去产者。有因此而卖妻鬻子者。有因此而弃家逃亡者。流离困苦。死而无告。真言之可为痛哭也。杰自受事以来。痛惩其弊。杂差则无论何项。全行革除。至于大差。则无论绅民。按地均派六月内奉办之大差支应银三千两止将州属村庄分为三段今年以一段承办无论绅民按地均派每亩仅出钱十文留存二段为明后两年承办大差之用合计州属村庄三年始轮派一次民力甚为舒展即刁绅恶吏亦不敢少存挟制也诚以仰体我　朝廷爱民之心。当实力遵行。不敢阳奉阴违耳。今言路大开。凡可以实惠及民者。无不举行。倘能明定章程。使旗汉绅民。按地均匀办差。则民困可以立苏。诚如是。由司道先将差次一切动用。无论车马桥道。支应工程。概行折算。共需银若干两。再查通省粮租各地。无论旗汉绅民。共有地若干亩。约计每亩应派差钱几文。详请总督明出告示。即将每亩派钱几文。填注示内。钤用印信。颁发各州县。实贴城乡。该州县遵照派敛。将钱易银解省。再行给发丞倅佐贰。及候补牧令。分别承领办理。如此按地均派。明白晓谕。通省皆知。则州县官吏。无从浮派。刁绅恶役。无从包揽。而地少穷民。亦不致独任其累。如出水火而登衽席。兼使现任州县。得以在署办公。不似从前办道旷职。而差务仍可不致贻矣误矣。

至于杂差累民尤甚。如米车。如煤车。如酒车。如委员过境车。如递解人犯车。委员过境及递解人犯两项车辆杰自到任后自行捐雇每辆市价用钱七百文若派民间每辆出钱十四千文约计一年需车五百辆杰止捐钱三百五十贯即省民间车钱七千贯杂差累民可类推矣如草如料如麸如炭如天棚如挑夫如壕墙如栅栏如井如井栏如枣刺如劈柴如枝子如秫等项。种种名目。离奇古怪。悉难枚举。俗云。衙门一点朱。民间一片血。良不诬也。即以米车而论。从前不过派车运米。需车尚属无多。近则所派者车。而所折者价。既可折价。则前之一辆。今且十辆八辆矣。他项亦复类是。盖所谓衙门一点朱者。月月点之。日日点之。时时点之。所谓民间一片血者。村村出之。户户出之。人人出之。缘此等杂差。既无一定额数。又无一准时期。可少可多。无早无暮。票甫出而钱即至。止在州县一举手之劳。而盈千累百。[已](己)入私囊矣。呜呼。小民之脂膏几何。而能任此无厌之诛求乎。其承办大差。尚间有旗户绅户之分。办而杂差则无论省北省南。概系地少穷民独力承当。是诚可痛也。

从前陋规。未准明取。州县犹得借口。今则明奉　　谕旨。凡钱粮之平余。杂税之存剩。行户之津贴。盐当之规礼。悉准取用。是尽足办公。尚何所借口乎。且恐州县藉有明取陋规之　　旨。将杂差影射。混作陋规。势必明目张。愈肆诛求。而愚民无知。孰能办白何者为杂差。何者为陋规。予取予求。莫敢谁何。而穷民益不聊生矣。是州县派取民间各项杂差。于此时尤当革除净尽。不可稍留萌芽者也。夫直隶为首善之区。而邪教迭出。且有谋为叛逆者。由于教化之不明。教化之不明由于民里之过穷。民里之过穷。由于大差之不均。杂差之不除耳。今诚能革除杂差。均派大差。则民力渐舒。民力既舒。则教化何施。尚何有邪教叛逆之事哉。又如湖南衡永诸郡。市盐一斤。实止十有二两。半杂沙土。需价百数十文。穷户往往淡食。其间接壤川广。遍地私盐。官引转不得销。文武员弁。亦莫如之何。河南汝光等处。类亦如是。彼处与山西相近。私枭尤为猖獗。似宜酌量情形。或准食就近所产之盐。将引课摊诸地粮。亦如山西办法。未识如何。幸加察之。

　　答方制府官车之弊书　
陈兆仑

乾隆壬申。顺天府属。置官车三百两。募民充领。凡一车给白金八十两。为造车置马骡之用。有事应用。无事听自营生理。每车年终出息四两。至满原领之帑而止。其应用时。复分别重载回空。守候之日。给以日费有差。此本为休息民车。公私两利起见。前府尹蒋公炳所建议也。议既行。民争上其名愿充。按二十有五邑之大小。定所领车数。各属称便。行之数年。车敝马病。有力不任修复。而求退籍者。官或签富民以代。胥役从中为奸。而官车之弊始见矣。某初莅京尹任。送兵出关。马上与霸昌巡道言。拟于军事竣后。议除此法。王君遽诵之执事。执事以为然。欲即日奏罢之。诚大君子之用心也。唯是其弊既见。即亦未易骤除。除之过骤。则征用民车必多。而去一弊。又生一弊矣。以某等愚计。谓宜用之有方。除之以渐。今且分路分年。立番休之法。如此路应休之车。虽有急不令承应。俾得尽此一年。自营生理。休一用二。既有二百两为主车。则添雇民车。较易为力。又况军用少时。此二百两。亦不必尽用。无烦更问诸民。所谓用之有方也。又如官车内。有极疲敝者。地方官自必知之。密令裁汰。约共百两之数。所用二百两。亦如此法。按年徐为脱卸。使民车不致惊扰。而公务亦济。此则除之以渐也。番休之法。某已见行之矣。余俟军书送喜后。更议会疏何如。至各该道所议停罢官车后。令各属登记所治民车入册。此似不可。向置官车以纾民力弊。且见于前事矣。今为废官车之故而籍记民车。是民车悉为官车。向之官车。纔三百两。官所自置。今之官车。则凡车皆官。而又民自置以供官。弊将有甚于昔也。某未习吏事。识见迂滞。特以不弃荛言。辄复缕缕如右。

　　酌派河夫疏河南通志　
李及秀

窃惟河南之大政。首在河工。臣屡渡黄河。士民环马而泣。佥云。河夫重累。旦夕难支。臣初入地方。未得要领。不敢轻渎　　宸聪。因行文管河道开封府。逐一察明。详覆到臣。臣查黄河为患。自古皆然。从无一劳永逸之规。而有因时制宜之法。立法善则官不能行其私。奉行公则民得以忘其役。若不审百姓之筋力。不察地方之远近。不斟酌河工之有无。止于循例而行。以势相督。宜其筋力日尽。远近皆劳。而河工之患为甚酷也。臣愚以今日之河工。当更议者一。当酌议者二。如旧派夫以地四十五顷。而今派夫止地二十二顷五十亩。盖昔年荆隆甫塞。朱源继溃。每年之间。用夫万计。是以派夫加倍。仅坐地二十二顷五十亩。今稍称安澜。河工有限。岂可以河口溃决之日为例乎。此一所当更议者也。夫堤岸虽有一定之地方。而百姓亦有一定之筋力。今河南额课。每年大率五分。若河夫一名。每年计用银五十两。如濒河州县。或每夫止坐地四顷。或止三顷。甚有止地一顷有奇。是河工之费。十倍于正项矣。杂项偶同于正项。民犹告困。而反十倍焉。民何以支。况河患关乎通省。原非一县之力所可御。若不通长较算。惟本县之民是责。如河道详称各府州县。皆地二十二顷五十亩。派夫一名者。安所用之乎。臣闻近河百姓。有弃其家而逃者矣。夫使小民无安土重迁之情。此其心可悯。此其势可虞也。臣愚以为近河地方。亟当酌议。每夫一名。应坐地若干顷。至于逾额。则议所以协济之。而后近河之工。可以相继。此其所当酌议者一也。至于南阳一带。去河工数百里。离河益远。则雇觅益难。据河道开报各州县。协济夫数。不敢增减。是与附近河工地方。一同按亩计夫。又岂为情理之平乎。臣愚以为远河地方。并当酌议每夫一名。应坐地若干顷。须加倍于附近州县。非河有大工。不得轻派。而后远河之地。可以相安。此其所当酌议者二也。以上三款。皆河工不平之数。均当更定以苏民困。臣非不知河道自有专辖。然通省利害之所关。臣目击既真。敢不据实入告。如果臣言不谬。伏祈　敕下部臣议覆施行。

　　沿河民困四事疏河南通志　
佟凤彩

一河夫之偏累宜通变也。臣查修筑黄河。每岁用夫。或至万余名。或至七八千名。自二三月起。至十月终止。俱按地亩起派。似乎公矣。其实弊有不可罄告者。如狡猾之徒。以自[已](己)田土。飞洒于人。势豪之家。以他人地亩。包揽于[已](己)。甚至绅衿衙役。借题优免。兼有不肖有司。碍于情面。以致懦弱乡愚。愈累愈贫。每月或三四两不等。方能雇夫一名。及解到河上。又为积年河棍夫头。百计欺压。授以至重之工。苦不能受。势必至于逃。逃而复向该州县提补。又得二三两重雇。是每夫一月。已费至六七两矣。即以初雇每月三四两而言。一岁万夫计之。每年费至三四十万矣。在　庙堂之上。止知河有岁修。而不知岁修之夫如许。即知有岁修之夫。更不知费百姓如许之金钱。为今之计。莫若官雇一策。杳旧例河工夫役。管河道每岁预估用人夫若干。方行各州县。按地起派。今若官雇。每夫每月雇价二两足矣。每岁上工九阅月。每夫止用雇工一十八两。即以万夫计之。止用一十八万。较百姓之自雇。不啻天渊矣。其每岁雇用夫若干。该银若干。除岁征河银外。不足者于河南八府一州地亩。分别等则。每亩派银若干。刊明由单内。出纳亦照地丁钱粮。年终河臣奏销。俏有余剩。为下年之用。如是民知有定额。不但狡猾之徒。势豪之家。绅紟衙役。不能影射幸免。即河棍夫头。管工官役辈。亦无所施其巧矣。此岁修之议若是。倘遇意外大工。则岁修之雇价。实不足以敷其浩繁之费。是又在临时。或动何项钱粮。再行酌题可也。

一里甲田地多寡县殊。宜均平也。窃照均平里甲。久奉　　俞旨通行直省。惟河南比时为荒多熟少。遂尔因循如故。虽有里甲之名。其实多寡不一。多者每里或五六百顷。或三四百顷。少者每里止一二百顷。甚至或数十顷。以至寥寥数顷者。遇有差徭。有司止知照里编差。不知里大则田多户殷。众擎易举。里小则田少人稀。难以承役。更有官儒户名。或不入甲。或入甲而不当差。甚至避重就轻。诡寄飞洒。大里愈得便宜。小里愈增苦累。名为一例当差。实有不均之叹。为今之计。莫若行各州县详察。除已均平者不动外。凡有不均平者。不许拘唤各户审编。亦不许里书分派。止令州县印官。按见在征粮地亩册。如一州县有地一千顷。原分为十里者。每里均分一百顷。一里之中。各分十甲。一甲均分十顷。遇有差徭。按里甲均当。不许少有增减。如是则豪强无计躲避。贫弱不致偏枯矣。

一柳梢之协济宜通变也。夫豫省沿河地方。虽云产柳。然除堤柳园柳外。余俱系民间纳粮地土。栽种以供采办。且生之者有限。用之者无穷。自康熙七年以来。如桃源宿迁牛市屯。以及七里沟等处。共计河南协济之柳。[已](己)二百七十余万矣。又加之以本省之黄河岁修。不下百余万。即去岁开封府属阳武县之潭口寺。工险事迫。无柳可用。将民间之果木。无论桃李杏梨等树。尽行砍伐堵塞。方保无虞。是黄河之害。惟豫省为甚。本省岁修。尚不能支。倘一有决口之患。本地无柳可需。邻省又不能挽流而上。斯时歇之不可。堵之无术。不有误大事乎。况柳必栽种数年。方能得用。原非数月周岁。可以易生者。是修防本省河工。尚且不敷。百姓四出采办。已属苦累。年来协运外省。更苦难堪。嗣后或江南邻省。无河患之地方。派协江南之河工。将河南有余不尽之柳。稍待生息。以备本省之河患。庶漕运民生。两有攸赖矣。

一装运协济柳梢之船只宜通变也。窃照黄河水势汹涌。洪波直泻。原无商旅船只往来。不过各河口寥寥之渡艘耳。一遇协济之柳。渡船不敷。将朱仙镇小河民艇。从陆地挖沟引水。将船拉至大河。每只装柳不过二三百束。每束脚价费银一二钱不等。然尚有船可雇。有法可设。犹可言也。今朱仙镇之客船。见封雇无已。俱各畏缩不前。大河又无片帆往来。百姓运柳至河干者。止有望洋而叹。官吏束手无策。若不亟图变通。将来必至误运。即如见今协济七里沟之柳。九十余万束。而堤柳园柳每束。官给脚价银一分五厘。民柳连运脚。每束给银四分五厘。察当时议定。以本省之柳。修本省之工。每束尚给五分。今远运江南千里之外。止给四分五厘。小民无术飞运。安得不赔累乎。仰恳　　睿慈敕下河臣。动用捐输钱粮。于江南出船处所。雇觅到豫。使民止备办柳束。挽运河干。庶百姓亦稍得苏息。大工不致迟误矣。

　　请造役船禁封民船疏江西通志　
张朝璘

查江右路当冲要。兵马不时往来。舟楫必需。支应何出。势必封捉民船。动至千百余只。未封之先。商贾闻风远遁。既封之后。长江绝无片帆。设或兵马接续而来。凡山河僻岸。无不穷搜远觅。以求足数。不特商民已不堪命。而军机由此迟误矣。此历来封捉之苦。诚江省第一大害也。臣于入境后。目击江帆稀少。商旅裹足。日夕筹思。不遑宁处。何以急济军行。而支应无误。何以急苏民困。而乐利渐臻。非打造船只不可。臣前是以条议上　闻。拜疏后。即行驿传道。议动水驿钱粮。酌银两之多寡。量县分之大小。行令各属。尽数成造。计上自赣州。下抵江宁。虽路径有长江山河之不同。惟木楼红桨茅篷等船。可以通融兼用。庶利涉各得其宜。钱粮不致糜费。定以船数。限以完报。此臣造船之初议也。然县驿冲繁之处。各有动支应募。而通盘会计。钱粮有限。派造数少。应付繁多。不足以应一时之需。臣不能不虑始及终。特捐发俸赀。打造大船三只。小船五只。先为兴工。而合省各官。有能输助急公者。听其自便。此臣捐造之公议也。惟是差船既造。水手随之。臣先议令各县召募。定以红桨船每只。议用五名。茅篷船每只。议用三名。以为看管撑驾之需。但查水驿钱粮。已支用造船。而工食虑恐虚糜。臣再四商确。议以夫分久暂。粮定行坐之法。每船先募有家眷水手一名。常用管理。共计三百五十七名。红桨船大。一夫难以料理。议增单身水手一名。协管器具。共计四十六名。若临行出差。大船则添雇水手三名。小船则添雇水手二名。责之帮驾。以便长行。约计七百六十名。此管船水手之定数也。然水手既备。工食必需。臣议以有家眷水手一名。每年倍给工食银一十四两四钱。单身水手一名。岁给工食银七两二钱。共约岁该工食银五千四百七十二两。其临差添雇水手。度程计日。每日给银四分。但兵马过往不一。差使繁简不同。用船多寡难定。今就其少者而论。每船年轮。大约以三差通融计算。上至南赣。下抵江宁。今止以二十日计往回之程。岁约帮驾水手银一千八百二十四两。连常水手之数。共岁需银七千二百九十六两。加以原有额载差递坐站各船等项。可以资工食而赡修葺。似可无匮乏之虞。此水手工食之定数也。据该道报称各县陆续解验。共造完木楼红桨船一十八只。茅篷船二百零四只。共二百二十二只。共银一万五百一十九两零。又提督镇臣与司道府厅州县各官捐资乐输。共造完大船二十八只。中小船一百零七只。共一百三十五只。共银一万四千五百八十五两。二项共造完大中小木楼红桨茅篷等船三百五十七只。俱已先后竣工。解泊省河。交与驿传道总理。编列字号。竖牌为记。并委南昌府同知统领收发。兼司修。又责令南浦驿驿丞经理器具。稽查夫匠。临差则酌量应付。无事俱湾泊省河黄牛洲之浒。以免风波损失之虞。是役也。以本驿之钱粮。供本驿之应用。不费公帑。不烦民力。从此兵临获免掣肘之患。商民永无封捉之苦。于以速军行而致克胜。安民业而归乐利者。良有实济也。惟是捐助各官。或竭资俸。或卖马匹。以襄此举。均为　国计民生起见。伏乞　　皇上俯念急公。优加叙录。不独江右废坠之役。可以鼓舞将来。而各省造船之举。咸有所观感而兴起矣。更祈　　天语申饬。凡江右新造差船。往来载送。经过地方。验明字号。免予封捉。是又仰望　　皇恩之远被者也。

　　粤省夫务议粤东文海　
唐化鹏
  </div>
  <div class="pagination">
   <a href="皇朝经世文编_page106.html">
    上一页
   </a>
   <span>
    ...
   </span>
   <a href="皇朝经世文编_page102.html">
    102
   </a>
   <a href="皇朝经世文编_page103.html">
    103
   </a>
   <a href="皇朝经世文编_page104.html">
    104
   </a>
   <a href="皇朝经世文编_page105.html">
    105
   </a>
   <a href="皇朝经世文编_page106.html">
    106
   </a>
   <span class="current-page">
    107
   </span>
   <a href="皇朝经世文编_page108.html">
    108
   </a>
   <a href="皇朝经世文编_page109.html">
    109
   </a>
   <a href="皇朝经世文编_page110.html">
    110
   </a>
   <a href="皇朝经世文编_page111.html">
    111
   </a>
   <a href="皇朝经世文编_page112.html">
    112
   </a>
   <span>
    ...
   </span>
   <a href="皇朝经世文编_page108.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
