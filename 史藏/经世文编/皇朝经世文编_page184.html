<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 184 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 184 页/共 219 页
  </h1>
  <div class="content">
   李绂

奉到　　上谕一道。闻贵州诸苗之中。种苗之弩最毒。药有二种。一种草药。一种蛇药。草药虽毒。熬出两月之后。即泄气不灵。蛇药熬成。数年可用。然单用蛇汁。其毒止能溃烂。仍有治蛇之药可医。更有一种蛮药。其名曰撒。以此配入蛇汁敷箭。其毒遍处周流。殆不可治。闻此撒药。系毒树之汁。滴在石上。凝结而成。其色微红。产于广西泗城土府。其树颇少。得之亦难。彼处蛮人。暗暗卖入苗地。其价如金。苗人以为至宝。尔等可着人密行访问此树。必令认明形状。尽行砍挖。无遗迹。既有此药。亦应有解毒之方。即便写明。乘驿奏闻。钦此。臣即于本日密檄行令思恩府知府。泗城同知。及泗城土府三处。严饬即刻查明毒树。速令砍挖。仍饬速觅解毒之方。兹据泗城同知林兆惠禀称。访问种苗弩箭。用药各别。苗用药。百草尖所熬。种用药母。配入蛇汁。查药母即系毒树汁晒成。凡树之汁。土人皆名撒。撒为汁之土音。故有汁之树名撒。在种家名制弩之药曰矿。汉人名之为药母。今此药已得。其色带紫。但此药虽有泗属土人贩买。卖入苗地。其树实出于左江地方。业经差人径往太平等处寻访。今于隆安地方。觅得其皮叶枝干矣。至解药之方。遍处细访。已得有解治之方。并敷治之法。但其药味尚未全得。且系草药。其名皆土音。其形状不能辨识。已觅能熬解药之人。往山中采取。俟药味齐备。卑职即偕之赴省。面禀一切。所有访得解救之方。先行列单呈览等语。臣伏思解毒之方虽已觅得。而药物非他处所有。亦非他处人能识。应俟该同知采齐药物。并带制药之人至省。臣再加面试。然后奏闻。但臣钦奉　　上谕。令臣将解毒之方乘驿奏闻。必有所用。今既须兼采药物。并须制药之人。为日尚久。自应先将解方奏闻。恭请　　皇上指示。将人药发往何处使用。以便人药到时。遵照施行。至毒药撒树。已于左江所属南宁府隆安县桥建村。觅得三株。俱高八丈。围一丈四五尺。皆已伐倒。其余自当遍行搜砍。但左江地方千里。深山密林。多人迹不到之处。恐难尽去其种。然军中制有解药。即有毒树。亦可无所患矣。

　　议边疆事宜四疏雍正五年　
云贵总督鄂尔泰

窃候补通判管一折。　　颁发付臣查议。臣谨据愚见陈之。

一药箭宜禁一条。臣查凶苗所恃。惟有凶器。臣自亲行长寨。已将定广各寨凶器。查缴无余。仿行通省。自可渐及。但查内地熟苗收缴颇易。边地生苗查缴甚难。若尽收熟苗之器械。或转受生苗之摧残。则外侮之来。反无以抵御。又不可不慎。今拟严定规条。通行各属。一切兵器。只许收藏在家。以防盗贼。凡白昼出门者。概不许携带。其有万不得已事。必欲夜行携带兵器者。先通知乡保头人。告以欲往某处。携带何器。何时回家。乡约给以图书号票。所过共几塘汛。则给以几号票。每一塘汛。盘验放行。收票登簿。每月终。乡保至塘汛查对。凡有白昼擅带兵器。及夜行无号票带兵器者。塘汛擒获。即行禀报。以盗贼论。倘有不行禀报者。即一同治罪。如此。则兵器虽不收缴。与收缴同。但须文武各员。奉行严明。庶能有济。至于箭药。多自川粤来。现已严示。并密访饬拏。其拏白放黑之说。臣自受事后。即行严禁。犯者惩以重法。今此风虽少减。尚未能尽净。总俟凶恶土司土目。尽情惩创。一归法度后。则此患可绝。若不治其本。纵时加翦伐。恐旋除旋长。终非远计也。

一仓贮宜谷一条。臣查积贮之法。谷原胜米。然实心任事。存乎其人。不但存七粜三。可以长行。即青黄不接之时。减价多粜。俟秋成买补。既可推陈纳新。并可岁增余息。则仓廪日盈。灾荒无虑。岂不更善。然每见一经官粜。则徒饱吏胥。民不沾惠。轻斗粜出。重斗粜入。官减价而民未受减价之利。官买谷而民实受买谷之害。此弊江浙为甚。云贵亦然。臣自滇以来。凡银折印借民欠势压等弊。皆渐次禁止。其有亏短各属。尽勒限完补。踰限不完者。即指名题参。今已各知警惕。努力急公。至于米应易谷。虽经通行。现在犹未能画一。应俟各仓清楚后。少待秋成。则一转移间。粮务可以就绪矣。

一黔省鼓铸一条。臣查黔省地方。地瘠民贫。故分毫出入。必须较量。轻戥潮银。所在通行。若换制钱。必先加戥折色。甚以为苦。况凶苗杂错。见财即杀人。往来行客。尤未便带钱。故鼓铸之议不果行。至于黔省产铜。原不止威宁一府。即不须运云南铜。亦可以供铸。但开采矿厂。动聚千万人。油米等项。定须预筹。若少不接济。则商无多息。民累贵食。一旦封闭。而众无所归。则结伙为盗。入寨为奸。诚不可不慎也。据臣愚见。必先开垦田亩。多积稻粮。则油米价贱。开采不难。而铜课既多。钱本不重。然后开局鼓铸。官私通行。则钱可当银。民自乐利。庶几可以行远。为现今计。似犹未敢轻议也。

一书办拟批宜行禁止一条。臣查书办拟批。原系锢习。缘上下文移。非吏不谙。是否定例。非吏不熟。故官不亲理。固全凭乎吏。官即亲理。亦半恃乎吏。江浙固甚。黔省亦未能尽除。以该吏等办事则识见原卑。见利则眼孔甚小。蠹胥奸巧。窥官之意指。乘官之懈怠。援例揆情。言之确凿。鲜有不为所愚者。该通判不准书办拟批之请。固亦清弊之一端。但官无识力。或少精勤。则内幕代劳之说。其弊实与书办拟批等。此诚居官之大戒。尤宜痛惩者也。总之事无巨细。务宜亲看。查例查案。原应分任。或平或反。断须自主。惟据理按律。竭力尽心。俾中不执一成见。自权度不至于大差。至于才具庸惰。原不能自办。操守贪鄙。原不肯公办者。其弊又不止于衙书买缺。家人卖票矣。

　此疏不专言苗防以其无专类可归而大旨为抚绥苗疆而发故从其所重属之

　

卷八十九兵政二十剿匪

　　平定教匪总论三省边防备览　
严如熤

贼匪滋事之始。赤子弄兵潢池耳。得贤良司牧胆略过人者抚而辑之。若龚遂之治渤海。张纲之定广陵。虞诩之平朝歌。可无大烦师徒也。迄事变既成。党与已众。巢穴寖多。多用师固艰于转输。少用师则莫制鸱张。则乱之初生。一循吏抚之而有余。乱之既成。数名将制之而不足。距不信哉。熤闻良医之治病也。先之望闻问切。审其病源。察其病势。防其余病之传症。视洞重垣。既已锱铢不差。然后主方。或因旧法而变通之。或因己意而斟酌之。妙选良药。炮制如法。剂甫投而病势霍然矣。贤将帅之戡乱也。犹良医然。则贼匪之乱源。与现在贼势。暨事后必防之余祸。自当一一详究而审筹之。白莲教者。汉末张鲁之遗也。鲁父子居汉中。以妖术惑众。其长曰祭酒。从之者人出米五斗。时称米贼。自汉以来。历代皆有其患。近闻教中。亦有祖师名色。从教者先送供给米若干。入教之后。教中所获赀物。悉以均分。而小小邪术。足以眩人。故愚者多为所惑。然其教以奉释念经持斋戒杀为名。则所聚之徒。多脆弱不堪战。川省之嘓匪。其源不同。川中膏沃。易以存活。各省无业之民。麋聚其间。好要结朋党。其头目必材技过人。众乃共推之。凡数十人结大伙。先约遇难不许散帮。遇追捕急。公议散去。始敢各自逃生。如未议而一二人先散者。众共追戮之。其党极为坚固。既结伙之后。择长林深谷。人迹不到之处。操习拳棒刀铳各艺。故其艺颇精。往时慑伏国威。不过伏匿边邑僻路。撄取过客财货。自达州倡乱。各匪潜相附从。近闻教匪亦逸至蜀中。则匪中添生力徒卒。而总以教匪名矣。教匪愚而诈。嘓匪悍而狂。教恃诪张之小术。嘓恃劫掠之小勇。原其初意。俱不过为钱财货物起见。非若有卢循黄巢枭雄之资。觊觎非常。此致乱之源。可博采而知者也。教匪私相传授。通都大邑。恒惧发觉。间有流寓彼间之人。私学其教而归者。终无敢公然演习。惟汉郧一带。复冈迭嶂。山地尚多未垦。穷民往往流徙其间。开箐耕种。此辈轻弃其乡。本非良善。而又有奸徒潜煽而句引之。已非一日。故信从者亦实繁有徒。窃尝综其全势论之。辟之恶兽。蜀之巴达夔巫。南阻岷江巫山之险。北凭羊圈行溪望星。接连秦之青石杨毛坝各关。悬岩峭壁。鸟道羊肠。古称蜀道难。此数郡为尤甚。贼匪夙匿其间。为精锐团聚之所。则兽之头也。楚之郧归施宜。西北界秦。东南界蜀。施南向系土官世业。雍正间始改土归流。郧阳为楚豫秦三省之枢纽。长山大谷。亘千里。明刘千斤邓胡子屡据为乱。至原杰割竹山而置竹溪。割郧阳而置郧西。析秦之商州而置商南山阳。析豫之唐县南阳汝州而置桐柏南召伊阳。地当要害。后乃专设郧抚镇压之。其施郧之间。则归州宜昌。有巴渝之余风。郧襄之中。则武当荆山。据山岳之重阻。襄阳南来。则通安陆宜昌。东过则逼荆门。地广而径多。处处可以糜烂。则兽之腹也。秦之汉中。西通略阳。北连大散。兴安一府。多为郧阳分地。中有石锉金竹化龙各山。暨坪埠峪观音沟七里关各要阨。皆怪石嵯岈。谷深山阻。号称天险。而米贼之教。实始于此。其地大小龙溪。凡张氏遗迹。土人犹艳称之。则兽之脊背也。豫之浙川。有荆子关。陵峦遥接武关。由是而南下。邓州则熊耳山旗杆岭。山势亦复巍峻。再南过唐县之铜山。至桐县信阳州。则桐山大复山穹窿山。与武胜各扼。古称义阳三关者。实雄峙其间。虽不似楚蜀各边之崄巇。而中原之地。此带实为奥区。则兽之尾也。

通计由巴达至信阳西南襄遶东北达之东南。路近三千里。南北纵广。亦不下千余里。楚攻急则溃入秦豫。秦攻急则溃入蜀豫。蜀攻急则溃入秦楚。豫攻急则溃入楚秦。将据险守要。而地大路繁。随处可以偷越。将稽察奸细。则均系百姓。分辨甚难。徒为行旅之害。昔杨武陵计驱贼入川。委蜀为壑。四面聚而歼旃。及蜀不支。贼势盛而楚随以倾。孙雁门拒流贼于关外。贼覆全豫。豫覆而旋叩秦关。秦亦不支。皆失策也。论者谓贼匿四省边隅深山密箐之中。攻剿难进。搜捕不及。致一时难于扑灭。不知贼在深山密箐。固难于攻击。亦易于坐困。设长策以守之。用奇兵以袭之。终为罝中之兔。傥纵之入平原旷野。无论有旧从教匪者为之内应。而承平日久。民不知兵。风声鹤唳。望尘惊溃。地方无赖之徒。乘机因以虏掠。其害不可胜言矣。此贼势之不可不知也。至经贼匪残破各地方。虽大兵恢复。而当时权行招纳。则中怀反侧者。当自不少。所有流亡之众。转徙归里。零星四住。未能气完势重。沿边各邑。大者跨山连岭。幅数百里。小亦不下数十百里。州县设兵额数名数十名。形势单弱。讵能为巡逻。而北省召募乡勇。半为收罗地方无赖起见。尤难资其实用。则新复各州县城郭。固自依然。将何恃而不恐耶。贼匪虽无远略。亦有小小诈智。心计取道未破州县。必遭拦截。而从既残各地经由。可以遄行无阻。至既残各地。重被匪害。则附近未破之州县。必大为惊扰。探其人民逃散。村落空虚者。乘间焚劫。是贼借山谷为巢穴。被害各地为旅舍。而因以蚕食各郡邑也。窃计新复各州县。必实有以固其圉。绝贼匪重扰之迹者。而后可逼贼入巢。用鵰剿以清余孽。他如被害各村落。庐舍荡然。难民无资以生。抚绥稍不得宜。其不能自存者。或更潜相附托。亦情事所容有。此亦知医者之宜兼防余症也。熤未亲至行间。并未见滋事以来各文报。则局外议论。讵能得其要领。而鄙见所窥。有如此者。至于攻剿之方。安辑之术。或四省而求一举荡平之策。或于全楚而为保疆自固之谋。尚当力竭思虑。分路筹划。备大智迩言之察焉。

　　论川楚教匪事宜疏嘉庆四年　
御史梁上国

臣新奉　　诏书。命廷臣各抒所见。陈奏用人行政诸事宜。窃惟今日之要务。首在平贼。平贼而后。万象作新。六宇和乐。仁心仁政。可实布于天下矣。臣三四年来。每闻楚蜀寇扰。中心如焚。因研访情形。渐有刍荛之见。虽自知愚陋。而不敢不抒陈于　　圣主之前。谨条列其事如左。

一曰正罪名以申国法。查律载牧民之官。激变良民。因而失陷城池者斩。而失察邪教煽惑聚众。酿成不法者。罪止革职。故川楚贼匪。地方官皆以邪教为言。夫邪教固诚有之。然初起于湖北。蔓延于四川。而出入奔突于河南陕西之境。其中不皆邪教也。如必指为刘之协之徒党。则么么刘之协。有何计术。而能煽惑如许之多哉。可知此数省贼匪。皆地方官所激变之民人。而以邪教入奏。以避重就轻。掩其激变殃民之罪耳。臣推原事始。由乾隆六十年湖南之苗。地方官于苗民。平时不能抚绥驾驭。逼勒供应。科派夫役。种种凌虐。而内地奸民之侵夺苗地者。苗民控诉。官复不为申理。是以因而滋事。当时统师进讨者。宿兵两年。两广云贵四川等省。俱有征调。而湖北最近。差徭尤多。俱系以军兴法从事。而不肖官吏。更从而奉一派十。渔利侵肥。其时又逢严禁小钱。滇黔川楚无赖之徒。向以私铸私贩为生者。一时罢业。固已狡而思逞。又适值襄樊一带。有查拏邪教之案。有司奉行不善。挨户搜查。奸胥蠢役。乘势攫取财赂。不遂所欲。即诬以邪教治罪。于是正犯之刘之协等。转得脱逃。而乘机鼓煽。纷然并起。与官为雠。　朝廷以正当用人之际。将失事各官。暂且宽容。俟事竣查办。而各官仍安居本任。且有因收复一二城邑。擒捕一二贼犯。转邀优赏者。贼徒有所借口。而胁从者之附贼遂愈多矣。夫医之治病也。当先究其致病之由。然后用药有准。臣愚以为湖北四川等省。其起衅酿祸之官吏。必须查出确核其罪。分别惩治之。然后明告天下以贪残之吏既已为民行法。而彼大逆不道之贼。敢于光天化日之下。焚掠城邑。毒害善良。实为覆载所不容。神人所共愤。责成将卒。克日扫除。则　国法申而人心服。士气壮而贼势孤。阱兽斧鱼。无难殄灭矣。

二曰广谋议以筹胜算。孔子之论行军。曰好谋而成。夫好谋则不徒兵力而已。查贼匪势虽猖獗。然乌合之众。狼奔豕突。非有才能智术也。观其所破城邑。专务焚烧抢掠。并不能为持久居守计可知矣。我　国家多士济济。合力策而用之。蠢兹小丑。原不难克期剿灭。然外之督抚将帅。惟以兵力单薄为辞。而于审形势察机宜出奇计设间伏之类。多置而不讲。夫必待兵力之厚。声势之大。乃足陷阵而破围。设遇贼众我寡时。即未免各怀观望。虽曰左次无咎。究已坐失机宜。故贼来而疏于防御。致其鸱张。贼去则缓于穷追。任其兔脱。月延一月。驯至于今。夫自贼匪滋事以来。调发本省及各省协剿之兵。合之雇募乡勇。计亦不下数十万人。然兵力合之则见多。分之则见少。今以地数十里之远。山林险阻。道路纷岐。在在需兵分布要隘。以守则不能为剿。以追则无以为援。若何而可。窃料贼匪之众激于忿怨官吏者十之二。困于衣食冻馁者十之三。出于掳逼驱胁者十之四。其甘心为匪者度不过十之一耳。初起之时。激忿怨者以戕杀官吏兵役。泄忿报雠为快意。困衣食者以抢掠银粮衣物。恣如所欲为得计。故其气甚锐。势若难当。今从之奔突数年。靡有宁居。忿怨之心。久而渐释。而此三年中所蹂躏地方。经其一至再至。居民已咸知警备。物产亦半就荒残。即抢掠岂能遂其大欲。而驱胁之众。久亦思归。特室家田业之已空。不得已且随之奔走。以苟延性命耳。而彼甘心为贼。号为逆首者。既抢掠之所得无多。又日须养给此随行之众。势亦必力疲而不赡。气索而不振。为今之计。机会正自可乘。夫山林深阻利用伏。人众新附利用间。或因其疲乏而遮击之。或因其怨思而解散之。或批亢捣虚而蹴之。或坚壁清野而困之。或诱其前。或牵其后。或断其中。兵法多端。随机应变。善谋者必有以握其胜算矣。臣愚以为宜　　诏在廷大小臣工。将平贼方略。各抒所见。详细条列。三品以上。密封以　　闻。四品以下。赴通政司投进。如果有可用。然后付统兵大帅。揣量事势施行。则智者竭谋。必有出奇制胜之良策。而各将弁禀承　　庙算。亦不畏葸以迁延矣。

三曰设统帅以一兵权。贼匪既出没川楚秦豫之境。则此四省固应分头防御。尤当合力夹攻。今　朝廷以剿贼之事。责之四省督抚及将军提督等。使各带大兵。分据要道。原令其视贼所向。来则迎击。去则尾追。无分此疆彼界也。惟是领兵之人。既各有分地。即各顾一方。恒情所在。但求己境无虞。罔恤以邻为壑。即如四川总督勒保。与数省之督抚将帅。分属等夷。虽有总统之虚名。而其威望不足以慑之。欲其俯首指纵。呼应灵便。亦良难矣。夫贼之往来奔窜。剽忽无常。军之掩击袭追。奇正不测。事会所乘。间不容发。稍一迟回郄顾。即误机宜。必能使号令所及。实时顺应。如臂指运掉之灵而后可。臣曾供职　国史馆。恭读王公大臣诸传。仰见　国初平定诸省。并　　命亲王贝勒为经略。为大将军。近年平定西域及金川。则有一等公兆惠阿桂等。威望之重。足以镇压诸将之心。故用命成功。着有明效。今贼匪蔓延。非负固一隅之比也。窃计贼之出没。利山林而不利平地。故河南之受患轻。而四川之受患最剧。蜀境东北。跬步皆山。林深箐密。鸟道四通。伏则可以负隅。出则可以剽掠。且自明季流寇屠戮以后。并无土箸之民。所有居民。皆从五方而至。垦荒侨籍。其心固易于动摇。又川省向有嘓噜一种。十百为。以焚抢为事。其势更易于附合。故贼之大势。尽趋于蜀。而其东出则湖北之郧阳宜昌施南当其冲。北出则陕西之汉中兴安商州当其冲。臣愚以为　朝廷宜选王公大臣。素有威望。众所信者一人为统帅。驻四川之顺庆。当东北适中之地。调度控扼。一切假以便宜。然后分命诸将。各委以一路攻剿之责。如四川。则保宁为一路。夔州为一路。达州为一路。而并于东南预防其由西阳以窜入贵州。西北预防其由龙安以窜入甘肃。湖北。则郧阳为一路。宜昌为一路。施南为一路。陕西。则汉中为一路。兴安为一路。商州为一路。各以该省之将军提督副都统总兵为大将。专办其所管一路之贼。而各总督仍带兵往来。以为犄角应援。诸将于贼中情形。侦探必真。使迎击尾追者。不误于所向。统帅于行间功罪。论奏必实。使捏饰委卸者。莫逃于明刑。如此。则声势联络。号令统一。必无观望牵掣之虞矣。至于巡抚。本有抚绥地方之责。应令其一意措置难民。且此数省贼扰之处。仅在边隅。而无事之区。尤当加意整理。四川旧无巡抚。亦宜一体暂添。均责以察吏安民之政。使事皆修举。不以用兵之故。稍致废弛丛脞。是尤慎固根本之道也。

四曰添士卒以壮军威。剿捕贼匪。三年而未蒇功。说者皆谓兵少之故。所以贼负固而不能攻围。贼奔窜而不能追击。则添兵诚为要务。伏思　国家设兵。各有定额。每省不过数万人。要在平时将佐。训练有方。作其气力。一其心志。使之畏　国法。甚于畏强敌。故战则无退怯。行则无淫掠。节制如山岳之重。运掉如臂指之灵。特承平日久。将卒皆习于骄惰。视操练为具文。视钱粮为固有。甚而军吏隐占。兵丁买间。均所不免。一遇有事。本省之兵。不足备本省之用。不得不调借邻疆。与雇募乡勇。夫调兵他省。无论其沿途供应。重为民累也。即此项所调之兵。远从他省。跋涉或数千里。及扺军营。已力疲而气馁。兼以地道不熟。平险异宜。用违所长。未必尽能得力。且以远省之兵。久从征役。未有还期。疾病死亡。相视惨沮。于是思归之心胜。而敢勇之气消。又况所调之处。一而再。再而三。各省额设之兵。既经屡调。则所存以资守备者无多。虽地方幸皆宁谧。然营伍空虚。奸民之窥衅。亦可虑矣。雇募乡勇。无论其浮开名数。冒销钱粮也。即此项本属乡民。但可资其力以使之捍卫乡里。而不足驱之以从征。平日未尝训练。技艺既非素娴。纪律亦未熟讲。忽聚忽散。不可骤绳以法。而所得些少口粮。又无足以系其心。其或假公以报其私忿。或要索而诬及善良。是乡勇亦可暂时一用。不为长策矣。敬惟　　圣主。意在灭贼安民。重费定所不惜。则救时之计。设兵不厌其多。应将各处所募乡勇名数。　　勒下统帅。分饬有司将弁。悉心考核。其情愿随征。堪以备战者。即予以名粮。配以器械。编为额兵。有功以各标营一体赏拔。其未习技艺。不谙行阵者。亦另编之为新兵。拨与各标营操练学习替换填补之用。其不愿随征战与编新兵者。则令其原籍之里甲长亲属保领。使归其乡。夫此所雇之乡勇。既已编作额兵。则所调各省之兵。可尽数撤回原营归伍。不惟可省道途征调之烦。而无事之区。亦皆表里壮实。不虞他故。且新编之兵。俱系本省之人。山川险要。皆所惯习。较之客兵必得力。至新兵之隶标营学习者。仍令各抚稽查其将弁之勤惰。而不使其虚应故事。有训练之名。而无训练之实。则新兵亦皆足备实用。而不患其不精。事平之后。统核兵数。虽比旧额所增实多。然此数省之边隅。皆地界番苗。山林深阻。多设重兵以资防守。亦不失为未雨绸缪之计。即或恐其糜费。欲为裁汰。而宽以数年。令物故老病退休者。缺而勿补。是目下虽有添兵之费。亦渐可复经制之常。非若乡勇之出于雇募者。游食已惯。一旦罢而不用。将有能聚而不能散之忧也。

五曰杜冒滥以收实用。　国家所以鼓励人材则有爵禄。可以奔走人力则有金钱。爵禄得其宜。则各奋功能而官称职。金钱用之当。则争出死力而民忘劳。伏见军兴以来。　朝廷不吝爵赏。凡军营所奏劳绩之员。立予升擢。三年中从微员而跻方面者。不可枚举。又凡所请军需动数百万。皆立发内帑。已用至八千余万之多。所以励人材而纾民力者至优极渥。而未即成功者何也。其中必有冒滥者也。近伏见邸抄。如湖北参员胡齐仑。以查拏邪教。不二年。由知府洊至安郧襄道。加按察使衔。而居心狡诈。虚捏侵欺。声名狼籍。现在败露。又见邸抄。德楞泰所带一路之兵。据奏每月需银五万余两。已与应销例案不符。而经手承办粮台之知州覃光典所禀。则称此一路每月之费。需银九万余两。以此观之。冒滥不少。夫使功而可冒。是以军营为仕宦之快捷方式也。使用而可滥。是以　国帑为司官之利薮也。臣愚以为嗣后军营出力人员。如武职身在行间。摧锋破阵。杀贼擒渠。自当循照向例。即于军营所出各缺。递行升补。其文职如地方州县佐杂等官。于贼匪至境时。能督率民兵。退贼保境者。即优以应升之衔。赏翎顶而不必遽升实缺。此项文员。能于贼至之时。率民以捍卫。必其平日尚能固结其民之心。故不至相率奔溃。若遽升实缺。则该员即当移赴新任。而此缺骤易生手。官民不相联属。恐生意外之虞。且贼去之后。一切抚绥完缮。尤资得力之人。应俟事竣日合计功状。详加确核。送部引　　见。乃予升迁。庶可杜营竞幸进之门。而地方亦收得人之效矣。至若军需款项繁多。而最易浮冒者。莫过乡勇一项。今议以乡勇编作额兵。则存亡病革。各营各伍。有籍可稽。无从冒报。惟闻道路之言。统兵大将所用厨役。一名有月给工食至五十两者。粮台大吏。日相燕会。穷极珍羞。有以多金雇觅优童侑酒者。而备弁兵卒应行恤赏之项。或反靳延而至阅月踰时。又何以服其心而责其用命。宜　　下统帅。以时密查严办。使将有投醪之美。士怀挟纩之恩。复何患贼之不灭哉。

六曰妥招抚以净贼根。贼匪煽乱四省。沿边州县被患者。凡数十处。所有失业之民。赈济口粮。修理房屋。给借牛种。凡所以招徕抚恤之道。宜选勤慎有司。廉明道府。妥立章程。而以巡抚专董其事。窃惟招抚之要。首在清查户口。次则阅实壮丁。又次则蓄备资粮。又次则检核田土。四者皆要务也。夫清查户口。即保甲之法。但册门牌。有司皆视为故事。不肯实力奉行。适滋需索扰累之弊。查州县所辖。大者不过二三百里。小者不过百里。均宜躬行履勘。不假吏胥。如某户共有几口。所操何业。土田若干。一一登记明晰。不许稍有隐漏朦混。内有被贼驱掳。及现充乡勇者。被掳之日月。应募之地。一一填注户下。毋许隐混。其有自贼逃归。与乡勇不愿改兵者。均即按册验明。取具里甲长及亲属承领甘结。收入本户。既查明户口。随即阅实壮丁。除孤寡老弱外。将各壮丁籍记姓名。谕甲里甲长。使之各就一里一乡。自为什伍团结。无事之时。耕佣贸易。各从其便。遇有贼警。自行守卫所居之村。贼至。以举火鸣锣为号。邻村以次接应。互为声援。汛防官兵。亦即闻声驰赴救援。堵截要口。则贼匪无所施其窥伺矣。至蓄备资粮。则在阅其地势。查数省沿边地方。自前明寇乱。乡民为避贼守御计。各建堡寨。至今遗址多存。有司于亲行巡历之时。稽考志书。咨访耆老。相度形势。旧有者修之。应添者创之。所创建之费。或令民自行捐输。上户出资。下户出力。或官先借项。给民修建。分年计地征还。使乡民所有粮石积聚。藏贮其中。贼至。即相率入守。民志已固。贼势自穷。至检核田土之法。各乡除现有业户管业外。所有荒闲田地。或系户绝。或系叛产。总属官地。须履丈四至。分别等则。登记分确。不许稍有影射隐占。其自贼逃归及乡勇不愿改兵者。查明实系单丁贫民。无户可归。无业可复。即将此项官地拨与佃种。输租于官。而岁给以佣力之值。编于另户。附于就近之里甲。责成里甲长约束稽查。此四事者不但为防贼起见。即太平无贼。用以长治久安可也。至于贼势穷蹙。定有投出求降者。察其果出真情。然后济之以抚绥之法。其头目及桀黠用事者。虽当量予宽容。必置之数千里外。使远离巢穴。不生他虑。其大伙徒党。则于官地最多之处。妥为安插。分令佃种。照屯田法办理。亦以什伍相联。编为屯户。设立千把总等官以钤束之。如此。则生聚有资。守望得助。流亡可复。反侧皆安。消奸宄于无形。固纲维而不动。一举而数善备矣。

　　练乡勇核军需疏嘉庆五年　
御史张鹏展

窃见教匪肆扰川陕。　　皇上日以调兵筹饷二事。宵旰罔释。敢抒一得之愚。以备采择。一攻剿贼匪。宜简人才以练乡勇也。贼匪扰累日久。未见成功。臣于外间来人细访。皆缘带兵大员。拥兵自卫。不敢近贼。或命将弁堵剿。将弁亦不向前。惟催督乡勇。乡勇亦不踊跃。但贼乃乌合之众。人心涣散。虽各处掳掠迫胁。闻官兵所在。各争先引避。官兵知其去稍远。因尾其后。得逃难之民或被贼杀死之民以为功。而兵无纪律。到处搜攘民间。得财物馈纪功之人以邀赏。民间畏兵如畏贼。皆因大员不肯临阵。以赏罚寄之贪纵之员。而功罪不明也。大员所以不肯临阵者。因兵力少。兼之兵系远路而至。露居风处。为日已久。不无羸弱。且一兵之身。如军械器物。一一俱须自带。身重而行走不便。渡涧上山。尤难取捷。遂不得不用乡勇。而乡勇非素习之人。未敢深信。又不得不依兵自卫。至于兵之待乡勇。每以奴隶使之。常时则于营盘挖泥除草樵薪水火等事。晚宿则护于兵之外。有贼则兵在后催督之。受伤则惟乡勇。有功则归兵。此稍有膂力之乡勇。亦尽逃散。而穷饿之乡勇。始屈以就旦夕之须。至于临贼。亦归逃散。大员见乡勇与兵丁俱未可倚用。愈狐疑于心而不敢进也。臣思除贼断不可稍缓。除之稍缓。彼之裹胁愈众。贼之势众。即招之必不降。且百姓既被裹胁。身家荡尽。降亦无所栖倚。不得不从贼以谋旦夕之活。是必有以大示之威。使之丧胆。则贼势可一散俱散者也。所以示之威。必须添兵。但各省征调。风声亦觉稍动。且以远道疲乏之兵。到风土不习之地。亦难决胜。诚莫善于练乡勇。臣思乡勇之利有五。而其弊有四。乡勇于地方路径崎岖。皆所素稔。其行便捷。利一。乡勇习识贼中涣散情形。其气倍壮。利二。乡勇于百姓中召募。亲戚里。同患相恤。其赴救愈坚。利三。乡勇各有身家。其自卫急切而气愤。利四。贼所裹胁者。皆附近州县之民。各团练乡勇。则贼无可裹胁。而贼之党与日减。利五。至于其弊。则上下之情未联。地方官徒借练乡勇之名以为开销。且借以索民间帮补。毫无实际。一弊也。兵弁草芥视之。乡勇离心而逃散。二弊也。乡勇素无纪律。千百为。其中非尽善类。约束不严。转于地方生事。三弊也。平日未得其心。倘或见其扰害地方。及临阵逃避。责之太过。激恐生变。四弊也。欲尽得其利而全无其弊。是在简人才以调习之。臣愚以为于府道中。简用朴诚而明决者数人。率同各州县亲身与百姓开导。示以各卫身家。务必同心出力。择有膂力者。公举而厚抚之。至性至情。上下相通。则民恃长官如慈父母。早足以固其心。其有不安分之乡勇。责之以法。众亦帖然悦服。则民力可用。无不以一而当十。且乡勇统以道府。不为兵所刻迫。其力更奋。实有出力者。优加爵赏。则有膂力之人。胥欲得一出身阶级。其气愈鼓。以齐心协力之乡勇。破乌合涣散之贼。所至如扫矣。夫谓乡勇未可深信。不知百姓久受厚泽深仁。断无异志。特不收用之。而为贼裹胁。善用之则顽悍革心。是必得实心实力之道府州县。以统其事而究其功。又得虚心明察之督抚。以总其成而考其最。至于官兵归经略总统往来接应击杀。则不日即可成功。近闻贼势虽众。而其所蹂躏之地。俱成荒野。粮食全无。亦甚穷蹙。须防其骋力轶出。果团练乡勇固守。贼即坐以待毙。况并力以擒之。其势固易易乎。又闻军营食用甚贵。一馒头须银二分。各兵每日给银一钱。仅得三四馒头。食不足。因搜索民间。扰累不少。益见兵贵神速。不可迟久。师老财匮。弊不可胜言也。

一严核奏销以杜浮滥也。向来各州县开销军需支费。由本州岛县出文列款。申军需总局。由总局咨部开销。近年弊窦。总局竟行取各州县预印空白。至省代填。浮滥侵帑。而各州县竟不知开销实数。即实经支费者。祇领得十中二三。是以仓库益亏。饷项徒资中饱。在军需局者。大员则侵盈欲壑。小员及幕友书吏人等。无不坐拥厚赀。捐官受爵。皆缘行取空白所致。而总局系本省上司州县。不得不听从之也。前闻福建查办亏空。至数百万之多。虽由不肖州县侵挪。亦缘台湾军需奏销。伊辙布为籓司。行取州县空白。代填申请。总督李侍尧等分蚀。以致州县受累已深。继之以伍拉纳浦霖钱受椿之贪纵。更积重难挽。国计民生。均受其害。遂成大狱。臣去岁赴京。路经豫省。闻前任河南之布政使。皆取空白。而各州县垫办军需。转无实得。众怨沸腾。在军需局行走者。无不各挟重赀。捐官不少。现在军需未竣。不可不预防流弊。伏乞　　旨宣谕。明白示禁。以杜积弊。务使州县自出印文申请开销。不得听总局取用空白。且令不在军需局之大员查察出结。方用有实效。仓库不致负累。大员不能染指。亦必不肯听其浮开。而帑项不至滥糜矣。

　　征邪教疏嘉庆三年　
洪亮吉

今者楚蜀之民。聚徒劫众。跳梁一隅。逃死晷刻。始则惑于白莲天主八卦等教。欲以祈福。继因受地方官挟制万端。又以黔省苗氛不靖。派及数省。赋外加赋。横求无艺。忿不思患。欲借起事以避祸。邪教起事之由如此。然臣以为邪教实不足平也。何则。伊古以来。焚香聚徒。敛米入教。如汉之张鲁张角。晋之孙恩卢循。六朝及唐川蜀之米贼。宋之侬智高。明之刘六刘七赵风子徐鸿儒唐赛儿等类。皆起于中叶以后。政治略弛之时。然尚皆不旋踵即扑灭。若我朝　　　圣圣相承。振纲饬纪。每有赈恤。皆不惜百万帑金。视民如伤。爱众若子。此不特中外知之。陷入邪教者知之。即为邪教之首者亦知之。故临阵撑拒。必言受地方官之害。以致背　　皇上大德。试思此等皆身罹叛逆。万死不足赎之人。而天良不昧尚如此。臣故云邪教不足平也。臣今敢有请者。以为胁从宜贷也。邪教入一村则烧一村。入一镇则烧一镇。以胁良民为贼耳。邪教既退。州县官又利其烧烬所余。屏民使不得归。于是良民始不得不从贼。邪教滋扰数省。首尾三年。烧村镇愈多。则无身家衣食之民。附丽之者愈众。邪教又不甚爱惜。每行必驱之使前。或抑之在后。以抵官兵。故诸臣所入告。云杀数千人数百人者。即此无业之流民。非真邪教也。非真贼也。且此曹每州县动辄以万计。可尽杀乎。即可尽杀。亦非　　皇上如天之仁所忍出此也。故臣以为胁从宜贷。一则开愚民之自新。一则离邪教之党羽。党羽一散。真贼乃出。从此官兵刀箭鎗炮之所伤。乃真邪教也。乃真贼也。一则吏治宜肃也。今日州县之恶。百倍于十年二十年以前。上敢隳　　天子之法。下敢竭百姓之资。以臣所闻。湖北之宜昌。四川之达州。虽稍有邪教。然民皆保身家恋妻子。不敢犯法也。州县官既不能消弭化导于前。及事有萌孽。即借邪教之名把持之。诛求之。不逼至于为贼不止。臣请凡邪教所起之地。必究其激变与否。与起衅之由。而分别惩治之。或以为事当从缓。然此辈实不可一日姑容。明示创惩。既可舒万姓之冤。亦可塞邪民之口。今日州县。其罪有三。凡　朝廷捐赈抚恤之项。中饱于有司。皆声言填补亏空。是上恩不下逮。一也。无事则蚀粮冒饷。有事则避罪就功。州县以蒙其府道。府道以蒙其督抚。甚至督抚即以蒙　　皇上。是使下情不上达。二也。有功则长随幕友。皆得冒之。失事则掩取迁流颠踣于道之良民以塞责。然此实不止州县。封疆之大吏。统率之将弁。皆公然行之。安怪州县之效尤乎。三也。一则责成宜专也。楚抚守楚。豫抚守豫。陕抚守陕。战虽不足。守必有余。即以陕西言之。武关潼关蒲关。东面之三门也。大震关大散关骆谷关。西面之三门也。其地皆重岩极险。使预为之备。先使百人守之。贼何以能入武关。何以能进剑阁。又何以能复入鸡头。趋褒斜。东西蹂躏数千里。如入无人之境。此非封疆大吏。不知地利。不知形势。不先事预防之失乎。夫　朝廷之驭天下。不过赏罚二端。前者平金川。平缅甸。所以能即日告功者。赏罚严明。赏必待有功。罚不避勋贵故也。今行军数年。花翎之锡至千百。而贼势愈炽。蹂躏之地方愈多。则功果安在乎。将弁之弃营汛。弃镇堡。常与贼锋相避者。大吏又务为掩饰。则咎果谁任乎。况有功而使无功者受其赏。则有功者解体。有罪而使无罪者代其罚。则有罪者益恣。故臣以为今日之事。　朝廷则赏必当。罚必行。亲民之吏则各矢天良。封疆之臣则各守地界。削上下欺蒙之弊。除彼此推诿之情。如是而邪教不平。臣不信也。臣谨疏。

　　拟征邪教疏　
赵希璜

今夫救焚者。与其渥水以遏火之冲。无如彻屋以断火之路。治水者。与其筑堤以防水之溢。无如凿渠以分水之流。彻屋而火自止。分流而水自减也。贼至之地。类皆先时可知。莫若令司牧之官。预为晓谕乡民。凡零小村聚。其资粮妇女。并归大庄。近山者依险为寨。平原者筑墙为堡。深沟固垒。老弱居守。强壮抵御。但能联络数十里之地。一处如此。处处皆然。使教匪进无所掠。攻无所克。不过旬月。势必解散。因其懈而击之。所谓以逸待劳也。即使不击。亦不能添裹多人。其众有减无增。岂能猖獗。此即古人坚壁清野之谋也。侧闻贼匪滋扰。皆系抢夺口粮。戕戮老幼。焚烧屋庐。劫制强壮。非有攻城占据之策。但为逃避蔓延之计。而官兵所以不能制其命者。以贼人掳掠。随地皆粮。复裹多人。一遇追袭。率以所劫之人。前当锋刃。至于真贼。战败先逃。官兵探访所逃之方。须得的实。加以筹调装粮。即使卷甲疾趋。计已动涉旬日。是以邀截之兵。每尾贼后。而山中路径多岐。官兵难以备悉。更加樵采之蹊。随在皆有。贼穷辄遁。又不必遵由平民素日所行之路也。围剿之说。有似难行。况丑类非比从前。跳梁业已三载。众聚则易歼。势分则难图也。占据则可围。流徙则难追也。接战则销灭。逃避则蔓延也。夫用兵之道。宁贵拙速。不务巧迟。迁延之间。积匪成猾。事势酿于四省。波累不止一方。分阃有人。责成奚属。窃以贼人避战之情已见。分窜之势既成。使仍戢我前矛。趋其后路。是犹击蛇而蹑其尾。搏虎而逐之山。欲求有功。曷云克济。为今之计。须易良图。贼意在分。我诱令合。诱合之法以守为长。夫川陕楚豫。横亘终南。荒山本易藏奸。开垦原非土著。零星散处。防范维艰。今既贼踪潜往。虑其照旧潜来。无论所过之区。蹂躏定无遗类。即彼闻风之所。逃亡必乏居人。宜以山中散居之户。难守之区。撤其室庐。迁其积聚。况已逃亡之众。业经养有方。募其精壮。练即强兵。广求险阨之口。多筑堡障以防。陷坑拒马。列在当途。伏弩窝弓。布诸径路。空山无所侵掠。坚壁难以倅攻。彼固因粮于民。而粮不可因借胁于众。而众无以胁。到处皆然。计穷必合。又加各关要地。厚集弁兵。告急闻风。星驰策应。若果守之以法。应之有方。斯贼既分。决不能合。纵能合。亦必不能分矣。其它设施之方。抵御之术。偻指可数。请更详之。一曰官兵可合而不可分也。夫兵贵速而不贵迟。宜聚而不宜散。散则势单。聚则势众。今使调万人之众。置之十处。所用不过千人。是已置九千人于无用之地。非但虚糜帑项。抑且坐失事机。一曰乡勇可守而不可战也。乡勇之设。本以卫一乡之民。非但此县不可调于彼县。即此乡亦不可调于彼乡。此乡之乡勇。即令此乡之强壮者为之。彼之父母妻孥在是。田庐坟墓在是。一旦贼来。相为抵敌。犹如手足之卫其头目腹心。有不勇气十倍者乎。假使招募游手。征调他处。此固不练之兵。即同乌合之众。用之不当。反足以摇动官兵。一曰神堂古庙宜预拆毁也。乡僻寺观铜铁器皿宜广为收致也。夫深林密箐。本易藏奸。此等处所。设被贼人所占。木植甓。皆为攻具。铜铁器皿。可作利兵。莫若先行拆毁。广为收致。以供堡寨之需。非但化无用为有用。且变防人者为自防。抑臣闻之。将将校难于将兵。立法尤贵于行法。昔吴宫教战。斩爱姬以伸威。齐国陈兵。戮贵臣以行令。今既有奏升之官。甄录之幕。自当有明法之士。降罚之员。赏罚者。用兵之权衡。德威者。鼓士之橐钥。古人云。赏必先远而后近。则远人服德。罚必使近而后远。则近者畏威。诚谓近习之人。希泽易而知威难。疏远之士。用力多而受德鲜。公道而行。勇气自倍耳。

　　筹令民筑堡御贼疏嘉庆二年　
德楞泰

臣明亮臣德楞泰奏言伏查教匪自上年至今。窜及数省。虽各路剿杀。为数以千万计。而首逆尚未成擒。余党不形减少。实缘各贼始尚据险屯聚。得以合围进捣。近日则东奔西窜。无久占之地。无一定之所。以劫掠为生。行不必裹粮。住不藉棚帐。党与不待征调。蹂躏数千里。飘忽无常。臣等追贼自楚入陕。经过被扰村庄。有房屋为贼所焚毁者。有盖藏一切。为贼搜劫无遗者。有男妇人口。为贼掳胁前去者。堪悯情形。一言难尽。此时已经被扰之处。急须安顿抚恤。未经被扰之处。急须布置堵剿。使贼无从劫掠。而后可以卫民而困贼。查各州县在城之民。有城池以资保障。其村庄市镇之散处者。仅恃有一二隘口。乡勇防护。或相离较远。猝然遇警。不及应援。或山路分岐。设堵未遍。贼已阑入。年余以来。百姓往往一闻贼至。仓皇匿避。粮食衣物。即为贼有。其奔避稍后者。则既劫其物并掳其人。甚至备卫之火药器械。反以藉寇而资贼。而各贼每至一处。有房屋以栖止。有衣食以接济。有勾结逼胁之人。为之引道路而供负戴。是以两载用兵以来。各省剿杀。无虑千万。而贼党不加少。且兵力以保城为急。则村市已被焚掠。以保荆襄为急。则房竹安康已难兼顾。往往官兵探贼所向。穷日追及。而贼一见即走。旁分四窜。本欲迎头。反成击尾。皆由前无阻截。是以任其所之。为今之计。欲筹恤难民而困贼匪。莫若饬近贼州县于大市镇处所。劝民修筑土堡。环以深壕。其余散处村落。酌量户口多寡。以一堡集居民三四万为率。因地之宜。就民之便。或十余村联为一堡。或数十村联为一堡。更有山村僻远。不能合并作堡者。即移入附近堡内。所有粮食牛豕什物。一并收入。被难民人。即于其中安置。搭盖草棚。贼近则更番守御。贼远则出入耕作。该庄丁各保身家。巡防自必奋勇。壮丁不足。更于难民中择其骁健者。充当乡勇。酌给口粮。即以代赈。每堡派文武干员二三人。绅耆数人。为之董率弹压。如此防范。未被难之户。得有捍御。已被难之民。得谋食息。且收养堡内之人。户口有稽。不特可免流离。抑且赈无冒滥。即其中有一二曾经入教。首鼠两端者。亦皆有所拘束。不致附和勾结。则贼匪所至之地。皆沟垒森严。难以冲突。各堡以逸待劳并力御剿。使贼处处受敌。而人民不为逼虏。粮食牲畜不为劫夺。火药器械不为掠取。贼必饥饿日就穷蹙。加以劲兵云集并力兜擒。而后杀一贼即少一贼。灭一股复除一股。即如近日绅士梁友谷等。筑堡团练。贼不能犯。保护乡里十余万人。实有明。是以现饬湖北之郧阳房县竹山竹溪。陕西之兴安白河洵阳平利安东石泉等处。一律相地修筑。并移咨汪新秦承恩。选派能员。及时筹办。此外或有须设防修筑之处。亦属该抚臣暨地方官。随时酌量情形。一体办理。至于川东一带。每多险峻山寨。为各贼负嵎走险之所。祇须令随近居民预先移住其中。一如守堡之法。自相捍卫。其大村镇市不便移入者。则令仿照筑堡。似于御贼安民之道均有裨益。

　此筹办坚壁清野之始议也此时果行当不致旷延七载也惜事旋中止至嘉庆六年始奉　　旨通行耳

　　坚壁清野议　
龚景瀚

窃惟邪匪滋事以来。蔓延四省。辗转两年。处处有贼。处处需兵。负固则经年累月不能克。奔窜则过都越郡不能御。议者惟以兵少为辞。于是调邻省。增新兵。募乡勇。俱谓以多为贵。不知其无益而反有害也。何则。　国朝经制之兵。本属有限。而腹里尤少。其重兵所在。非番回错杂之区。则形势要害之地也。一调不已而至再。再调不已而至三。备御空虚。奸民因而肆志。则无事之区。又将滋事。即如四川湖北之兵。皆以全赴苗疆。邪教遂乘机滋事。岂非明效大验乎。此调兵之害也。仓卒募兵。但能充数。非市井无赖之人。即穷苦无聊之辈。纪律不习。技艺不精。心志不齐。胆气不壮。遇贼惟有纷然鸟兽散耳。此增兵之害也。乡勇守护乡里。易得其力。若以从征。则非所愿。无室家妻子田庐坟墓之足系其心也。平居未受涓滴之恩。临难责以身命之报。于势既有所难能。而为之长者。素与平等。本无上下之分。予以虚名。强相钤制。于心又有所不服。故加恩则玩而骄。执法则忿而散。求其约束而整齐之者。难矣。其藉此为利。浮开名数。冒领钱粮者。又无论也。至于临阵。既未习乎战。疑则易惊。又各自为步趋。纷则易乱。即或诱之以重利。鼓之以大义。而有勇无刚。能暂而不能久。哄然而进。亦哄然而退耳。此乡勇之害也。且兵勇多则粮饷广。粮饷广则转运难。　国家帑藏充盈。杀贼安民。虽千万在所不计。而民间之疲于转输。困于差徭者。不知凡几矣。文报有站。粮运有台。军营之移徙。使节之往来。其夫马不能不资于民力。近地不足。调之远处州县。虽官为给价。而例案所销。岂能敷用。每县夫数百名。马数十匹。道涂之费。守候之费。津贴之费。司事者口食之费。皆派之里下。不肖生监。又从而干没其中。为日既久。民力竭矣。官吏但顾考成。一切以军兴法从事。科敛督责。民不堪命。事变滋起。或遇水旱之灾。将何以处之。况乎将领不能约束兵丁。所过甚于盗贼。乡勇从而效尤。激之生变。是所忧者。不独在邪匪也。然使有济于事。侥幸成万一之功。亦不必过为疑虑。而自去年以来。其情形大概可见矣。四省之山。层崖峭壁。立如城塞者。所在多有。其上有田有水。贼若据之。非数万之众。不能攻取。然周围百余里。或数十里。终未能环而围之也。竭力仰攻。士卒已伤损过半。幸而得之。贼已乘间率众他徙矣。虽穷日夜之力以追之。而其势常不相及。贼因粮于民。无地非民。即无地非粮。官兵之粮。必须转运。贼窜无定向。亦无定期。粮台岂能预设。夫马岂能预增。仓卒移营。粮必迟误。此一难也。贼皆轻身。登降便捷。而我兵鸟鎗弓箭火药铅弹。身所佩带。不下二三十斤。行走不易。此二难也。贼皆本地之人。惯于山行。妇人孺子。亦趫捷若飞。而我兵如陕甘等处。壮健有余。轻捷不足。登山半日。汗流气喘。未遇贼而先困矣。此三难也。贼随时随地可以休息。而我兵行必按队。止必安营。挖濠树栅。守卡站墙。日夜不得安歇。此四难也。贼常饱而我兵常饥。贼常逸而我兵常劳。胜败之势已分矣。幸而胜之。所杀者贼之后队数十百人。或其老弱疾病不能行者耳。其首逆及全伙。不可得也。贼之诡计。又分布数人于左右十余里中。四面放火。使我兵疑畏不敢遽进。及至探明。而贼已远矣。此尾追所以常不及也。于是有谓宜绕道前进。迎头截杀者。究之亦系空言。无实济也。前后夹攻。则左右分驰。东西并攻。则南北各窜。山涧重迭。道路纷岐。处处可通。头头是道。安所得十余万之兵。一一追而击之。即令兵多将广。四面兜围。而贼聚而冲。我散而守。十余万之兵。分布于周围数百里之内。其势既分。其力亦薄。贼以全力舍命冲突。未有不溃围而出者。故贼之往来。可以自如。我之进退。反不能自主。贼合而我兵不得不分。贼分而我兵遂不能复合。焚掠裹胁。贼愈杀而愈多。疾病死亡。兵日添而日少。剿则无以为守。守则无以为剿。城池已在在堪虞。将领惟斤斤自保。

今日之贼。无论非今日之兵所能剿除。即或额兵全来。新兵已练。而使之追逐千里之遥。奔驰半月之久。力疲气沮。其势又为今兵之续。贼势益张。兵气益馁。日延一日。事恐不可问矣。然则为今之计。将奈何。曰贼未至巴州。而巴州之民先去。贼未至通江。而通江之城已空。守土之官。虽欲效死勿去。其谁与守。此无他。民心无所恃也。故必先安民然后能杀贼。民志固。则贼势衰。使之无所裹胁。多一民。即少一贼矣。民居奠。则贼食绝。使之无所虏掠。民有一日之粮。则贼少一日之食矣。为今之计。必先坚壁清野之法。责成地方官。巡行乡邑。晓谕居民。团练壮丁。建立堡寨。使百姓自相保聚。自小村入大村。移平处就险处。深沟高垒。积谷练兵。移百姓所有积聚。实于其中。贼未至。则力农贸易。各安其生。贼既至。则闭栅登陴。相与为守。民有所恃而无恐。自不致于逃亡。别选精锐之兵二三千名。以牵制贼势。不与争锋。但尾其后。贼攻则救。贼退则追。使之进不得战。退无所食。不过旬余。非溃则死耳。不战而屈人。策之上者也。其要必先选择良吏。一省之中。贤而能者。道府岂无数人。牧令岂无二十余人。其奔走趋事。明白勤干者。佐贰岂无数十人。今川省贼所往来。川东惟夔州一府。达州一州。川北惟保宁顺庆二府而已。陕西惟兴安一府。商州一州。河南惟南阳一府。湖北惟荆州宜昌施南襄阳郧阳五府而已。所属牧令。贤者之。不肖者易之。每处各派佐杂数人。分任其事。以一道府董局事。佐以正佐数员。讲明利弊。议定章程。总其大纲。其余道府。分路经理稽查。不过三月。可以毕事。其次则相度形势。天成之险。如大成寨太平寨等处者。加卑因高。使之可守。移附近居民于其中。先藏积谷。贫者官贷其资。茅屋草棚。听其自便。其故居仍勿毁。贼未至时。仍可照常安业也。其村庄市镇。人凑集。如临江市普安场等处者。随其所居。因山临水。为筑城堡。外挖深濠。务令高广。民居零星在外者。移入之。砖石木料匠役之费。皆给于官。惟丁夫取于民。有贫乏者量给口粮。以代赈恤。其次则选择头人。山上之寨。平地之堡。人户既多。一切事宜。需人经理。择其身家殷实。品行端方。明白晓事者。或绅监。或耆民。举为寨长堡长。给以顶戴。予以钤记。使总一寨一堡之事。其清查户口。董视工程。经营钱粮。稽查出入。训练丁壮。修饬守备。别择数人为之副。各就所长。分任其事。以专责成。其次则清查保甲。户口繁多。奸良莫辨。外至者。疑其为间谍也。即久居者。亦虑其有匪党也。行保甲之法。十家联保。互出甘结。始准移居。匪类送官究治。其迹可疑。尚无确据者。另附册尾。听其别居自便。毋使溷入。以滋后累。其余良民。悉使团聚。家有几人。大小几口。所操何业。土田若干。详注册内。以便稽核。其次则训练壮丁。每户抽壮丁一人。或二三人。编为部伍。鸟鎗刀矛。各习一技。官为给价。制备器械。每一堡寨。择营中千把。或外委一员。兵三四名。使之教导。勤加训练。有事则登陴守御。自保乡里。毋令出征。惟本州岛县有警。或邻堡告急。许其以半捄援。其次则积贮粮榖。堡寨之中。建仓数间。富家囤户。有粮难以尽移者。官给银收买入仓。无者买于邻近各乡。官兵经过。即以此粮供支。贼至闭寨。壮丁守陴。按名给粮。毋令家食。其鳏寡孤独。贫乏残疾。及家稍充而实无粮者。准其照册分别赈借。贼平之后。即为本乡社仓。分贮当平。一遇灾歉。即可就近赈粜。其次则筹度经费。所有筑台挖濠建仓买粮。置备军械。一切守御器具。及搭棚盖屋之费。银皆官给。交堡寨长司其出入。惟仓粮之数主于官。赈借供支。官为报销。其余银均摊于堡寨。居民所有田地。分为十年。或八年。随地丁征还。如此者有十利焉。

川省无土著之民。五方杂处。其性轻于去就。故一闻警报。辄四散奔逃。民心疑惧。则千里无坚城矣。今堡寨林立。声势联络。民居既安。民志自定。父母妻子。团聚一家。无流离死亡之忧。并不虑为贼逼胁。陷于邪党。可以保全良民。潜消贼势。其利一也。粮皆藏于堡寨之内。所余村落店馆。皆空屋耳。贼即千里焚掠。无所得食。若攻围堡寨。则丁壮自护身家。其守必力。又有邻堡之救援。官兵之策应。其力必不能攻陷。狂奔十余日。非溃而四散。则辗转于沟渎之内矣。区区首恶。何难就擒。可以制奔窜之贼。其利二也。据险之贼。不能不下山掠食。今民皆团聚。粮不露处。冬夏之交。野无青草。附近已无所掠。远出则近山之堡寨皆得邀而击之。其势又不敢出。坐困月余。积粮既竭。终亦归于死亡逃散而已。可以制负固之贼。其利三也。州县之有乡村。如树之有枝叶。枝叶伤则根本无所庇。乡村皆为贼所蹂躝。其城郭之不亡者仅矣。今四面皆有堡寨。障蔽拥护。贼必不敢径犯城郭。有急则环而救之。贼将腹背受敌。官兵又乘其后乎。可以保障州县。其利四也。堡寨远者相距数十里。近者或十余里。官兵经过。就近供支。粮台可以不设。官无转运之费。民无挽输之劳。至文报往来。无须兵勇护之。即于堡寨之在大路者。安设夫马递送。可以省台站之费。其利五也。每省挑选精兵三千。贼合亦合。贼分亦分。牵制其后。使之不得攻陷城堡足矣。其余悉令归伍。所省盐粮。犹其小者也。兵少则差徭亦省。民受无穷之利。而营伍不致空虚。亦无虞更生他变。其利六也。守陴壮丁。惟贼至时数日给以口粮耳。无按月之盐粮。无安家之银两也。其费较招募乡勇。所省何啻天渊。而爱护乡里。朝夕相见。犹有古者守望相助之意。可以情法维系之。不若乡勇从征日久。习于凶暴。怯公战而喜杀掠。酿为将来无穷之隐忧。其利七也。保伍时相纠察。而堡寨之长。又从而稽查之。则奸宄无容身之地。其桀骜不驯如嘓噜者。亦慑而不敢肆。可以渐化为良民。其利八也。邪教蔓延。为日既久。伏而未动者。正不乏人。今淑慝既分。居不相杂。冥顽者苟潜入于贼党。可以一并歼除。其愧悔者必安居乎故业。可以保全身命。绝后患之萌。开自新之路。其利九也。规模既定。守而勿失。远近一体。上下同心。如网之在纲。有条不紊。如身之使臂。无令不从。无事之时。按籍而稽。瞭如也。有事之时。画地而守。井如也。一劳永逸。数世赖之。其利十也。然而愚者可与乐成。难于图始。因循目下。畏难苟安。此议一出。必有沮之者。一则曰骚扰反以累民也。夫择利莫若重。择害莫若轻。贼匪所过。焚烧房屋。杀戮人民。掳掠妇女。其惨极矣。民虽至愚。亦必明于利害。所全者大。即小有骚扰。犹当毅然为之。况保其身家。全其积聚。顺其情之所乐。何累之有。若云奉行不善。则官吏之过。当易其人。不当废此法。如战场失利。岂以偶无良将。而遂永不用兵乎。一则曰迂缓不切于事也。夫欲速则不达。自去岁以来。各省所行。何一不速。何一有效。事固有不急急于目前。而收功于异日者。及今为之。未为晚也。行之一县。可保一县。行之一府。可保一府。同时并举。不过三月。贼在罗网之内矣。是速莫速于此也。舍此以图。其果有旦夕奏效。操券而得之策乎。一则虑其费大也。夫成大事者不惜小费。苟能平贼。即多费亦所不惜。今州县大者不过堡寨数十处。小者十余处。一省所办者。不过三四十州县耳。裒多益寡。合计每省用银。不过一百万而已。后此即无所费。较之养兵养乡勇每月需银百万两而靡所底止者。其费何如。且惟买粮为费较巨。而粮分贮于堡寨。何异贮于州县之仓。今各州县岂能不采买乎。其余借项。分年带征归款。是不独省费。且并无所费矣。一则畏其烦难也。夫天下无难成之事。患无任事之人。今自道府下至堡寨之长。总理者有人。分任者有人。劳瘁不辞。悉具举。何虑其烦难。且通江巴州仪陇。贼所蹂躝之处。失业难民。岂能不为抚恤。清查户口。修理房屋。吊生恤死。赈乏周贫。其烦难何止十倍于此。与其补救于已然之后。何如预备于未事之先乎。是数说者。皆不足以难之。然则今日急务。莫有先于此者矣。不然。不务安民。何以御贼。民惧贼而逃。犹可言也。兵愈增则差徭愈重。师愈久则扰累愈多。数月之后。恐民见贼至。将不逃而与之合矣。今不早为。后悔无及。谨陈一得之愚以采择焉。

　　练兵修寨四事议四川通志　
方积

一操练乡兵以备堵截也。各州县非无乡勇之患。有乡勇而无训练。实与无乡勇等。梁山县招募乡勇。共七千余名。除陆续奉调。及裁汰不计外。近存四千余名。广延精于技艺者三十余名。教以鸟鎗刀矛等技。盖操演之法。与临阵之法同。鸟鎗在前。刀矛在后。鸟鎗不精。则临阵手颤。而发必不中。一发不中。势必弃鎗而走。刀矛手亦因之而惊。故必精鸟鎗以收刀矛之用也。刀矛不精。不但刀矛手不敢近贼。鸟鎗手无可恃之人在后。其技即精。其心不定。贼徒骤进。亦必弃鎗而走。故必精刀矛以收鸟鎗之用也。见在日夕操演。十月于兹。近复制硬弓四百余张。及药弩三万余枝。以为伏路守险之用。各义首乡勇等。自顾身家。亦颇知用命。时时勉以大义。兼教以作坐进退之方。迩日察看情形。似尚可用。如果贼入窥境。定当竭力堵剿。断不致退缩迁延。　一修凿城池以定民志也。县城为四境居民之望。城中小有惊疑。则四境亦闻风而怯。查梁山县旧城。高仅盈丈。兼以无濠可恃。恐愚民无识。易起猜心。见将县之旧城。普加三尺五寸。平处俱挖长濠。傍山险处修削。益令陡峻。城工浩大。用度不赀。既未敢请领帑银。而当此军需浩大。民力困弊之时。更不敢重劳民力。除将本年廉俸。全行捐用外。复传集本城殷实绅耆约保人等。明白晓谕。旋据捐石捐木捐出米粮者。络绎而至。即令捐助多而人品正者。分董其事。所有出入一切。不用一家丁一书役经手其间。是以用费较省。而成功亦较速。虽尔日工价。合计尚欠三千余金。自当妥为办理。断不致丝毫有累公私。城内小山甚多。俱于扼要处设立台。置自铸威远六尊。以备轰击。其余存城劈山。九子连环。共四十余尊。鸟鎗约九百余杆。火药约一百余石。铅弹足用。刀矛军器。约五千余件。俱系自为制备。其外卡鸟鎗军器。尚不在此数内。　一设法储粮以备缓急也。县内常社两仓。共收贮谷二万石有零。除奉文碾运军米及支发本境乡勇口粮外。见仅余谷一千二百余石。仓实为空虚。设有缓急之用。真不足恃。再四思维。无可为计。昨经普谕附近城郭居民。令将存谷余石。先事运贮城内。设使贼人犯境。即可轻身入城。小民亦知未雨绸缪。殊属踊跃。且见在官仓闲空。其谷石多而无地可以屯贮之家。兹已将官仓借给存贮。明白晓谕。以将来设有事端。即当借散口粮。事竣照市偿价。梁山虽小邑。颇多知义之民。以故鼓舞乐从。尚不致疑于官吏。　一广修山寨合力守御也。查贼匪自去秋起事。迄于今日。所入之处。必先以虚声恐吓。俟居民逃窜时。彼则乘乱而入。地方官虽欲禁止逃民。而逃民终不可禁。以故民心愈恐。而贼势愈张。小民无识。贵坚其志。必置之于必不可死之地。而后有不肯轻去之心。民有不肯轻去之心。而后贼无可以拦入之势。梁山境内。周围数百余里。四面俱有古寨。已令各路约保指名出。大小不下三十余处。有周围三四十里者。有周围十余里。及七八里者各不等。大抵皆峭壁悬崖。中通一径。见已亲赴各寨。逐加阅视。普劝居民。令其各加修整。大约不过一月之内。即可一律修齐。其附近城郭之牛头金城七十层子严等寨。日内即可竣工。闻贼众行不裹粮。待掠而食。倘能绝其粮路。势不能枵腹持戈。是以傍寨居民。俱令其将存积榖石。全数先行运寨。寨上多备滚木擂石。按照寨之大小。分给过山鸟鸟鎗等件。如果贼至。各路居民。自可就近登寨而守。或十余团守一寨。或数团守一寨。预嘱该居民等。于贼至之时。勿与接战。但坚守不动。使我四境之中。路路可通。寨寨相望。不必互相策应。而实有互相策应之势。贼仰攻不能。掠食无所。左梗古塞。步步防人。似有不待驱逐而自退之理。

　　抚议四川通志　
龚景瀚

贼不可抚也。其势亦不受抚。所谓抚者。抚百姓之从贼者耳。百姓之从贼者有二。一则被其煽惑者。一则被其裹胁者。被其煽惑者。皆甘心从贼者也。然其中有辨。入教既久。心性俱迷。信其矫诬之词。妄作非分之想。不惧不悔。视死如归。此冥顽不灵。非可以情理化导者也。又有富者畏祸。贫者贪利。邪教以避灾得财之说。歆而中之。一时不察。翕然信从。然素无不轨之志。一朝事起。官府访查。邻里执证。既无词可辩。遂无地自容。乡勇利其田宅家产。以多杀为功。一言在教。妇孺骈诛。其存者不得不栖身贼巢。以为苟延性命之计。此愚民误入其教而不能自脱者也。被其裹胁者。皆不得已而从贼者也。然其中亦有辨。精壮之民。贼先拘系以苦之。旬日之后。强以拜师。令其入教。绑缚老弱。逼其手刃。分队放火。押令随行。与官兵相遇。授以戈矛。驱迫前进。仓卒打仗。百姓既不及自明。官兵亦无从辨识。锋刃交加。既欲贪己之生。不得不致人于死。而放火杀人之罪。遂无所逃。此欲归而不敢者也。老弱之民。或令饭放马。挑什物。抢掠餬口。饥饱无常。其苦万状。日夜思归。然妻子为质。不忍遽离。家业已残。退无生计。不得不隐忍随行。以图苟活。即有孑身易于逃脱。而贼之防范甚严。昼则维以大索。累累相继。如驱牛羊。夜则闭之空房。阵阵相积。如圈豚犬。此欲归而不能者也。自嘉庆元年用兵以来。吾民之死于贼者无论已。官兵迎头杀击。其冲锋冒刃者。皆吾精壮之民也。官兵从后尾追。则兜擒掩取者。皆吾老弱之民也。其死者不知凡几矣。幸而乘闲得出。守卡之勇。坐营之兵。盘而获之。以为奇货。文致其罪。冀邀厚赏。非法拷掠。多方指证。草草数言。即行正法。其死者又不知凡几矣。幸而解赴大营。委官审讯。而从贼日久。放火杀人。则罪在不赦。问官惟守此两语。以为尽职。黠者狡词变易。则死于刑。愿者据实自陈。又死于法。其幸生者。皆历几死而后得之。什百中仅一二也。夫律坐喝令。即下手亦从末减。何况被贼所逼。事不由己。而徒泥其。不原其情。风声所布。孰敢复出。使贼益得借口以钤制吾民。此从贼之心所以愈坚。而贼之所以日多也。今蒙　　皇上施浩荡之恩。开三面之网。荡涤旧染。与之更新。伏读　　圣谕。自古惟闻用兵于敌国。不闻用兵于吾民。自相攻击。屠戮生灵。朕日夜哀怜。几至寝食俱废。百姓困极思安。久劳思逸。谅必一见恩旨。翕然来归。钦此。捧诵回环。无不感激泣下。即此数言。已足以感天地之和。而消邪沴之气矣。贼亦人也。具有心腹肾肠。亦当感动悔过。何况被胁之良民哉。惟是愚民目不识书。誊黄遍贴。贼中防守甚严。一时未必周知。即知亦或未敢深信。谕以空言。不如示以实事之为深切着明也。伏求　　谕各路领兵大臣。于大营中。预备大旗一面。上书招抚难民四大字。遇贼打仗。以兵数百人守之。另立于山之上。或营之左右。距营一半里许。其有投弃器械。来奔旗下者。悉不得杀。贼方迎敌官兵。不暇兼顾。裹胁之民。必相率归来矣。严饬守卡员弁兵勇。自贼营逃出。或被盘获者。无论是贼是民。曾否放火杀人。均不得擅杀。送交地方官。问其姓氏里居。愿者妥为安插。归籍者酌量资送。风声传布。孰不求生。即或所放之人。未必无一二真贼。逃回贼营。然贼既生还。则百姓更无死理。在贼营之百姓。无所疑虑。益坚其向化之心。乘闲归者。纷纷恐后矣。此解散之一法也。其有心地明白。语言便捷者。予以重赏。令其招徕。招出十人者。给以十人之赏。招出百人者。给以百人之赏。能杀贼缚贼来献者。更加优赉。如系贼之小头目。更为得力。唐李愬之平淮蔡。宋岳飞之平杨么。皆重用降将。转相致。贼心既散。贼党既离。既使一人不返。不过失一真贼。于事无关轻重。若使一人成功。则保全无数生灵。于　国家实有裨益。此解散之又一法也。

抑某更有请者。教匪及嘓噜等。执迷不悟。非重惩之以威。不能遽怀之以德。而被胁百姓。受制于贼。亦有欲归不能之势。某三年军营。所见百姓逃回者。皆在官兵打仗之日。官兵大胜。则逃出者甚多。官兵小胜。则逃出者亦少。是剿而后可以成抚。而剿必须兵力。今兵力少惰矣。仍宜添派精兵。慎择良将。剿抚用。奇正相生。兼行坚壁清野之法。百姓自相保聚。使贼无人可裹。无粮可掠。旬日之闲。不特被裹百姓。投出相继。即真贼亦鸟兽散矣。有明郧阳之白圭项忠。先后擒斩刘千斤苗龙等数万人。而后原杰得以成抚治之功。书云。威克厥爱。允济。非忍于用威。乃所以成其爱也。至各省情形。微有不同。教匪四川为多。其裹胁川民亦众。今首逆陆续就诛。贼势渐形瓦解。一加招抚。来者必多。是四川利用抚。陕西习教者。安岭将军山诸役。歼戮殆尽。逃入川境者。不过一千余人。两年以来。川楚逆匪。往来兴汉商雒一带。沿途裹胁。皆随裹随逃。故贼中陕民颇少。无可招抚。是陕西利用剿。至湖黄受乡勇之利。亦受乡勇之害。杀戮过甚。势不相容。不特楚贼不敢回楚。即楚民亦不敢回。无所用其剿。亦未易言抚。其来归者量为迁移。方可相安无事。是又在地方大吏之随时变通矣。谨议。

　　团练议四川通志　
方积

一每保正所管之地为一团。又合数保正或十数保正之地为一大团。每小团设立团长一二人。或三四人。无论绅士居民。务须其人心地明白。晓畅大义。向来为一方之仰望者。始准议立。不必拘定资格。亦不得徇私妄举。其大团议立团总一二人。或三四人。总理各团之事。所有大团团总。须各团公举后。访查明确。当面验试。如果可以胜任。再行给札饬办。　一团内团勇须年力精壮。十岁以上。五十岁以下者。无论是否绅士之家。有无田产。均列名充当。其外来流棍。及团总团长素不认识者。不得准充。派定之后。团总另造一册。某团长名下管领团勇若干。开列姓名年齿。呈送过朱。以便不时亲临查点。倘有违抗不愿入团出力者。许团总团长指名具禀治罪。　一每团制造红边黄布大旗一面。上大书某团义勇。团内派一强干有胆力者。遇有事之时。执旗随团总左右。以为众人耳目。有事之时。各团勇帽系号带一根。上亦写某团义勇字样。　一贼匪诡诈百出。常藉称乞丐难民。往来伺探。团内务须严加盘查。如见有面生可疑之人。立即协力拏送究治。如有别处眷搬入团内者。亦须问明来历。或有人认识。方准入团居住。　一团内制造军火器械。修卡挖濠。一应费用。着团总团长协同保正。向花户劝输。但须就其力量。秉公劝捐。既不得徇私勒索。亦不许任其违抗。务使众心咸服。如团总团长保正稍有挟嫌勒派等事。一经花户告发。定即从重治罪。加倍罚追。　一团内人家。凡有防夜鸟鎗。素习施放者。即多备绳药砂子。团成一队。或另制营鎗更妙。所用钢矛刀刃。头长一尺余。杆长八尺。坚梗木料。装钉结实。其余叉耙剑戟。如有素习熟惯者。各随武艺所长备用。团成一队。　一团内有武艺精强之人。据实报县。派令传习教演各团团勇。公议月费。以酬其劳。　一各团相距在二十里内外者。每议一定期。于附近要隘处所。齐集会哨。或施放鎗。演试武艺。既足以壮声势。可使贼匪闻风远遁。彼此认识。又得互相联络。方不失守望相助之义。　一每团须设有胆力熟道路之健足探报四名。轮流走探。如贼人在一二百里之内。即须去探。以便早为预备。贼人若将临境。团总团长。一面即率团勇赴卡堵御。如有三人之家。以一人居守。二人赴卡。其有借故躲延者。即以军法从事。一面飞报别团。别团团总团长。迅即一面严守本卡。一面抽拨团勇。各随带器械口粮。前往援助。如有观望迟缓误事者。即将该团总团长。照军法从重治罪。　一团内地方。须看明要隘处所。或山梁。或旧寨。择其易于守御之地。筑卡挖濠。安设鎗。如探有贼匪临境。团总团长。即带领团勇。在卡堵截。既有大卡深濠。不但人人胆壮。易于堵截。即贼匪亦不敢轻易来扑。每卡须用二三千人。卡墙须高四尺。厚二尺。濠深八尺。宽八尺。四面安吊桥。方为合式。　一立团虽各处分设。而有事之时。附近几团。务须彼此救护。如别团团勇。现在与贼抵敌。其附近各团。一经闻信。即须派人带领团勇。前往帮同截堵。同心保护。前卡贼匪既不能过。后卡亦可保无虞。如有各保自误大事者。定照军法从事。　一倘或有事之时。团勇日夜守卡瞭望。协力堵御。至夜间伏路更。尤为紧要。必须轮流派拨。以均劳逸。如有推诿偷安。及虚应故事。不用心出力者。团总团长。稽查究。　一贼匪所到之处。先以放火与大声呼噪惊人。凡有火起。即当整顿堵御。不可惊慌退避。如闻声噪。亦不可胆怯。违者军法从事。　一团总团长。奉行巡查。派拨传习教演。及一切堵御要务。敢有藉端需索。通同舞弊。扰累居民团勇者。立行拏究。追给领牌。仍倍罚不贷。　一县令制就令旗信签。每团发一式样。如有事之时。即以令旗信签。传调某团。该团总团长。即率团勇。依限飞驰。照信签指定处所齐集。听候派遣。敢有延误者。照军法从事。　一各团距贼。远近不一。必须与县署声息相通。方可随事缓急。酌量办理。每大团各择一明白晓事之人。常住本城。凡有团内应行之事。随时明核夺。　一团规立定之后。凡团内旧有居民。即不得任其搬徙。如有违抗搬移。以致摇惑人心者。定将家产房屋。一并入官。作为地方公用。

　　御贼议　
檀萃
  </div>
  <div class="pagination">
   <a href="皇朝经世文编_page183.html">
    上一页
   </a>
   <span>
    ...
   </span>
   <a href="皇朝经世文编_page179.html">
    179
   </a>
   <a href="皇朝经世文编_page180.html">
    180
   </a>
   <a href="皇朝经世文编_page181.html">
    181
   </a>
   <a href="皇朝经世文编_page182.html">
    182
   </a>
   <a href="皇朝经世文编_page183.html">
    183
   </a>
   <span class="current-page">
    184
   </span>
   <a href="皇朝经世文编_page185.html">
    185
   </a>
   <a href="皇朝经世文编_page186.html">
    186
   </a>
   <a href="皇朝经世文编_page187.html">
    187
   </a>
   <a href="皇朝经世文编_page188.html">
    188
   </a>
   <a href="皇朝经世文编_page189.html">
    189
   </a>
   <span>
    ...
   </span>
   <a href="皇朝经世文编_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
