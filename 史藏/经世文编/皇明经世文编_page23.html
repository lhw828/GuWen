<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 23 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 23 页/共 172 页</h1>
    <div class="content">　　臣惟太子国之储贰、后世社稷之安危系焉、所当豫教者也、仰惟　皇上嗣登宝位、敬天勤民、法祖图治、至仁洽于四海、大孝隆于两宫、声色之不迩、货利之不殖、是以　皇天眷德　祖宗垂佑诞生　皇子、实出中宫、是为武宗公于未出合时已深虑至此爰自去春、已正储位、神器有归、宗祧是托、此诚国家万万年无疆之休也、臣闻　皇太子姿表异常、质性聪睿、兹巳能言能行矣、不可不早为之教养也、昔成王始为太子也、太公为师、周公为傅、召公为保、伯禽唐叔与游、目不阅淫艳、耳不闻优笑、居不近庸鄙、所以养成德性、及其为君也、克绍文武之业、而为有周令主、此其豫教太子之明验也、为今之计。必选醇谨老成颇知书史宫人。如卫圣夫人杨氏者。保抱扶侍。于凡言语必教之以真正之音。而非礼亵狎之语。不使之闻于耳。于行步必教之端庄慎重。而非礼邪僻之事。不使之接于目。教之不忍。教之有仪。以养其仁义之心。教之恭肃。教之分别。以养其礼智之心。内庭之宴。钟鼓司承应。不使之观。元宵之节。鳌山之戏。不使之见。至于佛老之教。尤不宜口诵其言。目观其像。而信之笃。游戏之事。不宜任其所好。遂其所欲。而嗜之深。迨夫稍长。严敕东宫老成内臣。如太监覃昌者。先教之诵习孝经。使知孝弟之道。出于天性。仁敬之心。本于自然。至于八岁。教之诵诗读书。凡尊尊亲亲之等。仁民爱物之则。无不启知。端其趋向。及其渐长建立宫僚之时。仍乞敕内阁大臣会同各部都察院等衙门堂上官。慎选名实相符。才德老臣。学问醇博。端良重望之臣。以充其任。回邪诡秘者。不使之与。自此日出春宫。讲论经书。涵养德性。使知穷理正心修巳治人之道。凡世事委曲。在所当知。人物贤否。在所当辨。与夫上天之所当敬。祖宗之所当法。百姓之所当恤。财物之所当惜。如此则内外辅导得人而又教之于豫。　皇太子德不至于尧舜文武之域者。臣未之信也。臣以菲材、荷蒙列圣厚恩、叨任六卿之重。去岁又蒙　皇上加臣太子少保。在今日则视为泛阶而巳正系东宫辅导之官。臣受任以来。夙夜惶惧。思无以报。惟在豫教皇储。以成至德。他日足克负荷。庶少尽臣职分万一。而免冐滥之讥。夫教太子之道。礼记文王世子篇、贾谊保傅篇、载之详矣。宋儒真德秀亦采编入大学衍义。进呈于君矣。近日儒臣亦尝进讲于上矣。臣犹以此为言者。良以今日之学与不学。系他日之治乱。是葢一得之愚。惓惓忠爱之至也。
　　敦怀柔以安四夷疏【赐宴】
　　窃惟四夷来贡者、募化之诚、　朝廷优待者、柔远之道、此前代之所行。亦我朝之故事也。洪惟我　太祖高皇帝膺天明命、汛扫胡元、　太宗文皇帝、神武雄略、威震朔漠、四夷入蛮、罔不来贡、赐以彩叚衣服。待以下程筵宴十分豊厚。使之厌饫。所以畏威感恩。蛮夷悦服。自成化年间以来。光禄寺官不行用心。局长作弊尤甚。凡遇四夷朝贡到京。光禄寺属仪部所抚夷一节为枢部职掌故公疏及之　朝廷赐以筵宴。与之酒食大宴品物颇可而朔望见辞酒饭甚为菲薄每楪肉不过数两。而骨居其半。饭皆生冷。而多不堪食。酒多搀水。而淡薄无味。所以夷人到席。无可食用。全不举筯。且朵颜等三卫海西等处达子女直固不为意而安南朝鲜知礼之邦。岂不讥笑。臣昔往辽东整饬边备。曾闻夷人怨言。亦尝具奏、蒙　宪宗皇帝敕令礼部光禄寺、凡遇宴待夷人。礼部该司官并光禄寺堂上官各一员廵看。一时颇可。今犹如旧。臣若不再言。年复一年。益加苟且。非惟结怨于外夷。其实有玷于中国。此事虽小、关系甚重、乞敕礼部查照洪武永乐年间事例、及钦奉累朝奏蒙诏旨、行令光禄寺今后凡遇外夷朝贡到京、或该筵宴、或朔望见辞酒饭、务要照依先年定例差官看视。下饭斤数。不许短少。饮食菜蔬。俱堪食用。酒亦不许搀水。今后除筵宴外。其午门外夷人酒饭。仍令每日侍班御史廵看。但以前克减酒肉。十分菲薄者。许将光禄寺官。并局长等参奏拏问。如此庶使怀柔有道。而得外夷之欢心矣。
　　题为选辅导豫防闲以保全宗室事疏【宗室】
　　窃惟亲莫亲于宗室、法莫严于祖训、宗室奉藩循理、恪遵祖训者、朝廷亲亲之恩为益笃、纵欲败度、有违祖训者、朝廷黜罚之典所必加、昔周武王克商之后以其弟管叔蔡叔监殷、后二叔挟殷之武庚以叛、流言以倾王室、故周公奉命东征、诛管叔而囚蔡叔、孔子恕之、郑庄公弟叔叚因母宠爱、庄公不早防闲、封之于鄢、纵彼所为、候其恶深、举兵伐之、如克常人、春秋讥之、一则事干宗社而示天讨之公。一则不豫防闲而亏亲亲之义。或恕或讥。此天下至公之法。而万世之不可易者也洪惟我　太祖高皇帝天生至圣龙飞淮甸、祛除胡元、奄有中夏、功德之盛、非后世之所能及、故本支蕃衍、亦非前代之所能比、封建诸王、藩屏王室、藩王之子、封为郡王、郡王长子、袭封郡王、诸子俱为镇国将军、以渐而降、凡宗室疏远者皆为奉国中尉以示宗派无不授爵也世为奉国中尉、藩王府内官设承奉正副各一员典宝典膳典服、各所正副各一员、内使六名、各门门正门副各一员、内使司药二名、司弓矢二名、外官设长史司、左右长史二员、典簿一员、其余审理典膳奉祀典宝纪善良医典仪七所、各有正副官二员、伴读四员、教授一员、内外各设官以理一国之政、彼时俱遴选才识老成之人。以充其任。而辅导之方甚严王若有过先责辅导官员所以名王读书乐善。保守其国。而称贤王者甚多。纵欲败度而被黜罚者间有。自正统年间至今、除秦晋蜀襄淮德吉徽崇等府。并新封兴岐等府、内官不阙外、其余王府内官有阙、不行具奏。有一府止有承奉一员。至全阙不补者。宫门传事。多系女人。其它郡王府。亦无火者往来传事。俱系外人。凡百出入。尤无禁忌。虽有藩王。其郡王并将军有系尊属。或族属颇疏者。虽知所为非礼、不敢戒谕。辅导官员不敢谏正。其镇廵三司官员。惧其捏奏欺侮离间。动辄差官勘问亦不敢具奏。所以肆其所为。有潜蓄异谋而烝淫不道者。有强抬军民子女。而打死人命者。有骨肉相残而致成雠敌者。有密取外人之子为嗣者。有呼唤乐妓入府奸用者。甚至宫阃不肃。致生外议者。其它将军有潜入富乐院宿娼者。或与市人饮酒赌博者。及至事发。差官行勘、事多不虗因违祖训、事干宗社、有不终其天年者、有幽之高墙者、有削去爵秩者、有革去禄米者、若使原设内官不阙其员、早为扶持辅导。外官各得其人。早为谏正。藩府亲王。肯为戒谕。而镇廵等官。豫为具奏。岂有前项之事哉。欲其惩治于巳败。而示黜罚之典。莫若保全于未然。以全亲亲之仁。乞敕各藩王除本府内官不阙不必具奏外、其余阙少内官内使者、明白具奏、仍敕司礼监于相应内官内使内、择其老成读书者、具奏照阙给赐前去、以后有阙具奏除补、互相维持府事、其合用衣服饮食等项、本府照例关给、使之得所、不许凌辱陷害、其郡王府每府给赐内使二名、专管宫闱事务、及关防门禁、其长史纪善伴读教授、乞敕吏部今后有阙、务要访察国子监并在外有学行儒官除授、如藩王所为未善、长史等官从容谏正、如其不听、再三匡谏、事情垂者、如再不听、密切具奏、其郡王所为不合礼度者、教授藩王密切戒勉、如再不听、藩王具奏、事情轻者降敕切责、若事干宫闱、重者差内官　皇亲前去体勘、至日密切处置、不宜露泄于外、若系外事、仍差内官并法司官前去勘问、藩王有过。专罪辅导官员。郡王有过。专罪内使教授、如此关防。事无过举。其藩王府辅导官员。亦要日逐请王于书堂内讲读经史。王子王孙。亦要讲读习礼。若各府将军有前项所为者。各府郡王自行禁治。若藩王郡王府互相容隐。不行禁治。许镇廵等官、将所为不法之事、会本着实具奏、上请区处其藩王府选用多人、务要具奏奉有明文、定其名数、方许于本府军挍之家选用、不许过数、亦不许强买民间子女、郡王将军使女、具照会官奏准事例存留、若擅自买用女子、及名数过多、或令外人入府者、许镇廵官参奏、长史教授降调远方任用、若乐工纵容女子擅入郡王府、及容留各府将军在家潜行、及军民旗挍人等、敢有与将军赌博诓骗财物、及擅入王府教诱为非者、事发边远充军、色长依律问罪。革去管事、保全宗室、莫过于此、伏望　圣明留意俯赐施行
　　添风宪以抚流民疏【抚流民】
　　臣闻防患于未然者易、除患于巳然者难、葢祸患未萌、以治术防之而有余、祸患已成虽兵戈除之而不足。此古人所以图难于其易、而消患于未然也切照汉中府地方广阔。延袤千里。人民数少。出产甚多。其河南山西山东四川并陕西所属八府人民。或因逃避粮差。或因畏当军匠。及因本处地方荒旱。俱各逃住汉中府地方金州等处居住。彼处地土可耕。柴草甚便。既不纳粮。又不当差。所以人乐居此。不肯还乡。即目各处流民在彼。不下十万之上。去岁因满四等反叛。臣恐乘机哨聚。为患地方。巳令按察司佥事孙逢吉前去彼处查勘见数。造册收照。行仰各该官司抚恤禁治。听其自在生理。候豊年省令回还何不分立州县以治之此等之徒若逼赶紧急又恐激变为患若听令在彼居住难保久远无虞况汉中山势之险。尤甚于竹房。流民之多。不减于襄邓。虽尝委官廵视。终是责任未专。必湏添官以专其任。庶使地方可保无虞。查得河南为因南阳之间。流民数多。添除参议佥事各一员、奉敕专一抚治、近于荆襄南阳之间、又蒙钦命都御史一员以总其事、是皆思患豫防。防微杜渐之意也。乞照河南事例。或添除、或就于按察司佥事内专委一员请给敕书前去汉中府、就带家小专一在彼往来廵视。抚治前项流民。其一道分廵事务、亦令本官管理、及会同守备汉中府都指挥张顺、操练军马、守护城池。禁革奸弊、防察不虞、务要处置有方、不许偏执误事、如此庶使责任专一。而地方可保其无虞矣。
　　恤军士以蓄锐气疏【恤军】
　　切惟克敌制胜、莫先于军士之効劳、养锐蓄威、必在乎衣食之充足、古之名将、所以与士卒同其甘苦而频加犒劳者、葢以此也、照得陕西腹里卫所军士俱在三边操备、有一年一次回卫休息者。有十八个月回卫休息者又有一家正军余丁二三名在边操备者。其在卫余丁。又要种纳屯粮子粒、守城等项差使、且以在边军士言之、既有官给骑操马匹。赴边之日。彼处总兵副参等官。每军一名。又要脚力或马或骡壹匹头。其军士既无营生、又无产业。止靠月粮六斗养赡。置备军装。整理盘缠亦皆仰给。如此惧怕到边责打只得原籍户下津贴财物。置买前去。比至则边方该管官旗。或指以置买旗号缨头为名。或假以修理城垣门楼为由节次科敛、逼迫无柰、又将原买脚力马骡变卖出办、未及一年。使用尽绝。或又有倒死官马随要买赔逼追紧急。只得揭借。或本管指挥千百户彼处副参等官马匹钱物。马一匹还银二三百两者有之。银一两。还本利三四两者有之。彼至回卫。各官家人随即前来索取。在卫官员。惧其势要。只得监追。或典卖妻子。或揭借月粮。归还前去。赔马一匹。巳至破家荡产。倘再倒死。将何所买赔。因此而逃亡者十常八九。如此军士安得不迯军卫安得不穴干所以各边军士日见阙。少。且以官马倒死。责令赔补。固为良法。其马之倒死。若不论其急病瘦损倒死之分。一槩令军赔补。诚恐年复一年。艰难益甚又不止于逃亡之患。而恐有意外之虞矣。罢敝军士莫甚于斯。况在边军士、多有衣不遮体。食不充口、瘦损尫羸、形容枯槁总兵等官、略不介意、臣在石城、目所亲覩者如此。而欲望其用命效劳。克敌制胜。葢亦难矣。所以一遇虏寇犯边。多有不能支持。必湏奏讨京军若不肯着实优恤。蓄养锐气。诚恐因循年久。益加困敝。北虏窥伺我军虗实。拥众犯边。重有以贻国家之大患也。乞敕兵部计议行移各边太监总兵都御史等官、今后将所属官军领骑操马匹。置立印信文簿。每月三次点视。臕息肥壮者列为一等。臕息瘦者列为一等。若三次点视俱瘦。以后马匹倒死者。着令买补。以戒军士不肯用心喂养之弊。其三次臕息肥壮。遇有紧急病证倒死者。免其追赔。以苏军士艰难之苦。如果例该买补。本军在边艰难者。行移原卫着落户下余丁买补完备。本都司差人解送前去。若是各军将及下班倒死马匹者。就仰回卫从容置买。上班之日。骑坐赴边。及遇有缨头旗号损坏湏该置备者。令总兵廵抚等官设法措置买办应用。如果无处措置。行移陕西都布二司派属买办解去并不许分毫科扰于军及非奉奏准事例。亦不许擅自役使酷害。其各军士上班脚力。随其贫富或骡或驴或二人共买驴者各听从其便。总兵等官俱不许追究逼迫及不许仍前放债于所管军士。令家人前去各卫取讨。逼军迯窜。果有前项奸弊。许廵按御史指实具奏区处、仍用心优恤军士、作兴锐气、务令得所、不致迯亡、如此庶使军士感激而可以成克敌制胜功矣
　　存远军以实兵备疏【留远军】
　　切惟陕西关中重地北连胡虏。西抵番夷。南通汉中。东接襄邓。安危所系。诚为不轻。比之他方。尤当轸念。况虏寇犯边。必先于止。方今急务、惟在兵足、兵若不足以战则不能胜、以守则不能固、今陕西腹里卫所军士以十分为率。迯亡等项巳有三分之上。除各边操备及屯田外、见在守城正军、每卫或二百名或一百名、甚至止有五六十名又皆老弱尫羸不堪守战若非宣德正统年间将本处充发远方不服水土、远年清勾军人、编发附近卫所收操、及将巩固临洮延安庆阳人民、选作土军、则陕西军士、诚为之阙少。而各边操备者、益为之不敷矣、近年阙少各边操备迯故、及死损军士、为因腹里军少、无从拨补、文移往来、终无杜绝、查得陕西西安等府所属县分人民先年为事充军多有发编四川贵州云南广东广西福建等处卫所者、为因水土不服、多为烟瘴所侵、随到随死、不可胜计、及至各卫所移文清取、过二年或三年、方得起解到彼又为前项之故、复多死亡、仍行原籍清勾、其户丁与解人、惧烟瘴死亡之患、两怀恋土之心。彼此通同。或迯走外郡。潜入番夷。一二十年不得到卫、原籍人丁。惧怕清解。全家迯亡者有之。其南方之人。发充陕西当军迯故等项。发册清勾者。亦多畏惧此间地方苦寒。不肯前来着役。间有解到又多体气瘦弱。不堪操调。到卫未久。随即在迯虽有清勾之名全无解补之实军伍空阙。两无所益。乞敕兵部计议、将陕西人民、先发四川云贵广东广西福建地方充军者、除四川贵州见今有例、仍令解补应当外、其云南两广福建年久迯故原卫无丁、累到累死、累解累迯者、行仰陕西布按二司清军官员、将前项卫所远年清勾、当解户丁、如果累次解发到彼死亡者、仍照比先不服水土事例收发陕西三边阙军卫所补伍操备、如此庶使军士各服水上、而无死亡之患、卫所不致阙军、而有操守之实矣、
　　禁通番以绝边患疏【禁通番】
　　切惟欲绝边方之患、当禁启患之原、葢边患不能以自生必因人以启召之也照得陕西洮泯河州西宁等处卫所沿边边夷、即古之吐蕃、其性谲诈、叛服不常、历代以来、屡为边患、洪惟我　太祖高皇帝、平定天下、抚治四夷。示之以威怀之以德、彼皆顺服、岁时进贡、其所食茶铁锅铜器罗叚等物。奏奉明文。方纔给与。及许令各该番人。四时前来各边交易买卖。委官管领。当时法度严明。军民遵守。不敢私自通番。以取其利。其各族番人。亦尽知我边情虗实。一向畏服。不敢为恶。其后有等各边无知军民。及军职子弟。甚至守备官员。往往亦令家人将铁锅食茶段疋铜器等货。买求守把关隘之人。公然私出外境。进入番族。易换彼处所产马匹等物。铁锅镕销未必能成兵器王鉴川诸人论之详矣但私□既行则中国操纵宜不能自主故湏严禁以致番人将所得铁锅叚疋置造军器。及战袄等项。遂萌侵犯之心。或因争论价值。将通番汉人杀死。同去之人。因是违法不敢告官。番人畏惧汉人报雠。亦不敢前来交易。日肆抢刼。渐成仇隙。及各寨堡守把官军。因见邻近有等本分不曾为恶吐蕃。却又妄称本族抢刼等情。恐吓赔偿财物。因而激变随同各族为恶。引惹边患。皆由于此。甚至有等近边土人居民因与番人结亲。或通吐番。冒名进贡。贪图赏赐。往来情熟。专为缉探边方一应事情。动辄传与。所以各边番人。益加生拗。不听抚化。节次为恶。抢杀人畜物件。若不严加禁约。诚恐各边官军。互相仿效。一槩通番。积习年久。重贻边患未便。乞敕都察院、查照洪武永乐年间、福建广东下海通番事例、出给榜文、发仰洮岷河州西宁、但系邻近番人去处张挂晓谕、但有仍前作过者、依律处治、庶使法度严明、人知儆惧、而边患为少息矣
　　为思患豫防事疏【抚恤流民】
　　臣等切惟四川地方、僻在西偶、万里之远、番汉杂处、水陆二涂、俱各险阻、比之他省不同建昌地方、尤在四川西南、西连诸种番夷、南接云南丽江平民等府、昔诸葛武侯。五月渡泸。深入不毛。即此之地。且四川地方。自汉唐以来。往往奸雄窃据。残元之季。为因荒旱。明氏据有其地。我朝贼首赵铎等、哨聚为患。数年始克平定、况人性猛悍、易于倡乱、今本处地方荒旱、军民缺食、饿殍盈涂、已为可虑、而又有非常灾异。建昌尤甚。亦不可不为之深忧。臣等访得建昌原有银场。别无有司。止是本处卫所军余煎办。岁办银课数多。十分困苦。嗟怨之积。巳非一年。灾变之示。或由于此。况本处不通舟楫。尤艰于食。及访得四川缺食之人民。流入陕西汉中者。不下十数余万。而湖广饥民。流来河南卢氏永宁者亦不止此。其襄阳竹山等处潜住者亦众。前项地方。往年无事之时。尚有刘千斤李胡子等之患。况今饥馑之际。难保无。诚恐陕西河南官员。止顾本处人民而外郡流来者既不积粮赈济又不设法防闲缺食待死之人。因而聚众刼掠。其患非细。万一有此。未免动调官军。粮饷从何仰给。其四川缺食人民。目下虽是遣官赈济。颇可度日。若不种有秧苗。秋成亦无所望。将来所忧。又不止此。必湏随即量给种子。方可济其将来。伏乞降敕河南陕西湖广廵抚镇守等官、作急前去汉中卢氏永宁并竹山等处。聚有流民处所、将各处流民。俱取见数。一面多方设法。量为赈济。一面严加晓谕防闲务令流民得所不致贻患地方。及请敕四川镇守廵抚等官、将见在官军壮手。严加操习。振扬威武。用防不虞。仍敕户部、再差能干郎中二员、星驰前去四川、一员专在建昌赈济抚恤、一员同先差郎中分投赈济、及行令差去湖广督粮官员、务要于湖广地方、籴买新鲜种子。数十万石。运去四川。或就令成都府所属籴买若干。量给灾重地方。无种人民。督令趁时播种。以系人心。不许权豪势要。一槩妄领。仍将建昌等卫岁办银课。暂且停罢。待后豊收之年。所司另行奏请定夺。臣等职总风纪、事关地方、苟有所闻、不敢缄默
　　题为厘正祀典事疏【北岳】
　　自来名臣往往建议及此未遑厘正也
　　载考帝舜绍尧之后、肇十有二州、封十有二山、葢每州必封表山之高大者。以为一州之镇。如五岳五镇之神、东封泰山为东岳、在今山东泰安州、沂山为东镇、在今青州府临朐县、南封衡山为南岳、在今湖广衡山县、会稽山为南镇、在今浙江会稽县、西封华山为西岳、在今陕西华阴县、封吴山为西镇、在今陇州北封恒山为北岳、在今大同府浑源州、封医巫闾山为北镇在今辽东广宁卫、中封嵩山为中岳、在今河南府登封县、封霍山为中镇、在今山西霍州、又封四海四渎之神、东海之神、在今莱州府、南海之神、在今广东南海县、西海之神、在今蒲州、北海之神、在今怀庆府济源县、志载以其济水源通北海、故祭于此、淮渎之神、在今南阳府泌阳县、江渎之神、在今四川成都府、河渎之神、亦在蒲州、济渎之神、亦在济源县、三代而下。历秦汉隋唐。俱于原封之山致祭。至五代失河北之地。宋有天下。未能混一。北为契丹所有。后以白沟河为界。所以祭北岳恒山于真定府曲阳县。俗传有飞来石之说。不知祭医巫闾山于何处。葢宋建都于汴。而真定汴京之北。是亦不得巳权宜之道也迨我　太祖高皇帝、膺天眷命、奄有万方、建都金陵、覩真定远在京师之北。所以因循未曾厘正。迨我　太宗文皇帝迁都北平。而真定府却在京都之南。当时礼官。亦未建明。犹祭北岳于曲阳县。惟北镇仍祭于广宁。若以为北岳原在真定。则周礼载恒山为并州之镇在正北。我朝一统志亦载恒山在浑源州南二十里即北岳以此观之则北岳当在浑源州为无疑矣今本州岛北岳庙址犹存。故老犹能相传。我朝洪武初定岳镇海渎之神。削去历代褒加之帝号。真可为万世之法。独北岳犹祭于帝都之南。非其故封之山。诚为阙典。臣非礼官、考据未真、但系国家重事、不可不为厘正、乞敕礼部再加详考。如臣所言为是、明白具奏、行移山西并大同廵抚官员、候时年豊稔、措置钱粮于浑源州恒山旧址去处修葢北岳神祠、务在不侈不隘、若旧殿犹存、不必从新葢造、止可修葺、工完之后、有司具奏、更乞敕翰林院撰文勒石竖庙、以垂永久、今后凡祭北岳之神。于此行礼。庶数百年之阙典得以正于今日。而我朝之盛事亦可昭于后世矣。
　　题为祛除邪术以崇正道事疏【岳镇碑函】
　　臣访得东岳东镇西岳西镇中岳中镇北岳北镇等祠庙、俱有御用监太监陈喜、太常寺卿邓常恩、安造石函一座、周围俱有符书。内放泥金书写道经一卷、金银钱数个、各色宝石十数颗、五谷各一升、似乎魇镇之法、及有外官所撰、　皇帝遣御用监太监陈喜、致祭于东岳泰山等神祭文石碑一座、臣切观历代并我朝故事、凡改元之初、并因水旱灾伤、　朝廷命翰林院撰写祭文、分遣廷臣前去、致祭五岳五镇四渎四海之神、祭毕、所在官司就将祭文刻于石碑。以昭盛典。并不曾有遣内臣。令在外官撰写　朝廷祭文。致祭五岳等神事例虽秦皇汉武之封禅亦未有于五岳等祠庙安置石函之理前项二事。俱属不经。此皆邓常恩恣逞邪术。荧惑先帝所致。今邓常恩等巳置宪典、前项石函石碑、若不除去、不无取讥将来、贻笑后世、有亏先帝圣德、乞敕河南陕西山西山东辽东各处廵抚等官、将前项岳镇等庙、但系陈喜邓常恩安造石函、并所立石碑、俱各折毁仆倒、磨去文字、其原安金银钱宝石并道经、差人赍进赴京、庶免后世之讥、以塞将来之衅、
　　题为因灾变思患豫防以保固南都事跳【保固南都】
　　臣切惟南京凤阳、乃祖宗根本重地、　皇陵　孝陵实　仁祖淳皇帝　太祖高皇帝藏体之山、　太庙乃祖宗神主奉安之所、与夫天地山川社稷等坛、皆国家重事、所系非轻、今风雨猛骤、将各处百十余年树株吹倒、而江水汹涌、损坏战快船只、溺死军民、皆并见于中都南京、是诚非常之灾变也、礼部奏奉明诏、羣工言之巳详、臣恐犹有所未及者焉、窃以国家之事在外者言之、所大可虑者、一则胡虏之猖獗、一则南都之无备、且胡虏虽强四肢之疾。密迩神京。兵马咸聚。设有侵犯。尚可支持。况战守之备。素亦讲图。但南京虽江山险阻。为帝王之州。而论建都之地。以此为次者。以其居长江之下流也。仰惟我　太祖高皇帝即位之初。始欲建都于汴梁。随又建都于凤阳。终复迁都于金陵。虽知居于下流。荆楚为金陵上流故建都金陵者必重上流之备乃于湖广地方。设立三十六卫所官军二十余万。并江西沿江。又多设卫所。控御上游。以为金陵之屏蔽。及于江西九江府设立九江卫。此即旧江州径属南京前军都督府以为蜀楚之喉襟。建置立法。至为详密。彼时京储。俱系各省民运赴京。官军专备战守。所以三十余年。安如盘石。迨我　太宗文皇帝迁都北平。意固有在。但南京各卫所官军。分带一半。随驾前来。江南粮米。后令官军漕运。以备京储。该用官军一十二万而南京并湖广江西沿江卫所官军巳掣其十之五六矣加以逃亡事故埋没者又不知几何。以致上游无备。屏蔽不固。而九江以下。直抵南京。城池缺人守把。教场无人操练。仓廪空虗。卫所狼狈。既缺传报烽火之墩台。又无飞哨廵逻之船只。江贼出没。刼杀官商。盐徒纵横。操持军器。南京相去京师二千余里。隔涉大江。城池宽旷。武备不足。此心腹之患。万一不逞之徒。哨聚之辈。长艘巨舰顺风而下。仓卒之间。何以御防。晋宋齐梁都于金陵者。俱有故事。臣任兵部尚书之时、每常虑此、奏准于九江卫添设副使一员。专一整饬自九江直抵南京。沿江一带卫所兵备。以防不虞寻被言者革去诚非远虑也且天下之兵备可有可无而九江之兵备决不可无缘今江西盗贼滋蔓。擒捕不绝。湖湘军民困羸。疮痍未复。风俗人心。比之洪武永乐年间。大有不同。窥伺觊觎者。安知无之。况患生于忽。祸起于微乎。乞敕南京内外守备大臣、痛加省身之诚、母负留钥之任、各营军马、时加操练、京城门禁、严为堤防、坍塌城池、作急修筑、损坏船只、早为措备、凡防奸御侮之事、用心经画、从长议处、重大者具奏定夺、仍乞敕吏部推举颇谙韬略素有风力官一员、升任副使、江西按察司带俸、请敕前去九江卫居住、上自湖广接界下至建阳卫。一带卫所。俱听提调专一整搠军马。修理城池。督造军器。整点民快。擒捕盗贼。禁革奸弊。及查理沿江驿逓廵司红马站船廵逻官兵。或军伍之不足。甲仗之阙少。与凡有益地方方守之事。宜从计处停当。径自具奏定夺。伏乞　陛下、留神省览、断自宸衷、俯赐施行、
　　谨启为追究庸医用药非宜明正其罪事疏【追究太医】
　　照得弘治十八年四月十九日、该司礼监太监陈宽、观此疏巳有故事臣子忠爱之心恻然可见可引以为罪案乎传奉大行　皇帝圣旨、朕偶感风寒、欲调理数日、暂免视朝、该衙门知道钦此、臣等连日问安、至五月初七日、忽闻圣躬升遐、臣等五内分崩、叫地号天、不胜哀痛、既而风闻原命医人用药非当之所误也。虽九重深邃、莫知其的、伏思大行　皇帝平昔节膳寡欲、善养天和、纵感风寒、岂宜遽尔至此、臣等哀恨尤深、且　朝廷设置太医院衙门。访取天下名医。授以大官。养以厚禄。又设御药房于内府严密之地。尤选上等之医。日支酒饭。正为调理圣躬之用。今臣等风闻之言。内外相同。臣子之恨。何忍遽巳。伏望　殿下、早行睿断、荐医并用药非宜、有误圣躬官医人等、合行拏送法司追究、节次巷所用药饵、有无当否、拟罪如律、上请发落、庶上有以纾　殿下痛悼之心、下可少释军民无穷之恨、臣等不胜哀悼之至
　　题为厘正封赠事疏【生母封赠】
　　切照我朝诸司职掌内一款、一两子当封、从一高者、妇人因其子封赠、而夫子两有官、亦从一高者、葢言一人生二子、俱任官当封其亲若长子官五品、次子官七品、当从其长子五品者封赠其亲、是谓两子当封、从一高者、其妇人一子任官、当封其母、而父亦任官、若夫之官五品、子之官七品、当从其夫之官而封赠其母、若子之官二品、父之官四品五品、当从其子之官、而封赠其母、是谓天子两有官、亦从一高者、此指嫡母而言。一代定制。开载甚明。不知始自何年。有父任尚书或侍郎都御史、其次室所生子或中进士、或由监生等项出身、任郎中主事评事太常等寺典簿等官、三年考满称职、该封赠其生母、当依母以子贵。随其巳之官品封赠。今拟其从一高者。往往将生母从其父之官。不分存亡。此例实为冗盖于今厘正已久俱封赠夫人或淑人是以夫贵而封赠其妾非母以子贵受封之义也不可不为改正。切惟致治莫先于伦理。伦理莫先于名分必名分正而后伦理可明。前项封赠、殊为未当、若不厘正、诚恐因袭年久、有紊旧制、而贻讥后世、合无今后若父任尚书侍郎都御史等官、次室所生子或任郎中主事评事典簿等官、三年考满称职、请给诰敕、该封赠生母者、依母以子贵。照巳之官品封赠、不许再行比例、从其父之官封赠其母、庶旧制不违、人心允惬、
　　皇明经世文编卷之六十二终
　　皇明经世文编卷之六十三
　　华亭徐孚远闇公　宋征璧尚木　陈子龙卧子　何刚悫人选辑
　　檇李黄孟澜波仙参阅
　　马端肃公奏疏二（疏）
　　马文升
　　疏
　　恤百姓以固邦本疏
　　清屯田以复旧制疏
　　重盐法以备急用疏
　　抚流移以正版籍疏
　　革大弊以苏军民疏
　　为严武备以伐北虏奸谋事疏
　　为驱虏寇出套以防后患事疏
　　为预防虏患以保重地事疏
　　为慎守备以防不虞事疏
　　为禁伐边山林木以资保障事疏
　　为修饬武备以防不虞事疏
　　为刊印武书以作养将材事疏
　　恤百姓以固邦本疏【省费用】
　　切惟自古人君之有天下、未尝不以爱养斯民为首务也、仰惟我　太祖高皇帝、膺天眷命、奄有万方、惓惓以、仁爱养民、凡遇灾伤、即免税粮、虽豊收之年。度其仓廪有余之处。亦量蠲免。地亩税粮什一而税。凡一应供用果品牲口颜料等项俱于粮石内免粮买办未尝分毫重科于民视彼成周。尤为过之。列圣相承。咸遵是道。所以人民殷富。而天下晏然。观此疏知加派物料起自成化为巳前之所无自成化以来。科派不一。均徭作弊。水马驿站之克害。户口盐钞之追征。加以柴薪皁隶银两砍柴抬柴夫役。与夫买办牲口厨料。夏秋税粮马草每省一年有用银一百万两者少则七八十万两每年如是所以百姓财匮力竭而日不聊生也一遇荒歉。饿殍盈途。盗贼蠭起。若不痛加减省。大为苏息。诚恐将来之患。有不可救者矣。乞敕户部将天下买办并均徭、各照地方从长计议。书为一定之规。行令永为遵守。及将洪武年间原报食盐户口。通行各该布按二司。通吊户口文册。备查洪武年间原报食盐户口数多。今消耗数少者。着实减去。比先户口数少。今殷富户口数多者。量为增添十分贫难下户。免其报口。务足原数。每三十年一次造报。及一应革弊良法、从宜举行、以苏民困、而固邦本、仍乞敕礼部行查光禄寺见今收贮岁用牲口价银。如果数多。时值收买。比之往年。价值果贱。将派去各处原定价银。酌量再行减去若干。行令作急征收银两。依限解部。转送光禄寺交收。随时收买应用。不致赊欠于人。凡百药材等项。不系上纳本色者。一体减价纳银。庶供用不误。而民蒙其惠。仍乞敕兵部将民间水马二站。及逓运所马价铺陈工食银两数目。及合用廪给口粮。各学斋夫膳夫。俱定为则例。通行天下遵守。并将养马地方。或论地免粮或辏丁朋合者。备查节年奏准事例。再行斟酌。尽为定例。务在均平。南北两便。使民不受害。而马无所亏。及乞敕工部。今后凡内府派出买办木植颜料皮张等项。查照往年奏准事例。估计太多者。具奏量减其数。其成造军器弓箭弦条。通查在京该库收贮有余者。量免成造。袢袄裤鞋。出征军士多不关领。亦暂且免派折银。及不系急用之物。俱要斟酌停止。庶财不妄费。而民困少苏矣。
　　清屯田以复旧制疏【清屯田】
　　洪惟我　太祖高皇帝、平定天下之初、法古为治、首定民田。验亩起科。以备军国之用。次定屯田。上纳子粒。以给军士之食。此我朝一代紧要制度。行之万世而不可废者也。故工部设屯田一司。专掌屯军牛具犁铧耜齿等项。彼时天下卫所军士。边方去处。七分下屯。三分守城。腹里去处。八分下屯。二分守城。虽王府护卫军人。亦照例下屯。每屯军一名。有拨屯地一百亩者。五十亩者。或三二十亩者。有建议者谓所纳子粒太多故军士办纳不前或因而迯亡所收子粒。内除一十二石。准作本军月粮。仍纳余粮子粒六石上仓。所以各卫所仓廪充实。红腐相因。而军士无乏粮之虞迨我　太宗文皇帝、其于屯田尤为注意。创置红牌事例。示以激劝良法。册籍明白。无敢欺隐者。不知始自何年。屯田政废。册籍无存。上下因循。无官查考。以致卫所官旗势豪军民侵占盗卖十去其五六。屯田有名无实。所以各该卫所军士月粮。有一二年不得关支者。近该廷臣会议奏准、差给事中御史、并户部官一员、请敕前去、清查各卫所屯田、随该户部郎中等官王勤等、将清查过在京并在外保保定等卫所屯田顷亩及该子粒数目、奏行户部会官计议定夺、臣因看得本官所奏、清出在京在外卫所屯田。被人侵占等项、共四万一千余顷。该征子粒四十万八千余石。中间尚有未能清出者。以其未知某卫所系洪武年间旧设。某卫所系南京并口外调来。一例清查。又多委有司官员踏勘。下人作弊。以此未得其详。不能清足原额。其南京并南直隶江西等处卫所屯田。清出者尤少。况今军士月粮。累岁不得关支。而归怨于朝廷。势官豪军。侵占屯田。而久享厚利。军士嗟怨。人心未平。若不再行查册。设法清理。则占地之家。终为巳业。而屯田之制。终未得复。将来无所凭据。军士月粮。何从仰给。事之所重。莫先于此。乞敕该部一面咨行南京户部。于后湖册库内检查洪武永乐洪熙年间屯田黄册、一面行查两京卫所某系旧卫。其系新设。某系各处调来。某卫所几分下屯。该地若干顷。但系屯田一应事例。通查明白。仍查先差官员巳行回报。未足原额数多者、并未经清查去处、各再差官请勑前去、设法清查、若清出七八分去处。不必差官。止请敕廵抚都御史、督令管屯官员清查、务足原额、方许造册回京、户部候各处清查完日、通行计算停当、仍仰各该卫所备造文册、户部及都布按三司并该卫所、各收一本、仍造黄册一本、赍送南京户部、转发后湖官库、如法收贮、每十年一次、照民册事例造缴、庶使册籍明白、将来有所持循、而祖宗旧制、不致废坠矣、
　　重盐法以备急用疏【盐法】
　　切惟盐课者、国家之重事、民生一日而不可缺者以之备紧急之军饷。以之救凶荒之民命。诚有国者之大利。济时之急务也。各处盐课、两淮为急、若使法不严而利归于下人、必致用不足而患贻于不测、所以历代相因、必重其法、仰惟我朝建制之初。其于盐法尤为严重。行盐各有地方。贩卖不许越境。势要中纳者有禁例。军民私贩者有重刑。所以盐法通行。无敢沮坏。至宣德正统年间、盐法渐弛、　朝廷屡命内臣、同在京堂上官员前去清理、祛除奸弊、惩治豪强、使存积盐课。常有数十年之用。或遇紧急用兵。缺乏粮饷。卒不能至。或地方水旱灾荒。军民缺食。乏粮赈济。方纔召商中纳粮米。赖其飞挽以备急用。上纳完足。通关缴部。就给引文随到随支。得利数倍。所以客商乐于中纳。而缓急得其所济。此我朝盐法之定规也。自成化年间以来。有乞恩求讨者。有织造支用者。加以两京往来势要船只。夹带私盐数多。又况行盐地方之不拘。私自贩卖之无禁。考庙时行折色未久巳受其患则知初制之不可擅易虽有中者。及至到边。多不上纳粮料。止是折收银两。一遇紧急缺粮。复命大臣前去督理。重复劳民买运。所以祖宗盐法。坏之极矣。若不通行整理。诚恐有误大事。乞敕户部通查盐法始未旧规、并今日废坏之由、径自处置停当、上请定夺、务俾盐课有余而缓急得济。法令严明而奸弊革除。紧急之军饷、不致有误、饥荒之民命、赖有所活法定之后、永远遵守、凡一应势要之家、权豪之人。敢有乞恩沮坏者。许六科十三道官指实劾奏。　皇上断自宸衷。必置于法。庶祖宗旧制不至于废弛。军国重务弗被其沮挠矣。
　　抚流移以正版籍疏【抚流移】
　　切惟户口以版籍为定。人民以抚字为先。有谓流寇纵横止因版籍不定民流无归以致盗日滋蔓此言虽似迂阔然祖宗朝特重黄册非但为粮税专欲使户籍清整民安其乡此则本意也民虽有流移。法贵乎招抚。若流移者不能招回。则见在者日见消耗而军匠埋没者多矣。我朝洪武初。招抚流民俱有定法。彼时人民安业。无多迯亡。遇有灾荒流移他所者。所司即委佐贰官员带领各里里甲分投前往有收去处寻访招抚带领回还重加存恤或给与鸡豚或量免税粮。苏息数年。方当差役如此安得有流民无流民得有流寇窝藏流民者有重罚隐占不报者有严禁所以流民易于复业而版籍不至于有亏军匠不至于埋没此诚安民之良规也。迨至宣德正统天顺成化年间、民困财竭、一遇大荒、流移过半、上司不知行文。有司不行招抚。任彼居住。诡冐附籍。南方州县。多增其里图。北方州县。大减其人户。军匠消耗。率由于此。年远者卒难得回。近迯者尚可招抚。若不申明旧制。着实举行。诚恐数十年后。迯移税粮。并于见在人户赔纳。日加困苦。无以聊生。诚非治道之所宜也。乞敕户部、通行陕西山西河南山东北直隶廵抚都御史、各行所属大小州县、各查自正统元年以至弘治十六年。某州县迯移人户共若干。曾经招抚复业若干户。一向未曾复业若干户。及行湖广四川南直隶廵抚官。亦通行所属州县。各查某州县安插某布政司某州县人户共若干。军匠民籍若干。添设若干里图。各州县备造文册。俱缴送廵抚官处。咨送北方前项布政司廵抚官。即行所属州县。查对相同。委有前项迯移人户。仍各差佐贰官带领里老甲首前去各该州县关取如巳生成家业者分房前去承种田地办纳粮差其余愿在彼居住者。听从其便。此外别有招抚良法。从宜具奏施行。如此庶流民复其原业。而版籍不至于大亏矣。
　　革大弊以苏军民疏【马快船】
　　照得洪武年间、建都金陵、一应京储、四方贡献、蜀楚江西两广。俱顺流而下。不二三月可至京师。福建浙江直隶苏松等府虽是逆流地方甚迩不一二月。可抵皇都。高庙不移都或亦为休息民力北方赋税止供各边。不劳远运所以民不受害。而得遂厥生。迨我　太宗文皇帝、迁都北平、其南京并各处进贡方物数少。尚未有马快船只之差至宣德正统年间以后或装载荐新品物、及南京所造筛簸等项、用船数多、所过州县、动拨人夫千百名、其夫俱系附近州县卫所、出办银两雇觅、少则用银十数余两、多则三五十两、一年之间。自仪真抵通州。所用雇夫等项银。不下十数万两俱系小民膏脂而不系赋税洪武年间。里河军民。未尝遭此困苦。来京马快船只。其弊固多。而进鲜者其害为甚。且进鲜乃　朝廷敬奉祖宗之意。固不可阙。今所进鲜物。若青梅小竹笋莲藕苔菜宣州梨。葢因　太祖高皇帝南京践祚之时所用。故犹进奉供荐。今京师果品菜蔬雪梨青杏。比之南京所产者其味尤佳。随时供荐。亦可将敬。又奚待于南京者。臣任南京兵部尚书之时、备知内府针工局、逓年将在南京内官内使所用铺陈衣服、该用绢布、俱于在京该库关出用马快船装载差内官或内使管运前去南京织染局染造、差去官到彼。俱支廪给下程。一年该用银数百余两。俱系上元等二县出办。待其染完、南京兵部复拨马快船装运来京、南京内官内使者、此中做成衣服铺陈、仍关支绢布、复用马快船只、一同装载、差官管运前去南京染造交割、岁以为常、此里河军民受害第一大弊也。臣思天下之弊。有大小。有远近。若弊之小而近者革之。而远且大者不革。岂能回天意而苏民困哉。况里河实南此喉襟之地。我朝鸿图亿万年。若革里河前项马快船之弊。则军民蒙亿万年之利。若前弊未革。则军民受亿万年之害。利害之间。向背所系。又况我列圣相承、咸以爱养黎元为心、虽　皇上笃于大孝、以奉祖宗、但祖宗在天之灵、悯念军民困苦、亦必为之不怿、伏望　皇上将臣所言、乞勤乙夜之览、断自宸衷、将前项荐新、如青梅莲藕宣州黎苔菜之类。于中量免进奉。省少船只、其余杨梅枇杷鲥鱼北方不产者。照旧进奉供荐。其两京内官内使、合用该染布绢、每年该局行移该部计算一年该用若干数。俱于南京该库交收。该局每年预先奏行南京该部、并南京守备太监、再行查算明白照数、就于南京该库支送南京织染局染造完备。该南京内官内使者。就彼支与应用免其运来以省劳扰
　　为严武备以伐北虏奸谋事疏【接待贡使】
　　切照北虏自成化十三年、遣人进贡之后、迨今一十二年、屡在边方为患、今无上事、而自遣使进贡、此葢我　皇上即位以来、任贤选将、励精图治、德化溥及于四海、威名远振于外夷之所致也、抑或北虏闻我宪宗皇帝上宾、　皇上嗣登宝位、故来窥我虗实、亦未可知也、且北虏之奸谋诡计、固难测度、而在我之预防、诚不可不严、故兵法有曰、上兵伐谋、往年故事、凡北虏进贡。京营差拨官军。接至居庸关。既至会同馆。必照人数多寡。拨与马匹骑坐。上直官军。必贴班侍卫皆所以壮军容而振国威也其迎接军马。并骑坐马匹。及上直侍卫军人。并拨去居庸关防护者。俱系步军。中间老弱相半。盔甲不鲜明。器械不锋利。而侍卫军人老弱者尤多。刀长鎗甲大半损坏。夷人所骑马匹。俱是瘦损。不足则示之以有余此伐谋之道也而军多羸老且在京各营军马乃　朝廷之六师也侍卫军士乃　朝廷之禁军也居重驭轻。兵之至强。莫过于此彼虏在大同见我边军精强如此若见我前项军马其启彼轻视之心也必矣必湏拣选精壮军马。另关新鲜军器盔甲。庶可壮国威而伐彼之奸谋。乞敕兵部先将上直官军预为拣选。老弱之数。暂为退出。另选精壮之人补码临期关与内府锋利鲜明盔甲军器。仍令把总管领官员。严加钤束。其队伍立站之间。行伍疏密。俱要如法。务有精锐之气。不许似常喧哗错乱。其该去居庸关防护军马。乞敕该营总兵官、亦要选拨十分上等马队军人。并在京摆队官军。俱要关领内府收贮上等盔甲军器。其部伍进退。务要其止如山。其行如云。凛然节制之兵。而有不可犯之势。其差去把总官。亦要骁勇老成。使彼望而畏之。知其为中国之将。而不敢萌侵犯之心。会同馆答应夷人骑坐马匹。亦要拨与上等有臕好马。精壮有识军人。不可将瘦小马匹罢弱军人。一槩拨去。致使轻侮。本馆年久损坏床帐器血不全。乞敕兵部量为修理。以备应用。仍敕礼部行令大通事选差善晓夷语之人假作馆夫名色混入馆夫之中专一密听北虏言语察彼心事每日报与大通事密切具奏。以凭防闲。仍乞敕光禄寺。将今次进贡夷人饮食。稍加豊厚。以敦怀柔之道。彼虏感我之恩。畏我之威。衅隙无由而启。虽小犯边。不足深虑、及令廵街御史督令五城兵马锦衣卫官挍。严加禁约。闲杂人等。不许私下擅与北虏交接。及令夷人无故出入外境。入军民之家。往来自由如此则我之虗实彼不能知而彼之奸谋我先伐矣万一北虏果来窥我虗实。若不如此预防。破其奸谋。彼虏出塞。为患非细。臣叨任大臣、同国休戚、况职总风纪、事所当言、苟有所见、不敢缄默、
　　为驱虏寇出套以防后患事疏【驱虏出套】
　　弘治元年十二月十七日。有廵抚延绥都御史黄缓差舍人房正奏事到京、前来本院投文、臣当台询问地方事情、本舍说称虏贼俱在河套、近边墙居住、日逐射猎、通事回话答说并不做贼抢掠、到明春要来进贡、臣切惟胡虏为患。自古而然。势盛则抢掠。势衰则北遁近年以来。东则在于大同宣府。西则在于延绥宁夏。丹西则在于甘凉。趁逐水草。时或出没。此虏贼之常态也。以今日虏势论之、部落分散、固不足深虑、但我武备不振、刍粮不足、亦在所当忧、成化四年、虏酋阿乐出癿加斯兰上居河套、犯我边陲、　朝廷命将出师、往彼征剿、彼欲缓我之师。亦尝遣人进贡、由偏头关经大同赴京。　朝廷赏赉甚厚。回套之后。大举入寇。仍前剽掠。至成化九年冬、方逐出套、复犯大同宣府、又巳数年、军劳于征战、民困于转输、幸而虏贼自相雠杀、边方稍宁、及太监汪直之启衅、总兵官许宁之失律、官军丧败、所不忍言、仰惟　皇上嗣登宝位、威德远及、虏酋向化、远贡阙廷、今此虏居于河套近边牧猎。声言春间又要进贡。臣切思河套之中地方千里。草木茂盛。禽兽繁多。北有黄河。南近我边河开后。彼藉黄河之险。而不虑零贼之偷其马匹又得时常出没。以掠我之生畜欲居河套之心无时少忘逓年结之后。虏必拥众进入。但野草烧燎巳尽。马无所食。不能久居。随复出套。所以套中十数年余。久无边患。今此虏居于套中。不复抢掠。意在缓我之兵。春初即来进贡。必湏似往年从榆林由偏头关经大同而来为词。不从则阻彼向化之心。从之则贻我边无穷之患。彼既进贡余众居于套中从容就草牧马比及彼回草芽巳茂马臕巳壮欲令彼出套。彼必藉言河巳开。倘此虏背我国恩。入寇剽掠。陕西边患。何时得巳。况今各处府库。未见充实。陕西人民。未获苏息。供给转输。赖之何人。及甘凉一带。见今亦有声息。而哈密地方。又被残破。万一如臣所虑。事之可忧莫大于此。乞敕兵部再行查访果有前情、另行计议、请敕延绥镇守总兵廵抚等官、一面用心操练军马严加防御、一面令通事与彼答话。既要进贡早为出套。还从大同赴京。外夷入贡路径所由必湏照依分定处所不得听其任意请乞以致别生事端　朝廷自有重赏。彼若又以由榆林进贡为词缓我之兵大张兵势。或别有奇谋。务要逐彼出套。不可容彼久住。贻患边方。庶官军免征戌之苦。生灵无转输之劳。而　朝廷亦无西顾之忧矣。
　　为预防虏患以保重地事疏【防守甘凉】
　　臣切闻事贵蚤图、患当预防、易曰履霜坚至书曰制治于未乱、此皆防患于未然、图事于未萌也、凡事固然虏患尤甚、切照甘凉地方。乃古胡虏左贤王之地。汉武帝倾海内之财。劳数十万之众。方克取之。设立酒泉张掖等郡。以断匈奴之右臂。葢北则胡虏所居。南则番戎所处若不分而离之使番虏相合不下数十余万而中国何以当之则甘凉地方。诚为西北之重地也。汉唐之末。终不能守。而赵宋全未能得。至我朝复入职方。设立都司。屯聚重兵。故我　太宗文皇帝深谋远虑。首命内臣总兵以镇守其地。边境晏然。无事干戈。后至正统初年。虏酋朵儿只伯等为患数年、靖远伯王骥、定西侯蒋贵、始克平之、迨至天顺年间、虏酋孛、来毛里孩等侵犯此地、　朝廷命将出师、未能剿平、既而宁夏副总兵仇廉前去截杀、兵过兰州迤北。轻率寡谋、被虏所诱、数万人马丧亡过半、自后虏贼入于河套。侵扰陕西。而甘凉地方。稍为宁静。近自成化二十年以来、此虏知彼将不得人。生畜蕃息。复往彼处侵扰者。又数年矣。不入则巳。入则必得厚利而去。所在生畜。抢掠殆尽。而人口掳出者不可胜计。况先因进贡等项。各该卫所罢困巳极。所以虏贼知我虗弱。益肆猖獗。而侵扰之心。未尝少巳且陕西路通甘凉止有兰州浮桥一道若贼以数千人拒守河桥。粮运不能通。援兵不能进。不数年而甘凉之地。难保无虞万一甘凉失守。则关中亦难保其不危。近日本院节准兵部咨文、该甘凉等处镇守总兵等官、具奏达贼入境、或五六十骑、或一二百人、其所在各城堡官军所报。不曰追至某处、路远天晚、恐堕贼计、掣兵回还。必曰用箭射死贼人数多。俱被钩拖去讫。未尝见其奏有挫衄贼锋。斩获贼级数多者。止是陕西靖虏卫官军斩获达贼首级三十七颗。而人民被其掳掠者亦不知其几何。况迩因甘凉等处阙粮。陕西临巩二府人民。巳经攒运数次。困苦不胜。近该廵抚甘凉都御史罗明差来奏事舍人石王巳、臣等询问、说称成化二十三年十二月二十三日、达贼自凉州直抵陕西兰州一带。入境抢掠四五日。得去头畜人口不知其数。今甘凉总兵等官奏称止被达贼抢去夜不收马五匹。且前项达贼连年抢掠。每得厚利。边将畏惧罪责。往往惟务隐蔽。诚恐此贼窥知我边粮阙兵寡。即目天气炎热。远遁穷荒。固觉无事。但恐秋高马肥弓劲之日。紏合别种部落。拥众入寇。我边无备。不无又遭蹂躝。年复一年。彼贼益为得志。而甘凉之地。大有可忧。乞敕兵部计议甘凉各城见有马步官军若干、若达贼拥众犯边、有无足彀调用、如或兵数不足预调何处客兵前去截杀、虽曰延绥调兵三千、往来不常、此调来客兵之害久住则虗实粮草频回则徒劳士马遇贼入寇。缓不及事。如何为宜。及行彼处总兵等官计议、贼若拥众侵犯、用何方畧、挫其初来之锋、设何奇谋、遏其深入之势、贼若据守河桥。援兵从何而进粮道从何而通。方畧早定、人马预集、务使此虏大遭挫衄、不敢犯我边方、用纾　朝廷西顾之忧、永绝边陲侵掠之患、明白具奏、期于必行、
　　为慎守备以防不虞事疏【守备南京】
　　切惟南京祖宗根本重地、陵寝宫阙之所在、百官衙门之攸存、永乐洪熙年间。俱命　皇太子监国。至宣德年方命武职重臣。与老成太监守备。后又添协同守备武臣并参赞机务文臣各一员。无非欲修饬武备。总理机务。统摄人心。而防不虞。其任至重而不轻也明矣。自来四处操练军马。操江船者在于上新河。大教场。与神机营俱在城南。小教场在于城内。不知比先何等武官、坐营管操、近年以来、有系指挥坐营管操者、间有都指挥都督者、其守备内外官员。止是每年春秋二次。亲诣各教场阅、视军马。所以军马未甚精强。其各门守门官员、亦不十分严谨。臣昔年亦尝在彼参赞机务、所以备知其详、况南京城内城外。四方逋迯。并趁食等项百种之人。俱集于此。门禁之宽严。军马之强弱。无不知悉矧居大江下流而上有荆襄武昌豫章俱系重镇自古必命重臣镇守其地。正以屏蔽金陵。且如近者宁王固居上流乃敢潜蓄异谋。使其异谋果成。顺流而下。南京城中无备。仓卒之间。何以支持。事之可忧、莫大于此。幸而天佑国家歼彼凶残、早为败露、今四方水旱灾伤、民财困竭、奸凶之徒、难保必无、而所在兵食。又多不足。任南京守备之责。诚宜日夜关心而严为预防也预防之道、修武备、谨门禁、察奸宄为先、此非臣之过应、实亦职任当为、近南京神机营小教场阙坐营官管操、至今半年之上、不见具奏补官、不知军马付之何人管理、诚恐阙官日久、武备废弛、乞降敕南京守备内外官、自今各要同心戮力、彼此协和、操练军马、振扬威武、严谨门禁、防察奸宄、照依在京提督太监总兵事例、不时轮流亲诣各教场提督操练。务使军马强盛。威武奋扬。门禁谨严。关防详密。足以慑服人心。而潜消奸宄。纾九重南顾之忧。保国家万年之业。其于委任。斯无所负。
　　为禁伐边山林木以资保障事疏【禁伐边木】
　　切惟帝王之有天下、御外侮、固赖乎兵威之盛。亦藉乎山川之险。故周汉都关中。得四塞之固而国绵延赵宋都汴京。无险阻之利。而虏寇凭陵。仰惟　太祖高皇帝。龙飞淮甸。奄有万方。定鼎金陵。统驭夷夏。其于四方之险。无所不饬。而于北虏尤注意焉。故于甘肃大同宣府大宁辽东。俱设都指挥使司。并于宁夏设立数卫以屯重兵。又建封肃庆代谷宁辽等王以为第一藩篱其宁夏有贺兰山黄河之险。复自偏头鴈门紫荆历居庸潮河川喜峰口。直至山海关一带。延袤数千余里。山势高险。林木茂密。人马不通实为第二藩篱而居庸关迤东。又命太傅魏国公徐达修理数年。尤为完固。封疆之险。非前代之所能及。迨我太宗文皇帝、肃清内难、缵绍鸿图、以为金陵虽古帝王之州。终是偏居一隅。河北之地。切近胡虏。精兵健马。甲于天下。若非建都。难保无虞。乃迁都北平。一面而制天下。且易于控制北虏。神谋睿算。亦深且远矣。永乐宣德正统年间。边山树木。无敢轻易砍伐。而胡虏亦不敢轻犯。自成化年来。在京风俗奢侈。官民之家。争起第宅。木植价贵。所以大同宣府规利之徒。官员之家。专贩筏木。往往雇觅彼处军民。紏众入山。将应禁树木。任意砍伐。中间镇守分守等官。或徼福而起葢淫祠。或贻后而修造私宅。或修葢不急衙门。或馈送亲戚势要。伐木一事既损地险又役军人是边备失其二也动辄私役官军。入山砍木。牛拖人拽艰苦万状。其本处取用者。不知其几何。贩运来京者。一年之间。岂止百十余万且大木一株必数十年方可长成今以数十年生成之木。供官私砍伐之用即今伐之十去其六七再待数十年山林必为之一空矣万一虏寇深入将何以御是自失其险阻。而撤其藩篱也。静言思之。实可寒心。本部虽尝节次奏准、请给　圣旨榜文、发去沿边张挂晓谕、禁约军民人等、犯者俱发烟瘴地面充军。但立法在乎上。而行法在乎人。今镇守等官。巳既纵人采取。何以禁约军民。年复一年。误事非细。请敕沿边守臣、严饬险阻、以保障京师、谨题请　旨、
　　为修饬武备以防不虞事疏【京师武备】
　　此篇论武备数事最为详切
　　切惟天下之安危、系武备之修否、武备、修、则四夷知惧、盗贼敛迹、而天下安、否则四夷恣横、奸雄窥伺、而天下危矣、黄殷高奋武于荆楚、周宣讲武于洛邑、故诗书称之以为盛事、洪惟我　太祖高皇帝、膺天眷命、以武功定天下、以文德绥太平、虽当投戈息马之期、未忘练武防胡之念、故私役一军者有重罚。私借一马者有禁例凡有兴造竟不劳军三十余年。四夷宾服。海内晏然。迨我　太宗文皇帝、嗣承大业、迁都北平。密迩胡虏。其于武备。尤为注意。彼时精兵数十万。健马数万匹。亲阅教练。无少怠忽。故出塞千里。腥膻远遁。威武之振。前代罕及。自宣德年间以后。老将宿兵消亡过半。武备渐不如初。至正统年间、天下无事、民不知兵、而武备尤废、所以十四年有土木之厄、至今雠耻未雪、迩来军士消耗、十去四五。虽尝差官前去清理、亦多上下因循、虗应故事、终不能充足原数、矧京卫军士。内府各衙门匠役。占去数万之上。见在不满七八万。江南之兵。大半运粮。其余多在沿海备倭。江北之兵。亦有运粮之数。其余俱各来京操备。而陕西山西之兵。亦多戍守各边。所以腹里卫所城池空虗。无军防守。一遇小寇。多不能支。往年京师之兵。俱在五军三千神机三大营操练若平时操备宜还三大营若有急调遣宜立团营此居守征行利害之定制也后因征调一时不能齐足所以设立团营常有精兵十二万分为十二营不许别项差役专一蓄养锐气遇有征进就便启行此外天下再无兵马可调重加优恤。尚以为迟近年以来。多拨做工。每占一二万之上。其工有一年不完者。甚至二三年不完者。每名雇工等项。月用银一两一二钱。行粮粜卖不得食用。负累疲弊。率多迯亡。见在者强弱相半。在京军士疲困。未有甚于此时也。且武备之修。固在乎军。尤藉乎马。洪武永乐年间。京卫于空野官地。置立牧马草场。而在京各营草场。不下数千余顷。夏秋之间。足堪牧放。春冬又全支料艹。以备喂饲。所以马皆肥壮。堪以调用。即今京营牧马草场。俱被势要之家。或　亲王占为巳有亦有被军民开耕占种者。凡遇马匹下场牧放。无处存住。未及一二月。即那往西山一带四散趁牧。中间多有潜回原卫之数。一时调用。卒不能齐。秋冬虽支料豆一石。军士艰难。多有预卖与人。况六个月止关草二个月。每月止折与银二钱。通不彀一月支用。且人无食必死。马无艹必毙。天下粮储以供京军。天下艹束以供战马。二者缺一不可。今军俱支粮。马不支艹。夏秋既无草场牧放。冬春又无草束喂饲军士艰难。无力办草。欲马之不死。实亦为难。所以团营马匹。常死二万之上。虽有朋合椿头银两。亦不能买补十分之二、见操马虽有三万余匹。中间老病不堪骑操者亦多。战马消耗。莫有甚于此时也。且克敌制胜。固在乎士马精强。尤在甲兵之坚利。近年在京盔甲厂所造军器。每见守卫军人披带盔甲。其甲中不掩心。下不遮脐。叶多不坚。袖长压肩。全不合式。盔尤太重。即今京卫军士常操弓矢。多系自置弓力不过一二斗。矢长不过七八把。平昔尚不能射远。加以披甲在身。手不能举。新关之弓。岂能开射。纵射不过数十步而止。其刀尤短小。亦无锋刃。别无长兵。可以御敌。虽有神鎗。习亦未精。凡遇大敌。率多败北。天下卫所成造军器。除沿边宣府大同辽东宁夏甘凉陕西山西四川云南两广外、其余浙江福建江西河南山东南北直隶。卫所军器料价、多被管局官员侵欺入巳、间有成造者、徒费物料、多不堪用、兵器不精。亦莫有甚于此时也。虽军马充足、兵甲坚利、若将不得人、尤难制胜、方今将官、除京营总兵外、其余各边将官、虽有曾经战阵、谋勇兼资、操持可取、善抚士卒者、但中间多有贪利害军、年老有疾、而士论不归者、本部巳尝奏行天下各该大小衙门官员。各举将材。以备任用。近有举到之数亦不过常流求其堪任大将者甚少。将不得人。亦莫有甚于此时也。夫使军马甲兵充足。将官得人。若操练无方。兵无节制。又何以成克敌之功哉。今京营教场操练军士。射箭舞牌之日多。走阵下营之日少。所以坐作进退之不知。攻杀击剌之不熟。虽习舞刀而刀法未谙。虽习放鎗而鎗法不知。至于马匹。犹未操演。葢四月下场。十月赴营。未久天寒。即为住操。所以马多生拗。临敌之时。欲北而南。欲东而西。求如胡马之闲熟。葢亦霄壤之不侔。矧鞍辔衔勒。无一可取。操练未精。亦莫有甚于此时也。且国家所恃以安者。惟在军马精强。甲兵坚利。将官得人。数者而巳今既如此。谓之内治之修。诚未之信。况近日北虏大众近边逓送番书。要来进贡。中间词语骄倨。必以三千人俱入。不要减去一人。似有启衅之意。既而俱各遁去。不露形迹。且北虏之性。小盛则掠。大盛则侵。今既不来进贡。又不侵掠安知其不示我以弱而缓我边备以潜蓄大举入寇之谋乘隙而动乎夫京师以大同宣府为藩篱。大同宣府至京师不过数日之程。边墙之外。即系虏地。至若密云蓟州。尤为密迩。本边军马虽强。然亦分守各路。兵分势寡。理之自然。倘贼大举入寇。全藉京兵以为应援。今天下武备废弛、巳甚。而京师武备又复如此若不早为修饬。诚恐年复一年。愈加废弛。不无有误国家大事也
　　为刊印武书以作养将材事疏【刊印武经】
　　切惟人君之治天下、文德武备相资并用、武备莫先于将、将得其人则武备自修、兵威丕振可以慑伏四夷、潜消奸宄矣、且古之为将者必学之于师十数年而后成非一朝一夕所可得也葢兵法始于黄帝。本之井田。其来巳久。禹征三苖。誓师之词。兵法巳具。其后周之太公。吴之孙子。齐之穰苴。魏之吴起。汉之张艮。唐之李靖。皆学兵之久而号知兵。今武经七书。皆诸子所作。其词古。其义奥。世之讲明者少。虽两京设有武学。以教幼官。并应袭舍人、但教官亦多常流。不能讲明七书之旨。况我朝机密兵书有禁。人不敢习。所以将材甚为难得。近该本部节次奏行内外大小衙门访举但有谙晓韬畧、堪为将官者、起送来京、经今许久、未见举荐一人、目今除在京各营提督武职大臣、出自将门、韬畧素谙固有、其各边将官、亦止是或号令严明、或弓马熟闲、或持巳颇廉、或爱君颇仁者、求其洞晓韬畧。谋勇兼资。如古之名将者。亦不多见。昔宋因有契丹西夏之患。最重武备。累命儒臣。编集兵书。其目实繁。独武经总要一书。乃宋仁宗命天章阁待制曾公亮等编定。仁宗自为之序。颁赐内外武职重臣。其中所载战阵攻守行兵布营边防地里。一切器具。与夫军中合用事宜。酌古准今。靡不该载。武职官员。若肯熟读讲解。存之于心。施之于事。虽不如古之名将。亦可克任边方重寄。况不系机密兵书在律条亦所不禁。各处不敢擅自镂板。所以武职官员。多未得见。国家承平日久。武备渐弛。将材乏人。边事虽非赵宋之比。固不足虑。但西北胡虏。与我密迩自古所不能灭。屡为中国之患。万一有警。势甚猖獗。仓卒之间。边乏良将。将何以御。乞敕内阁儒臣、捡寻如有古本武经总要。挍正明白上进、仍乞敕司礼监将此书从新刊板、务在字样真正、用好纸刷印数百部、颁赐两京公侯伯都督武职大臣、并各边镇守总兵太监廵抚都御史官员、并本部及两京武学各一部、令其如法收贮、在各边者永远相传、凡遇交代、不许带去、及损坏遗失、各官务要时时观看、十分精熟、毋得视为虗文、庶将材可得、而兵寄不至乏人矣、
　　皇明经世文编卷之六十三终
　　皇明经世文编卷之六十四
　　华亭徐孚远闇公　宋征璧尚木　陈子龙卧子　何刚悫人选辑
　　檇李黄孟澜波仙参阅
　　马端肃公奏疏三（疏）
　　马文升
　　疏
　　为会集廷臣计议御虏方略以绝大患事疏
　　为大修武备以豫防虏患事疏
　　为成造坚利甲兵以防虑患事疏
　　为豫防黠虏奸谋事疏
　　为经畧近京边以豫防虏患事疏
　　为申明旧章以正罚俸事疏
　　为申明律意以弭盗贼事疏
　　为会集廷臣计议御虏方略以绝大患事疏【御虏方畧】
　　照得先该兵部题、议得胡虏为中国之患。历代所不能免。考之史册、若匈奴之侵汉、突厥之扰唐、而汉唐俱有谋勇之将。且得战守之宜。所以终无大患。下至五代石晋失榆关之险。而契丹得山前五州之地。所以遗患宋室。而启金人之祸。元因而遂有中原。洪惟我　太祖高皇帝、扫除胡元、平一四海、舆图之广、亘古所无、虏遁沙漠、警息边陲、实万万年无疆之鸿业也、迨　太宗文皇帝。肃清内难之后、神谋睿算、有见于斯、即迁都北平、聚天下精兵于京师、此实久远之谋、彼时将勇兵强、民富财足、所以胡虏欵塞、入贡阙庭、自正统初年、虏酋也先枭雄桀黠、收并部落、遂有南侵之志、遣人进贡。以窥我之虗实。累岁货番。以资彼之厚利。一旦变盟、所以有十四年土木之祸、拥众南侵、围我京城、幸赖谋臣良将、戮力同心、卒保无虞其后也先被害、虏酋迭为雄长、自相雠杀、彼时虏众所居地方。相去京师千有余里。后虏酋毛里孩等。久犯甘凉。渐入河套。扰我边方者十数余年。既而虏酋癿加斯兰。自西域八月渡河入于套内。部落益众。累犯陕西。因遭凉州之败。遂寇大同宣府地方。冻则西入河套以围猎。河开则东来大同以剽掠。岁以为常。时或遣人进贡。未敢大肆猖獗。其虏酋脱罗干之子火筛。比之也先。枭雄尤甚。今岁春首、以计诱杀我官军于神木。二月以作大败我师众于大同。本部缮甲利兵、募军给马、更易将佐、振奋威武、经略半载、期于挫虏、以绝边患、不意此虏十月拥众侵我大同西路我之三镇精兵战将、约有二万、会聚于此、尽有可乘之机、柰何将佐畏彼声势、婴城自守、无敢出门与战者、使彼得利而去、竟无擒斩之功、轻我之心、由此益肆、南侵之谋、岂肯终巳、即目彼虏先在河套。延绥守臣具奏走回人口传说、十二月十二日会事、待月明亮时要抢榆林地方且彼聚会议事。其势必并于一。彼之奸谋诡计。日深一日。而我之修攘战守。或作或辍。矧今海内百姓敝困巳极。边方军士艰难亦甚、府库空虗、郡县无备、加以各边将佐乏人、而京师武备未振彼虏往牧处所相去京师密迩。实赖大同宣府为之藩篱。今彼二镇将佐官军。往往不能御虏。而启彼之骄肆。诚恐此虏养威日久、明春过河、复来大同、举众南侵、将何以御、京师未免震惊、国之安危、实系于此、臣等才识短浅、诚恐将来有误国家大事、必湏廷臣集议、庶得御虏奇谋、会同太师兼太子太师英国公张懋等太子少保吏部尚书倪岳等、将所议内修外攘御虏安边事宜、逐一开款条陈、伏乞俯赐施行
　　计开
　　一自古凡边方侵扰之巨寇、或腹里哨聚之强贼、其势巳众、为患地方必命大臣、假以重权、方克剿平、若唐之吴元济、久据淮蔡、李愬讨之连年未下、裴度一往督之而元济就擒、宋之王则叛贝州、明镐伐之、日久未克、文彦博一出节制、而贝州遂平我朝辽东三卫达贼为寇、钦命都御史王翱、往彼镇守、重以军权指挥以下、许其斩首、辽东遂静、两广猺獞久叛、钦命都御史马昂为总督、总兵宪臣、俱听节制、而地方亦宁、成化初、虏寇久驻河套、侵犯陕西、钦命都御史王越为总制、而虏寇亦遁、是总督总制之设。总制之设或以为便或以为不便便在连络不便在牵制也前代我朝俱有故事。今北虏数年以来。东则侵犯大同。西则剽掠延绥往往以诈败我官军。去冬大同西路布置三镇精兵骁将以待贼人。期痛剿杀以绝边患。因无总制大臣。所以将不用命。使彼未遭大挫以致势愈猖獗。恐生异谋。后必难制。必湏照依王翱马昂王越事例。伏望　皇上命文职大臣一员、总制大同宣府山西偏头三关、及陕西延绥各路将官、凡军马钱粮边防赏罚、俱以便宜处置、若贼入河套。本官则往延绥。若过河。即回大同。随即所在。调度剿杀。候虏贼远遁。地方宁静。具奏回京。其右都御史史琳、仍作提督军务名色、若监督太监苗逵、总兵官朱晖、如果赴边、本官一同前去、止提督京营大同宣府二镇军务、总制为主。提督为客。务在协和行事、候命下之日、兵部会官、于两京谙晓韬畧、曾经边方文职大臣内、推举二员上请简命一员、照例请敕前去行事、所贵威权颇重、虏寇可灭、
　　一将者三军之司命、国家安危之所系、得其人则四夷畏服而国家安、非其人则四夷猖獗而国家危、所以自古欲安中国。而慑服外夷者。必以选将为首务。今各边主将如甘州之彭清、延绥之张安、固不为今之名将、亦颇称其委任、其它若宣府之庄鉴、大同之张俊、辽东之蒋骥、蓟州之阮兴、宁夏之郭鞠、中间有或颇知谋畧、而骁勇不足者、有骁勇有余、而谋略少闻者、内张俊士论稍不归服、但目下卒无武官可代、谋略兼全之将、近来委的少见、然谋略可学而能骁勇可勉而进但将官员自受命之后、就以主将自尊、边方稍宁、惟知谋营巳私、贪图货利、或躭晏乐、或恣邪欲、所以谋略不进。而骁勇日耗矣。合无兵部通行各边总兵官彭清张安、益加勉励以副委任、其庄鉴张俊阮兴等。各要延访不分军民职官、或老师宿儒、但有谙晓韬略。曾经战阵者。敦请至家。令其朝夕讲论。武经七书。用兵大意。务在得之于心。熟之于巳。凡古兵书所载战阵攻取。无不讲求。仍要寡嗜欲养壮气。勤操演。常以无勇为耻。而画策欲过人。每以贪生为戒。而誓死以立功。务俾韬略骑射。卓冠一时。则骁勇日加。而谋益进矣。此虽不及古之名将、亦可少称其阃寄、仍通行内外各该坐营副参游击守备把总军政等官、各知此意、共期成功、以图任用、不可苟安、甘于下品、及访得闲住都督马仪、骁勇绝伦、久经战阵。但年踰七十、精神颇衰、刘宁谋略兼资、敢于杀贼、但久患脚疾、艰于骑射、其马仪如果大同声息紧急、本镇守臣取赴军前咨议军事、刘宁候脚疾痊愈、另行举用、兵部仍通行访取军职有过。不系败军误事。及屈在下僚。并曾经保举将材再加访试。或令坐营坐司、使之开广闻见蓄养威锐、遇警委任、领军剿杀、庶谋勇之将、自此可出矣、
　　一照得顺天及直隶保定八府、实畿内近地、陕西山西极临边境、河南山东、俱近京师、凡各边有警、其粮艹马匹、一应军需、俱藉四省八府之民攒运供给、必湏生养休息、存恤抚摩、使其财力不匮、缓急之际、方克有赖、近年以来、修造不息、各部科派木植颜料牲口、及烧造官砖等项、岁无空月、赴京交纳。使用银两过于所纳之物。去岁买办战马、打造官刀、虽系官钱终累小民。况输纳边粮、起价过重、而山西之民、劳苦尤甚、缘今虏寇猖獗未退、各边刍草粮米、甚不充足正在劳民攒运之际、合无行移户礼工各部、将逓年派去前项司府州县各色物料牲口果品等项、通行查出、斟酌上请、不系紧急之用、俱暂停止、及今后凡有所派物料、暂且分派无事布政司买办、存省前有事司府民力、以备供边、凡有取索、庶易办集、
　　一京师天下根本、居重驭轻、武备不可不盛、虽有团营官军十二万、例该京卫八万。分为两班。每班四万。常有一十二万。以壮国威。以备征调。近年京军迯亡数多。不及原数。即今除钦命听征总兵官朱晖等所领、并奉钦命复选听征马队官军共二万。步队二万。内步队多系外卫。又该半年下班。甚不得用。除此之外。再无可用之兵。况京军又多只身艰难。今腾骧左等四卫月报除勇士外、见在官军三万有余。多系得过之家。其各军余丁。自来不当差役。见今虽有四卫营操练军士。数亦不多。养马之外。尽有空闲。缘今虏冠猖獗边务方殷正当增武备以防不虞之时、乞敕御马监提督四营太监、调取四卫食粮官军文册、照册查选若干名、通前见操之数、共辏一万员名、就在本营、分为两班、如法操练、居常拱卫京师、遇警听调杀贼、庶武备益盛、而北虏闻之亦畏矣、
　　一将官奉命征讨不廷、与同事官员、贵乎协和行事和则谋虑佥同、否则互相矛盾、欲望成功、葢亦难矣、近年以来、　朝廷命将出师、征讨夷虏、其同事官员多有偏执巳见。各逞所长、误致嫌疑、不相协和、徒劳王师远出、竟不成功而还、以致虏寇恣肆猖獗、大为边患、见今虏寇未退、终欲出师、合无兵部行移听征监督总兵、并提督等官保国公朱晖等、如果出兵到边之日、京兵到边与本地村官每致不和者以特遣官欲自尊大而用兵机宜或不如地方官之熟习故议论多不同也凡事务要公同裨将、从容计议行兵方略、胜虏机宜。彼言可用。则竟为用之。彼言难行。则从容止之。不可专执巳见而必于用。亦不可忌彼所长而辄为沮。平心易气。以共成王事为念。忘势安分。以剿灭虏寇为心。将官既和。军士敬畏。必思奋勇以杀贼。捐生而图报。何大虏之不灭。而大功之不成哉。
　　一军令贵严。严则官军知畏。而易以成功。否则官军怠玩而多致败绩。昔胤侯誓师。必曰威克厥爱允济。爱克厥威允罔功。行军贵严。自古为尚。故古人之君。命将必曰阃以内寡人制之。阃以外将军制之。葢许其官军临阵有不用命而退缩者径自诛之。以肃人心。且万人之命。系于一将。若非重以此权。谁肯舍死赴敌。近年以来、　朝廷命将、制敕所开、止曰以军法从事、所以为将者。多避嫌疑军士虽有退缩未敢轻诛一人以致军令不严。往往失机。虽罪坐主将。无益于事。伏乞　圣明于听征总兵官朱晖等、并凡钦命总制总兵官、制敕内、明开若官军临阵有不用命退缩者就阵斩之以狥妄生讹言。鼓惑人心。情罪至重者。会同审实亦就斩之其总兵官受命之后。将合行军令。各开条欵。三令五申。使官军晓然知军法之严。各思奋勇杀贼。不敢畏缩先退。
　　一虏贼之来。疾如鹰鹞、或东或西。不可测度。纵马一驰。倏忽十数里。近来各边制造小战车。上安神鎗铳炮。观其规模。似有可取。施之战阵。多不济用。葢兵欲制人而不制于人。此车之造。军被虏围。以为自守之计。非临阵可以败贼之术。况边方之地。非山涧则沙碛。必用人以行。仓卒之间。岂能随马。莫如拒马鹿角攒竹长牌。马上可以带之随军而行。一则可以拒战马之冲突。一则可以遮胡矢之乱发。御虏急务。莫先于此。昔吴璘拒金人于鸡头关。实藉此具。先该兵部奏行工部成造拒马鹿角、计二千架、攒竹长牌计二千面、该部制造呈样、后遂停止、今北虏之势日炽、而我军每不能胜、若不成造二物、临敌何以相拒、合无仍行工部、照依兵部奏准事例、将前拒马鹿角攒竹长牌照数成造、完日暂送九门角楼收放、如遇出征领去应用、回还照数交收、纵虽虏贼远遁、边方无事、亦可以备他日军中之用
　　一兵不贵多而贵乎精、兵若不精、虽多何益、其精兵之要。在乎操习有法。必使兵马熟闲。武艺超绝。坐作进退之有度。攻战击刺之不失。目识旌旗。耳熟金鼓。左右前后、随将所使。如驱羣羊。方为可用。故兵法曰一人学战。教成十人。十人学战。教成百人。百人教千。是知兵湏学成。方可用战。今各边将官。多尚姑息。不肯操练军士。使知节制。凡报有贼散乱而追。或先遣哨马远出。一遇伏兵。辄致溃散。去年大同游击将军王杲。乃其明验、合无兵部通行各边将官、今后照依兵部奏行事例、各将所在军马、着实操练、务、使武艺精熟、骑射便捷、勇于赴敌、乐于効死、各能杀贼以除边患、仍行在京团营、内外提督大臣、并听征总兵等官朱晖等、各将原选听征、并见在官军、一体操习、以备征调、其于委托、斯无所负、
　　一蓟州宣府大同三镇、极临虏境、藩屏京师、国家安危实系于此、所在军马寡少。无计可增。役占数多。不能禁革。切缘三镇既有镇守太监。各路又有分守内臣。如蓟州一镇。分守守备内臣九员。宣府监鎗分守守备内臣八员。大同监鎗分守守备六员。三处地方。城堡关寨。相距多则一二百里。少则百里总计东西不及二千余里今共设内臣二十三员且以每员占用军人。少则二三百名。多则四五百名。通计役占。巳有数千。大半纳银跟用。绝不操练防边。镇廵等官。不能禁革。同事官员。掣肘难行。如辽东延绥宁夏甘凉。止有分守监鎗内臣。与分守副总兵参将同居行事、此外俱无。此等守备之数。委的无益于事。有扰于边累该廷臣会议、要将前项多设守备内臣裁革、俱未蒙俞允、伏望　皇上念虏寇连年之猖獗。边方军士之寡少。照依辽东等处事例。通将大同宣府。除监鎗分守蓟州除分守密云古北口少监韦祥不动外。仍乞将蓟州一镇内臣九员中。简命二员改为分守名色。照例与分守东路参将高英中路参将白琮同居一城。计议行事。其余三镇各城堡营寨守备内臣。断自宸衷。俱暂取回。别项任用。庶军免役占。而少助战守之用。官免掣肘。而得遂行事之权。
　　一足边储查得提督军务右都御史史琳、造报户部文册、大同一镇、各处仓场、见在粮米一百三十一万八千一百五十石零、料豆六十一万二千三百七石零、草九百二十二万三千四十束零、宣府各城仓场见在粮一百一万二千九百石零、料豆七十四万二千四石零、草八百五万零、计二镇粮料草束见在之数、颇为有积、若以本城堡主兵论之。大凡各□边料为主兵之用本自足额惟有急调到客兵支给每每不敷必致移动主兵粮料而主兵亦不足矣多者可彀三四年之用。少者亦可彀二三年之需。况大同并各城堡。即今亦多发银籴买粮草未巳。臣等第恐一时调集客兵久住。支费不继。失悞事机。必湏再为斟酌措置。庶几有备无患。查照两淮两浙长芦各运司。见在存积常股引盐开中一百五十万引、合无行移户部、差官前去大同宣府、会同各该廵抚、及管粮官、斟酌地方粮料草束时价定立斗斛斤束分拨要紧城堡仓场、召商上纳。俱要本色。不许折收银两。大同拨买盐引之时。先其远者后其近者务要先尽西路井坪平虏威远左右二卫有余。方拨天城阳和等处。以济一时之急。臣等又看得盐法一事。在祖宗时。专为备边而设。发卖有地方。私贩有禁例是以商人一闻各边开中。乐于趋赴。边储充足。事机不悞。近年以来。各王府奏讨食盐。及织造叚疋。皆于此取给。并两京公差官员人等马快船只动辄一二百号。夹带私贩。越境货卖。不可胜言。故商人得利微细。不肯报中。盐法阻坏。边储阙乏。弊皆坐此。伏望　皇上轸念边储之重、恪遵祖宗之法、今后凡有奏讨引盐、一切停止、非边报紧急不开、非商人正名不支、户部仍行移都察院等衙门、转行各该廵盐御史及管河管闸等项官员、但遇公差人等、及势要之家、装载私盐、越界发卖、就听各官、径自查盘究问、照例发遣、于碍内外官员、指实参奏、置之于法、客商闻之、必然乐从、而边储不致难矣、
　　一用兵之法。自有部分。部分既定。委任得人。上下相统。自克成功。今团营听征官军一万员名。每把总指挥一员。分管二百五十人。一千用指挥四员。别无总领官员。临时难以照管。若以兵法论之。每千当用一总领指挥。庶易调度。合无行移监督提督总兵等官朱晖等、会同将所统官军一万员名、每千推委骁勇曾经战阵都指挥、或指挥一员总领。四指挥俱听管束、督令杀贼、庶上下相维、大小相统、易于成功。不致误事、仍将选定总领官员职名径自具奏
　　为大修武备以豫防虏患事疏【武备防虏】
　　切惟胡虏为中国患、其来非一目矣、洪惟我　太祖高皇帝、膺天眷命、汛扫胡元、以一四海、功烈之盛、亘古莫匹、乃以北平实残元之故都。密迩胡虏。故于大同宣府大宁辽东。各设都指挥使司以统重兵。于四处封建代谷宁辽四王以为藩篱。复虑后来忽其虏患。被其侵犯。故以选将练兵。时谨备之。载之祖训之内。其御虏之计。亦巳切矣。迨我　太宗文皇帝、肃清内难之后、舍金陵之华丽。即迁都于北平。聚天下精兵于此。居重驭轻。睿意有在、时征胡虏。出塞千里。胡虏畏服不敢南牧。其防御之谋。亦巳深矣。至宣德年间。老将宿兵消亡过半。而武备渐为废弛。至正统年来。虏酋也先生有大志。收并部落。其势甚盛。假以进贡。窥我虗实。我之备御。全不介意。一旦举众犯顺。宣府大同。势不能支。如使此时王师不出不过边镇受其骚扰而巳王师远讨。十数余万。土木之败。其祸甚惨。胡兵直抵京师。幸而谋臣勇将。左右周旋。天佑中国。卒保无虞。至今雠耻未雪。自后虏酋雄长不一、我之边方。累次失利、而彼胡虏未尝遭其大挫、近来虏酋火筛、枭雄桀黠、罔来进贡、常欲犯边、诚恐部落归从、养威蓄锐、拥众南侵、是亦昔之也先也、我之所恃以捍御北虏者。惟大同宣府二镇。以为藩篱。但各镇军马通不过六万。而十分精锐。亦止二万有余。所守地方一千余里。兵分势寡。彼聚而侵。我散而守。以聚攻散。其败必然。其次所恃者、惟以京师为应援、但京军劳敝巳甚、加以教习之未精。强弱之相半。卒遇大敌。岂能支持。臣等于边方之事。京营之军。节次奉行各边、但将官少谙谋畧、士卒不知节制、加以镇守官大肆贪残、廵抚官少振风纪、若遇小寇、则漫散而追、仅能斩获一二、如遇大敌、辄堕计中、而为之丧败、今大同宣府并各边之兵、其势大率类此、原其所以。实由操练之日少。而教习之无方也。边方尚然。而京营之兵。狼狈尤甚。欲望克胜大虏、实以为难、臣等闻之、永乐年间、士马精强、甲兵坚利、官军出征。所需之物。多系官给。今军士出征。合用物件。十无一二。虽赏官银一二两。临时岂能逐一措办所以迁延月余不能起行仓卒之际。岂不误事。此尤大可忧者。臣等今将整饬武备十事、条陈上请、伏乞俯赐施行、
</div>
    <div class="pagination">
<a href="皇明经世文编_page22.html">上一页</a><span>...</span><a href="皇明经世文编_page18.html">18</a><a href="皇明经世文编_page19.html">19</a><a href="皇明经世文编_page20.html">20</a><a href="皇明经世文编_page21.html">21</a><a href="皇明经世文编_page22.html">22</a><span class="current-page">23</span><a href="皇明经世文编_page24.html">24</a><a href="皇明经世文编_page25.html">25</a><a href="皇明经世文编_page26.html">26</a><a href="皇明经世文编_page27.html">27</a><a href="皇明经世文编_page28.html">28</a><span>...</span><a href="皇明经世文编_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
