<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 199 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 199 页/共 219 页
  </h1>
  <div class="content">
   黄河险工。当以头年下扫。为次年之防。一年积料。为两年之用。则桑土早备。阴雨无虞矣。慎之哉。

黄河非持久之水也。与江水异。每年发不过五六次。每次发不过三四日。故五六月。是其一鼓作气之时也。七月则再鼓。而八月则三鼓。而竭且衰矣。故万一河势虚骄。锐不可当。我且避其锐气。固守要害。如河南之铜瓦厢。山东之武家坝。徐州之曲头集。布阵严整。三守四防以待之。而姑以不要害之地委而尝之。以分弱其势。持之稍久。水势渐落。复将所委之堤之缺而随补之。刻期高厚。勿令后水再由。如此。则河之攻我也有限。我之守河也无穷。

四防中。风防尤宜慎之。房村决。风涛鼓击不已。黄吕梁以巨舟四十。障于决口。风涛遽静。亦奇事。然河堤千里。舟不及也。古有黄河风防之法。如遇水涨。涛击下风堤岸。则亦秫秸粟。及树枝草蒿之类。束成捆把。浮下风之岸。而系以绳。随风高下巨浪。止能排击束且以柔物。坚涛遇之。足杀其势。堤且晏然。于内排击弗及。丁夫郄于堤外培工。此风防之要法也。捆仍可贮为卷扫之用。有所备而无所费也。

河决之患有二。如上有所决。下无所泄者。曰隘决。不必水抢筑。伏涨落水出。直塞之耳。若上决而下泄者。曰通决。此不可少需。抢筑可也。否则流冲势泄。恐成河身。则正河流缓而淤矣。余于房村。以抢筑法施之。正河即安。

潘公曰。多穿漕渠。以杀水势。此汉人之言。然特可言秦晋以上之河耳。若入河南。水汇土疏。大穿则全河由渠。而旧河淤。小穿则水性不趋。水过即平陆耳。夫水专则急。分则缓。河急则通。缓则淤。治正河。可使分而缓之。道之使淤哉。今治河者。第幸其合。势急如奔马。因而顺其势。堤防之。约束之。范我驰驱。以入于海。淤安可得停。淤不得停。则河深。河深则永不溢。亦不舍其下而趋其高。河乃不决。愚按多穿漕渠以杀水势。但不可施之于黄河耳。凡清水之河。皆可用之。骆马河之下为中河。则中河可以多穿漕渠也。洪泽河之下为周家桥翟家坝高良古沟高家堰武家墩。则周家桥翟家坝等处。皆可穿漕渠也。仍宜各设闸座。水小则闭闸蓄水以敌黄。水大则开闸放水以溉田。可以除水之害。可以资水之利。一举而两得也。武家墩之下为运河。亦宜多穿漕渠。以杀水势。可以溉民田。而运河可免泛滥冲决之虞。凡可以穿漕渠之处。皆宜建闸。其下皆宜水田。仍令地方官兼管水利事。如同知通判及县丞主簿之类。皆可兼之。则民生既可以资水之利。而河道亦可免泛滥冲决之患矣。

　　治河工程　
靳辅

自禹之后。治水之人多矣。而不详其所治之法。详所治之法者。自欧阳元至正河防记始也。夫治水非徒法也。因乎地形。察乎水势。而加之以精思神用焉。然规矩备。而娄之明。输之巧。不更加乎。河防一览备矣。臣不才。督河十有余年。治防事宜。不能希附前人。然河流变迁。运道改易。宜于今者。或不必胶于古。故凡见之施行者。亦不敢不录而存之。以备后此刍荛之采。其繁且大者。辞不厌详焉。

一曰大兴经理。凡大工之兴。先审其全势。全势既审。必以全力为之。未有畏其大且难。而曰吾姑以纾目前之急已也。康熙十六年以前。淮溃于东。黄决于北。运涸于中。而半壁淮南与云梯海口。且沧桑互易。此时若不将两河上下之全势。统行规画。源流并治。疏塞俱施。而但为补苴旦夕之谋。势必溃败决裂而不可收拾。臣受事之始。正值军兴午。筹饷维艰。而经理河工八疏。所计工程极大。请帑至数百万计。而廷臣不无其难其慎。而我　　皇上睿谋独断。不惜大费。悉准施行。此两河之得以复故也。

二曰首严处分。天下事莫不成于明作。而败于因循。但人情当积疲之后。委靡不振。无论贤不肖。皆狃以为固然。非有以大震动之。则贤者无以劝。而不肖者无以惧。自两河失故十有余年。夙弊相沿。废弛日甚。司道委之府佐。府佐委之州县。州县委之佐杂。而府州县之正印。则袖手观。办物料则累月经年。计夫役则有名无实。核工程则苟且支吾。惩不胜惩。虽河臣亦无如之何。康熙十六年。题请嗣后凡黄运堤岸修筑。各定年限。其汛地冲决。及催夫不发。办料不前。推卸迟误。并不行转催不行确查具题之上司。增定新例。较昔弥严。其荐举大计等典。凡有河地方之道府州县。正印佐贰等官。俱将河工一并考成。从此人知儆惕。举千数百里之大工。屈指限期以告竣焉。

三曰改增官守。两河襟带数千里。全在大小有司。赞襄戮力。必使人如臂指。而后其令行。必使人无观望。而后其心一。必使人知惩劝。而后其力殚。往时河官之制。设分司四员。以部郎领其事。三年一易以为常。夫部郎之亲民也。视郡邑有间。举事率多格滞。且以年之有限也。往往履任之初。皆迂。及车轻路熟。又以瓜期去。故请撤部郎。而归之监司郡丞。盖监司郡丞之于郡邑。呼吸一气。事易集。且可遴选其谙练者以名闻。又其岁月。责其成功。是以吏习民安而政克举。然大工庞杂。又非数郡丞可理。故又分设监理分理者。画疆任责。俾各专其事。展其长。以课其殿最。而黜陟行焉。而河工无不效力之员矣。

四曰设立河营。旧制沿河堤岸。额设河夫。以供修防之役。然有司按籍签点。必假手于吏胥。由吏胥而及之乡长里甲。大都冒张虚数。临时倩应老弱。故名存实亡。而功以堕也。今改设河兵八营。营领以守备。递为千把总。一以军政部署之。令其亡故除补有报。逐日力作有程。各画疆而守。计工而作。视其勤惰。而赏罚行焉。有事则东西并力。彼此相援。无事则索绹艺柳。巡视狐獾窟穴。较额夫旧制。有条而不紊。有实而可核矣。然守弁惟以督率兴作为务。至于钱粮出入。稽查商。非文职不可。故有一备。即有一厅员监之。然后文武相资。而事易集焉。

五曰挑浚引河。塞决之方。必先杀其势。平其怒。而后人力得施焉。则莫如引河之善也。引河之用有三。一曰分流以缓冲也。河一决。则全流尽趋决口。奔腾激荡。桩埽无所施。应于对岸上流。别开一河以引之。则决口缓矣。一曰预浚以迎溜也。河身既淤为平陆。既异日黄流归故。必涨溢而他溃。故必预开一渠以迎之。务使水至归渠。遂其湍迅之势。则刷沙有力。而后无出之虞。一曰挽险以保堤也。河性猛烈。方其顺流而下也。则藉其猛以刷沙。当其横突而至也。则挟其猛以崩岸。故当其忽激射之时。宜酌左右之中。急开一渠。以挽所冲之溜头。引入中流。以夺其势。而后危堤可保。故曰其用有三也。至于度土地高卑之数。以定挑挖之浅深。验土性淤松之殊。以酌渠路之去取。又在任事者之尽心焉。挑河之法固宜相土地之淤松以施浚然亦有本无松土不得不于淤处挑挖者后水到之时不比浮沙易刷此等水中之淤最难施力必须初开之时分外加深乃可

六曰开辟海口。云梯关者。不知名自何时。乃黄淮二渎。所由以入海者也。往时关外即海。自宋神宗十年。黄河南徙。距今仅七百年。而关外洲滩。远至一百二十里。大抵日淤一寸。海滨父老言。更历千年。便可策马而上云台山。理容有之。此皆黄河出海之余沙也。自河道内溃。会同之势弱。下流不能畅注出海。而海口之沙日淤。海口日淤。而上流愈壅。以致漫决频仍。内讧而不之止。故凡议河事者。莫不力言挑浚。而不知其势有必不可者。何也。挑浚之口。最狭浅亦须宽至里。深及丈。方可通流。以土方之算。授工计万夫。三日之力。不及里之一分。且渐近海滨。人难驻足。加以滔天之潮汐。一日再至。不特随浚随淤。尤恐内水未及出。而潮水先从之而入矣。夫海口之高。皆因关外原属坪厂漫滩。以故出关之水。亦随地散涣。散涣则无力。无力则沙停耳。禹贡纪河之入海曰。同为逆河入于海。夫河也而以逆名。海涌而上。河流而下。两相敌而后入。故逆也。既播之为九。又曷为而同之。不同则力不一。力不一则不能逆海而入也。禹贡圣人之书。其言不可易也。又考河防一览。潘季驯有言曰。海无可浚之理。惟有导河以归之海。然河非可以人力导。惟有善治堤防。俾无溢。则水由地中。沙随水去也。季驯近世之能臣。其言固不当易也。今日之云梯关外。是即今日之逆河也。而不堤以求其同。不同以求其入海也得乎。爰是自清口以下。至云梯关三百余里。挑引河以导其流。于关外两岸。筑堤一万八千余丈。凡出关散涣之水。咸逼束于中。涓滴不得外溢。从此二渎就轨。一往急湍。冲沙有力。海口之壅积。不浚而自辟矣。

七曰塞决先后。河水当泛滥奔溢之时。其决口必非一处。或大或小。或上或下。议塞者莫不先大而后小。先上而后下。而不知其理有不然者。大口难塞。非踰旬累月不能竣。迨大口工竣。而小口又复汕刷而成大。虽用裹头套护之法。第能使之不阔。不能使之不深。然亦未有中泓既深。而两端不塌陷者。则是所塞之工。处处皆大口矣。夫大口既宽阔。至于成河止矣。必不至更刷而大。急将诸小口尽行堵塞。而后以全力施之大者。至于先下而后上。从事乎其所易。其理亦然。截其尾。毋撄其锋。下口既截。而后以全力施其上。或挑引河。或筑拦水坝。或中流筑越坝。审势置宜。而大者小者。当亦无有不受治者矣。

八曰量水减泄。至柔莫如水。然苟不得其平。则虽天下之至刚者不能御。平水之法奈何。曰。量入为出而已。今使上流河身至宽至深。而下流河身不敌其半。或更减而半之。势必怀山襄陵。而溃决之患生。夫河面窄狭之处。或城镇山冈。不可开辟。我则于其上下流相度地形。多建滚水闸坝及涵洞。放入通水之沟渠。以测土方之法移而测水。务使所泄之数。适称所溢之数。则其怒平矣。至其下或复宽阔如故。又恐其力弱而流缓。流缓而沙停则仍引上流。所流所泄之水归之正河。以一其力。如是。则虽以洪河之浩瀚。而盈虚消长之权。操之自我。不难择便利而疏导之矣。

九曰防守险工。防河之要。惟有守险工而已。黄河之易决。莫如中州。其地土松而沙多。每一坍陷。辄至数百丈。然其地宽旷。不与水争地。其筑堤甚远。至近者亦三五里。此堤不守。复筑一堤以守之。河流去堤身既远。则游波宽缓。亦不能深入。势必复引而他去。而淤滩仍为平陆。故虽险而易守也。江南自徐邳而下。大抵皆城郭室庐。村镇繁庶。不得不画地戒严。亦其势然矣。守险之方有三。一曰埽。二曰逼水坝。三曰引河。三者之用。各有其宜。当风抵溜。其埽必柳七而草三。何也。柳多则重而入底。然无草则又疏而漏。故必骨以柳而肉以草也。御冰凌之埽。必丁头而无横。何也。冰坚锋利。横下埽则小擦而靡。大磕必折也。然埽湾之处。则丁头埽。又兜溜而易冲。必用顺埽。鱼鳞栉比而下之。然后可以抵溜而固堤。至十分危急。搜根刷底。上堤而下坐。埽不能御。则急于上流筑逼水坝。回其溜而注之对岸。或一二三道。若止一道。恐河流悍烈。坝一摧而提即不可救也。若开引河。则其费甚巨。又必酌地形而为之。若正河之身迤而曲。如弓之背。引河之身径而直。如弓之弦。则河流自必舍弓背而趋弓弦。险可立平。若曲折远近。不甚相悬。河虽开无益也。诸如此者。殆如御敌然。埽之用。是固其城垣者也。坝之用。捍之于郊外者也。引河之用。援师至近。开营而延敌者也。夫吾既修其内备。而外又或捍之。或延之。敌虽强。未有不迁怒而改图者。保险之法尽矣。自徐邳以至海口千有余里险工甚多有昔险而今平者亦有昔平而今险者河道变迁冲刷不常之所致也前代河患在北其险多在开封大名河间东兖间今河患在南开封所属惟荥泽北门一险当岁加埽工以防之东省曹县傅家集一险向挑引河一道尚未成此河一成便可变险为平若江南则自徐邳以下险工不可屈指今举其最者凡四十有六详记之冀后此司河事者加之意焉

十曰坚筑河堤。防河之法。首在于堤。然堤太逼则易决。远则有容。而水不能溢。故险要之处。缕堤之外。又筑遥堤。以备异涨。堤稍瑕即溃。与无堤同。必选择淤土。每覆土一尺。即夯硪三回。筑毕。用铁锥杵孔。沃以水。水不渗漏为度。然亦有纯淤土而渗漏者。则其土必太坚。锥不易入。其捍水尤有力。且土必龟坼为验。堤之高卑。因地势而低昂之。用水平打量。毋一概以丈尺为凭。以水面为准。筑堤之法。陡则易圮。如堤根六丈。顶止二丈。俾马可上下。堤面及根。必多种茸草以之。草能柔水性。能庇雨淋。而坦坡又可杀风浪之怒也。其取土宜于十五丈之外。切忌堤挖取。以致积水成河。刷损堤根。然取土有远近难易之辨。故其工植之多寡。视其远近难易而增减之。又土方之数。有虚实上下之辨。故其功值之多寡。复视其虚实上下而差等之。堤成之后。必密栽柳苇茭草。使其茁衍丛布。根株纠结。则虽遇风大作。总不能鼓浪冲突。此护堤之最要策也。

十一曰堵口诸要。河决之始。如用埽裹头。以防汕刷。筑逼水坝。开引河。签桩必须深钉入底。以防悬空误事。河防一览所载备矣。至于沉系埽个。全在揪头绳索。其力尤重于桩。必须多而壮。埽必重而后沉。当柳七而草三。填土之后。傥埽工之外。忽起翻花大浪。急须于堤内下埽填土。昼夜压截。其翻花浪起于数十丈之内尤易。若起百丈之外则危矣。其堤工若但坍陷而平下。犹可填土加埽。若一悬空则危矣。若内外倾欹。亦不可救。此河防所不载。堵决者不可不知也。

十二曰就水筑堤。于水中筑堤。取土最远。或至数十里外。工费不赀者。当用水中取土之法。其法先定堤基。随用船装远土。于水中筑成围埂。其埂出水二尺。中阔三十丈。长五十丈。围埂既成。用草纠防护。随将埂内之水车干。然后于离堤基十五丈之外起土。挑至堤基之上。密加夯硪。筑成大堤。其堤如应顶阔一丈。底宽十丈。高一丈六尺。每堤一丈。用土九十六方。连船装筑埂之土。并戽水防埂。一切夫工器具料物。以及阴雨食米等项。每方约需银二钱六分。较之寻常就远取土之费。约省过半。

十三曰裁植柳株。凡沿河种柳。自明平江伯陈瑄始也。其根株足以护堤身。枝条足以供卷埽。清阴足以荫纤。夫柳之功大矣。然种柳不得其法。则护堤之用微。且成活者少。惟明臣刘天和六柳说。曲尽其妙。当仿其法行之。统计每年岁修需柳下不一百万束。自康熙二十年。劝令各官种柳。已得若干株。自二十六年以来。所用之柳取诸此。再行各营弁。凡春初防守稍暇之时。每丁计地。各课种柳若干。不过三年。沿河成林。一有不测。卷埽抢防。不烦砍运于他处。即以本汛之柳。供本汛之工。力省而工易集。所益非小也。

十四曰酌用芦苇。护堤塞决之用。莫善于埽。卷埽之用。惟草柳二者而已。柳遇水即生。草入水而腐为土。性既宜之。且又费甚省而易采办也。柳随地可种。草近而取之湖堂。远则取之海滨。湖堂所出之芦苇。不如海滨所出者之坚实长大。每一束。抵二三束之用。但以其地远。采办稍艰。若抵冲塞决。非此不可。酌其工程之缓急而用之可也。

十五曰运载土方。浚河筑堤之迟速。一视运土之迟速而已。初以人力有限。以驴代之。然终莫若车运之便也。夫驴之力虽胜于人。然刍秣之费。喂养之劳。倒毙之患。合而较之。殆不得当矣。车之制。常用独轮小车。挑土之处。大抵原隰高低。沟坑断续。双轮则不行。且小则往来捷而不滞也。一车所载。可得土二百斤。每日二夫。一车之所运。可抵三夫之运。较之于驴。则省刍秣喂养倒毙之累。较之于人。又无召募逃亡及阴雨坐食之害。且设遇农工兴作之时。工程方亟。而夫役不断。则车之利尤大矣。计一车之工本。不及五钱。河例。每夫工食一日四分。不过出十二天之工食。用之经年。可得三百六十夫之用矣。

十六曰采办料物。水土之工。物料最难。虽上有经画之总理。下有谙练之属员。与子来之兵役。而所需不给。以至万夫束手以待。其误事非浅鲜也。然物料非难。采办为难。往时河工旧例。一曰官办。所需之物。行文于各出产之地方有司。给价买解。一曰商办。听各商人赴工领银。送料交官。夫地方官有司。必假手于胥吏。由胥吏而及之于各行户。层层剥蚀。至料户或分文不给。及运料到工。而所专管之官。贪婪不职者。更复式外苛求。不肯即收。小民不堪其命。此官办之害也。工料之大。莫如桩木。而商人领价。大都真伪相半。其真商领银入己。分派各小行。其植必亏。伪者实无资本。夤缘冒领。花费拖欠。此商办之害也。至于大工急于星火。而文檄追比。催督不前。常至四五年。种种误工。则一也。臣莅事以来。稔悉此弊。再三斟酌。终无至当之策。若竟委之在工各官。恐破冒多。若专委之胥役。又恐势轻而无济。惟有择员而任。以鼓励惩劝之为稍愈耳。除岁修物料不多。不必差员。其大工物料。若苇草●麻之属。当委之临近各邑佐贰。彼既与工近。习知在工所需之物。必不敢欺且淹。其桩木之属。当精选廉干之府佐贰。专行买解。所办之木。果坚大如式。价值不浮。又往来迅速。克济大工者。工竣题请优。否者请黜亦如之。庶几人知自励矣。

　　附六柳说
　余行中州历观堤岸绝无极坚者且附堤少盘结繁密之草与南方大异为之忧虞乃审思备询而得植六柳法　一曰卧柳凡春初筑堤每月用土一层即于堤内外边箱各横铺如钱如指柳枝一层每枝距尺许毋太稀疏土内横铺二小尺余土面止二小寸毋过长自堤根直栽至顶不许间少　二曰低柳凡旧堤及新堤不系栽柳时月修筑者俱候春初用小引橛于堤内外自根至顶俱栽柳如钱如指大者纵横各距一小尺许亦入土二小尺许土面亦祇二小寸　三曰编柳凡近河数里紧要去处不分新旧堤岸俱用柳桩如鸡子大四尺长者用引橛先从堤根密栽一层六七寸一株入土三小尺土面一尺许郄将小柳卧栽一层亦内二尺外二三寸郄用柳条将柳桩编高五寸如编篱法内用土筑实平满又卧栽小柳一层又用柳条编高五寸于内用土筑实平满如此二次即与先栽一尺柳桩平矣却于上退回五寸仍用引橛密栽桩一层亦栽卧柳编柳各二次亦用土筑实平满如堤高一丈则依此栽十层即平矣以上三法皆专为固护堤岸将来内则根株固结外则枝叶绸缪名为活龙埽尾虽风浪冲激可保无虞而枝梢之利亦不可胜用矣北方雨少草稀历阅旧堤有筑已数年而草犹未茂者切不可轻忽前法运河黄河通用可也　四曰深柳前三法祇可护堤以防涨溢之水如倒岸冲堤之水亦难矣凡近河及河势将冲之处堤岸虽远俱宜急栽深柳将所造长四尺长八尺长一丈二尺数等铁裹引橛自短而长以次钉穴俾深然后将劲直带梢柳枝如根梢俱大者为上否则不拘大小惟取长直但下如鸡子上尽枝梢长如式者皆可用连皮栽入即用稀泥灌满穴道毋令动摇上尽枝梢或数枝全切不可单少其出土长短不拘亦须二三尺以上每纵横五尺即栽一株仍视河势缓急多栽则十余层少则四五层数年之后下则根株固结入土愈深上则枝梢长茂将来河水冲啮亦可障御或因之外编巨柳长桩内实梢草埽土不犹愈乎临水下埽以绳系岸以桩钉土随下随冲劳费无极者乎　五曰漫柳凡坡水漫流之处难以筑堤惟沿河两岸密栽低小柽柳数十层俗名随河柳不畏渰没每遇水涨既退则泥沙委积即可高尺余或数寸许随淤随涨每年数次数年之后不假人力自成巨堤矣如沿河居民各分地界筑一二尺余缕水小堤上栽柽柳尤易淤积成高一二年间堤内即可种麦用功甚省而为效甚大黄河用之　六曰高柳照常于内堤外用高大柳桩成行栽植不可稀少黄河用之运河则于堤面栽植以便牵挽

　　附土方则例
　土以方一丈高一尺为一方然有上方下方之别焉有专挑兼筑之分焉至挑河又有起土浅深之不同焉筑堤亦有运土主客之不同焉其土方工值更有人力强弱之不同焉以江南而论自邳州睢宁县起至砀山县止每筑土一方给银一钱四分自宿迁县起至山阳县止并扬属各州县每一方增银一分此题定之例也

　主土者就近挑挖之土以所筑之堤为准者也取土之法最忌逼堤逼堤则堤址卑洼便有积水伤堤之患故必离堤十五丈之外取之取起之土挑至堤基之上用大石夯硪之或以七寸为一层夯至五寸或以一尺为一层夯至七寸然后再上一层土如前法夯之务要自底至顶层层夯硪打就则彻底坚固可免渗水之患每堤高一尺两面坦坡必须筑宽六尺如高一丈之堤应筑宽六尺之堤底再加堤身顶底各宽二丈共计顶宽二丈底宽八丈高一丈用勾股法科之每丈计筑成上方土五十方每方一钱五分应给银七两五钱也

　客土者迤远挑运之土以所起之土为准者也如此处必须筑堤而沿堤俱系积水湖荡畚锸难施势必别处取土用船装运高宝定例以五十大箩为一方每箩约重二百余斤每方约重一万斤连搬运上船工银六分运至工所又工银八分由船而运至堤上又工银五分堤基之上再加硪夫夯硪又须工银二分通计虚土一方共费银二钱一分止筑成上方坚实堤土七分也

　专挑者止挑去河身之土而不系筑堤者也所挑之土必离河边四五丈地面方许卸弃若就近竟卸一经淋雨仍复淌入河内矣其挑河工价以所挑河之浅深为准凡挑三四尺深者每方给银六分五六尺深者加一分七八尺深者九尺一丈深者一丈一二尺深者一丈三四尺深者递加一分至一钱一分止六尺深以上之河无翻塘戽水之劳不过每方六七分而止其挑深七尺者未免有水一丈以外泉水愈多故给银递加若黄河之内流沙陷足施工最难必须设法挑挖大抵每方递加一分七八尺深者给银九分至一丈三四尺深者给银一钱二分然又当审工程之难易如人夫易募雨水不多地高泉涸之处尚可省一分也

　兼筑者即用挑河之土以筑防河之堤也如所挑之河有必须筑堤者其所挑之土必须卸于应筑堤基之上照依前式彻底夯硪成堤如此则一举而堤河成每挑土一方照挑河工银外另加摊土夯硪银二分此挑河兼筑堤作下方工价科算以河工挑成为准者也更有虽挑河而重在筑堤者每上方土一方给银一钱六七分不等此以堤土筑成为准者也总之视工程之难易而斟酌之上方下方者以筑成堤工之实土为上方土塘所取之松土为下方也然一堤之中亦自有上方下方之别如筑堤一丈则以平地自一尺起至五尺为下方自六尺至一丈为上方如筑堤一丈二尺则以一尺至六尺为下方七尺至丈二为上方筑堤之法愈高则愈难故必先为斟酌难易而等差其工价庶铺底者不致以易工而多取值收顶者不致以难工而寡取值劳逸之势虽殊而高下之值则均也然土方工价虽题有定额亦不过举大概而言若筑堤高至一丈四五尺自不得泥一定之例况取土更有远近之不同甚至扎簰铺路远取稀泥于污淖之中而成堤者其工价不啻加倍有至三钱余一方者更难执一而论是在司其事者相地势之高卑远近而变通之可也

　
卷一百二工政八河防七

　　论治河优劣　
包世臣

近世言河者每归之天幸。天幸者。一年偶值雨雪稀少而已。人事果至。虽遇异涨而可必其无患。是故河臣以能知长河深浅宽窄者为上。能明钱粮者次之。重用武职者又次之。其侈言工程。袒护厅员者。大抵工为冒销纳贿而已。河水浊而流激。浊则善淤。激则善回。是以南岸坐湾。则北岸顶溜。中间平流。则淤浅无泓坐湾顶溜之处。非大堤所能抵御。厢做埽工。随溜斜下。溜势偶改。各湾同变。节节生工。耗费无算。是故自潘靳之后。莫能言治河者。其善者防之而已。夫水德旺于冬。归槽之后。其质已清。其流更驶。又土性温酥易刷。水势浅落易制。以坝导溜逐渐减工。工减则险减。是故能言治河者。用心力于霜后。及汛至。则恬然如无事者。心有真识。而事皆预立故也。今河员无尊卑。皆汛至而奔驰旁午。霜后则居安坐。樗蒱宴乐。至河底之深浅。堤面之高下。问之司河事者。莫能知其数。报有志桩存水之文。测量实水。则与报文悬殊。问之司河事者。莫能言其故。如彼所为。宜其归之天幸也。夫水之行也。常半于驆。上游骤涨之文已至。心计下游河身是否能容。沿途料土是否无缺。某日当水至。某日当水消。一心运筹。千里合节。此非可幸致而饰说也。其明于钱粮者。知分厘皆百姓膏血。求水势致病之源。用力少而成功多。使河底日深。不能减工。而能减险。张齐白高。皆其选也。其重任武职者。能守旧例。以文职主支收。其估计做造。则皆归于武职。故将估春工而道核之。营做埽段而厅察之。武职之小而要者。曰当家效用。料物到工。须当家效用出结。动用料物。须当家效用逐日开折通报。虽不能尽实。然较之近来由厅员事后做帐。则大不侔已。兰康在南河犹可称者此也。武职局面窄而胆小。偶有错误。立加棍责。文职局面宽而胆大。即有败露。尚可弥缝。大吏以武职率多蠢直。文职工于趋承。专任文职。其营汛止供厅员之指挥奔走。不敢与闻工帐。而河臣之奏单题估题销。部臣莫知。将三者逐细核对。是否合。一任胥吏需索销费。而通工又创为浮冒罪小节省失大之邪说。以荧惑远近。然而溯查统计。凡钱粮节省之时。河必稍安。钱粮糜费之时。河必多事。工拙之效。智愚共见。糜费之时。必各工并举而无一归实。上最苞苴。下贤筐箧。堤加而河身随之并高。工生而水势因之更险。引盗入室。隳败为期。防之不能。尚安望其治哉。

　　拟改水报式

　　某厅某汛某工第几段某日志桩存水若干丈尺寸实测水若干尺寸埽前顶溜水深若干尺寸长河中泓水深若干尺寸埽高水面若干尺寸滩高水面若干尺寸堤高滩面若干尺寸河槽水面宽若干丈尺堤内河身宽若干丈尺

　　比较昨日长落若干上年今日长落若干上年盛涨日长落若干
　　厅总报加上汛河底比中汛深浅若干中汛河底比下汛深浅若干堤面比较同

　　论逢湾取直　
张鹏翮

按物理论曰。黄河百里一小曲。千里一大曲。杨慎谓黄河九曲。其说出河图纬象。河导昆仑山。名地首。为权势星。一曲也。东流千里至规期山。名地契。上为距楼星。二曲也。却南千里。至积石山。名地肩。上为别符星。三曲也。却南千里。入陇首。至卷重山。名地咽。上为卷舌星。五曲也。东流贯砥柱。触阏流山。名地喉。上为枢星。以运七政。六曲也。西距卷重山。东流洛会。名地神。上为纪星。七曲也。东流至大伾山。名地肱。上为辅星。八曲也。东流过洚水。千里至大陆。名地腹。上为虚星。九曲也。惟其千里一大曲。百里一小曲。故河虽善淤。而无停滞之患。假令寸寸而为曲折。则水阻沙停。河之溃决不可胜言矣。　　皇上三十八年。阅视河工毕。　　谕大学士曰。朕欲将黄河各险工。顶溜湾处开直。使水直行刷沙。若黄河刷深一尺。则各河之水少一尺。深一丈。则各河之水浅一丈。如此刷去。则水由地中行。而各坝亦可不用。不但运河无漫溢之虞。而下河之水患。似可永除矣。四月复奉　　旨黄河湾曲之处。俱应挑挖引河。前河臣奏称徐州杨横庄一带。已遵　　旨陆续挑穵。奉　　旨凡有湾曲之处。俱各挑直。高邮等处运河。越堤湾曲。亦着取直。会前河臣病没。未及举行。臣鹏翮至。独棹小舟。沿泝南北河岸。审视水势。见顶冲大溜之处。对岸必有沙吻挺出。此河曲之故也。于曲处挑穵引河。以杀其势。则险工自平。因汛河官何故稽迟。皆称挑穵引河。需费多。挑后必逢大溜冲刷。乃能成河。若遇缓水。率致淤垫。例应追项。是以人心惧缩。予曰。追项之例。以警虚饰误工者耳。若实心任事。挑后偶淤。此非人力之罪。吾当仰乞　　圣恩。免其赔修。乃申前　　谕。别缓急。于徐得杨横庄。于邳得戚字堡。于桃得谈家口。于安得汪家庄。凡四处。河形屈曲之险工也。而时扬横庄为最急。庄在黄河南岸。于对岸掘去沙壖。为引河一。凡千八十丈。河首南岸置迎水坝一。迎挑水势。偪溜入河。而徐州之险可平矣。戚字堡在黄河北岸。于对岸挑引河一。如杨横庄。凡五百七十丈。导河水直流南下。而邳州之险可平矣。谈家口河势改易。大溜外行。工可缓也。故前估而今寝之。惟张家庄在黄河南岸。大溜顶冲。宜对顾家湾挑引河一。凡九百二十丈。引河口下。置拦坝一。约水汇入引河。而桃源之险可平矣。汪家庄。在黄河北岸。以桃汛水发。沙吻刷卸。自然成河。无庸施工。疏上。　　上亟报可。遴员开桃。而安东黄河。其身最狭。仅六十余丈。万里水势。收束太急。自时家马头至尹家庄。河身曲甚。对岸沙洲偪溜直射韩家庄。韩庄以下。又突出沙吻偪溜。直射便益门。堤高于城。人居釜底。此韩家庄便益门。于安东黄河两岸称剧险也。乃自时家马头引河尾曲处挑直。使黄水顺流而下。至韩庄对岸新淤截河沙洲穿中引黄直下。冲刷沙吻。则尹韩二庄便益门三险可平。而安东城郭人民。可以高枕矣。北岸引河一。自时家马头东。对南岸引河尾新河头起。至便益门新河尾止。凡五百四十丈。南岸引河一。自韩家庄东。对北岸引河尾新河头止。凡五百二十丈。皆遵　　皇上挑曲取直之意。疏上。又报可。次第鸠工。往来程课。汛员以请豁赔修。罔不踊跃从事。六大溜平。河直如矢。依稀百里一小曲。千里一大曲之旧。归墟向若。无所龃龉。永无旁挺横溢之患。果不出　　睿算中矣。

　　对坝逼溜说　
包世臣

河身深则安澜。浅则成事。下游深则安澜。浅则成事。河槽窄则流急而深。宽则溜缓而浅。此理易明也。此效易致也。故霜降水落之后。通测黄河身深二丈以上。而海口倍之。则黄治矣。通测引河深丈五尺以上。而清口倍之。则黄治矣。通测引河深丈五尺以上。而清口倍之。则淮治矣。通测运河深丈以上。而江口倍之。则运治矣。若上下皆深。中间一段独浅。此而不治。则成事在即。自海口不畅而黄淤。成事一处。则陡淤百余里。虽挑浚新河。不还旧观也。黄淤水高而清口倒灌。于是运河淤甚者。且淤入湖。然清口之淤。引河之淤。运河之淤。皆可煞坝挑浚。而黄河之淤。非人力所及。法唯相度水势。槽宽溜缓之处。镶做对头束水斜坝。以逼其溜。使冲激底淤。节节逼之。则淤随浪起而淦更重。淦重则积淤更易刷矣。潘氏之法。遥堤相去千丈。中有缕堤。相去三百丈。河槽在缕堤之中。急溜东下。日刷日深。故其初每年有大汛一二次。溢出缕堤。漫滩直逼遥堤。三四日即退。三年之后。河槽刷深。至五丈以外。不复漫过缕堤矣。此潘氏所以守遥堤十余年。未尝有分寸加高也。自缕堤多废。而河身始有坐湾。一岸坐湾。则一岸顶溜。两处皆成险工。岁费无算。宜测水线。得底溜所直之处。镶做挑水小坝。挑动溜头。使趋中泓。而于溜头下趋之对岸复行挑回。渐次挑逼。则河槽节次归泓。而两岸险工可以渐减。率此守之。虽以复潘氏缕堤之旧无难也。运河偶有浅处。用此可以立深。其效较黄河尤易。

　　说坝　
包世臣

或曰。子言防河之不足为治信矣。请问治要。答曰。深其槽以遂河性而已。请问治方。答曰。相势设坝以作溜势而已。潘氏之前。河流歧出。沙分停而不厚。潘氏导而一之。然后河得集力以攻一道之沙。是谓以水治水。治自潘氏。至今三百年。司河者工拙悬殊。然所循者潘氏之法也。夫河之败。不败于溃决四出之日。而败于槽平无溜之时。河性激而善回。深与回常相待也。槽浅则溜不激。水无以回而为淤。浅者益浅。激者益平。河性怫矣。能毋怒乎。怒而无以待之。则必成事。成事则河底垫高。而潘氏所创之滚坝。日形卑矮。不能不封土。遇急。去土以减水。减水既多。则河仍岐出。其堵合也。常在冬令力薄之时。不能刷去前淤。淤日高。则河日仰。溜日缓。故近日虽墨守潘氏之法。仅足以言防。稍弛则防之而不能矣。故能言治者必导溜而激之。激溜在设坝。是之谓以坝治溜。以溜治槽。然坝以埽成。埽下而溜争之。则埽蛰。蛰定。则埽实而溜守坝。是生工矣。埽下而溜不争。则淤争之。是弃坝矣。凡平流长河。其势固以渐斜趋于工。工长者或数百丈。短亦数十丈。坝当工之上游。得力则溜势上提。尾段工闭而首段险。或更提至工上无工之所。是弃工矣。又或溜经坝头。绕坝啮滩。势成横卧。生工则未有一定之形。弃坝则已成不能之势。是召败矣。故治河必用坝。然以北人试善泅之言。庸医效华陀之方。则不如守继长增高者之尚能暂防于一切也。

挑水坝。潘氏所创。止用于塞决。盖缕堤成。固无所用坝也。近世善用坝者。推文敏公。世称白堤坝。不及百年。而故老无能指其基言其法者。嘉庆初。徐属积淤。水常平堤。康茂园为督。修坝十余道。刷去深槽。徐城始安。嗣东河决衡家楼。归咎南河之坝多阻水。舛矣。对头斜坝。则安东马文昭用之于里河。而中河运河各厅效之。凡遇水浅滞船。皆恃此以济运。十七年黎襄勤为督。始用于黄河。刷涤积淤。功效甚着。嗣以对坝逼溜见险。而碎石能止险。乃参用碎石。渐至碎石工。而对坝尽废。河亦渐淤。说者归咎于碎石。则又非也。盖碎石斜分入水。能挑溜头。故足止急淦攻埽之险。然不能急溜。故无刷淤之功。坝于水面激溜。溜被激而争坝。回旋彻底。故淤随溜起。用各不同。未可偏废。至于河身留淤。则系减泄力弱之故。非碎石之罪也。然挑坝用于工头。而对坝施于滩唇。坝入水而溜起。溜起坝蛰。或随蛰随厢。或听其蛰走。则相机乘势。无可言诠。是亦至粗而至微。呼吸之间。胜败顿判者矣。盖非对不能逼溜。非斜不能导溜。不可太长。不可太高。务使埽眉迎淦。而头翻断。不为老滩之害。则得之矣。

　　急溺琐言　
鲁之裕

水之治也不一。其术有疏有浚有塞。何谓疏。分其流而导之是也。何谓浚。挑其淤而深之是也。何谓塞。扼其狂而阻之。当其冲而御之是也。三者之施也。不一其用。有生地。有故道。有河身。有减水。地之生者。有直有纡。疏而不顺其势。直者湍。纡者滞矣。道之故者。有高有卑。浚而不得其平。高者壅。卑者潴矣。河身者。河渠虽通。而面底中边之广狭浅深不一律。浅狭者。流不畅也。辟之便。深广者。岸易崩也。防之便。减水者。水浩荡则旁分以泄之。水冲突则潆洄以缓之。是则疏浚之大略然也。若夫塞则有堤有埽。而堤则有戗有增有补有刺水截水挑水护岸夹堤月堤缕堤遥堤石船之分。而欲深左则堤右。欲深右则堤左。欲其中之深也。则左右之皆堤。至于埽。有岸埽水埽龙尾拦头马头之异。其为埽台也。有推卷牵制挂薶之法。有用土用石用草用木用缆用桩用铁之方。即堤埽之施于水也。有决口豁口龙口之不同。尤有开口放淤之奇智。决口者。新溃成川。其势方汹涌者也。豁口者。旧决既退。其口敞而未闭者也。龙口者。筑塞将合。而水泓激湍。必立表贯。纲联巨舰。而穴且窒之。然后实以土石。掉至龙口。去窒沉舰。压以大埽。随压随筑。历昼夜不息。而后可以合口也。放淤者。就堤之旁。先为月堤。极坚极固。视月堤本堤之上下。而开口以诱浑水之入。上口视下口倍高。俟浑水满灌于月堤之中。泥盘旋而自落。则清水泛焉。于是开下口以纵之。半日之间。月堤平而大堤厚。虽有狼窝獾洞。蚓穿潜之隙。莫不弥而实之矣。要之疏也浚也塞也。其功之难易迥殊。大率疏易于浚。浚易于塞。而疏之需于器者。畚锸车筐之类。浚之需于器者。锹兜爬之类。塞之需于料者。草土木石麻铁之类。而草工为巨。柔能制水。水草狎而泥生。其力之重与碇等。木不能与较也。然而推转络拽资于。坚立稳植资于杙。夹辅镇重资于石。有治水之责者。尚其于是心乎。

人之言曰堤防。夫曰堤而又曰防者。堤固所以防水。而堤又需人以防之也。是故有堤而无人也。与无堤同。有人而无法也。与无人同。其法维何。一曰昼防。五六七八。此四月间。雨水多涨之候也。常以人巡堤上。搜洞。实鳝孔。灌柳枝。堆土牛。而于要害之处。则尤宜积桩草麻柳稍等物以备之。一曰夜防。防于夜则灯竿不可不设也。而设灯竿则信地尤不可不定也。大约堤长一里。宜分三铺。铺各三夫。而里以数计。铺以号编。夫各分其信地。而又铺十有长。里十有官。当夫汛至而堤有欲决之势。则铺长鸣金。左右铺夫奔而至。至即运土牛。下桩埽以抢御之。倘一长之夫力不胜。则铺长迭振其金。而官督其十里之夫以齐来。料备夫齐。则将决未决之堤。未有不可保者矣。一曰雨防。防雨之法与夜等。惟是三铺之间。须更设一窝铺。使夫雨有蔽而劳亦可以暂息也。然非听其熟睡也。宜标禁于窝铺之前。违者务严惩之如军法。乃不虞于或误。一曰风防。四防之中风为剧。涛之汹涌。风致之。无风则涨易御耳。法宜于平时预束●翘薪柳枝蒿藜等物以为把。而贮于两岸之上。及其水发风狂。则自下风之岸。将所束之把。浮系于树。以柔浪而杀其势。迨乎浪平风定。水退堤安。即仍将把束收晒而高贮之。以为卷埽之需。夫四防之候。每岁不过五六七八月。而此数月之水。其发不过数次。每次亦不过数日。然而初发之水不盛也。再次则猛矣。至于八月以后。则虽发而势亦衰。惟是极盛之时。苟防之而不能御。则须避其锐焉。其法在谨守要害。而以不要害处委之。非然。即不能固此要害也。俟其势退。而即急补其所委。盖恐其再至。则愈流而愈深。不特深而补之难为力也。决口既深。则正流必淤。正流一淤。欲从而疏之。其费多而工巨矣。兵法有云。善委敌者敌必疲。此法可以为防堤之一助。
  </div>
  <div class="pagination">
   <a href="皇朝经世文编_page198.html">
    上一页
   </a>
   <span>
    ...
   </span>
   <a href="皇朝经世文编_page194.html">
    194
   </a>
   <a href="皇朝经世文编_page195.html">
    195
   </a>
   <a href="皇朝经世文编_page196.html">
    196
   </a>
   <a href="皇朝经世文编_page197.html">
    197
   </a>
   <a href="皇朝经世文编_page198.html">
    198
   </a>
   <span class="current-page">
    199
   </span>
   <a href="皇朝经世文编_page200.html">
    200
   </a>
   <a href="皇朝经世文编_page201.html">
    201
   </a>
   <a href="皇朝经世文编_page202.html">
    202
   </a>
   <a href="皇朝经世文编_page203.html">
    203
   </a>
   <a href="皇朝经世文编_page204.html">
    204
   </a>
   <span>
    ...
   </span>
   <a href="皇朝经世文编_page200.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
