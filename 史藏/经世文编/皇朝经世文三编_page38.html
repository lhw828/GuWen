<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 38 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 38 页/共 67 页</h1>
    <div class="content">谨将前在歙县署任内遵饬查复徽属茶务详细情形及完纳厘税章程究明利弊原委节录呈　钧鉴

　　计开

一徽属种茶者名曰山户出茶之盛衰关乎人工之勤惰者半关乎天时之呵护者亦半纵人工培植维勤设遇冬令天气大寒树木受伤来年茶叶即难茂盛摘茶之时若逢阴雨过多茶质亦损山户零星其茶卖于螺司聚有成数然后卖于行号螺司者山中贩户之俗称也

一徽属产茶以婺源为最每年约销洋庄三万数千引歙休黟次之绩溪又次之该四县每年共计约销洋庄四五万引均系绿茶祁门每年可销洋庄一万余引专做红茶各该县中又以北乡婺源所产者为上品红茶祗有一色绿茶内分三总名曰珠茶曰雨前曰熙春熙春内分四等曰眉正曰眉熙曰副熙曰熙春雨前内分五等曰珍眉曰凤眉曰蛾眉曰副蛾曰芽雨珠茶内分五等曰虾目曰麻珠曰珍珠曰宝珠曰芝珠各名色中以虾目珍眉为品之最上凤眉麻珠次之眉熙珍珠蛾眉又次之宝珠副蛾副熙更次之最下乘者芝珠芽雨熙春三等皆为洋庄均内用锡罐外装彩画板箱箱分三名曰二五双箱连罐计重不过十一觔有奇曰三七箱连罐计重不过十二觔有奇曰大方箱连罐计重不过十五觔有奇三七箱高一尺四寸二五箱比三七箱小一码大方箱比三方箱加一码胥有准式阔一尺二寸每箱可装细茶四十余觔粗茶三十余斤徽茶内销不及十分之一二专用篓袋盛储茶朴茶梗茶子茶末居多也一茶以一百二十觔成引[每](完)引完正课银三钱公费银三分厘捐银九钱又公费银五分另捐输银六钱[共]银一两八钱八分现名之为落地税上年因日事需饷每引暂加捐银三钱六分悉由皖南茶局统收分解至公费八分内以三分归各分卡收济局用以一分解归徽府作弹压办公经费其余四分悉归总局一切开支公用歙休黟之茶均由新安江行运抵浙境之威坪首卡每引抽收厘捐二钱光绪二十一年为始加抽银八分又另抽税关税银一钱杭引课银三分四厘再由威坪运过浙江绍兴府界始达宁波逢卡验票不复重抽抵后即在波新关每百觔预完出口全税银二两五钱设运至杭州过塘径由嘉兴内河直抵上海又须每引加纳浙江塘工捐银五钱以故各商舍过杭之快捷方式而绕行绍之远途为此耳婺源洋庄绿茶祁门洋庄红茶均由鄱阳湖行运抵江西之姑塘关每百觔完常关税银二钱六厘规费银七分抵九江新关仍须预完出口全税银二两五钱此洋庄茶现在完纳课厘税捐之章程也至内销如茶朴茶末茶子茶梗等类不完落地总税惟逢卡抽厘而已过屯溪厘卡每百觔抽厘钱一百文街口厘卡抽厘钱一百文浙之威坪厘卡抽厘钱三百余文严东馆厘卡抽厘钱一百五十余文杭属厘卡抽厘钱三百余文嘉属厘卡抽厘钱一百五十余文此内地本销茶抽收厘金之定章也

一光绪十七年分徽属红绿茶共销八万五千四百余引十八年分销八万六千三百余引十九年分销八万九千四百余引二十年分销八万七千五百余引二十一年分销十一万引此近年来销洋庄茶之实数也

一前三四年中各茶商稍沾微利如上品之虾目珍珠等茶每百觔向可售银八十余两近亦售银四十余两而去年仅售银四十余两如下乘之芝珠芽雨熙春等茶每百觔向可售银十五六两及十二三两不等而去年仅售银八九两及六七两而已山价廉而售价高则获利较丰去年山价不廉行号开设太多炮制未能纯美争先售买又复不少因而百无一人可沾余润甚有坐本全亏者果能同心协力认真拣选贩运一切均有定规即可获利此近来茶商盈绌利钝获利之原委也

一遵查粘钞内开刘中书陈外郎条陈各利弊及补救之方语语皆真条条可法若必饬商议妥而后行决无创行之日缘商人中深明大义者十不获一茶务非盐务可比销无定地商无定人有利则趋之失利则避之往往各图私便各吝己赀主议大局者祗知大公而与议者每执己见非官为主持力全大体不为功也

一徽地素产绿茶绿茶名色不一机器能否制造茫无把握招商购制力多不及承办无人仅闻汉口现有置备机器制造茶者大都宜于红茶若能派令茶师密赴印度得其制法果于绿茶相宜再行试办至机器专为焙炒压置之用于山户采拣人工两不相关自无彼此不安之理也

一设立茶政局事权归一明定章程用得其人众商自愿商务振兴可拭目以待第恐局自为局商自为商则无益矣若能举熟谙茶情实心任事扫郄官场习气洞知利弊者为之局员庶乎其可或上海立一分局必须招致现在开设茶栈四人为司事优给辛资予以劝惩始妥查徽茶运抵春申素投由茶栈转售于西商此栈并不存储茶箱专为代客卖买缘该栈东伙人等素识西商兼晓茶务又能贉付水借济资本故售得百元抽洋二分以充栈费又上海另有茶业公所不问茶事每百觔专收洋一分充为所用今既立局则该公所可裁各商运茶到沪责令赴局挂号由局酌派司事代售如须贉付水借济资本由局筹应将来即在商售茶价内计利扣还至素出之栈费二分所费一分仍照旧收以二分充局用以一分奖犒各司事设局用不敷可于茶局四分[费]内均匀拨用局员办公薪水宜从丰厚功过宜严司事不可滥用私人胥役只供驱叱不准稍加事权也

一颁行茶引折衷定数不准溢额以运到之先后按批挨销各节命意在保护茶务恐各商浸无限制任意争设跌价抢先有亏血本事固可行第其中不无窒碍如盐之能定额请引者因煎有定灶产有定例商有定名销有定岸计口授食不难按滋生之册约略概其大数又权自我操而茶则非是山户之种植不一其人年岁之丰歉决难预计倘茶丰而引少茶将无可销之路或引多而茶歉引又为废弃之端斯殆小焉者也缘产茶之区非仅中国而销茶之处又属外洋既不能逆料出处之多少又不能计彼营销之滞畅此所以难于颁引定额论者谓一经改引即须按年认课又须完纳厘捐商力不支决不能行等议以为无须请引之词要皆皮毛其说耳至于按批挨销原为跌价争售而设遵而行之谁云非善第其中亦多未便因绿茶名目不一人之嗜好不同西商[有喜购此种花式者]有喜购彼种花式者有先到之花色尚未利营销者有后到之花色已有畅销者既不能强令照购即断难责令挨销也就其不可遵行之中而拟一可以保全之策莫若仿泰西准商专利章程为便查徽地茶商率多散漫无稽世守其业者固有之而逐年更易其人者亦复不少如商本重大开号已久尚知顾全大局认真拣制冀保本号声名西商以信为主往往见素有声名之牌号茶箱运到逆知其货不甚驳杂即愿高价受买彼素无声名者则不能故同一花色而价判低昂足见各商急宜自修自保惟商情不一人心莫测每有微本新商一见本栈牌号不利营销每诡其所谋暗盗他人牌号标判茶箱妄存布冀减跌争售不一而足败坏市面莫此为甚亟宜饬局查明各产茶之地额定商栈之数由官给发印照定其牌号始准开设自此次招定以后只准报歇不准私添该商等所立牌号准其专利若干年如在专利年限内有他人盗其牌号者准禀官比例治罪似此则各商等知无他人可与争衡亦无他人可以添设必能各自振作各保声名各加讲究各图利益庶可挽回于万一既额定商栈必须举一总商或随局办公或住公所经营规条兼以联络官商声气稽查各商制茶优劣则官与商无隔阂之情商与商有争自琢砺之意欲杜盗牌号之弊又应仿照镇江抽收桐油捐按桶粘贴印花一法若茶已成箱由各商报由总商向局请发印花填定本商牌号不准预请空白不经局书之手不准局使需索朱费违即禀究将所请印花粘贴各本号茶箱箱面运抵上海由局对验印花捐照是否相符设有冒名一望便知立予惩治自无盗人牌号之虑可期各自认真交易未始非补救之一得也

一添设小轮拖带茶船以免风雨阻滞诚为茶商赶行运之要策查徽府所属六县惟婺祁两邑地接江西所销洋庄茶船必取道于鄱阳今既由该省绅士禀请援照内河成案分设小轮行驶该茶船自可一律拖带无容更议行见该二县茶商又占利涉永无望尘不及之虞其余四县毗连浙省洋庄茶船必须取道于徽之新安浙之严陵富春等江再达钱江新安至严陵计程四百余里内不下百余滩小轮万难创设惟所幸滩虽多尚无更舟起驳之劳由严陵而抵钱江计程二百余里乘风即速无风犹可托纤亦无十分阻滞之虞惟行走内河绍兴则必须抵义桥搬运过塘及到曹娥仍须过坝不数里又过百官坝数易其船由百官抵余姚县属复有河清横山马车陡马等坝堰不一而足由是始达波及到上栈下栈装入海轮甫入沪渎下轮存栈种种烦难因而茶箱每多破损不独修整需工抑且易启商西起挑剔之隙似此徽茶成本较重于他处而获利良不易易苟准徽茶由杭嘉内河载运抵申则前项苦境胥于是免仍照宁绍各卡章程验票放行洵为体恤徽商之根本其不敢径由杭嘉行运者实为过杭必须加纳塘工捐银以故各商舍所易而就所难商之较及锱铢出于不得已耳伏思塘工捐固为正用第现在海塘大工早经告竣所有岁修月修等费亦复无多该省前有议定的可以挹注此项塘捐虽有征茶之虚名而无抽收之实济咨请停止应无不可之理何则方今　朝廷亟以振兴商务垂念商艰为第一要义凡食毛践土者又当仰体　宵旰焦劳之至意为业茶黎庶一洗积习而空之庶几保此项利源孰云非是论者谓一[准]徽商径由杭嘉内河用小火轮拖带则申则之新关即少出口洋税议由改归皖局代收拨解关等语恐未尽妥查出口洋税虽归关督经理实则税务司主之非通商口岸不能派设税司且出口洋税单非由税司签字不能照验放行因难代收其税至洋关税单西语曰拍司论者又谓恐徽茶准由杭嘉行运难免奸商夹带内销之茶混杂其间然内销之茶与外销之茶判若天渊外销洋庄箱罐装潢成本极重色味又属两途内销装储尽用篓袋炮制异宜洋庄在徽起运即须完纳落地总税内地各茶逢卡抽厘若舍厘之轻而就税之重愚者弗为兼之茶船过卡例须查验验明果系洋庄与落地茶引相符始准放行设有夹带仍可令其照章完厘虽有夹带亦奚也总之洋庄茶非完出口全税执有拍司税司不准装运出口法至严也今准徽茶改行杭嘉内河径达申江该茶商到申必须在江海新关完纳出口洋税得有拍司方能售卖何容虑及洋税之偷漏也各关出口税则向无重轻亦无趋避洋税系[尽征]尽解之又非若本关常税各关督有包征赔累之责可比且茶之出口洋税不完于海关即须完于江海关毫无区别也

一徽属产茶各县向无山捐箱捐名目现在亦无善堂书院各项外销捐惟婺源县书院每年膏火银四百两屯溪婴堂每月经费银六十两系由茶局于所收落地总税内提拨分给院堂充作公用历经遵办在案遵查部议饬将茶捐外销目立予全裁俟此次查照条陈切实核议分别举行试办一二年如果难有把握即将各该省所收茶厘数目奏请核减以成兴复茶务之盛举等因在大部统筹兼顾洞知华茶非减轻成本不利营销因而先准全裁外销捐以试其端若果行无把握仍准奏减捐厘原不欲过事累商致废茶务仰见苦心孤诣足令中外商民欢情雷动一齐俯首但徽茶现无外销捐莫可议减与其俟试办一二年难有把握再行核减势必衰败更甚所谓临渴掘井何如未雨绸缪第今当公支绌之时又乌可妄议求减应否先将上年每引暂加之捐银三钱六分一及浙省之威坪卡每引续增捐银八分一或予量减或予全裁使各商暂苏喘息责令精研采制畅其销路夺回利源将来不再核减亦属曲突徙薪之请能纾一分商力即畅一分销路疏销之法不外减轻成本裕课之方不外体念商艰也抑更有说者如茶朴一项本系内销之物前经茶局仿照洋庄茶式提捐落地总税一二年每引计引无多论者谓恐奸商偷运充作洋庄意固周矣第洋庄与内销装潢迥别必难混淆查茶朴系茶中渣滓所值无多能拣净茶即纯品各商因拣出茶朴仍须提完一二成总税贪利小商往往怠于提拣茶品未能提美茶价即难增色亟应减免茶朴提引之税俾可责令认真挑选之工未始非精益求精整顿之一策也

一查各商将茶装箱后赴局报捐局中必提出一箱令其折口去茶称验箱罐轻重如一箱有若干觔则众箱准此为法名曰去皮凡行过关卡均如斯办法在当局以为简便实则各商已苦烦苛须知洋庄茶箱本有定式无所高下此后各箱须遵定式[颁](样)行各关卡箱凡三等曰二五双箱去皮若干觔曰三七箱去皮若干觔曰大方箱去皮若干觔永为去皮定章即有提箱过称之烦较更简便至应完出口洋税之关仍循旧提箱去皮事既无碍于大局而隐便商民自非浅鲜如江西姑塘关运皮收税及沿途各常局卡司巡需索等弊迭经该商等控奉督宪批饬查禁有案无如日久难免玩生且更换一员则后来各司巡茫然不知前禁率多故态复明莫若将禁令勒石各关卡处所则人人得触目警心从此百弊永除是亦曲体下情之一道也果能悉遵部议之可行者实力而行之局员又用当其职何患有病于茶者病不去有利于茶者利不兴以上各层或得之于咨访或察之于商情或参之于愚见未知当否伏乞采择核议施行
 
　 
卷三十三　户政十一钱币　户政十二盐课

　　　铸银条陈　　　
京城来稿

呈为敬陈管见仰恳据情代　奏事窃惟夏书禹页惟金三品三品者何金银铜也周兴以珠玉为上币黄金为中币刀布为下币恐上币太贵下币太贱乃高下其中币以制上下之用故曰黄金者用之量也盖天下之财币惟贵能制贱惟重能制轻非三品兼权不足济生人之日用三代以前圣神相继自黄帝以下莫盛于成周而文武当日理财实以黄金为准遂以车书一轨九译来庭固由德化之覃敷亦制驭之得其道耳明初纹银之贵与黄金等故俸饷地丁概以纹银出入岁仅三百余万而民间仍用铜钱即以贵制贱以重制轻之义也万历以后美国银矿大开运入中国本朝沿明旧制仍用纹银年复一年度支渐以不敷俸饷皆难自给上既病国下复病官病民何则纹银之价日贱日轻不足以制物价之贵重也英吉利既得新旧金山自铸金钱名之曰镑每镑重二钱二分五厘持以与各国通商无能敌者闇合周法得贵贱重轻相制之道故能纵横四海独擅利权各国隐受其亏不能不谋自立美洲分国亦铸金钱式与英等嗣而法效之矣德效之矣俄效之矣奥日意比效之矣今日本亦效之矣其与英镑同者十之七八不同者十之二三人贵我贱人重我轻必为人制我贵人贱我重人轻必能制人人贵我亦贵人重我亦重则虽不能制人而亦可以自立此必然之理也各国制度不必仿英而不能不仿英之铸钱者非有金钱一通商即为人所制也今各国皆有金钱而中国独不用不铸受害之巨悉数难终约略言之厥有四弊一曰国债中国前时所借洋债尚少然拨还期近镑价必抬以十成计之辄亏至二三成以上今岁拨三千万岁亏二成即多出银数百万两至于购炮购船一切海防之费无一物不买镑即无一事不受亏若自铸金银钱入之金银之会以镑还镑彼自无辞一也二曰商务通商各口买卖货物均须以镑合银彼有千镑之金钱即可作万金之贸易我轻而彼重即彼富而我贫中国之汇号银号典肆钱庄无不仰洋商之鼻息以金镑易纹银易以纹银易金镑难是彼以一金镑奔走华洋华人已暗听指挥相率入牢笼之内而平日出入亏累所不必言六十年来中国商务所以永无起色驯至今日海疆各埠无[一]富商即偶有之亦必倚洋商通缓急者职此故也自铸金钱通用金镑彼此之势始可持平二也中国开银行以后将与洋行通往来乎抑不通往来乎如通往来必须金可通银可通票亦可通方无窒碍否则买镑卖镑必致受亏亦与国债相等如不通往来其局面仅一汇票庄官钱局耳国家万一忽有急需岂能自坚其说则千日积之一朝散之反聚敛中国之现银以输之外国矣惟铸用金银钱银行钞票亦以金银钱为数则四通八达若网在纲也三也中国既开金矿又不禁金出洋是为授人利器既不铸金钱又不用金磅是为自窒来源今日银[贱](败)于金三十余倍铜钱贱于金钱一万余倍他日将金收尽低昂其价值以盘算中国之银则中国银根立时短绌市面立见动摇生人养命之源悬于人手贵能御贱重能御轻而轻断不能御重贱断不能御贵此一定之理虽圣王复起无可如何也惟铸用金银钱则大局挽回在此一举四也

或曰中国官民上下所通用者银耳只须银多何患金少此在通商以前可也通商以后则不可此后不通商可也此后仍通商则不可何以言之今综计天下厘金关税盐课税出于内地之商者约二千余万两岁有所短各海关洋税药厘税出于海疆各商者亦二千余万两岁有所增是海疆之贸易已与内地相等内地可以银计海口必以镑计内地之现银少海口之现银多频年海溢川流彼已[将](得)利权操之掌握此后金银价值高下由人尚能保此银之长在中国乎惟金银通用乃可轻重相权且金钱轻便所值较多人可收藏一二文以防不测是铸用金钱即藏富于民之上策也或又曰中国金矿甫开奈黄金不敷鼓铸何而无虑也各国之铸钱者非皆自有金矿也按时价购金铸钱已能敷用中国从古至今称黄金最多之国只须广开金矿并由银行金店按市价买金断无不足现在情形可考而知者海关出口之黄金数岁值银三千七百万两计重一百余万两按照英镑之重可铸金钱七百万圆漠河一处出金岁亦在十万两内外此外吉林奉天四川云南等处岁岁增多外国铸钱之机皆金银并铸钢模不同金重于银一倍金钱虽小而分两转多也故金多则铸金钱金少则铸银钱从无停机待铸之患总之铸金钱所以御外铸银钱所以安内多铸一金钱即外国免一分盘剥多铸一银钱即内地免一分拮据而以贵贱轻重之理及现在情势言之则铸银钱犹缓而铸金钱乃弥急也请言自铸金钱之利天下各国所用之金惟中国赤金系十成足色标金则九八也各国所用器饰钱币之金自六成至九六而止无能及标金者因炼金无须化学愈鍜愈纯故中国独居上上耳各国铸钱之金大略以八四为率因成色低则行用不便成色高则资本太多当日英镑通行即系八四他国仿英而铸亦以八四为衡本不必十成足色也汇丰马加利等银行专做中国金银交易运金出口并无税厘以彼八四之金钱抵我十成之金价是每金百万两显亏十六万两矣今我取以铸钱则每金百万两即可净赢十六万两合纹银五百万两其利之大如此故铸铜钱仅敷成本而已铸银钱为国大利铸金钱则大利之尤此项利源理宜归　国并应奏定程序颁行以重其事则源源运铸美利开矣请言通用外国金镑金钱之利英镑盛行而后各国相率铸钱此国之金钱不得通行于彼国出入亏折仍属不便于民惟中国自道光以来外国之银钱销流于海疆内地中国行所无事竟无獘端天下之钱本供天下人之用天无私覆地无私载日月无私照则钱币之流行天壤者亦然此天下之公义也银钱如此金钱可知今自铸金银钱而外国之金银钱与中国分两成色相同者均准通用则彼钱皆我钱也在我振兴商务以货易之而已夫天下万事万物各有一至当不易之道无中外古今一也自开辟以来五千余年天下铸钱之多莫多于今日者各国钱法之乱亦莫乱于今日者而有不多不乱者存于何验之验于天下人之便不便而已矣便不便于何验之验于通行之广不广而已矣今英国之金镑通行已地球美国墨西哥鹰洋所行亦占地球之大半粤鄂仿铸分两相同得其要矣

中国铜钱虽仅行本国而以御小物畸零分算大益民生此三者天下之至便也贵贱轻重适得其权衡度量之所宜然固圜法中至当不易之大道也然天道后起者胜利獘之故历久而始明中国当此之时会逢其适实富贫强弱之一大转机天佑　国家时不可失应请　宸断毅厘定圜法　饬下英美出使大臣购买鼓铸金银钱机器一副来京即于京师设立钱局机器之大小以每月能铸金钱百万圆银钱三百万圆为度明降　谕旨定圜法为三品金钱为上品成色轻重同英镑而龙文式如银钱每金钱一枚权纹银七两银钱十枚铜钱十千外国金镑金钱与中国分两成色相同者亦准通用银钱为中品成色分两式均照粤鄂奏定之章每银钱一枚权纹银七钱铜钱一千五角小银钱二枚二角小银钱五枚一角小银钱十枚五分小银钱二十枚外国银钱与中国分两成色相同者均准通用铜钱为下品各省照旧鼓铸轻重以七分为率适敷其成本而止出入一律概以钱钞各半为衡明定火耗其公费章程由内外官吏自行酌定请　旨遵行以资津贴布告中外咸使闻知嗣后有阻挠圜法挑剔留难者以违　旨论京师钱局及粤鄂各省铸银钱局并请　皇上准今酌古　赏赐嘉名以着一朝济变之经开万世同文之轨提纲挈领操矩持衡万化之原权舆于此伊古以来安有堂堂大国亿万人民而日鳃鳃然患寡患贫者徒以钞币未定民用不敷物重钱轻致成贫弱以自铸金钱立其本以参用钞票畅其流以广铸铜钱银钱宏其用以开矿务农通工惠商诸事收其利而保其权若网在纲如金受范远师夏后继美周京然而不强不富者未之有也管蠡之见是否有当伏乞据情代　奏请　旨施行无任悚惶激切待命之至

　　变通交钞以齐风俗　　　　　
陈

国家声教远讫琛赆来朝比户可封固宜道一而风同矣乃钱法反错出而无统甚惑焉用铜其正也而晋闽间或有径用铁钱者当一其正也而直东两省则有当二当十之目名虽当二实止当一京钱虽称当十其实亦止当二至搀和私铸私铸则有白板砂剪边新砂眼等名目甚有用甚劣厚楮染以砂油搀夹行使者此事颇骇听闻留底短陌自古有之今则千文有扣去六文者有或扣十文者甚有二十文三十文不止者折扣大钱南省钱凡三等有净钱即制钱也有通凈有通钱制钱则有九折或有八五折者则又郡异而县不同至于银一也而有纹银一曰高银松江银规银对银纹银为最松江次之规银则但据以入算对则市铺所作售伪介乎钱银之间又有所谓番钱者来自外洋故又曰洋钱流入内地岁耗不赀唯浙东间用坤洋系台人赵坤呈准开铸然仅行之邻近数郡出省则废此外名目则有鹰洋而作鸟形亦曰鸟洋本出美国故称英洋或云出墨西哥国未知孰是苏净即花边洋本洋即鬼脸番日本洋正书年号开洋即小洋钱有对开四开以至十六开者糙洋除各洋打截者刮洋挖刮太甚有重仅四钱者等项又有夹铜哑板诸杂洋悉数不能终江南则向行苏净安徽则独用本洋糙刮仅可施诸瓯闽杂洋但可行于沪渎此为异也铜钱银洋之所藉以权轻重者等子也乃京师所用之市平视库平每两弱四分山东所用之济平视库平每两弱一分六厘是济平又强于市平二分四厘也至于漕平规平兰平川平湘平广平诸目纷歧杂出闽中则有福建等平又无能一一数矣客行千金驰万里稍不留神核计南北往返数月后囊中物无事而坐耗其半矣此亦今日病民之一大端也愚之谓天下大计当令直省开铸当一大钱杨石帅督闽开印即以八分五厘为率与通行银蚨近张香帅督粤西以双龙为号而官设钞库以济银钱之穷李爵相曾有官银号之议为言者所[阻谓钞]票之议终当举行万一席支偶绌接(阻谓钞)[济未前大]可持此以为挹注之原况顺治八年亦尝每岁造钞十二万后以国用充(济未前大)裕而止咸丰初年京秩亦常搭放钞票此皆祖[制]成案之历历可征者所行等码一以库平为准度量准此似亦同量衡之要举也然兹事重大非仓猝所可言请遵户部开源节流二十四条中令汇兑号商给帖与陆桴亭之议札饬各州县及码头较大舟车孔道之处设立官银号而派委以主其事陆之言曰当于各处布政司或大府州县处设立银券司朝廷发官本造号券令客商往来者纳券取银出入之间量取路费微息则客商无道路之虞朝廷有岁收之息桴亭本朝之贤者也其言如此则之说庸亦有可采者乎谓今日理财之法有三有商贾横取之利有官吏中饱之利有国家隐伏之利此皆于下无损而有益于上今一孔之儒突闻理财之说便以桑孔相诟朝廷安望有振兴之日乎又尝综论中西大势以为富强之道利权二者而已泰西实能搜其利于权之所不及权在而利愈兴中国不能行其权于利之所在利散而权将替富强权利之间天下之大局系焉帝王所贵者宅中治外转移天下之利权调之使平而已无所私如是而已公诚行之一省而将请　旨饬各下直省疆臣督抚奉行则国流通无远勿届有不鼓舞驩欣共庆大同之盛哉

　　通行银元八议　　　　　
李鼎颐

泰西诸国以金银铜三品铸钱由来尚矣自辟地至美洲觅得银矿西班牙用以铸钱流行中土即今之吕宋银圆是也嗣墨西哥改铸鹰银三十余年通行于阛阓间贸易场中称为便捷商贾往来如取如携轻而易举往时惟行于闽粤市舶出入之所自与泰西通商以来其行渐广不特权利为外洋所握抑且奸商舞獘赝质日多市面益形败坏若再不由官经理自铸金银各钱恐利源溢出日多伪银且日甚一日此所以银圆莫如自行镕铸而自铸必求通行无獘也谨缮八条以对伏祈宪鉴　一曰广开矿产所以裕利源也中国开矿产之富四洲之上莫与比伦十年前有游历内地之西人测得一二省之矿可敌欧洲全土虽未必尽实然幅员如此广长地利所蕴应亦有此向所未开之矿但使矿苗显露测验真实不妨招股举辨其民间本有之矿亦买归而大开之用人力者改以机轮盖任民间开采其利终微用机器取之其出乃旺也五金之出煤铁之矿常多而金钢之矿辄少以金铜蕴结地下较煤铁更坚且深人力之施无过入地二三丈所以不能到者即亦置之弗取测验之法既不讲求镕化之术又非素习是以入山而空手也西人之于矿学较华人为优宜聘识矿西人购开矿机器自行开采所得金银各质即为铸钱之用以中国自有之矿铸为中国自造之钱利不外溢权可独操此中国绝大之转机也他如铁矿可以造铁路煤矿可以供汽机铜矿可以铸钱币并应一律开采设使货无弃于地利可公诸民股由纠集不需巨富之人事属经营不请国家之帑至于税则一项先从轻减以广招徕苟得经理者公正殷实识别者精明谙练则中国之矿务又何不可从之有哉　一曰创设银行所以资周转也西国开设银肆皆合众力而成如英以伦敦所设为总肆其余悉属分枝所出钞票动至百万数十万商人以票取银无不立畀汇单虽远至数万里外刻期无误如有折阅倒闭必照数赔偿所纠合之公司以有限无限为别有限则罄其肆中之本钱为止无限则于本银既罄之外各股东再纠现银以至欠项归清为止岁中官必查核银肆用钞票若干存本银若干必使行钞与存本适相抵乃可刊登日报以示大信其制最为尽善中国通商各埠亦宜仿西国银行之例设立官银号以济缓急广铸金银以收利权如有愿集公司开设银行者必须为首之巨绅富商环互保出具甘结到官请领牌照按其大小输赀于官然后给予准其开设或一律归之官银号而许商人同入股分利益均沾自铸之银存银均行生息其有以金银赴银行易银钱者一准市价交易其存于银行者按其存之久暂定其息之多寡如此子母相权其利仍归于民而不外散上下皆得其益可以裕国可以便商一举而三善备焉惟须示之以信方能经久无獘耳　一曰制造钞币所以便取也银既铸矣而欲流通无滞取便捷莫如制造钞币昔俄国当帑藏空虚当局者即造钞票数百万颁发各处谕以输纳官项皆用钞票而不用现钱一时民间争以现钱购钞票顷刻而尽而库中顿存现钱数百万不过一转移间耳中国亦宜仿行钞币示之以信实要之以恒久俾商贾之经营远方者不必身携重赀皆可持钞币取之于银肆南北往来用无不足则自铸银钱流通更易行使愈远其利益实非浅鲜今山西大贾所设银肆自京师以达于各处率用此法而自官逮商无不赖其转输夫以中国之大而官犹取给于商则其通商无碍可见若以钞币归之官造其利用不更溥哉

方今南方多用钱筹北方多用钱票然行之不能及远出境即无所用正以商设而非官设也近来西国钞币中国人多用之者岂有中国自造钞币而不乐用之理惟不便于库吏之侵蚀户胥之扣权出入者无所施其獘恐不免借口阻挠是所虑也　一曰采用西法所以集众长也美国铸钱局在扯里司街其法由镕化而鼓铸而范围而淘洗而印花而权其分量轻重计大者每一分时可成八十枚对开四开十开每一分时可成一百二十枚见环游地球新录日本仿泰西之法设造币局于大其所铸成圆之外有五分一角二角半圆不等局中凡分六所曰收纳曰倾销曰镕铸曰剪裁曰錾印曰称量无不异常神速其局建自明治三年即中国同治九年一岁之间金者历九个月之久自二十圆至一圆已铸有二百万元之多银者历十二个月之久自一圆至五钱已铸有一千五百万圆之多夫日本所以铸新钱虽云便行使而杜伪之亿居多于造币局中设立督工官吏理其事复有监察总其成每铸金钱千圆则以一圆用纸封固计明年月日呈于监察大吏所国家设铁柜一区大吏即将封呈之钱锁置铁柜中银者每五千圆呈一圆锁置亦如之所以然者纯金纯银为质最软用以铸钱必将苦窳势不能不混合以铜便坚硬耐久故金银钱中必搀以铜皆有定数夫既搀之而承铸之官吏难保其必遵定数绝无多寡日日鼓铸累万盈千何从而考察之故令其呈缴样钱严加封锁兼填明年月日以备按次核兑验其成色之异同所以杜偷伪而重国宝也此防伪之善法也中国所宜择采也　一曰精求式样所以示定制也各国金银钱不一其式英国金钱名色伍仑者每圆重二钱五分值中国银三两三钱五分六厘法国金钱名拿破仑者每圆重一钱八分值中国银二两五钱银钱印度所铸曰路畀每圆重三钱二分法国所铸曰佛郎重一钱二分半英国所铸曰先令重一钱四分小者曰式本士重三分五厘又上中银钱曰福老伦重二钱八分俄国所铸曰罗卜约重五钱奥国所铸曰果尔登约重三钱三分意国所铸曰以黑儿约重四分四厘葡国所铸曰以密而来斯约重七钱七分三厘土国所铸曰曰以辟亚斯忒约重三钱埃及所铸曰以夺洛尔约重七钱二分荷国所铸曰果伦约重三钱八分瑞国所铸曰以烈他斯拉约重二钱巴西所铸曰以密耳来斯约重三钱八分美秘二国所铸曰莎罗重七钱二分中国自铸银圆似宜酌中每圆以七钱二分为准小洋则以日本所铸三钱五分一钱四分七分三分五厘为率至其式样不必仿照泰西当即照中国轮船旗号独画一龙铸以龙质惟不得与日本所铸从同以示区别至于金钱虽轻而易举便于取携然零星使用未能剪之使碎且可行于通都大邑而不便于穷乡僻壤反不若银圆之值价无几随地可以兑钱是故银钱宜速铸而金钱宜缓铸也　一曰禁绝私铸所以防獘端也私铸钱文例禁綦严不法之徒尚多伪造银圆质大利厚难免不伪造混用近来奸商舞弊愈出愈奇如扢铜如夹板如包铅如喷银似此弊端不一而足欲绝其獘一在严禁令查律[例](列)刑律中本有私铸铜钱专条今宜加重罪名如私铸铜钱者绞监候则私铸银钱者改为斩候又如私将制钱销毁及铸砂小钱核其所铸钱数至十千以上或虽亦不及十千而私铸不止一次者为首及匠人俱拟斩监候则私铸银钱至十圆以上或犯不止一次者改为斩立如此严申禁令有犯必惩则私铸可绝矣

一在模板外洋铸银其模板一切精工无匹非民间所能私造故私造可免而伪银独无中国铸银若用极精细之模板务使民间不能作伪则私铸无利可图自必废然思返私铸铜钱资本尚轻或有误犯银较铜为大谁敢以若干资本轻于试法模精则难作伪禁严则有戒心中国倘能自铸银钱则私铸者或反较铜钱为少亦未可知也　一曰广营销路所以便流通也道光年间周弢甫比部祝桐君司马曾请于浙抚开炉鼓铸咸丰初年徐君雪村曾于无锡乡间自行开铸民间指为新板不能通行以此竟作罢议此前事之可鉴者然此特其时甫经通商洋银初至再以中国新铸者入其中势必莫辨真伪今则外洋银钱通行各省民用称便相沿已久兹亦不必改其制减其值祗将银面洋文易为华字而轻重大小一仍其旧铸成之后发交钱庄典铺逐渐搭用军饷中搭放三成其价亦视洋银无所低昂成色既高且可抬用一二分小民惟利是图断无乐用他国银洋而不乐用本国银洋之理行之数年可使市面一变将见民间行使便易势必流通无滞争先效用铸之日益众多用之日渐广远则可不必赖外国之银圆而纳自足商民既可获利无穷而西人之利亦且为所夺矣此收回利权之法亦开源节流之道也　一曰杜塞漏所以专利权也中国纹银足色足水及铸银圆则不过九成是百两中必有铜十两可知银色既低又免进口税以此钱购我货物不下千百万时价涨落成色毫无添补无形之耗伊于何底以货售我大抵皆取纹银而归以无税劣银之洋易我无税足金银而去此中暗耗复又何如彼旋得宝银即旋铸银钱以售诸我利中取利往复无穷其害何可胜数惟自铸华文银币杜绝漏彼以此来我以彼往彼见无利可获自不禁而渐少而以银易洋者利仍归之中国凡所谓折色减水加耗贴费多方名目一旦举而尽空之奸商之计穷小民之生遂而利不外溢权自我操反害为利一转移间耳当轴者何不毅然行之哉以上八条皆为自铸银钱兼行钞币起见若能实心行之自必有利而无弊自铸银圆以遏洋钱即自种土药之法以中国自有之利归于中国是犹外府而取于宫中彼外国固不得借口阻止及时兴办于势尤顺是否有当幸赐采择

　　行使金银铜钱议　　　　　
于鬯

天下事有利莫不有獘利一而獘百智者不为利百而獘一且可收外洋之利以为我利则其事断在必行　朝廷虽不言利而不可不独握利权专泥古人用钱废银用钞废银之说而转使银钱尽散外洋或操纵上下于中国之奸商而莫可究诘则百弊而利且不能获一尚得谓权操自上而可通行于今哉不观道咸年间闽省之事乎方其行钞令下省中发银若干万立官店以司出纳凡以钞支钱者无折无扣钞遂通行兵饷数十万皆领钞不支银他亦然藩库充牣斯时而议钞法之失人谁信之一旦寇警猝乘支银者纷至沓来给发偶迟即汹汹滋事乃倾库与之仅以无患钞之行于一方獘且如此合天下之大支发之繁舆情之顺逆不一四境之风鹤时闻而欲使人人易其重财之念各执片楮以应用无虞能乎否乎且自近来各国通商中土金银大都流出外洋每岁不啻千万设又废银不用徒凭钞[币](獘)以交易往来则银将尽输各国与垄断争奇之黠商而洋人益必日寻瑕衅藉启兵端以穷我藏富之术俾转而为倾囊之谋不善处之则激变召殃弊有不止利源之[竭](也)者此钞法之必不可行而欲操利权者之当自造金银各钱也东南各省数十年来各用外国银钱初用西班牙老板继用墨西哥新板近且英法德美均铸银钱流入中国而日本起而效尤岁铸小银钱羼入市肆每年不下数十万计乃中国不自铸造坐使外人得操圜法之轻重而独擅其利岂不可惜夫夏有水患禹发历山之金以作币商有旱灾汤亦发庄山之金以作币其皆主于救民耳今水旱之迭告较甚夏商而金银之时时透漏更为夏商之所无亟法前王以救贫穷犹虞无济顾令坐滇粤等省之银矿弃而不开漠河数处之金厂开而未用徒仰番舶所载以济目前以便豪强之积聚居奇而朝野至交困而拱手退听恐势又不能久支已故近人谓今欲收利权莫如中国奏明设局购用机器自行鼓铸三品之钱每机器小者不过银五万圆吉林机局曾购一具凡铸金银之钱均须稍搀杂质方能坚结而击之有声其嬴余足敷炉火人工鼓铸之费但须国家颁定律法定各等之价并相准之数如英国之制铜钱满十二即须用小银钱一圆银钱满十二即须用金一圆三品之钱既迭相为用而价值又各相准则凡钱粮关税厘金之科则悉依此为定使征者解者收者发者莫不皆准此数无平色之高低无兑换之扣勒则自无浮收侵蚀之弊矣市肆之价不能因时为轩轾以捉搦刁难则买卖空盘之弊亦不禁而自除矣此言通行之法与剔獘之方最简易可从计今黄金一两不过易银钱二三十枚倘金钱每枚不及一两或即仿银圆七钱三分之例则以一金钱准银钱二十亦与今黄金市价不甚相悬民间当无不称便但须监造得鼓铸划人一俾成色定而分两悉泯参差则取携交易之际一便而无往不便可行一时亦无不可行后世于　中朝裕国富民之道裨益实多即今各处开采金银矿之以泄宝藏以借商本而浚利源者不又可取不竭而用无穷哉至私铸售伪之弊诚势不能无亦在自造金银各钱者极其形模之工使外人未易仿造且密访查而严法禁以惩一警百焉可耳惩沸止羹之诮欲肥国与民者当断不出此也

　　钱币中西变通以求利济论　　　　　
李经邦

古无所谓钞法也惟有银钱而已银钱实钞票虚故钞法往往不能通行钞法之议创自前明崇祯间流寇蠡起军饷与国用两形支绌于是议行钞者遂有九妙十便之说嗣因闯献二寇渡河法遂不果行我　朝廷定鼎国富兵强故钞法卒不议行迨咸丰初叶发逆猖狂其时用浩繁度支日绌部臣揆维国计不得已亦议行钞法遂胪陈史策行钞之法责成盐商行之于民而民卒不受亦不克行夫以　圣主有驭天下之权经廷臣反复之议取前代无弊之法设平易便民之政而终不能行反不若市井驵侩者流通行钱票反能转相授受未尝有所室阻滞也虽然钞法之所以不行者其故亦有数端请略举之议行钞者曰钞法行而民间货卖可以不用银天下之银可尽入内库诚如此然则天下银价必至飞涨现银之价过于钞票则钞法又安能行乎其不能行者一又曰钞法行而民不用钱而用钞其铜可尽铸军械诚如此言民有钞票而无所取钱则钞票废而难行矣其不能行者二有此二端则钞法又何怪其不行耶然则钞法终不能行乎非也欲钞法之行必使民知钞票与银钱无异而后可昔之议行钞法皆以钞法较银钱为有异故终不克行耳在部臣虽亦示天下以大信而某处发钞若干某人发钞若干或配搭某项经费以出之或分派某业店铺以用之其领钞票者欲支取而无从欲缴还而不准是部臣虽以信示天下而部臣先视钞票较银钱为轻则民又安肯领此无用之钞票乎今不欲行钞票则已苟欲行钞法则非变古制参西法不可参西法奈何曰惟有设立官银行而已泰西之创立银行也自英人约翰拉乌始而后人之祖其法以业银肆者日多一日其发行钞票悉由政府主其权每岁行中存本之多寡与钞票出入之数皆足以相抵故每一行中所出钞票动至百数十万设使商人以空票取现银无不立畀汇单虽远至数万里外刻期无误如有折阅倒闭存钞票例必照数赔偿故能通于四海行之百年毫无獘窦商民视钞票与现银无异且较银为轻便故无不信从中国欲行钞法必须设立官银行先由各省藩库拨存项颁印钞票仍令巨绅富商承充入股各具环互保甘结声明为首几人各出资本若干议招股分若干禀明督抚咨部立案颁发部照其银行则照西国公司之例以有限无限为别有限则罄其行中之本银为止无限则于本银既罄之外各股东再纠现银以至欠票归清为止每岁由藩司查核银行印行钞票流用于外者若干本银存储于肆者若干必使行钞与存本适足相抵乃可否则再行科本查核之后刊示日报俾遐迩咸知商民自信而不疑矣至通行之钞票或一省归一省办理以示限制或遇有官银行处即行给付无区畛域凡有钱粮官行准其以钞票输纳不许分毫折扣阻挠倘有舞弊营私者准持票者禀控讯明从重究办至银行中之事权亦宜仿照西例不得以总办握其柄其法由各股东公举董事十二人各董事公举总帮办各一人必其人有若干股分始准保充董事而总帮办亦必有股分若干为质始为合例有事则董事会议而会议之从违以董事大半为断总办一人不能自专董事之人或指驳帐目或查核银数均无人敢阻即总办之去留亦惟众论是听如是则总办受成于各董事各董又受成于各股东层层钳制事事秉公自然弊无由生可以行之百年矣银行既立钞法已行一旦国家有事国债即从众而出泰西诸邦所设银肆有公有私与国用相表里国用不足即可贷诸银行于是国债兴焉国债者所以济国用之穷每岁子母相权其利仍归之民而不外溢上下皆有裨益较之向邻邦告贷者其孰得孰失不待智者知之矣

至穷乡僻壤不能设银行者则由殷实之钱庄集资存储银行由银行中按其输赀之多寡给予钞票令其转发以期通行广远诚如是则钞法尚有不行者吾不信也然钞法虽行若无现银以辅之则仍不能行之久远欲钞法之久远通行则非铸银圆不可西洋各国无不各铸银圆其名目轻重亦不一法曰佛郎重一钱二分半英曰先令重一钱四分小者曰式本士重三分五厘又上中银钱曰福老伦重二钱八分俄曰罗卜重五钱奥曰果而登约重三钱三分意曰以里克重一钱四分四厘葡曰以密而来斯重七钱七分三厘土曰以擗亚斯忒重三钱埃及曰以夺洛尔重七钱二分荷曰果伦重三钱八分瑞曰以烈他斯拉重二钱巴西曰以密耳来斯重三钱八分美秘二国曰莎罗重七钱二分印度曰路重三钱二分小者四分之一再小者八分之一各国所铸既不相同则中国亦不必步其后尘去年广东所铸之龙泉其花纹轮廓均极精致轻重亦甚合宜苟能推广行之于通商口岸设局招匠广为鼓铸不特可辅钞法且可夺洋人之利岂不一举而两得哉或谓外洋之钱金银并铸以取金者轻而易举出门便于取携也今中国亦宜兼铸金圆俾与银者并行不悖愚谓不然银圆所以辅钞法如欲便取携则钞票不较金圆尤便乎是中国不必铸金圆明矣总之欲钞票之行必示天下以大信大信奈何曰视钞票与现银无异而已输纳则见票即收银行则凭票立兑信能行此二者则钞与银何异藏票与藏银又何异夫而后不求民信而民无不信矣民信既立则国之富归诸公民之财藏诸君家之实通诸国下足而上无不足又何患富强之不能持久也哉

　　药水浸洋钱之害论　　　　　
郑观应

外国所铸洋钱久已盛行于阛阓大者计重七钱二三分小者则有对开四开八开十六开等名目不计分两不分成色行使甚便始创铸于香港继而十八省亦复渐次风行于是中国亦仿而为之而以小洋为最盛爰有一种奸黠之徒于大洋则灌铜铅于小洋则浸药水剥去银质或几分或几厘积少成多以图罔利而人之持此等洋钱以去者解囊付人辄不收受贫人受累苦不胜言闻上海竟有专业此者获利千数百番而犹不知止昨有曾经受骗之人侦探属实告诸包探入铺搜查竟获得已经浸药之小洋四开八开百数十枚当即解归捕房送由公廨讯办问官仅令其自行回籍其药水之洋充公销毁情重法轻人咸骇异大率此等奸蠹有害民生纵不忍加诛例以销毁制钱之罪亦当科以重罚或千金或五百金所谓惩一儆百异端或可稍减似此讯办倘易地换牌复操故业夫亦何难而能必其不复萌故智乎目下钱贵银贱每洋一圆仅兑钱九百文每四开一圆仅兑钱一百八十文八开一圆仅兑钱九十文而该铺仍复从中扣串每百文祗八十三四或八十五六七文不等若以八开兑钱祗得八十余文当日钱洋交易每元不过沾润二三十文由今观之辗转兑换竟可猎至百文上下噫贫人赚得一洋两洋何等费力一经奸侩之手遂顿吃八折九折之亏其经药水浸过之小洋竟至无处可以兑钱无地可以买物为害闾阎较诸销毁制钱私铸砂鹅眼钱者其罪恶当有过之砂小钱咸能辨识不比药水浸过之小洋人多不察也奸侩之獘尚有二端一掉换铜洋一拣选重头何谓掉换铜洋先将店中所储铜洋置诸柜底隐处俟乡愚持银钱请验时将来洋向柜连掷以辨其声有意误隳于地急拾取上柜而暗易以铜洋连称好洋不置乡愚收藏而去而不知其为膺鼎也何谓拣选重头其法用一竹器制如戥子将铜钱套其钩上重者坠轻者否大钱一千重七八斤另有一种销毁之人前来购买其买价计一千可易小钱五六千文缘销毁之人即私铸之人也抑又有说焉目前铜价实昂即不以之私铸小钱以之制器亦复尽有利益司农不察罔识变通以致奸侩百般肆恶耳罗浮山人曰英国所铸金银铜三品之钱素有定章以昭划一无畸轻畸重之弊不准钱肆市侩得持其权金钱一镑兑先令二十枚先令一枚兑辨士十二枚购物逾二十先令以外者皆用金钱行之数十年如一日中国所用元宝笨重荆沙低伪所以外洋所铸之大小洋钱通行海内虽广东湖北效法泰西所铸大小银钱已渐通行惟奸商得其旧模私铸铜洋流害颇多且大洋钱库平七钱三分实得七钱二分较外洋来者缺一分所以未能通行鄙见中国不必定与洋钱大小轻重相同宜由户部铸银圆五式或一两或五钱或二钱五分或一钱或五分诚如上篇所论上之取于下者不加平不补色悉照本质分两不准丝毫减少如有私铸从严治罪奏请　朝廷晓谕各省不论纳粮完税解部之及各处商贾汇兑概以京平为准以杜各处蠹吏奸商流獘则利　国利民有裨岂浅鲜哉闻之英国产铜极旺铜价亦廉而以洋易钱约略计之则仅辨士四五十文试取其所谓辨士者权其分两不过数十两而已中国产铜不多铜价又贵而以一洋易钱必得千文左右权而称之乃有六七斤之重然则圜法之敝整顿之急实为当今要务因论药水浸洋[钱]之害而纵论及之倘亦动司会计者之倾听否耶以上所论实为阛阓之害宜饬铸银局毋许变卖机器旧模以益私铸凡局中所铸者藩司当聘一化学师每日随意抽出其所铸之银圆认真镕验成色分两足否宜出赏格缉拿私铸银钱以杜流獘宜推广造用金银币以杜外来之利源次造小铜币仍用圆规方孔惟分两必大减轻铜色则定须划一泥沙不得搀杂大小必归均匀或仿汉魏三铢五铢之例而酌减令行制钱分两之半使私销私铸无利可图则各弊[将]不禁而自绝庶有益于　国计民生耳

　户政十二盐课
　　盐务　　　
郑观应

迩来盐课日衰耗费日巨设官愈众商困益深巡缉加严私贩益盛艮由司鹾务者不知改弦更张之法徒多胶柱鼓瑟之才此盐法之所以不可救药也今天下皆官盐而实则天下皆私盐名曰缉私恐缉私之人即贩私之人也枭私邻私船私可缉也官私不可缉也故缉私之难虽历代明君贤相经营擘画终无善法查枭徒私运有大小之分小贩强半滨海而处每藉煎晒为业捆载出运不过数百十斤弁勇缉拿指为土枭者也其大帮动以数十百艘出没靡常督缉从严则散稍懈则集又船上器械枪炮俱备一遇官兵如临大敌今日之缉私弁勇捕土枭则有余御枭匪则不足其往来梭巡跟踪缉不过拏一二土枭起几包盐斤聊以塞责而已若枭匪之任意游行形同叛逆则熟视之若无睹焉即饬守汛各水师协同剿掳恐亦未能操必得之权治之之法当密购线索探知其私运约在何时行往何地预调大队水师如期四集务擒其所谓头目者立行正法再进兵搜其巢穴如是略可安静额销之引庶几渐复　国课或从此裕然亦不过数年之间耳非长策也天下产盐之地九而课额以淮盐为最多淮南岁额一百三十九万五千余引课银五百八十余万两几居天下大半故必两淮举而余可勿论矣今淮盐不复川盐价贱于淮盐其引地既为川私所广占于是湖北之荆宜等属三府一州湖南之沣州及岳常各属川私充斥川盐每包一百三十五斤仅纳银六分八厘一毫淮盐一百三十五斤即应纳一两三四钱川比课加重十余倍是淮盐销得一分几足抵川盐二十分川盐侵越一分即淮盐绌销一分然则禁川复淮之议早行一年即多得十数倍之课司计者不能坐受其弊矣当此军饷紧急之秋坐令淮纲有着之课盈千累万尽归中饱岂不惜哉似宜坚扼宜昌府属之平善坝以杜川私凡楚地二州五府引地一概收回岁可增淮课二百万鄂省所悬十五万引将来照章募商认运可得报银三百万两是一转移间其利无穷矣鄂省近除川私外又有岱私由波运来借外国旗号闯关而进莫敢过问因其无税而价较川私尤贱然则盐之为课　国家虽设官经理而官私之偷漏愈多禁之不止其故安在以祗知一偏而忘所以利民也淮盐虽贱而路遥闽盐一斤值钱八文淮盐出处亦不满十文乃盐入江西辗转相贩贵至斤值七八十文　国课于一斤盐中所得无几其所以昂贵者盐商之息钱盐船之运钱盐贩之钱也诚能设法造轮船通火车用以运盐则盐至江西稳而且速余费皆所江西盐价必减大半私贩自无所利不禁自绝私贩惟以官盐之本轻利重于中猎取赢余若官盐以改运而减价则民皆买官盐而不买私盐私贩无利可图亦将别谋生理不然私贩便民民方以私盐味胜而价廉世之贪小利而不顾大局者反袒私贩而仇官禁势必私盐与官盐并行差役且受私贿而不报长官　国课亏于胡底夫盐产于海民食之而国收其税谷生于地民食之而官征收之其理一也粮可就田以征以谷之所出不外于田也盐不能就而收以濒海数千里随时随处可以为盐故刘晏就榷盐之法可暂行而不可奉为常法者也李雯就场定额之说势亦有所扞格或曰官既严禁之无益不若令盐务诸员招集盐商详议章程凡民间私煮之盐悉令收买惟不准民间私相买卖而为私贩者亦不至流为盗贼此一说也行之未必能见效或谓盐课一项自来多弊昔陶文毅公有鉴于此奏裁盐院节商家之费使利源涓滴归公陆公建瀛亦于淮南踵行之课额不缺号善理财顾至今仍未能概行禁绝官盐因之不旺不如悉罢诸局而听民贩卖　国家但当妥议新章于出盐之地每每井每岁酌收银若干而听其所之自无偷漏之弊其法虽可行而未善也或谓不如悉去官私之名但就出盐之地编入正赋谓之盐赋犹田地之有赋税由州县官按亩征收若州县不暇则略留一二盐官以佐其成其余盐官悉行裁汰如是办理既无私盐又安用缉私凡捕役兵勇船尽可裁去既裕　国又便民此节用之要图也特恐缉既废私将多于官矣或谓盐摊之于丁丁摊之于地官煮之而官运之人不能不食盐每人日食盐几何皆有定数但令每人岁完盐课若干计口而授绝不取民间分文则私盐无所售矣此数说者或仿正赋而税盐田或就场定税不问所之或摊加地丁十之二以抵盐课皆窒碍难行惟冯宫允所论极当大旨谓盐法舍票盐别无良策亦惟于票盐中推求尽善斯可矣所议四法平实易行　一廓清窠臼也择于三江营一带相地立局交纳盐税以及场船交盐江船受盐皆于其所每纲仍用旧额每引四百斤分两包就场定捆以后经卡掣验永不改捆酌定正杂科经费一律定额运商凡招三种一自场运江一自江运岸一自岸运各州县无论官绅军民皆准承运一平减赋则也票法宗旨在于轻本敌私能敌私则前纲早竣后纲继之盐出于海而无穷与稍多何害利归于官而不绝取稍少何害不能敌私则私盐占之利不归官盐溢于海何益之有为今计莫如奏芟帑利参价二帑本早没于旧商帑利转责之新贩旧商税整可以分参若干两新商税零不能折参若干分徒使价出商资参归官囊而帑利百余万厥甚巨实滞销之原必应删薙以轻成本一制造洋船也拟造轮船十可容五六百吨载盐二千余引安庆九江汉口三处牵算月得往来三岁得往来三十六凡运七八十万引更用舟尾系舟之法即全纲可举回舟纲可举回舟可带来二三百石统计往来舟值视江船常价有减无增而运行之速则十倍且轮船质坚力猛并可兼私之用一广建盐仓也三江营安庆九江汉口四处皆滨江于建仓甚便乃从来不闻议及之者可谓计之疏矣今拟以轮船运盐工食殊巨势不可久于停泊一入于仓则防范易于舟僦值少于舟且可时其贵贱酌其缓急多寡其运数令各场各地永无多盐缺盐之患储盐一年之后质坚不复淋卤向时盐船守候本须逾年是即久储仓中亏折仅等是建仓一法计无便于此者矣四法之中减赋一条尤关切要课绌由于销滞销滞由于私占私占由于官价昂价昂由于成本重本重由于赋则繁故一减赋而课转旺矣且所减者不在正赋而在帑利参价二则所损者虚所益者实吾知将来当轴者必有采宫允之说而见诸实事者是亦筹之一助而裨益于盐务岂浅鲜哉
 
　 
卷三十四　户政十三养民上

　　农功　　　　　
郑观应

古之言曰上农夫食九人其次食七人最下食五人同此土田同此树艺而收获之多寡迥乎不同者农功之勤惰为之也故水潦出于天肥硗判于地而人力之所至实足以补天地之缺陷而使之平昔英国挪佛一郡本属不毛后察其土宜种萝卜大获其利伊里岛田卑湿嗣用机器竭其水土脉遂肥撒里司平原之地既枯且薄自以鸟粪培壅百谷无不勃茂犹是田也而物产数倍是无异一亩之田变为数亩之用反硗确为沃壤化瘠土为良田地利之关乎人力概可知矣且地之肥瘠何常之有万里中原沟渠湮废粟麦而外物产无多地之肥者变而瘠矣扬州之赋上下今则畎浍纵横桑麻翳荟神京廪给悉仰南方地之瘠者变而肥矣三古农书不可考已今所传者如齐民要术农桑辑要农政全书亦多精要大抵文人学士博览所资而犁云锄雨之俦何能家喻而户晓劳农劝相虚有其文补助巡游今无其事民亦因循简陋聊毕此生盖官民之相去远矣泰西农政皆设农部总揽大纲各省设农艺博览会一所集各方物产用考农功与化学诸家详察地利各随土性种其所宜每岁收成自百谷而外花木蔬以至牛羊畜牧胥入会考察优劣择尤异者奖以银币用旌其能至牲畜受病若何施治谷蟊木蠹若何豫防复备数等田样备各种汽车事事讲求不遗余力先考土性原质次辨物产所宜徐及浇溉粪壅诸法务欲各尽地利各极人工所以物产赢余昔获其一今且倍蓰十百而未已也西人考察植物所必需者曰磷曰钙曰钾磷为阴火出于骨殖之内而鸟粪所含尤多钙则石灰是已如螺蚌之及数种土石均能化合而钾则水草所生如稻荼蓼之属考精密而粪壅之法无微不至无物不生迩有用电之法无论草木蔬入以电气萌芽既速长成更易则[早](草)寒之地严霜不虑其摧残温和之乡一岁何止于三熟是诚巧夺天工矣其尤妙者农部有专官农功有专学朝得一法暮已行于民间何国有良规则互相仿效必底于成而后已民心之不明以官牖之民力之不足以官辅之民情之不便以官除之此所以千耦其耘比户可封也然而良法不可不行佳种尤不可不拣地属高亢则宜多种赤米赤米即红霞米松江谓之金城稻色红性硬最为耐[旱](水)四月布种七月即收今北地多有种之者

若卑湿之地则宜种耐水之稻稻之利下湿者为稌稌种有黏有不黏黏者为糯又谓之秫不黏者为泛胜之云三月种四月种秫最为耐水暹罗稻田一至夏间有黄水由海中来水深一尺苗长一尺水深一丈苗长一丈水退之后倍获丰收此低田之所宜也其间花草木皆当审察土宜于隙地广行栽种如牛羊犬豕之属皆当因地制宜教以牧畜庶使地无遗利人有盖藏惟小民可与乐成难与图始非得贤牧令尽心民事以教导而倡率之未易遽有成效也稽古帝王之设地官司徒之职实兼教养孔子策卫曰富之教之其时[为](其)邑宰者劝农课耕着有成效近世鲜有留心农事者惟泰西尚有古风为民上者见我所无之物或有其物而美不如人必穷究其所以然故效法于人蕲胜于人年来意大利法兰西印度锡兰所种丝茶反浸浸乎胜于中国曩有波税务司康必达见我养蚕未善不能医蚕之病往往失收曾请华人到外国学习尽得其法并购机器欲在沪仿行格于当道未准其机器尚存格致院中今粤东有肄业西学者留心植物之理曾于香山试种莺粟与印度所产之味无殊犹恐植物新法未精尚欲游学欧洲讲求新法返国试办惟恐当道不能保护反为之阻遏是以踌躇未果我　国似宜专派户部侍郎一员综理农事参仿西法以复古初委员赴泰西各国讲求树艺农桑养蚕牧畜机器耕种化瘠为腴一切善法泐为专书必简必赅使人易晓每省派藩[臬](具)道府之干练者一员为水利农田使责成各牧令于到任数月后务将本管土田肥瘠若何农功勤惰若何何利应兴何獘应革招徕垦辟董劝经营定何章程作何布置不得假手胥役生事扰民亦不准故事奉行敷衍塞责如果行之有效开辟利源使本境居民日臻富庶本管道府查验得实乃得保以卓异予以升迁仅仅折狱催科祇得谓之循分供职苟借此需索供应骚扰闾阎别经发觉革职之外仍重治其罪重赏严罚以兴事劝功天下之民其有豸矣盖天生民而立之君朝廷之设官以为民也今之悍然民上者其视民之去来生死如秦人视越人之肥瘠然何怪天下流亡满目盗贼载途也以农为经以商为纬本末备具巨细毕赅是即强兵富国之先声治国平天下之枢纽也日鳃鳃然忧贫忧寡奚为哉

　或云年来英商集巨款招人开垦于般鸟欲图厚利俄国移民开垦西北其志不小我　国与彼属毗连之地亦亟宜造铁路守以重兵仿古人屯田之法凡于沙漠之区开河种树山谷闲地牧牛羊取其毳以织呢绒毡毯东南边界则教以树棉种桑缫丝制茶之法务使野无旷土农不失时则出货愈多销路自广而且东南各省皆宜种棉西北各省更宜牧畜棉花为纺织所必需除种土棉外更须试种洋棉洋棉以美国南海岛种为最佳西人尝用此花一磅纺丝长至一千尺是为上品大概土棉质硬丝短不能织极细之布洋棉质软丝长经机器不致中断所织之布细纫异常余尝刊有美国种植棉花法一书分送乡人并购美国花子在沪栽种确较土花丝长惟其性畏寒一见霜则叶陨花枯必须考究天气水土相宜之处方可播种附志之以告留心种植者

　美国农务报云畜粪秽物之类宜为田料者因其多含植物之质此质有多种利益一作田土之烂木渣盖凡田土多缺此质而烂木渣烂草渣之类在田中渐而朽腐发出热气又挽留淡气之杂质免其飞遁而散此事常为化学家制造田料者所蒙蔽使人不知其大用而销彼所造之货也一令田土松浮易耕又引湿气以润田一于朽腐之际能吸空中之淡气而成杂质使助植物之生因此宜将秽物与多淡气之物同落于田以收彼所放淡气之杂不致其有所损耗粪灰秽物含各种璧他利亚细微之虫甚否则不能发酵而朽腐也人原未尽知璧他利亚在田土之中作何举动但得其发酵之功已足称大用矣以各事即秽物为田料之功效农人宜知之凡秽物与别种速力之田料相和而下田能令田浮润可观以致所种之物根深蒂固而吸各料也其最可嘉之处以其所含之植物质久而化为烂木渣此事为前人所轻视者久用之自见其功之大矣

　　旱潦
伊古以来御旱防潦之法莫善于黄帝之井田大禹之沟洫矣何则平原千里川渠畎浍经纬相通大雨时行容水有地河流顺轨潦不为灾及乎雨泽不时旱熯为患而沟洫所积之水浸灌有余滋润土膏流通地脉苟非七年之旱未足以困我烝民也惜乎列国相争各图自便商鞅广地之议沟洫凐废变为阡陌贪小利忘大害古圣王之良法美意寖至荡然无存而黄河之患亟矣夏秋之间弥月不雨则禾黍枯槁千里赤地矣自汉以来当事者尚知治理河渠以资灌溉迄刘石构乱东晋南迁中原文献焚荡几尽而东南十省沟渠水利转存皇古之遗大河南北之间水利无存水患日亟土地之肥者忽瘠民庶之富者忽贫唐乃漕江淮之粟以给关中宋亦浚汴河之渠以通达转运自元明至　本朝而后则正供数百万悉仰南漕上下嗷嗷然若婴儿之待哺于是而河运海运之说纷然起矣比年北五省水旱偏灾无岁不有山西之旱一河南之旱一水一山东直隶之水则至再至三每次公私赈款辄至数百余万皆出于度支正项或南中义捐岁岁告灾其忧未已而穷民之转徙于沟壑者尚不知几千万人此开辟以来所未有也夫北方数省之民岂能长恃赈款为生乎官吏之抚治此方者又岂能长以告籴劝捐为事乎幸也南中好善之士不乏其人出己之所有余济人之所不足然救灾邻之举可暂不可常可一不可再岂能长恃此无源之水以活此亿万涸辙之枯鱼乎不可得已前者郑工既　国家不惜费千万帑金以塞之矣兹者永定河屡复　特简重臣屡拨库款以兴大工而[规](视)久远所为防潦之策区画者似无弗周至于御旱之方寂然未有善法者窃以为皆治其末而非治其本也治本奈何曰周礼之成规开渠种树而已矣夫井田不能复而沟洫犹可渐开富教不易言而树艺必宜急讲开渠之法宜饬疆吏檄行所属查明各州各县旧渠若干存者若干废者若干若何兴言若何筹款然后略仿元人之法每省简一大员为水利农田使轻车简从分行各州县测量绘画旧渠之宜复者复新渠之宜开者必顺人心必随地势着有成效优奖超升并董劝民间自于田畔多开沟洫民力不足官助其成岁岁修治毋许湮塞英人于印度高地筑塘蓄水宽数百顷按时开放售之于民中国及东洋本有凿井筑池之法均可傍收博采因地制宜此开渠之法也泰西数十年来于种树之事极为尽心特设专官如古者虞人之职自树木广植后不特名材美木获利无穷且树旁之田瘠者变而为腴因树根能吸土膏能烂沙石故硗确之地悉化膏腴也无水者变而有水因树木能放养气能润木根故干熯之区咸资灌溉也而且根株蟠结沙石化为土壤松脆变而坚凝墙岸益坚堤防愈固则御旱御水无所不宜古所谓一年之计树谷十年之计树木者非虚言也中国种树古有专书汉唐以来官不过问自粤捻构乱燕齐豫诸省所有树木斩伐无余水旱频仍半由于此即可责水利农田使相劝督率于田侧隙地广植林木以复旧[观](现)有斩伐罚赔者不贷至于蚕桑之利及松梓果窳一切有利之植尤必随时广种以厚民生岁岁增加十年则官伐而售之仍以此款修理川涂广兴水利此种树之法也夫以上之法皆中国自有之且尽人能言之无所谓高远难行神奇莫测也然而小民不知远计各便私图非官为倡率之则苟且因循年复一年而荒废愈甚遇有灾歉则坐待赈济或相率逃亡比户荒凉滔滔皆是且开渠则各惜尺寸之地种树则谓非旦夕之功可与乐成难与图始蚩蚩者氓大抵然矣或曰如款项不足何而不然也今日一省告灾捐赈动数百万今年之赈甫毕明岁之灾又来庚癸频呼良难为继苟每省岁拨五十万金以开渠种树种树之利甚大尝见西例凡伐一树即须补种两株立法甚美今各省既兴矿务筑铁路所需木料日多一日亟宜明定章程责成地方官设树艺局招致勤廉士绅专讲种植要之境内无旷土无童山其利泽溥长何如也教之树蓄本王政之所先幸勿以事物细微而忽诸　又种树凡有五利根络沙岸免坍塞流一利也化咸为沃引导泉流二利也枝叶拂空能致雨泽三利也吐清收秽迓和已疫四利也长排御雹以护稻田五利也得人而理合力以成御灾荒而垂久远比及数年成效招着中原万里虽终古无灾可矣夫焦头烂额固不如曲突徙薪也亡羊补牢终胜于临渴掘井也事有必至理有固然所谓大用之而大效小用之而小效者幸毋疑为迂阔忍听销沈长恃此有限之赈捐欲以救无穷之百姓也实亦难矣

纽约农务报云田土落肥必须择时如种禾麦之类须于冬令落肥料以待春来耕作若失其时则所落之新鲜肥料反不如也

　　论民　　　　　
李提摩太

书曰民为邦本本固邦宁故圣人立法士农工商四民各有谋生之业统天下五大洲计之安富尊荣不必营营于衣食者十成之中不过一二成其八九成则全恃自食其力而已夫自食其力之人多做则多食少做则少食一日不做即一日不食大抵资敏力强者可以多做愚笨懦弱者祗能少做总核此项人数中国有三千五百万之多较之英国人数足可相埒然中国之民浑浑噩噩各行其事日出而作日入而息群安于不知不识之天茅茨不翦房屋之卑陋也缊袍不饰衣服之敝坏也泥涂凸凹道路之不修也河流冲沟洫之不讲也转运迟滞车船之未精也陶窳草具器物之仍旧也而中国之民安之若素绝不存改弦更张之心即田地亦不设法以御旱潦虽沾体涂足胼胝从事亦不稍有怨咨从不闻有人出一策发一议为变通之计盖中国民心如此不独今日为然即二千年以前亦莫不然在中国当事之人祗以此等民心乐天安分不可强求教化易行固不待刑驱势迫而后入我范围也若欧洲之人则不然一意前进事事求新房屋已轮奂矣而更事崇闳衣服已华美矣而更思轻软道路已荡平矣而更筑康庄沟洫已致力矣而更求畅顺车船已奇巧矣而更讲坚速器具已精致矣而更欲新奇至于耕织制造等事悉假机器为用需百人之力者一人可以运之需千人之工者十人可以成之功半利倍变化无穷日底富强远胜他国故德相毕士麻常言人心不能平静皆系上帝所使此专指欧罗巴言之则可如以中国民情观之其言固大谬矣夫中国劳力之人祗知尽一日之力以谋一日之食终年作苦不事他求迨至岁晚务闲稍息数日妻孥聚首晤语一堂怡怡如也在人观之鲜不谓其境遇之苦而彼之心方不以为苦而以为甘矣虽然中国之人极劳苦之而不思变计固由积习使然亦因循之习中之耳今中国海禁大开通商立约外洋各国实逼处此固外修和好内存觊觎诚有我欲静人欲动之势不若翻然改计共图振作实有不可设想者曩日曾袭侯在外洋曾着有先睡后醒论以为中国之人向皆昏睡今已觉悟不知今日中国醒者不过数人而睡者不知凡几然而久睡者断不容长睡必有迫之尽醒之时所望中国操知觉之权者亟筹一长治久安之策合中西为一家勿令其终身于梦寐之中也可

　　答问养民事宜　　　　　
</div>
    <div class="pagination">
<a href="皇朝经世文三编_page37.html">上一页</a><span>...</span><a href="皇朝经世文三编_page33.html">33</a><a href="皇朝经世文三编_page34.html">34</a><a href="皇朝经世文三编_page35.html">35</a><a href="皇朝经世文三编_page36.html">36</a><a href="皇朝经世文三编_page37.html">37</a><span class="current-page">38</span><a href="皇朝经世文三编_page39.html">39</a><a href="皇朝经世文三编_page40.html">40</a><a href="皇朝经世文三编_page41.html">41</a><a href="皇朝经世文三编_page42.html">42</a><a href="皇朝经世文三编_page43.html">43</a><span>...</span><a href="皇朝经世文三编_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
