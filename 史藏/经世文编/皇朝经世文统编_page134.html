<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 134 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 134 页/共 287 页</h1>
    <div class="content">
现在黑龙江军务知事陆军中将得呵呼士基就职之后直建议于大藏省云宜设帝国银行支行于务拉的倭司托克即海参崴隶卜里模尔斯克　前报作乌港盖译者之省文唯尔赫乌金斯克及赤塔今为杂拜噶尔斯克之会城在阴噶达河上等地方且论贮财制度之利一在奖励中产以下人民知贮财为美事一在积小银致大赀以转用于紧要事而大藏大臣如德亦专赞此议及千八百九十三年底始开帝国银行支行于唯尔赫乌金斯克至九十四年并开始于务拉的倭斯托克及赤塔等又在此处邮政局施行贮财之制其数至四十余局之多矣近时又始兴中俄银行于上海设支行于日本中国各地使在务拉的倭斯托克帝国支行互相通办理财务此等银行之设即以为财务机关故该处人民见之喜色相告朝野尽致力于其间帮助总办创兴事业一旦开设伊始店前成市业务定益繁盛千八百九十四年帝国银行在各地支行所办之数实已六千万留云虽然吾人得陇望蜀故犹希冀该银行日益扩充其务何则该银行支行办理事务权颇狭少当非常之时必不得不请命于本行故动辄迟缓愆其机会使兴业家有隔靴搔痒之叹是将来宜厘正之要务矣然近时银行业务亦大有更革如顷者发新令增扩支行办事之权特准使唯尔赫乌金斯克及赤塔两支行假银于大业家取其所采掘金块以为担保此等法度比旧时所常行虽实为一大进步然时属草创各地互相远隔财币流通未免迟缓当是之时欲效文明之地所行成法假借银两而速其还期盖非策之得者也至其甚者则每值质押农家产物以假银于农民时每寄送邮信于本行必待其允许而后敢将银借出为是之故空费时日或至缓不济急苟如此则大负地方人民之望矣然则更使支行增扩其委任之权自定假银还期与延期等事以任其所行苟事宜敏急者则速发电音咄嗟立办使兴业家无遗[憾] (感)矣裁判听讼之事亦与商工业最有关系今夫司法之纲纪不严肃保护人权物权之法视若等闲则民人安得保其赀产而安其堵哉苟如是而望商工业及各种事业盛兴岂可得哉不独各种事业不能兴必有乘机射利之徒乘机而起欲望殖产兴业家出亦不可复得焉故裁判之与警察并宜明其制度正其秩序以实行其事务则二者之裨补于商工及其余各种事业不待言已抑此地未全开拓譬犹在幼之时今欲振兴商工业于此地而渐导文明之域非有异常保护则不能奏效也凡人之始创事业必多失计故危惧之念易生踌躇逡不能发奋从事是为人类之常态故宜厚其保护除去此等弊端以鼓舞其勇而力行事业若创兴事业一旦得诱掖奖励以助成其志是为可尚耳苟欲成此端绪则宜付与特权于兴始有益之业者或免贡租或给与赀本而保护之或宽假法律命令任兴业者自为而不为牵制则其效绩必有显著者焉使一方之工艺兴盛则准外人兴业盖亦一策何则与其输进外国制造之品物不如使外人制造于此地也盖制造必须劳工则我已得其工银矣制造所须各物必购诸本地则我并得其购物之赀矣则利益不已大乎苟如此则其制造各厂当应作为该地方之工业学校制造家即为教师而振兴地方工业裨益人民实非鲜少也如轮船业及在萨哈连采煤业政府既给与保护银又付与特权矣

又于在本处制造火柴家士窝罗福贩卖俄油之林多我廉商会制造罗纱供给囚徒衣服之幼肯是基等免除其应纳之公司税又于布拉郭悦式斯克法国照像业家得路儿路给与土地而不取其价是皆开保护兴业家之端绪者矣吾极冀将来益扩张此事业也此地劳工甚寡且频年铁路工事方急故劳工等多从事于此随即移住此地之人为该工事所夺去已不复遗一人焉夫劳工之与工业必相待而不可离者也今则乏人如此故迩来招致中日韩各国工人以服诸种之劳者日盛一日然犹未觉足谓宜劝奖本国住工业盛大之地者而移住于此以致其力是为至要也今夫西伯利亚铁路贯通此荒野之日即欧亚缩短其地之时矣则东方亚洲外国来此贸易应改局面而与之最有关系者为中国贸易何则以中国多销工业制造品也且近时彼我交通之便大开船行松花江亦已无呵禁然东方贸易不独中国则宜兴航海公司轮船定期开行中日韩三国以便来往交通又创兴商务代办公司于各国埠头以慧眼视商情使买主无遗憾是为切要也昔年曾严禁中日两国币以及洋银输进俄境自今以往即宜撤此陋制出入自由以便彼我贸易商务惟现有设海关于黑龙州议废今日关不征税之制则不得不请政府慎思其利害也盖此议始兴在千八百九十二年当时在本州岛军务知事之任男爵哥维付将军痛论时势未可为谓赋课关税之极不利内阁会商遂止此议矣然当一旦铁路贯通之日则该地形势亦必一变无疑故大藏省以千八百九十四年五月请上谕以该省顾问博士也保荣为总办遣往东方以稽查宜设海关之地与东方财务之枢部及其复命政府乃选定委员更审查讨议其事窃谓欲使此地一带与本国一律设置税关以行画一之制固为经世之本务谁抱疑义于其间哉又有谕乎然宜于何时设置海关乎宜据何等方法以废关无征税之制乎是所宜猛省也以吾观是处现在情形欲本国税关之制仓皇急施于此地恐未见其可也何则黑龙州今日各种事物方开端绪耳故社会万事万物无或暂时静止日进之势顿改旧观前程茫茫未可骤测如黑龙江畔移民亦年年增多户口且该江畔属中国疆土采金素近时大有进境故其地已成一大都会往时寂寥无人之境今则为佳好市场他年铁路贯通则足以为外国贸易市场者必所在崛兴焉监察国境之守亦更易也现政府虽谕促可萨克民族移住于此处将来必有编制可萨克舰队于黑龙江之时若至此时则日后制度宜变更者亦甚多矣现时之趋势已如是故设置税关而期其完善决非眼前之急务也然而缓其设置之期以待大铁路完成不亦可乎现自尼颗拉耶务斯克在黑龙江北口旧名庙尔及务拉的倭斯托克所输进之酒类火柴烟石油及糖等咸抽关税棉茶亦然何尝仿效欧洲而设完善之关哉若一旦铁路完成亦未见宜速设税关之要纵令缓其设置亦未为迟也 

吾前既言沿海北部人烟稀薄道路险恶外国输进货物者实寡唯有茶耳其数一年约一万四千箱而搬送之者全赖商队也此些少之茶不抽税而过关亦未必有害以其无税入关郄有兴盛交通之利又足使该地方劳工得其工银也故若速立抽税之法而增入国库则于一方又有所失也如萨加连岛即库页岛亦未宜以设置税关为要也何则此地本移徙囚徒而为殖民之计则其地情形及土民性质并行政财务等殆别有天地矣其它如境土崄峻之处亦都类是现如中俄境上两国人民来往或采樵或放牧以交换有无若一旦立关以禁制之则奈其迁徙何或至境上无人亦未可知也故铁路未完成则未可更改税关之制唯于一二既盛之埠港备立制度以警戒监察其境上是为握要耳抑此论所关系极为广大更有事关系于中国者三曰向满洲[输] (轮)出货物无税曰通恰克图之道路曰中俄条约所定之境上贸易无税等件皆是也夫越我俄境输出货物于满洲内地而不抽税本属可喜何则贸易兴盛则使该地人民益众原非少而尤以航业铁路为最若设税关于此地则妨碍贸易必不利于此地也不止不宜设置税关宜更立保护之法如设立栈房于输出货物之要冲以便于藏货是已蒙古通路本为茶商贸易之要路来往必经由是处此路非一朝夕而成积年之始得此矣则又为施行威信于蒙古之一要路也若设税关以致茶业衰微固吾人所不取也中俄境上贸易非复昔年之比而今也中俄订约条人民违背亦甚多矣近年以来满人侵境恶疫流行为吾人之害不少故于境上宜严守备如南部乌苏哩地方中人往来耕牧如是不已则不可不沮遏之也夫中国商人在我俄境颇多放肆我国法令蔑视不从是正似享受特权者中国政府亦不重视此地通商条约住境上之民不以实行该条约为利害之要至其甚者则正似未尝有该条约之定章苟如是则越境出五十里之外而深入内地不以为怪也然则宜速即改订中俄条约以明彼我财务之交涉并定国际之章程为要耳由是观之大铁路之贯通与税关之设置使黑龙州财务错综繁盛矣意者百般事物亦将大变也故政府须常致意于财务之间慧眼视为实情斟酌事态之变迁以处置于其间是为至要也若夫中日韩诸国之形势尤宜夙夜注目莫失其机勇敢果断以期不乖政策耳苟欲服膺此等要而举其实效须设一大公署而为之处办然后锐意专心经营惨淡可以大成我东方之经纶也

　
 
卷四十七　外交部二　通商

　　论通商之益
通商之利人与我共之者也乃一孔之士辄谓通商以来西人独享其利而害则中国受之出口土货往往不敌进口货之多试举海关清册为证上年册报土货出口共值银一万四千三百余万洋货进口共值银一万七千一百余万土货少于洋货计银二千七百余万两通商五十余年银钱之流溢于外者不可胜数来日方长漏卮不塞虽使天地为炉阴阳为炭日事鼓铸曾不足以供其消耗西国多用金镑以金为币而不用银进口大及墨西哥银元每岁均获重利比年西人收买黄金金价昂贵每两计银三十余换在咸同时奚止三倍赤金日少已可概见噫金银重币也西人用金能使中国之金翔贵西人并不用银而所造银元通行民间夺朝廷圜法之利噫其工心计善于谋利有如此者各项货物可类推矣通商取中国之财民间财匮之忧而国家则增海防巨费购办军火之费出洋经费为数不赀稍有违言则铁甲兵舰连翩而至战则饷项动逾京垓司农兴仰屋之悲和则赔款多至万万以上倾军务而不足国威挫损士气摧残通商之事可矣于是冠博带之儒文学侍从之臣枢府巨公甘盘旧学忠愤服膺言财利思阻其通商之源而闭关以谢客勉强从事为祸滋深呜呼傎已夫通商之局孰为之天为之也天之所兴孰能废之而不见夫大海乎天之所以限五大洲也有轮船而五洲皆通近更盛行铁路千里一瞬巧夺天工水陆并进无远弗届人力所至舟车所至皇天亦退处于无权而欲用区区亚洲之力以塞之苍海横流障以一丸之泥庸有济乎西人目中国为金穴以通商为立国根本精制机器以补人工之不足在本国设立商部简命大臣综领其事在他邦则坚船利以壮之又使领事以护之资本不足则纠集公司以助之消息不灵则安设电报以捷之货必投我所好而工细绝伦价值务从其廉而消场益广重视商人上与王公抗礼偶宴贵宾至假御园宫殿国有戎事商任筹饷之责焉中国则不然逐末之禁载于成周贾人不得推择为吏见于汉诏今之领度支者专以病商为务专以病本国之商为务卡如林税关栉比暴敛横征诛求无厌而西人之货则张目熟视而莫可谁何是岂优待友邦哉何其克己也为丛驱雀为渊驱鱼挂牌洋商日夕一日有异陈氏厚施之为耶说者谓此皆不重通商之过也通商之事善用之则受其利不善用之则受其害商列四民之末有国家者所不能一日无也农工为百货所从出使非商人通其有无时其出入则农有余粟女有余布工积器用而不免饥寒士之高谈王道闭户潜修者亦无以养其欲而给其求即国家泉府畸重畸轻使非商贾懋迁血安得流通日中为市交易而退各得其所上古之世所由均平而无忧贫弱也诚使毅然郑重商务上无鄙薄市侩之心除病商之苛政挽已失之利权师工艺之良法广编氓之生计则中国商务庸有豸乎且通商之利中国实隐受之人自不觉耳无论洋货土货成交之时大都在通商口岸犹是中国之地也经手之用钱剥运之杂费海关之税项合而计之已抵货价之三四皆中国食力之民之所得也虽出口货少进口货多似洋货足夺中国之利而不知中国小民尚有收回之利也特散而无纪不可复核耳闽粤失业之民散而之英美各邦南洋各岛者何止几千万人皆藉工作为生计每年各有寄回养家银两致为土人所恶苟非通商立约出洋谋生者当不若是之盛由此言之通商亦未始非中国之利也永保利权勿为外洋侵占是在深明时局者

　　互市利弊论
孔丛子陈十义篇赵王问子顺曰今寡人欲求北狄不知其所以然答曰诱之以其所利而与之通市则自至矣与之通市者以我无用之货取其有用之物是故所以弱之也如斯不已则彝狄之用将糜于衣食矣殆可举棰而驱之岂徒弱之而已乎贾子新书匈奴篇设五饵以坏其耳坏其目坏其口坏其腹坏其心五饵者皆中国之声色滋味淫巧也中行说教匈奴得汉绘絮以驰草棘中衣皆裂以示不如旃裘之完善得汉食物皆去之以示不如酪浆之便美呜呼此古者驭夷狄谋中国之术今乃尽反其利害而行之岁以千万之金钱易彼毒民之鸦片甚至布帛器械饮食玩好日用所需者自上至下亦惟洋货是趋而内地之物产不售内地之物不售而吾业民之作业匮作业匮而民日穷矣中国之金钱有限外洋之技淫巧无穷而外洋日富矣昔以无用之物弱夷狄者今夷狄以之而弱我昔以之坏夷狄者之耳目口腹心者今以之而自坏持此以往数十年而不变民有不穷财有不尽者乎古之言财聚民散者有聚于君上者矣有聚于贪暴之臣者矣有聚于兼并之豪者矣聚于君上有以财发身之主出可举而大赉也聚于贪暴兼并之臣有圣君贤相可因之而利民也若聚于外洋则一往而不返虽有善者难为计矣或曰然则绝互市可乎曰何可绝也无论外洋以市为命必逞其毒以与吾相争即吾民之役于利者而趋之杀之亦不止也北宋禁通高丽而闽浙之民犯禁而往者无穷也明初设市舶司于浙与日本市嘉靖二年废而乱作害且遗偏东南也不知远驭长驾之术惟知阖门坐大以求息事者庸儒之陋识不可语大计者也曰然则互市无利乎曰何为其无利也知彼知己百战百胜敌之情形赖互市而息事者庸儒之陋识藉以足国用者有矣百货钱币之盈虚得互市而流通者有矣东南人满之患得互市而裒益者有矣昔祖[逖](狄)拒石勒于河南祖逖求与通好逖不报书而听其互市夫不与之通好尚与互市以制之与之通好者可不因其势以为之利乎互市之害其始在于欲得赋税而无久远之虑其继在于兵败气馁志欲和戎而不暇为思患之计西洋诸国通商赋税皆其国主因其缓急而定之或轻税以广其来或重税而广其至未有一成不易而权反操之客者也今诚能讲求自强之法使轻重操纵在我自主则外洋不能夺中国之利矣然行之数十年彼深谋至计所在必不肯从也若东粤之肇庆西粤之桂林彼既求通市则今日之起而应之者宜深长思也中国之磁器茶叶与丝外洋仿为之则洋绒洋布诸物官府亦可仿为之以夺其利权官府不暇可檄富商贾人为之而责其必成也印度之丝与茶日新月盛则中国之丝之茶不可不讲求种植之精良法以警吾民而广招徕也泰西货物日益精巧以诱吾民而吾民惟知苟且速效器日苦窳是官府之责也外洋之轮船入吾土者日有至焉而吾船之往之者不闻只轮一帆可谓无才海滨大贾扬帆瀛海昔之所有今何歇绝也则制船而往市不可缓也中国书籍日流外洋而远方记载知者寡非所以用夷长策也则讲求秘籍置写书之官设重译之人不可少也海滨之民趋利海国百有余万类皆贫苦无告或卖身为佣及其归也富者金钱千万少者亦累百未有徒手者天或者以此偿鸦片之糜金钱乎则所以保护而劝之往者宜有实策也且皆吾赤子不忘中国习彼风土知敌情伪大可用也夫能酌生民百货之盈虚通平准均输之精意无事则收赋以利国通商以利民慎边守精器械以防患有事则制其死命而挞伐之而孔子顺之说贾长沙之计可次第行也则互市者驭夷之道中国之利也

　　通商宜诚实不欺论
昔孔子为鲁司寇摄行相事与闻国政三月而鬻羔豚者弗饰大圣人德盛化神自非寻常可比而市侩之贪诈善欺自古为昭于今为烈矣仆小人也而居又近市日用饮食米盐酱醋之微虽未琐琐躬亲而耳目之所见闻犹堪覆述之尝有乡民负薪求售每权轻重而阴以手拽之则得价可多此一事也笼鸡鸭入市者往往预先强喂使饱胀塞而毙此亦饮羊之类也然犹可曰乡愚无知不足深责也乃鱼目混珠之肆滔滔皆是恬不知非而药店伪药饮人油坊搀卖花生油者甚至伤人性命尤为可恶然犹可曰非正经大店也乃次货冒牌之事倒闭亏逃之案层见迭出大盗不操戈矛何以异是然犹可曰非字号交易也乃茶商焙制绿茶每用铜绿鱼但希色味之佳丝斤棉花打包之时间有搀水图重斤两者又有收买茶馆泡过茶叶做还魂茶者洋商受亏不知凡几近年严加剔格外小心而狡狯之徒借口货样不符退盘减价时有所闻以致丝茶之利远不如前而茶商独多亏累此皆昧于信义通商不以诚实不欺为本之流弊也仆闻洋商之来华贸易也排场阔绰第宅崇闳货物山积来往繁多盈千累[万](物)骇人听闻在不知者鲜不以为挟重资而来而其实不名一钱也不过其人品行端方诚实可靠为人所共信耳各洋行中必延华人为买办西语谓之曰康白度即吾华之挡手也与店号之经手官署之账房带肚子之门丁无异为买办者皆需垫有银两多则十余万少亦不下数千而殷实保人缮具保单保赔之银数不与焉一切用支应及办货价杂费悉取诸买办无虞不给尚何忧于筹措乎华商买洋货者必带现银出货或五日期庄票其刊有汇划字样者不收洋行收买土货则不然先行交货约期负银极早亦俟至礼拜六方允照付迟速悬殊一何甚哉老于市面者亦可从此恍然于其故矣洋行收买土货成交之后该行即核计货价用钱关税水汇费行用共数若干总开一单交银行买汇票而支现银以便转付各货主另开一单函寄外洋之收货者照单备齐银两向银行出货而银行定章必俟货物运上轮船出口方照汇票付给此洋行买货付银之大也华商向洋行出货必付现银或付庄票者亦因外洋寄来之货与由中国寄番之货情形一律皆已先买银行汇票而来若不先付现银则提货栈单均在银行银行银未收清不还栈单凭何提货此又向洋行付钱出货之大也著名大洋行虽能自出栈单不由银行转手特因进出浩大繁琐异常银行相与往来立簿为凭汇票到期据以登帐耳仍不能出此范围也此外与银行并无来往者必先照付汇票方给提货栈单奚待问哉惟寄货向银行买汇票之事西人诚实故行而无弊耳华人则防不胜防银行于买汇票之货仅凭该行清单开报从不遣人查视而汇票到期亦从无不付银出货之事使华商为之则夹以伪物甚至实土石于货箱中而照付汇票必视货价之涨落为衡安能日久见信乎由是言之洋行大抵借水行舟以诚实二字为本而获利无穷人我均受其益华商不乏明识之士试一思之以为何如

　　中人与西人贸易宜先习西语说
自中西互市以来中人之与西人交接者言语不通不能不有藉于中间介绍之人于是在官场则有翻译在市肆则有通事考翻译一官于古为象胥之职寄以和亲隶之司寇又戴礼东方曰寄南方曰象西方曰狄鞮北方曰译皆通言之官也以宣朝命达远情而使中外无隔阂之患故其官虽不甚贵而其责颇不甚轻若通事则于古无征虽因时制宜未始不可于世俗所称三百六十行外另增一业窃尝默览时势究极商情则以为目前翻译必不能无而通事则必不可有何哉翻译多在官人员其所职掌大而两国和战之事细而地方交涉之端莫不确有关系且当其任者睠怀国是顾惜功名究竟君子多而小人少然而真能识时务明大体者已属罕见至于通事则不堪问也此辈多系市井无赖穷无所归乃去而学泰西之语言识右行之体粗通吉利之文便已自号通材夜郎自大及其一朝得志则更喜气扬扬目空一切但其胸中祇有金玉锦绣见解又皆来自田间素尝窘迫所谓措大食三斗脂即自谓穷奢极欲者西人知其然也啖之以微利诱之以甘言于是倾吐肝肠知无不告见利忘义无所不为凡中国人情之强弱市面之情伪货物之高下价值之贵贱在中国人有时而不尽知者西人则无不知之非西人之聪明绝世也有通事之倾筐倾箧而出之也且遇事无不抑中而伸西商人偶与争论则曰是西人所分付吾不能主也一若君父之命尚不足以敌其尊奉之心者迨至若辈之身家饱而中国之市面坏矣且如汉口等处各茶栈所用通事号曰马箭名不雅驯乡党自好者所不为而顾然趋之若鹜祇图一己之用钱不问他人之亏本茶市疲败半由于此观本报所登四明若痴主人茶务揭要议内痛论马箭之弊令人发指眦裂以此类推通事之可用不可用亦显然矣然则若之何而可也曰凡与西人贸易者无不习西人语言而后可查泰西人之经营商务者无不学习各国语言如商于俄则习俄语商于德则习德语此乃欧美之通[例](列)独至中国则西人皆反客为主而我反俯就之此其所以敝也纵不能强西人以学我中国之语可令华商学习西语以敌之将来可以与西人当面交易不必更赖通事商人各顾身家不比通事祇赚用钱而于商务若秦人视越人之肥瘠想必能稍有把握尽去上下其手同扶抑勒之弊语虽迂远实系切要之图特其效在十年二十年之外非深识者莫能喻也且以近事证之日本维新之际初与泰西互市其弊正与中国今日相同既而大悟凡贸易中人尽习泰西语言弊遂革又于本埠郊外设立贸易研究所顾名思义命意可想所中生徒八十人总其事者为荒尾君尝招余往游规模虽不甚大而条例甚精生徒半读中国书以备与中国贸易之用半读英国书以备与泰西各国贸易之用数年来闻成材者已不少矣夫中外往来开千古未有之局而商务实为第一关键自非习彼语言知彼情伪何以制胜若通事等人虽解西语然非身处局中不知利害则又不如不解西语之为妙此其损益得失之间差以毫谬以千里苟有智者必能明辨之也方今如刘岘帅张香帅诸巨公皆励精图治锐意西法于水师学堂之外又创立自强学堂以方言与商务并列吁谟硕画卓绝当时顾区区之见格致算学皆须从方言入手而商务为尤要似宜以方言为纲商务为目庶中国市面蒸蒸日上将来兼可远涉重洋自与泰西各国贸易与之并驾齐驱而不致受制于人斯则中国商务之福也窃不自揆纵论及此亦聊付于愚者千虑必有一得云尔

　　通商宜设立商部以浚利源
太史公曰农而食之虞而出之工而成之商而通之此宁有政教发征期会哉人各任其能竭其力以得所欲故物贱之征贵贵之征贱各劝其业乐其事若水之趋下日夜无休时不召而自来不求而民出之周书曰农不出则乏其食工不出则乏其事商不出则三绝虞不出则财匮少财匮少而山泽不辟矣此四者民所衣食之原也原大则饶原小则鲜上则富国下则务家贫富之道莫之予夺而巧者有余拙者不足观货殖列传序而后知通商乃经国之要图不可不视为身心性命所关也中国自古以来重农务本贱商抑末方以为天子有道守在四夷通商则縻外国之术耳且天子不言有无乌有膺图受箓之君而孳孳财利同于盗跖者哉道光之季年海疆事起中外诸臣不能折冲御侮黄爵滋首发难端林文忠操之过急而耆善奕经伊里布琦英辈类以庸劣膺长子丈人之任遂至一败涂地不可收拾维时犹以讲求洋务为情多隔膜动受欺朦迄今泰西诸邦享受和约无穷之利事事尽占便宜虽曰[城](地)下之盟急何能择而始作俑者其能不遭千载之唾骂哉昔者管子相齐善因败以为功姚崇擢入中书人号救时之相且困极而亨穷久则变天道循环之理也泰西以全力保商遂能驯致富强彰彰可考而其长技良法不自珍秘听人之摹仿此亦足以见欧美诸洲人性之质直矣而近代柄政诸巨公惟以讲求军制兵法制造军火为亟如福州船政局上海制造机器局金陵洋炮局天津武备学堂军械所等处仿造军舰枪炮药弹测量远近推算重力压力速率之法曾袭侯敏惠公着有中国先睡后醒之论亦指中国修明武备仿用西法枪炮及创立海军等大政而言而咸置商务为缓图于西人保护商人讲究商务之道全不详加体会且多置卡以扰累之官商之性不通上下之分太隔朘削滋甚而商贾多失业之人熟于趋避者遂有[戤](戢)用洋单挂洋行招牌情事噫商人惟利是图是其本等而为丛驱雀为渊驱鱼谁之过欤凡此数端皆不重商之咎也诚能幡然悔悟勿自封其步悉屏浮议设立商部衙门以亲王大臣总领其事特示崇重之意各省均置督办商务之大员以一事权或即令藩司兼管各府州县以相其地之所宜而置官以倡率之全照西人章程而一以保护商人为主商务之隆可计日而待矣商务既兴则铁路矿产机造诸项自次第举行商人殷富国势亦与之俱兴不必以讲兵为强而兵自足以无敌于天下兵之强弱视乎饷项之盈绌饷项之盈绌全视乎商民之贫富故曰仓实而知礼节衣食足而知荣辱礼生于有而废于无故君子富则好其德小人富以适其力渊深而鱼生焉山深而兽往焉人富而仁义生焉富者之得势益彰失势则客无所之以而不乐天下熙熙皆为利来天下攘攘皆为利往太史公货殖传真经国之要图也

　　论海关改章
各省道员之缺至肥至美莫如海关钻营者以是专心致志不惜苞苴奔竞苟能一旦到手则此生吃不尽矣查海关缺最上者厥维江海关次则凤凰城之东边道津门之海关道皆岁入甚丰为数则每年二三十万两不等报解大郡不过十之三四定例包征包解入者多而解数少大可饱厥私囊也现闻此次计臣筹饷无微不知早知各关道包解之弊大妨国课拟陈大廷将各海关之包征包解者通改为尽征尽解矣俟定议后一律行知各直省照办但兴一利必有一弊未卜能不病于国不病于商否前处天津友来函披阅之下不禁为海关之惧改章者徒切忧并为管关之日望改章者代致欣幸焉尝阅邸抄张家口监督每岁差满回京循案例奏云张家口应征正额二万四两 二钱四分盈余四万五百五十 六两七钱六分二共银六万五百六十 一两今自奴才接任之日起至某月日止一年期满共征银三万九千二百六十四两三钱五分除正额二万四两 二钱四分征足外计盈余仅有一万九千二百六 十两一钱一分尚短征二万一千二百九十六两 六钱五分实系事出有因非敢稽征不力查张家口上年短征盈余银两部议减去四成五八毫奏奉　旨允准今届商货微细甡畜稀少情形较之上届尤为吃重惟有援例仰恳　天恩敕部核复从宽减成遵限赔缴等语所者每年短收银数不相上下耳又历任广西巡抚有梧浔两厂应征银余银两实难如额援案减成赔解以昭核实之折内称梧浔两府应征盈余银两前抚臣将征收短绌实在情形分别核定着赔成数具奏奉　批允准并部咨按三年限期梧厂照四成浔厂照一成完解今又届三年与藩司督饬两府正署各员设法稽征原期改税渐旺规复旧额无如商稀税淡征收更不如前当此度支竭蹶之时抽方斯渐裕征解岂容少宽而历届相因每愈下兹据该府等先后具由司核明两厂征数相符并无隐漏朦混详请具奏前来复核委属真情惟有仰恳　天恩俯准援照原奏减成着解一俟将来商货盛行征收丰旺再行复奏请复额云云此皆包征包解之关税短绌大受其累者也较之关税丰盈饱入私囊者判若霄汉殊有苦乐不均之叹焉马玉山中丞尝因梧浔两厂上奏云若不问是否有征徒事督责勒完必致廉吏枉遭[参](惨)撒不肖者多方浮收仍如昔年之为累商民实与用人理财之道两失其宜张中丞联桂推为至当不易之论且云裕课必先恤商一味严核苛求不惟与税课毫无裨益转恐商力愈困裹足不前势必榷入愈稀短绌愈甚此所以不敢操切以图也其体恤下情曲当事理之处可谓后先辉映矣窃惟国家岁入有常钱粮之外以关税为大宗而金亦资挹注原不容稍形短绌致滋侵蚀乃自包征包解之例行如粤海福建等处每年可余数十百万甚至以一门丁而获数十万尤足骇人听闻然此等优肥之缺皆以旗员任之而汉人弗与焉畛域攸分显乖正值荡平之政非王者一视同仁之意也自通商以后洋单盛行税务情形大有沧桑之变而取盈之弊遂萃于包征包解之关管关之员每以为苦究竟缺分尚优无须规避惟较从前出息稍逊而已通商各关或用西人榷税尽征尽解毫无私弊公家之得益转巨胡不仿而行之良法具存乃甘受包征之累乎即卡所定比较之法虽为筹款起见其弊适与包征相等多收实贪天之功短收则无辜受累取盈之非孟子之时已剀切言之及至征不及额责令减成赔缴有名无实徒成具文终当亏及国帑耳顷见西报载天津钞关书舍缺底约有四十余分缺底值银数十万之多其平日排场阔绰无异富贾豪商兹闻津关税务有暂由洋人包办交银三十万两之说并户部刻已议准不日即可施行该关书办一闻此信忧虑特甚徒唤奈何详见关事谈新一则中此事如果实在则海关改章一事必能见诸实事也行见国家大收裕国之效而库帑充盈管关之员又不至以赔成受累一洗包征之弊何快如之惟关差素优之缺不禁忧形于色耳虽然公忠体国竭诚奉上者当不若是

　　互市档案
国朝康熙二十二年灭郑氏台湾平越二年疆臣开海禁报可于是设榷关四在于粤东之澳门福建之漳州府浙江之波府江南之云台山时荷阑以助攻郑氏有功首请通市大西洋素称饶沃又其人勤于贸易多操海舶为生涯自荷阑得请则以前之未通中国者皆争趋之英吉利者大西洋之强国也自明以来拓地渐广开通市埠及于东南洋当康熙之初即谋通商于澳门以海禁未开而止九年郑成功之子经踞台湾英商来往于门台湾等处凡数岁郑减其税而縻之藉以控制荷阑未几耿郑交兵藩臣内乱　朝廷议先定沿海边界防外洋之助郑为患者于是英人以华商交易不便复去之及台湾隶入　大清版图其人又疑新拓之区税必加重乃舍闽赴粤东又时来往于浙之舟山波等处而其时英吉利之名不着但知其为红毛之番族而已五十六年总兵陈昂始奏称粤东红毛有英圭黎诸国最为奸宄其时通市于广州澳门等处每以粤关索费太重纠洋商合词争之雍正之初又议增收礼物银两乃于七年合词控于大府得稍稍裁减未几官吏又增出口之税于是英人始有移市入浙之志矣初浙之海关设于宁波　舟山尚未设县商船出入宁波往还百数十里水急礁多往往回帆径去迨定海既设监督张圣诏始请移海关于定海部议从之乃于定海城外道头街之西特建红毛一区以为番舶来往之逆旅自是浙之定海商舶日多其时以粤中不便数来往舟山见今昔情形之异乃定计争之乾隆二十年英舟泊定海港有总商喀喇生通事洪任辉请于浙之宁绍道台愿在定海纳饷许运货至宁波府闽粤两督闻之以其利浙税之轻而致关课之绌也二十二年闽粤总督上言浙关正税请视粤关则例酌加增一倍部议从之奉　旨洋船向收广东口由粤海关稽察征税浙省宁波不过偶一至今奸牙勾结渔利至宁波者甚多番舶云集日久留住又成一粤之澳门矣今更定章视粤稍重俾洋商无所利而不来以示限制意初不在增税也未几部臣复议外洋不准赴浙贸易定制归并粤东一港每年夏秋之交由虎门入口是时方严丝觔绸出洋之禁英吉利虽时时违制潜赴波无所得仍遵新制在粤通市粤中初设洋商通事洋行据为[垄](龙)断之利诛求不已串通官吏规费益增于是英商洪任辉等仍赴浙请在宁波开港而浙抚已奉新令悉毁英商旅廨闻其舟泊舟山遂发令驰逐断其岸上接济之食物洪任辉愤甚乃由舟山泛海直抵天津仍乞通市宁波并讦粤关积年规弊奉　旨诘责饬将洪任辉由旱道押赴广东遂于二十四年七月奉　旨着福州将军以钦差赴粤按验苛勒有状将监督家人问罪又因洪任辉不应违制擅赴天津押往澳门圈禁三年始释之自此诸番通市粤中奉法惟谨乃事阅三十年弊端复起向之裁改归公者又增其费而加重焉各洋商皆以为不便而惩洪任辉之往事未敢讼言英国王雅治乃与其臣下谋议以　纯庙八旬万寿入贡天津乘间言之五十八年英国王遣其使臣马甘尼一作马戛附尼由海道赴天津入贡始通中国也

时　上以远人向慕诚款可嘉特命理藩院导其入觐嗣使臣以其国王表文进仍请在浙开港并通市天津又欲援俄罗斯往例遣人寄住京师　上以宁波天津无通事洋行交易未便且俄罗斯自立恰克图后久不在京寄寓所请给舟山海岛并广东附近省城地华洋参错断不可行因　特颁敕谕前后二道逐款指驳示以中外之防使臣乃不敢言比其返也　上遣重臣伴送由内地经历直隶山东江苏安徽浙江福建至粤东出洋回国其舟过宁波请便道市茶丝出洋许之马甘尼回国国王开读　敕谕自知所请与中国体制不符事遂寝然虽绝意于舟山犹思逞志于澳门又其时英人方与佛兰西构兵惧其播闻于中国因　敕谕中有许其再来款贡之语乃于六十年复具书币由粤之大班转呈粤抚代为陈　奏并述其昔年曾带兵船至的密地方助　天朝大将军盖福康安征廓尔喀时事也粤抚粤抚译其文以其词极恭顺　上亦优答之然其来往澳中既忌葡人又防佛兰西展转包藏遂有嘉庆二年十三年之事七年澳门者各洋贸易来往之所聚而葡萄牙实主之乾隆间定制并归粤东暂泊黄埔交市事竣仍回澳门住冬转向葡人赁屋栖止限满则驱之归国又葡人但输船钞不似诸番船货并税英人自通市于粤设四班公司经理贸易欲得中国一岛之地如新嘉坡麻 六甲 者以为逆旅其至便无过澳门而为葡萄牙所先已愤不能平又见澳中官吏与之为援尤阴忌之迨乾隆之末入贡要求请令澳门之洋商待出入自便意欲效葡人事例得以轻赋自立马头而未敢讼言上亦阴相制驭故　敕谕中但令其供向来澳门贸易之常例而英人窥之不已嘉庆七年英有兵船六泊鸡颈洋托言佛兰西欲侵澳门故遣兵来戍实藉词窥澳也葡萄牙人觉之乃告于大府饬洋商宣谕令其释兵回国遂以是年六月去去之日命人陈谢仍以佛兰西为言时粤中大吏以其在澳未久又不烦兵力遂秘之而其事已寖闻于上　迨十年英国主复具方物遣使臣附商舶来粤译其表文则以方与佛兰西构恐其播谣于中国以间我自说其七年之役也是时英商每有货船辄以兵力防护之又恐疑其复有澳门之事值闽粤之间海氛不靖乃托以协剿海盗游奕内洋　上见其表文中有欲为中国力之语谕新任总督那彦成至粤整饬戎备其护货之兵船亦令申划疆界毋使侵踰越二年而奥中衅起十三年英将有度路利者一作图礼自安南败归以其余艘抵澳亦声称佛兰西取小吕宋将顺道袭澳门葡人知其诈而粤之大班有喇佛者以七年之役为澳夷所间挫败而归欲以此时兵力唆令度路利占澳门为补牢计大府闻之即饬谕洋商传谕大班令遣兵船回且告曰澳门非葡萄牙所有乃我　大清土地也尔焉敢侵轶我且边寇有警中国自能御之毋劳戍师致吾民惊疑度路利闻之怒乃率兵登岸占踞市楼澳门之民惊恐罢市时两广总督吴熊光粤抚孙玉庭闻变乃援照违抗封舱之案调兵守御度路利遂率兵船三径驶入虎门进泊黄埔又自黄埔乘衫板船数十艘直抵会城入馆寄寓扬言将劫十三洋行以修怨度既下令兵船争趋之乃有碣石镇总兵黄飞鹏以师船横截省河飞炮击毙西兵一伤者三始惧而退然其踞洋面如故也时大班索还累年商欠又以封舱停市请退所买之茶而偿其值虚声恫喝势焰益张适英吉利本国有船主来闻封舱之事对大班曰犯中国而罢市虽得澳门犹石田也先时洋船率以七月底粤停舶黄埔换货不过两月交冬即回帆去至是泊港外数月货无起日各商亦怨谤沸腾大班喇佛乃言于度路利责葡人纳赂以番洋六十万犒师英之兵船始具状归诚请照旧开市维时方奉剿办之　谕旨各路官兵云集者二千六百名而督抚意在弭兵遂许以兵退开舱于是度路利以冬月起程出洋已有成约也　上以吴熊光办理迟缓又不亲莅澳门跃示兵威虽开舱在西兵既退之后而许之在先严　旨切责旋饬新任督臣驰赴澳门查访尽得其情因劾熊光示弱畏葸状遂与巡抚孙玉庭俱论罢遣有差是役也英人觊觎濠镜自谓与　天朝无纤芥之嫌而度路利称兵入省实由封舱激成且其自安南来亦非该国王本意大班喇佛教唆其事闻于英国王遂革大班之职喇佛不敢归复回粤粤中人以前事衔之驱逐回澳数年以忧死

自公司局之设也大班来粤者率寄寓洋行行人事之惟谨然所以朘削之者无所不至又与关吏因缘为奸课税既增则规费抽用亦增有取之十倍二十倍于前者十五年英之大班控粤抚谓各洋贸易赀本皆自国帑借领不堪亏折请酌量裁减以利远人粤抚韩封檄饬布政司核议久之竟寝不行当初行之时每两奏抽三分以作洋行辛费继而军需出其中贡费出其中各商摊还西债亦出其中遂分为内用外用名目于是各洋利薄怨生屡思藉贡输诚以希恩泽二十一年英国王复遣使臣分入粤东京师其至粤者曰加拉威礼方至粤辄争谒见仪注以旧制贡使见制府将军皆免冠俯伏大吏坐堂皇受之加拉威礼不可时粤督蒋攸铦方入　觐摄事者为董教增许免拜伏仅免冠致敬大府亦离席立受之是时英之正贡使罗尔美副贡使马礼逊已乘贡舟达天津夏六月　上遣大臣户部尚书和世泰等赐宴使臣于天津有司谕以谢宴时应行跪叩礼不可将入都又告以乾隆二十八年该国使臣入觐仪注不答时　上在圆明园尚书和世泰等先期导使臣自通州起行一昼夜驰至御园车马困顿而使臣衣装辎重皆落后恶其不肯循跪叩仪注欲以计尼之时使臣表未赍礼服不备仓皇失措遂以病辞而　睿庙已诘朝御殿传呼和世泰始以正使病闻复　召见副使又不至　上怒其无礼命其贡不纳即日遣理藩院押回通州濒行仍令援乾隆五十八年例由内地行走是役也使臣失礼实以衣车未至之故　上悔之廷臣始知当日理藩院迓接不如仪乃遣和世泰酌收贡物数事仍颁　敕谕赐其国王珍玩以答远忱驿交粤督蒋攸铦令慰遣之然英使本欲以粤东增规费事入告竟不得达怏怏而去大班之在粤也初寓洋行继则立公局久留奥中已不复循回澳住冬之例道光之初粤城外不戒于火民居多斥为平地英商欲广其公局乃藉修葺为名以次侵占拓地数里而其地当对河民居渡口居民欲返其故地不得乃控于大府时大学士李鸿宾任两广总督窴不理粤人谓其受洋商贿乃乘其入　觐之间控于粤抚朱桂桢朱在粤素有威望洋商惮之闻控震怒立锁拏通事下狱洋行惧误开舱事跪求免究乃亲督拆毁平之英商之桀黠者以此事入要挟停止开舱相持者半年仍以孟加喇新到之船主居中调停事遂解此道光七八年间事也初洋商在粤通市定制不得带家属自大班公司之设出入自便遂于八年秋有大班某挈一洋妇寄寓粤城而其时十三洋行中有东裕行司事谢某为置肩舆出入乘坐久之夜郎自大翻不许行中人乘轿入馆大府廉得之立拏谢某究治廋死狱中大班闻其事遂架大炮于洋馆外设兵自卫大府虑激变乃令通事蔡刚以理晓谕令撤去兵炮并速遣洋妇回国于是洋行具托言大班患病需人乳为引俟稍愈当即遣之大府据结案不复追根洋妇卒逗留不遣数年之后义[律](津)来粤竟以挈眷为援例之常而边衅亦因之起矣

义律者某公司散后续到之大班也英人自开港于粤惟公司船许赴粤中贸易此外散商不得擅自出入着之令甲以二百年为限其公司大班亦定以三十年一瓜代所有贸易赀本悉领于国库中岁收其息嗣因公司干没库帑不能偿又于十三年后复请展限限满则亏折如故英国主见其党与日多骎骎乎不可制亟思设法解散之值道光十年后屈指例限将届　大清二百年之期教四人纪载以解散公司为十四年事然律劳卑以是年来粤为卢制使所逐则解散必在十年以后十四年以前二百年者亦举其大数而已遂乘机裁革前例解散公司之局听散商各自牟利英之富商皆以为便而中国素恶公司横甚不如散商之易于制驭惟十三洋行与公司交通既久狼狈为奸反以为不便乃托言公司散后统领无人因有再着大班来粤之请十四年卢坤调任两广总督奏请　敕令洋商寄信回国仍援前例派公司大班来粤督理贸易英国主得信即遣领事一人名律劳卑者以是年秋至澳由澳来粤大吏以其未经通报擅入省河虑非其国主所遣是时有御史奏称律劳卑带领兵船进至黄埔督臣卢坤调派水师布置严密旋即惶恐悔罪请领红牌出口云云但知其驱逐律劳卑之事而其时大班来粤实出自督臣所请核之十六年纪律至粤粤督奏闻奏中仍理前次督臣请寄信遣大班来粤之案是此时之驱逐有因也乃派员押回澳门其十六年继至者则义律也义律之来英人初议欲在粤中设立审判衙门专理各洋行交涉讼事不管贸易欲仍听散商自行经理然其时各洋行赀本首推英商而义律初至洋行尤谨事之遂以是年冬一妻子来粤名为约束商人水手不管贸易实则总摄其事诸番之在粤者咸仰其鼻息不敢自树异同十九年趸船之役义律主之时　钦差大臣查来办粤饬令各洋行将趸船鸦片悉数缴消首传义律不至嗣因各洋行复稽延拘其奸商颠地等义律适自澳门回则封舱撤去沙文沙文即洋商买办见后之令已下不得已始遵饬缴消而悻悻欲图报复之意不已也义律寄信回国仍住澳门是年之秋各洋货船来粤者皆遵谕停泊澳洋听候中国委员查验义律首发难端凡英之货船悉配以兵船聚泊尖沙嘴不听查验制府发令驱逐三挫其锋始驶出老万山复行文照会索偿烟价以为入粤配茶之需制府见其跋扈一面照覆责其不守臣节一面奏请停止英人贸易是时边衅方起内外诸臣有请闭关封舱并外洋各国一律停止通商　上发交粤督议奏林则徐上言罚不及中必须示以大公今以英人不遵法律遂将恭顺之各国一例峻拒未免良莠不分设各国问何辜臣等即难批示且自英人贸易断后他国颇欣欣向荣逐利者喜彼绌而此赢怀忿者谓此荣而彼辱此中控驭之法正可使其相间相暌输忱内向若概与之绝转易联成一气昔人所谓彼则聚而协以谋我者不可不预为之防等因奉　旨如议然是时如弥利坚港脚等国之货船虽奉准开舱而英人以兵船拦阻口外不得入港

二十年冬琦善以钦差赴粤方欲议抚许英人照旧通商而义律遽谋先战后商遂有大角沙角之师粤抚奏自用兵以来关课短绌所到洋船已不及向来十分之二又被英人拦阻泊在港外守候开舱遥遥无期时　上已授贝子奕山为靖逆将军隆文杨芳为参赞大臣饬令到粤先查明各国情形果否怨恨英人阻挠生计抑稍有觖望于　天朝未能招徕抚绥以致向隅失业据实陈奏等因　上意在怀柔远人更欲使疆臣体察外情如其怨恨有因即可加意招徕供我指臂此近交远攻之计也然其时各洋人以阻梗牵留辄思各带兵船与之讲论而义律餂以甘言谓抚事已有成议因之各洋人急欲开舱反为英人作说客而大府不悟也二十一年二月英人闯入虎门攻破乌涌卡座时则港外之弥利坚佛兰西及港脚等国货船共四十余艘衔尾而进于是弥利坚佛人首请开仓复陈明义律悔罪不敢别有要求但求与各国一律通商无不同声欣感参赞杨芳据以入奏奉　旨严加切责而义律果不受抚遂有四月闯入省河之役当义律之请抚也一索烟价一欲得香港马头琦相以事关割地佯许之而未敢入奏然英人自谋夺濠镜不得屡思于附近粤东省城乞一岛一地以为定居有早窥香港志矣迨闻相国许其入奏始则称兵以要之继则请缴还浙之定海及献出二角炮台以易之相国方欲请　旨定夺而英人已在香港出示起造房屋马头视为己有未几将军参赞至粤遂以六百万及香港一岛为城下之盟而义律之狡焉以逞遂于粤东始终之诗曰谁生厉阶至今为梗则公司之再设也粤东罢兵义律遂回英国不复来其称兵于闽浙江苏以要通商之各海口者曰濮鼎查曰郭士利连兵二载扰及三省由海入江而白门之抚议再起二十二年秋英人泊下关将攻江宁钦使制府联衔请抚首定五口通商之约五口者粤之广州闽之福州门浙之宁波江苏之上海也初英人以粤东关税之重屡请在浙开舱然其本意亦祇欲在舟山建立马头运货至宁波不敢遽希腹内地也二十年英将伯麦占踞定海即欲在定海通商然自粤东再犯已踞定海为老巢请　饬谕粤东钦差大臣计出万全慎重妥办必不可准英人在定海通商然自粤东再犯已踞定海为老巢遂将城垣拆毁建造洋楼绵数里挈眷居住见浙抚致白门三帅函中自谓足偿其夙愿不复他求一旦逞志犯江挟兵要抚遂萌得步进步之念况得宁波而踞之则定海一香港也上海则吴淞为之屏障筑海塘高岸以蔽之一旦入山之郛扼黄埔之口浸浸乎堂奥矣开港之请　上以福州关系省会饬令给泉州而濮马等马即马利逊见后坚持前约三帅不敢与之争遂定议当粤东初开舱时定制洋商换货之后诸领牌回至澳门住冬不得逗留在省挈眷寄居亦不得于城内设立货栈及洋商擅自入城迨白马之役濮马等意在弛禁遂于约内载明五口通商准设正副领事官管理贸易皆得挈眷居住又海口赁屋买地以及起造礼拜堂医院坟茔之类悉听其便领事官遇有相商事件随时往来悉听入城与地方官衙署相见大府但以通商二字完案不复援挈眷入城之旧档例禁与之诘难自此五口通行悉与澳门香港无异矣是役也弥利坚人不与佛兰西亦后至焉续闻通商事定相国耆英任两广总督赴粤陈请悉援英人例许之惟俄罗斯者旧制在黑龙江设立恰克图但许其在陆路通市不准由海道入粤迨五口禁开遂于二十七八年间闯入粤东及江苏之吴淞口虽迭经督院查明驳回而阳奉阴违率附英弥海船出没于五口间关吏不敢诘此白门议抚通商之大略也

方英人之要抚于粤也粤之绅民独忌之适赂款事定英人登岸出北门过萧关三元里乡民聚众之义律几不免详后踰年白门议款时粤民方兴团练之局与英人为不共之仇闻其条约内有领事官相商事件得于地方衙署相见以为将破昔年入城之禁益汹汹不可止踰年夏濮鼎查至粤先期通刺制府期以入城相见粤人联名阻之濮遂去其后屡请入城不许二十九年己酉英舟闯入省河挟兵请入城粤人集团练为制府声援英之公使文翰知众怒不可犯乃请罢入城之约复开舱通市如初咸丰六年英人以白门前约所定税则一款原议百中取五近年货值渐减税额不符拟请复位并欲援白门前约得与制府相商署中时叶相国名琛任两广总督奉　旨授为钦差大臣粤人乃持其二十九年之约而争之维时英人在粤方以中国执其舟子起衅于是公使水师提督及领事巴夏礼等挟兵以要我是年九月英人攻城不克遂袭沿河炮台粤民愤甚乃悉毁城外十三洋行英人不胜乃归告国主请调派兵船别遣重使至粤并约法兰西为助七年英公使额罗金来粤西人月报作埃尔谨谭言之转也首请更定贸易条款两致书制相不省是时各洋皆以夏秋间至粤于是英人以所请不行转相号召遂起合从之师十二月英法进兵攻粤城陷之执制相系舟中归之于国八年四国遣兵由上海径赴天津遂有是年四月大沽之役以上俱详后卷既罢兵俄弥二国复以抚事请奉　旨饬大学士桂良吏部尚书花沙纳驰赴天津查办久之不而英人挟兵要盟擅拟天津新议凡五十六款即请换约奏闻　上谓税则之款必须亲历海口相度地宜爰降　旨饬四国使臣前诣上海仍命桂良等驰驿同往是年八月钦使及四国使臣先后到沪于是英人持其所定天津新议中凡交涉通商事务者定为税则善后条约将近年出口入口之货仍照百中取五按时值估计载明纳税定数议十年一修改时直洋药上税定每百觔纳海口税三十两 钦使等复与三国议专条载入沪约第五款与天津新议之第九款二十八款无涉见后卷中议定桂相奏请令该三国赴都换约遂有九年不遵原议闯入大沽之役英师既败惟弥人以恭顺准其换约而归然并天津新议亦中寝矣时西人以天津新议业已奏准遂刊入通书中此天津再议通商之略也

十年英人以换约不果又惩大沽水师之创归募湖勇将由天津登岸内犯京师夏六月英法连兵入寇天津僧王格林沁帅兵御于大沽口七月初五日西兵自北塘后路袭我大沽北岸之炮台初七日遂陷天津僧王退守通州西兵由河务张家湾一带进袭通州王执英酋巴夏礼絷之京师八月初七日西兵自通州入寇都统胜保率禁兵御于齐化门外我师败绩越日　上启跸狩于滦阳恭亲王奕欣奉　旨留守京师二十二日西兵袭海定恭王退驻彰义门外四十里西兵直薄安定门声言攻城驻京大臣等请释巴夏礼议抚西人许诺二十九日大开安定门馆西酋于国子监天主堂等处寻奉　行在朱谕饬恭王入城速定和议遂于九月十一十二十七等日与英法俄三国先后交换和约英则巴夏礼主之于天津新议五十六款外增八九条法俄亦有续增之款又于前案通商各海口增入天津淡水等处其税则专款定自沪中者曰通商善后条约凡十款内载各国进口出口之货皆有一定税则议以十年一换改以上各议均奉　上谕颁行各省督抚大吏一体按照办理英法乃罢兵退驻天津此续议通商及天津前议得旨允行之张本也

抚议既成英人欲逞志各省以专通商之利寻据其酋卜鲁士照会换约之王大臣内称八年所定条约内载奉天即牛庄海口等处皆准通商欲派领事官前往驻并称第十款所载长江一带拟于九江汉口两处先行开商请咨湖北江西各大吏一体查照遵办等因于是恭王奕欣等奏请筹办通商善后章程并请设立总理各国事务衙门及钦派各口通商大臣十二月初一日奉　上谕京师设立总理各国通商事务衙门着即派恭亲王奕欣大学士桂良户部左侍郎文祥管理并命礼部颁给钦命总理各国通商事务关防应设司员即于内阁部院军机处各司员章京内满汉各员挑取八员即作为定额轮班办事侍郎衔候补京堂崇厚着为办理三口通商大臣驻天津管理牛庄天津登州三口通商事务会同各将军督抚府尹办理并颁给办理三口通商大臣关防其广州福州门宁波上海及内江三口并潮州琼州台湾淡水各口通商事务着署理钦差大臣江苏巡抚薛焕办理新立口岸牛庄一口仍归山海关监督经管外其余登州各口着各该督抚会同崇厚薛焕派员经理所有各国照会及一切通商事务宜随时奏缴并将原照会一并呈览一面咨行礼部转咨总理衙门查照其吉林黑龙江中外边界事件并着各该将军等据实陈奏一面知照礼部转咨总理衙门不准稍有隐饰钦此按此皆据王大臣抚定章程六条内开各事宜照议允准寻据恭王等又酌定新设衙门章程十条具奏奉　旨均照所拟行钦此此京师新设总理各国事务衙门及各口设立通商大臣之档案也

　以上所辑前半据海国图志所采粤中旧档参以西人所撰华英通商事自十九年边衅以后则皆得之闻见者自康熙开海禁以来二百年互市之消长变迁令人不可思议于是论者皆谓中西之衅自烧烟启之今载考前后乃知衅端之原于互市而非起于鸦片也夫互市者实中西交争之利而关吏牙侩必欲专之外洋因利而得害乃思以害贻中国而阴收其利善夫范蔚宗之言曰匈奴贪尚关市嗜汉财物汉亦通关市不绝以中之此盛世柔远之术知者知务之言中之云者中其求利之欲耳梯航万里远涉风波得利则欣失利则戚人情之常何足为怪一自贪吏侵渔奸商掊克彼以求利而来终于失利而返能无怨谤沸腾耶明之倭祸始于中官继以商侩终于豪贵于是外番之怨日深而中国官民亦交困矣

　国初海禁既开设关有四江浙闽粤无不可通乃未几而粤东海关专其利薮未几而十三洋行操其利权税有定则未几而益以规费支销名目未几而益以归公充饷名目始则取之在吏继则取之在官如据澳门月报言洋行抽用定例不得过三分今据嘉庆年间大班控之词言棉花一石价值 八两向例行用二钱四分运税银不过四钱据此则初定税则每两不过二分为百中取二其后每石行用加至二钱几十倍之矣又言茶税饷 二两五钱之外洋行会馆每石抽洋六圆至九圆不等计茶叶出口之税不过二四倍于八两 一石之棉花而税用两行已亏折其十之三则增设名目之渐也洋商不堪其悉索则控于地方官地方官不能平其讼则控于大府大府不能穷其狱乃回诉于本国于是带兵船讲论而干戈之端以起书曰若颠木之有由语曰物必自腐也而后虫生焉由是言之即使鸦片不入中国亦未能保外洋之终于安靖而隐忍也且鸦片之来亦为货物之亏折起见耳货物不得其利乃思取违禁之物以偿之若使税用不增逋欠可得彼又何乐乎以违禁之烟土而予关吏以把持啖水师之贿赂哉愚谓当日欲与之申明烟禁必先取中西互市之至局通盘打算平其百货之税则行用更择其胥侩之尤者而惩之必使番人憬然于生计之盈绌不在鸦片之有无但使关税行用之积渐除则湖丝茶黄之转输自便此为中外一体威福并行制敌抚敌之策似无踰于此者不清其源而图塞其流一旦决堤溃防而不能遏虽藉十七省商民废着之资不足以填其无厌之壑有识者观于鸦片之流毒中国未尝不扼腕长叹以为其戎首兴于关市其厉阶梗于封疆则甚矣漏卮之失轻而养痈之患大也问者曰中西之衅起于互市然则闭关之议可行乎曰此惩羹吹虀因噎废食之见也夫中国无所资于外洋而外洋实有资于中国茶黄之类是也以其为袪瘴不可少之物故中国以此全其民命即以此制其死生但使关市持平蛮夷向化则其趋之也如慕膻其甘之也如食葚又何取乎闭关折符而绝之哉林文忠奏覆曾望颜一折不欲停止外洋贸易而不知其请停英人贸易亦自失之何者当日英人负固我之声罪致讨固已师出有名不必及其琐屑之贸易而明禁之违抗封舱历有成案当其聚泊尖沙嘴不听查验计惟有羁其船只不准入口而严兵以守虎门内外炮台绝其兵船窥伺之念似无庸以请停贸易预形之章奏示谕中俾得有所借口至于定海之陷及大角之役逆情显著彼之货船在外讵肯深试于不测之渊此又禁之无庸禁者唯事机之失实失于粤东之自撤藩卫耳若增兵固守无懈可乘则彼之攻击不遂固已自绝于　天朝即招之使来其货船亦必不敢入然后大张晓谕许恭顺之各洋先后进口开舱斯时若被英人拦阻在其素所役属之港双鹰等国或不能不仰其鼻息而劲敌如法兰西弥利坚者岂肯甘心失利有喙三尺而不带兵船与之讲论哉据花旗呈请通商词内谓货船入口正可藉以制服西兵此正以毒攻毒之机会惜其时虎门已失无可把握若使防卫依然祇须严守内洋大张通商之谕则制西兵者即在西人彼英人岂能梗阻以自速其寇雠耶英人求战不得开舱无期仍必由法弥二国为之讲改又岂敢索烟价索香港以肆吠声邪予谓文忠烧烟之举未免操之过急而海口之防范亦以此煞费苦心其时守虎门则关天培守沙角则陈连升父子皆一时之枭将若海口之藩卫不彻即极其鬼蜮之伎不过逞志于闽浙间而如粤东者固已搤其吭而拊其背矣又岂能翻然翱翔以纵横于海上邪然则琦相不来文忠得以一人一手次第经理始终其事则大局未始不可挽也

　粤中抚事之局赂款六百万名为追交[逋](通)欠实则按十九年烧烟之价如数以偿仍令出具永不售卖甘结此外尚无包藏祸心之事至于壬寅以后中西交争一波未平一波又起皆自白门之条约启之如约内五口通商不将天津山东等处申之厉禁载入约中识者已知其必有异日得陇望蜀之求至于番人不准入城及城内不得设立栈房约内既不提及中间突叙入管事官有相商事件得与地方官衙署相见一条遂为后来入粤入闽口实卒成咸丰七年攻踞粤城之变又如粤东已给商亏六百万江宁议和不闻划抵突又增入军费一千二百万遂启天津新议索军费二百万续又于京师换约增索六百万其援案五口通商定约者惟英人一国至二十五年耆相在粤始增给法弥二国通商条约一如英人之式遂启四国连兵及十年以后大西洋各小国纷纷陈请之效尤予频年奉差赴浔见西门外特楼绵一如沪中而自粤氛扰东南淮盐滞消该洋人则自长江驾一火轮船拖带盐船甚至潜赴吴城饶州一带前年有至省之盐船予奉委会同首县驳回所过关卡不听查验而盐法坏矣银之漏卮耗于鸦片近则各口通商罕有以货易货者故洋商置买货物亦复银洋互用中外流通惟中国自行钞行大钱之后私铸既多官板日少而洋船自海道往来购办铜运并中国制钱亦捆载出洋而圜法坏矣至于茶丝两项之出口足与鸦片之入口相抵是则中国之地利尽于外洋而得其一坏之土驯至商民人等竭其终岁之操作不足以偿暗室之一灯今日银荒恐数十百年后百货俱荒悉入外洋垄断之薮利之所在不夺不餍故太史公读孟子而以利为利之始孙子谓知者之虑必杂于利害诚有见于古今大势以利始者未有不以害终呜呼可不鉴诸

　　白门原约二则中西纪事
壬寅白门之抚是时所议各条抄传在外予答友人书论其事兹核以后来之事多亿中者因撮其大略于左

一抚议内称通商马头一广东一福州一门一宁波一上海凡五口查粤东之香港已于上年奏给在先此时未宜与之说明作为粤东马头不许牵及广州省会乃该洋人竟以香港为已得之马头每欲得陇望蜀且五口通商彼寄居之而我取其税固犹然中国之版图主客之势异焉若香港一岛已与割地无异将来一切地租杂税皆输之于英人求如澳门之岁租五百无其实而犹存其名者且不可得予深虑汶阳之田之不复返也既给香港又准在粤东通商是二口也闽省以门又索福州省会奉　谕饬以泉州换给卒不行是闽中亦二口也浙之定海孤悬海外并无险要之可守乾隆年间洋人屡请在舟山建立马头奉　旨驳回迨伯麦攻陷定海遂欲在此通商浙抚刘韵珂胪陈八弊今因索宁波不复言定海而浙闽向争定海今却不争宁波予谓既得宁波则定海是其出入之汇何待于索江苏既得上海则吴淞亦然是浙江名为一口实亦二口也通商马头东南四省联络一气向则开门揖盗今则入室操戈矣此壬寅私拟之原稿而后来应验果不出意料中如香港马头近见西人月报已载英国埠下与马六甲 新嘉坡无异又核其所收地租杂税各款每岁可得十余万两居然中国大关一岁额矣福州通商意在武彝山茶见第三条中后见梁中丞归田琐记有致刘中丞鸿翩一书中云执事亦知该洋人所以必住福州之故乎该洋人所必需者中国之茶叶而崇安所产尤该洋人所酩心既得福州则可以渐达崇安此间早传该洋人欲买武彝山之说诚非无因若果福州已得马头则延建一带必至往来无忌某记得道光乙未年春夏之交欧罗巴某国曾有两大船停泊台江别驾一小船由洪山桥直上水口时郑梦白方伯以乞假回藉在竹峙江中与之相遇令所过塘汛各兵开炮击回则彼时已有到崇安相度茶山之意其垂涎武彝可知又言以福建而论必不能富强于江南浙江广东也乃江南浙江广东每省止准设一马头而福建一省独必添一马头以媚之此所不解中原滨海各省不一而足倘援福州之例于山东索登州马头于直隶索天津马头于辽东索锦州马头则概将唯命是听乎外番如英人者亦不一而足倘或援英人之例亦于滨海各省请分设马头亦将唯命是听乎且福州省城外距海尚有百十里之遥苏省城外距常熟海口不过百里浙江城外距龛赭海门亦不过百里广州省城外距澳门则不过数十里若皆以海道可通之故各援福州之例于各省会城外并请分设马头将何以拒之按以上云云核以后来之事无不亿中者附记于此以证予言之相合也

一约内但载通商之马头而不及其不准通商者是蹈粤东之故辙也靖逆以六百万图了粤东之局而不及江浙今又了江浙闽粤之局而不及山东天津在当日诚虑其画蛇添足有意外波澜然当二十年义律天津递书回过山东求见抚军安知非藉以察看登州一带地形以为异日要求张本至其滋扰浙江又播散流言将由福建门再赴天津要求一切具逆靖逆将军及浙抚章奏中在该洋逆声东击西原不足信惟天津万无通商之理正宜与洋人申明厉禁载入约中以杜其觊觎之渐乃恐别生枝节一味含糊万一二千一百万清款后该洋人以一火轮船径赴天津要求通商则当事者岂不又费一番唇舌耶辽东环海为卫居庸关外实　陪京神灵宫寝之区而上海沙船之至关东者以自南北行者为空回自北南行者为正载是则九州岛之上腴天地之奥区乌可不慎与议抚之次年弥利坚人果赴天津呈请通商经部中驳回三十年英人入天津亦即此意近日天津议抚遂求奉天登州各海口十年换约遂增入天津通商一条此皆二十年前亿度之不幸而中者也

一约内二千一百万之款内有烟价六百万商欠三百万皆为重给何者粤东之六百万名为追交商欠实烟价也二万余箱之值义律曾索一千二百万经弥人核其成本减半给之推算银数箱数正与六百万相符若使靖逆当日据实陈奏何至白门议抚又生六百万葛藤即使濮马等任意浮开亦可援扬商三十万之例照数画抵靖逆以追商欠为名商欠之数于官何预且亦何从得其确数是则六百万之增款仍是义律在粤所索之价不足又增商欠三百万岂非多多益善哉若夫军费之一千二百万当日何以不向该洋人诘问中国兴兵三载所费饷需数千万亦应责令该洋人缴洋人以间执其口传闻当日议及此款张喜拂衣而起在仆隶庸流尚知心抱不平怒形于色乃以一品四品大员当日议款鹿泽长舒恭受居间缓颊一道一府隐忍而甘一词莫赞所谓折冲于口舌之间者何在尤可异者受赂之款迥非逋欠可比按年分给偶有短绌何足计较乃至并加息一层无敢与辩亦经载入约中粤东争平粤东六百万洋人净用外洋法马白门争息该洋人狂吠之声足令强者决眦懦者掩耳已商欠名目始自粤东其后因粤民烧其行栈遂于八年扰天津时索商亏二百万至军费名目起于白门遂于八年扰天津时亦索价二百万迨十年扰京师又增四百万而法人亦效尤索之如数作俑之祸不知伊于胡底矣

　　长江设关中西纪事
咸丰十年秋九月英法二国先后换约越月据在京英官卜鲁士照会恭亲王及同时换约之王大臣等内称现行天津新议第十款所开长江一带各口英商船只俱可通商等因本国现拟仅于汉口九江两处先行开市惟视江西尚未安靖所有两口通商之处先照后开章程暂行办理凡有英船上下大江内载货物无论进口出口应纳税饷均或在上海或在镇江各关按照新章纳税各关监督皆宜妥为设法务使各船遵行再英船欲上大江当向海关先行报明所存保护船只之兵船火药铅弹等对象若干请给照单该关口查明所报军器数目如在情理之中即应注明给发倘出单之后查有额外军器或并无照单私行售卖军器药弹等物即将该船所载货物全行入官并驱逐该船出口不准在江面贸易以上各节应请查照并咨湖北江西各大吏一体遵行等语旋准恭亲王等奏请给与照覆允准奉　旨依议寻由军机大臣密寄湖广督臣湖北江苏江西抚臣暨江宁京口将军福建陆路提督等内开十年十月二十日奉　上谕恭亲王奕欣等奏英国欲于长江通商业经给以照覆允准一折长江通商一节八年原定和约内载明除镇江口一年后立通商外其余自汉口泝流至海各地选择不踰三口准为英船进出货物通商之区今该国以抚局已成欲先赴汉口九江两处开商应纳税饷或在上海镇江各关按照新章交纳并据该国照会内称先向海关报明护船兵器火药铅弹等物请给照单该关口查明所报军器数目如在情理之中即注明给发倘有额外军器或并无照单私行售卖者即将该船所载货物全行入官并驱逐该船出口不准在江面贸易各等语该官此次严定章程无非虑该国防其勾结贼匪售卖军火等物有意存见好之心业经恭亲王等允其咨照湖北江西各督抚矣惟汉口九江两处系属通商创始所有一切章程必须按照条约与之妥为商定毋令别生枝节以期永远相安其进口出口应纳税饷恭亲王已令其与上海关公同商酌亦须明定章程免致税课短少至该洋船所带兵器火药等已据该官声明在海关呈报均须严密稽查照章办理其经行江面地方所有防守兵弁俱应饬令一体知悉毋得滋生疑虑以致别起衅端着官吏等悉心妥办总期杜渐防微而又不致有伤和好方为妥善将此由六百里各密谕知之钦此是时江苏巡抚薛焕方奉　旨署理钦差大臣督办五口及长江三口通商事务会同湖广江西督抚筹办九江汉口开商事务寻准咨称转据江南海关道吴煦详称江海关征收西洋各国税钞业于本年十月二十五日起查照新章征办忽据新关李税务司农据英商顺即将地行称现将前往婺源屯溪河口一带置货运出海口请发凭照前来诚恐内地关口地方未经周知理合摘录条约即沪中所定税则之第七条呈送飞咨浙江江西安徽巡抚查照办理等情

自卜鲁士既得照覆英商恃为护符不俟各省督抚知照擅驾火轮护以兵船由镇江驶赴九江汉口等处踰年而长江开商之局成矣当英官卜鲁士之请通商于长江也恭邸照覆谓南省军务尚未肃清长江道路是否疏通本爵无从悬揣应由贵大臣斟酌办理等因旋据江西抚臣毓科奏称九江通商事属创始关系甚巨恐非九江关监督一人所能办理拟请遴委藩司大员赴浔会同筹办时江西藩司张集馨详称徽地巨寇分股窜陷东流建德上犯湖口彭泽势甚猖獗现查浔郡一带商贾屏迹此时遽往商办不但交易无人尤恐逆氛肆扰有外国舟行应请展缓赴浔等因经江抚据以奏闻而是时顺前来内地采办茶叶已由苏抚咨照在案续又准江海关道飞报探得英国水师兵头霍姓现带小火轮兵船五只战兵八百余名洋商数人于十一年原文称本年以纪事故表之正月初二日径泊吴淞口起柁驶赴长江声言前往汉口等处察看通商情形并称尚有夹板货船续开等语寻据薛大臣奏称查得恭亲王照复该官卜鲁士公文言明九江汉口等处进出应纳税饷章程令其就近与上海关公同商定前经转饬苏松太道照会英领事密迪乐知悉迄今未据照复卜鲁士现在津沽尚未来沪商办此次兵船驶赴长江又不先期知照尔起椗开行殊属任性自由无从理谕等因旋据署江宁将军巴栋阿奏称英国商船于正月初十日业已行抵镇江探看地势设立署栈以备通商由水师及镇江府知府先后报当委佐领文禄前往接见询问来镇通商情形据称该国参赞巴夏礼一员水军提督和普一员和舆霍译音之异实一人也又称贺亦同正副领事官二员实系来镇通商现无货载亦无别情其余未到货船十余只陆续即可到镇等语旋于十二十三等日该国参赞巴夏里正副领事等前来奴才接见之下询问情形据称实系来镇察看地势设立署栈以备通商昨开轮船前往金陵上游查看江面并欲使粤匪闻知不敢开炮拦阻该船于十三日驶回上海现有商船二只在镇驻泊等语奴才因即饬令镇江府丹徒县遵照条约妥为商办去后兹据该参赞等看定在于镇江西门外云台山上下建造公署商栈又择于甘露寺地方暂为副领事费笠子公司以便会商一切十五日巴夏里业已开船驶往上海察看江西九江汉口一带情形等因于是江抚连接各处咨照飞饬藩司张集馨酌带委员经费赴浔办理遂有九江建立马头之议

十一年二月江西藩司张集馨抵浔途中接据饶九道文恒署九江知府程元瑞先后报称正月二十二二十七八等日陆续到有火轮船七号经两广总督派委都司带同英国参赞巴夏里领事官许士二员进赴道署据巴夏里等称船内向有水师提督贺布和贺布普皆译之异一员意欲先在九江汉口两处设立口岸派领事官许士住在九江办理通商事宜并欲先赴南康饶州一带查看地方情形探明水势伊与贺布亲往汉口商定一切后仍回九江商办等语张藩司于是月初六日至浔则巴夏里已由浔起椗前往汉口矣越数日巴自汉口回与藩司接见行免冠礼洋人免冠之礼本属平行予前奉委接伴法使渠亦免冠相见原奏称其恭顺实非也会商租地立市事宜而巴欲先赴上下游察看地势再行定议十三日巴夏里带同藩司委员前往湖口诸官佥以湖口扼要翻湖为江省咽喉上通吴城下达江皖形势较胜欲在该处立市经委员马长龄告以湖口城内地多乱石城外俱系沙土难以修造楼栈且该处山回水深风涛险恶商船停泊互市必不愿来又地接建德东流时虞贼扰水陆防军杂处易启端不如仍在九江可符原议再三辩论巴意始转与诸官以千里镜远视四面复用盘盛水银测验地底确系沙石遂允折回九江十五日在九江府城西门外龙开河之东量地一百五十丈深五十丈议写租约巴因弓步不准再按指南法用绳较准得深六十丈内有民房三百余家巴议给每亩五十千如不愿者由地方官酌提公费津贴遂定议当立永租地基券约以一百五十亩科算载明丁米正耗银数按年由领事官清交德化县归入编粮额下又议租约上该参赞与中国联藩司衔画押各执一纸此英人在浔开商之大略也

汉口通商事在九江之先缘巴夏里先往汉口已将一切处分明白方回至浔故浔中之约江抚奏称仿照湖北式样今据湖广总督大学士宫文原奏内称本年正月二十六日先有英国火轮船一只驶抵汉镇询系上海顺行即颎地行之行主韦伯同英官威司利通事官曾学时杨光护并随从人四五十名当饬汉阳知府汉阳知县等妥为照料二十七日威司利等入城至署相见据称由上海来汉查看地势立行通商随在汉口托人代觅栈房一所每年议给房主租价银四百两留通事杨光让住居照料行主韦伯等即于二十九日驶回上海矣二月初一日又有火轮船兵船四只到汉约载英兵共三四百名即有英国参赞巴夏里带同属官渡江至署相见据称由上海前来查办九江汉口开港事宜至九江上岸诸事尚在未定先来汉口查看地势建造栈房其领事系由福建调来风色不顺尚未至楚次日又有英国水师提督贺布率所属武官二十人至署来拜惟贺布声言驶往上游一带探看水势并无他意当饬沿途经过地方妥为迎护时尚未回连日巴夏里于汉镇下街尾杨林口上下看定民地基址会同府县踹量宽二百五十丈深一百一十丈四至立石为界现已由巴夏里至藩司衙门请给发丈量地基对约钤用藩司印信议定俟英国领事到汉传集地户房主会同地方官当面议价立券照给交地之后听凭英商起造栈房应纳地漕由英商赴县交纳并议再有他国来楚须在英行以下择地起栈不得上占正街事定水师提督亦自上游折回于初十十二等日同巴夏里船先后开行仍留英官夏姓者及水轮船一只停泊汉口等因此英人在汉开商之大略也

浔中立市事定巴夏里旋回京师据称法美美即弥也兹照档案作美二国商船亦将踵至江抚仍饬藩司留浔旋据该司详称本年三月三十日美国水师总领施碟烈伦驾火轮船一只到浔于四月初一日卯刻驶往汉镇是日午刻美国商人驾飞箭火轮船一只由汉回浔停泊登岸美国金宁谦及记洋商在于九江府城西门外勘定地基并要琵琶亭空地十五亩又旗昌行商人勘定琵琶亭空地三十亩因地势低洼即兴工用土填高探询该商人等佥称美国领事官尚未定人法国领事亦无来浔确耗并云该国通商事件均系该商等自行专主不必待领事官定局等语惟租地换约各事宜须俟领事抵浔方可会办该二国领事既无来江信息未便延守候等因江抚据情片奏请檄藩司回省候二国领事抵浔再行前往商办所有各国通商寻常事件即由九江镇道督同该府县妥为办理以专责成于是藩司张集馨遵饬回省时值粤匪上窜黄梅湾中洋商遂疑其闻警潜回讹传由总理衙门奏闻奉　旨革职留任旋被两江制使奏劾罢归续据兼护饶九道九江府知府蔡锦青详称九月二十二日接湖北汉黄德道刘齐衔函称美国记洋商已在九江勘定地基尚未承买过手现委暂署领事官别列子驰赴九江办理通商事务并将前勘地基一传集业户公平定价出卖以便记承买管业等因奉批当查美国勘买地基应行换约订界与英国事同一律应遵前次　谕旨饬委藩司来浔会办等因奉批美国领事官既已到浔而张藩司业已卸篆自应仍由该护道妥为办理等因寻据以奏闻自此浔中通商事务悉由九江关监督一手经理而效尤胁制之渐纷纷陈请应接不暇先是美商因无领事来浔中国不肯与之立租换约因由该国驻京公使照会总理衙门该国商人在九江贸易生意不大意欲将来不设领事官即交与九江府代为照会等语由恭邸咨明江苏巡抚旋准驳回因有暂署领事官别列子来浔之事当查勘定地基一节前已与该国总领事议定该国商人在浔贸易事与英国不同所有租买地基造屋诸事无须换约地价租钱应由商人自向业主公平买卖地方官不必与闻至民买民卖固不容业主价居亦不准洋商恃强勒占是以该国旗昌洋行现有九江租赁民房设立行栈系向居民自行议价给租并未经官相安无事今该国记洋行于三月间所勘之西门外地基经该国领事官别列子来浔并不前赴道署会商辄于十月初八日记洋行率领工匠在于西门外前勘地内砌墙筑垣经本地民人阻之始罢别列子知事不成始于初十日前赴道署由通事传言该行前勘之地只能照英国之价给发且急等起造房屋等语经监督反复驳诘不欢而去声言此界前已租定必欲照英国章程短价承买复经监督询之绅民则称此系大街热闹之区与龙开河之偏僻有水者不同续准监督照会驻札汉口之总领事始仍照民买民卖议结而前此所勘西门外琵琶亭空地增索至五十亩以其地在龙开河之西与英界事同一律监督查明地系濂溪书院空基仍经地方官会同钉界其价亦较英商稍增此美人在浔开商之大略也

是年三四月间准湖广总督大学士宫文咨会总理衙门内称英国领事官及俄国美国船只抵汉货物亦已陆续前来而俄美二国并无领事官任意装载往来漫无稽考咨请妥议遵办经总理衙门酌定章程所有各国商船前往各通商口岸必须设有领事官管理方准商船前往贸易如该国并无领事官准其托别国领事官代为办理亦必须别国领事官允为代管方许该商开舱贸易否则任意前往不惟不准贸易即该国人有被人凌害事情地方官一概不管除咨行江苏巡抚就近札饬俄国美国领事官遵照办理并出示晓谕通商口岸百姓一体遵行等因当经薛大臣札饬上海道传谕美国在沪之领事官旋准覆称汉口通商一节前已另派西地惠林士为汉口领事业已接印任事等情复据办理三口通商大臣传谕俄国在津领事官孟第饬令查照办理而据孟第言该国并未设立领事官亦无船只前往汉口贸易之事恐系别国假冒俄国名号抑或该省关口官吏查报未实请由总理衙门行文该省确查等语寻准江苏海关道详称汉口设立领事官业经照会俄美二国领事查照去后兹准俄国领事官夏德尔照会内称七月二十七日接奉本国驻京钦差札委本领事兼理长江一带镇江九江汉口等处即经本领事转请美国驻汉口领事魏连士代理本国通商事务嗣后凡有本国商人到彼生理即由美国魏领事代办在案请即详办等情查俄国若无船只在汉何必倩人代理明系孟第所言率凭臆度而该国之观望模棱形迹诡秘亦可概见此俄美二国在汉开商及设立领事之大略也初英官卜鲁士照会长江通商时拟有长江暂订章程十款大都与巴夏里往返商定由恭邸咨行江面各省大吏查照办理旋准　钦差大臣江苏巡抚薛焕谓其第七款第九款多有窒原定章程载明货物出口入口之税课俱或在镇江或在上海完纳九江汉口概不征收故其第七款内有沿途任便起货下货不用请给准单不用随纳税饷等语薛大臣谓如此办法毫无稽考应饬令该洋商将运进长江货物除在海关已完正税不计外所有应完内地半税即子口减半之二两 五钱先在上海完纳由上海给发凭单上驶出口货物如在汉口出口者先在汉口完纳九江完纳者先在九江完纳由各该关给发凭单下驶似此上下稽核自无偷漏之弊又第九款内称遇人因事故将该船主告各口领事官由领事官将该船留在口内俟查办完结方准开行薛大臣谓此系英国商民与各国商民口舌之事与关务无涉至干涉关务之事仍应由管关监督自行主政办理领事官不得预闻于是分别准驳咨会总理衙门及各省督抚在案续经巴夏里至沪以第七款实便两国通商又面交译出章程十条与前译之十条字义又有参差因先将已定之八款试行余请恭邸照会卜鲁士会商定夺不者久之嗣经英国总税务司赫德来京呈递清单条陈税务事宜核与前定章程十款互有出入总理衙门以所议章程头绪纷纷实难洞悉流弊请饬户部会商办理旋准　行在军机处字寄咸丰十一年五月二十日奉　上谕此次各口设立新关与外洋交涉设一切章程未能妥协徒滋争论且各口情形不同恐户部不能悬定所有各口关税章程仍着奕欣等悉心酌拟具奏并咨令办理各口通商大臣各就地方情形妥为筹议务各破除情面力洗积习以免外国商人有所借口将此谕令知之钦此

赫德单内言欲征收子口税须择紧要处所设立关卡意在九江汉口等处也嗣经恭邸于赫德来公所谒见时与之逐层辩论其最关紧要者除洋药外则内地出进之子口税也查原订章程出口入口之货均在镇江或在上海征纳税饷此次议定专归上海征税其镇江以上汉口以下准商人任便起货下货将镇江以上即作为上海内口无庸设虚立之关其立意在总处纳交以杜偷漏然总纳之后即可沿途任便起卸货物漫无限制是仍与原议依违也又据单内称洋船载土货出口完纳出口税银便往外国则中国无从征第二次之税若出口复经进口如湖丝茶叶既出上海口复进广东口之类议照新章加一复进口之子税不知华商出进货物有一关便有一关之税安能独令洋商取巧且易启华商影射之端因议内地货复进口时完一正税一子口减半之税此后所过仍须逢关纳税复与该国公使往返驳诘始请给与该国照会以凭向洋商商办至赫德所请紧要处所设立关卡彼系专指洋货进口土货出口而言则子口之税仅有一次今土货出口而复进口者尤宜在紧要处所设卡征收土货出口以过卡准照为凭洋货进口以入卡准照为准总期该商进口出口货物完一正税即有一子税办法以期税课充裕因(因)更酌定长江通商章程及南北各口通共章程奏请颁发长江各口遵照办理据原奏内称各口关税章程前经咨令各口通商大臣妥筹去后迄今数月之久未见该大臣等商定办法分别送咨迭据湖广总督江西巡抚咨称洋人入江以来进出口正税均在上海交纳其自入内地卖洋货买土货既未议征子税而洋人复不任地方官抽厘汉口九江领事又均不服稽查臣等与英法驻京公使回议等语即法国公使亦声称中外交涉事件不能与外省大吏纷纷商办因与臣等公平面议查本年春间薛焕与巴夏里会议有长江通商章程十款于船只往来颇有稽查惟尚有未尽严密之处而于收税一节亦未议及因就原议章程重加增改定为长江通商章程十二款凡洋商来往长江有关军需之物令其呈具保单向各关领照起卸均有查验庶不致再有济匪情事再长江及南北各口现在尚未一律议征子税及土货复进口税因另拟通商各口通共章程五款臣等与英法公使面商数次于八月间照会英法去后兹据英国威妥玛到公所面称章程二件均欲照办该国已发英商告示二张令其遵照办理送阅前来等因又附片奏称土货出口而复进口者若不议增复进口之税将来洋商以贩运土货为得计必至内地商人无可营生是以臣等前与英法公使极力相争凡土货出口如欲运往他口虽已完过出口税不能照洋货发给免重征税单其复进口时应交子口减半之税不扣二成二成即扣归军费之款但扣正税不扣半税其交过半税后只准在口售卖若运入内地销售仍照内地例逢关纳税过卡抽厘如此庶足保全华商生计而内地各关亦不至有虞缺额兹已列入通商各口通共章程之内应饬南北各口遵照办理于是汉口九江先后奏请设关遂为长江别开生面矣

是年八月湖广总督大学士官文奏请于汉口设关收纳洋货进出口各货税课以严稽查而绝弊端其略言英国巴夏里续增长江通商十条内即卜鲁士原订十款经巴官译出者非另增也其第七条所载凡进口出口货物俱归上海稽查纳税实有心取巧预萌欺蔽偷漏之端查半载以来洋商往返贸易凡有洋货进口售卖内地土货出口贩运外洋者因自今春二月以来发逆上犯向在汉口巨商大贾迁移一空所到洋货皆于汉口各行暗中以货易货运载上船并不交进口货单亦不报出口货目以致毫无稽查其应完子口税虽有上海来文而据该领事云先完正税然后方完子口税即条约内所章应办应查之事一概置之不理且有内地奸商船插英旗借以影射偷漏甚至将禁运货物如米粮木植铜铅等物装载下船不免私售贼匪等弊必须设关收税设立官行按单发货到上海照单查验出口洋货亦凭上海发单到汉开舱则长江自镇江至九江汉口进出口之货物始免偷漏之弊若如英商所谓出口货物仍至上海纳税则迢迢长江千余里随在皆可上货下货任其自便实存欺蔽之明验也顷据司道传询英美等国领事佥称汉口无关亦无监督税务司员凭何稽纳若竟听之来往自便漫无稽查则长江上下中原之利尽归外国兼以内地奸商倚托外洋私售私买不特税课偷漏亦必亏耗厘金于筹饷大局实有妨其洋商执一税不二税之说未允收厘殊不思纳税出自洋商收厘取之华商两不相涉现有内地商人赴湖南湖北产茶所在购买茶叶等货动称英商雇伙多抗不完纳金似此情形则内地奸商人人皆可称为洋行雇伙内地货物种植皆可指为洋商采办汉口之外山乡市镇处处皆可作为通商口岸则约内所称不逾三口之文已成虚设惟有于汉口设关收税明定章程设立行栈收票发票稽查盘验并禁止华商雇伙往各埠头采办悉由商贩自行贩运到汉镇入口售卖庶可杜绝弊源亦与前议条约始相符合应请于汉口设关照海关章程将内地各货出口正税及子口税一并于汉口完纳其进口洋货运至汉口仅照单点验方许销售以符一税不再税之约并禁止华洋行伙往山乡镇市自行采办以符不逾三口之条现饬汉阳府勘定地基设立关卡并请添设监督一员督办关税事务以专责成等因于八月二十六日具奏奉　旨交总理各国事务王大臣等妥议具奏钦此旋准总理衙门议称上海为入江放洋之总汇稽察较便应将长江出进之税饬仍在上海征收拨归湖北江西二省至洋人自入内地买土货一节英约第九款载明许持照入内地游历通商势不能禁之不入山乡市镇采办现与英商议定凡洋商入内地买货先请该关给买货报单内注明本商姓名及本行字号与凭以杜奸商影射续又与英国议定此项照单专系由关发给与领事官所发各处游历通商执照有别其并不买卖货物专入内地游历者仍由领事官发给地方官盖印执照内必须注明游历字样不必再写通商等字以免牵混如有借游历在内地影射买卖货物者经地方官查出按照偷漏例惩办议定之后湖北汉口由督抚奏派道员专办通商事宜监督税课并奏请九江关一切应办事咨明江西抚臣循照汉关办理于是湖北之汉口江西之九江均以是年踰年先后开关爰稽考档案序其本末而加详焉自通商议抚以来中外之一大变局也

查官相国案内言有装载货物违禁接济贼匪皆内江通商以后之事其见于奏报者如江宁将军奏称二月间有洋船游奕于福狼二山间始与贼开炮相持继则改白旗属勿动手彼时正值各国商船由镇至浔自浔至汉之际又据两江总督奏称本年四月十六日辰刻有洋船一号悬挂红旗内载货物约二千余石停泊安庆城下次早始开赴下游重载而来轻载而去旋据投诚之贼口称城内米粮将尽遇有洋船来此遂得接济又据总理衙门给法人照会言近日江浦失守亦有中外商人前往接济又据都将军奏称官兵轰击君山贼队有外国人坐沙关快船一只下驶见兵船追击弃船逃走搜舱得伪大义陈坤书印凭一纸时四眼狗正上犯湖北一带内开上海洋官玛土哆等采办洋货由福山进口字样大约如中国路票一般凡此皆在洋船停泊浔汉间前后事查洋人通贼已非一年然其志在贪利故其济贼也非以助贼利饵之也即其请中国剿贼也非以效顺利中之也然两利相形则取其重今洋商不远数万里将以求大欲于中国区区米粮军火欲擅居之利而先自试于不测之渊吾知其必不为也此等接济贼匪之船只必系奸徒假冒一则恃洋艘为护符一则以洋人为傀儡意此中必有无赖洋商附伴游历而海上奸徒暗中勾结许以分润遂有此事然长江一带未开商以前洋船素不经见偶一遇之则水师巡船易为觉察如三年上游领事为沪贼寄书其证也今则通商畅行连樯上下轮烟蔽天无从查诘所破案者未必能得十中之一大都在停泊之际见其形可疑幸而获之然则长江之祸岂有艾哉西人游历各省始于法国传教之士乾隆间已有之经地方官访拏拘禁　纯庙念其无罪降　旨释放解回本国然其人皆习华言效汉装与中国齐民杂处即五口通商以后除海口外无张胆明目而至者自长江通商议起予以十年冬在祁门督师幕中据军营探报有洋人数名自河口来至景德镇云将赴屯溪婺源一带后据苏抚咨会即英商颠地等踰年五月间据九江关监督详称本年四月十八日据英商怡和呈验上海关监督发给凭照一张准该商前往内地江西义宁州置货按照条约在于第一子口报验即请该口验明执照务将何字号何货以及件数或箱或包若干计斤两或丈尺若干详细载明盖印填给以便沿途各子口及海关分卡查照验放有不符者即照通商章程究办等因当查该商置货必以茶叶为大宗即经札饬义宁州就近查明置货若干先行申报并移南昌府转饬遵办在案兹闻英商怡和知义宁近有贼迹即在吴城镇租栈收买茶叶又有英国之顺以及美国之记旗昌等号既无海关凭照亦未知会到关均有陆续前赴该镇办茶之事并有洋商自在九江向内地商人买茶者又有商人采办徽茶由饶州来至九江者查各国商人既在九江设立马头通商其前往内地采办货物自不能禁之不去而稽查之法亦应查照通商条约随时察看情形听凭中国设法筹办因未奉有明文理合请批示遵行抑或咨会五口通商大臣另议章程饬遵等因嗣准苏抚来文谓英美二国商人有并无凭照买茶之事既经查明应询该商因何无照即按照条约将无照自入内地之人送交领事官惩办并由关督照会各国领事论以嗣后必须领取中外盖印执照方准前往至该商在内地买货须照条约遵完内地子口税应由该道于大关之旁慎择总隘地方设卡专收内地税银随时遵办等因在案查通商自有一定马头如当日五口通商除港口贸易外不得踰越赴各省郡县今长江通商除两处关口贸易外即不得自赴山乡市镇采办货物官相国所奏自是一定办法而该洋人坚持其天津第九条之约反复争论恭邸以前约既行穷于铸错不得已第就此中分出通商游历二层聊示限制然彼既在内江占设马头水陆任其所之舟车听其自便势必通盘筹算以自华售为商不如购自当地民人获利益大且又于吴城等处增设栈房转输无所不便何必通往外国舍近求远是其土货之复进口者左右遇之既不能禁则除逢关纳税遇卡抽外亦别无办法是亦法穷而不得不变者也总之限防一决便有不可收拾之势补苴罅漏顾此失彼故通商之条约愈多而纷更愈甚不但有伤政体抑亦无裨军需当日桂花诸臣抑何重于违敌而轻于谋　国哉

予频年奉委赴浔见九江设关之后贸易藩盛月异而岁不同嗣因查勘舆图自赴该郡西门外以步代弓周历大街前后召绘西门外洋界图粘签贴说由江苏咨备总理衙门查核自西门出城由大街西行至大马头约二里许其地为大江之次港即龙开河者是也又自龙开河沿大江东行至西门外大街之功叙坊口即大街之后身亦即英商所定一百五十丈之界今称洋街者是也其地楼台绵英商行栈之所萃东西有界东界直达功叙坊之北大街以南为前以北为后有洋行费礼查新建洋楼一所赁之于关以为办公收税之地即今所称洋关者是也自功叙坊入口即为大街坐北之地自功叙坊口起东行至张公巷止为美商记起止界即前勘地基自向民间承买者也又自张公巷起沿大街东行其南为美商旗昌行栈其北为旗昌下货入江之马头亦称旗昌洋行即旗昌自向民间议租者也凡此皆在大街中与英界之在大街后者无涉而其赁于居民不经地方官换约亦与英商马头分别办理固自无嫌而自功叙坊口沿大街西行直至湓浦河之南甘棠湖之北湓浦河在街后中隔小河被英商架以板桥直至大街中间则皆系英商设有行栈不经地方官之手意亦步美商之后尘而踵行之然已出英界之外矣湓浦对河之大街其南有巷为英商沙逊洋行之进路内即沙逊洋行行之南为法国天主教堂正对甘棠湖此又法人所赁与英商同一办法凡此皆与民居市参错不分者复查记承买之界因起造未成又与西门最近之大街另租记洋行贸易于此而其西则又有英商仁记栈房查仁记行栈已在一百五十丈界内此又其增设者在洋商占立民间多多益善而浔民贪利私售将来西门外大街房屋势必至尽归之洋人不止而城内居民亦将效尤矣传闻城内小南门地方有英人房屋一所去道署不远关署昔在大街口后为粤匪所毁今新建道署在大街南首予往视之则结构如中国式镇日扃锁有传为英人教堂者或云马南为校场洋人放马在此语虽近似而两廊木板甬道装修整齐又绝不类马者久之有居民每于夜间窥探闻内有妇女喧笑声予询之德化县令则并不知城内有洋人房屋一事吁可慨也美国官定之界在龙开河之西过渡南行即琵琶亭旧址当巴夏里至浔初欲在此立市而以九江太守某一言遂止谓其地之低洼也其后英人勘定东岸之界东岸居民疑为太守指使定界之日相与鼓噪某太守遂以此撤任美商继至无地可图遂谋筑土增高议租换约后以开市在大街中贸易颇便故虽在彼钉界实至今未立房栈然予因绘洋界图向县中索取此案卷宗则已定于十一年之后矣琵琶亭旧址湮没不足惜而东岸之湓浦河被英商筑土加高仅有涓涓细流自英人行栈流入大江而城内水口亦因之淤垫矣

　　中国商埠情形记　　　　　
英人布里难附

中国与外洋通商之口岸虽有一十八处但自欧美印度各方运来中国之货必先经香港与上海而后分达各处口岸若福州门汕头广州海口北海六处之洋货则由香港运往扬子江上六处并北方三处之洋货则由上海运往英商行店均设于香港上海贩来各国货物而转售于华商也至其余各口岸虽有洋商而渐减矣十八口岸之地有英商贸易其间者祇十二处而十二处之中英人喜运货进口而转卖者仅存三四处若略小之商埠洋商反不如华商之盛华商费用甚轻故贩卖洋货其本亦轻而卖价亦较廉也且华商能知行情市价又能与内地客商交易凡此皆洋商所短所以洋商贩运洋货来华者祇能销售于香港上海其余皆归华商之手而卖之也洋商但得脱离其货于香港或上海以后即无顾虑是以洋商亦甚愿华商获利销货愈多而利愈广也但洋商断不肯自劳以保护华商而推广其利货已出手即非己物后在途中如何阻滞英商无暇顾及也上海入口之货今亦变局虽不尽如各口岸然华商日增而洋商日减因华商自能办来外国之货而销之惟其购买之法仍经上海西人代理与华人立约由外国买某价银并货到之期皆一一订明近来英美两国运来之布疋由华商先定者过半货既抵埠待货价交清则代理人之事毕矣华商定货之后或赢或亏不能反悔昔华商与代理人交易先交银而后定货惟近来银价涨落不及往时之甚故华商益愿先交货价一半待货到而后交清但银价若忽涨落则其险亦甚巨英国兰加西亚运来上海之货先定买者居其半余惟洋行三四家自办羊毛棉布之外其余各货尚居上海进口货百分之七十五几尽为华商所定寄也因此之故中外通商之约有不奉行者华商更为急但华商势力孤微不若英人一呼而百应故欲推广商务必须如洋商倚其本国之助而后可若欲华商自行整顿殊无可望华商实无自行整顿之权也华商自贩之洋货自某处而运至某关纳税几何不敢查问诚恐激怒长官反伤其利又华商无论作何事业若自失其利虽有益于天下亦不为也若在通商埠上华商与洋商所享之利均同若运货入内地华商反不如洋商之便宜因内地卡不若洋关之公道一切商务任从卡之横行但案通商之约英商既完纳税饷即可任至何所而卖其货其税祇每百抽五为入口税再加抽百分之二五为入内地税即可通行各处华商从未享受如此便宜之税则也由是可见华商所纳之税实比英商所该纳之税大异即此一端足见西人散沽其货于内地较华商便宜依通商条约而论洋商入内地税则原属一例不论货主为谁何中朝亦曾明明相许惟相许于华民与相许于西人者事虽同而行之实不同华民有屈不敢求伸寍自忍耐不敢触犯官威洋人则无此畏心其身家物业安稳无虞设有所损坏即可告诉领事官而取偿于中朝

然则洋人何以不自运货入内地而销售之其故有三内地零星每处销货无多洋人为之嫌其利寡一也本少之人又不能为内地未通西人不便走动自行贩卖利必难获二也又洋人各存心相戒以为本国领事官未必能实力保护万一有事先自受亏三也有此三故英商除所惯习之外不肯妄进一步也现在英商留足于华人商埠实属寥寥令闻者惊骇上海一埠大小英商行店不过八十其它各埠则在牛庄者有三天津有九烟台有二重庆有一汉口有十二九江有二镇江有四福州门广州各有六汕头有二余埠无存矣且就此各行店多是经纪之人若舍茶商而不计则所余者更寡然我国所赖而振兴商务者皆此数家也中国为我国之买客须有银始能交易有人细核岁计政要而知中国已尽其力量而买洋商若以长理细究则中国能多出货于外而后能进货于内故通商于中国而欲畅旺须中国多卖其物而易我之货但此事亦必藉我英人为之助不然有来无往安望其不竭也近因银贱而金贵故中国之货往日不可出口获利者今则获利甚多光绪十六年洋关清单所列出口通商之货五十种值银七十六兆三十三万九千两其杂货值银一百五十四万四千两至光绪二十一年此五十种货出口者值银一百二十九兆三十五万五千两而杂货共值银十三兆九十三万八千两华产之货一经销售出外华人必再产之但须洋人自择何货为上华人始知趋避也中国出口运往欧美二洲之货不同进口之商务进口之商务渐有转归华人自贩自卖之势而出口之商务仍是西人为之甚少华商自办土货出洋而销于外国其办土货出洋者仍归华人买用也近来每有西人劝华商自办货出洋发卖于西国之市场华人不敢如此诚恐不谙西国之行情也然近日亦有略变计之形往者出口之货皆藉中国各大洋行贩之出外今则有数家小洋行接外国付来货单而购之此因电线与银行之便捷故作经纪代人买卖者香港谓之经纪生意者可以不需本钱于是中国之商务出口亦渐变经纪为经纪者祇知在通商口岸择价廉之货得其扣折之利即发出外华民自内地运货来埠如何受勒与彼无关也要之中国加抽金以致华商裹足不前者实阻英人之商务华人不能免须英人助其免之又金阻滞出口货者亦是阻碍英人之商务有来无往非长策也华人亦不能自免其阻亦须英人助之也中国特设卡以阻洋货其志在阴制洋人其实自害其民自害其国西商坐视华民受害而不救实自己阴受亏损而不觉也欲振兴中英之商务我英人宜在此设想奚必他求哉

　　烟台英领事中国各口商务报
驻札台英领事白勒能君于中国各口岸商务情形博访周谘考订极为详备西历去年十月十五日具报外部现将所报于外部者印成一册都为七十页后附中国草图一幅售价祗五本士其册首有简明目录分为五则一目前情形二内地商运商货三商情四日中战后关系五振兴商务之道本馆限于篇幅不能一一照刊欲见全报者可以购置一册本报祗能择要摘录以供众览白勒能君初以为英商必时有请于领事之事而殊不然推原其故由于商务不旺商人皆按部就班无所仰资于领事且华商亦渐渐分我利权外人将有难容之势三十年前英国巨公黑孟者谓外部于中国之事过于忽五十年后英国在华商务必衰前我在埃及勒房江商务之沦湮可为殷鉴白勒能君以为黑公有先见之明所以稍有不同者白勒能君之意谓商务就衰非尽属国家之故中国自通商以来各国商人至争竞胜利之所在必为善贾者攘去我惟袖手听之而已近来英商往往为华人作护符华商动为华官所鱼肉不得已而冒洋商之名藉以自免

白勒能君遂论中国目前商务情形其论金曰租界之中照例不抽金然一转移间即不免于此所抽之数货各不同约而言之值百抽二故虽在通商口岸洋货照例祇须纳进口税值百之五而欲零卖则非纳值百分之七不可洋货之进中国口者其实惟二口岸而已南之香港北之上海此外口岸所需洋货皆由华商至香港上海购办视洋商运往较为合算洋商于已经售出之货不甚关心而华商则惟有听其贪得无厌之官吏需索莫敢与抗是以虽违背条约而无过问之人华民之于华官即受委屈亦祗有箝口结舌学寒蝉之噤否则祸将立至耳

又曰所有进口货大半销与华人布疋一项有百分之五十分其余各货百分之七十五分虽违背条约一再征敛而洋人不过问者是又一故也纳正税值百之五内地半税值百之二五而洋商货物可以通行无阻是则视华人运货往内地者较为便宜然内地货物不仅仰给于洋商而仍由华商辗转运销者何欤其故有三一华商见洋商之夺其利也必起而与之相持洋商之资本充足者不多势不能敌华商之众二洋商不能见机而作乘华商尚未聚众之前先发制人三洋商即欲与华商力持而虑为难之时其公使领事不肯出力听其吃亏不一手援有此三故而各口英商气馁胆怯无有敢振臂一呼者但兢兢小心守其固有而已矣夫商人不同教士不能坚忍委曲百折不回商人所求者利耳与其耗财费力而争以后之权利不若专心壹志以博目下之多金

论至此白勒能君复开列在华英商行栈以见其少在上海者仅八十户在各口者共五十三户又谓进口货与出口货相倚进口多则出口亦多惟以银贱之故近来出口视进口为踊跃货物之出口者皆系洋商所办而洋商亦非拥有巨资之人大都为人经手得一经手之费故他事不问祗知在通商口岸照办苟系己之资本而所省于税者皆入己之私囊则我知其必殚精竭虑以争条约之权利务使中国所征之税低至无可低而后已非然者虽有违背条约之处彼固漠然不动于中也

白勒能君商务报之事第二则系论内地转运商货情形深中肯綮谓按照条约洋货进口后输纳半税即可通行中国免零星征税之烦土货之自内地而至通商口岸者亦可援照一律办理所以有此一条者在英官视之以为为振兴商务起见使洋货可径达内地土货可购诸产区无辗转之糜费而在华官视之则此条为让我之利益华商货物不与也且夫洋商在通商口岸所纳之半税乃解部之款涓滴归公即有截留归省者亦必系指拨某项之专款外吏无可舞弊以逞其私肥中饱之伎俩是则输纳半税于国家则有益于外省则有损此所以省吏必竭力阻挠以使半税之法不行也或轻其捐以招徕使贾贩乐于来就或假其权势以凌压凡商董莫不遵然其最长之技系遇有已纳半税之货听其来往不查俟其到时跟踪而至勒令纳所谓落地捐者值百之三虽已输纳半税彼不顾也

</div>
    <div class="pagination">
<a href="皇朝经世文统编_page133.html">上一页</a><span>...</span><a href="皇朝经世文统编_page129.html">129</a><a href="皇朝经世文统编_page130.html">130</a><a href="皇朝经世文统编_page131.html">131</a><a href="皇朝经世文统编_page132.html">132</a><a href="皇朝经世文统编_page133.html">133</a><span class="current-page">134</span><a href="皇朝经世文统编_page135.html">135</a><a href="皇朝经世文统编_page136.html">136</a><a href="皇朝经世文统编_page137.html">137</a><a href="皇朝经世文统编_page138.html">138</a><a href="皇朝经世文统编_page139.html">139</a><span>...</span><a href="皇朝经世文统编_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
