<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 114 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 114 页/共 219 页
  </h1>
  <div class="content">
   请水利责成佐贰疏乾隆六年　
江西巡抚陈宏谋

窃惟耕凿乃衣食之源。而水利实农田要务。江西一省。所属郡县。非滨江带湖。即环山逼岭。近湖之地。势与水平。民间筑有圩堤闸坝。以资捍卫。地以内之民田庐舍。火万家。每遇水发。全仗圩堤闸坝。周围坚固。始保无虞。一有冲漫。均遭淹害。此以圩堤闸坝防水之害者也。近山之地。高下畸零。开垦田地。既防冲决之为患。又苦灌溉之无资。惟有修砌陂塘堰圳。水至可资防御。水少可资灌溉。此又以陂塘堰圳防水之害。而即资水之利者也。江西水利大段不外此二者。而年岁之丰歉。亦即关系于此二者矣。向例于农隙时。抚臣行令各地方官。将旧筑圩堤。派夫修葺。年底将完固缘由。造册报部存案。止就南昌瑞州临江饶州南康九江赣州等府。所属之十有余县。年年报部有案者。汇册开报。而近山逼岭地方。一切陂塘堰圳。均不在开报勘修之例。即此数府中。除所报圩堤而外。亦尚有续修未修之圩堤闸坝。总因地方官向无承修保固之责。视为泛常。不亲勘督修。其间民力之勤惰。出夫之多寡。圩堤之坚否。地方官既未亲临查勘。无人督率。奸顽田户。每推诿不前。不但应修而未修者。延挨观望。即[已](己)经派修者。亦不过虚堆浮土。掩饰一时。随修随倾。难资捍御。以致骤遭大水。尺土不保。全圩受淹。一处冲决。阖境罹害。现据士民。以民间情愿修圩筑圳。请官督修主持。以免阻挠等词。纷纷具呈。则江省之圩堤堰圳。夫力虽出于民。督率不可无官也明矣。臣查地方县令。身膺民社。水利农田。本其专责。但每年农工毕后。正值征漕开讼之际。势难亲身前往各乡勘修。而各处应修之处。无官为之督率。未免心力不齐。强弱不一。动多阻挠争执。控告不休之事。惟各县均有县丞一官。本属闲曹。并无专管职掌。原应佐理县务。此等圩堤堰圳。乃民生要务。正宜委令办理。臣莅藩司任时。正届农隙之时。曾经详明通饬各属。委令县丞各员。分头勘修。但系一时详行之事。若不定以责成。永远遵守。仍致始勤终怠。难收实效。臣请将江西一省县丞。均加水利衔。凡有修筑圩堤闸坝陂塘堰圳等项工程。俱专责各该县县丞查勘督修。间有并无县丞之属。即委典史巡检。各按本管地段查勘督修。每年九月以后。农隙之时。各该县丞等官。轻骑减从。亲诣各乡确勘。将应修圩等项。查照向例。督率圩长民夫。合力修筑。薄者培之。卑者增之。圩长徇私怠玩。田户恃强抗违者。该委员即可就近分别惩治。统限岁底修竣。造册移县。该县察实。加具印结。转申汇册报部查核。其有向无圩堤等项。查勘情形。或应筑堤建闸。或应修砌塘圳等类。及向曾筑有工程。或年久坍塌过甚者。亦即督令该地民夫。合力修筑。如工程浩大。关系永远水利。而民力不支。难以派修者。应请循照从前奏明事例。动支盐规充公银两。给发兴修。各该员三年之内。果皆实力督修。并无冲决被水等事。遇有保举升用。将承办水利如何。列入事实奖荐。以示鼓励。倘有扶同捏饰。以及借端需索。扰累乡民等弊。分别参究。自此之后。除猝遇异常大水。非人力能施。毋容议外。如止寻常雨水。而有圩有坝田地工程。修筑不坚。致有冲漫受淹者。将各该委员及知县一并题参。分别议处。如此则责成既专。修筑以时。各官咸知境内有不容玩视之工程。小民亦知境内有不容推诿之工程。上下官民。交相劝勉。水利兴而农田得收实效矣。

　　札吴翥堂观察　
蒋士铨

仆奉先太安人。舟行离省垣六十里。酷热甚。泊赵家围水曲。就树阴小憩。时豆棚中乡人杂坐。语无伦次。其老人嗟叹声尤苦。仆倾听之。壮者曰。久雨坏圩天灾也。而人祸随之至此。老者曰。田以圩为郭。郭崩则水入而据之。有田者切肤之痛也。苟可施畚锸。则完筑恐后。功令督责奚取焉。今每值圩坏。则大吏委官督筑。所委者。皆琐琐下僚。苟求锱铢。不知政体之人。至则令爪牙拿田主。迫促于水中修筑。随筑随崩。既莫救已淹之稻。复加毒受害之人。于是出差役之钱。出买松之钱。苟违之。则锒铛满室。妇女逃窜。布帛菽粟鸡犬瓜壸一空。是隶卒而盗贼也。于是撤屋以之。醵钱以养之。使逍遥乎河上。醉饱于田家。或五六旬十旬。坐待水退圩成而去。其饕者。朝饔夕。鸡鱼酒。横索无餍。至两月之久。如某户因无给委员。而鬻田破家者。上官不知也。究之圩坏。则田主必修。水退则诸圩共筑。农以田为命。岂有坐视其圩之坏。甘心委产于巨浸者乎。甚至仇家乘隙。行贿倾陷。獘害丛生。不可思议。是委员查圩督修之害。断宜永为裁禁也。

前篇方言督圩不可无官此篇复力言官督修圩之害信禾有治人无治法也故爱民者以察吏为第一义

　
卷三十九户政十四仓储上

　　积贮议　
储大文

议积贮者。自管贾而降。论綦繁矣。而其实莫善于李悝之平粜。大饥则发大熟之所敛。中饥则发中熟之所敛。足国足民。后世胥不能易也。汉耿寿昌常平仓。谷贱则增价而籴。谷贵则减价而粜。盖亦本李悝之遗意。而隋长孙平义仓。每岁丰。令民出谷麦一石贮之社司。而不领于郡县。议者谓视唐之义仓。于民尤有利。故宋朱子社仓。请官米六百石。后遂积至三千石。乃复以官米还官。凡领支者。尽捐息米。止取耗米三升。而崇安一乡。遂无饥馑之患。此岂直社司出纳之计算哉。凡国计胥可通焉。自汉赵充国请中丞籴米百万石。广贮金城。寿昌虽不能行。而后世皆用其策。以为足饷之经画。宋张方平言汴梁地平衍。以兵立国。积贮尤急。当时宰执。谓非寻常奏议。比至殿上。肃容而诵之。故自唐以降。硕辅计臣。筹及军国。凡和籴博籴俵籴结籴均籴括籴折籴诸令。其名不一。其规例亦日以滋繁。而唐河西岁收米二十六万石。则瓜沙统此矣。陇右岁收米四十万石。则鄯迭统此矣。韩重华营田振武天德。岁博易屯伍二十万石。以赡军。则丰胜统此矣。此或营籴屯籴之当议者也。唐太原集津诸仓。置于沿河。元亦集乃在甘肃北。且犹置屯曲尤在瓜肃间且犹置仓。明初沿会通河临清德州胥置仓。此或廒廥之当议者也。宋李沆制置六路发运。令荆湖南北江西路。运上供米至白沙者。易舟而载盐以归。夫米艘至白沙。既可载盐。则盐艘至荆湖江西。亦可载米。而沿江诸纲船准此矣。此或转运之当议者也。今　国家制用。符礼记委积。合周礼宇内之积贮。既至足矣。而复遣清望官。收诸省米。以给储蓄。则平籴和籴之制。又奚事繁辞。或亦曰。使有菽粟如水火焉巳矣。

　　积贮　
黄六鸿

夫三代而下之言积贮。莫善于平粜常平社义诸仓之法矣。然而初行有效。久则弊坏者。盖创始之人以实心而行良法。故法兴而利溥。继起之人以良法而济私心。故法敝而害滋。如汉耿寿昌之常平。始甚益民。后刘般以侵刻百姓。豪右因缘为奸。小民不得其平而罢。隋长孙平之义仓。当社而立。即委社司简校。吏不得操储峙委积。小民均利。后因贮在民间。多有损失。又议置仓州郡。一遇凶馑赈发。受惠者皆近郭力能自达之人。而远乡僻壤。孤茕无告。不获沾龠合。唐太宗诏置义仓。令亩税二升。为不登之赈贷。又置常平仓。以备凶荒。后高宗时稍假之以给他费。至神龙而略尽。宋代屡置惠民常平。以防凶荒。后因兵食不足。乃分常平数百万缗。助三司以给军费。熙宁间。王安石乃刱立三司条例司。尽废天下常平本。而易为青苗钱。于是百姓无凶年之赒赡。而有乐岁之困穷。由此观之。岂法之弊哉。不得其人之故也。然自古及今。亦安得尽有其人而后议其法乎。今　朝廷备荒之政。命直省建立常平。令捐谷得补太学明经。近复允计臣请。听民间照亩出粟。以为积贮。其为灾民计。可谓详且切矣。然备贮之粟。春则减价以粜。秋则增价籴买还仓。非即耿寿昌常平之制乎。然今之捐纳。半徇于上司亲友之情面。半没于官役朋比之侵渔。而廪中之储。濩落无几。恐其一朝败露。遂假潮湿浥烂之辞。而为出陈易新之请。以掩饰其欺。及不幸而去官。亏空之弊。水落石出。其迭万盈千。见之参奏者。比比皆是。是朝廷惠穷民之具。竟饱奸贪溪壑之吞。较昔刘般指寿昌常平之流弊。又不独侵刻百姓。豪右为奸而已也。今之常平等谷。皆于城郭置仓。吏胥掌其出纳。其意以贮在民间。多有损失。莫若近之官长。就便稽查。而委之主守。以专责成。亦即隋之社仓改之州郡之谓也。然而旱潦偶罹。饥荒望赈。四远孤穷。既不能为升合匍匐而来。百里元侯。又不能为挽负乡村而去。则赈济止在城而不在乡。夫又非隋之改置州郡。受惠皆近郭。而远僻不沽龠合。同出一辙哉。鸿以为欲仓贮有备。在于官得其人。欲侵刻无闻。在于制得其法。欲远近均沾。在于常平仓社之并设。愚请得而申言之可乎。夫仓贮之所以空虚者。由主守之无稽。而本官之悬久无补也。无稽则吏易以作奸。无补则漏日形其罅。欲求充备难矣。为有司者。诚能选小心畏法之胥。以为典守。俾其出纳有考。多寡有数。以严立其罚。及出易之际。官勿自用。使谷去仓而银须归帑。亦不得听先后补。致谷入手。而价则无偿。如是官胥既无染指。奸不致骗诳。而仓贮犹患其无备乎。至于百姓受其侵克者。由于粜籴之不及穷民也。出易之际。小民弗获受升斗。及减粜增籴。又仅有其名。而反为加耗以损益其数。此百姓之所以有害而无利也。为有司者。诚能春而减价以粜。秋而增值以籴。酌其数而均与之。毋为强有力所并。是则穷甿溥邀其惠。而尚有侵克之为患乎。其社仓虽委之社正社副。而一切粜籴及费用之数。丝粒必登簿籍。汇报之官。官不惟按籍而稽。尤须履仓箧而察其数。单骑减从。毫发不扰。则其乡之人。视其仓皆我民之有也。好义者。其劝输皆为我父兄子弟之所藏也。即典司诸人。亦甘为劳勚。不忍侵渔。以为此我乡人之脂膏性命也。如是而四乡僻远。有不均沾实惠者乎。合常平社仓而计之。援例所纳之谷。宜贮之常平。建仓于城郭。照亩所输之谷。宜贮之社仓。建仓于四乡。及当岁馑。近郭散之。社仓又视城乡之不足而转移以济。此社仓常平之并设。均为救民之至计也。为有司者。诚能以二仓之详委。申之大吏。大吏请之于朝。永为备荒定制。洵保邦固本。万世之利矣。否则宜与绅士富民。商酌于各乡。照社仓自立义仓。广为乐助。亦如前法设施。恐力有不赡。不妨由少累多。如朱子贷常平仓米六百担。积十四年。除偿原贷外。获现米三千余担。而一乡之中。虽遇凶年。民不乏食。此亦其明验矣。呜呼。亦安得长有贤有司。而实心任之。使良法美意。行之千年。而有利无害也哉。

　　富民　
余廷灿

自常平社仓外。法宜以时风谕富民。岁积谷而贮之家。家约自百石始。递增至千石止。随其赀产之上中下而进退之。以为一家积贮之数。其岁无储峙。虽有储峙。曾不及额者。许里社相纠罚。其岁岁及额且有加者。官旌异之。惟出入敛散。则不得与颗粒于官府焉。都计一乡横袤数十里。就中中下富民。率什之二三。上富民率百之一二。寓数百石之蓄于十户中。寓数千石之蓄于百户中。即不幸旱荒相随属。亦人人隐然有所恃以自固。故藏富不在官而在民。古昔富民更变。久皆知重积谷。富民重积谷。故常平社仓所辽缓稽滞不及事者。富民实能佐有司之急。纾百姓水旱之忧。一时婚姻亲戚毗邻。告籴告贷于其门者。若取寄物耳。其后谣俗被服饮食奉生送死之具。皆务极声色。穷珍异。侈丽都。喜好佚乐。而矜夸势焰。渐靡既久。富民遂相率重金钱。而不便利谷粟。至于岁括卖升斗之储。以奉其所欲。给其所求。犹苦不足。囷窌耗矣。一遇旱干猝至。贫者富者俱若鱼之涸而处于陆。蝼蚁皆得制其命而俟其毙。有立枯死耳。尝窃叹学士大夫。不重经籍儒术。务为一切文法。以周防笼络。其实乃拐腹空空。无益于用。徒长浮薄。散朴。皆富民不重谷而重金钱之故耳。昔管夷吾过市。有新成京囷者二家。请桓公赏之。民争为京囷以积谷。齐用富强。武王立重钱之戍。令民有百鼓之粟者不行。而国谷二十倍。南楚俗尤惰窳。安土物。重迁徙。仅仅与谷为命脉。今谷熟则尽化命脉为金钱。如谷不熟则岂可食金钱以全命脉。真荑稗之不若矣。有深思长虑。为根本之计者。于富民早为之所。或亦有以佐常平社仓之所不及者欤。

　　癸未会试策问一道　
王昶

问王制三年。必有一年之食。九年。必有三年之食。而周礼遗人掌凡委积。巡而比之。以时颁之。制莫善也。嗣后管仲通轻重之权。李悝平贵贱之数。其法与古不谬欤。汉耿寿昌之常平。隋长孙平之义仓。暨宋朱子之社仓。皆深得乎王制周礼之遗意。然典守之责。势不得不寄之州县。既属州县。而弊乃滋多矣。不兑换。则弊在陈腐。兑换而弊又在需索。不散给。则弊在亏损。散给而弊又在那移。平日之立法。当何如欤。且一遇饥荒。监临有司有文移之繁。分给有延挨之虑。监守有出仓之费。斗斛有减耗之患。得谷有蒸烂之虞。临时之谋画。又当何如欤。至常平在州县。则市井游惰者。得以沾恩。而不及于僻壤。社仓在乡里。则豪强武断者。得以自利。而不遍于穷黎。斟酌于二者之间。宜何如调剂欤。况常平必行采买。而一经猾吏。则其价定多抑勒。社仓必行出息。而一遭歉岁。则其本恒至难偿。下不至于累民。上不至于欠公。又何道之从欤。州县之交代。则有册籍。乡村之保甲。则有稽查。然奉行故事。率有谷之名。无谷之实。如何而积弊可以悉除欤。抑和籴寄籴俵籴均籴博籴兑籴括籴诸法。其利弊可一一陈欤。我　　皇上轸念民依。每遇偏灾。议蠲议缓。或赈以口粮。或给以籽种。动支辄千万计。然求之于临时者。格外之　恩。而谋之于平素者。经久之策。诸生固将皆有民社之责者也。其悉抒以对。

　　备荒通论上　
章谦

天下之本在农。农民困则天下困。天下之困解而止。而农民口食之外。尚有事田亩。但解口食之困而不可止。以故天下即不困。而农常困。不独凶年困。乐岁亦困。语云。可使足民。孟云使有菽粟如水火。其使之道果安在哉。耕三余一。耕九余三。非农自余之。实赖有积贮之政。然东汉之常平。今则可收不可放。隋之社仓。又可放而不可收。若是者何也。不知人民之数故也。周礼在六乡者。乡大夫而下。至于五家之比长。在六遂者。遂大夫而下。至于五家之邻长。六乡畿辅如今顺天六遂如今之各直省不特知之。而且辨之数之。而总之于大司徒小司徒。如今户部尚书侍郎其数直由五家之比长邻长而详。不待凶荒。而施舍之政。补助之法。敛散之节易行也。后世之法。不揣其本。无积贮则立而视民之死。有积贮。则徒滋诈伪。而无补于事。愚以为欲厚生必讲仓法。欲讲仓法莫要于知民数。欲知民数先清田数。田数本有册籍。然有一田。必确知其一田之主。如近时有田百亩则当一夫而欲避差役则诡寄户名于是有无田有差者有数百亩千亩而无差者今欲确知田主按籍以求真名不难也使邑宰合而计之似难。使各仓分而核之则易。一图之大者五六千亩。小者二三千亩。上农佃二十亩。口必多。中下以次而降。其数他人不知。田主未有不知者。由仓而核田主之真名。由田主而核佃户之真数。春颁则田主承领。秋敛则田主归偿。古者田以井授。则管于比长邻长之官。今以买受。则业主即比长邻长之官也。一甲统十户。一保统十甲。立一仓。皆以士人有家业者主之。今之总甲即隶于所立之仓正仓副为役大小相维。纲举目张。宜无便于此者。或曰佃或诈谖。田主惧累。不肯为之承领。奈何。曰初行信有之。久则无是矣。初行时。田主曰。是真贫而不能偿者也。仓主则曰是果贫耶。揭其名而定其数。不许其借而许其籴。虽不借犹借也。而不贫者不与焉。不贫者田主不忧其不偿也。不难于承领也。而他途之人不与焉。夫农民之常困于他途者。他途贫。谋口而止。而农民不但谋口而止。一亩之田。耒耜有费。籽种有费。●斛有费。雇募有费。祈赛有费。牛力有费。约而计之。率需钱千。一亩而需千钱。上农耕田二十亩。则口食之外。耗于田者二十千。以中年约之。一亩得米二石。还田主租息一石。是所存者仅二十石。当其春耕急需之时。米价必贵。折中计之每石贵一千有余势不得不贷之有力之家。而富人好利。挟其至急之情。以邀其加四加五之息。以八阅月计之。率以二石偿一石。所存之二十石。在秋时必贱。富人乘贱而索之。其得以暖不号寒。丰不啼饥。而可以卒岁者。十室之中无二三焉。农民之所以困。反不在凶年而在乐岁。今由仓借米。无所谓贵贱也。加二斗之息。不及富人十之一也。来春又借之而出。虽名曰借。实取之官中而用之也。实算一石止偿二斗诈谖之民。亦深知失信负逋之无利。而争输恐后矣。行之日久而田主犹惧佃户之累。而不肯为承借者。必无之事也。古者九等定户。二口起。十口止。不二口则寡孤独。分龠合养之无难矣。因是历考古来言积贮者。惟管子李悝能用周礼民数之法。亦可见其时井田未废。朱子则行于一乡。其数易知。惜犹未详求及此。故其法皆不久而自敝也。或曰田以买受。复由佃种。参差进退。月异而岁不同。其数何由尽知。余以为不然。假如一人买田百亩。其佃种者必有七八户。工本大者。不能过二十亩。为上户。能十二三亩者。为中户。但能四五亩者。为下户。上中下各几户。他人不知。业主未有不知者。着落业主开明户若干口若干。以交仓。将来春放之时。按其人口多少。定放几何。收时亦然。或口数有增减。悉由业主随时更正。推至数百亩千亩者。皆一例可知矣。其佃户而外。或有自种己田者。亦分别其上中下户。而托田邻领放。或他图之亲友。皆以取信于仓为主。其它工匠杂色人等。不过镇市公知共见。亦分为上中下户。许粜不许放。分造正色杂色二簿。及大歉之岁。公行义赈。则正色杂色一例给放。其下户即极贫也。中户即次贫也。上户不赈。此皆不待查核而按籍了然者。以此行社仓。则常年春放之数。悉当其口数田数。何至有秋收逋窜之弊。即大荒给赈。又何至如近年诡冒无稽。一无考核也哉。后世田归于业主。则业主即邻长里长之官。业主不经理之。将谁经理之者。每乡立仓正二人。以考其成。每图立仓副二人。以核其实。每田每户。各业主注册以立其根。上下公知。互相纠正。保甲出其中。井田寓其中。而谓民生不厚。风俗不成。无是事也。

　　备荒通论下　
章谦

食余而不知敛。狗彘食人食矣。敛而不能散。老稚转于沟壑矣。顾易于散者。必难于收。无论凶年无以振死亡。且何以为恒年再散之地乎。不可不详其道也。其道云何。一责成田主周知民数。二权宜籴粜。三存典生息。其必分三条相辅而行者。诚以各乡情形不同。听民自为择取。或当青黄不接之时。以仓米平粜价。每升酌减几文。使仓有微息。而农民亦沾实惠。此亦一法也。更或每年变价。交典生息八厘。展转生息。以为大荒赈籴之用。此又一法也。三法并行。而必以周知民数为之根柢。特恐初行查考未清。抑或各乡致有不同。姑以减籴存典二法通其变耳。至若城镇图分。多半不耕之民。则惟有籴矣。特非荒不籴。与农民别。而以民数为主。则亦与农民同耳。三代后能推行尽利者。其惟管子乎。管仲轻重篇曰。岁有凶穰。故谷有贵贱。令有缓急。故物有轻重。上令急于求米则民重米缓于求米则民轻米人君不理。则畜贾游于市。乘民不给。百倍其本矣。给足也故万乘之国。必有万金之贾。千乘之国。必有千金之贾者。利有所并也。贾谓居积者计本量委则足矣。在上者量本而委以所欲居之货不使有以十取百之弊然而民有饥饿者。谷有所藏也。富人藏谷亦贾类民有余则轻之人。君敛之以轻。民不足则重之。人君散之以重。凡轻重敛散之以时。即准平。守准平。使万室之邑。必有万锺之藏。藏镪千万。千室之邑。必有千锺之藏。藏镪百万。六斛四斗为锺镪钱贯也春以奉耕。夏以奉耘。耒耜器械。种穰粮食。必取赡焉。故大贾畜家。不得豪夺吾民矣。以上管子全文按商列于四民之中而独有畜贾之禁者。商通货。贾居奇。心同而术异。商察岁时之丰歉。知四方之贵贱。以有通无。裒多益寡。故谷贱而商籴至。则其价必增。价增则利农。谷贵而商贩至。则其价必减。价减则人与农俱利。若夫贾则为主而不为客。非有关津舟车之劳。不能久待也。非有旅食赁宿之费。以急于求售也。商多一日有一日之累。贾则多一日有一日之利。是以非至贱不籴。非至贵不粜。挟其至贵至贱之权。以乘小民之急。夫安得不困。故考工称国有六职。而不及贾。诚以商尚有利于民。而贾者直国家之大也。损富贾之有余。以补耕耘耒耜之不足。管子其善用泉府法欤。泉府云。货之滞于民用者。以其价买之。即管子有余则轻之。故人君敛之以轻也。泉府云。物揭而书之。以待不时而买者。即管子不足则重之。故人君散之以重也。泉府云。凡民之贷者。与其有司辨而授之。以国服为之息。郑司农谓从官借本贾。以其所贾之国。所出为息也。康成曰。贷万钱者。期出息五百。即管子之泰春国谷倍重数泰夏赋谷以理田土。春秋田谷之存子者若干是也。夫泉府之职。列于地官。以司徒之属。有周知土地人民之责也。管子则曰。国之广狭肥饶有数。终岁食余有数。尤为握根探本之论。此法惟李悝尝能行之。李悝曰。粜甚贵伤人。甚贱伤农。人伤则离散。农伤则国贫。故甚贵甚贱。其伤一也。善为国者使人无伤。而农益劝。凡不耕而食者曰人按管子策国筹农而已。而悝则兼人。其法较密。不知管子当谷贱之时。已存三分之一。以待人民相为粜籴。而商贾之家又复计本量委。以使之转贩取赢。至于出谷之时。平价任买。人与农复何所区别哉。故李悝之法。亦即管子之法也。或曰熙宁行泉府。害如彼何也。曰非泉府法也。泉府云。凡民之贷者。言民之愿贷者。不贷于公亦贷于私不愿贷者。不相强也。而熙宁则抑配之。提举司以多散为功泉府云。国服为息。是随其所服事之物为税。郑司农云。或以丝絮。或以絺葛是也。而熙宁则概征钱钱亦可为息定以钱则不可泉府之息。康成谓万钱五百。而熙宁则放钱一千。收钱一千三百。六倍抑配行则领者不必偿。偿者不必领。而鞭笞勒扣。无所不至矣。富不愿领贫不能偿强富代贫势所必至征钱一定。则税非其产。势必于秋成谷贱之时。转辗求售。以偿官债。而卒岁之计。且不暇问矣。至于息重之害。又不待言。而谓是泉府法乎。其尤悖乱无理者。尽散常平钱。作青苗钱。是使万万穷民。尽作朝廷债户。不幸有水旱之灾。而朝廷涓滴之泽。不漏于编氓也。岂不谬哉。

　　预备仓贷谷私议　
刘汶

康熙庚午。山东巡抚佛伦。请积谷备荒。亩征四合。别贮于仓。　上下其法于各直省。癸酉。巡抚桑格上言。仓谷已足。请停四合之征。于是天下州县。皆有积谷矣。谓之预备仓。辛巳。御史李发甲疏请开仓贷民。春放秋收。二分取息。如朱子社仓之法。方今　　圣人在上。耆德盈庭。嘉谋谠论。岂小儒辄能窥测。抑民生利病。亦圣世甄陶之士。所宜究心。尝读朱子学校贡举私议。谨依仿斯体。拟作一通。聊当格物。质之师友云尔。

谨按朱子社仓。即王安石青苗之法。然而青苗害民。社仓便民。何也。青苗以钱贷民。而收二分之息钱。社仓以谷贷民。而收二分之息谷。钱与谷不同也。青苗钱必贷于县。社仓谷则贷于乡。县与乡不同也。青苗之出纳。官吏掌之。社仓之出纳。乡人士君子掌之。官吏之与乡人士君子不同也。青苗意主于富国。故岁虽不歉。民虽不急。亦必强之而贷取其息。社仓意主于救荒。故必俭岁贫民愿贷。而后与之。强贷与愿贷不同也。青苗虽帑藏充溢。犹收息钱。社仓始惟借府谷六百石。至十四年之后。还六百石外。尚余三千余石。足以备荒。遂不复取息。但每石加耗米三升而已。取息与耗米不同也。此利害之所由分欤。顷者台奏请以预备仓谷贷民。春放秋收。二分取息。如朱子社仓之法。窃以为台臣所奏。乃朱子始立社仓。不得已之权宜。非十四年以后经久之良法也。又预备仓之制。与社仓微有不同。诚如台臣所请。其细碎不便于民者。不胜胪列。姑言其弊最大者有五焉。

社仓谷积于本乡。近者比屋。远者数里。负戴甚易耳。今之仓谷在县不在乡。远乡贫民。无舟车引重之具。势不能匍匐数十百里。而求升斗之谷。若欲移谷于四乡大镇以便民。则储蓄无地。挽运无资。然则其能贷谷者。不过城中关外游食之子。无藉之徒耳。本图赈业农民。究竟农民一无所得。其弊一也。社仓乃乡党之私事。可以乡人赈之。今则公家之事。出纳之际。必藉吏胥。其放谷也。朽腐糠。迫胁领取。愚民不敢不受。其收谷也。淋尖踢斛。名为加二。其实则加倍。又加四矣。其间期程迫促。符檄追呼。公人饮食之具。出入贿赂之需。道路往来之费。旅宿守候之累。必不能免。民将重困。其弊二也。岁之丰俭不常。则贷谷多少。每岁不等。若定例每年春放秋收。岁终总核。其加二之入。则县令视为定额。不敢缺少。以妨考成。非按里抑配。即按亩滥征。抑配则不借者亦必强之借矣。滥征则不得谷者亦必还谷矣。陕西籽粒一案。不肖官吏。以此二法殃民。向所目击心病者。今又将殃各直省矣。其弊三也。社仓之法。原因借官谷作本。势须还仓。又六百石之谷。不足为荒备。故不得已而取加二之息。及至官谷已偿。积谷已足。遂不加息。但取耗米三升。假令朱子早得三千石谷。必不加息矣。岂待十四年后乎。今预备仓谷。大县数千石。小县亦不下千石八百石。足支一县之饥。可以不取息矣。若仍依死法。不知变通。穷民既有偿息之苦。仓瘐又有谷满之虞。盖藏织席。费出何所。取办民间。又须生事。且五年之后。谷备倍于今。谷多农少。借者益稀。而有司仍责每年加二之额。其势不得不出于抑配。不得不出于滥征。本以救民。反以害民。其弊四也。各县仓谷。那移者多。实贮者少。朽者多。完好者少。县令正苦亏空无术补苴。忽得此例。必以朽蠹与民。或实无仓谷。造为领状。以欺上官。上官或受其赇。阴为之庇。则县令益无顾忌。公然按里按亩。均派还仓。此亦陕西籽粒[已](己)然之弊。必复见于仓谷。其弊五也。五弊并兴。则是慕社仓之名而得青苗之实也。甚非计也。然则为今之计宜何从。曰。亦惟行朱子十四年以后之社仓耳。然且不能悉除五弊。仅可免其三焉。盖立法防弊。十得其七。已为良法。其十之三则待人而后行。非法所能及也。所谓三弊可免者。一曰贷谷与民。并不取息。但收耗米每石三升。如朱子之法。则弊少十之三矣。二曰贷谷多少。以丰凶为酌量。岁终造册详报。不预限其数。则弊又少十之二矣。三曰先查仓谷实贮若干。朽腐若干。亏空若干。据实首明。免其前愆。责令停升停俸。陆续补完。准与开复。若以朽谷与民。或伪写领状。私派田里。立即革职拏问。从重治罪。督抚司道徇庇。不即揭参。或被科道纠弹。或被旁人告发。并治督抚司道知府之罪。如此则弊又少十之二矣。此法一定设有贤能督抚。仰体　　皇上嘉惠元元至意。任使循良。各以其忠厚恻怛之诚。为长久深远之计。盈缩之数。因地制宜。敛散有方。因人授事。勿中饱于胥。勿漏于游手。勿任法而苛急。勿慢令而后时。庶几彼二弊者。亦以渐去。而水旱不忧。上下与足。变而通之。存乎其人。非可以一切之法。束缚而驰骤之者也。谨议。

　　积谷会议　
张海珊

吾里滨太湖。自前明来。时患水警。而其地土著。多人浮于田。计一家所耕田不能五亩。以是仰贸易工作为生。与夫游手之徒。且十室而九。向藉楚蜀籼米。接济青黄。不幸天灾流行。客米闭遏。则吾乡先受其害。缅维积贮之政。自古所重。　国家于常平义社诸法。申饬举行。几郡国。官司考成殿最。每以是为凭。岁久法弛。有采买之弊。有那借之弊。有裱散抑配之弊。有出纳侵蚀之弊。无治法。有治人。谅哉言矣。夫官为之计。固不如民自为计之为得。考明嘉靖中。令土人每二三十家为立会。设立义仓。而高念平先生。亦有劝募义谷之举。今吾乡虽累经荒歉。室家空匮。不能为出格度外事。然苟用此意行之。持之以需。行之以积渐。亦何事不可成。夫天下之事。莫不有端。方其端绪初见。成与否皆未可预定。而定乎人之心与力之所至。朱子社仓之设。自言数年之间。左提右挈。上说下教。为乡里立无穷之利。然则数年之始。固亦岌岌乎未可成。而卒成之以贻为千古之良法美意。而吾里今日之举。亦犹是也。惟吾同人。其各矢实心毅力。相与有成。勿阻浮议。勿存意见。幸而有成。乡里无穷之福。子孙数世之计。于是乎在。谨议。

　　饬广积贮牒　
李光地

照得直隶地方。连年屡获收获。山佃泽农。稍有起色。然盈虚为天行常数。备豫乃王政先务。故本部院年来每以开导水利。为诸郡牧民者劝。今半载有余。或以空文报答。或竟寂然无闻。虽北方土脉水性。与江南不同。且其民因循怠惰。难与虑始。或旗庄乡宦。抗不奉行。为其佃仆者。又以非系己业。无心从事。所以推行甚艰。然一日为民牧。则须尽一日民牧之心。该府州县宜于理事办差之暇。轻车减从。按行阡陌。因地势以制宜。顺民心而兴事。遵照本部堂导沟酾渠开井三法。择其便于民者。讲究行之。纵遇旱潦。足以补救。此为民兴利之一法也。比因屡被召对。仰窥　　圣意。每以民间蓄积为拳拳。又虑有司奉法无人。推行不善。则利民之事。适以滋扰。故宜使民牧讲试。以引其端。不可使部文督责。以重其累。此诚　　圣明无隐不瞩。体念官民之盛心也。为此仰该道府。即移行各道府。除从前存仓米石。仍严饬州县谨贮外。其各市镇村庄。可否仿古人遗意。于收敛之岁。或劝募富家。出谷倡义。或详算田产。按亩薄输。何乡所出。即贮之本乡。司以本乡之人。遇上岁则有入无出。年年增捐。中岁则平粜。务使价极廉贱。不必取赢。秋成以其价籴补。下岁则发贷。其力能还者。秋成交仓。不取利息。力不能还者。免之。如果逢凶饥。则尽数煮赈。俟丰年从新劝募。如此。则官不累而民不扰。多一分蓄积。则所在获一分之利。是又为民藏富之一法。但行法之初。须使民乐从。无官吏抑勒之患。一难也。既行之际。必须得廉善公平之人。以司其事。此在有司察访真确。否则徒为蚀贻害。二难也。行法之后。付之民。则漫无稽察。责之官。则吏因骚扰。其弊至使良民不愿管掌。而奸棍反用为市。三难也。有此三难。所以良法美意。或致滋弊。义仓社仓。徒空名而已。该道府将本部堂以下所条利病。深思熟讲。仍会集所部贤绅耆老。广谘博议。如谓可行。即详悉讲议条。详请施行。或有应题之有司绅官。应旌奖之富室义民。作何分别鼓励。亦一一条列详请。古人有言。有治人。无治法。该道府勿视为易。勿畏为难。果能实心推行。必有绩效可纪。限自文到至秋收日。各道府务将积谷利弊。及所治之内。民心曾否乐从。人才有无可托。并该管州县。有无能奉行之人。该道府以为此事应举应停之处。一一具文申覆。于八月内到院。勿得迟慢取咎。

　　陈明米贵之由疏乾隆十三年　
杨锡绂

奉　　上谕。米谷为民生日用所必需。而迩年以来。日见腾贵。穷黎何以堪此。即如川湖素称产米。而川抚纪山则以商贩云集。米价腾涌为奏。湖北督抚则以江南被灾。资楚粮接济。以致本省米贵为奏。又如直隶一省。向藉八沟粮石。今岁畿辅。尚属有秋。而八沟亦以搬运太多而贵。夫商贩流通。贵则征贱。间或暂时翔涌。何至连岁递增。有长无落。若谓囤户居奇。此实弊薮。然自地方官力所能禁。何至全不奉行。若谓户口繁滋。则自康熙年间以来。休养生息。便应逐渐加增。何独至今日而一时顿长。若谓水旱偏灾。则亦向来所有。何以从来未闻如此之贵。且亦当歉者贵而丰者贱。又何至到处皆然。若谓康熙年间。仓储有银无米。今则年年采买。民间所出。半入仓庾。未免致妨民食。然在当时。分省定额。悉经该督抚分别酌议。自按各省情形。且至今足额者寥寥。亟须采买。所在皆是。藉以备荒拨赈。难议停止。设或果由于此。则当切实敷陈。商酌妥办。不当听其自然。而不为之所也。朕反复思之。不能深悉其故。亦未得善处之方。夫人事不修。而民生不裕。今日政治之阙失何在。所以致此者何由。米豆关税。业经通免。虽不可因此遽求奏效。而于米价宜不为无补。又何以价不日减。转益日增。朕自御极以来。宵旰励精。勤求民隐。闾阎疾苦。无或壅于上闻。乃不能收斗米三钱之益。而使赤子胥有艰食之累。殊益焦劳。各督抚身任封疆。于民生第一要务。必当详悉熟筹。深究其所以然。如果得其受病之由。尤当力图补救。乃各省督抚。或不以介意。或归咎于邻封。或责过于商贩。而应作如何办理之处。并未筹及。可传谕各督抚。令其实意体察。详求得失之故。据实陈奏。或朕所举诸条之外。别有弊端。俱宜确切入告。务期实有益。以裕民天。钦此。仰见　圣主勤求民隐之至意。臣伏查水旱偏灾。与囤户居奇。虽亦足致米谷之贵。然尚非所由贵之源也。臣窃以米谷之贵。由于买食者多。买食者多。由于民贫。夫　国家休养生息。百余年于兹。荒土尽辟。宜乎民之日富。而反贫者。积渐之势然也。所谓积渐之势有四。一曰户口繁滋。一曰风俗日奢。一曰田归富户。一曰仓谷采买。仓谷采买之弊。我　　皇上所谓处处积贮。年年采买。民间所出。半入仓庾。未免致妨民食。盖已　　洞悉情形。毋庸更赘。户口繁滋。则　　圣谕谓自康熙年间以来。休养生息。便应逐渐加增。何至一时顿长。以臣观之。实亦未尝不系渐增。臣生长乡村。世勤耕作。见康熙年间。稻谷登场之时。每石不过二三钱。雍正年间。则需四五钱。无复二三钱之价。今则必需五六钱。无复三四钱之价。盖户口多。则需谷亦多。虽数十年荒土。未尝不加垦辟。然至今日而无可垦之荒者多矣。则户口繁滋。足以致米谷之价。逐渐加增。势必然也。臣谓由于风俗日奢者。盖国初人经乱离。备尝艰苦。风尚俭朴。迨安居乐业。数十年后。子孙有笑其祖父之朴陋者矣。衣食之类。竞求佳丽。婚丧之事。务期美观。始于通都大邑。今则荒徼山僻之农民。亦渐习奢靡。平时揭借为常。力田所入。抵债去其大半。余又随手花销。甫交冬春。即须籴米而食。农民日食。亦取给市铺。则价焉得不长也。臣谓由于田归富户者。　国初地余于人。则地价贱。承平以后。地足养人。则地价平。承平既久。人余于地。则地价贵。向日每亩一二两者。今至七八两。向日七八两者。今至二十余两。贫而后卖。既卖无力复买。富而后买。已买可不复卖。近日田之归于富户者。大约十之五六。旧时有田之人。今俱为佃耕之户。每岁所入。难敷一年口食。必须买米接济。而富户登场之后。非得善价。不肯轻售。实操粮价低昂之权。

夫一物也。一人市之。价不能增也。十人市之。则一时顿长矣。十人出售。价不能求多也。一人独售。则任其高勒矣。如是而米谷安得不贵乎。今就四者之由。合而计之。生齿之繁。此我　国家重熙累洽之效。无可议者。田归富户。非均田不可。然此法行之开创之初。尚虞纷扰。今累叶承平之时。更难施行。惟风俗奢靡。尚属劝禁可施。现奉　　钦定礼书。颁发饬遵。应令地方官实力董率。但人情由俭入奢易。由奢返俭难。此止可徐徐化导。亦不能遽收其效。至于常平积贮。藉以备荒。难议停止。　　圣明远见。诚为探本握要。然臣再四思维。虽不便因采买致贵而议停止。而其中亦尚有应斟酌调剂者。盖积贮以足敷赈济而止。不必过多。乾隆九年。御史孙灏奏请酌定常平贮谷额数。以平市价。经部议准。通行各省。虽俱酌定额数。然当时督抚究竟为有备无患之意重。而未深计及于谷价之日昂。采买之维艰。即以湖南言之。州县之仓。有贮至五六万者。府仓有贮至七八万者。亦未免过多。应饬各省将定额再加详细确核。有过多者。酌量裁减十之一二。其已买足者。于平粜时存银归库。未买足者。即扣除不必再买。又从前部议。各省仓谷足额后。续有收捐监谷。设遇赈恤动用。毋庸买补。第赈恤已有额贮之谷。此额外捐谷。与其久贮繁重。不如逐岁卖之。湖南现在将额外捐谷。每岁粜价解司。为修理城垣之用。他省似亦可照行。又常平粜三为出陈易新计耳。其实丰年之后。原无资于平粜。而仓谷坚好。亦有可存贮数年者。州县官因年例粜三。即谷好年丰。亦必出粜。请嗣后不必限定每年粜三。遇年歉价贵之时。多粜固可。如年丰价平之时。即不粜亦可。盖多粜一石。小民未必多受一石之益。而少买一石。闾阎即受少卖一石之惠矣。臣伏读　　谕旨。询及今日政治之阙失何在。所以致此者何由。仰见　　圣德谦冲。治益求治。诚天下生民之福也。臣反复思之。今日之政治。大纲细目。无不毕举。第奉行之下。致力不专。循名者多。而尽实者少。即如定例。令州县官历乡村。体访应兴应禁各事。将行之有无效验。造册详报。督抚核实。三年一次奏　　闻。此固责实之意。然查所列应兴诸政。皆系易于铺张假冒之事。其有实迹可据而难于粉饰者。莫如地方之水利。顾因泛骛之事多。而水利亦遂致力不专。未奏实效。臣窃以为目今养民之政。尤当专意讲求者。莫如水利一事。似应酌立劝惩之法。使各认真料理。免托空言。盖近日荒土虽[已](己)尽辟。而水利尚未尽兴。夫雨旸偶愆。事所常有。果水利之蓄泄有资。自非异常水旱。岂即坐视无收。今江湖河港之水利。其在通都孔道者。固已逐一整顿。然山乡僻壤之间。致有陂塘堰坝。历久湮废者不少。又一乡一隅。水泉隔远。塘井不足。虽可疏引开浚。而地属有主。倡率无人。遂多因循者。亦不一而足。大约民间百亩之田。有一二亩陂塘。即可救荫。而愚民昧于远计。宁争此一二亩岁收之谷。不知偶值少雨。并百亩而弃之。若亲民之官。为之指示开导。当无不爽然悟者。臣请　　下直省。责成道府等官。督率州县。专力于水利。务必实心讲求。稽之志乘。访之绅耆。凡遇下乡之便。即留意相度。何处旧迹之宜复。何处新工之宜兴。面同该地士庶。熟筹详议。或劝其协力。或代其设法。或量捐薄俸以为倡。或酌请公项以为助。果有实意感孚于民。谁不踊跃从事。风声所树。即身未亲历之处。一切水利。民间亦必自为兴复。则土尽膏腴。出谷可倍于旧。而蓄泄有备。偏灾不能为患。庶于米谷之贵。不无裨益。此等陂塘堰坝之新复新兴。俱有实迹。可以勘查。道府勘验确实。果于民田有益。即详请题咨。酌与议。其有平日漫不经心。以致旱涝得以为灾。亦令道府于勘灾之际。查有未兴水利。州县明知不理者。即详揭参处。如此。似可使州县专力讲求水利。于应兴诸政中。尤加意料理。未必非补救米贵之一道也。夫米价之贵。今日已成积渐之势。欲令一旦而复归于贱。诚未易易。就臣所见。不过于采买之中。斟酌调剂。并请专力水利。以期产谷之多。是否有当。伏惟　圣明裁择

　　截留漕粮以充积贮札子　
朱伦瀚

窃惟裕国足民之计。首重仓庾积贮。产谷运米之地。素称江广东南。是以滇黔闽粤川陕山西诸省。例不征漕。山东河南。只征运粟米。惟江苏安徽浙江江西湖北湖南六省。每岁征运漕白粮米。以实　　天储。不惟官兵俸饷所需。多年以来。历蒙　　皇上天恩浩荡。赈粜频施。远近生民。赖以存活者。不知凡几。是天庾正供。根本重地。必陈陈相因。而后可为久安长治之计。则京通各仓之不容不足也明矣。至各直省所属之仓粮。原以待赈待粜。接济民食。预防岁歉。亦不容稍有亏缺者。内充必须外裕。酌盈所以剂虚。更不可不因时有以筹策也。所谓筹策者。贵乎因时有济。不妨行于不足之时。仍可归于有常之例。乃今之筹划积贮。只曰速补毋缺而巳。臣以为仓粮不可不买。而不可急为买也。粮额固不可缺。而不可急求如额也。谨计盈虚之数。合产米之区。为之酌缓急之宜。思久长之计。有不得不为变通者。敬为我　　皇上陈之。夫米谷之产于各处也。虽其地土之肥瘠。收获之多寡不等。而一年所入。只有此数。乃所出而为用者。有漕米有兵米。地丁完纳。藉此而供。居常用度。藉此而办。盖藏已有难言。何况　盛世滋生。人口日众。岁时丰歉。各处难一。以有限有则之田土。供日增日广之民食。此所以不能更有多余。以无多余之所出。而欲供各处尽力之搬运。此所以米谷日见其不足。价值日见其增长。臣所谓计盈虚之数者此也。至广产之地。米谷之价。臣少年随任江西。往来外省各处。及补授浙江粮道十余年。督率粮艘。前赴江淮。又署任湖广驿盐道。合此数省观之。其米谷之价。俱加倍于从前矣。即如浙江省分。浙东一带。只供本地兵米民食。不能更为浙西之用。其杭嘉湖三府属。二十二州县内。每年应办漕白正耗粮米南秋兵米外。仍须本地之仓社积贮。所产不敷所需。不待言也。江南办粮愈多。兼之各处经商人民。到处云集。食米更倍。江西素为鱼米之乡。迩来生齿倍繁。多往外省开垦力作。号为棚民。则庶而不富。亦可见矣。湖广素称沃壤。故有湖广熟天下足之谚。以今日言之。殊不尽然。湖北一省。宜昌施南郧阳。多处万山之中。荆州尚须由武汉拨济兵米。德安襄阳安陆。其地多种豆麦。稻田亦少。武昌所属。半在山中。惟汉黄两郡。尚属产米。湖南亦惟长沙宝庆岳州澧州衡州常德等府。系广产之乡。其中亦复多寡不等。余郡远隔山溪。难以转运。加以本处之生聚。外来之就食。各省之搬运。价乃愈昂。而今日之采买运贩者。动云楚省。不知今日之楚省。非复昔日之楚省也。且亦待济于川省矣。武汉一带。有待川米来而后减价之语。则不足之情形已见。恐未可视为不竭之仓。不涸之源也。臣所谓统核天下产米之区者此也。是以就缓急之宜。久长之计。请为筹划变通之策。伏思积贮之道。原因百姓不能盖藏。是以广为储备。以待赈粜之需。今岁仰荷　　皇仁。直隶可称大有。其远近各省。亦多雨水调匀。已兆丰盈之庆。地方积贮缺额之米。正宜及时买补。窃恐各处买补并举。每省莫不以数十万百万计。交相争购于一时。必致米价昂贵。是地方未受平粜之利。先受目前米贵之累。或谓买补之法。不必本地。不必邻封。但择产谷最多之地而买之。则贱值可抵价。不知此地原因谷多而价贱。本地既有官买之谷。今又为各处分买。亦必价增而谷贵。是丰年多产之乡。亦等于歉岁薄收之地矣。

或谓存七粜三。谷仍在民。议赈议粜利仍归下。如常平义仓社仓。皆自古调缪之至计。然法久弊生。未必尽有利而无害也。且古人耕九余三。必有九年之耕。无水旱之灾。无那移之耗。然后可余三年之食。若三年而欲谋三年之食。必不可得。且所余已尽为官贮。而不复为民之所有。是不得不有权宜之道。而计及积贮也。查近经仓场督臣奏称仓廒俱已充盈。不能再贮新粮。是自古　　天庾之足。未有过于今日者也。来岁输运。自必更加丰裕。臣愚以为临期筹划仓廒。莫若先时筹划积贮。请将各省仓廒应买补之米谷。暂停采购。则各处少此采买之米。自必流布于本地。以为民食。年丰米多。其价自然低减。其运漕各省积贮所缺之额。请即于应行运京之漕米内。酌量拨留本地。以充积贮。在京通各仓。定例原有应贮之数。似不可少。自今岁观之。已觉有余。京仓之与外仓。皆　　朝廷之内外府也。外省仓储既足。民食巳敷。其于　　天庾不过暂少太仓一粒。而数省闾阎即可充裕十分。一转移间。各省仓储俱少买数十万石米谷。作为本地之需。官仓盈而额数不缺。民食足而价值不贵。不待耕九余三。而旱涝无虞。不须采买。而官民无累。一举而数善备矣。况亦不过行之一时。明年即可照旧办理。惟查本地漕粮。从无充本地积贮之处。恐格于成例。然我　　皇上天地为心。历年豁免粮赋。折征缓征。截漕粮。拨运赈济。多方矜恤。皆自来例之所未有。更蒙　　特谕各省督抚。宁可　国家多费帑金。不可使闾阎一夫失所。大哉王言。视民如伤。凡有利于百姓之事。无不破格行之于今日矣。至有漕各省应贮额数若干。应行买补若干。年景丰歉。地方广狭。作何分拨贮。及暂时停运之粮艘。丁舵水手。作何给与苫盖养赡之处。臣未敢擅议。

　　请通行常平仓法疏湖广通志　
郑昱

窃惟国以民为本。民以食为天。民安而国运昌隆。食足而民生乐利。此古今不易之定理也。臣办事垣中。见户部覆直隶抚臣郭世隆疏内。称应如该抚题请。各州县所存米石。加谨收贮。以备赈济。其余米谷平价粜卖。秋收照数籴买还仓。仍将卖买过银米价值数目。造具清册。报部查核等因。臣请得而推广之。窃思直隶而外。各省俱报有积谷之数。俱开有捐输之例。存贮米谷。无邑无之。但未奉部文。不敢擅动耳。查各省昨年丰熟者固多。而饥荒者间有。如河南山陕江淮等处。内有奏报发赈者。有请停漕粮者。是目下青黄不接之状。与直隶同然也。至于湖广江西。虽号米谷之乡。然每至五六月。谷价不昂。而民多乏食。丰年犹然。况薄收乎。是目下青黄不接之状。亦与直隶同然也。他如闽越川广云贵等省。虽丰歉不齐。要之五六月间。新禾在亩。旧谷已罄。皆青黄不接之时。又与直隶有同然也。夫积谷原以为民也。谷积而无济于民食。其谓之何。仰祈我　　皇上迅饬部议。凡各省积贮捐输米谷。行令各抚臣酌量州县之大小。详查存积之多寡。应若干米谷。以备饥荒。其余剩者。俱于每年五六月。照市价减粜。所粜银两。仍于本年九十月籴买新谷还仓。稍有羡余。存为修仓之用。夫夏则旧谷必贵。秋则新谷必贱。谷贵则量减而粜以利民。谷贱则量增而籴以利农。丰岁则出所存之银。买谷以补仓。而常使其有余。凶岁则发原之谷。给赈以救荒。而无使其不足。更将卖买价值。动用银米数目。造册报部查核。买谷则核实在。给赈则予开除。民得通其缓急。谷不至于红朽。如此则常平仓之良法美意。行之北直而效。行之各省而罔不效。虽有水旱。而天不能使之灾。斯诚万世之计。所谓议变通以济实用。足民食以安民生者。莫亟乎此也。

　　请各直省行常平捐谷疏　
湖北按察使王柔

窃臣前以通裕民食之法。请于秋成确探上游丰收之处。差员领银。前往采买。至次年青黄不接之时。减价平粜。缮折陈奏。业经奉　　旨发议。惟是丰收地方。业经各处差员赴买。恐一时米价昂贵。更不得不为筹及。臣查丰收之地。其米价未得平减者。多因富商大户。恣意囤积所致。若必强之使卖。恐有不肖胥役。藉端滋事。而需食之民。仍未均沾实惠。臣再四思维。有不禁自除之法。莫善于各省府州县。遍开常平仓捐谷之例。以备积储。以资转运也。富商大户。蓄积银谷。每思遇开恩例。急公上进。祇以开例之地。离乡窵远。不能自赴上纳。辄转托亲友。顺带包捐。不无多用盘费。且有被骗重纳者。以故率多观望。今若于各省府州县。悉开常平捐谷之例。使本地之人。即于本地亲身上纳。既无诈骗。亦免盘费。节省稳便。凡有米谷之家。无不踊跃。一遇丰收之岁。米谷必半在官而半在民矣。其所收谷石。遇有邻省差员赴买。价银收贮藩库。即可碾米拨发领运。则邻省采买之员。不必求米谷于市。而止问米谷于官。自无市价高昂之患。而囤积者更无所容其奸。如有谓捐多米贵者。殊不知本地收捐之谷。即可于本地随时碾米。减价平粜。更不须远谋于他省。尤为便捷。似于通裕民食之计。大有裨益也。

　　请禁派买仓谷疏乾隆三十一年　
贵州布政使良卿

查直省设立常平仓谷。春粜秋补。接济民食。有备无患。法至善也。而定例责成州县等官。平价采买运仓。不许转派里递。违者定有议处之条。乾隆二十九年。又经两江总督尹继善奏奉　　俞允。通饬各省严禁派买。复勒石永禁。盖以州县采买仓粮。一经按田强派。未必全照市价给发。而书役家人又复从中扣克。百弊丛生。闾阎滋扰。是以特严其禁也。黔省额贮常平仓米八十七万七千石。每年借粜兼行。法良意美。惟买补还仓之时。酌定村庄大小。买谷多寡。派分里递交纳。系原任抚臣张广泗题明于前。复经抚臣图尔炳阿奏明于后。相沿为例。在抚臣等具奏之际。立言皆以黔中跬步皆山。不通舟楫。民苗背负肩挑。多止数斗。难供采买。不得不向粮户给价承办。其议近是。而扰累之弊。由之渐启。臣请申明其故。州县月报米谷价值。督抚大吏确核入告。原无不实。州县按照时价采买。例不许出此范围。在小民零星运送。饭食费。均无所出。核之市价。已有亏折。况黔省地山多。户畸零。名曰粮户。实鲜藏。自派买之例一定。不问贫富。不计远近。不论民苗。按田计亩。升斗均摊。追呼之扰。几同正赋。兼之奸胥按户派交。易启偏枯。里保领银转发。难免扣克。此又弊端之莫可穷诘者也。夫苗性易惑而多贪。治此岩疆重地。务在驯顺而镇静之。柰何以惠民之举。而开扰累之端。臣伏思黔省。荷蒙　　圣主格外天恩。当青黄不接之时。许令地方官详请出借仓谷。接济贫民。秋成交纳还仓。无论年岁丰歉。一照广东福建之例。概免加息。　　旷典昭垂。民苗均沾补助。仓粮亦免陈积。原无需乎平粜之举。应请嗣后黔省仓谷。每年分别岁收之丰啬。酌定出借之多寡。不必拘泥存七之数。按时借给。秋收还仓。倘有征收不前。及冒滥滋弊者。分别参追。仍责成该道府不时查察。如该处市有余米。不准轻易详粜。如果市值较秋收贵至三成以上。地方情形必须粜济。酌照该处可能采买之数。详明出粜。秋成自行平价买补。一切派发里递承办之令。永行禁革如此。则出借宽裕。民有余粟。而市价自平。粜易既少。而补仓较易。派买永除。虽有不肖官吏。亦无以藉端滋扰矣。

　　捐监兼收银谷疏乾隆十年　
礼部侍郎秦蕙田

窃臣伏见我　　皇上仁覆如天。临驭以来。刻刻以爱养黎元为念。　　宵衣旰食。懃恳切至。凡农田水利。有关民计者无不举。市租商税。有裨民食者靡不蠲。一遇水旱偏灾。截漕发粟。平粜兼施。动以百万计。盖自古及今。从支有若斯之痌瘝一体。大化旁流者也。近又钦奉　　特恩。将直省丙寅年地丁银两。普加蠲免。使山陬海澨。穷乡僻壤。无一不沾　　浩荡深仁。大泽敷天。欢声动地。从此有田之户。及务本之农民。固已无不曲被　　隆施。沦肌浃髓。微臣恭遇　　圣世德洋恩溥之时。敬体　　皇上欲使无一夫不得其所之至意。更钦于现行事例。通筹利济。以冀少裨　　圣主爱民足用之怀于万一。臣惟今日之民非特贫之为患。而贫富不均之为患。非乏财之为患。而财用不流通之为患。是以富者日富。贫者日贫。日富则奢侈僭踰之弊生。日贫则不惟茕独鳏寡有无告之忧。即读书士类。资生无策。有不暇治礼义之苦。若此等者。赈贷之所难周。蠲免之所不及。而实何一不在　　圣心轸念之中。惟是欲以有定之经费。供无限之蠲施。此固理与势所难。而欲于万无可商之中。求一通融补救之道。则莫若裒多益寡。以民养民之为惠大而利溥也。前者荷蒙　　恩旨。准留捐监事例。以为赈济之用。始则内部收银。今则外省收谷。此诚通变宜民之善政也。臣愚以为此例专令收谷。则捐输不皆踊跃。仓廪未即充盈。以之备荒而不足。若稍有变通。则捐输充裕。不惟赈济有藉。而其余尚可沾溉困穷。臣再四思维。悉心推究。则以专收谷石。不如银谷兼收之为尽善也。况银谷兼收之例。山东一省。上年业巳议准暂行。若更推之各省。则其效必可立。臣敬为我　　皇上陈之。

收谷之便一。其不便者四。所谓便者。诚以本色收贮。利于兴发。而不失足食之本意也。臣思五谷之与金银。其为利一。而为用不同。夫谷有丰歉。而金无盈绌。银有定数。而谷无定价。民间所出之谷。止有此数。若果系丰稔。谷粟有余。乘时收贮。以备水旱。诚为尽善。若值谷少之时。急公者购买上捐。不惟谷价腾贵。有损贫民。而在仓多一石之储。即在民少一石之食。况时价先后不齐。虽经议减之后。捐者仍属寥寥。一不便也。米谷不可久贮。直省燥湿不同。若陈陈相因。霉烂可虑。有用化为无用。二不便也。仓谷交代。盘量折耗。不无赔累。官吏视为畏途。隐致抑勒挠阻。捐者裹足不前。三不便也。直省之田土不一。江浙川广。为产谷最多之乡。闽粤云贵。有食米不敷之处。必欲一例征取。恐多此赢彼绌。四不便也。有此不便。臣所以虑捐输之不皆踊跃。仓廪之未即充盈。以之备荒而不足者也。今若概令银谷兼收。其便有五。盖捐输一事。有天时地利人事之不齐。丰年则谷便。歉岁则银便。此系于天时者。谷多之乡利于谷。谷少之地利于银。此系于地利者。力田之民利于谷。逐末之民利于银。此系于人事者。况捐谷尚有时价高下之不齐。捐银则贵钱多寡皆画一。此一便也。有谷者不必易银。则谷多不至价贱以伤农。有银者不必易谷。则谷少不至价贵以伤民。银谷任便。输纳争先。仓廪必致充裕。二便也。捐赈理应用谷。而饥民待哺维亟。开仓馈运。有需时日。即领谷到手。尚须舂簸炊爨。若捐项既足。银米兼赈。饼饵立能果腹。挟赀兼可谋生。且赈一半之银。即留一半之谷。仓贮不致大亏。三便也。水旱告急。事存呼吸。例应一面奏　　闻。即一面动帑。惟是正项地方。关系重大。所司出纳过谨。灾民遗漏堪虞。若果银米充足。施展宽裕。长吏不屯其膏。穷民隐受其惠。四便也。倘银谷两收。谷少而银多。则不妨移此地有余之银。买别处有余之谷。以歉岁有余之银。买丰年有余之谷。贱籴贵粜。仓谷必丰。并可济常平之不及。五便也。至于各省藩库。为贮备之根本。若此例一行。除谷石仍收本色外。所有全省赈项之银。均令解交藩库。通盘核算。将应备赈济之额。尽数存留。平时则酌量米谷之贵贱。以供调度。临期则审视地方之缓急。以资接济。以全省之人。救一隅之灾。有疏通而无耗绌。庶几不虚我　　皇上筹划仓储。有备无患之至意。若行之日久。必有赢余。则各省农田水利之当兴者。及养济育婴诸务。与鳏寡孤独之无告者。贫生不能餬口。及有关学校书院之待给者。均可酌量取资。而以本省富户之有余。济本省贫民之不足。盈虚相济。财用流通。即凡赈贷难周。蠲免不及之民。从此无不均沾　　圣泽。惠而不费。用而不竭。此臣所谓稍为变通。则不惟赈济有藉。尚可沾溉困穷。冀少裨　　圣主爱民足用之怀于万一者也。至部臣前议州县收银。恐开亏空之端。今令解交藩库。自可毋庸虑及。又近日湖广督臣鄂弥达奏请停止本色。一概收银。已收监谷。粜后毋庸买补。经户部议。一概准收折色。恐未补之仓储。足额无期。临时之购买。转运未便。而已收之谷。粜后不行买补。仓储日渐空亏。均毋庸议。伏查鄂弥达所奏。欲将本色停止。臣则为银谷必须兼收。鄂弥达谓谷粜毋庸买补。臣则谓银多正便收籴。意见似有不同。并非现经议驳之条。渎陈　　圣听也。
  </div>
  <div class="pagination">
   <a href="皇朝经世文编_page113.html">
    上一页
   </a>
   <span>
    ...
   </span>
   <a href="皇朝经世文编_page109.html">
    109
   </a>
   <a href="皇朝经世文编_page110.html">
    110
   </a>
   <a href="皇朝经世文编_page111.html">
    111
   </a>
   <a href="皇朝经世文编_page112.html">
    112
   </a>
   <a href="皇朝经世文编_page113.html">
    113
   </a>
   <span class="current-page">
    114
   </span>
   <a href="皇朝经世文编_page115.html">
    115
   </a>
   <a href="皇朝经世文编_page116.html">
    116
   </a>
   <a href="皇朝经世文编_page117.html">
    117
   </a>
   <a href="皇朝经世文编_page118.html">
    118
   </a>
   <a href="皇朝经世文编_page119.html">
    119
   </a>
   <span>
    ...
   </span>
   <a href="皇朝经世文编_page115.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
