<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 177 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 177 页/共 192 页</h1>
    <div class="content">
　　湖堤石工议筑碎石坦坡通筹利弊疏　　
严烺

奏为黄河底垫日增。漕船未能径达。洪湖石工不固。清水蓄足无期。别无良法可筹。不得不议筑碎石坦坡。以期蓄清济运。遵旨通筹全局。胪陈利弊情形。并酌议分年办理章程。恭折奏祈圣鉴事。窃臣等勘明灌河内外。海口不能改移。清口减黄无术。不如洪湖堤外。抛砌碎石坦坡。尚可得益。奏奉　谕旨。碎石坦坡如果于湖堤石工实有裨益而又能经久无弊朕原不惜帑金兴办但此项工程有谓护堤于河工有益者亦有议及将来塌卸恐有流弊者究竟可办与否该督等再行详加查勘通筹河湖全局计出万全总期有裨河务不可轻率定议致滋流弊是为至要等因钦此。仰见我　　皇上慎重要工。训示明切。跪读之下。钦感同深。伏念治湖即所以治河。亦即所以治漕。三者皆目前要图。而漕务尤难缓待。当此黄河底垫已高。若仅于两岸堤埽。增卑培薄。未始非慎守河防之法。但不将底垫刷涤深通。则虽轨顺澜安。而淤将日益。水且日高。御黄坝终难启放。是湖水一日不能蓄足。河底一日不能刷涤。即漕船一日不能通行。而欲筹蓄水之方。必先求石工之固。溯查洪湖堤外斜筑坦坡。其议昉于前河臣靳辅。而改土为碎石。则嘉庆年间历有成议。总以工费繁巨。不果举行。兹臣等覆查堰盱两厅湖堤。共长一万六千八百余丈。临湖斜砌坦坡。除浅水避风之处暂从缓办外。约需碎石一百五十余万方。设法从省。约需银五百六十万两。无论经费有常。一时断难筹拨。即夫匠船只。亦不能于一二年内。采运如许之多。从速赶办。计非五年不能完工。查此项坦坡。本以保护石工。今按五年办完。则未完之年。不能无掣搨之工。即不能省补修之费。又坦坡护堤。系为收蓄清水。今工必五年而后办完。则水亦必五年而后可以蓄足。此五年中黄水如不落低。清水总难外出。现在已交冬至。黄水尚高清水五尺。以此计算。来年漕船回空时。河底即有跌深。黄水断难大落。恐御黄坝仍不能启。各帮归次为难。且坦坡砌成后。遇有风暴。石堤可以不塌。坦坡不能不卸。虽湖宽四百余里。仅此底宽十丈之碎石。断不致垫高湖心。而每有掣卸。必须加抛。较之补修石工。钱粮或可稍省。而岁修碎石之费。仍属难以全裁。是就碎石坦坡而论。既难奏急效于目前。又难裁修费于日后。臣等何敢以为一劳永逸之计。决意兴修。第以石工形如壁立。向来风浪撞掣。动辄倾颓。今则新砌各工。外面虽尚粗光。内多欹斜空隙。仅藉灰浆灌刡。钳锔束持。岂足以资抵御。而旧工之草率。较新工为尤甚。历年既久。复又桩朽根松。所有加砌之新工。旧底率难擎载。或此修而彼塌。或方砌而旋坍。既不能彻底拆修。又不能坐视不顾。工费固无已时。土堤并虞塌透。前车之鉴。惴惴堪虞。惟斜砌坦坡以为外护。庶根脚护坚。新旧石工俱可一律稳固。浪至无激撞之力。浪去无抽掣之虞。是不仅为蓄水要图。亦实保护石工之急策。

况从前河底深通。湖水未尝多蓄。而风掣石工。尚为岁所常有。今黄水高于湖水。动至五六尺之多。非将湖水蓄至二丈。不能外出刷黄。石工高止二丈。蓄水与之相平。如不护以坦坡。势必在在掣塌。全湖一泻无余。此坦坡不砌。湖水断不能蓄者一也。淮扬郡县。皆在洪湖下游。全赖湖堤为之保障。湖宽堤窄。本属可危。今以根底虚松之工。收拍岸平堤之水。如不护以坦坡。则一线单堤。凭何捍御。上年堰盱失事。犹值高宝一带。冬令水枯。上无来源。下有去路。而淮扬告灾。已属不胜其困。设当汛水方长。溃而东趋。亿万生灵。更复何堪涉想。即或虑及堤工吃重。将山盱两坝三河启放分泄。而下河各州县。业已无不被淹。此坦坡不砌。淮扬两郡坐当水底。难保一日安全者二也。今黄河中段淤高。湖水不能外出。以致涨水难消。漕行阻滞。是河漕之受病。皆由河底之积淤。查黄河去淤之法。除束水攻沙而外。惟蓄清刷黄。自昔及今。着有成效。但无护堤之坦坡。虽清水旺发。非溃堤而东趋。即起坝以减泄。河口积淤。难资刷涤。黄河之病。究不可得而除。或值淮源不旺。减黄助清。而堤工不坚。亦复何能收蓄。是水大不能刷黄而河病。水小不能增潴而湖病。甚至湖水泄枯。黄流倒灌。而运河亦病。此坦坡不砌。河湖全局因而不治者三也。臣等通盘筹计。此项碎石坦坡。虽未能救患于目前。而尚可收功于久远。即难裁岁修之经费。尚可免意外之大工。所谓七年之病。求三年之艾。苟为不蓄。终身不得。于补偏救弊之术。舍此实无可筹维。臣等与在工道将厅营再三计议。皆以为势处万难。不得不如此办理。臣等钦承　　圣训。通筹全局。计出万全。此项坦坡。将来已成之后。或可为经久之良规。而兴办之时。实无补目前之速效。如另有法可筹。自不应专主是议。况黄淮二渎相为表里。诚能使黄河之底。一律深通。黄流迅驶归海。则淮水不蓄而自高。湖堤保固而不溃。黄治而淮无不治。自为治河之上策。无如现在黄河敝坏。全在中段淤高。淤非一时所积存。断非一时所能去。前者拟改海口。正欲避去积淤。掣深清口。较之修砌坦坡。收效自速。乃前人屡改不成。臣等履勘情形。亦实毫无把握。其事断不敢行。而接筑长堤。取直挑河。虽于黄河下游设法疏通。而二百里以上清口之积淤。断难期其一时跌透。则彼此皆无急效。治黄必得治淮。淮足刷黄去淤。惟当求其不溃。则舍碎石坦坡。更无保石工之他法矣。查淮水之济运。每虑泄枯。有坦坡以护湖堤。则济运有资。不复借黄贻害。于目前大计。亦非尽属无裨。兹臣等委员会同沿湖州县。查得运石船只。每年约可装运二十余万方。仍饬高宝一带再为查雇。期以每年运石三十余万方。不五年完工之用。并行据道将会议章程。臣等逐加酌核。谨缮清单。恭呈　御览。事关重大。臣等愚昧所及。是否有当。应请　饬下廷臣公同筹议。以期集思广益。斟酌举行。除制造坦坡荡样。咨送军机处备查外。谨合词恭折具奏。伏乞　　皇上圣鉴训示。

　　熟筹河工久远大局疏道光五年　　　　
张井

窃维黄河自豫省荥泽县出山以后。地势平衍。土性沙松。溜极猛迅。又复挟带泥沙。屡治屡坏。原乏久长之策。然臣考之载籍。验以现在情形。窃以河之敝坏。与防河之费用繁多。未有如此时之甚者也。臣历次周履各工。见堤外河滩。高出堤内平地至三四丈之多。询之年老弁兵。佥云嘉庆十年以前。内外高下不过丈许。闻自江南海口不畅。节年盛涨。逐渐淤高。又经二十四年。非常异涨。水高于堤。溃决多处。遂致两岸堤身。几成平陆。现在修守之堤。皆道光元二三四等年。续经培筑。其旧堤早已淤与滩平。甚或埋入滩底。至临黄埽坝工程。臣检查嘉庆初年底案。每年报销。不过三四十万。自十一年以后。渐增至一百余万。近年以来。时有增减。而增多减少。繁费将无已时。盖由河底日高。则流行不畅。萦回纡曲。到处皆成险工。且昔年多有挑顺盖戗等坝名目。不惟捍堤身。兼可少镶埽段。多年以来。淤垫塌卸。半已无存。所有顶冲迎溜之工。大半顺堤做埽。上提下坐。补旧镶新。埽段愈长。为费益巨。此二十年来豫东两省河势日坏费用日多之实在情形也。臣愚以为事理宜探本原。图功当计久远。不得以目前苟安之局。即守为治河不易之经。即如地方民气凋敝者。当治以宽仁。习俗犷顽者。当治以威猛。未有不力求治理而能自然不变者。亦未有力求治理而无成效可者。独至今日之黄河。则有防无治。而以防为治。即治之而终不效。历年以来。当伏秋大汛。司河各官。率皆仓皇奔走。抢救不遑。其竭蹶情形。真有惟日不足之势。及至水落霜清。则以现在可保无虞。而不复再求疏刷河身之策。渐致河底垫高。清水不能畅出。并误漕运。又增盘坝起剥。及海运等费。皆数十年来仅斤斤于筑堤镶埽以防为治。而未深求治之之要有以致之也。夫水性就下。本属自然。孟子之疏瀹排决。注江注海。又曰水由地中行。在宋则有疏浚黄河司官。明天顺闲。令河道三年一挑浚。嘉靖中。凡临河州县各造上中下三等船。并置铁扒尖鉏疏浚淤浅。隆庆万历年闲。河臣潘季驯专主以堤束水之说。至我　朝康熙年闲。河道敝坏。　　　圣祖仁皇帝南巡。指授方略。首疏海口以导黄。次辟清口以助刷。伏读　　　圣谕云。若黄河刷深一尺则各河水少一尺深一丈则各河水浅一丈如此刷去则水由地中行各坝亦可不用等因钦此。仰见　　　圣谟广运。为万世不易之规。维时河臣靳辅仰承　　　庙训。次第经理。并于海口增设浚船。往来疏浚。百十年来。均资利赖。然彼时黄河虽云敝坏。尚不至如此时之甚。即如靳辅增筑堤工。有遥堤缕堤及鱼鳞堤等名目。其言曰。缕堤失守。则退守遥堤。再失。则尚有鱼鳞堤。臣揣度形势。必因内外滩地。高下无多。是以层层可恃。至现在两岸。则惟赖一单堤。高下过于悬殊。一经溃决。建瓴之势。断难回下就高。虽有数重退守之堤。亦必逐层递溃。

是此时全河受病情形。较康熙年闲。不啻十倍。然而民无昏垫。岁有丰收者。何也。盖我　国家深仁厚泽。不惜帑金。积年例外之增。无不上邀　俞允。即偶有大工。一切民夫民料。悉行革除。如乾隆二十六年闲。堵筑杨桥漫口。仅用银三十余万两。近则概由官办。每堵漫口。用至一千数百万。至少亦需五六百万。从未丝毫累及闾阎。凡此培养民力。洵足感召休嘉。是以河伯效灵。黔黎蒙福。而非司河诸臣。区区一手一足之力。所能幸而致也。顾水势难定。而患宜豫防。见在河高堤险。处处可虞。无论一有漫溢。堵合为难。即使岁庆安澜。而此常年修守之赀。东南两河。动以数百万计。经费有常。似亦未可以各省之正供。备一河之支用。且河底递年垫高。堤身递年请增。城郭居民。尽在河底之下。惟仗岁请无数金钱。将黄河于至高之处。今每年以淤高一二尺为率。计至数十年百余年之后。其高下情形。殆不可以设想。而仍止镶埽筑堤等奉行故事。则一厅员营弁。皆足办此。以臣自视。殆同具官。腼受　恩荣。实堪愧耻。而为我　国家亿万斯年计。尤未可止顾目前。而不计及将来之大局也。夫当此河底未能刷深之时。除培堤镶埽而外。原无别策。然治法无定。全在因地因时。如潘季驯以堤束水以水攻沙而河治。靳辅于筑堤塞决而外又增海口浚船而河亦治。其治河方略有曰。数年之后。河底刷深。两岸堤防。皆可弃而不守。今以堤束水。仍守旧规。而水已不能攻沙。反且日形淤垫。则议者隆堤于天之说。似亦未可谓之过计。议者又谓南河闸坝分泄太多。以致河身日垫。此说诚然。然当伏秋盛涨。拍岸盈堤。若无分泄之区。必有溃决之患。其势又不能以两全。臣在河工日浅。且自江境以至海口。未经亲历。更不敢以臆度之词。遥为悬揣。踌躇顾虑。徒切焦思。每念防河重寄。全在权变机宜。必须阅历既深。方可语此。至于规自然之形势。察属吏之勤惰。稽核土料。慎重钱粮。臣即至愚。均可勉强学习。惟海口如何方得大畅。河身如何方可刷深。则竭尽血忱。竟无一得。即与年老官弁。熟谙幕僚。反复讲求。咸无良法。每一念及。辄为彷徨悚惧。寝食不安。又念此等情形。各前河臣岂不深知。祗以筹策维艰。不欲以无补空言。徒劳　　圣廑。或又以创为议论。必冒糜帑生事之嫌。是以未敢轻于具奏。而臣则以为奉职之道。主于勿欺。既为计虑所及。但以一己之聪明材力。无可措施。遂并其受病之处。亦隐忍而不言。则贻误将来。臣罪滋大。是以再四思维。惟有据实沥陈。仰恳　　皇上饬令中外臣工。凡有讲求河工心知其意者。但能使河底有可以刷深之法。或应逢湾取直。或应设法疏浚。或应复靳辅成法。仍设浚船。或应筑做对头坝工。束逼溜势。或于此外别有良规。据实敷陈。奏请　钦定。由下而上。节节试办。如行之有效。即通饬遵行。要之就现在海口河身受淤情形而论。必得有刷深之方。始可遂就下之性。不必谋自臣出。而　　圣世永庆平成。臣亦与有荣施矣。

　　详究黄河病原力求治法疏　　　　　　
严烺

窃臣等承准军机大臣字寄。道光五年十月初一日。奉　　上谕。据张井奏熟筹河工久远大局请饬讲求疏导良规一折治河之法疏瀹与修防并重近日河底垫高为患日甚其弊皆由于有防无治该河督所奏历年以来当伏秋大汛司河各官率皆仓皇奔走抢救不遑及至水落霜清则以现在可保无虞而不复再求疏刷河身之策渐致河底日高清水不能畅出堤身递增城郭居民尽在河底之下惟仗岁请金钱将黄河于至高之处所言切中时弊每年东河南河岁请修防经费数百万金在国家保民生原不靳惜帑金惟似此年年增培堤堰河身愈垫愈高势将何所底止前此琦善等因河工败坏曾有改移海口以减黄抛护碎石坦坡以蓄清二议昨据奏称前赴灌河一带勘明灌河口海滩高仰导河必为顶阻掣溜难期迅疾口内河形窄狭胶淤不能刷深一经下游顶阻势必泛溢四出较现行之海口转无把握且稽考成案康熙年闲屡改屡决嘉庆年闲屡议未就自不可轻易更张即碎石坦坡原为保护湖堤之计然亦有议及流弊者亦不可不从长计议现据张井奏陈或逢湾取直或设法疏浚或复靳辅浚船成法或筑做对头坝工在张井严烺身任河督河务是其专责琦善程祖洛兼管河工亦责无旁贷着即会同筹议或于道将厅营员弁内之谙习河务者将海口如何可以大畅河底如何可以刷深悉心讲求总期遂就下之性复旧日成规于河工大局计深虑远筹划万全以冀永庆平成勿狃于目前积习方为不负委任也所有张井折着抄给琦善严烺程祖洛阅看将此各谕令知之钦此。并奉到抄发奏折。臣等跪读之下。仰见我　　皇上于两河积弊之际。求万世永赖之规。训示详明。责成远大。臣等同膺重任。未寸长。钦感下忱。悚无地。伏查导河入海。始见禹贡。惟大禹始克称治。故以神名。而周定王五年。已有河决胥宿之患。自是以降。迄于汉唐宋元明。河决之患。史不绝书。言治河者。无虑数百辈。要皆以防为治。而不足以言治。所谓治者必顺水之性。而不与水争地。然贾让之上策。在汉已不能行。史册所传。不一其说。以今仿古。多不相符。其可按籍而稽。着有成效者。在前明则有潘季驯。在我　朝则有靳辅。季驯之言曰。以人治水。不若以水治水。夫以水治水者。即束水攻沙。以制为顺。而其时亦即有广营高岸力制湍流之讥。靳辅师其意而变通之。施之于河工极坏之时。深赖其力。然不数十年而患即潜滋。于今为烈。可见徙薪曲突之甚难。而一劳永逸之无策也。推其所以然之故。则以黄河来自塞外。到处挟沙。泛涨之时。每水一石。沙至数斗。自荥泽出山。至安阜入海。地平土疏。溜行无定。所至刷为河槽。所去即垫成淤滩。其两岸堤工。相去远者数十里。近者数里。虽足容纳汛涨。而行溜之河槽。则仅宽数十丈及百丈而止。每遇泛涨。无不出槽漫滩。滩水虽有消落之时。而滩面已成淤高之势。滩高则堤亦必加高。而堤外之城郭田庐。遂成釜底。甚或堤岸失事。溜势旁趋。凡断流之正河。皆为停淤之高地。

夫以平时挟沙之多。加以失事停淤之易。遂使顺势就下之河道。久而为患不已。而言治愈难。至于海口之淤垫。为全河之大害。人尽知之。故凡言治河者。必重尾闾。如果海口初淤。河身未垫。则当专治海口。今受病之河。不在尾闾而实在中膈。则当兼治河身。溯查嘉庆十八年。睢州漫口。至二十四五年。马营坝与兰仪又先后漫口。以致豫东两岸河身。几成平陆。是豫东近来河底之高。实因溜势旁泄所致。尚非海口淤垫。下游顶注之故。惟如江境八滩以上。河道积淤二百余里。以致清口日高。黄流倒灌。清水不能外出。则石堤可危。御黄坝不能启放。则漕运滋费。且邳宿运中河之水。胥仰给于东省微山湖。本年宣济滞漕。湖水耗多存少。来年接运北上。运中河一带。道远源微。疏导节宣。筹维不易。此虽无与于黄河。而其患则与黄河积淤。相因而至。是南河之患。更有甚于东河者。臣严烺仰邀　恩遇。调任南河。去冬任之初。正值堰盱失事。补偏救敝。惟日不遑。臣琦善自蒙　简擢两江。又当接运紧要。惟有昕夕督催。迨诸事稍就清理。即与臣严烺推究全河致弊之由。力求久远平成之计。并于接见通工僚属。以及耆老兵民。莫不博访广谘。以求一得。而臣等限于才识。本乏良图。即所采人言。非徒托诸空谈。即系以帑试工。毫无把握。如臣等前此拟由灌河改移海口。原因中段积淤难除。作此釜底抽薪之想。及亲加履勘。乃知断不能行。又如拟由射阳湖改移运口。亦因濒河兵民有陈此议者。当即委员细勘。又复断不可行。均经缕悉入奏。是南河凡有治法。无不极力讲究。而势有窒碍。又不敢固执成见。冒昧施行。因思臣等才识短浅。既不能超越前人。惟有讲求前人之成规。体验现在之形势。如浚船疏淤。靳辅立有成案。然以混江龙铁扫帚各器具。系于船尾。重则船不能移。轻则沙不能动。在靳辅用之于未淤之先。自可使沙随水去。日见有功。今用之于既淤之后。欲专恃此以荡涤深通。殊难见效。近年南河未尝不用此法。即臣等于垫高河道处所。亦节节令其往来拉曳。以冀去淤。而其功甚缓。其甚微。此事之可行而不甚有益者也。若对头筑坝。偪溜刷深。行之运河。历有成效。盖运河河身既窄。而来源之强弱。可以人力节制。黄河水宽溜猛。施工维艰。且筑成之后。水小尚可偪淤。水大必致阻遏。窃恐底淤未去。而上游已节节可危。检查南河成案。乾隆五十九年。东省奏单县汛水积长不消。系江南丰北厅筑做南北土坝过多。以致壅遏水势。不能畅顺东趋。曾经钦奉　　　谕旨前据福宁等奏江省丰北汛所筑土坝层层拦束有碍东省曹单漫水去路彼时朕即以江省所筑坝堰过多致上游水势不能畅速自系兰第锡等办理未善即命福宁驰赴江境将应拆动者先行拆去并令苏凌阿兰第锡李奉翰会同筹办兹据苏凌阿等将会勘江境各土坝分别应去应留公同筹议所奏甚为明晰即可照此办理嗣后毋得再为更张等因钦此。夫所谓南北土坝者。即对头坝是也。是筑坝之阻遏河流。前鉴具在。且所费亦实不赀。虽　　圣主轸念河防。不少靳惜。然于经费艰难之际。而为此有损无益之工。此又事之必不可行者也。

舍此惟有逢湾取直束水攻沙二法。尚得因势利导以水治水之宜。盖黄河积淤之处。有水者不能挑。无水者不胜挑。惟于坐湾露滩处所。逐节挑通。掣溜直注。则河底积淤。自可逐渐刷深。况河身既直。溜必中行。两岸扫工。亦可化险为平。但查取直之处。沙底可以挑成。胶底难于刷透。又或坐湾之处。河槽过深。溜行已成熟径。则所挑取直之河。必须配平旧底。筑坝挑溜。方能改导河流。是工费既多。而又须随时相机。难期迅速。则为目前计者。实惟束水攻沙之法。所当相辅而行。夫攻沙者。不独以黄治黄。更当以清涤黄。既欲以清涤黄。则湖水必须蓄高。既欲以黄治黄。则尾闾不容散漫。现在臣等于湖堤拟筑碎石坦坡。于河堤拟请增培接筑。即为束水攻沙起见。另容次第奏乞　　圣裁。或疑坦坡非一时所能办。即既办之后。每遇风暴塌卸。必烦岁修。更难保不肖弁目兵民。挹彼注兹。供其偷窃。此亦流弊之不可不虑者。惟念坦坡抛成。则大堤石工得资捍卫。即偶有风掣。当不致如从前之甚。且以大堤之岁修。移为碎石之岁修。所省实多。至于偷窃之弊。防不胜防。惟有严定章条。从重惩办。似不可因噎而遂废食。或又疑增培黄河大堤。但能加高而不能刷深。终非久远之计。不知河堤不加。则明年汛水加增。即难容纳。石堤不固。则湖水必不敢蓄高。将清水永无刷黄之期。而黄河受淤。势必日甚一日。故水之不能攻沙者。正患其束之不坚。而未可置之不束。堤即不能置之不加。惟积淤非旦夕之故。则刷淤亦非旦夕之事。凡所谓逢湾取直束水攻沙之法。可收远效。难冀近功。现在大雪已逾。而顺黄坝志桩。仍存水三丈三尺九寸。较上年此时。尚大三尺余寸。以此计算。即往后天寒水落。而年底存水。总必多于上冬。查上冬存水。已视道光元年大逾一丈。若今年更大数尺。来年汛涨。何以克支。臣等逆想情形。几于寝食俱废。至不得已而为急则治标之计。惟有筹及分泄去路。然两岸旧设分水之闸坝。往往不能畅消。不但无裨河底之浅深。而且立增分流之淤垫。求其泄水最畅。而复能助清刷黄者。惟徐州萧南厅属之毛城铺旧坝。系靳辅所建。当时分泄黄流。最为得力。其下注之水。纡回数百里。澄清而达于洪泽湖。湖水既高。则坚守山盱各河坝。使专从清口滔滔外注。不独徐城以下之涨水。可以分消。而山海一带积淤。亦得全资刷涤。一转移闲。而御黄坝立可拆开。漕艘尽可支赞渡。事机之便利。莫过于此。惟该坝情形。迥非靳辅旧制。力加钳束。恐分泄仍属不灵。若必收畅消之功。则淹漫田庐。在所不免。现已分委干员前往逐细查勘。如果得有把握。再容奏请　　圣裁。

此外尚有王营减坝。虽不能如毛城铺之助清刷黄。而地距清口不远。亦可减黄掣淤。俾清水得以畅出。惟盐河不能容纳。遥堤亦恐难支。虽已历将应修土埽工程。预为筹办。而总不敢轻于一试。然当万不得已之际。所谓两害相形。则取其轻。则舍毛城铺及减坝两处。别无可筹之区。凡此皆饬据道将厅营会同筹议。所见相符。此外亦更无长策。至于镶埽培堤。明知非治河久计。但不力防其溃。恐旧淤未去。新淤转增。虽欲图治于久远而不可得。此又东南两河所共当谨益加谨者。臣等仰沐　恩慈。畀以重任。即捐糜顶踵。亦不足上答高深。当此宵旰勤求。竟无寸长可建。坐使无穷之隐患。知其故而莫展一筹。有常之帑金。迫于用而迄无底止。抚衷自问。涕汗交流。惟有殚竭血诚。集思广益。不敢存苟安旦夕之见。亦不敢为东南畛域之分。务期轨顺澜安。以上慰　　圣主平成之至意。所有黄河受病之由。攻刷底淤之法。谨合词恭折具奏。伏乞　　皇上圣鉴。

　　代杨给事上防河流
包世臣

奏为黄河淤垫日甚。大汛涨满堪虞。应请先事严防。徐图治复。以期安澜利运。仰祈　　圣鉴事。窃照东南两河所辖河身。长一千五六百里。于上年六月内。经两江督臣琦善奏明。御黄坝外河身。一年之闲。垫高六尺有余。本年正月内。又经前南河臣严烺奏明。外南外北山安海防四厅境内。黄河长一百五六十里。节年淤垫。又于本年三月内。经前东河臣张井奏明。东河之兰阳一带。河身淤垫。中泓深不过六尺。又本年正月江督臣琦善等据前淮扬道潘锡恩禀。请于关家滩等处。开挑引河。逢湾取直。于叶家社一带。补还大堤。于大淤尖一带。接筑长堤。以期河道通利。掣深积淤。请帑六十余万。本年二月。张井于东河任内。前赴南河查看海口。请以北堤为南堤。自安东东门工起。至龙王庙止。改挑河道。归入旧海口。使御坝得以早启等情各在案。臣查改挑河道。事关重大。而张井为此请者。自以御黄坝外。上下河身。淤垫太甚。人力难施。是以为此改弦更张之策。与潘锡恩所禀。虽工程大小悬殊。其为欲使河道深通。御坝得以启放。长船北达。免盘拨之艰。用意并无殊异。臣窃以为现届五月大汛将至。改挑河道。工长费多。断非旬月所能集事。即琦善等所请逢湾取直各要工。亦未据有续奏。是否工能速竣。放水顺利。掣溜得力。俱难悬揣。臣查河淤则槽平。而消水不鬯。槽平则底高。而容水不多。底高则堤矮。而形势危险。自道光三年以来。陕甘一带微旱。是以黄流未经盛涨。而盈虚消息。天道之常。设遇盛涨。何可抵御。臣闻和缓之方。急则治标。尧舜之知。物求先务。河病已深。汛期至迫。应请　饬下两江山东河南东南两河督抚诸臣。转饬道将厅营。无分南北。多集工料。无分雨夜。梭织巡防。防守既严。河无旁泛。怒淦冲突。必可刷动底淤。为以水攻沙之计。即使未能全河一律冲刷通畅。霜期之后。河槽必有变更。再行相机妥筹。自本年霜后至来年桃汛。有半年闲暇。自可从容导。使河防复旧。御坝早启。粮艘直达。共庆平成也。臣虽不习河事。私念黄河来源万里。雨泽多寡。未能预知。为此详慎过当之计。是否有当。伏乞　　皇上圣鉴。

　　漆室答问　　
包世臣

道光甲申十一月十六日。余自济南驰回扬寓。永康熊兵备介兹夹濠而居。余既假西来庵以避高堰下注之水。即走晤兵备。属其告当事以部署护城之计。至二十。水大至。而昭关坝跌翻成口。大溜直趋兴泰盐阜。得不入城。又二日。扬城人心少定。兵备过问曰。己卯冬在济南。读吾子旧着郭君传。有十年后高堰不守之言。至今竟验。吾子自济南驰返。又与决口之期相值。可谓灼见败征矣。能见败者必能救败。今年祸发冬仲。下游先涸。稍能容受。修复土石各工。岂能如前。若值秋后覆辙再见。淮扬为鱼。谅非虚语。然工大费巨。内外支绌。其何术以济此。余曰。南河所辖。黄淮两渎。淮不为害。其为害者。黄贻之也。故节入长至。高堰志桩积水至一丈七尺五寸。仅能高于黄水五寸。以及此难。今淮害已剧。而黄病尚未发。癸未十月。余自大名南返。过清江。询知船务营弁运料至海防境。即须起剥。是黄河中泓浅处。尚不及三尺。斯民之难果必至。岂一手一足之所能救耶。空言奚补。兵备曰。非子固无能济此巨艰者。其用不用则天也。但言之何害。余曰。高堰在康熙以前。本属土堤。还石工非急务也。目下所急需者。得钱粮七八十万。便足济事。虽支绌尚可筹议。顾不知所以用之者何如耳。今年九月闲。见英协揆奏结以放代盘之案。有各仓旧粮无存之文。去年吴楚大水。减运南粮不过百万。益以和籴台米十四万石。仅敷明年春夏支放耳。都下翘足而望新漕。尚有暇计议堰工耶。湖身以受黄减淤底。而高堰吃重。南河自凿铜沛南岸之虎山腰为减水坝。宽十丈。以减黄涨。十年以来。至五月辄开放。湖心积淤数尺。黄水以减入湖淤身。而水面高。故今年至仲冬而黄水不落者。非水大也。河身淤高而不能落也。下游淤高。则上游着重。明年大汛一至。上自邳宿。下至山海。两岸千里。所在危急。今日虽以全力治之。病深时促。尚难必其万全。加以办堰工。筹济运。务繁则必纷。工多则帑绌。事未可知矣。故善谋国者。莫如暂举海运。依余前议而行之。不使人忧漕。不以漕扰河。灼见黄病之源。大举攻沙之策。庶可期其底深溜急。易为消涨。涨消则河低。河低则淮自高。淮高则清出有力。底淤掣动。可以渐深。志桩水少。而堰工自固。斯为上矣。不能举此而言其次。则惟借黄以蓄清。借土以济水。使全漕不误。然后可徐图治河也。洪湖水面。折方百四十里。见寸为水六千万方。十三堡口门。已塌宽百五六十丈。深五六丈。计过水八九千方。堰顶高于二河者数丈。溜势悬涌。日可减水五六寸。自十二日申刻决口。至月杪计十八日。当可减湖水一丈。堰内涸出干地。不下二三十里。凡口门之上。必有深槽。渐远则渐浅。法当急测槽头。密钉排桩。相间尺许。先下竹络。继以船载包土。靠桩抛填。限四五日出水断流。使志桩仍可存水五六尺。乃用好土坚筑干口。补还堰身。断不可用捆埽追压之法。旷日持久。泄枯湖心。且还石工时。又须拆埽还土。滋靡帑项。计桩土人工。费纔二万两耳。

即沿涸滩筑土。堤长与堰等。约高一丈。顶宽二丈。底宽六丈。土塘约去堤五十丈。通连成川。以便运料。一面搜挖石块。当可得十分之六。工匠即在堰根搭棚。錾凿煮汁。无须更筑圈堰月坝。计土堤见丈。为土四十方。每方二钱。为银八两。通长一万八千丈。为银十四万余两。合堵口之费。不过与常例修石工时。筑月坝相等耳。又可以工代赈。惠此灾黎。对岸亦沿滩筑堤。高宽减半。仿潘氏缕堤之意。共费不过二十余万两。盖湖面收窄一半。则蓄水一尺。便高二尺。若收之愈窄。则蓄之愈易。况此堤一成。即遇淮水盛涨。漫堤偪堰。湖心之浪。格于土堤。其力必弱。堤外平滩。加种茭苇。转败为功。在此一举。夫以十月杪之黄水。尚与堰志丈七尺相平。又霜节之后。桃南北以上。海安阜以下。水皆消退。唯外南北山海四厅。渟缓不落。是病之所中既深且远。病急则治标。法宜从高家湾迤至云梯关百八十里之内。测量河泓。与埽前志桩较明深浅。乃相溜势。并河槽做对头斜坝。偪溜刷淤。或三里或五里为一道。除有工埽二十里外。两岸约坝六十道。大小牵算。每道用料十全垛。守料五全垛。溜随坝至。或守或否。不可预定。计杂料夫土约需银十四五万两。从下游做起。勒于十二月初十前一律完工。又勘寻李工草闸旧迹。李工在扬庄下三十五里。外北山安二厅交界处。嘉庆二年。曾刱做草闸。减黄入莞渎河。修筑引河。集正杂料以备启放。约需银五六万两。此处形势不同。减坝掣黄。既属得力。又可必不成事。下减之策。唯此可行。其运河自宝应以上。秋初受倒灌者半月。淤垫过半。势必议挑。然议挑之费颇巨。又弃淤于无用之地。非计之得也。法宜于宝应上下。测运河底高于湖滩及丈之处。拆开西堤。镶做草坝。约宽七八丈。于湖滩抽出河形。以其土置三十丈之外。高高下下。以引黄淤。以动帑五七万两为率。黄河对坝既成。闲日测河。俟刷深至三四尺。即于御黄坝口门迤上。镶做盖坝。以杜掣溜入袖之害。长短相其溜势。一面启坝。放黄入运。紧闭运河闸洞。使掣刷新淤。由草坝出湖。黄水出湖。正溜随河形而下。其漫水平铺。遇土山。外偪清水。势必挂淤。不过月许。运河新淤。必尽入湖成滩。以作纤道。十五年运淤成陆。决东岸之王家庄。半月后。运深至三丈。积淤全刷。此前事之可证者。至明年二月。于界首迤上。又拆西堤。放粮艘入湖。就滩行纤。至草坝。提入正河。盖草坝出水建瓴。则清淮一带水势。不至高。东岸可期保固。黄河循滩直注湖内。界首倒漾之清水。不致顶溜受淤。湖内有纤道。重运可以遄行。此之谓借土以济水。及至三月。洪湖蓄有丈许。测黄河之高。在二三尺以内。即开放●工。以导湖溜。终于五月伏汛未至之前。将全漕趱入杨庄。以安众志。乃煞御坝。此之谓借黄以蓄清。仍一面招集工匠。将挖起旧石。六面见光。拆堰到底。加钉马牙新桩。逐层里外。铺砌如法。石工向系选四添六。以旧石多出之二成。融于新石。而给錾凿米灰工料诸费。裕如矣。

所创土堤。必宜严守。湖水盛涨。必至秋令。秋前旧石可以砌完。灰浆经过三伏。渐就老靠。入秋之后。或遇霪雨。酌启蒋坝三河及运河各洞闸。总期不漫新堤。蓄济空运。是亦救败之中策也。如是。则新漕可以必达。堰工可以必守。惟邳宿以下。是否有事。则不敢知耳。然与其溃邳宿也。愿溃山海。盖溃邳宿。则穿运阻漕。为患甚巨。是以不如暂行海运。专力治河之为得策也。兵备曰。吾子此言。虽陈潘复生。无以易此。吾子心乎济物。何不献之当路。弭此大难。余曰。不敢自秘。南河风气獧薄。当多年不举大工。始遘艰屯。而闻动用无多之说。必多方阻挠于当路。岂能举乎。既闻而不举。则大难必无瘳矣。兵备曰。天心仁爱。终当有能举之者。子姑待之。惟恐迟之又久。为力更难。而为效更小耳。兵备去。爰炳烛而记其语。

　　宣南答问　　
包世臣

道光六年三月十八日。春闱事毕。谒朱虹舫阁学于米市胡同。阁学曰。吾子精熟河事。张芥航往南河阅视海口。单衔具奏。请改河道而不改海口。以北堤为南堤。须饷三百余万。可于大汛前赶紧完工。　　皇上已调芥航为南督。前往办理。吾子以为何如。余跃然曰。张公真豪杰。南河得此人。大难庶其有瘳。阁下可速出折稿快读之。阁学曰。未见折稿。有折差赍至手书。略谓自安东东门工起。至龙王庙。皆改北堤为南堤。仍归入旧海口。堤外平地。低于现在河身丈五尺。再挑河槽丈五尺。便有三丈建瓴之势。可以掣溜倒跌。将安东以上七八十里受病高仰之河掣深。则黄水落低。而御坝可启。湖水鬯注入河。高堰自不吃重云云。阁学曰。吾子视其说。行之可必效乎。余曰。其说难行。阁学曰。其说难行。何以为豪杰。余曰。张公初历其地。往返闲未悉情形。及漕规估算。故其为说如此。然所见绝人。非豪杰不能及。如医师见证已真。惟立方尚未稳洽耳。今既调任南督。咨询考核。必能斟酌尽善矣。阁学曰。以吾子策之如何。余曰。南河自十八年春。筑圈堰于清江。大溜被遏。二十年春。凿虎山腰减坝。于徐州分泄盛涨。而清黄交病。至道光四年冬。祸发高堰。御黄坝外河泓。深不过四五尺。若其时于高家湾以下至北沙。百七八十里之闲。赶做束水对坝数十道。导溜攻沙。尚可救药。无奈上下泄泄。又经一载之久。河淤更厚而坚。淤高则堤卑。堤面子堰。单薄已甚。非对坝不能逼溜。一用对坝。便恐水成事。故此时言治南河。除以北堤为南堤。别无善策。惟北岸六套以下。堤外皆苇滩。老根盘结。挑挖既属不易。且难为跌崖刷宽。倪家滩以下。堤里堤外。高低益减。未能必胜旧河。即以挑深新河丈五尺宽三十丈长二百五十里计之。河面三十丈。河底二十丈。牵算二十五丈。见丈为土三百七十五方。每方三钱。为银百十二两零。见里为银二万两零。二百五十里须银五百万两零。再创筑北堤。须取伏淤真土。重水层硪。底宽十二丈。面宽六丈。高二丈五尺。地势离堤愈远则愈低。故堤高须如此数。见丈为土二百二十五方。方价亦作三钱。见丈为银六十七两零。见里为银万二千一百两零。二百五十里。又须银三百余万两。共计八百余万。无论调拨甚难。且大汛指日经临。一兴大工。钱粮人夫。无暇他顾。万一变出意外。恐终致盛业中阻。又道里太长。中多集镇。迁徙绕越。皆费措置。故其说为难行也。然御坝不启。非惟公家生盘运之费。丁柁受阻滞之累。南北货物少通流之益已也。全淮之水。汇于洪湖以注淮扬。下河各州县必成泽国。官民并累。将无尽期。夫清口所以倒灌者。以太平河淤厚底平。惟争清黄水面高低。以为出入。河事既至斯极。物穷则变。现今北沙以下。河仍深通。其迂回太甚之处。业经大府据潘兵备所请开挑引河。逢湾取直。发帑兴办。谅可不日完工。以资畅注之力。其北沙以上。至安东八九十里之闲。河身本宽。堤岸亦高。尚可设法。惟自安东以上至高家湾。受病至深。宜就其地改北堤为南堤。

查高家湾工。去中河西堤不过二里。中河宽五六十丈。水深二三丈。以中河河底与黄河河底相较。总低二丈以上。于双金闸下犀堤以达盐河。盐河之宽。亦五六十丈。前年欲放减坝。测量坝下低至五丈。不敢开放。是其地势比中河更低。诚可借作河身。中河盐河皆有遥堤。即留作缕堤。而于其北二三里之外。另筑大堤。导至安东东门工归入旧河。其中不无尚须展宽浚深之处。然较之安东以下生开河道。则减省十七八矣。计其程途不及百里筑堤之费。不过一百二三十万。又中河盐河皆偪近黄河。北堤近者里许。远者五六里。即拟筑大堤内之地二三里。其闲虽有居民。并无集镇。且在河滩。不当水路。愿迁者厚资之田亩。则以旧河身拨补。不愿者听之。堤压挖废田亩。价买拨补。分别妥筹。就黄河旧身。移太平河口于李工。即借其工以为御坝。使清水出湖。汤汤东注。至三十余里。地势比之五道引河北口。高低相悬。势无可回。放水之后。新河水面落低可丈五六尺。清水乘高注之。即遇盛涨。亦万无倒灌之理矣。先开刘老。放中河水入六塘河。乃截河筑堤。挑挖引河头。移中河口于张家河包家河之闲。河身约二三十里。移盐河由南六塘河入总六塘河。移双金闸于崔镇。以通左营料束淮北盐斤。其河身现完好。稍为浚浅。便敷浮载。是漕料盐三者皆无阻碍。不过粮艘出太平河入中河。增挽行数里或至十余里耳。约计资迁买地。及在安东开引河接盐河尾。挑上下引河头。挑还中河。并情形较险之处。预做防风。亦不过七八十万。宽为筹备。得三百万。各工皆臻充裕。如是。则黄河南岸有堤两道。而旧河身淤坚有如平地。清江淮安。永绝河患。湖水建瓴。必复七分刷黄旧制。则淮扬不受放坝之害。而高堰安枕矣。然而大汛经临。止隔两月。估工拨饷。断非汛前可以集事。此时祗宜严督工员加紧防护。一面确估请饷。务于白露以前解贮河库。一过寒露。立即调派。又于安东以下河身。相机估做对坝数十道。至陈家浦为止。或有应须切滩引溜之处。一并估办。俱于霜期开工。勒限长至前一律完竣。农事早毕。人夫易集。寒冻未至。水硪应手。若谓回空粮艘。断不便再留河北。即于寒露之前催集杨庄。一交寒露。水落质清。即启御坝。借黄南下。不过十日。趱进御坝。运河之留淤无几。煞御坝后。确勘兴挑。老淤并藉涤除。俟各工俱竣。测量安东以下河身。刷深若干。相度溜势。加做挑坝。于来年桃汛之初。开放新河。下游各坝。得新河大溜冲刷。更见得力。又于上游受病稍轻处所。加做对坝。节节偪之。大汛之前。漕船必可全渡。则上下各坝。不必再行议守。果举此策。亦可为必世之计也。阁学曰。仆承乏史馆十年。近又总纂沟洫志。于河渠公牍。寻览殆。未有如吾子所言之切要明晰者。即日当以吾子意作书告芥航。芥航为人。有魄力而胸怀空洞。必能择善而执者也。予谢不敏而退。都下诸公渐闻此说。纷来沓至。口难缕陈。故笔记之以应问者。

　　小倦游阁杂说一　　　　　　　　　　
包世臣

道光七年三月初三日。旧减坝口门合龙。先是于二月二十八日。开拦坝。放新河。次日启御坝。打粮艘。清高于黄尚尺许。引河初放。顷刻水行五六十里。抵关孟二滩。新河不能容。黄流出槽。漫土山后。土山悉复于河。溜势阻遏。倒漾上泛。日涨五六寸。初一二两日。趱渡粮艘三百余只。初三日已形内灌。复堵御坝。信至扬州。以粮艘为忧。族子孟开究河事颇力。问曰。汛水未发而黄涨。下壅显然。御坝不启。粮艘似尚可设法。惟河道全坏。不知吾叔有何神术。济此艰虞。予曰。西烽未息。调拨方艰。河既下壅。上溃堪虞。高堰水志。几及丈五。已逾启坝之则。淮扬徐海。哀鸿未安。设有不测。迭浸之区。次变为极。工赈兼施。动需大万。通盘筹计。善后实难。非仅能议送粮艘。遂称得策也。孟开曰。善兵事者。能知战地。能得地利。以迂为直。后发先至。善河事者。黄高能使转而低。船滞能使转而通。又目前之急务也。术将焉出。予曰。自太平河至清江二十里。内有五坝三闸。每一闸坝。高低盈尺。至清江大闸下。水乃渐平。闻现今大闸水面。低于海漫三尺。海漫高闸口十字街心尺许。嗣于海漫上加石三层。则高于十字街心几及四尺。自十字街心至石马头卧羊上行。约高五六尺。过石马头下行。至万柳园。峻坡斗落。以达马路。与十字街心高下约当。马路傍滩地。低于马路二尺许。略平大闸水面。北抵太平庵圈堰。过圈堰。即河槽傍之老滩。略平堰内滩地。而老滩又高于渡船马头二三尺。是王营东头之黄河水面。较低于大闸之运河水面二三尺也。虽据目力。未验旱平。要之不甚相远。彭家马头黄运之闲。有夹堤。东北抵汰黄大堤。长三四里。宽一二百丈。中有积水深宽。测量可行粮艘。无庸戽涸兴挑。其有浅涩。加估南捞。即借夹堤为两岸。又自大堤东北抵圈堰之兵四堡。长十五六里。宽三四百丈。法当于其中开河。口宽二十四丈。底半之。深六尺。见丈约土百方。深六尺。乃言其大略。新河长至十七八里。法当分为数段。下段较上段低四五寸。以渐低至箝口。势始建瓴。估时斟酌。不可拘执。中贯大堤。上抵奶奶庙北之太平河石工。下抵兵四堡工头。又当彭家马头开横河。置草闸。使通运河。新河所出之土。各于新口十丈外。坚筑外四里一五收大堤。堤高一丈二尺。面宽一丈。底宽七丈。见丈约土五十方。河成勾矩之势。两岸约长七千丈。计土三十五万方。其土本属真淤。唯取水稍远。宜先抽河槽见底。以其土平铺堤根。放夹堤内积水入槽。以便灌土行硪。每方连水硪。给价三钱。为银十万余两。将束清坝下之盖坝接长。掩过头坝金门。拆展束清坝至三十丈。拆奶奶庙后石工为新河头。犀开圈堰。就兵四堡碎石工为东箝口。别做西箝口。创建彭家马头草闸。五工约共需八九万两。分投派委。同时兴举。限二十日完工。人夫工料。就近易集。断可依限报竣。放水两日。乃开草闸进船。草闸以下新河。长十七八里。两岸并泊。可容千六百艘。即闭闸以聚水力。不过三次。全槽毕渡矣。此因彭家马头之上游。有五坝三闸。恐水面与新河高下殊异。则虞黄涨时顶阻。使新河之水缩退。同于头坝。故必闭闸聚水。分三次出船。若新河挑成。经行有效之后。当以暇时改建两石闸。以板启闭。不过合数年堵坝经费。为一劳永逸之举。

查太平河内束御两坝。南北相直。平如悬衡。近今太平河内。纤道数重。几迷观者。然平如悬衡之大势。固无改也。而束坝下有运河头坝掣溜。故清水行至御坝。被顶不出。实时缩入头坝。黄蹑其尾。是以自平江定策以来。四百余年。皆患倒灌。今大展束坝。引清鬯出以盖坝。要截退步直北。走溜转而东注。悬溜以下新河。滔滔之势历二十里。即遇黄水盛涨。新堤既高且坚。不一二日。即能聚水高。抵黄外出。此杨庄之所以偶逢闷口数日即通者也。船由草闸进出。免三闸五坝打溜之费。每船不下七八十千文。合计得数十万千。藏富于丁。不止抵北岸纤挽之用已也。果举此策。非仅就目前危急。倒灌之患。可消弭于必世矣。况以四十余丈之新河。终年鬯泄湖水。足消淮源五分有余。下游新淤。亦可幸冀刷涤。运河本容淮水三分。存湖不及二分。则堰水无虞过旺。为淮扬两郡民田场之害。又所费共止二十万。无难筹议。但运河诸厅。工必大减。或非河员所乐闻耳。本年船竣之后。若以纤挽十余里为劳费。则就双金闸引中河入盐河。至王营迤东出口。使船出兵四堡。顺流以达北运之口。而回空则仍由杨庄出口顺流。以达南运之口。以继文襄未竟之志。此鄙人宣南答问中所议之一节也。孟开曰。此策可必效。何不以告司河事者。予曰。是为冯妇。先民所诫。非敢恝然于民瘼也。望后过吴门。与陶云汀侍郎语及此事。侍郎属笔记之。遂书以俟来者。此策专为济漕。故估计皆用漕尺。

　次年八月初四日。在白门。晤贺耦耕承宣。因湖水下泛。淮扬危急。再三问救时之策。予以行笈未携此稿。口指手画。曲陈形势。承宣叹绝。少顷。朱虹舫阁学亦至。再为详说。翌日。朱贺二公各以书致两河督。此事得举与否。固有数存乎其闲。非人力所能必。然朱贺二公不避越俎。可为有心世事者也。

　仆以嘉庆辛未秋初游袁浦。至癸酉春仲而去。阅今三十有七年。中闲唯赴春明。舍舟登陆。一过而已。河事岁异月不同。其最显而甚者。从前顺黄坝志桩。大汛报存水至二丈八尺余。已为异涨。今年夏杪。重游袁浦。顺黄坝盛涨至四丈四尺余。今已霜后。犹存水三丈八尺余。是黄身积淤丈五六尺之明证也。仆以道光丁亥春季在扬州。离袁浦亦已十四年。所以目巧遥度而成此文。文播于外。当事无不见者。然莫肯举也。灌塘法行二十余年。仆未尝目寓其事。今年始得见第四塘灌放之艰险。又下河七邑。昏垫奠安。祗争呼吸。非如所说开新河。实无以救此巨艰者。日昨霜节。友人邀过其庄赏菊。庄坐落圈里汰黄堤外老滩上。即仆前议开新河之所。三十年来。垦出腴地百余顷。林落相望。颇为窒碍。得归途。从鬼神坛北登汰黄堤。见其堤外即汪。上抵太平河奶奶庙前石工。下抵汰黄堤上之破大王庙。堤长约十七八里。南皆水占。无耕种地。唯荒冢累累。浸泡水内。有没顶者。约计不下二三千冢。存亡均属不安。宜由地方官定期出示。资迁高阜。无主则官迁之。大王庙以西。水占处十居八九。戽涸配平河底。可省土方费大半。即借汰黄堤为新河北堤。别筑南堤于大王庙上下。犀开接做东西两堤。直抵兵四堡工便处。长不过三四里。挖毁民地无多。现当钱粮支绌。河底可减为十丈。五收放口。共宽十六丈。足敷聚船。堤根去河口各八丈。聚水成河。共宽三十二丈。较运河已宽过半。足以消清刷黄矣。其彭家马头迤上汰黄堤。南距运河北堤较远。可就筑土坝圈为跌塘。以缓湖水悬流下注之势。导入新河。彭家马头开横河既成。即于运河堤北先做草闸。用五寸厚长松板作底。俟闸成。再犀堤做草墙以通运河进船。临黄一面。亦先于圈堰南滩上做松板草闸。以便出船。按汉书沟洫志。载张戎言。水性就下。行疾则自刮除成空而渐深。河水重浊。堤壅高于平地。犹筑垣而居水。至前明潘印川始坚持张论。力主刮空。然其遥缕二堤。仍以筑垣居水聚水力。而求刮空之功。陈平江于高宝湖中筑东西二堤。以利漕道。东岸高于平地者数丈。是亦筑垣居水之势也。　国初靳文襄公倡挑中河。由皁河下抵杨庄二百余里。引泗沂之清流入河济运。以避吕梁三百里溯黄之险。其北堤高于平地且三丈。是当时地面低于黄面甚远。文襄以高堤束之。清出粮进。筑垣居水。功施到今。此处新河正仿文襄中河之意。

太平河石工。高于汪二丈五六尺。圈堰里滩面。高于霜后黄河水面二尺许。验本年盛涨水痕。则高于堰里滩面四五尺。而来源甚高。两堤坚束。蓄水至新堤之腰。则无不长年出黄之理矣。新河成后。现在太平河塘子亦存其旧。遇湖水过旺之年。则启拦清拦黄两堰。分三路以泄清。或遇豫皖枯旱陕甘大水之年。湖水太弱。黄水太旺。出湖之水。不能高敌黄。则仍灌塘以利漕舰。庶乎正供必无阻。下河必有秋矣。至盖坝。前于嘉庆十六年八月接长至斜掩头坝金门。刷涤太平河积淤。立着成绩。今年湖涨情形略近。七月初前往相度。形势改变。坝至无可寻。询悉前以办理倒塘。湖水涓滴不入黄。若使盖坝挺出挑溜。则恐冲塌拦清堰。阻碍灌放事宜。故截盖坝之尾段。以益头坝。名头南坝。而盖坝退缩于束清东坝之掖下。置可有可亡之列。今若举办新河。盖坝既无地可容接长。则当稍令斜挺偪溜。而于头南坝厢做迈埽。斜向西北。使出湖之水。分溜入运口及新口者适均。乃为稳善。道光己酉立冬日倦翁捡阅旧稿加记。他日有能举此策者。河头以高志丈七尺为率。河尾以兵四堡本年盛涨水痕为则。比较高下。是为至要。

　右新河关键。全在来源之高。可以筑堤坚束。清敌黄。难者谓本年六月杪黄河异涨。其时湖水积一丈八尺八寸。而黄高于湖尚至九尺四寸。是奶奶庙前后之清水。矮黄远甚。何以能蓄使之必出黄乎。应之曰。水平法。黄水平流每十丈低三分。每里百八十丈。计低五寸四分。自顺黄坝至兵四堡二十里。或云三十里。则高下益多。以平流计之。当低一丈零八寸。清水平流十丈。亦低二分。而下闸煞坝蓄之。可使与奶奶庙前湖水相平。是即以本年异涨。尚可清高于黄一尺四寸。即有湖水较弱年分。或比本年夏闲低一二尺。而黄涨不减。亦不过盛夏时闭闸数日。一经消落。仍前外注。粮船沿途严催。端节尽可全渡。回空极早。亦在白露之后。重空断无阻滞。约计每年总可有三百日出清刷黄。上下坝无庸议启。或遇旱岁。下河需水。启放高宝洞闸。足资灌溉。奶奶庙石工犀开。汰黄堤与高头。南北距二里许。迤下汪。皆系水占。宽者百余丈。窄亦三五十丈。戽干时。但配平河底。不必与大王庙下新开之河配齐宽窄。盖上游河宽。则蓄水较多。而兵四堡闸口。不过宽三四丈。泄水入黄。仅止十之一二。源远流长。不至跌低。或竟可将汪应出之土。帮培运河北堤。借作新河南堤。则经费更省。而工程亦更坚实。其河头极宽之处。若筑一格堤。划出靠汰黄堤之干地数十丈。以为迁水浸荒坟之地。附近有一小庵。略拨经费业住持。常川呗梵。以济幽冥。尤足慰仁慈愿力也。后十日再记。

　　上陶宫保论于家湾决口书　　　　　　
包世臣

七月闲奉手谕。旋附均之肃覆。谅尘钧座。嗣以小儿姻事。前往剡中。还至武林小住。饱揽湖山。不觉滞。至九月廿五日。在旅次。晤南河催提浙饷之差弁曹姓。询悉桃南于家湾盗决口门。塌宽至二百丈。中泓深三丈八尺。高堰志桩。积水至二丈一尺九寸。出黄之吴城七堡顺清沟新河。次第拆展。共宽百六十余丈。减清之仁义礼三河智林两坝。启放经月。湖犹见涨。拟加放拦湖坝未定。星使月内可到。河帅飞札江西追迎节制云云。世臣闻声惊骇。急作归计。窃谓阁下还辙。得以抠谒邗滨。备刍荛之一询。昨过武进。晤姚石甫。知驺从已于月晦抵浦。世臣全家侨寄下游倚虹园。地势尤洿。移寓无赀。私计孔迫。一经入门。心力殆无复他及。是以局蹐小舟。缕述纤细。悬拟之说。深知无当事实。惶悚惶悚。按南属之高家湾。向以槽宽溜平。为数十年通工受病最早最重之处。于家湾紧当上游。是以掣溜至速。然洪湖异涨。顶托黄流。殊非悬注之势。未必能深跌老土。则正流想未能遂断。下游必受新淤。吴城顺清。虽系减泄要路。然河滩老淤坚厚。冲刷难期顺畅。正流既未断。迤下廿余里便合吴城之水。又下十余里复增顺清之水。而扬庄之水又自北来会。占住河身。势必议及硬打拦黄坝。开挑口门以下至吴城廿余里之引河。四面调集正杂各料。俟清黄并消。勒限进占合龙。夫口门宽于河槽。水势又不甚高。下坝前必有挂淤。开工之后。势必进占得占。当事见其易与。不能无欲速之心。是既犯大工所深忌。

下游中饱日久。长且至数百里。挽归故道而水不行。则下蛰旁溃。事在常有。况现在堰志既逾二丈。头坝上下。水面悬殊。必在七八尺以上。粮艘回空。几同转石。在事员弁经练有人。或能妥筹不致贻误。而以一草坝当此巨冲。万一失守。清淮顿为泽国。又全黄入湖之后。大溜已散。与清水荡漾平争湖面。以臆度之。成事四十余日。黄必挤清于高堰。关帝庙前迤北七道引河旧地。皆为黄境。清水退让南出三河两坝。霜后源弱。黄蹑其尾。度堰志落水五六尺。则黄影必出智林坝口。湖面落低。黄身乘高下压。必且跌深出泓起溜。正溜两旁。各有回溜。停淤至速。则裴家场一带。必且淤出新滩。是今之患太平河水高头坝吃重者。数月之后。求黄之北出束清。恐或无几矣。且开智林坝底。前已有病。难免跌翻掣动。全黄正溜。入白马汛光各湖。挟清作势。自走成道。渐且以董石廖三沟为尾闾。黄淮并合于江。则高宝殆为陆地。粮艘何由北达。至于北水尽数汇南。形家无稽之言。姑弗论也。闻之危事不可以为安。则无为贵智。因败为功。管子所以为天下才也。胎产者。妇人至危事也。然有痼疾难瘳者。常于调治胎产而获除。古来杰士。当至难而举之以易。观成晏如者。诚明其情而握其机也。阁下博综今古。大司空公忠体国。夙有笙磬之契。桃南北外南北山海六厅。河身受病几二十年。起痼观成。其在斯矣。

要之今日形势。欲大开引河。不惟现被水占。亦断无从请此巨帑。欲就苟完。则后患莫测。是必先掣口门之溜。约以四分入正河。使新淤不积。导吴城顺清新河三口之水。冲跌河身。移昏垫淮扬之具。为荡涤症瘕之用。测量缺口迤下。直至海口。宽深皆能逾旧。然后并力进占。则夙病可除。后患可弭。但得河归之水面。与堰志七八尺相平。则亦必世之利也。然其机全在乘清势方盛以用我操纵之权。若坐待清弱则踬矣。故用黄率清以北出者为安。为功之势也。非然。则清必导黄以南下矣。此省括不过微茫之闲。而程功衡能相万者也。夫水犹马也。骏马固能引重致远。非良御善策。徒苦踶啮而不千里之功。聚水自足攻沙。非善水学者曲为导宣。则见害而不为利。是必环历周谘。乃能得其要领。非可凿空妄说。世臣惟即事理之可必者。略引端绪。自比起予。然其要尤在节帑。世臣生平为中外所中伤。在此二字。惟阁下察其愚诚。宥其狂瞽。幸甚慰甚。

　　答萧梅江书　
包世臣

得手教。敬稔侍奉曼福。又稔贤孟在粤。有归与之兴。涉春可图良晤。弥用为慰。淮东人士。绩学而有心斯世。无能与贤昆玉参者。至笃念鄙人。片言只字。悉加存录。质问疑义。触类引伸。是其成高成大也必矣。而用情过当。得毋为明哲之累。捧缄三复。感交并。承示闰月杪在袁浦帅署。见仆云阳道中与陶宫保论于家湾决口笺。以为论同蓍蔡。又示及初决时。致书王淮扬。劝其急于口门上首。做挑水大坝。以顺为盖。则黄流入湖较少。使御坝内清水乘高并力。下除河身积淤。此即仆用黄率清以北出之法也。相距千里。识论同符。近日知河事者。惟贤昆玉耳。贤孟远客羊城。非足下其谁审此机宜耶。承询鄙说见害而不为利之故。与曲为倡导之方。此固仆所欲言而未尽者也。为足下发此机枢。唯足下荣辱之。夫清水有刷沙之功。其说闻之习矣。然嘉庆十六年。减坝决后。李家楼复决。河流全掣入湖。澄清而下。河身出减坝口。及减工合。清水直达于海。至次年二月。清占河身。已百余日。黎淮扬招仆同舟打水。自茅家嘴至李工三十余里。比较引河工册。曾未加深尺寸。及三月杪。李家楼合后。黄归故道。经伏秋两大汛。河身通深丈许。海口深至过倍。乃悟水非作势翻腾。则旧淤不动也。盖黄挟沙而行。质重性沈。其流迅驶而善洄洑。但无旁泄。即能跌动底淤。清水质轻性浮。其与黄同行。自可助势。若独行。则平流荡漾。即遇风起浪。力不达底。反将新淤砑压坚实。此鄙人所为有害之说也。至于导宣而加言曲者。言必迫之使不得浮。怒之使不得平也。故善治于工者。先用足下挑坝外顺内盖之法。不可太长。恐大溜挑回。则口门骤闭。无以藉除积年二百余里中饱之弊也。一面派员估勘。自口门下至海口。相开川字河。其宽以径二丈为度。其深以较河心低五七尺为度。或一二道。或三四道。其墙壁立而下稍宽。其土不用挑送。皆搭跳支架缒引。散推岸旁两河之闲。以能容土山为度。挖土人夫上下。皆由缒引。遇稀淤。探之深至数尺则止工。合计挖引河之工。每人每日可出土方余。估价稍宽。使在工人员有润以上浮议。每挖河五七十丈。则开一跌塘。塘深于河四五尺。宽倍之。河与塘皆愈下愈深。兼较水旱两平。必使节节建瓴。勒限十日集夫。十日毕事。其工将毕。乃进挑坝。以挑过大溜少半为度。开放河头。使黄清两水并争川字河。河窄而水聚。行不半里。又遇塘而跌。跌起又复遇塘。溜以屡跌而激。沙随激溜而翻。墙塌沙壅。水郁而怒。管子所谓则后推前者也。仍先集料于三河两坝减清之处。并力堵闭。使清无旁泄。以厚集其力。接长头坝外盖坝。以发其北出之势。清源二千余里。汇于湖而专北出。则其力故不减黄。且使入湖之黄。不能起溜南趋。以四面害湖。尤为两利。计河身宽不及百丈。加两旁川字河各十数丈。以御坝顺清沟新河三口二百余丈之清水入之。以导于工挑回之黄溜。有不应心顺手者乎。

是委湖之西北一隅受河淤。而藉黄济清以全力荡涤河身。鄙说所谓移昏垫淮扬之具。为荡涤症瘕之用者。凡以此也。测量全河跌深二三尺。则进挑坝一两占。及至溜回七分。口门自无劳人力堵筑。其经费必较现事大减。故终之以节帑。然必至河面与堰志七八尺相平。乃可使之闭口。如其未能。即迟至来年桃伏二汛。亦无不可。盖操纵在我。用清刷黄。漕运固无虑阻滞矣。安得不急功利不惜人言忘私忘家者。听此议而试此效耶。近闻河壖员弁。皆谓全黄入湖为无淤。正河无溜为伏流刷沙。打拦黄坝开挑二十余里引河为不易成法。犹幸仆言未尽。不致又滋话柄耳。正作书时。而贤孟书至。备言洋船狡悍之由。料测万里。如说家常。方知粤事。与江乡河盐。殊涂同归。春秋先治内。其不信矣乎。远想慨然。情难自已。

　　覆杨至堂河帅论堵口定坝基书　　　　
包世臣

初六日二更。接奉手谕一通。敬悉一切。此闲谣传百出。汔无定说。大约以沛县失守东省穿运二事为最重大。初三日。接泇河厅禀云。二十三日晚。昭阳湖陡涨四尺余寸。韩庄一带文报断绝。为有明文。如该厅所禀。则穿运在所不免。但不知是否衡马两工旧路。或又在分水之南。合汶冲开戴村坝。下大清河。则东省被灾情形。与嘉庆廿四年不相上下。此闲传说灾民渡黄至徐城者。不下十万。语言慢肆。此亦势所必至。当此之际。祗有褎如充耳。更无能与校论是非。至上口门相度。既不能以遥度传闻之言入告。亦不可冒昧前进。总要拣地方官平日不与百姓为仇者一二人。先去安抚。闻有遣武巡戈什哈至口门带画手绘图贴说附折之说。此似不妥。此闲当事禀白之言。向无确切可靠者。何况官人。平日门下之人。除东省乡谊之外。无不屈指祷祀阁下升调者。何况此时。若竟据官人复禀入折。将来星使按临。水势图式不符。真乃授人以柄。阁下生平极慎。无烦世臣赘及也。制府闻有今日抵浦之信。想必星驾北辕。两府临工。以定坝基为第一义。从来大工。除河道偪仄如王营减坝之类。不得不就决口进占。此外总要详择可以越堵处所。定正坝之基。坝基总须于口门之前。相距二三百丈。相度稳洽。盖口门出口之水。乘高下跌。常有深至七八丈者。而入袖之势。尤非人力所可制。闻现在漫口之地。河身宽千数百丈。南北两岸。各有老淤滩三五百丈。而该处文武。未闻有曾经大工熟手。法宜于口门之前。上下数百丈之大堤。察看土性与形势便利之处。定立坝基。现在谣传口门或言二百五六十丈。亦有言三百余丈者。大约口门宽窄。总与河槽相应。塌至二百数十丈。与河槽不相远。则水力不能旁攻。目前裹头想未动手。口门迤下之拦黄坝。想亦无人计及。此两工都是要紧。里头以防塌宽。拦坝以免积淤。此皆在工人之所能为者。唯定坝基一节。极关重大。盖漫水之时。盛涨平铺滩面。必掣出引水槽渠。方致成事。闻口门之堤。与平地高下三丈七八尺。建瓴冲跌。口门后深塘。常不可测。而口门前之引水渠。不能过于宽深。故坝基宜定于二三百丈之外。就其浅势。且逐渐倒跌所不及。先刨土槽深丈许。宽与坝等。稍加丈尺。以好土筑土坝。引至将临水之一二十丈地面。即用捆镶之法。以固坝本。入水即为坝头。两坝做法相同。坝后土坝。长常至数百丈。其近水之数十丈。测滩面高出水面若干。于临水一面。镶做防风数十丈。以防口门收窄时。水搜后。此亦要紧。徐属向用楷料。质松劲弱。坝身须宽十二丈。上边埽三丈五尺。夹土坝丈五尺。下边埽二丈。夹土坝一丈。高深以五丈为率。口门收窄。刷深尚不止此。大约正坝宽深。总不过口门之半。既可必成。又以省费。二坝临时看情形。或做或否。若必要做。总须于口门后深塘之外。亦去口门二百余丈可矣。再相度挑坝之基。法宜于新定坝基之上二百余丈。刨槽做土坝。与正坝同。上下水皆要做防风四五十丈。以备不虞。

再相度引河头。法宜于口门上游稍远之老滩。开新引河。宽五十丈。深二丈五六尺不等。于口门上水未转湾处。引入新河。行十余里。水既伸腰。乃入正河。其正河内。受淤深浅远近。不可预知。比引河头。可以稍窄稍浅。总以不阻河流为度。挑坝要宽八丈。斜挺河心与溜争最着重。必与引河头呼吸相通。到口门收至近十余丈之时。挑开引河拦坝。引大溜直注引河。则合龙自不吃重矣。引河之下。各厅详勘抽沟切滩事宜。此自有分任之者。该处形势。既未目击。又现在口门宽深。亦无准信。以故祗言堵筑要工大概。不便悬定估计。估计本是呆事。想在工不乏能者耳。再前月二十七早。世臣与阁下面言。大拆顺清沟。展束清坝。引昏垫下河之水。为荡涤河身之用。以免三百里抽切之费。现在黄水清若井泉。堰盱存水一丈八尺九寸。而顺清尚未闻有清水外出。礼河此时东信已无可盼。费虽较多。不能不急筹堵合矣。祥符五瑞。本系出清之路。然闻其引河长而淤厚。为费太多。若饬人查看夫工。于工可以犀放。亦可多留河身百余里。不致病淤。日内看水报。外南仲工以下。中泓有二尺之处。海防有一尺之处。此皆簇新稀淤。见水辄去。世臣明知此等说话。为通工所忌。然生性唯知上有　君国。下有闾阎。不能为人擦鼻涕。唯恃阁下之能垂谅也。再吴城七堡牛舌老滩。趁此时切滩大役。去症段。以复　　　纯庙指示陶庄之旧。则六堡七堡顺黄三工皆可闭。并以附闻。

　此时言请帑。难已。然到此时。断不可不请帑。以河北本系危民。当此巨灾。若无以维系其心。恐生他故也。现在以送空运为最要。北岸已成巨浸。难言购料。专依南岸。似尚可办。集饷集料。大约要到冬杪。先做三处土坝。估计引河。以及是时让过凌汛并力。以来年桃汛蒇事。工竣后。再将口门补还。将来有能了此役者。非照此数层。难期妥协。世臣再白。

　引河头尺寸。系从水面起算。其滩面高下。不能悬揣。现在口门上游中泓。不过丈许。而口门跌塘倒掣。河身逐日加深。故必预估比现泓加深丈许。使开放拦坝时。新河底较低数尺。则大溜全趋引河。事半功倍。似费实省。土山必在引河两岸三十五丈之外。用不登木钉桩为界。两头土路必要摊平。如缕堤加硪。以免放水出槽漫土山后复土填河之患。盖引河浅于河身。则口门吸溜。引河系溜。常至事坏垂成。挑坝不得溜则无用。得溜又恐大溜东趋。折搜东坝之后。宜于引河头下。做兜水坝。偪挑坝溜势。悉注引河。即作东坝之盖坝。法虽臆创。实为紧要。世臣又注。

　　南河扬工漫口宜因势利导疏道光二十二年　　
雷以諴

奏为南河扬工漫溢。请无庸堵合决口。祇须改旧为支。以通运道而节糜费事。窃黄河自桃北崔镇决口。冲断漕河。汇六塘河。直趋东北入海。经　钦派大臣查勘。奏奉　　谕旨。前因南河扬工漫口应堵应改必须履勘定议特命敬征廖鸿荃等驰往确勘兹据奏称改河之议有碍运道择其利漕便民惟有堵筑漫口尚属守经不易之法请豫筹帑项陆续酌拨候明岁春融兴工分挑旧河淤垫以工代赈再于七八月闲购集物料俟明年军船回空筑坝合龙等语朕详加酌核所议堵筑据估需银五六百万两着户部豫为筹划酌量拨解准俟明春兴工挑穵淤垫秋闲购集物料俟军船回空即行堵坝合龙务使横流仍归故道工程悉臻稳固以利漕行而御水患至挑穵引河工段仍着敬征等详细查勘核实估计并将陆续拨银数目济用缓急通盘筹划妥议具奏钦此。仰见我　　皇上慎重要工。不惜帑项。奠河利漕之至意。臣不胜钦佩。何敢妄参末议。惟思守经必期达权。因势即以乘便。事有迹虽创而情转顺。用力少而成功多者。时不可缓。机不可失。试请言其概焉。查黄河自西南经砀山县入江南界。历丰萧徐邳。过宿迁至桃源。由崔镇东趋入海。运河自宿迁渐折而东。至曹家渡东趋。过杨家庄。由中河口穿黄入南运河。黄河在南。运河在北。相并自西分流东向。至头坝始行交汇。以黄河水悍性急。易于南侵。故筑御黄坝。蓄洪泽湖水。以清抗黄。使漕船自南来者。出御黄坝渡黄。入中河口。通杨家庄。由北运河北上。此向来黄河运河旧道。而办理粮艘往来之旧章也。今黄河自桃北旧镇地方决口。将运河冲断。直汇六塘河。趋东北向海州入海。以致运道阻滞。循照旧章。似宜堵合决口。并挑浚黄河运河。使其各归旧道。特查黄河决口。宽一百九十余丈。运河冲口相准。东西两段。共淤垫十二里。核计堵筑工料费项。已需银五六百万两。若再挑浚黄河旧道。自决口处起。东至海口。约三百余里。挑浚运河旧道。自被冲决口处起。至头坝汇黄处止。亦约数十里。又须挑穵引河。力劳工费。糜饷加增。如果实在别无办法。虽糜帑至千余万。势不能惜费误公。坐使漕运阻滞。然臣谓黄河自桃北决口。与上游两岸溃决不同。盖南岸地势卑下。如有漫口。则黄淮大江混而为一。高宝东南等处。尽属汪洋。淤垫多而运道难通。故有不能不堵合之势。若自崔镇决口。趋东北入海。冲淤运道。则有不必堵筑合龙。而通运转易。亦省费尤多者。缘黄河自徐州以东。河底过高。水随堤长。其势易于横溢。由崔镇至六塘河以东。地势卑于黄河旧底数十丈。水性就下。其决而直趋也固宜。臣愚以为此时正宜顺其自然。从海州下游等处。逆流而上。相机疏浚。令其行所无事。不必强为堵塞。并可即因决口之处。为粮艘渡黄通运之处。何也。

查漕河被黄河冲断。西段仅淤四里。西北地亢水高。淤处挑通。建筑闸坝。东西北运河之水。使之愈高。至入黄处直偪而下。令黄水不得横涨。则西段无由复行淤垫矣。东段淤至八里。东南地下水卑。即使挑浚。终不能抗黄。旋复淤垫。不如置之不挑。请将黄河旧道。从决口东南处起。挑为支河。以作运河。宽深以容载粮艘为度。自崔镇直抵御黄坝之草闸。分黄河决口之水。掣入支河。引至草闸。使黄河水仍汇淮水合流而东。计黄水大溜已趋东北入海。泥污下注。则引入支河之水。乃挹其浮波。纵使少有泥沙。祗须添河之船以刷之。自不虞其阻滞。此自西而东借黄济运之策也。而犹有善于此者。支河既引黄以与淮通。即可由草闸以东。横筑大坝拦截。偪洪泽湖所出敌黄之淮水。令其由支河逆流而西。中建闸坝以束之。淮水积之愈高。则黄水不能仰敌。即可由支河至崔镇汇黄水东北入海。此又自东而西引淮驱黄济运之至计也。而南北粮艘运道。永无阻隔之患矣。夫决口不用堵合。则现在已省项五六百万。且数十里之旧运河。可以不挑。三百余里之旧黄河。可以不浚。无挑穵引河之劳。无灌塘守候之苦。祗从决口就黄河旧身。挑为支河以作运河。至御黄坝草闸而止。计宽深段数丈尺。不及挑复旧黄河之半。其建筑闸坝亦止十数处。核计工程不及三分之一。至将来陆续裁减工程。更不可以数计。臣所谓迹似创而情转顺。用力少而成功多者此也。顾臣此议。本在情耳目见闻之中。乃或不免从中抵牾者。其说有六焉。一谓海州下游等处。民受昏垫。宜堵合决口。以资拯救。不知海州濒海之地。被黄河荡溢。既为黄茆白苇之场。加以海潮浸淤。尽成沙积。将来亦断不能复为田庐。今祗宜从六塘河以下百余里。乘势利导。支河汊港。可塞者塞之。以防汛溢。沙积泥淤。可疏者疏之。以免壅滞快捷方式经流。宜顺则顺之。使其便于水性。洼区瘠土。已废则废之。非贻害于民田。自下而上。故为力轻。乘机涤刷。故经费省也。一谓海州傍河处所。多有山阜。恐其阻抑黄水。不知近山之土。即无石者。其性亦坚。水行其下。沙土不相黏滞。自无阻遏。历观黄水决口处所。率皆平衍之区。盖因土疏性滞。黄水挟泥沙而行。遂成汛滥冲决之患。若自桃北崔镇径奔海州。则有建瓴之势。河水依山。下趋性急。沙不能壅水而为害也。一谓黄水漫涨。偪近东省沂州。不无浸汛之虞。不知黄水去海既近而速。则余波汛沂必缓而平。且六塘河下游。既经疏浚。黄流趋下。自愈见通畅。即近沂等处。不劳堵筑而患可息也。一谓黄河由崔镇混六塘河入海。不免汛溢。必修堤以防之。为费甚巨。不知以堤防水。则水与堤高。不若水由地中。则趋下较易。今但从下游逆流而上。逐段疏浚。令其渐次归槽。再添设河船。随时爬刷。自不至有淤滞。闲有坳洼处所。察看地势。量筑堤坝。亦不必多。且崔镇至海州。仅百余里。即使尽行建堤。较之挑复旧黄河三百余里。并岁修堤坝各项。孰多孰寡。不待辨而自明。况有不必全行筑堤者。其省费无疑也。

一谓引淮驱黄。恐天妃闸下济运之淮水。未能充足。不知掣入支河之淮水。乃出草闸会黄入海之淮水。与天妃闸下济运之淮水。绝不相涉。向因天妃闸下水势过旺。故于四坝之下。旁开小河。建减水闸。以资宣泄。如虑济运稍弱。即将减水闸闭塞。使其尽归中运河。断无不足之理也。一谓由支河通运。将盐河隔断。使盐船不得达淮。多有未便。不知盐河原承钳口减水二坝之下流通海。今支河既通。不必更挑盐河。盐船即可由新黄河上抵崔镇。折入支河。进草闸。自中运口顺流而下。直达淮安。其势甚便。如谓崔镇系淮黄交汇。水势稍急。载盐均属小船。恐不易渡。即令其盘坝而过。视粮艘之起舶。犹易百倍。更不虑其阻隔也。且其所以从中抵牾者。亦自有故。一或河臣拘泥旧章。祗凭河员禀议。履勘难有确见。采访偶未留心。又恐稍涉新异。情不协。瞻顾之意多。则疑不断而务不成矣。一则河工各员。及书吏匠役。均利工程浩大。盖工大则差委必多。糜费必繁。邀请议叙于斯。侵销帑项亦于斯。若工费俭。非惟不得遂。其邀议贪肆之心。更恐工竣之后。裁撤河员。夺其利薮。则阻抑之心术。倡者一而和者百矣。夫河漕要务。何敢轻议更张。然如所闻。据臣所见。乃善因非善创也。抑臣尤有虑者。工程既大。为时必久。招集流民。动至十数万。难保无盐枭捻匪各党。混杂其中。设有滋生事端。防范弹压。甚非容易。此又迂拙过计。而不能不先事筹议者。若果如臣所议。即可及早兴工。筹款易。集人少。蒇事速。有大利而无他虞。或愚者千虑之一得也。况按北京地舆形势。黄河为带。今由东北入海。迹似泛决。实为顺轨。因其势而导之。殆亦永远奠汛安澜之善策乎。相应请　旨饬下新任河督。亲加切实详细履勘。体察情形。必有远识卓见。不致为众论所惑。务期埽除积习。斟酌变通。因利乘便。及早竣工。以节糜费而利漕行。臣为顺势省工节费利运起见。谨缮折并绘图贴说。恭呈　御览。是否有当。伏乞　　皇上圣鉴。

　　黄河北徙议　
丁晏
</div>
    <div class="pagination">
<a href="皇朝经世文续编_page176.html">上一页</a><span>...</span><a href="皇朝经世文续编_page172.html">172</a><a href="皇朝经世文续编_page173.html">173</a><a href="皇朝经世文续编_page174.html">174</a><a href="皇朝经世文续编_page175.html">175</a><a href="皇朝经世文续编_page176.html">176</a><span class="current-page">177</span><a href="皇朝经世文续编_page178.html">178</a><a href="皇朝经世文续编_page179.html">179</a><a href="皇朝经世文续编_page180.html">180</a><a href="皇朝经世文续编_page181.html">181</a><a href="皇朝经世文续编_page182.html">182</a><span>...</span><a href="皇朝经世文续编_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
