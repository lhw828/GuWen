<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 99 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 99 页/共 192 页
  </h1>
  <div class="content">
   今天下日趋于贫之故。大端有二。一则商务不盛。利输于外。犹水之渐泄而人不知也。一则矿政未修。货弃于地。犹水之渐涸而人不知也。盖天地生人养人之具。火化之用。莫大乎煤。转移之用。器械之用。莫大乎五金。此中外不易之势也。中国于取煤之法。虽研之未精。而民间犹或务之。其取五金之法。则废而不讲久矣。周礼人一官。掌金玉锡石之地。若以时取之。则物其地图而授之。知古圣人经纬天下。所以为斯民利用厚生者。筹之盖详。汉书地理志。州郡有铜官铁官者凡数十处。迄于唐宋。未尝不采取五金。其事时见于史传。自明之晚季。以矿税为厚敛之端。宦竖四出。征求无艺。有司因之苛派百姓。海内骚然。当时既受其獘。后世遂相戒不敢复议。此矿政所以不修也。近数百年来。天地菁英之气。郁而不发。乡曲士豪。与无业游民。遂敢纠党开矿。作奸犯科。抗拒官吏。幸而逐之。当事者虑其易聚难散。不得不封闭矿硐。垂为厉禁。而矿政益以不修矣。由前之说。獘在所任非人。藉其名以渔利。而并无其实。固不当因噎而废食也。由后之说。獘在委弃宝藏。故玩法者欲起而攘之。将防玩法之民。先收自然之利。苟上有治之之法。而民自难遁于法之外也。然而犹有狃于故见而或疑为多事者。亦可谓不审于时与势之宜者矣。夫民于五金之用。一日不可缺。一人不可无。今以天下之大。而所用铜铁。皆仰给外洋。至于金银。如英美所属之新旧金山。每岁出于矿者数千万。奚啻取之如泥沙。中国无生之之道。仅以古昔所有互相转输。又已用之尽锱铢。通商以来仅三十年。而外国日富。中国日贫。复数十年。则益不可支矣。是可不筹所以振之哉。且中国矿产之饶。甲于地球诸国。苟善取而善用之。固大可为之资也。而论采取之道。则官商分办之外。惟矿屯一法为最善。何以言之。今天下额设绿营之外。每省各有防营。无事坐食。既糜巨饷。去之又不足以建威销萌。益示弱于邻敌。是以新疆之豫军。畿辅之淮军。莫不经理屯田以裨军食。其它如河防水利。台城垣诸工。亦往往借助于各营。此诚撙节财用酌剂盈虚之要道也。窃闻西南滇黔楚粤陇蜀诸省。五金并产。宝气充积。诚择矿苗最旺之山。每省先拨一二营。试行采炼。于以创开风气。逐渐推广。有六利焉。向闻佣工开矿。一人所获。每敷一人之食。如得佳矿。即有赢余。营勇开矿。计每丁终岁所获。即不能抵所支之饷。如或仅抵十之五六。亦可省营饷之半也。若矿屯渐多。即所节甚巨。其利一。勇丁游闲无事。浸至习成骄惰。骚动闾阎。今于操练之余。课以矿务。使之勤动于山谷之间。犹得葆其朴勇之气。其利二。

矿产皆在穷岩绝峤辽廓之区。于此分屯各营。则苗蛮有慑服之心。客匪绝占踞之望。其利三。官商开矿。筹本最难。本之难筹。尤以工费为大宗。营勇有额支之饷。经始之初。祇须购机器。订矿师。成本既轻。事乃易集。其利四。矿务既兴。则运送必有舟车。淘炼必有工匠。未始非小民谋食之资。其利五。无论金银铜铁。中国之所出渐多。则外洋之来者渐少。一年计之而不足。数十年计之而有余。其利六。有此六利。则矿屯之举。尤胜于官商之经营也审矣。若夫选将领。择官吏。联民情。定规制。则恃乎各省大吏之体察情势。访求人才。视其意之轻重。而效之大小判焉。昔宋苏轼治徐州。以利国监为铁官。商贾所聚。凡三十六冶。冶各百余人。采矿代炭。多强力鸷忍之民。欲使冶户各出十人。籍其名于官。授以刀槊。教之击刺。每月庭集而阅试之。以待大盗。此寓强于富之术也。而矿屯之说。则足以寓富于强。推而行之。富一方可。富天下亦可。譬犹导水者之引其泉。将滚滚而不竭也。而岂有泄涸之患也哉。

　　覆勘矿洞情形并炼矿成色疏　　　
顺天府尹陆应谷

本年三月初十日。奉　　旨。杨玉贵即杨三刘怀相刘怀太孙大孙三喀勒冲阿即哈姓孙二蔚文即王姓陆明均着交刑部审明办理未获之王幅等仍饬严缉务获归案审办至矿场嗣后分别应禁应开及如何呈报方准施行之处着顺天府查议具奏钦此。臣等旋于四月十一日具奏勘过各处矿洞情形。与矿犯杨玉贵等所供偷穵山场不符。拟请委员覆勘。再行会同酌办一折。奉　　旨依议钦此。钦遵。当经咨明刑部。提犯覆讯。旋移咨直隶督臣饬委口北道裕恒并臣衙门檄委霸昌道成山会同覆勘。嗣准刑部覆称。讯据杨玉贵等所供鳌鱼山与猪窝山。仅隔山梁一道。前供往猪窝山一带。偷穵矿砂。并未听闻鳌鱼山亦有矿洞等词。复经咨行督臣并饬霸昌口北二道去后。旋据该道等禀称。会同督率原勘之宛平县知县杨春和。并带同矿犯杨玉贵刘怀相刘怀太等王名。暨工匠人等。前往各处逐加覆勘。详细体察。惟距京二百七十里之泥皮山白草洼又名梯子湖。及二百里之猪窝山二处。饬匠凿取石块。颇近银色。似属矿苗。至凿取鳌鱼山石块。查验与顽石无异。狮子沟石块。查验似近铁色。又从鳌鱼山赴泥皮山时。另查出鳌鱼涧一处。凿取石块。查验似近矾石。是否矿苗。均难悬揣。并将带回各处矿沙。饬发宛平县饬匠镕炼。分别成色。另行具禀等情。覆经批饬遵办在案。并据该两道禀称。据宛平县将匠人传至县署分炉熬炼。惟有泥皮山矿石十觔。化成京平净银三钱。其余各处矿石。化无银两。禀复前来。臣等公同筹商。矿场之应开与否。原以矿砂之衰旺炼银之多寡为断。使矿苗旺盛。则土中出数两之砂。世间多数钱之银。纵使小有獘端。亦可随时防范。无如饬委两次履勘。鳌鱼山一处。山石与顽石无异。狮子沟鳌鱼涧二处。虽似矿苗。亦无确据。仅泥皮山猪窝山旧洞石块。颇近银色。迨经宛平县分别煎炼。祇泥皮山矿沙十觔。化银三钱。其为矿砂稀少。成色低微。已无疑义。如使官为经理。则所入不敷所出。　国家经费有常。断不能以现成之本而求影响之利。即听民间开采。则获利既微。殷商富贾。自不携资而往。转令无业游民。借此为逋逃之薮。复恐奸人挟诈。因此生撞骗之端。况地近　京畿。理宜肃清。今查矿苗既不甚旺。与其开之而无益。似应封之而无獘。臣等与督臣往返咨商。意见相同。可否请　　旨严行封禁。如蒙　　俞允。即由臣等严饬宛平县督率石港司齐家司两巡检。并由督臣饬沿河路都司率同把总外委等弁。随时稽查。按月结报。庶不致虚应故事。而别滋事端矣。谨会同直隶总督臣讷尔经额。合词恭折具奏。伏乞　　皇上圣鉴训示。

　　直隶开平煤矿办有成效疏光绪七年　　
北洋大臣李鸿章

窃惟天地自然之利。乃民生日用之资。泰西各国。以矿学为本图。遂能争雄竞胜。英之立国。在海中三岛。物产非甚丰盈。而岁出煤铁甚旺。富强遂甲天下。中国金银煤铁各矿。胜于西洋诸国。祇以风气未开。菁华閟而不发。利源之涸。日甚一日。复岁出巨款。购用他国煤铁。实为漏卮之一大宗。从前江西之乐平。及山西湖南等省。皆以土法开采煤铁等矿。工力较繁。而所得较微。无裨大局。近来如台湾之基隆。湖北之荆门。安徽之池州。经营煤矿。渐用洋法。然或因创办伊始。或因经费未。尚难骤得大效。臣于光绪元年四月间。钦奉　　寄谕。着照所请先在磁州试办派员妥为经理等因钦此。仰见　朝廷恢拓远图至意。旋经屡次委员往查磁州煤铁。运道艰远。又订购英商镕铁机器不全。未能成交。因而中止。旋闻滦州所属之开平镇。煤铁矿产颇旺。臣饬招商局员候选道唐廷枢驰往察勘。携回煤块铁石。分寄英国化学师镕化。试验成色。虽高低不齐。可与该国上中等矿产相仿。采办稍有把握。三年八月。臣檄派前任天津道丁寿昌津海关道黎兆棠会同唐廷枢熟筹妥办。旋据酌拟设局招商局章程十二条。批令刊刻施行。迨丁寿昌黎兆棠先后离津。现任津海关道郑藻茹复会办局务。查初定章程。拟招商股银八十万两。开采煤铁。并建生熟铁炉机厂。就近镕化。继因招股骤难足额。镕铁炉厂成本过巨。非精于铁工者。不能位置合宜。遂先专力煤矿。采煤既有成效。则炼铁必可续筹也。唐廷枢奉檄设局后。勘得滦州所属。距开平西南十八里之唐山。山南旧煤穴甚多。土人开井百余口。祇取浮面之煤。因无法取水而止。光绪四年。钻地探试深六十丈。得有高烟煤六层。第一层厚十八寸。第二层二尺。第三层七尺。第四层三尺。第五层六尺。第六层八尺。其第六层之下。尚有一二层。但计所得之煤。已足供六十年之用。因是不复深探。旋于五年购办机器。按西法开二井。一提煤。一贯风抽水。其提煤井开深六十丈。贯风抽水井开三十丈。地下开横径三道。一在提煤井二十丈。开洞门作旋风之用。一在三十丈。一在五十六丈。两道系取煤之用。所有地下横径直道。均与两井相通。其第一条横径南开四丈。得见第一层。煤质松。煤层过薄。豫备不用。北开八丈。得见第二第三层煤。两层相隔。祇有一尺。其质坚色亮。燃烧耐久。性烈而蒸气易腾。烧烬之灰亦少。就目下二十丈深之煤论之。可与东洋头号烟煤相较。将来愈深愈美。尤胜东洋。惟煤产出海。销路较广。

由唐山至天津。必经芦台陆路。转运维艰。若夏秋山水涨发。节节阻滞。车马亦不足供用。因于六年九月。议定兴修水利。由芦台镇东起。至胥各庄止。挑河一道。约计七十里。为运煤之路。又由河头接筑马路十五里。直抵矿所。共需银十数万两。统归矿局筹捐。非但他日运送煤铁。诸臻便利。抑且洼地水有所归。无虞积涝。而本地所出盐货。可以畅销。是以一举而商旅农民皆受其益。所占地亩。均照民价购买。本年二月兴工挑挖。五六月可一律告蒇。从此中国兵商轮船。及机器制造各局用煤。不致远购于外洋。一旦有事。庶不为敌人所把持。亦可免利源之外泄。富强之基。此为嚆矢。据总办开平矿务局员唐廷枢将大情形具禀前来。臣查唐廷枢熟精洋学。于开采机宜。商情市价。详稽博考。胸有成竹。经理数年。规模粗备。当夫筹办之始。臣因事端宏大。难遽就绪。未经具奏。今则成效确有可观。转瞬运煤销售。实足与轮船招商机器制造各局相为表里。开煤既旺。则炼铁可以渐图。开平局务振兴。则他省人才亦必闻风兴起。似于大局关系非浅。所有直境招商购器开办矿务疏通运道缘由。理合恭折具陈。伏乞　　圣鉴。

　　矿厂开采恐滋流獘疏光绪七年　　　
礼部右侍郎祁世长

奏为煤铁矿厂。开采寖多。恐滋流獘。请　饬停止。以养地利而清獘源。仰祈　　圣鉴事。窃臣读本月发抄邸报李鸿章片奏。滦州开平矿局开采煤铁。办有成效。附近铁矿。拟请设法一并开采。以资利用等语。臣愚以为利少獘多。利近害远。谨举其。为我　　　皇太后　　皇上陈之。原奏云。饬唐廷枢亲赴迁安县属清凉山。滦州属之马子沟陈家岭风山一带。勘验均有铁苗。形质甚佳。查永平府。距　京师五百余里。迁安滦州均在府西。而府境至遵化州界。不过一二百里之遥。　　　陵寝重地。在遵化州界内。山川脉络。未必不相毗连。考濡水今名滦河。自遵化州流入迁安县西。又东南径卢龙滦州乐亭。其明征也。今若于该处设局开采。泄坤舆磅礡之气。必非所宜。幸而铁苗不旺。可期中止。若出产较多。则采办愈力。利之所在。人必争先。地方谋利之徒。必多方搜觅。呈报局员。局员以获利为能。将竭力图维。禀请大吏。此厂裒敛。彼厂效尤。一处经营。他处仿照。愈推愈广。将无穷期。且此采办民夫。半出无业游手。小厂动以百计。大厂何止千名。地为畿辅奥区。又与　　　陵山要隘不甚相远。收此百千犷悍之众。聚则为我徒役。散则为害闾阎。金厂匪徒。前车可鉴。而民间坟茔。动遭平毁。州县狱讼。转益繁多。犹獘之显见者也。不揣冒昧。披沥上陈。伏乞　　皇上刚断立施。停止开采。臣不胜战栗屏营之至。

　　遵查唐山等处矿厂并无妨碍情形禀　　
杨嘉善

敬禀者。窃职道于二月二十八日接奉札开。据开平矿局唐道禀称。光绪七年十二月二十九日奉札开。准军机大臣字寄。光绪七年十二月初四日奉　　上谕。昨据祁世长奏迁安等处开采煤铁　　　陵寝重地相距匪遥恐非所宜等语该处开采矿厂于　　　陵寝附近山川脉络有无妨碍着详查具奏慎重办理原折着摘抄给与阅看将此谕令知之钦此。遵　　旨寄信前来等因。承准此。恭录札饬钦遵等因。奉此。并粘抄原奏下局。不胜惶悚万分。伏查开平矿局。职道自奉委以来。屡经周历详勘。慎终于始。凡民间田园庐墓。亦须为毫无干碍之处。方敢逐渐开办。况　　　陵寝重地。敢不敬谨小心。原奏所云。清凉山马子沟陈家岭风山一带山川脉络未必不相毗连等语。谨考舆地志乘。畿辅全图。清凉山界于迁安滦州之间。山北属迁安。东西南三面地属滦州。该山在滦州属榛子镇东二十里。在　　　陵山东南二百四十里。陈家岭马子沟风山。又在清凉山之南。系滦州境内。距唐山东北仅十里。有还乡河陡河二水之隔。至于唐山。在遵化州东南一百五十里。距　　　陵山共二百十里。系滦丰所辖境内。长仅三里。高不过五十丈。宛同山(立口)嵝。并无旁联之山。中途亦有还乡河一水之隔。兹奉前因。恭查　　　陵寝来龙。由北而南。山川一气。逶迤葱郁。至遵化州西北六十里。拱向　　　桥山。所以钟灵毓秀。巩万世无疆之基。及东至州城。已属平阳之境。山川形势。一接西北。矿务煤穴。一趋东南。方位悬殊。向背迥异。未能联络。此其明征。第恭奉　　　谕旨详查。事体重大。职道不得不将原奏各节。详细登复。缮具清折。并绘图附呈察核。可否仰求临勘矿山。以昭慎重。再行覆奏等情。据此。除此据禀该局开煤之处。长仅三里。高不过五十丈。宛同山(立口)嵝。并无旁联之山。距　　　陵山远至二百余里。中隔还乡河。　　　陵山在西北。矿穴在东南。相去既远。方位亦甚悬殊。实未联络。其清凉山马子沟陈家岭风山。亦与　　　陵山脉络。迥不相及。查核图折。似皆碓有可征。惟事关重大。必须确切查明。以昭详慎。候先饬派杨道嘉善。前赴该局矿厂及清凉山等处。至　　　东陵附近一带。详细履勘。究与该道所禀方向道里情形。是否相符。据实分晰禀候复查核　奏缴。挂发外。札到。该道即便遵照。详细查勘明确。据实禀复核办。计发图一幅。折一扣。并粘抄祁侍郎原奏各等因。奉此。伏查唐道原禀内。称清凉山在　　　陵山东南二百四十里。马子沟陈家岭风山在清凉山之南。距唐山东北十里。有还乡河陡河二水之隔。唐山距　　　陵山二百十里。一在西北。一趋东南。中间亦隔还乡河等语。是陡河还乡河二水。最关紧要。必须探源穷流。至于　　　东陵附近及唐山清凉诸山。亦须身履其地。周历详勘。先察山水之情形。而后识方位之向背。其道里远近。沿途行走之时。即可随处查考。

职道由津起程。驰赴唐山。查得该处在丰润县东南五十里。其脉系由丰润县北腰带山抽一小枝。至微极细。向东南来结唐山。故此山高祗五寻。长仅三里。东面与贾家山甚近。祗隔陡河。此外别无联缀之山。唐山之麓。尚有凿石老坑。采煤旧硐。约数十处。由此至开平东北之缸马子沟陈家岭风山白云山古治等处。目睹民间开煤者。约二十余处。凿石烧灰。设烧炭。凿干子土烧陶器砖瓦者。又不下二三十处。每处多则一二百人。至少亦有数十人作工。询之土人耆老。佥云。自开平向北。山多土瘠。迤南土地洼。每年夏秋之间。山水涨发。奔流散漫。常患歉收。穷民无地可耕。惟有藉凿石挖煤。作工餬口。虽此歇而彼佣。倚矿工如恒产。食力既惯。土客相安。百余年来。从未闻有滋事者。足见地不爱宝。俾数千百穷苦之民。赖此矿产为生计。沈镐地学书云。产矿之山。必非吉壤。故清凉山一脉。急促粗豪。毫无秀气。旋由古冶绕过万山之北。登清凉山。查得铁石山尚在北山之东。距卢龙县属九百户村仅五里。清凉山与迁安县属成山南北对峙。相去约二十余里。脉从成山而来。铁石山系清凉山东分之脉。又向南分脉。结马耳山万山虞山白云山风山。至陈家岭马子沟。其脉复折向西南。结贾家山。下临陡河东岸而止。清凉山北馆山。乃陡河发源之处。向西流至榛子镇之东。名曰馆水。迨过该镇之南与板桥河水相合向南。即名陡河。穿过贾家山唐山之间。由稻地王兰庄南流至涧河归海。至还乡一河。发源于迁安县属泉庄黄山。向西南流出崖儿山口。经丰润县城西。仍向西南流至丰台。与蓟运河合而为一。由源至委。计长一百五六十里。唐山距还乡河之东岸。约六十里。清凉诸山。在陡河之东。三十余里。距还乡河约九十里。即唐道原禀所称　　　陵山至清凉山中隔还乡河陡河二水。至唐山途中亦隔还乡河者也。职道由清凉山北。赴成山馆山黄山。查看陡河还乡河源。下山至榛子镇。过丰润。赴遵化州属之石门镇。恭诣　　　东陵附近。敬谨查得　　　陵山后龙。由口外多伦厅属之大坝起顶。自干亥方入首。跌宕纡徐。层层开幛。峰排　　　帝座。脑列芙蓉。至雾灵山后。分水聚气。结为　　　宝城福地。东至遵化。西至蓟州。迭嶂重峦。龙盘凤峙。近如侍从护卫之臣。远如城郭围屏之象。金星山天台山斗拱星环。列为前案。两面护砂随龙之水。左右环绕。由兴隆口而出。归入内明堂玉带河。流至白龙港。与蓟运河会合。外障则西有蓟运河。东有还乡河。两水躔护。至丰台汇流宁河县城。为外明堂水口罗星。自丰台至北塘。回环十二曲。出口归海。猗欤休哉。　　　陵山来龙尊贵而绵长。去水屈曲而悠远。此所以立万世无疆之极也。　　　陵山端拱于遵化州之西北。清凉山在滦州境内。唐山系丰滦交界。皆偏僻于东南。方位悬殊。还乡河陡河两水界乎其间。查与　　　龙脉来源。明堂去水。并无关碍。由　　　陵山至清凉山。计程二百四十里。至唐山二百十里。均查与唐道原禀相符。所有职道遵札详查唐山清凉山等处。及　　　东陵附近山川方向道里情形。理合绘图贴说。据实禀乞俯赐查核。惟事关重大。必须慎而又慎。详益加详。职道一知半解。诚恐尚有错谬之处。伏恳宪台复委确查核办。以昭慎重。无任兢惕俟命之至。

　　查覆铜山县利国煤铁矿务详文　　　　
程国熙

案奉宪台批职道禀聘请矿师探验铁质试办情形由。奉批铜山利国驿土产煤铁。应准开采以尽地利。惟矿务兴废。虽有其时。而人事不可不尽。洋铁所以加于土铁者。由于炉化之精。足以全其真液耳。西人独擅其长。实亦无他谬巧。兹据禀称职员胡恩集赀试采。延矿师巴尔勘识。复购觅机器以速其成。似有把握。仰即督饬妥议章程。详候核示。其交涉地方事件。曾署守自当妥为照料。共观厥成。再铜山铁冶。历代采铸。既有成案可稽。嗣后可并赍呈。听候核酌缴等因。到道奉此。遵即行府。并饬承办职员候选知府胡恩妥议章程呈核去后。兹据该职员胡恩禀称。徐州利国矿务。现拟参酌开平湖北贵池等处矿章。仿效西法。集赀采炼。惟煤铁相附而生。而炼铁需煤尤多。前据矿司巴尔勘视利国驿一带煤铁。并堪开采。则开煤炼铁。所需机器洋炉。必需一律订购。职于五月下旬。前赴上海。在瑞生洋行讲求机炉款式。论议价值。据称镕化生铁大洋炉一副。配用熟铁炉二十余座。并拉铁全副机器。以及采煤项下开井戽水提煤通风各项机器。共约需银三十余万两。现俟禀奉转详督宪批示后。即与订立合同。交兑银两。期以明年夏间运送到沪。惟煤铁机炉。已需巨万。将来转送到山。建造炉厂机房。加以契买地基。人工食用。计一年之内。即须筹有现银五十万两。方可迅速奏效。职原议先集赀十万两。俟试办有效。再为续招。辰下察酌情形。亟应一气呵成。不宜因循观望。职既请承办。未敢拘泥前说。畏难苟安。业经集有现银十万两。并即广招商股。务将所需经费银五十万两。统招齐全。以济要需而速工作。傥再不敷。临时禀明续招股分。股银未齐。亦由职设法筹剂。不使贻误工需。查洋炉全副。每日可出生熟铁七十墩。每岁可出铁二万余墩。煤矿称是。傥办理得手。似可拒敌洋铁洋煤。惟此项矿务。不请官本。一律由商集股办理。开办伊始。亟应筹议妥章。矿务。不请官本。一律由商集股办理。开办伊始。亟应筹议妥章。以资遵守。奉札前因。除厘税章程。拟酌仿湖北贵池等矿。现行新章。另禀吁恳详请奏咨外。谨将筹议承办利国驿一带招集商股采炼煤铁章程十二条。缮折呈候转详示遵等情。并呈章程前来。伏查徐州矿利。自汉以兴。而盛于宋代。汉书地理志。彭城沛县有铁官。新唐书地理志。徐州彭城县秋邱冶有铁。宋史地理志。徐州监二。宝丰监铸铜钱。利国监主铁冶。乐史寰宇记。以为利国监在汉属沛县界。监本秋邱冶务是也。

宋史食货志。坑冶载产铁以徐为首。方舆纪要。言铜山在州东北八十里。旧尝产铜产铁之处。名盘马山。在州东北九十里。山之阳有运铁河。宋所凿也。同治徐州府志。山川考云。铜山今在水中。岩皆绿绣。县之得名以此。铜山之东为盘马山。山产铁。俗名马山。又铜山之东南二里为铁山。山有慈石。活者引针。山顶有大坑数十。其建置考云。利国驿砦。在铜山县三乡。苏轼言其地自古为铁冶。商贾所聚。其民富乐。凡三十六冶。冶户皆大家。藏镪巨万。元明以还。矿冶始废。数百年来。地瘠山荒。民生重困。今据泰西矿司勘利国一带。仍复煤铁深广。采取不尽。是考之前代矿利。纪卓著明效。参以此次勘验。复苗质旺盛。诚如宪批督宪批示已有把握。该职员胡恩本拟集赀十万。由渐而进。现因购置外洋煤铁全副机器。招集土夫开采。需费甚巨。复拟广集商股。俟招足股分银五十万金。一气呵成。应即饬该职员胡守切实讲求。妥慎筹办。以开利源而裨贫黎。洵亦地方养民之助。惟事同创始。不厌详慎。除俟议呈厘税章程。另行详请奏咨外。谨将呈到开采煤铁章程十二条。缮录清折。具文详送。仰祈宪台察核。俯赐主政。逐条批定。以便转饬遵办。再徐州利国铁冶。历代采铸成案。实因事远年湮。无从检查。谨将同治徐州府志山川建置古迹各考。有关铁冶。分别摘录。又苏文忠公言利国监铁冶文一篇。一并录折附呈。

　　覆奏金峒矿苗尚露请试开采疏　　
湖南巡抚陆费瑔

窃臣接准户部咨开。会同王大臣具奏筹备库款一折。钦奉　　谕旨。开矿之举以天地自然之利还之天下仍是藏富于民各省督抚留心访察如有苗旺之区酌量开采不准畏难苟安如果开采之后獘多利少亦准奏明停止等因钦此。查湖南各府州地面。崇山峻岭。居其大半。多有出产铅铁之处。并未闻有银矿。惟查有辰州府属大油溪一带地方。向产金砂。从前每有土人赴山偷穵。嘉庆十六年。经前抚臣景安奏请封禁。因匪徒纠众强开。节次拏获惩办。于道光元年。又经前抚臣左辅请在于该处设立营汛。移驻守备把总外委各一员。拨兵一百名。就近弹压查缉。二十余年以来。封禁日久。防守极严。臣到任后。复不时谆饬辰州府督率营县严密巡查。奸民无可窥伺。甚为安静。尚无偷穵之事。兹奉　　谕旨。饬查苗旺之区。酌量开采。查该处相距辰州府一百余里。距苗矿二百里。俱系层层重复。势极危险。旧产金砂。现在有无砂苗透露。自应访讯能于辨苗之人。确切勘明。方能定议。臣于接准部咨之后。当饬辰州府知府锺音鸿亲往查看去后。兹据该府会督驻防守备。及耆保乡约人等。访带能辨之人。前诣大油溪周历查勘。内牛金沟观音岩稠木沟三处。昔年开穵久经封闭之红峒二十一个。其中惟烟包峒陕老峒二处。砂苗尚露。其余各峒。均难辨认。据辨苗之人禀称。各峒产金。皆在石内。必须凿开峒内大石。见有金苗一。方可从此寻穵。若仅观外面山气。实难辨认其中砂苗有无多少。至开采之法。须用大铁锤大铜锥凿开大石。将有金线者穵出。舂成细砂。再行用水淘洗。始得净金。工力甚巨。此外从前土人偷穵之何家滩阚家山等处。产金本属无多。现无砂苗透露等情。臣查该处烟包陕老二峒。既经该府勘明砂苗尚露。自应酌量开采。察看办理。断不敢畏难苟安。但其中金砂是否旺盛。臣于该府因公来省面询情形。据称必俟开穵始知。难以预先悬决。且开穵一峒。约须人夫二三百名。现在东作方兴之候。附近农民无暇。雇募外来之人。该处为云贵往来要道。又恐无业游民。乘机混入。致有滋扰。臣悉心筹酌。应请俟本年秋收后。责令该府锺音鸿就近雇用本地安分居民。由臣筹捐工价。按日给发。在于烟包陕老二峒金砂之处。试行开穵。如果砂苗实系旺盛。再行妥议章程奏明办理。若所获无多。仍行封闭以昭慎重。如此酌办。庶地利不致久旷。而人力亦不致虚糜。是否有当。理合会同湖广总督臣裕泰覆奏。伏乞　　皇上圣鉴训示。

　　劝开湖南煤铁矿示光绪十六年　　　　　
两湖总督张之洞

照得湖南煤铁之利。自昔甲于天下。道光以前。江浙沿海各省。无不仰资湖南之煤铁。每岁利入不赀。以故湘省富饶。自昔已着。小民家给人足。易于谋生。由于擅煤铁之利也。自与洋人互市。洋煤洋铁。阑入内地。洋铁洋煤之销路占进一步。则湘铁湘煤之销路退缩一步。以致湖南煤铁。不能售出境外。其利皆为洋人所占。生齿愈繁。谋生亦愈绌。职此故也。如果湖南之土货不能售出。而洋货亦不能售入。则得失犹足相抵。今洋布羽呢钟表鸦片等凡百洋货。湘省亦未尝不销。则每年耗漏湘民之脂膏。无一款可以相抵。此坐敝之道也。再越数年。必致民生愈困。生计愈穷。则虽闭关自守。而精华外耗。亦终无以自全。此中利害。湘省父老。当必计之审矣。本部堂既督兼圻。视湘民犹我子弟。为父兄者。视子弟之产业日耗。而不思设法挽回。愧无以对尔民。早夜筹思。窃尝得其消长之故。盖湘省煤铁不敌外洋者。正坐外国煤铁大半借机器之力。以省人工。中国则全用人力。终岁所获。不敌彼一日之工。百夫所营。不敌彼一机之力。较其出产。则又洋铁精而华铁粗。洋煤贱而华煤贵。相形见绌。何能与之争衡。华人终日胼胝。犹不足以餬口。劳不偿费。是以日见其衰。然而事在人为。道贵善变。洋人巧而华人未尝拙也。洋人智而华人未尝愚也。诚能大开风气。自用机器开采。则煤铁骤增数倍。既夺洋人之长技。复塞中国之漏卮。而固非用夷以变夏也。本部堂素知湘省士民。深恶洋人。不容入境。其忠义之气。嫉恶之心。与粤东三元里民异省同风。殊堪嘉尚。但所恶在人。不必迁怒于器。况机器本中国所素有。并非创始于西人。即如璇玑玉衡。为浑天之祖。轮舆耒耜。开机器之先。姬公造指南之车。子贡垂桔槔之制。诸葛之流马。杨么之轮船。以及木鸢傀儡。水漏铜壶。皆机器之滥觞。即近今如纺织机具龙骨水车水确风轮绞关井绠。孰非我中国自古流传之遗制。世人不察。目机器为洋人之绝技。而不知乃拾我唾余。不过洋人不惜工本。制作稍精耳。然今各省设立船政机器等局。自造轮船枪。广东上海。且多民厂。所造机器。无一不出于华人。原不尽购诸外国。华人自造之而自用之。与洋人直同风马。是机器者。名为出于洋法。而其实乃仿自中华。名为规西形。而其实乃造诸中国。惟鄂省炼铁机器。体大思精。中国铁矿未成。不得不购诸外国。藉为炼丹之汞母。将来以母生子。亦可制造无穷。若采煤机器。则不外抽水起重两种。为数无多。中国尤不难自造。鄂省现办煤铁。论大势则煤铁并重。论日用则需煤尤多。傥能添用机器以助人力。则出数增多。用人用船亦愈众。从前用百人者。今可增至四五百人。从前用千船者。今可增至四五千船。从前销至汉口者。今可销往下游以敌洋产。上为　国家兴利源。下为小民开生计。而实所以阴拒洋人。为湘省策其万全。计无逾此。

此本部堂欲用机器之苦心。与我湘省士民立意。初无二致。故特遴派精于矿学之委员。祇带中国矿师。中国图籍。并不携带洋匠一人。往衡州宝庆一带产煤之区。为相度。何处可用旧窿。何处应用新井。购买抽水起重各机。其价若干。建厂造屋。其费若干。各就地势运道情形。逐一详估。为宣谕。令尔民晓然于机器之利益。自可广为开采。以保中国之利权。从前中国各省开矿。垂为厉禁。诚恐众聚难散。易滋事端。今　朝廷宽大。一律弛禁。此亦千载一时。尔小民正当趁此机会。自为设法。其有力者。自购中国机器试办。无力者。禀请官为代造租用。如不自置。又不愿租。则官买山场。雇夫开采。其煤皆官为收买。以供鄂省炼铁之需。当优给价值。决不抑勒。其肩挑船运之人尽可就厂挑运。俾得自食其力。亦当优给工价。凡此委曲代谋。无非为小民筹衣食之资。并非与商贾争锱铢之利。利在小民。本部堂有何私焉。湘省士民明理者多。当必共谅此心。切切毋违。特示。 

　　请开两广铁禁疏光绪十三年　　　　　
两广总督张之洞

窃据两广盐运使王毓藻会同广东布政使高崇基详称。各省铁斤铁器。定例不准下海。所以预防移济洋盗也。海禁既开。今昔情形迥异。每岁外洋钢铁入口。不下数千万斤。所售枪器具。不下数百万件。销银不止数百万两。有来无往。理殊不平。近年来各省讲求矿务。率以煤铁为大宗。粤铁尤属精良。而销路不广。即欲营销沿海各口。陆运脚费既烦。海运又冒法网。徒使洋铁到处通流。大利尽为所夺。广东现在矿政局鼓舞商民。应请将两广铁斤铁器免禁出洋。至出口之处。一体照例完纳税厘。详请具奏前来。臣查粤铁出产素饶。营销不广。听其顿滞一区。不惟洋铁行。漏卮难塞。即粤铁盈积。私贩亦难尽绝。徒令矿法多一窒碍。工商少一营生。伏查光绪九年十二月臣在山西巡抚任内。会同北洋大臣李鸿章奏请。将山西铁斤。准由天津出口转运各处。奉　　旨着照所请钦此。现在晋铁由津出海。转运奉天省。久已钦遵办理。广东广西。事同一律。且广东现在开办矿政。该司道等所请援案免禁出洋。系为利民通商起见。相应据情奏恳　　天恩。俯准两广铁斤铁器海运出洋销售。以兴矿务而惠商民。

　　请开粤西矿利条陈光绪十一年　　　　　
谢光绮

窃惟制敌之要。首重练兵。攘外之方。先图安内。练兵莫急于筹饷。安内莫切于除奸。近来各省大吏。多方筹饷。靡计不施。矿务闲兴。成效时。惟广西矿地甚多。尚未奏明开办。取自然之利。事属堪为。藏未发之奸。患尤可虑。查广西矿地。五金胥备。不减云南。就中以浔州府贵县平天寨之银矿为最着。兹为最久。平天寨山势斗绝。其上宽平。道光年间。该处土民山麓私采草皮浮矿。百斤之砂。可出银数两。铅十二三斤。至发逆起事。矿徒悉被勾结。窜往江南为乱。咸丰年间。土匪黄三煽其余焰。啸聚无赖。复行开挖。筑寨山顶。盖以山顶之矿。出银较厚。黄三等盘踞日久。凶势愈张。官军围攻累年。负嵎不下。同治初年。前任广西藩司刘坤一督兵剿办。诱诛黄三。始毁其巢。厥后潜聚私挖者。仍不乏人。矿利既多。趋之若骛。争占尖口。往往戕毙数十命。亦不报案。地方官意在省事。名为封禁。实乃空言。同治十年。署贵县知县张家齐密勘。山顶共开有口一百零三处。每聚有十余人。取炼矿质。洵属精良。惟系矿徒零星开挖。未能遽获大矿。烹炼之炉既小。取汁之法又粗。若使逐并力深挖。改用大炉烹炼。成效自必不同。于是禀请开采。事不果行。时浔州府知府魏笃仍遵旧议。派勇搜捕矿徒。被拒毙多人。束手相望。后经右江道王达材顺道履勘。甫入其境。亦被矿徒开轰出。旋即回省。至是当事始属意开采。经派文武员弁前往试办。一时未易得人。办理亦难无獘。经撤换。事乏端倪。费用不赀。遂尔中止。现仍为矿徒私挖。且复有土豪包庇。坐失利源。未免可惜。此广西浔州府贵县平天寨银矿议禁议开迄未成办之原委也。夫封禁既托空言。开采又无良法。然则听此矿徒聚于深山大泽。而不相过问乎。前此之议禁者。惩于黄三耳。抑知黄三之祸。由于私挖。非由于官办。设当日官为经理。何致踞为匪巢。且平天寨山路绵亘。内达龙山大墟。及武宣桂平宾州各境界。外距郁江四十里。对岸即横州等处。毗连广东之霍山北海。荒遐辽阔。前所勘口已有一百零三处。今又十余年。尚不知应增几许。每矿以十余人计之。已不下二三千人。近闻游勇散练。亦复相率入山。若不早为之所。不但争夺仇杀。易酿事端。尤恐各属凶盗。萃为逋逃。设有黠桀如黄三者。煽诱起事。纵横数百里闲。焚村市。阻饷道。断电路。截军火。其害有甚于当年者矣。况南寍上思太平等处。渐近越地。红河教党日多。或有奸宄诱彼无厌。听之则利权遂失。拒之则衅隙旋生。为今之计。惟有急议开采。以资固结而杜觊觎。勿任观望迟疑。养成他患。第开办非难。难于除獘。而尤难于得人。不揣愚妄。窃拟为官商合办之法。择一总商。出本招股。力或不足。更以官本益之。延请谙练矿师。参用西法机器。酌调防营兵勇弹压。遴派坐镇洁己委员。率商设厂开办。督同地方府县。联络公正绅耆。募矿徒为厂丁。揽土豪为董事。给以工赀。则矿徒不致失业而为匪。沾以矿利。则土豪不致掣肘而霸抽。正款归公。径充饷项。灾黎待拯。兼助赈需。

如果山灵效顺。旺矿连开。则部库有需。亦可通筹汇解。此外如临桂县捞江暨义寍县铜矿。平乐府马江金矿。贺县富川县煤矿锡矿。庆远府河池州思恩县银矿锡矿铁矿朱砂矿。横州博白县等处金银矿。百色奉议州等处硝磺矿。菁华久蓄。泄露时闻。应请一并分投开采。或资圜府之钱。或易行商之利。似于近时边务。不无裨益。光绮一介儒生。学识谫陋。祇以自幼随任广西。先后二十余年。内地边疆。足迹几。地方民俗。大概粗知。间考志书。亦多印证。上年冬道出广东。首将此事大。陈于两广总督张之洞暨兵部尚书彭玉麟。又以广东巡抚倪文蔚前抚广西。留心此事有年。甫申臆说。时值边情吃紧。总督等论兵集饷。寝馈弗遑。未及再陈。旋亦北上。兹者到部销假。侧闻和局大定。中外解严。惟是敌情须防叵测。边事宜早经营。不揣冒昧。缕陈言。如蒙奏请　饬议招商开采。更请仿照云南。于广西适中之地。设立通省开采五金局。并由户部暨两广总督广西巡抚察核光绮所陈。从长计议。奏明办理。至将来督率承办之员。如何勘矿验砂。如何定课纳饷。并当年先还官本。或按月收缴息银。因势变通。相机措置。另拟详细章程。务期斟酌妥善。总之择要先行试办。各矿次第并开。庶可收利权而靖边圉。

　　查勘滇省矿厂情形试行开采疏　　
云贵总督林则徐

奏为遵　　旨查勘滇省矿厂情形。请将旧厂核实清厘。新矿试行开采。以期獘去利兴。行之有效。恭折奏祈　　圣鉴事。窃准部咨。奉　　上谕。前因户部奏筹备库款一折当派宗人府大学士军机大臣会同妥议具奏兹据另议章程五条无非就自然之利斟酌损益惟在该督抚等各就地方情形熟商妥议立定章程具奏等因钦此。臣等跪诵再三。仰见　　圣主裕国足民利用厚生之至意。复查新定章程五条内。如河工漕务。本为滇省所无。盐务则向有定章。并无悬引堕课。自应遵　　旨无庸更易。至钱粮年清年款。各税尽收尽解。均无蔕欠。除将应造清册。饬属依限据实造报。听候稽查。以昭划一外。计滇省所应办者。首在开采一事。敢不详慎筹维。复思有土有财。货原恶其弃于地。因利而利。富仍使之藏于民。果能经理得宜。自可推行无獘。考之周礼。人掌金玉锡石之地。注云。之言矿也。其曰为之厉禁以守者。为未经开采言之也。日以时取之。物其地图而授之。巡其禁令。此即明言开采之法为后世所仿而行焉者也。以时云者。注疏但释其大意。今以臣等在滇所访闻者证之。似指冬春水涸之时而言。盖金为水母。五金所产之硐。皆须戽水而后取矿。故办铜例有水泄之费。银矿亦然。夏秋硐多水。宣泄倍难。往往停歇。若水过多。而无处可泄。则美矿被淹。亦成废硐。乃悟以时二字。古人固早见及此也。物其地图云者。亦如今之觅矿。先求山形丰厚。地脉坚结。草皮旺盛。引苗透露。乃可冀其成厂。滇中谚云。一山有矿。千山有引。引之初见者曰子木（户）。渐而得有正木（户）。乃可进山获矿。矿形成片者谓之刷。硐宽广者谓之堂。由成刷而成堂。始为旺厂。若土石夹杂。则谓之松。旋开旋废。易亏工本。甚至下开上压。滇谚谓之盖被。则非徒无益矣。故认勘必须详细。所谓物其地图者。正以此耳。巡其禁令云者。诚以开采人多。须有弹治之法。如今之厂内。各设课长客长硐长。炉头欀头锅头。皆所以约束户尖户。及炉丁砂丁之类。又须多派书差巡练。以杜偷匿漏课。并禁夺底争尖。此皆巡其禁令之遗意。是开矿之举。不独历代具有成法。而周礼早已明着为经。况滇省跬步皆山。本无封禁。而小民趋利若骛。矿旺则不招自来。矿竭亦不驱自去。断无盘踞废硐。甘心亏本之理。其谓人众难散。非真知矿厂情形者也。滇人生计维艰。除耕种外。开采是其所习。近年因铜斤产薄。唯恐京运不敷。但有能觅子厂之人。厂员无不亟令试采。若辈行山望气。日以为常。于地力之衰旺盈虚。大都能知梗概。见有可图之利。或以红单而报苗引。或以佥呈而请山牌。当其朋集鸠赀。人人有所希冀。要之人事居其半。天事亦居其半。据本地人所言。开而能成成而能久者。向实不可多得。然第就目前而论。如其地可聚千人者。必有能活千人之利。聚至数百人者。亦必有能活数百人之利。无利之处。人乃裹足。故凡各属矿厂衰旺兴闭。地方官皆不能隐瞒。惟设法经理之人。能使已闭复兴转衰为旺者。实难其选耳。

案查嘉庆十六年间。户部议覆云南银厂十六处。抽收课税。以二万六千五百五十两零为每年总额。准以此厂之有余。补彼厂之不足。不必分厂核算。务期总额无亏。如收不足数。着落分赔。遇有盈余。尽数报解。迨嘉庆十九年白沙一厂。衰竭封闭。奉　　　旨开除。此后定有课额者。共止十五厂。年应抽解课银二万四千一百一十四两零。载在户部则例。其奏准尽收尽解之厂。则例所载。祇有角麟太和悉宜白羊四处。嗣又据续报永北厅之东升厂。东川府之山厂。新平县之白达母厂。此内惟东升一厂。历年出产较多。所抽课银。尚可以补各厂之缺。若山白达母二厂。则皆于铅矿内抽取。殊不济事。其已定课额之十五厂内。如南安州之石羊土革。镇雄州之铜厂坡。会泽县之金牛。永平县之三道沟。实皆历年废歇。因课额早定。不敢短绌。或以未成之子厂。先行划补。或由经管之有司。自行赔解。检查历年奏销册内。均与开化府鹤庆州。永北厅之金厂四处。一同按额解课。总数并无亏短。除课金赢余无多不计外。其报拨课银节年赢余。自一二千两至六七千两不等。此臣等于未奉　　谕旨之先。因欲整饬厂务。即已分别查明之实在情形也。兹蒙　　谕令于所属境内确切查勘。广为晓谕酌量开采。自应先于旧厂之外。加意稽查。当饬藩司遴择晓事委员。分路访觅。谕以金银皆可采取。不必拘定一格。即或有人互争之地。前因滋事而未准开者。今不妨由官督办。抑或草皮单薄之矿。前恐未成而不敢禀者。今不妨据实报闻。且仰绎　　训谕谆谆不准游移不办。如果开采之后。獘多利少。亦准奏明停止等因。　　圣明俯体下情。如此开诚布公。官民更何所用其疑虑乎。况查滇省课金。或以计。或以票计。例定课额甚微。其课银章程。本系一五抽收。民间采得十万两之银。纳课者仅一万五千两。可谓敛从其薄。于民诚有大益。将此明白开导。似民间皆已踊跃倍常。当据委员会同临安普洱文武禀称。查得他郎通判所辖坤勇箐地方。距城九十里。有土山数重。山顶全系碎砂。不能栽种。故无民居。前因土内产有金砂。遂有外来游民私挖淘洗。致相争。禀经前督臣委员会同他郎元江厅州前往查逐。该游民各即逃散。遂将该山封闭。但金砂仍不时涌现。挖淘较易。难免游民旋复潜来。如蒙奏明开采。虽丰啬难以遽定。究足以裨公课而杜私争。臣等随复批饬各员。亲诣该山勘明实在情形。旋据禀复。山顶宽平周围约七八里。掘土尺余。即见细碎金砂。闪烁耀目。官员到山。游民先已躲避。勘有私硐四口。询访附近村人云。挖起金砂。取水屡淘。复以木板为。竟日摇荡。一人之力。日可得金数厘。多亦不出一分。又离该山数里。有名为三股墙及小凹子二处。勘有草皮银矿。微夹金砂。现亦有人偷挖。但未进山成硐等情。臣等当即批准。将此三处试行开采。但先前既因私挖致酿争。此次官为督办。亟应选择殷实良善者。作为头人。责令招募砂丁。逐层约束。前此偷挖滋事。驱逐复来者。亦当访拏究办以示惩儆。且必须先派员弁。多带兵丁。始足以资弹压。容臣等斟酌调遣。一俟布置定局。再行缕析奏闻。

又据镇沅直隶同知暨文山广通二县先后禀称。前因奉文广觅铜厂。经示谕民人访寻子厂呈报。嗣有镇沅厅民罗粹鹏等。报有距城百余里之兴隆山麓。获银矿引苗。当令招丁试采。该厅时往履勘。其矿砂忽接忽跳。未能定准。如数月内堪以接采。拟即酌定课程。又文山县民万云陇等。以距城一百八十里之白得牛寨地方。出有矿苗。该民等已各出备油米呈县开采。经该县报府委勘。山势丰厚。惟四围包栏不甚紧密。所出草皮矿。成色较低。兼以时有时无。不免旋作旋辍。请加察看可否抽收银课。尽收尽解。又广通县民李集之等。以象山地方。距城九十七里。有矿可采。报经该县准令试办。嗣采得银矿。所出无多。业经搘炉分汁。无如银微色低。惟将所出黑铅。藉作底母之用。尚须再行试准。量请抽课。各据实具禀前来。臣等查该三厂。开采虽尚未见成效。然总须该地方官激励厂民。奋勉从事。不可任其半涂而废。现已札令速将矿砂煎样解验。应抽课银。先许尽收尽解。俟试办一年。察定情形。再将抽解数目入额清拨。至此外更令广为觅采。有苗即力求获矿。有矿即务使成堂。如能采办数多。应先遵照朝议。商给优奖。官请议叙。以期率作兴事。感奋争先。至旧额老厂。虽据逐细查访。实系衰歇者多。然习于厂事者。必能明其消长之机。以筹修复之法。或拉龙扯水。或旁路抄尖。或配石分汁。如捶手背夫及搘炉下罩之人。所见既多。谅亦能知补救。即或需费工本。但能先难后获。亦当设法为之。傥实系硐产全枯。徒劳无益。则名是实非之厂。似应据实开除。即于尽收尽解各厂中奏明抵补。总须比较原定旧额。无绌有赢。方为核实整顿之道。不得因广采新山。而转置旧厂于不问。至于官办民办商办。及如何统辖弹治稽查之处。仰蒙　　恩谕。不为遥制。凡在官商士庶。无不感激倍深。自当按地方之情形筹经久之善策。查办厂先须备齐油米柴炭。资本甚巨。原非一人之力所能独开。官办呼应虽灵。而在任久暂无常。恐交代葛藤滋甚。傥或因之亏空。参办则有所借口。筹补则益启效尤。况地方官经管事多。安能亲驻厂中。胼胝手足。势必假手于幕丁胥役。獘窦愈多。似仍招集商民。听其朋资伙办。成则加奖。歇亦不追。则官有督率之权。而无着赔之累。似可常行无獘。臣等与在省司道。及日久在滇之正佐各员。下逮商旅民人。无不虚衷采访。窃以此次认真整顿。令在必行。所宜先定章程者。约有四事。一曰宽铅禁。查银矿惟炸矿为上。为其块头净洁。出银多而成色高。然厂中似此之矿。百不得一。其习见者名为大花银矿细花银矿。其实皆铅矿也。铅矿百斤。煎铅得半。即为好矿。而好铅十斤。入炉架罩。其上者得银六七钱。次者仅二三钱。除抽课工费之外。祇敷半本。其裹出铅汁。名为铕团。铅浸灰内。名曰底母。皆可溜成黑铅。以此售卖。始获微利。滇省向因黑铅攸关军火。曾有比照私卖硝磺办罪之案。故炉户所余底铕。皆为弃物。亏本愈多。臣等查黑铅一项。或锤造锡薄。或炒炼黄丹颜料。所用亦广。原非仅为制造铅弹之需。律例内并无黑铅不准通商之文。

且贵州之柞子厂四川之龙头山黑铅。均准售卖。滇省事同一律。如准将底铕出售。以补厂民成本之亏。庶不至于退歇。况售卖底铕必有行店。其发运若干。令厂员验明编号。填给照票。俟运至彼处。即将照票赴该地方衙门缴销。既可杜其走私。于军火无所妨碍。藉得沾有利益。于厂民实获补苴。一曰减浮费。查云南各属。无论五金之厂。皆有厂规。其头人分为七长。每开一厂。则七长商议立规。名目愈多。剥削愈甚。查历办章程。迤东各厂硐户卖矿。按所得矿价。每百两官抽银十五两。谓之生课。迤西各厂硐户卖矿不纳课。惟按煎成银数。每百两抽银十二三两不等。谓之熟课。皆批解造报之正款。必不可少。此外有所谓撒散者。则头人书役巡查之工食。薪水出焉。有所谓火耗马脚硐主硐分水分以及西岳庙功德合厂公费等名目。皆头人所逐渐增添者。虽不能尽裁。亦必须大减。现在出示晓谕。务令痛删无益之规银。以办必须之油米。庶不至因累而散。一曰严法令。查向来厂上之人。殷实良善者什之一。而犷悍诡谲者什之九。又厂中极兴烧香结盟之习。故滇谚有云。无香不成厂。其分也争相雄长。其合也并力把持。恃众欺民。渐而抗官藐法。是以有矿之地。不独官惧考成。并绅士居民。亦皆懔然防范。今兴利必先除害。非严不可。即如所用铁器。除锤錾锅铲菜刀准带外。一切鸟枪刀械。全应收净。方许入厂。其驻厂弹压之印委员弁。皆准设立枷杖等刑具。有犯先与枷责。或插耳箭游示。期于小惩大戒。若厂匪胆敢结党仇杀多命。闹成巨案。或恃众强奸盗劫。扰害平民。责令该府州厅县会同营员立即兜拏务获。审明详定之后。请照现办迤西匪类章程。就地请令正法。俾得触目警心。庶可惩一儆百。一曰杜诈伪。查矿厂向系朋开。其股分多寡不一。有领头兼股者。亦有搭股分尖者。自必见有好矿而后合伙。滇省有一种诈伪之徒。惯以哄骗油米为伎俩。于矿砂堆中。择其极好净块。如俗名墨绿及朱砂荞面之类。作为样矿示人。啖以重利。怂恿出赀。承揽既多。身先逃避。愚者以此受累。黠者以此诈财。良民不敢开采。多以此故。又厂上卖矿买矿之时。复有一种积蠹。插身说合。往往私抽厘头。为之装盖底面。颠倒好丑。为贻害厂务之尤。兹先出示谕禁。嗣后访获此等匪徒。皆即加重惩办。庶可除獘棍而示劝惩矣。臣等在滇未久。于矿厂情形。本不谙习。仰荷　　圣慈委任。且蒙　　训谕周详。谨就察访实情。先筹大概。虽成效尚未能豫必。而任事断不敢畏难。此外续查利獘情形。总当据实直陈。以仰副　宵旰畴咨于万一。

　　筹议云南矿务疏光绪十三年　　　　
巡抚衔督办矿务唐炯

窃臣于三月二十六日。在贵州省城。曾恭折叩谢　　天恩。专丁赍进。因感受风寒。调理数日即行赴滇。沿途接见绅耆。询访利病。闰四月初一日。到云南省城。连日会商督臣岑毓英署藩司史念祖。查询招商局知府全楙绩办理情形。现已起运七起二批京铜五十万。冬间能否再运八起头批。尚未可定。伏查滇省旧有铜厂三十余处。年出铜觔四十万。军兴停办已数十年。如东川汤丹等厂。硐虽老而山不空。此外曲靖昭通及毗连四川会理等处。未开之厂。尚复不少。而招商局两年。仅能起运京铜三批。办理艰难拮据如此。推求其故。大约有二。一则库帑支绌。商本不厚。从前开办。皆系川湖江广大商巨贾。每开一厂。率费银十万二十万两不等。其时各延矿师。能识地脉之衰旺。引路之浅深。结堂之大小。矿质之佳劣。相度既定。然后施工。一经开成。历数十年取用不竭。又能煎炼得法。分汁甚易。故获利既厚。招徕愈多。即有折亏。亦不中止。自军兴后。此等矿师。死亡殆尽。现在招商局商股。仅七万余两。承领帑本止十一二万两。勉顾京运。即无余力开办新山。不过就旧有之老厂。洗澡淘荒。零星凑集。闲或开办子厂。又因山深炭远。搬运维艰。甚或矿不分汁。刚柔不和。既无矿师调维。但祇任凭运气。绝少把握。难望有成。一则缺少砂丁。人力不足开凿背运。悉赖人工。从来大厂。率七八万人。小厂亦万余人。合计通省厂丁。无虑数十百万。皆各省穷民。来厂谋食。今则停办太久。厂利不丰。外省民无所图。本省丁口零落。虽经招募。来者甚稀。凡此皆办理艰难拮据之实在情形也。窃以招商局设立三年。招股甚菲。固因近年股票倒骗。亦由前抚臣创设五金局。强欲官理民财。其势不能相信。以是来源日绌。办理尤难。督臣旋省后。商同司道会将五金局奏明裁撤。今臣又将招商各分局。或撤或留。酌加整顿。臣前在藩司任内。深知滇民瘠苦。除开厂更无生路。曾条议开厂章程。以招集商股购办机器为两大端。盖非商股不能辅官本之不足。非机器不能济人力之穷。及任巡抚会议矿务。仍持此议。今奉命来滇督办。博访周咨。体察情形。舍此别无久远长策。现拟招股一事。则专委天顺祥商号四品衔候选同知王炽等。分赴川广汉口宁波上海等处招股。其招集之法。则按照商规。以出股之多寡。管厂事之轻重。周年六厘行息。三年结算。再分红利。皆于天顺祥商号凭折支取。三年后。即准提本。其愿自携巨本来滇开办不入股分者。亦听其便。

至机器一事。查日本自变用西法以来。一切制造。皆用本国之人。先望云气。次验水土石三项相符。然后相度。应用何等机器。次第施工。故能确有把握。现拟先聘东洋矿师。俟其到滇察看。应用何等机器。即行购办。庶免虚糜工本。仰恳　敕下出使日本大臣转饬随员候选知县于德楙。代聘东洋上等矿师二人。议定三年。即令于德楙伴送由四川叙州府入滇。于德楙通晓东洋言语。于开厂铸币事宜。亦颇讲求。以之伴送。沿途既便照料。到滇方易任使。惟是机器须矿师议购。招股非旦夕可成。展转需时。岂堪坐待。臣仍当一面督饬招商局知府全楙绩。就现有资本。尽力开采。并广谕绅民厂试办。以凭采买。断不敢耽延。致京运。抑臣更有请者。自来久大之规。不能猝办。况当此时势艰难。库帑支绌。滇民凋敝。商信未孚。措手极为不易。臣蒙　　圣主高厚再生之恩。弃瑕录用。何敢不尽心竭力。任劳任怨。尚求　　皇上假以岁月。部臣宽以文法。但责其成功。不期其速效。庶臣得勉竭驽骀。仰答　　鸿慈于万一。所有筹议矿务拟招集商股延聘东洋矿师以规久远缘由。会同督臣岑毓英意见相同。理合遵　　旨专折由驿具奏。伏乞　　圣鉴训示。

　　变通云南矿务章程疏　　　　　　　　　
唐炯

奏为变通章程。不预发底本。以杜亏欠。宽准通商成数。以杜私毁。恭折仰祈　　圣鉴事。窃查云南矿务。自康熙四十四年。归官经理。向各府厅州县领借帑本。慎选殷实民人。充当炉户。招募砂丁。开采煎炼。定章上月发本。下月收铜。逾年无着。即令经放之员赔缴。立法本极至善。乃相沿日久。逋负渐多。雍正二年至乾隆六十年。厂欠之案。有以钱息弥补者。有以库平扣市平银拨补者。有经放之员赔补者。有以经管道府养廉扣补者。嘉庆六年。乃定督抚司道按股分赔之例。其时厂旺矿丰。而亏欠犹不能免。推原其故。地方官民事纷繁。断不能坐守山场。酌剂盈虚。妥为筹划。炉户又系赤贫。势必挪后补前。暂敷目下。既而逃亡故绝。悬项累累。无可追偿。惟有据实陈请。乞　恩贷免。此嘉庆以后屡请豁免厂欠之情形也。同治十三年。试办京铜。或委员。或委绅。仍须预发底本。乃能陆续缴铜。时值兵燹之余。薪炭日昂。人工益少。承办员绅。皆不谙习矿务。不能不听命于炉户。以故办理十余年。仍难获效。而逋负又多。光绪九年。设立招商局接办。以商本不充。仍先发底本。虽令按铜扣收旧欠。然旧欠未清。新负已积。此又同治以来办理厂务亏欠之情形也。伏念铜本关系库储。丝毫为重。若不变通旧章。无以革除积獘。臣现酌留招商局。责成扣收厂欠。另设矿务局。招募巨股。商本商办。先铜后银。委员驻厂。但祗弹压保护。收运铜斤。俾界限划清。公私两益。庶堪持久。至于京运而外。例有通商之铜。光绪十二年。督臣岑毓英奏明。每年办运京铜百万斤。准一成通商。以次递加。原冀歆动情。不致畏难裹足。无如承办员绅不一。资本厚薄不齐。所办铜斤。悉归官买。每年凑集五十万。尚属为难。安有余铜通商。且民间数十年不见商铜。而所用器具与日俱增。无赖奸民。遂销毁制钱。以牟厚利。即以云南而论。已有钱荒之患。关系诚属匪细。臣愚以为欲杜私毁。莫若宽准通商。拟嗣后每办铜百斤。抽课耗铜十四斤。官买七十六斤外。准以十斤通商。庶商有余铜。藉以维持资本。而民有余利。自然踊跃攻煎。数年之后。开厂日多。铜斤日广。销毁之獘。不禁自除。于钱法铜务。不无小补。所有变通章程。不发底本宽准通商成数缘由。是否有当。理合恭折具陈。伏乞　　圣鉴。

　　漠河金厂拟拨兵淘采议　　　　　　　　
阙名

案汉以黄金为币。上下通行。而开采之法。书缺有闲。近数十年。宇下五大洲。所用既广。所产益旺。俄国乌拉东悉毕尔部之采金。始于嘉庆十八年。美国嘉邦旧金山之采金。始于道光二十八年。英国南洋属地新金山之采金。始于咸丰年。初采时。一处所获之金。有岁值银六千余万者。近已少閷。而各处岁入。犹统值银一万四千数百万。俄美英所产。实居三分之二。采取之法。以淘金为宜。旧金山之沙。长一千二百余里。宽一百余里。金之在山。凝于沙石。分支交互。都成脉理。山水冲激。挟之下趋。石块重而沈下。中壅为沙。上浮为泥。层层有金。惟最下者结最厚。人持铲一斧一畚一。铲以取之。斧以斫之。畚以淘之。粒金漉以水。屑金甚微。则渗以汞。合而蒸。蒸汞化而金凝已。淘采之初。人日所得值银百两。故闻者集。始年万五千人。其明年增至十万人。后人愈众。金沙亦瘠。每沙一吨。淘出之金犹值银二钱。一人终日之获。可扯银一两。其有竭泽而淘者。获金虽饶。而置机戽水。非拥厚赀集众力不办。沙既瘠而淘者释。遂议从沙旁高山探脉开峒。鸠公司以采之。凡开山采。凿石抟沙。磨砻淘洗。合汞烹炼。用机器数十座。用工役数百名。费殊不赀。又矿石每吨。约可得金值银六七两。方不亏工本。迥不如淘金者日获虽微。犹可自给。故开山之七十九公司。少赢多绌。是以英之新金山。俄之悉毕尔。采山者鲜。淘水者众。盖鉴此也。至其办法。美之旧金山。居者稀少。至自他国者。皆听往采。不为限制。既流佣日众。始人限十五丈。不得占人现采之地。采毕往他处亦如之。每处停采不得过五日。山矿之开。人限三百丈。始得矿者倍之。集公司者。各以应得之数予之。每处停采不得逾一月。有逾限。听他人接采之。所得之金。官不收买。听入市自为交易。立法简。人人乐趋。又地气温和。种植蕃庑。流水不冰。淘金者终岁不辍。且耕且牧。招集日众。英之新金山。其法同。其地又同。两处并收耕牧之利。今且十倍于淘金。俄之乌拉山东。地居极北。冰雪冱寒。五谷不生。金沙虽旺。而无水可淘。往者盖少。遂以罪人往役。人限数十丈。每日之获。不准私相贸易。由官给半值。留其半以充经费。近以铁路接通。始有集赀开山。蓄水矿中。备冬日之淘洗者。由是所得滋丰。自咸丰十年。与我复位东界。以什勒喀与额尔古讷为限。康熙时索还之雅克萨尼布楚二城。复入于俄。地虽极边苦寒。顾饶金银。乃并发减死一等者往采如律。比遂商贾集。屯牧骈罗。尼布楚城已为重镇。今据成副都统所称漠河阿尔罕奇干之金厂。在黑龙江南岸。计对北岸雅克萨城。又查刘大臣所称粗鲁海图。系由俄语转译。当即苏克特。在额尔古纳河西岸。正对我东岸额尔德尼沱罗盖之卡伦。黑龙江北岸与额尔古纳河西岸既入于俄。其间尼布楚为五金最旺之区。所发罪犯采金之处。适在额尔古纳河西岸。名之曰新苏克特。正对我东岸巴图尔和朔之卡伦。与呼伦贝尔城相距约数百里。

现经详考中外舆图。以求产金之沙。自阿尔罕奇干河。迤西至黑龙江。与额尔古纳河交会界碑之处。循而南下。至苏克特。地有千余里。在内兴安大岭之麓。与旧金山高山之麓。所有撒拉们约巫金两河。形势相似。兴安岭亦系沙石凝结。又与旧金山之石相似。金沙之富。当不少让于美。况额尔古纳河西岸。俄人采金。已着成效。东岸更近矿山真脉。能得多金。似可操券。惟地苦荒寒。民尟殷实。四月解冻。九月结冰。淘采有时。树艺无术。由官办。则筹备巨款。度支维艰。招集流亡。安插不易。半年淘金。或使之自食其力。若天寒冰冱。游手无资。非若新旧金山地方温暖。可牧可耕。不致聚众滋扰。其难一也。由商办。则醵股远来。商情携贰。糜费甚大。众口呰嗷。开山则效有难期。淘沙则散而无纪。且购机器。雇工匠。往返多稽时日。非若新旧金山皆负山滨海。可无转运之劳。其难二也。由官督民采。则贫民瘠户。工本不敷。荒壤穷边。控制难。况淘沙合汞。岂能稽察入微。非工役私肥。即吏胥中饱。非若俄之峻法严刑。勒令工作。收其半值。以充公费。其难三也。伏读　　皇朝文献通考。黑龙江四徼。凡设卡伦六十有四。各设兵守之。重扃保障。金汤万。今　国家慎固封圻。　特简大臣督办东三省屯防操练事宜。边务矿务。均关紧要。自雅萨克尼布楚二城。复经俄人经营布置。戍以重兵。以俯瞰我边陲。我黑龙江省西北斗入于俄。相距一水。击柝声闻。彼方开矿治兵。眈眈虎视。既不比内外蒙古有忒巫尔乐山为屏。南北八城有北天山及巴达克为阈。又其壤地相错。仅止一面。尚可恃崇山峻岭为之鄂博。以视兹地险易迥殊。故西自喀什噶尔。东至珲春。毗连俄界。约近二万里。而江省西北一隅。与俄最为偪近。尤不可无名将重兵以戍守之。拟请东三省大宪。相度旧设卡伦之所。察看金坑最旺之区。遴委干弁。选募近边耐寒之兵勇。先拨三四营驻扎其间。督令淘金。其有偷挖金坑者。亦招入伍。以兵法部署之。人各与地数十丈。不准私占互争。淘得之金。听其自市。官若收买。毋任亏折。若虑金沙难以物色。第于英美各国。雇谙练矿头三四名。岁费不过五六千金。或由山东平度州矿局李道挑取工头数名。咨送赴营。留充教习。令其周览指示。导之淘洗。试行数月。得金果饶。然后再增数营。专员督率。冰泮之日。即饬淘金以当口粮。寒冱之时。仍发坐饷以资操练。如是。岁可得金少亦数十万。且岁省兵饷亦十余万。其利便可约举焉。临边设戍。建威销萌。以屯以淘。役不再举。便一也。醵股招商。旷日持久。移屯卒为矿丁。则朝令夕行。立可举办。不致展转延误事机。便二也。

机器开矿。成亏难知。若淘金则一铲一畚。随处可备。无待筹费。即可开工。便三也。各直省浚河治道。多设防营驻。该处之兵。专事淘金。不与他役。夏秋则就地淘采。春冬仍归伍操防。屯政矿务。并行不悖。便四也。矿久禁闭。偷挖必多。强敌觊觎。匪徒勾结。肇祸贻害。在在堪虞。今招入伍以佐屯军。既杜祸萌。且资众力。便五也。分地赴工。人争自奋。以旧金山为率。人日得金一两。则淘采所入。较坐饷为优。平居既已饱腾。临事必能敌忾。便六也。计名授地。悉准营制。每日赴工。六成为率。营弁哨长。各任一分。余夫羡卒。递相替代。召募之众。法亦如之。使伍符尺籍。按册可稽。既杜虚冒之獘。且泯偏枯之迹。便七也。半年淘金。省饷无算。万夫萃处。贸易必蕃。部库不劳于挽输。闾里徐资其生聚。无采金之名。节养兵之费。操御敌之原。便八也。矿产既富。趋集愈众。更于其间平治道涂。南至呼伦贝尔。再东至齐齐哈尔。使通达于腹地。联络乎三省。便九也。不劳役。不费财。可固防。可制敌。内以戢匪徒之出入。外以杜强邻之窥伺。不数年间。边备益修。军储益裕。某之愚以为此正今日之急务。况自通商以来。金银之流出者众。以彼各国皆用金钱。我则上下皆以银为市。已失子母相权之道。久受制于外人。若我中国产金既饶。则金价必贱。而贷款之出入。华商之贸易。所裨益匪浅鲜矣。

　　筹办漠河金厂疏光绪十三年　　　　　　　　
李鸿章

奏为黑龙江漠河金厂拟定官督商办详细章程。以开利源而杜边患。恭折密陈仰祈　　圣鉴事。窃臣前准军机大臣密寄。光绪十二年十二月二十八日。奉　　上谕。恭镗等奏漠河金厂亟应举办一折黑龙江漠河山地方上年曾有中俄匪徒过江偷挖金矿自应及时开采以杜外人觊觎着李鸿章选派熟习矿务干员迅往黑龙江随同恭镗认真勘办如津沪殷实各商有情愿承办之人并着饬令同往俾可图成另片奏吉林候补知府李金镛熟悉矿务请饬派往会办等语即着希元转饬赴黑龙江会办等因钦此。仰见　　圣明思患预防。筹边兴利之至意。臣查漠河金矿。出产颇旺。往年俄人越境开采。华商间往收买金沙。自光绪十一年秋间派兵驱逐。孽芽未净。迭接出使大臣刘瑞芬函称。俄国官商。仍思集股采取。若不及早筹办。久必为人占据。贻患匪轻。惟地处极边。集赀不易。得人尤难。当经恭镗奏派道员用候补知府李金镛前往查勘。所有勘矿及筹办大略情形。恭镗已于本年九月奏明。饬李金镛来臣处禀商一切。拟定详细章程。由臣先行具奏在案。该员于十一月杪来保定面禀。据呈章程十六条。臣逐一复核。皆该处开矿应办之事。其中自备轮船开通陆路募勇保护招回流民四条。于边防尤有关系。现拟仿照西国公司之法。招集股本二十万两。先行试办。惟近日商情困敝。股分骤难集成。据该员声称。年内外赶紧劝集。约不过六七万金。合之恭镗筹借库款三万两。仅得其半。北洋库储支绌。无可腾挪。适有天津商人情愿出借。当即由臣代借十万两。以足二十万之数。一俟股分招齐。将借款陆续缴还。将来开办后。所获余利。除开支局用官利外。当以十成之三。呈交黑龙江将军衙门。报充军饷。应用矿师。询据山东平度州矿局道员李宗岱电禀。该局矿师美国人阿鲁士威明年四月内可往漠河察勘。一面购置机器。建造厂屋。以备克期开工。前奉　　谕旨。敕臣遴派干员迅往勘办。臣查李金镛血性忠勇。不避艰险。向本随臣办事。经前吉林将军铭安奏办珲春垦务。兼理中俄交涉事件。先后将及十年。边情最为熟悉。此次勘矿之便。恭镗派赴精奇里江南岸。与俄酋厘定四十八旗屯地界。尤能力持正议。动合机宜。现与恭镗往返函商。拟即饬令该员总办矿务。该厂地处极边。驿程稽滞。除重大事件。应禀商黑龙江将军酌夺。其余一切。准由该员相机妥办。以专责成。窃惟金矿之兴。数十年来。竞推美之旧金山。英之新金山。及俄之悉毕尔部。皆系荒地。开采以后。日臻繁殖。遂成都会。新旧两金山。近年出金渐少。而耕牧之利代兴。惟俄犹擅此为国大利。查漠河一带山脉。正接俄境悉毕尔诸山。据称金苗长及五百里。李金镛所呈金样。成色尚佳。中外谓为金穴。似非无据。从来疆场之间。常以虚实为强弱。

俄自嘉庆季年创开金矿。逐渐缔造。至道光咸丰之际。尼布楚遂为雄城。已有骎骎东逼之势。其时中原多故。未暇兼营。遂至以彼之实。乘我之虚。侵我边陲。如涉庭户。今之新界。三面斗入。仅隔一江。彼方治兵招矿。并议自打穆斯克至乌苏里海参崴一带。兴筑铁路。绵亘黑龙江吉林东北。伺隙蹈瑕。意殊叵测。漠河奇干河之间。尤所注意。漠河距将军都统所驻。均极窵远。而齐齐哈尔墨尔根两城。且隔在内兴安岭之南。若不及早经营。诚为可虞。夫实边之计在人。聚人之计在财。该处林木富饶。地气本旺。特以极边寒苦。千余里荒僻。绝无人烟。若金矿一开。人皆趋利。商贾骈集。屯牧并兴。可与黑龙江北岸俄城声势对抗。外以折强邻窥伺之渐。内以植百年根本之谋。且因此自行轮船。则江面不令独占。开通山路。则军府不至远悬。此皆防患未萌而不容稍缓者也。现在开通运道工程。尤为紧要。必须借资兵力。应请　敕下黑龙江将军会商练兵大臣。派兵一二千名。随往调遣。至经办各员。涉历险远。创造艰难。将来着有成效。应将出力人员。恳　　恩准予从优保奖。以昭激劝。谨将李金镛筹议章程十六条。照缮清单。恭呈　　御览。

　一设局宜统筹也。雇矿师。购机器。盖房屋。置车辆。买牲口。设码头。招流民。募勇丁。造轮船。开山路。事多用繁。非筹足资本。无从入手。惟近年南北灾荒。势难克期集事。今拟先招商股二十万两。惟恐一时难齐。仰蒙北洋大臣李。保借商人银十万两。又蒙黑龙江将军恭。筹拨库银三万两。此两款。应俟招股齐时。先行缴还。
  </div>
  <div class="pagination">
   <a href="皇朝经世文续编_page98.html">
    上一页
   </a>
   <span>
    ...
   </span>
   <a href="皇朝经世文续编_page94.html">
    94
   </a>
   <a href="皇朝经世文续编_page95.html">
    95
   </a>
   <a href="皇朝经世文续编_page96.html">
    96
   </a>
   <a href="皇朝经世文续编_page97.html">
    97
   </a>
   <a href="皇朝经世文续编_page98.html">
    98
   </a>
   <span class="current-page">
    99
   </span>
   <a href="皇朝经世文续编_page100.html">
    100
   </a>
   <a href="皇朝经世文续编_page101.html">
    101
   </a>
   <a href="皇朝经世文续编_page102.html">
    102
   </a>
   <a href="皇朝经世文续编_page103.html">
    103
   </a>
   <a href="皇朝经世文续编_page104.html">
    104
   </a>
   <span>
    ...
   </span>
   <a href="皇朝经世文续编_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
