<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 118 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 118 页/共 287 页
  </h1>
  <div class="content">
   蠲恤宜速议　　　　　
王命岳

人主父母也百姓则其子也子有疾痛阨危则父母为之食不甘味寝不安席将疾趋而往省之欤抑意其不必然而曰盍往观乎然后起而安全之欤愚知其必疾趣而往省之苟可苏其危苦而与之安全致之不遗余力矣比年以来灾警洊臻水灾旱灾秦晋被之齐鲁被之楚豫又被之江以北江以南则概被之愚观抚按上灾荒之疏　　圣天子非不恻然轸念议蠲议恤而愚犹鳃鳃然患之以为美意虽勤而德泽不加也上有蠲恤之名而被恩者寡也何以明之抚按不能见灾而遽入告方与入告则当三野既空百谷告殄之后也郡邑请之监司监司请之抚按抚按移会而后拜疏迩者旷旬日远者易月乃达京师辗转之间已逾数时就令亟下　　明诏立与蠲除加之赈贷孑遗之民亦已存者半亡者半矣复迟之以行查俟之以报章载往载来此其近者复累月远者动经岁然后奉　　旨蠲恤孑遗之民几何不存者什一亡者什九哉且夫行查之抚按即向者拜疏之抚按也以为不可信乎则即查而复报议而易辞是终不可信也以为可信则当其拜疏之始而已可信矣何不以此时发德音下膏泽使泽中之哀鸿早被恩施而全活无数也哉愚知　朝廷断非有所吝惜而故迟特有司循故事守具文而已救火者不解带救水者不褰裳奈何以亿万生灵旦夕之命坐耗于故事具文之区区者乎愿自今灾伤地方令有司立行详报监司抚按次第确察然后入告疏至即如请而蠲恤之着为令至于有司奉行不谨奸胥壅遏上意藉为中饱者据实处分则地方抚按之责也虽然此揆事而救济尚未为本论也昔宋景德间李文靖为相邦国灾伤辄闻奏曰人主当使知四方艰难夫知四方艰难则必思危思危则必退而修省是神尧其咨儆予之心而成汤女谒苞苴之惧也愚于　　圣主敬天大臣格君又俱殷殷有厚望云

　　请酌银谷兼赈之法疏乾隆八年　　　　　
御史孙灏

窃迩年以来米价无处不昂我　　皇上洞悉民间谷贵之故由设额太多争籴太众　　特谕邻省采买及捐监收米之例一概暂停　　诏下两月万口欢呼颂　　圣鉴之至明感　　宸衷之独断天下督抚惟有并力一心仰承　　德音臣鳃鳃之虑特恐奉行失术而速效之心胜之拘牵之论摇之也如　　谕旨在罢捐监存常平则必有益锐于常平者以为捐监既停增额既减常平奈何弗急不知捐谷几等空名固未尝为谷病也谷病独在常平且常平但求足额亦岂即为谷病惟其非一足而即止一买而即止日积月累是以官民交困也此监例罢而常平卒不可急者也又如　　谕旨在停买邻省是举尤甚者而言则必有以本省为无伤者不知本省谷多惟江西湖广四川为然江南浙江谷虽多犹藉邻省如福建广东山西等省则甚不足者也今以邻省停买之故尽返而趋于本省而州县之采之多谷之家也弊至无穷若零收市贩则不敷封截商船则愈扰也争买邻省足以贵谷争买本省亦足以贵谷矣此邻省停而本省尤不可争者也然臣窃观今之建议者有二议救弊者曰必停采买议积贮者曰必实仓储夫米之自贱而贵也以渐而长则其自贵而贱也亦必以渐而平断未有二两一石之米不旬月而竟减为一两者则亦断未有乍而停之不移时而又买之而米价即平于旦夕间者此停采买之说也然而常平之法有粜有赈然后有买赈即非常有之事粜则每岁必有之事假若一万石之米岁粜其什之三今年停买明年复然是两岁而已缺其什之六也又明年复然是三岁而仓几空矣如是而复买之而尽买之害岂有极哉此实仓储之说也为今之计欲使暂停之速效势既有所不能欲令采买之久停事又有所不可是非有术以通其变而议采买则虑其多议仓储复恐其少议采买则惟恐其行之太骤议仓储又惟恐其补之太迟是两困之道也臣昨见少詹臣李清植条议请酌以银代赈之法臣初疑其难行既而思之是亦救弊之一策惟将仓储合算而无偏于用银即调剂采买之法也夫常平之设赈粜兼需粜必资乎谷者也赈不必定资乎谷者也查银谷兼赈之例上年江南被灾最重现在遵行其它宜无不可行者请嗣后地方遇有偏灾其仓储足供赈恤者仍照旧办理其本地不足而他处可协济者亦仍通融拨运外倘至仓储不敷散赈酌量该地情形或先尽谷再用银或将银谷分配给至甚不得已全以银代亦非权宜之必不可通者也

然则银谷兼赈其绝无不便乎不便则亦有之惟折银或殊时价耳李清植现请　　部酌议矣外此无不便也且有数便银质轻微官易散给人易取一便也谷贮于仓多虞霉烂银则无是设有侵扣立可查二便也贫户得米而食亦必析薪而炊资其它费人尤德之三便也细民觅利术至纤微贷银少许亦能谋负贩逐锱铢谷之滞不若银之通四便也虽有荒岁必无竭粮有谷而患无银者矣苟有银何患无谷五便也具此五便则有谷以资粜之用有银以备赈之穷买可暂停非不买也而买之有渐矣额可徐足非终不足也而足亦有期矣再李清植奏称康熙年间州县仓谷虽不及额倘谷价现存即不以亏空论今惟岁歉价贵例得展至次年而连荒则匮于本地远购则困于邻封聚谷适以贵谷耳且如一州县之中谷存至什之六七则谷不为少银存但什之三四则银不为多仓储诚不容缺额而当此积困之际参酌旧例暂宽处分仍督令陆续购足纵非蓄积之万全亦或补救之一术充类而言银可代赈原非无用即粜不满数犹无大妨何者持钱而籴究非无钱而升斗之为利尚小存谷于民终非无谷而囷廪之在官则偏也臣闻天地生财止有此数博施济众尧舜犹难或者以为积贮大政毋议权宜盍亦思体　　圣主之忧勤访民生之疾苦为天下全局计耶抑但为一方水旱计耶为年年岁岁之谷计耶抑旦为一时仓储计耶一方之忧一时之急亦断断不可无备而今直省所存三千一百余万石之谷固未至于无备也即备之偶缺犹有法以相济也则今日至切至要之务惟力守一概暂停之　　圣谕为米谷流通计为委谷予民计为使民自养计而天下已受其福矣若舍此别求他法断无策可言而纷纷之论愈讲求而为术愈左者也或又以为常平敛散得人谷必不贵故曰有治人无治法此亦徒托空言耳天下州县千百安得良有司如许矧拘文法不足为政也考耿寿昌常平起于汉宣帝之世其时谷贱农伤又药仓止于边郡而增籴减粜其便民复如是然至元帝时郡国饥岁诸儒或议其可罢惜遂不行当寿昌之时尚尔阅世久远其能无弊乎臣愚以为常平法之良也采买之弊其人失也暂停则救弊者也法不可以不存而无惑乎因噎废食之见弊不可以不救而弗疑于胶柱鼓瑟之谈是则暂停采买必责之奉行之人宽以岁月与变通而后积弊可转实效可收也

　　时疫　　　　　
金诚

或者曰旱潦之后每以时疫其故何欤怡然子曰旱者气郁之所致也潦者气逆之所致也盖逆必决决斯潦潦必伤阴郁必蒸蒸斯旱早旱必阳阴阳受伤必滞而成毒毒气溃发人物相感而为患疫症乃时行也曰天地无私无私则无累而阴阳之气宜其顺而达矣其所以郁而逆者又何故耶曰由人心致之也盖小人之心无过贪生贪生则贪利而利有所不遂则谋计拙而忧愁瀯于肾脉告援穷而恼怒聚于肝经于是乎酬酢往来同胞之和睦潜消呼吸嚏嗳造化之盘旋相阻始则风雨不时继则温寒犯令而阴气闭于外阳乃用逆阳气伏于中阴乃用郁此其势此其理也然则调者其先调天下之财乎财不调则贫富不均民生不遂而民气不伸阴阳其必不和也安所谓乎夫是以圣人首重通财而最忌壅财也赈恤罚赎之典所以行也

　　救疫四条　　　　　
袁一相

查疫疾之作外不由于六气之所感内不由于七情之所伤实系天灾流行疹疠为祟沿乡传染合门同疾今奉宪台有作何赈恤之谕本司请备陈四议焉谨案入告之章言灾异不言祥瑞止于地震旱涝等类而不及瘟疫但查会典开载凡遇灾异且实奏闻又闻灾异即奏无论大小凡水旱灾荒皆以有关民瘼而入告也今据绍兴府申称村落之中死亡殆半事关民命衰耗灾异非常合应具题候部议恤伏候宪夺者一也再按各处设立医学原以救民疾病是以医官选自吏部医印铸自礼部医学建有官署是皆　朝廷重医道寿民生之意近来有司漫不经心不选明理知书之士使掌医学以致医生千百为但知餬口全不知书病者至死不知其故一岁之中天札无数是岂为民父母之道今绍郡疫疾百药无效岂药不灵哉无明理用药之人也似宜申饬有司振兴医学慎选医士使掌学印庶知医者众剂不妄投伏候宪夺者二也再查疫疾之作实有疫鬼为厉是以周礼有十三科以疗民疾内有祝由一科以驱鬼而逐疫而后世无传焉惟是府有郡疠之祭县有邑厉之祭凡有遭兵刃而横伤者有死于水火盗贼者有被人取财而逼死者有被人强夺妻妾而死者有遭刑祸而负屈死者有饥饿冻死者此等鬼魂精魄未散依草附木魂杳杳以无归意悬悬而望祭故令天下有司依时享祀本处城隍主之今虽故事徒存而有司之奉祝不虔则无主之孤魂不享郁勃怨愤之气无所发泄或作祟于田禾或数兴为疫疠以致民受其殃此于山川社稷诸祀外尤当加意焉者似应申饬绍郡有司修省己愆感格幽神嗣后每岁春清明秋中元冬十月朔日必躬必虔幽明以和灾沴不作伏候宪夺者三也再查康熙四年三月初五日钦奉　　恩赦第诏使尚未入境其狱中诸犯除十恶不赦者自应监候仍拨医药调治其自军罪以下均应取保候诏到之日释放至于疫死之众贫不能棺者或于康熙四年孤贫项下动支给与棺木以骸骨伏候宪夺者四也以上四议本司遵奉宪批谬陈管见统候宪台裁夺若夫延名僧以诵经祈福选羽士以建醮禳灾理或有之第于吏治不载本司不敢议也

　　捕蝗记　　　　　
马源

康熙五十四年乙未桐大饥邑侯祖公秉圭设赈至春末饥者皆有起色矣而邑东南滨江之地接踵以蝻告缘去岁蝗所过遗种土中及四月中旬蝻生遍野厚尺余居民顾麦禾在田相望骇愕至号泣疾赴愬于公公星驰莅其境督民剿捕身自着草笠芒鞋衣便衣行沮洳中杖其不力者而捐谷以酬效力者量所扑蝻子以斗如其数尽易之日百十石蝻之生者日滋于是问计于县佐李君李君前佐蒲台捕蝗有成绩遂以其法出教于民循而用之甫廿余日而蝗灭滨江之民庆更生通邑皆啧啧叹异予闻叩其法李君曰蝻所生大率在芦渚麦畦间扑之先渚而后畦俟刈麦毕未晚毋为先蹂已成之麦在芦渚者植竹为栅四周之薙其芦以縺更番击之可尽然此为蝻生旬日内者言耳既踰旬便能跃尺许外法当分地为队队役夫五十人环渚斩芦为一衖三面以夫守前掘沟长率三四丈上阔尺七寸下二尺五寸深一尺两面修令平沟底距三尺余掘一坎然后伐其芦自后达之沟边乃呼三面守者合驱之鸣金以趋之蝻跃至沟而坠厚以土掩之其芦渚之深广者距沟远难尽驱之入掘两沟则费工法于中间所掘沟为二面濠先驱其一面尽续从对面驱之毕入沟而后瘗其驱之也宜徐急则旁入沟所勿容人立见人则奔回蝻出十六七日生半翅其行如水之流将食田禾矣如前以竹栅堵两旁于中埋苏缸向其来之路蝻行自入于缸中可以布袋收之分队之法每队夫五十领以亭长乡三老吏卒等四五人探芦中有蝻处立长竿布旗以表之为一围次第施治日限其捕十围虽不能殄绝余十之一二定不能便盛如扑之散去至夜定还聚一所次日又扑之即绝矣又曰蝻子之行也恒东向其壮而飞也能浮水面渡河渠其首尾各有一蛆生十八日而飞又十八日而遗子九十有九蛆旋食之而死蝻之生在白露前者不久即毙无遗患过白露而遗子则来春始生土人宜各志其处思所以预防之至翅成而飞则无扑灭之法惟听农人之驱逐自守其疆则不免以为壑耳予闻之而然也春秋于宣公十五年书曰冬蝝生传曰幸之也注谓蝝冬生而不成螽未为物害故喜而书愚谓此圣人谨小慎微之旨虽不成灾而犹书示警非以为幸也假令生当耕耘之日不知其忧悚当何如或以其微小而忽之毫末不折将寻斧柯纵以唐宗之吞食姚相之诏捕而南亩之罹其害者已多矣余故感吾邑令佐两公勤民之厚意又喜其立法详而欲垂于后世也是以记

　　捕蝗法　　　　　
陈芳生

一蝗灾之时谨按春秋至于胜国其蝗灾书正月者一百十有一书二月者二书三月者三书四月者十有九书五月者二十书六月者三十一书七月者二十书八月者十二书九月者一书十二月者三是最盛于夏秋之间与百谷长养成熟之时正相值也故为害最广小民遇此乏绝最甚若二三月蝗者按宋史言二月开封府等百三十州县蝗蝻复生多去岁蛰者汉书安帝永和四年五年比岁昼夏蝗而六月三月书去岁蝗处复蝗子生曰蝗蝻蝗子则是去岁之种蝗非蛰蝗也闻之老农言蝗初生如粟米数日旋大如蝇能跳跃行是名为蝻又数日即飞是名为蝗所止之处喙不停故易林名为饥虫也又数日孕子于地矣地下之子十八日复为蝻蝻复为蝗如是传生害之所以广也秋月下子者则依草附木枵然枯朽非能蛰藏过冬也然秋月下子者十有八九而灾于冬春者百止一二则三冬之候雨雪所摧损灭者多矣其自四月以后而书灾者皆本岁之初蝗非遗种也故详所自生与其所灭可得殄绝之法也

一蝗生之缘必于大泽之旁者某所见万历庚戌滕邹之间皆言起于昭阳吕孟湖任邱之人言蝗起于赵堡口或言来从苇地苇之所生亦水涯也则蝗为水种无足疑矣或言是鱼子所化而职独断以为虾子何也凡虫介虫与羽虫则能相变如螟蛉为果嬴蛣蜣为蝉水蛆为蚊是也若鳞虫能变为异类未之见也此一证也尔雅翼言善游而好跃蝻亦善跃此二证也物虽相变大都蜕壳即成故多相肖若蝗之形酷类其身其首其纹脉肉味其子之形味无非者此三证也又蚕变为蛾蛾之子复为蚕太平御览言丰年蝗变为知子亦变为蝗也此四证也有诸种白色而壳柔者散子于夏初赤色而壳坚者散子于夏末故蝻蝗之生亦早晚不一也江以南多大水而无蝗湖漅积潴水草生之南方水草农家多取以壅田就其不然而湖水常盈草恒在水子附水则复为而已北方之湖盈则四溢草随水上迨其既涸草留涯际子附于草间既不得水春夏郁蒸乘湿热之气变为蝗蝻其势然也故知蝗生于子之为蝗则因于水草之积也

一考昔人治蝗之法载籍所记颇多其最著者则唐之姚崇最严者则宋之熙也崇传曰开元三年山东大蝗民祭且拜坐视食苗不敢捕崇奏诗云秉彼蟊贼付炎火汉光武诏曰勉顺时政观督桑农去彼螟蜮以及蟊贼此除蝗诏也蝗畏人易驱又田皆有主使自救其地必不惮勤请夜设火坑其旁且焚且瘗乃可尽古有讨除不胜者特人不用命耳乃出御史为捕蝗使分道杀蝗汴州刺史倪若水上言除天灾者当以德昔刘聪除蝗不克而害愈甚崇移书喻之乃纵捕得蝗十四万石时议者諠哗帝疑复以问崇对曰昔魏世山东蝗小忍不除至人相食后秦有蝗草木皆尽牛马至相噉毛今飞蝗所在充满加复蕃息且河南河北家无宿藏一不获则流离安危系之且讨蝗不能尽不愈于养以遗患乎帝然之黄门监卢怀慎曰凡天灾安可以人力制也且杀蝗多必戾和气愿公思之崇曰昔楚王吞蛭而疾瘳叔敖断蛇而福降今蝗幸可驱若纵之谷且尽如百姓何杀虫救人祸归于崇不以累公也蝗害讫息宋熙敕诸蝗虫初生若飞落地主邻人隐蔽不言者保不实时申举扑除者各杖一百许人告报当职官承报不受理及受理而不即亲临扑除或扑除未尽而妄申尽净者各加二等诸官司荒田牧地经飞蝗住落处今佐应差募人取掘虫子取不尽因致次年生发者杖一百诸蝗虫生发飞落及遗子而扑掘不尽致再生发者地主耆保各杖一百诸给散捕取虫蝗谷而减克者论如吏人乡书手揽纳税受乞财物法诸系工人因扑掘虫蝗乞取人户财物者论如重录工人因职受乞法诸令佐遇有虫蝗生发虽已差出而不离本界者若缘虫蝗论罪并在任法又诏因穿掘打扑损苗种者除其税仍计价官给地主钱数毋过一顷此外复有二法一曰以粟易蝗晋天福七年命百姓捕蝗一斗以粟一斗偿之此类是也一曰食蝗唐贞元元年夏蝗民蒸蝗暴干扬去翅足而食之臣谨按蝗虫之灾不捕不止倪若水卢怀慎之说谬也不忍于蝗而忍于民之饥而死乎为民御灾捍患正应经义亦何违经返道之有修德修刑理无相佐敌国盗贼比于蝗灾总为民害宁云修德可弭一切攘捕治之法废而不为也熙之敕初生飞落咸应申报扑除取掘悉有条章今之官民所未闻见似应依仿申严定为功罪着之律令也食蝗之事载籍所书不过二三唐太宗吞蝗以为代民受患传述千古矣乃今东省畿南用为常食登之盘臣常治田天津适遇此灾田间小民不论蝗蝻悉将烹食城市之内用相馈遗亦有熟而干之鬻于市者则数文钱可易一斗噉食之余家户囷积以为冬储质味与干无异其朝哺不充恒食此者亦至今无恙也而同时所见山陕之民犹惑于祭拜以伤触为戒谓为可食即复骇然盖妄信流传谓戾气所化是以疑神疑鬼甘受戕害东省畿南既明知子一物在水为在陆为蝗即终岁食蝗与食无异不复疑虑矣

一水草既去子之附草者可无生发矣若子在地明年春夏得水土之气未免复生则须临时捕治其法有三其一臣见湖旁居民言蝗初生时最易扑治宿昔变异便成蝻子散漫跳跃势不可遏矣法当令居民里老时加察视但见土脉坟起便即报官集众扑灭此时措手力省功倍其二已成蝻子跳跃行动便须开沟打捕其法视蝻将到处预掘长沟深广各二尺沟中相去丈许即作一坑以便埋掩多集人众不论老弱悉要趋赴沿沟摆列或持或持扑打器具或持锹锸每五十人用一人鸣锣其后蝻闻金声努力跳跃或作或止渐令近沟临沟即太击不止蝻惊入沟中势如注水众各致力扫者自扫扑者自扑埋者自埋至沟坑具满而止前村如此后村复然一邑如此他邑复然当净尽矣若蝗如豆大尚未可食长寸以上即燕齐之民畚盛囊括负载而归烹暴干以供食也其三振羽能飞飞即蔽天又能渡水扑治不及则视其落处纠集人众各用绳兜兜取布囊盛贮官司以粟易之大都粟一石易蝗一石杀而埋之然论粟易则有一说先儒有言救荒莫要乎近其人假令乡民去邑数十里负蝗易米一往一返即二日矣臣所见蝗盛时幕天匝地一落田间广数里厚数尺行二三日乃尽此时蝗极易得官粟有几乃令人往返路道乎若以金钱近其人而易之随收随给即以数文钱易蝗一石民犹劝为之矣或言差官下乡一行人从未免蚕食里正民户不可不戒臣以为不然也此时为民除害肤发可捐更率人蚕食尚可谓官乎佐贰为此正官安在正官为此院道安在不于此辈创一警百而惩噎废食复亦何官不可废何事不可已耶且一郡一邑岂乏义士若绅若弁青衿义民择其善者无不可使亦且有自愿捐赀者何必官也其给粟则以得蝗之难易为差无须预定矣

一事后翦除之法则熙令之取掘虫子是也元史食货志亦云每年十月令州县正官一员视境内有虫蝗遗子之地多方设法除之臣按蝗虫遗子必择坚黑土高亢之处用尾栽入土中下子深不及一寸仍留孔窍且同生而飞食其下子必同时同地势如蜂窠易寻觅也一蝗所下十余形如豆粒中止白汁渐次充实因而分颗一粒中即有细子百余或云一生九十九子不然也夏月之子易成八日内遇雨则烂坏否则至十八日生蝗矣冬月之子难成至春而后生蝻故遇腊雪春雨则烂坏不成亦非能入地千尺也此种传生一石可至千石故冬月掘除尤为急务且农力方闲可以从容搜索官司即以数石粟易一石子犹不足惜第得子有难易受粟宜有等差且念其冲冒严寒尤应厚给使民乐趋其事可矣臣按已上诸事皆须集合众力无论一身一家一邑一郡不能独成其功即百举一隳犹足偾事唐开元四年夏五月敕委使者详察州县勤惰者各以名闻由是连岁蝗灾不至大饥盖以此也臣故谓主持在各抚按勤事在各郡邑尽力在各郡邑之民所惜者北土闲旷之地土广人稀每遇灾时蝗阵如云荒田如海集合佃众犹如晨星毕力讨除百不及一徒有伤心惨目而已昔年蝗至常州数日而尽虽缘官勤亦因民众以此思之乃愈见均民之不可已也陈龙正曰蝗可和野菜食见于范仲淹疏又曝干可代米尽力捕之既除害又佐食何惮不为然西北人肯食东南人不肯食亦以水区被蝗时少不习见闻故耳崇祯辛巳嘉湖旱蝗乡民捕蝗饲鸭鸭极易肥大又山中人畜不能买食试以蝗饲之其初重二十斤旬日肥大至五十余斤可见世间物性宜于鸟兽食者人食之未必宜若人可食者鸟兽无反不可食之理蝗可供鸭无怪也推之恐不止此特表而出之

　　条陈捕蝗酌归简易疏乾隆二十五年　　　　　
副都御史窦光鼐

臣伏查乾隆二十五年前督臣方观承有见于通州等处捕蝗之失饬司道议设护田夫欲使官民两便旗民一体意诚善也而其立法有断不可行者有可行而未能行者臣谨条析陈之其议曰三家出夫一名十名设一夫头百夫立一牌头每年二月为始七月底止令各村按日轮流查臣谨按册计之大兴宛平二县共应出夫七千五六百名此数千人者果尽力查且历半年之久势将荒废本业不知衣食于何取给今各州县捕蝗约用人夫二三千不等少者五六日多者十余日酌给钱米民人犹以为艰若每县之中令数千人枵腹原野积以半岁臣知其必不能矣且田各有主耕作之余查察自便舍种植之户而责之他人劳且无益若海滨河淀远之区而与寻常村庄类设又恐推诿误事此其不可一也又其议曰护田夫免其门差牌头并免大差臣窃考之旗庄本无地方杂差可免民人又不能尽免册造护田此夫也轮派杂差亦此夫也免差既属空言查宁有实力而簿书查造胥吏或因缘为利此其不可二也且其议三家出夫一名计百户之村出夫三十名五十户之村出夫十余名以之查则病其多以之扑捕又病其少若拨一千名必合数十村远者不能即至而本村近处反有余人例派不及臣每遇飞蝗停落目击心怵谕令就近加拨夫始渐集若依三家为例则可捕之时人夫无几比数十里裹粮而至而蝗之远扬已过半矣此其不可三也且其议曰民劳病远拨也又曰官费虑贵雇也其名曰护田欲不伤田禾也今依其例出夫则近村之夫只有此数近者不足用必济之以远而民之劳如故远者不及待必出于贵雇而官之费依然且远来当差人常不肯尽力而为远地代捕又不甚惜田禾极力饬禁时犹不免是以旗民均以为病不愿捕蝗此其不可四也至其议曰旗民一体设立护田夫查则轮查拨则均拨诚有合同并守望之议矣但其法既不可行而所谓护田夫者空名而已平日既不能轮查临时又安能均拨且司道原议曰旗人不统于地方官恐呼应不灵奏明通行庶知凛遵是旗庄之难齐前司道早议及之矣而前督臣未经具奏者不能自信故也姑允众请尝试之云耳既而知其果不可行而犹以其名而存之者以护田之说临时便于派拨也顾飞蝗停落之时愚民无识率以喊逐为易扑捕为难亦不独旗佃为然而民人可以法绳旗佃难于强使旗庄主人未尝与知其议既无由申明约束而地方官向庄头取夫每称借用出不出皆可自由其不画一无怪也此臣所谓可行而未能行者也臣以捕蝗察知利病窃以为去其法之烦扰而独取旗民一体捕蝗一节并申明就近村庄多集人夫着为　功令则有护田之利而无其害此臣前奏本意也业蒙　　圣旨俞允则其未能行者今已行矣而督臣乃举二十五年之议以为定例则臣所谓四不可行者诚恐嗣后复举以为例而奉行转滋贻误臣不揣冒昧谨就二十五年原议酌归简易并将查捕所见情形酌为捕蝗事宜数条附列于后

一捕蝗人夫不必预设名数致滋烦扰但查清保甲册造村庄户口临时酌拨应用旗庄则理事同知查造清册交州县存查

一捕蝗必用本村近地之人方得实用嗣后凡本村及毗连村庄在五里以内者比户出夫计口多寡不拘名数止酌留守望馈饷之人而已五里之外每户酌出夫一人十里之外两户酌出夫一名十五里之外仍照旧例三户出夫一名均调轮替如村庄稠密之地则五里以外皆可少拨如村庄稀少则二十里内外亦可多用若城市闲人无户名可稽者地方地临时酌雇添用

一牌头每县不过数十名因而增之大村酌设二三四名不等中村酌设一名小村则二三村酌设一名免其杂差俾领率查捕人夫

一各村田野令乡地牌头劝率各田户自行查若海滨河淀阔远之地则令各州县自行酌设护田夫数名端司查向来有以米易蝗子之例若蝗子一升给米三升则搜刨自力

一凡蝗蝻生发乡地一面报官牌头即率本村居人齐集扑捕如本村人不敷用即白纠集附近毗连村庄居人协捕如能实时扑灭地方官明酌加赏赉如扶同隐匿一经查出即将田户与牌头乡地一并治罪如近村人夫仍不敷用地方官酌拨渐远村庄轮替协捕如虫孽散布连延数村则各村之人在本村扑捕各于附近村庄拨夫协济以次及远仍照例会同营汛兵丁督以干员妥役则捕灭迅速而田禾亦不致损伤

一外村调拨之夫仍照旧例每名日给米一仓生或大钱十五文其奋勇出力者酌加优赏如远之地须调拨远夫者加给米钱一倍

一捕蝗器具莫善于条拍其制以皮编直条为之或以麻绳代皮亦可东省人谓之挂打子最为应手顺天各属向无此物宜饬发式样使预制于平日以便应用其次则旧鞋底各属多用之然常不齐全宜预行通饬若有以木棍小枝等物塞责者即将乡地牌一并究处

一蝻子利用开沟围逼加土掩埋蝗翅初出未能飞亦可围捕至长成之后则宜横排人夫尾随追捕若乘黎明露滞歼除尤易若在禾稼之地则宜随赶捕不得合围喊逼致令惊起且易损田禾

一收买飞蝗之法向例皆用之总缘乌合之众非得钱不肯出力耳其实掇拾收贮给价往返掩埋皆费工夫故用夫多而收效较迟惟施之老幼妇女及搜捕零星之时则善矣若本村近邻力能护田以精壮之人持应手之器当蝗势厚集直前追捕较之收买一人可以当数人之用故用夫少而成功多且蝗烂地而长发苗麦甚于粪壤也

　　出土蝻子责成佃户搜除檄乾隆二十五年　　　
陈宏谋

蝗蝻损伤田禾危害甚巨官员捕蝗不力参处甚严江南捕蝗条规前院久已刊行前岁本部院行令设厂收买蝻子招示穷民搜挖按升给钱杜患未然事半功倍亦已有效惟是土地宽广蝻在土中土膏冻结难于识别搜挖不能必得穷民不甚踊跃今年报买甚少即日地气和暖蝻子出土形如蝼蚁甫能萌动尚未跳跃所生地面不过分厘仅如席片之大此时扑除仍易灭绝祇因地主佃户以长成之后跳跃别处未必尽食己苗又虑起夫扑打践踏田苗所以既不扑打亦不报官待至乡保闻知报官率夫远来赴打蝻子已能跳跃蔓延宽广难于骤灭矣查捕蝗原为保全田禾于业佃更关切要辟除害苗之虫原系农工本务若田主责成佃户各于所耕地内留心搜查一经出土立即扑除为力甚易除患更早今年湖河水涨漫滩荒地不无遗孽正宜责成本户及早践除以免渐次蔓延仰该司即便移行道府州县文武官弁一面出示通行晓谕一面传齐乡保谕令逐户传谕田主佃户人等搜查并令预备搜挖扑捕器具趁此农隙之时各于自种地内细加搜掘如挖有土中蝻子仍令交地方官照例给价收买若蝻孽已经出土则责成田主佃户立即扑除如不扑除听其蔓延报经官查根究起于何地即将佃户责处仍罚田主出夫扑捕务期尽净违者并责田主其未耕未种之荒地原无佃户专责成业主河堤官地责成汛官督率汛兵堡夫搜捕如任跳跃蔓延责处兵夫并参汛官至于上年如有飞蝗遗落所生遗孽多在坚硬山岭或芦苇泽畔人迹罕到之处既无业主亦无专官惟责成附近乡保周流巡察有挖出土中蝻子亦准给钱收买一有出土之蝻子一面起夫扑打一面报官督捕如不报不捕听其跳跃滋蔓查出并行重处该道府州县及营汛各员弁均需留心实力督查毋得玩视并干重究所叙告示务须简明人人亦晓不得含糊冗叙奉行故套此后民间仍有不知责成业佃捕蝻之事者惟地方官是问

　　备荒议　　　
陈庭经

从来救荒之良法多矣然有通有塞必视其地有利有弊必视其时又或行或不行必视其人无定法也善治天下者筹当事之策必筹先事之策先事之策莫要于开水利而立义仓次之设砦筑堡又次之习禹之治水有三始泄之以去害则导川入海继蓄之以兴利则潴水为泽终又之以播种则浚畎及川故夫人称其尽力乎沟洫焉沟洫之法即周官遂人之法也今之江南水利也有合于遂人之法矣三江之两旁或十里或五里则有纵浦纵浦者江之支流也纵浦之两旁或三里或二里则有横塘横塘者又浦之支流也塘之两旁有又港港之两旁又有沟渠而凡江浦泾塘之上莫不有岸万夫有川三江也川上之路则江岸也千夫有浍纵浦也浍上之道则浦岸也百夫有洫横塘也洫上之涂则塘岸也十夫有沟港也港上有畛则港岸也夫间有遂则沟渠也遂上之径则塍圩也此即遂人之法也按禹贡扬州之域所称厥田上下而至今皆成饶沃者得水之利故也堰以潴之坝以壅之堤以束之圩以卫之闸以时而启闭之水至有以泄横流之溃水退有以溉高仰之田所以雨则不溢旱则不涸田有秋而财赋甲于天下然而东南水多而不尽得水利西南水少而恒不免水害者何也则沟洫不修故也是故沟洫之制无地不宜而西北尤亟考西北诸郡邑或支河所经或涧泉所出皆可引之成田以杀水势其淀之最下者皆可留以潴水淀之稍高者皆可如南人成圩之法水利兴而水害亦除矣大抵天下形势近山者在乎辟泉吐溜滨河者在乎穿渠引流至高山平原水利所穷之处在乎多开池塘水库多凿井以资灌溉随地制宜或瀹之使通或渟之使汇或涤之使畅或障之使回不限方圆不定多寡不拘曲直横斜因地势而利导之因古法而变通之总以水之蓄泄为度旱涝均必可资也夫西北地广人稀而岁入无多家无藏惟水利兴将饶沃无异东南大利一也东南转输一石费至数石昔人谓西北有一石之收则东南省数石之赋大利二也河南防河堤湖广防江堤南直浙江防海堤有沟洫以容之涨发不忧冲决堤岸抢筑岁费渐次可裁大利三也军政莫甚于屯田沟洫通利荒土开垦悉可耕种因此召募开屯不费饷而兵额充足大利四也邪教之起多由游民百姓皆从事于陇亩风俗自靖大利五也沟涂纵横戎马不能踰越足资阻固大利六也以此推之岂复有尧灾汤旱之虞哉

虽然义仓之法不可以不立也古者三年耕必有一年之食九年耕必有三年之食仓人藏粟遗人委积皆预为先备以为散利之地故朱子设立社仓所以保富安贫与王安石青苗有异为法至善后世行之有病于挪移者有利于豪强武断而不及穷黎者有出息而遇歉岁则其本难偿者非立法之獘行法者之獘也其法在每乡劝谕为之或一乡自建一建一仓或数乡共建一仓绅耆有愿助者不拘定数以济其施豪富不肯助者视所应出以重其罚登记有司户口有册出入有掌开闭有时散领有签斛斗有式次年春夏推陈出新因子多少贷与农人息取加二小荒则贷贫减其息必公议之而酌行之大荒则尽捐而赈其穷必计众而均分之虽有公事急需不得轻移以致耗散如有豪强强籴不得宽纵以起纷争日月积之岁岁除之斯民无大饥之患矣官之为民计不若民之自为计故守以民而不守以官则吏胥无由滋城之专为备不若乡之多所备故贮于乡而不贮于城则散敛可以随时其法可久行而无獘者也虽然砦堡之制则又不可不设也周官救荒之政除盗贼居其末后世备荒之策防盗贼居其先义仓之置于乡无城廓足恃或有夺骚扰则义谷荡耗断难复聚是所以固守御者正未可少也往时北方居民恒葺砦而栖恃楼为固十里五里之地三家五家之村并入团居互相捍卫内圉既固外患不侵计无有善于此者大抵村镇之有墙濠犹州县之有城池挑濠之法一宜深使不易填二宜辟使不易越三宜暗使不易渡濠内所取之土便可筑墙形势宜险要基址宜坚修筑宜厚墙濠之外栅门以扃之角楼以之瞭台以望之吊桥以开拽之无事则力田兴作有事则闭门守御至其中清查户口则于保甲专其责成督率工程则与水利同其筑浚可以固生聚可以保积贮可以行清野之法以困敌所谓一举而众善备者也此皆备荒之大要也然而愚者可以乐成难以图始此议一出必有难之者一则笑其迂缓而不知成大事者必不可求近功也一则虑其费大而不知有大利者必不可惜小费也一则畏其烦难而不知天下无难成之事患无任事之人也为长上者与其焦虑于征赋无从罪黜将至何如集父老而谋于先时为富室者与其咨嗟于租课弗登寇盗愈炽何如消鄙吝而图其长策为小民者与其涤场无望呼贷无门转徙流离囹圄沟壑何如悉筋力于畚挶忍疲劳于井里乎此三者之宜讲昭然可观者也至于禁远粜禁游民教他往豫籴教多畜别种随其时其地而善用之则存乎其人良法具在可按而行也

　　酌筹平粜量抚极贫疏　　　　　
林则徐

西安同州凤翔干州等府州属本年夏秋被旱收成歉薄业经臣将咸宁等厅州县应纳银粮食谷酌请分别缓征　奏蒙　恩允在案惟此次受旱之区二麦多未播种即其已种出土者亦因久不得雪未能稳固盘根来年生计所关难免人心惶恐所以臣前经　奏明先拟酌办平粜查西安等四府州属现存常平仓粮共有一百一十余万石向因久贮在仓恐致霉烂故有推陈易新存七出三之例每年冬春酌量出借秋后收纳还仓今遭此年歉据各属禀请推广章程勿限存七出三之数多为借给以期民食有资但臣细核情形窃以为出借之例止宜行于常年若歉岁则须改出借为平粜于贫民乃有实济缘陕省常年出借惟择素有恒产之户秋后有粮收入者令其春借秋还若随时买食之贫民则恐其力不能还不肯轻为借给此历办之情形也兹值岁歉价昂此等岁歉贫民正虞食贵亟须为之调剂不应转将食贮粮食借与素有恒产之人然竟借给贫民又恐有借无还徒致积为民欠故与其照案出借不如照例平粜之为宜也第平粜有应严防之獘窦亦有应变通之章程如例载奸商牙名零买屯积射利本应按例治罪然治之于买之后何如杜之于未买之先臣与司道熟商正值编查保甲之时即责令地方官统将户口确切查明分晰注册凡应准平粜之贫户核其大小几口填给印单一纸令其凭单买粮每一次准将五日之粮一并粜回随于单内戮仍交该户收执为下次买粮之据仍分别各乡排日匀粜周而复始如此办理可免拥挤之虞而屯财射利之徒亦不能希图冒混矣其章程有应变通者如出粜有额减价有数固应示以限制又粜价钱文应由州县易银先解司道存库随后发买补还亦属层层稽核之道但辨理若过于拘执恐吏胥转得因缘为奸查地方官惟在得人如核州县本不可信即不可令其办荒果其可信则既委其经手平粜应即责其一手买还无论粮之多寡价之增减能发能收使原额仓粮颗粒无亏为止仍不必节节请示以及一解一还徒劳往返转为滋獘之端且该州县果能经理有方则初处粜得价钱尚可赍向别处粮贱之区再行购买辘轳转运所济更多是仓粮祇能供一次平粜之需而转运更可收数次平粜之益其要归于择人妥办而已至此外极穷之民以及老幼废疾即使减价平粜彼亦无力买食其为颠连困苦尤可矜怜　国家经费有常何敢遽行议赈惟有官为收养俾免饥殍在途现在西省安城收养者已有三四千人市悉皆清静各属亦令一体酌办并劝有力之户量出钱米各济各村使其受者见情予者见德则恤贫即所以保富而地方亦藉获安宁以期仰副　圣主轸穷黎之至意

　　缕陈苏省连年荒歉地方凋敝情形片道光十三年　　　　　
林则徐

江苏连年灾歉民情竭蹶异常望岁之心人人急切今夏雨旸时若满望得一丰收稍补从前积欠乃自六月闲江湖盛涨沿江各县业已被灾其时苏松等属棉稻青犹冀以江南之嬴补江北之绌本省漕赋在江北仅十之一而江南居十之九故苏松等属秋成关系尤重惟所种俱系晚稻成熟最迟秋分后稻始扬花偏值风雨阴寒遂多秀而不实然大概犹不失为中稔迨九月后仍复晴少雨多昼则雾气迷蒙夜则霜威寒重虽已结成颗粒仅得半浆乡农传说暗荒臣犹不信于立冬前后亲坐小舟密往各处察看见一穗所结多属空桴半浆之禾变成焦黑实先前所不及料然犹盼望晴霁庶可收晒上砻不意十月以来滂沱不止迅雷闪电昼夜数番自江宁以至苏松见闻如一臣率属虔诚礼祷悚惧滋深虽中间偶尔见晴而阳光熹微不敌连旬盛雨在田未割之稻难免被淹即已割者欲晒无从亦多发牙霉烂乡民烘焙勉强试砻而米粒已酥上砻即碎是以业户至今未得收租臣先因钦奉　谕旨新漕提前赶办当经钦遵严饬各属勒令先具限结将何日开仓何日征兑何日开行登载结内并声明如有逾期愿甘参办字样呈送如不具限即以才力不胜立予参撤不使恋栈贻误各属皆具结遵办然赋从租出租未收纳赋自何来当此情形屡变之余实深焦灼又各属沙地种祇宜植木棉男妇织纺为生者十居五六连岁棉荒歇业生计维艰今年早花已被风摇而晚棉结铃尚旺如得晴暄天气犹可救之桑榆乃以雨雾风霜青苞雾脱计收成仅止一二分小民纺织无资停机坐食且节候已交冬至即赶紧种麦犹恐过时又雨雪纷乘至今未已田皆积水难种春花接济无资民情更形窘迫此在臣奏报秋灾以后歉象加增日甚一日之情形也地方以秋灾不出九月不许妄报原系遵守定例然值连阴苦雨人心难免惶惶外县城乡不无抢掠滋之事臣饬委文武大员分投弹压现已安静除宝山乡民因补报歉收挤至县署一案另折　奏明严拏提审外其余情节较轻例不应　奏者亦当随案照例惩辨以戢刁风惟据续报歉收情形勘明属实不得不照续被灾伤之例酌请缓征正在缮折具　奏间承准军机大臣字寄钦奉　上谕近来江苏等省几于无岁不缓无年不赈国家经费有常岂容以展缓旷典年复一年视为相沿成例并奉　谕旨该督抚等不肯为国任怨不以国计为亟是国家徒有加惠之名而百姓无受惠之实无非不堪官吏私充囊大吏祇知博取声誉等因钦此钦遵臣跪诵之下兢凛惭惶莫能言状伏念臣渥蒙　恩遇任重封圻且居此财赋最繁之地乃不能修明政事感召和甘致地方屡有偏灾极知经费有常而不得不为赈恤蠲缓之请抚衷循省己无时不汗背腼颜乃蒙　皇上不加严谴　训饬周详凡有人心皆当如何感愧臣受　恩深重曷敢自昧天良若避怨沽名不以　国计为亟则何以仰对　君父即为　覆载之所不容臣虽至愚何忍出此即如上年臣到苏之后秋成仅六分有余而苏松等四府一州于征兑新漕之外尚带运十一年留漕二十万石合计米数将及一百八十万为历来所未有之多原因　天庾正供不敢不竭力筹办其辛卯年地丁督同藩司陈銮摧提严紧亦于奏销前埽数全完业经专折奏蒙　圣鉴在案窃维尽职之道原以　国计为最先而　国计与民生实相维系　朝廷之度支积贮无一不出于民故下恤民生正所以上筹　国计所谓民惟邦本也

本年江湖盛涨系由黔蜀湖广江西安徽各省大水并入长江其破圩淹灌等处原不止上元六县臣所抚恤第举其最重者而言仰蒙　皇上天恩准给口粮灾黎感沦肌髓嗣经官绅捐资抚臣即复行　奏请毋庸动项将所发上元江宁句容江浦仪征五县银两留为办赈之需其丹徒一县捐项已有五万余两并足以敷赈济当将前发之银提回司库凡此稍可节省之处均不敢轻费　帑金惟于灾分较重又难猝集之区则不得不酌给例赈臣等另折请拨之十三万两仅分给十二县卫军民虽地方广而户口多亦只得挪节动拨此外无非倡率劝捐以冀随时接济惟频年屡劝捐输即绅富之家实亦力疲难继查道光三年大灾通省捐至一百九十五万余两至道光十一年灾分较前相埒仅能捐至一百四十六万余两其余各年捐项较绌此时闾阎匮乏劝谕愈难然此情形待哺灾黎不能不勉筹推解臣与督臣率同司道等官各先捐廉倡导以冀官绅富户观感乐施凡此情形皆人所共不肖州县灾冒赈地方刁生劣监岂肯不为举发而绅富之家又安肯听其劝谕捐赀助赈再至至三且灾而转自捐廉似亦无此愚拙之州县也至再缓之举祇能缓其目前仍须征于异日非如蠲免之项虑有侵吞州县之于钱漕未有不愿征而愿缓者至必不得已而请年复一年则地方凋敝情形早已难逃　圣鉴然臣初亦不料其凋敝之一至于此是今漕务濒于决裂时刻可虞臣不得不将现在实情为我　皇上密陈梗概查苏松常镇太仓四府一州之地延袤仅五百余里岁征地丁漕项正耗额根二百数十万两漕白正耗米一百五十余万石又漕赠行月南屯局恤等米三十余万石比较浙省征粮多至一倍较江西则三倍较湖广且十余倍不止在米贱之年一百八九十万之米即合银五百数十万两若米价昂则暗增一二百万两而人不觉有一百之米即有一石之费逐层推计无非百姓脂膏民间终岁勤劳每亩所收除完纳钱漕外丰年亦不过仅余数斗自道光三年水灾以来岁无上稔十一年又经大水民力愈见拮据是以近年漕欠最多州县买米垫完留串待征谓之漕尾此即亏空之一端曾经臣缕晰　奏闻然其势已不可禁止矣

臣上冬督办漕务将新旧一并交帮嗣因震泽县张亭衢办漕迟误　奏参革审而漕米仍或设法起运不任短少皆因正供紧要办理不敢从宽也今岁秋禾约收已逊去年兹复节节受伤发芽霉烂询之老农云现在纵能即晴赶晒糟朽之谷比之上年每亩已少收五六斗就苏州一府额田六百万亩计之即已少米三百余万石合之四府一州短少之米有不堪设想者民间积歉已久藏本极空虚当此秋成之时粮价日昂一日实从来所未见来岁青黄不接不知更当何如小民口食无资而欲强其完纳即追呼敲扑法令亦有时而穷前此漕船临开有缺米州县尚能买补近且累中加累告贷无门今冬情形不但无垫米之银更恐无可买之米曩时苏松之繁富由于百货之流通浥彼注兹尚堪补救近年以来不独江苏屡歉即邻近各省偏灾布疋丝绸销售日少权子母者既无可谋之利任筋力者遂无可趁之工故此次虽系勘不成灾其实困苦之情竟与全灾无异臣惟有一面多劝捐资妥为安抚一面督同道府州县将漕务设法筹办总不使借口耽延但本年已请缓征之处尚不过十分中之一分有余此外常镇等处亦已纷纷续禀臣核其情形略轻者无不先行驳饬但天时如此日后情形如何臣实不能豫料昼见阴霾之象自省愆尤宵闻风雨之声难安枕席并与督臣陶澍书函往复于捐赈办漕等事思艰图易反复商筹楮墨之间声泪俱下从此即能晴霁歉象尚不至更加如其不然臣惟有再行据实　奏闻仰求　训示遵办大江南北各省通衢且中外仕宦最多一切实情难瞒众人之耳目臣如饰非无可以告发之人我　圣主子惠黎元　恩施无已正恐一夫不获是以察核务广但民间困苦颠连尚非语言所能尽本年漕务自须极力督辨而观此景象时时恐滋事端至京仓储蓄情形臣本未能深悉倘通盘筹划有可暂纾民力之处总求　恩出自天多宽一分追呼即多培一分元气　天心与　圣心相应定见祥和普被屡庆绥和长使　国计民生悉臻饶裕

　　覆奏查办灾赈情形疏　　　　　
林则徐

窃臣承准军机大臣字寄道光十三年十月二十九日奉　上谕据给事中金应麟奏称积贮之利无穷补救之利有限被灾地方穷民最苦而豪棍最强富户最忧而吏胥最乐有搀和糠短缺升斗私饱己囊者有派累商人抑勒铺户令其帮助者有将乡绅家丁混入佃户丁册希图冒领者有将本署贴写皂班列名影射者有将已故流名乞入册分肥者有将纸张饭食车马派累保正作为摊捐者有将经纪贸易人等作饥民代为支领者甚至将已经报荒之地水退不准耕种以待州县履勘名曰指荒地亩百姓渐至逃亡而奸狡之徒以灾荒为得计赈粮到手犹复随众扳号本境已完旋即改居他邑米船过境设卡截留典铺未开邀人爬抢生监把持妇女喧嚷种种恶习不可胜言州县略加惩处吏胥即串同土棍哄堂毁辱上司虑生事端予以撤任于是相习成风册籍付之粮吏银米委之劣衿今岁已赈明岁复然真正饥民全无实惠加以疲猾州县克扣赈粮弥补亏空病国病民尤堪痛恨从前乾隆嘉庆年间灾冒赈之案无不尽法处治今十数年来各省督抚未有参劾及此者岂今之州县胜于前人乎总缘各上司惮于举发故虽百獘丛生终不破案实为近来痼习嗣后各督抚府尹务当激发天良力除积习于稔收处所积存谷石不准仅留例价于歉收处所查访各獘不得稍事姑容倘不能实力实心认真查办再有前项獘端经朕派员查出或别有访闻定当从严惩处决不宽贷等因钦此仰见我　皇上切念民生　泽必下究惟恐一夫不获务期百獘尽除臣跪诵再三莫名钦凛伏查灾赈之獘悉数难终而致獘之由非一端即舞獘之人亦非一类但若统谓之獘而未经分别推求则虽极意剔除终恐情形隔膜即如该给事中胪举各獘有在土棍者有在生监者有在吏胥者并有在州县者臣请分晰陈之

土棍之獘在于悍泼如该给事中所称扳号喧嚷截米爬抢等情皆系实有之事然犹其浅者耳其凶恶情形则在强索赈票不许委员挨查户口如不遂欲则抛砖掷石泼水溅泥翻船毁轿甚至将委员拥置空屋扃钥其户以为要求必得之计并主使村庄妇女百般凌辱尤为莫可理喻其于殷富之户则恃众闯名曰坐食又曰并家而统谓之吃大户公然传单纠约助势分赃不独设立灾头并有管赈包厨等名目如十一年　奏办之陆长树王玉淋等案即皆土棍之尤屡经严拿痛惩近虽稍知敛戢而恶习总未尽除当兹灾歉频仍惟有宽猛兼施随时惩处若指此为办灾之獘则獘在民而不在官缘此种凶徒不但州县疾之如仇吏胥尤畏之如虎似无敢与串同之理也生监之獘在于包揽平居无事惯写灾呈一遇晴雨欠调即约多人赴官呈报若经有司驳斥辄架民瘼大题联名上控及闻查赈则各写户口总数勒索赈票自称力能弹压只要遂伊所欲便可无事否则挟制官吏讦告不休京控之案往往若辈为之吏胥之獘在于册当报荒之始即造具灾形图册详载区图斗斛谓之注荒迨给赈则有口册赈票饭食纸张在在需费吏胥即借灾费为名于查荒时索钱卖单查赈时名入册先借口于赔垫而暗遂其侵欺此等或愚弄本官或买嘱委员或勾结生监尚皆事所时有曾经惩办有案若谓其串同土棍则彼此判若两途拒之惟恐不严避之惟恐不远未必引而近之以自取累也凡此三种舞獘之人欺诈万端不胜枚举尚不止如该给事中所陈然扼要总在州县州县廉则人不敢啖以利州县严则人不敢蹈于法州县勤而且明则人不得售其奸所虑赈灾之区难得许多良吏诚如　圣谕岂今之州县胜于前人此臣所以深思原本而必以察吏为最亟也幸赖我　皇上澄官方首以清廉为重近来江苏州县虽其才干未必果胜前人而办灾一事实系清赈不能更有侵冒之事亦非必其人之皆清而实有不得不清之势也放赈总以稽核户口为第一要义如道光十一年江苏灾重且广维时督臣陶澍与升任抚臣程祖洛先后　奏定灾赈章程力除积獘责令委员户必亲填人必面票必亲给查完一户即以油灰书其门首查完一村即将户口榜诸通衢俾人人共闻共见迨查过数村汇开口数清折先由委员申报司道仍将花名底册移送该管州县其赈要之上用委员衔名戮记使验票即知何员所查是委员查报之后印官若欲添一户口而印票底册榜示清折四项总不符合即欲作獘而势不能至印官之稽察委员祇须册下乡抽查如其有册无票有票无榜或票榜与册不符即将委员禀揭又有各上司层层覆查如印委通同回护有獘不揭察出一并参办其委员吏役薪水纸饭皆由督抚司道捐廉优给俾免赔累而杜需索彼时印委各员颇知愓然遵守复蒙我　皇上轸念民艰　钦派大臣朱士彦白镕来督办一时官吏更加震肃生监地棍人等亦知敛积獘为之一清道路传言皆谓之清赈嗣后查办灾务即以此为定章

臣又尝剀切札谕各属以地方官办理命盗案件如有故勘致死即干抵偿然犹不过一人一事若办赈有所侵蚀是直向千万垂毙之民夺之食而速其死即使幸逃法网天理必不能容江苏前有山阳县王伸汉冒赈之案府县皆陷重辟大吏亦干严谴尤时时指为炯戒闻者莫不股栗今平心论之如王伸汉之贪婪残忍不惟现在州县不至如此数十年来亦所仅闻且查王伸汉案内山阳一县所领赈银至九万九千余两之多今十二县卫赈银通共请拨十三万两值此连年灾歉饥口繁多因经费有常不得不力筹撙节减之又减几于杯水车薪即有贪员亦已杜其浮冒地步且例赈之外无虞不赖捐输协济若有司以赈银入己而转令民户书捐则必为众所切齿一日不能相安岂肯听其劝谕而刁生劣监虎视耽耽如州县稍有营私则讹诈分肥人人得而挟制纵将所领赈银全给讹诈之徒尚不足填其欲壑安能更有余银入己灾民嗷嗷待哺岂不虑激成事端州县即不顾声名断无不惜其身家性命似此受制于人而仍无利于己之事虽至愚亦不肯为而自督抚以至道府皆职司纠察灾赈重务孰敢徇庇姑容是今日之州县无从舞獘既为法令所限亦属时势使然该给事中所奏或系从前旧獘而非近来事归核实之情形也至积存谷石原系备荒善政惟近年连遭灾歉縠价增昂即邻省亦非丰不捻惟向存例价不敷买补抑恐官为采辨民间食贵堪虞仍应俟年岁稔收后粮价稍平再饬各州县筹买归仓以为有备无患之长计总之民生凋獘之际官斯土者无不棘手焦心惟矢此一片血诚上以宣　皇仁而下以结民信局中之苦不敢求谅于旁人所谓及之而后知履之而后难也臣惟有恪遵　圣谕察核加严不敢市惠以沽名亦不敢因噎而废食总使有司畏　朝廷之法则积獘去而吏治清小民感　君上之　恩则元气培而本根固庶以仰副我　圣主察吏安民训诫谆谆之至意

　　晋省被灾现在筹办情形疏光绪三年　　　　　
山西巡抚曾国荃
  </div>
  <div class="pagination">
   <a href="皇朝经世文统编_page117.html">
    上一页
   </a>
   <span>
    ...
   </span>
   <a href="皇朝经世文统编_page113.html">
    113
   </a>
   <a href="皇朝经世文统编_page114.html">
    114
   </a>
   <a href="皇朝经世文统编_page115.html">
    115
   </a>
   <a href="皇朝经世文统编_page116.html">
    116
   </a>
   <a href="皇朝经世文统编_page117.html">
    117
   </a>
   <span class="current-page">
    118
   </span>
   <a href="皇朝经世文统编_page119.html">
    119
   </a>
   <a href="皇朝经世文统编_page120.html">
    120
   </a>
   <a href="皇朝经世文统编_page121.html">
    121
   </a>
   <a href="皇朝经世文统编_page122.html">
    122
   </a>
   <a href="皇朝经世文统编_page123.html">
    123
   </a>
   <span>
    ...
   </span>
   <a href="皇朝经世文统编_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
