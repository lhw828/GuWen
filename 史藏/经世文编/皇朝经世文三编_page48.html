<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 48 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 48 页/共 67 页</h1>
    <div class="content">
　此疏公奏议中并未收入系早于邸抄中录下虽恳恳数语恰中我中国之病源厥后文酣武嬉边防不整中日之役果不出公所料公真神人矣哉香隐
 
　 

卷五十一　兵政七兵机一

　　力争和议电奏一*或作电奏力争和议疏一　　　
张之洞

总署钧鉴闻和议各条不胜焦灼痛愤倭寇狂悖至此种种利害显然可见中外诸臣均已恳切陈奏无待陈其中如旅顺不肯交还及威海刘公岛天津驻兵各条尤为可骇查旅顺威海乃北洋门户若不退还则北洋咽喉从此梗塞以后虽有水师何处停泊修理旅顺刘公岛常驻倭船天津又驻陆兵近在肘腋旅顺岛津沽山海关皆一日可到台尤近彼日肆要挟稍不满欲朝发夕至且倭约各条贪苛太甚台湾民悍不甘属倭必然启各省军必致痛哭深怨断不甘心稍有枝节彼即谓不依条约立刻生事彼时战不及战和不及和守不及守即欲暂避亦不及避倭性凶狠不同西国其祸岂堪设想查要挟各条之害　圣明岂有不知朝廷所以勉为和议者不过为保全京城姑冀目前粗安徐图补救若照倭索诸条更是自困自危之道欲求旦夕偷安而不可得又洋报有与中国联合以备战守一条大约是为中国经理各省机器制造铁路等事尤为险诈查购买洋械本难常恃幸各省尚有数局可造枪炮弹药稍资接济经此倭事创巨痛深正须急筹巨竭力扩充运兵铁路亦须量力修造今若令倭人干预则内地军火运道皆在倭掌握中水师既不能振陆军亦不能自主中华何以立国且倭驻旅威则自辽阳以至威海荣城周围三千里处处水陆皆须永远设防所费太巨当此赔巨万之际防费将从何出至苏杭织造丝绸川楚织造纱布则各国亦必效尤改造土货中国工匠生计从此尽矣海军无归宿陆军无利器威海弃则京畿无屏蔽商民贫则军饷无来源各国欺凌商人嗟怨外患至内变将出恐系大学士李鸿章昏迷之际李经芳等冒昧应许窃惟遣员议和乃朝廷休兵息民之盛德顾全大局之苦衷洞虽愚昧亦知仰体断不敢为大言迂论以宸聪所虑者京城不能安和议不能成不论远患先有近忧伏望　圣明熟思深察下王大臣等迅速会议设法补救以候　圣裁但此时总须乞援方易措手惟有速向英俄德诸国恳切筹商优与订和益立密约恳其寔力相助问其所欲许以重酬绝不吝惜无论英德俄酬谢若何去中国较远总较倭患为轻此须先请各国公同告倭令人停战以便从容议办尤为紧要迫切上陈万分惶悚请代奏洞肃

　　力争和议电奏二*或作电奏力争和议疏二
倭约万分无理地险商利饷力兵权一朝夺尽神人共愤意在吞噬中国非仅占数地而已所有弃台旅之害威海刘公岛驻兵之害与中国联合备战各条之害二十六日电奏已详陈近闻通商条目赔限制尤堪骇异各省口岸城邑商业工艺轮船处处任意往来任意制造一网打尽工商生路尽矣倭在华制造土物一照洋货纳税各国效尤如不能拒厘金亏矣赔二万万两六年付清又加五厘利息即借英国洋转付分期摊还每年亦须还本息一千数百万两各海口洋税空矣今借系赫德一手经理专借英将来无论如何搜括亦不能还清英国必索我地方作扺是又生一患矣民贫极则生乱厘去则无饷陆师海军永不能练中国外无自强之望内无剿匪之力矣威旅之兵必致永远不撤京城亦无安枕之日矣一倭如此各国援例要挟动以窥伺京城为词更不能拘后患不可胜言矣然非藉兵威不能废约此时欲废倭约保京城安中国惟有乞援强国一策俄国已邀德法阻倭占地正可乘机恳之乞援非可空言必须予以界务商务实利窃思威旅乃北洋门户台湾乃南洋咽喉今朝廷既肯割此两处与倭何不即以与倭者转而赂英俄孚所失不及其半即可转败于胜惟有恳请饬总署及出使大臣急与俄国商订密约如有助我攻倭胁倭尽废全约即酌量画分新疆之地或南路回疆数城或北路数城以酬之并许推广商务如英肯助我酌量割分西域之后藏一带地让与若干以酬之亦许以推广商务外洋通例若此两国有联盟密约有战事即可相助不在局外之例俄现有兵船三十余艘在中国海面英有兵船二十余艘在中国海面俄英两国祇须有一国相助其兵船已足制倭而有余其船或开向横滨长崎或径趋广岛或游行南北洋兵船一动倭气立沮倭极畏西洋断不敢与俄英开战若俄英一国相助则兵不血刃而倭约自废京城自安若倭敢战则我拒其陆兵英俄截其海道攻其国都倭必灭矣同一弃地而画分新疆西域可保紧要之威旅兼存膏腴之台湾且可尽废一切毒害中国之约权其轻重利害显然且辽东旅顺国家根本台湾归化康熙初年既而开拓藏卫大定则在乾隆中叶先后缓急亦有不同譬如人有疾病台湾割弃威旅驻兵咽喉之病也内地处处通商赔力不能还心腹之患也西域边远髀骨之损也盖英俄本强然历次条约尚无吞并中国之意即以重利酬之于彼有益于我尚无大损倭专心欲害中国正苦饷力不足若此约允行则从此既强且富是我助以专噬中国之资矣至倭约各条处处包藏祸心而字句巧黠意图含混尤望将和议(已许割地故拟此为权宜转移之策冀以)各条发交王大臣等细心阅看自知其间之毒谋矣此因和议[已许割地故拟此为权宜转移之策冀以]救急纾祸忧愤迫切仰候　圣裁请代奏张之洞肃光绪二十一年四月初一日

　　请罢和议疏　　　
易顺鼎

奏为丑虏跳梁不宜迁就权奸误国不可姑容恭沥愚诚仰祈　圣鉴事窃臣风闻出使日本全权大臣李鸿章电奏称倭船廿余艘将出广岛若不定约即将犯京请割辽东台湾两地予倭并赔兵费二万万两为保京计不得不然业经定约书押等语此外条不一而足人言啧啧似非无因微臣迫于杞忧未敢缄默谨就见闻所及不避斧钺披沥陈之溯自咸丰同治以来中国与外国凡三次用兵一曰咸丰十年庚申之役一曰光绪六年庚辰之役一曰光绪十年甲申之役庚申之役尤为我　朝中外大局绝要关键其时发捻纵连寰区鼎沸天下岌岌不可终日而海外各国亦复同时生衅英法合从兵临城下僧格林沁败于津沽北塘胜保退于朝阳门八里桥曾国藩胡林翼诸人勤王之师缓不济急敌骑长驱直入京师不守　宗社几危时势艰难殆有百倍于今日者假使各国要求土地恐不能不听客所为乃当日讲和不过立约通商稍偿兵费而已初未闻割尺寸之土也若庚辰之役俄据伊边境仅一二百余里使臣业已擅许而疆臣左宗棠等坚欲索还抗兵相加大局几将裂然不久即和仅偿数百万卢布而已不惟未割地且并伊亦索回也甲申之役法取越南攻波扰台湾陷马江沿海戒严天下骚动滇粤边防战事之棘不亚今日然不过让以越南而已未尝于越南之外更有所予也试即今日之事与昔日之事相衡敌虽强未必出于英法俄上之事势虽急未至于庚申之危彼不过虚声恫喝肆意要求我即稍缓须臾与之再决一战再迟数日而后定议未尝不可即不然偿以兵费数百万亦未尝不可即不然许其比照各国在江海各口通商开设码头亦未尝不可而皆不出此赔至二十千万犹以为未足竟举腹心根本膏腴要害一二千余里之地开门而延寇拱手以与人何其畏倭人甚于畏英俄法诸大邦乎重辽东台湾反不如重新疆伊及滇粤荒徼之地也哉伏思割地一事尤为万不可行以理之是非论其不可有三以势之利害言其不可有六祖宗创业于前子孙守成于后非若自我得之者可以自我失之试思　太祖高皇帝　太宗文皇帝之缔造辽东　世祖章皇帝　圣祖仁皇帝之经营台湾取之如此其难而弃之何忍如此之易矧陪京密迩　陵寝攸存坐使长陵坏土自我而变为边界　皇太后　皇上将如　列祖何此理之不可者一自有　本朝未闻割地予人之事自有中国未闻以重地要地割予海外岛国之事玉斧划河珠崖弃郡若非瓯脱即系石田岂有卧榻之旁供人鼾睡书于史册辱甚燕云坐使赤县神州自我而沦为异域　皇太后　皇上将如后世史书何此理之不可者二辽东台湾之民或本从龙或由向化二百余年食毛践土芸芸赤子孰非我　国家之孝子顺孙今乃属之他人俨成敌国父母虽穷尚不忍轻鬻其子　国家未蹙独何忍遽弃其民坐使海隅苍生自我而化为他族　皇太后　皇上将如天下百姓何此理之不可者三 

辽东者北洋之藩篱台湾者南洋之门户今日无辽东明日即可无北洋今日无台湾明日即可无南洋天下畏盗之人必求远盗未有揖盗于门内而求其不发箧探囊天下畏虎之人必求远虎未有纳虎于室中而冀其不磨牙吮血行见奉锦登莱一带不复能立锥江浙闽粤各疆不复能安枕海口海面皆非我有饷械无以接济而海运即穷战守无从布置而海防又立穷中国将来必无可办之洋务此势之不可者一英法垂涎台湾俄人蓄谋辽东岂伊朝夕各国狡焉思逞之计贪得无厌之怀谁不欲拓境开疆因时取利今见倭人以一举手一启口之劳而得地如此多获利如此厚虽云无故亦必生心倘起效尤则中国虽大恐一日之间可以瓜剖立尽然此犹他国也即以倭事之同治十一年彼因琉球难民为生番所杀藉端挑衅兵抵台湾当时大吏不能折之以理怵之以威反以数十万金赔了局彼见中国易与始渐轻视中国而谋益迫势益骄推其得陇望蜀之情曾何已极此日之厉阶既皆由于昔他时之欲壑恐更甚于今中国将来必无可存之地此势之不可者二自军务平定后谋臣猛士多就凋零千百之中仅存什一此次征求宿将招集旧部士马精壮已有可观乃甫聚又将令之散既散恐不可复聚且所练之新军营费几何练成而不用待用之时又将临时另练所购之新械劳费几何购齐而不用待用之时又须临时另购今日尚不能战以后岂复有能战之时再阅数年一有缓急求如今日之将与兵且不可得宿将旧部消亡既尽新募者未经战事对当大敌中国将来必无可用之兵此[势](世)之不可者三赔至二万万之多不知从何搜括又不知搜括净尽之后尚有应办之务必需之何所取资夫使赔既交而我可不作一事彼可相安十年犹之可也正恐我之防务仍不能不办兵饷仍不能不需铁路仍不能不修驿车仍不能不设入则有减无增出则有增无减意外之举尚不暇论而彼则一波未平一波又起前未清后又来以斯民有尽之脂膏填彼族无穷之欲壑剜肉补疮肉将尽而疮更剧抱薪救火薪将竭而火更燃中国将来必无可筹之饷此势之不可者四长白鸭绿为　祖宗发祥锺灵之地黑龙江吉林等省为国家植根归宿之区地利最多民气亦厚当此强邻环伺正宜乘时经加意保全较之台湾尤关紧要一旦辽东为倭所有则俄自北侵倭从南袭不数年内其民与地皆将折而入于俄与倭东三省全境之危亡可立而待且京外八旗人民既不谋生又不习一朝有事而东三省已不能归退则为倭寇所草菅进则为乱民所蹂躏中国将来必无可保之旗民此势之不可者五台湾一省饶富著称近来文教振兴更已变椎髻为衣冠进侏儒于礼乐其士民皆爱君亲上好义急公而林维源身为民望官列　京朝势不能以家委敌彰义之名出自　纯皇帝所赐台人固必思义而顾名　皇上又安可数典而忘　祖至于辽东之为丰沛乡里者更无论矣民情何常之有亲之则亲疏之则疏向之则向背之则背虽　厚泽深仁已浃于　祖宗之世而先畴旧德不保于　孙子之朝恐未免百姓寒心四方解体倭既据我内地且将取我民心以利诱之而桀黠者必为倭爪牙以威迫之而驽弱者必为倭鱼肉行见流民无所依归而西雄特之祸起奸民相与勾[结](黠)而嬴秦胜广之变生驱鱼为渊瞻乌谁屋中国将来必无可固之民此势之不可者六

以上各节不过据臣所私忧窃虑粗举大端而其祸变相寻尚有不胜枚举者以言理之是非则如彼以言势之利害又如此大约稍有心肝之人皆必不肯为之[稍](所)有知识之人皆必能见及之而不谓渥蒙　国恩深悉时务之李鸿章竟悍然不顾冥然罔觉行人之所不肯行之事出人之所不忍出之言臣前见李鸿章行事不慊人心尚疑其别有苦衷代为原谅直至今日始灼然有以知其心术之幻而得其罪状之真所谓臧孙纥虽曰不要君吾不信及司马昭之心路人皆知之者恐宋臣秦桧明臣仇鸾之奸尚未至此也且辽东台湾并割予倭臣以为穷倭之兵力不能及此充倭之始愿亦未尝及此如其兵力能及此则何不径取辽渖以索登莱径取台澎以索闽囊括席卷彼岂有所恤而不为如其始愿尝及此明知辽东一等可得何必以全力攻牛庄明知台湾一索可得何必以全力攻澎湖是其情形已可概见不谓有李鸿章焉为虎作伥教猱升木于是倭不啻取怀而予操券以偿盖倭力不及此[而李鸿章之力能及此倭愿不及此]而李鸿章之愿早及此矣抑微臣更有不忍言又不忍不言者(而李鸿章之力能及此倭愿不及此)李鸿章之奸尚不及其子李经芳之甚李经芳前充出使日本大臣以己资数百万借给倭人购船饷其所纳外妇即倭主睦仁之甥女其奸诈险薄诚不减蔡京之有蔡攸严嵩之有严世蕃假使凭依城社窃据津涂张邦昌刘豫之事不难立见我　朝贻谋之远立法之善为前古所未有当此之时而欲以岛夷入主中国以人臣攘执太阿盖亦戛戛乎难之不图天地跃金阴阳铸错于倭生一睦仁于中国生一李经芳以权奸为丑虏内助而始有用夷变夏之阶以丑虏为权奸外援而始有化家为国之渐俱成头角各长羽毛腐木虫生霜寒冰至今日此事尤为中国污隆　本朝兴替一大关键微臣悲河江之日下痛沧海之横流所为涕泗汍澜而不能自已者也虽然李鸿章敢于犯天下之不韪欺　朝廷以其方者窥见　皇太后　皇上与诸臣畏倭之心而后藉词保京反自托为忠爱之忱以巧遂其奸欺之诈也在李鸿章固以为舍己别无他人舍此别无他策微臣不揣冒昧窃于此策之外为　朝廷敬画二策焉伏揣　朝廷畏倭之心不过以明为鉴不知明之亡不亡于边患而亡于流寇不亡于讳言和而亡于讳言迁夫国君死社稷乃指诸侯而言若天子以四海为家何代不有迁移之事明之君臣不通古今昏愦纷呶以至亡国如早迁都江南国尚可存我　朝法度修明湛恩汪濊既非明政不纲加赋召乱者可比一统金瓯处处完善既无流寇之祸仅有海邦之忧又非明之天下糜烂无地图存者可比惟以海禁大开形势久异千金之子坐不垂堂以此而迁又何所讳宅中建极莫若太原五台经　累朝巡幸供　列圣御容行宫尚存盛轨可溯其善一京师千里之程十日可达往来迅速进止从容其善二土厚水深人民殷富其善三兵精马健风气劲强其善四河汾太原表里山川其善五平阳安邑步趋虞夏其善六而太行起天下之脊冀州居天下之中我能往彼不能来尤足为子孙帝王万世之业去年十二月微臣在都曾以此议条陈未获上达　天听若当日早定大计则此时八方风雨三晋云山业已高屋建瓴　神京巩石砥方隅而镜寰海砺泰山而带黄河何至　宵盰之焦劳患畿疆之危偪哉然投鼠忌器此后方多则亡羊补牢及今未晚与其以二万万借盗赍粮而利归海外何如二万万营都充帑而利在国中此微臣所画一策曰迁者是也

又揣　朝廷畏倭之心不过以犯京为虑不知倭力果能犯京何待今日岂于去年京师无备之时不敢来犯而于今年京师有备之时反敢来犯者且倭人进兵不外水陆两途由辽渖进兵则尚有依克唐阿长顺裕禄唐仁廉在由锦州进兵则尚有宋庆魏光焘等在由榆关进兵则尚有刘坤一及余虎恩熊铁生诸将在由津沽南北进进兵则尚有王文韶聂士成曹克忠[等](人)在即使内犯京畿亦尚有程文炳董福祥在而诸臣等亦莫不在倭兵尽如鬼神岂[竟](仅)不由关津经过而飞入京师耶我兵未必尽属疲聋岂竟任其飞入京师而毫无闻见耶微臣逆料倭人必不能犯京其故有四请略举近日军事证之以释　朝廷疑虑之端一曰倭人不能攻坚我所失之地皆瑕也非坚也惟旅顺威海可谓之坚然旅顺之失以守将争逃威海之失以海军不战且一由皮子窝一由落风港均系蹈瑕乘虚抄后而入不敢直犯当前盖其兵饷最重精锐无多护惜锋铓每虞伤损肉薄攻坚决无此事观于聂士成之守坚而彼不敢犯摩天岭裕禄徐庆璋之守坚而彼不敢犯辽渖唐景崧刘永福之守坚而彼不敢犯台湾畿辅为我最坚之地而彼敢轻于尝试乎此其不足虑者一一曰倭人不能持久越国图远糜饷劳师多一日则多一日之少一兵则少一兵之用倭至今日黔驴之技已穷骑虎之势难下左支右绌外强中干久矣夫以中国之地大物博饷足兵多尚以旷日持久为忧蕞尔之倭更何能堪试观其弃威海而不留攻台湾而即退不能持久亦复可知此其不足虑者二一曰倭人不能疾驱考倭之军制皆效德国陆操步武整齐纪律严肃诚有足多而辎装繁重行走甚迟以之持重则有余以之疾驱则不足视中国之卷甲衔枚一日夜行可二三百里者实有长短优劣之殊观于此次牛庄之战倭由间道甫至牛庄曾未多时而李光玖闻警后发之兵亦已踵至吴大澄由田庄退至双台子亲军仅数十人距敌仅数十里若使倭能疾驱非但我军类无遗即宁锦亦恐相随不守而倭竟不能岂独于京师能疾驰数百里耶此其不足虑者三一曰倭人不能深入夫以无援之军不继之饷而入最深之地犯极厚之兵是必有进无退有死无生而后可抄掠剽忽不顾其后之贼或能为之而倭人固未能出此如其出此则必用全力掷孤注行险徼幸而自津至通一线长途两旁皆水沿途一带皆有重兵程文炳董福祥可以抵御于前聂士成曹克忠可以合围于左右刘坤一率领诸将可以追蹑于后彼非深入送死而何且彼之兵力有限既以全力犯我则其后路必虚独不畏取朝鲜而袭广岛耶观其得荣城文登而不敢深入山东得海城牛庄而不敢深入奉锦又何能越关津畿辅而深入京师此其不足虑者四又魏光焘坚固不摇李光玖奋勇敢战牛庄虽败而杀伤倭人亦足相当倭见湘军人人敢死竟不敢再过雷池一步诸将领之最忠勇者一闻和议皆痛哭坚卧不肯起食可见将士皆有死志并非军心瓦解势不可为且依克唐阿聂士成宋庆皆倭人所畏而丁槐一军队伍已到唐仁廉一军枪械已齐皆可与倭一决倭人情见势绌渐成弩末我即不与之战而但与之坚持再阅数时彼力断难支久然后再言和议自必易于转圜此又微臣所画一策曰守者是也总之以迁为战之地能迁则不战而已可屈人之兵以守为战之地能守则不战而已可制人之命或迁或守虽非上策而不失为中策赔割地非仅下策而实无策伏查光绪六年即庚辰一役崇厚亦以头等全权大臣使俄与俄国定约画押让地一二百里尚非割地且系边外之地经廷臣交章论劾　皇太后　皇上赫然震怒立将崇厚拿交刑部治罪其与俄所定之约虽已画约仍行更改俄人终亦降心俯首就我范围今昔相衡以敌言则俄更强大于倭以事言则让地尚非割地边地尚非内地一二百里之地尚非一二千里之地是李鸿章之罪尚为崇厚所无而以定约言则一系擅许一系请　旨擅许者至拙而请　旨者至工是李鸿章国之术与其国之心较崇厚尤为加倍惟有仰恳　皇上天威独断上思　列祖　列宗下念薄海臣民照崇厚例将李鸿章拿将刑部治罪并撤回李经芳革职严办一面饬王文韶刘坤一妥备战守奖励裕禄唐景崧等以安人心一面明发　谕旨宣示中外奉　皇太后西幸命恭亲王留守京师如战而不胜赔割地尚为未迟战而麋犹胜于和而赔战而失地犹胜于和而割地如国或迁或守而致贻误大局请先诛微臣以谢天下　皇上为英主为孱主中国为强国为弱国　本朝为大朝为小朝诸臣为贞臣为邪臣皆视此一举微臣不胜迫切待命之至伏祈　圣鉴谨　奏

　　筹战事六条请代　奏疏　　　
易顺鼎

禀为敬筹战事六条仰恳代　奏事窃职员于本月初二日披沥上书本月初四日荷蒙代　奏在案现闻和议要挟太多碍难照准　圣意振励薄海同钦惟一经决裂必有战事且距四月十四日之期已为迫近尤当力争先着不揣冒昧敬筹事宜六条伏呈于　圣主之前一曰加兵饷重赏之下必有勇夫然与其重悬赏格不如普加兵饷湘军口粮每名每月四两二钱各军皆然夫四两二钱之银而欲赡其身家赚其性命此必不可得之数也论者皆言今日之兵不可恃而其不可恃之故实在于此为今日计惟有暂将关内外防剿各军月饷普加两倍俟战事毕后再复旧章所有赏格仍另行核给不在加饷之内加饷一项以每名每月银十两计之目下大军约十数万人一月不过百万一年不过千万十年不过万万较之以二万万为敌人充饷者其利害得失果何如耶拟请　皇上圣断一面敕下户部一面电谕各路统兵大臣转谕兵勇一体知悉必将欢声如雷感泣奋舞而争求效死矣兵勇既食重饷谊不忍逃夫然后将可以死战责兵帅可以死战责将　国家可以死战责师譬之有廉俸而后可以责官之廉节有恒产而后可以责民之恒心其理一也　一曰用地沟越南之役岑毓英已曾行地营之法以拒法人颇有成效此次各军稍知仿办而丁槐尤为熟悉职员考其规制微觉烦重似不如地沟之更简捷地沟者即倭人所谓梅花坑随时随地皆可立成只须兵勇各带洋以备开挖之用既可以避敌之枪炮又可施我之枪炮既可以藏我之兵又可以击敌之兵而扼防海岸尤宜用此盖敌船不能近岸如欲登陆必以大炮从船上轰我岸上之兵使不能抵御而彼乃一面以小舟或巨筏载其陆兵乘势而登用地沟则彼船上之炮不能击我伏沟之兵而我沟内之兵可以击彼登岸之贼如鸭绿江倭以棚布铁杆搭桥荣成海边倭以长条细板编筏当时若使有地沟伏兵于内乘其半渡击之彼必不能飞渡可知拟请　敕下将各路统兵大臣严督诸将训厉兵勇随时随地实力奉行以此为安身立命御倭折冲之地其因时制宜因地制宜一切办法不能预定仍颁各领斟酌妥筹以期适用　一曰攻老巢自九连凤凰以至金复海盖营口旅顺皆为贼老巢久矣然其各处屯兵实不甚多而九连凤凰等城之贼尤少合计各路不过数万其力仅足以自守而不足以攻[人仅足](一处而)以攻一处而不足以攻数处其不敢来攻我者实畏我之往攻再本年三月吴大澄之攻海城不能得手反至失利者由于调度之误布置之疏非攻之罪也夫攻坚之兵必分数路进兵而后可使人之力薄又必分数层进兵而后可使我之力厚查关外前敌各军辽渖奉锦一带有依克唐阿二十余营长顺二十余营沙克都林札布数营合以徐庆璋之敌忾军十数营共有三万余人可足为中路由辽阳进攻海城其陈湜十营孙显寅吕本元共十余营益以唐仁廉之三十营共有二万余人可作为东路由摩天岭等处进攻九连凤凰两城其宋庆三十余营魏光焘二十余营李光玖数营合以吴凤柱之数营徐邦道之十一营共有四万余人可作为西路由双台子等处进攻牛庄营口三路之中每路又各分半进攻分半接应必可以直捣贼巢而不至蹈吴大澄之覆辙且辽东一带百姓久望　王师高丽沿边地方皆附中国若大兵进图收复则各处团练义民俱可号召向应各处矿匪猎户俱可收纳招降倭之势蹙计穷不难立待

一曰掣贼势海军覆后彼有船我无船彼能来我不能往　朝廷所以慎重而恐其犯京者为此故耳然彼之兵船亦祇有此数艘近闻台湾澎湖等处又击沈其船数艘彼若攻台湾则不暇犯津沽彼若犯津沽则我台湾尚有兵船即南洋亦尚有兵船独不能攻广岛耶台湾一省　朝廷业已度外置之此次不妨即以破甑视之为台湾计与其瓦全不如碎与其为人攻不如出而攻人唐景崧刘永福等身当此时已有死之心无生之气必能奋不顾身与倭一决拟请　温谕奖励令其督率船舰径出台湾并请　敕下张之洞令其选择水师骁将如黄金满等统带南洋各兵轮会合唐景崧刘永福等游弋海面以壮声援视倭船之进止为进止视倭船之向背为向背若彼犯津沽则我攻广岛虽以之扫灭贼氛尚觉不足而以之牵掣贼势固自有余但使彼有顾忌而不敢内犯津沽则大局已无足深虑也　一曰联外援闻俄法两国愿以兵舰假我果有此事岂非大幸若无此事而但有此意亦为难得又闻俄方求珲春法人方求蒙自开矿两国若真能助我即不妨各如所愿以酬之割珲春犹胜于割辽东台湾两地许蒙自开矿犹胜于许各口通商以利归法俄犹胜于以利归日本所谓两害相形则取其轻是也远交近攻古人之遗法实今日之要策拟请　密敕总署妥商俄法两国使臣如果两国真能出力相助协同剿倭则中国或以地为谢或以巨为谢皆无所不可即使不能出力助剿而但能出力调停不许倭人肆意要求则我之所全已多即以珲春谢俄以蒙自开矿谢法亦未始不可　一曰绝内应李鸿章者日本之内应也孙毓汶者李鸿章之内应也李鸿章以本国之机密输之于日本孙毓汶又以　朝廷之机密输之于李鸿章有此二臣而天下大事已败坏决裂不可收拾矣是故日本不过癣疥之疾而李鸿章孙毓汶则为腹心之疾且因有李鸿章孙毓汶而所谓癣疥之疾者亦变为腹心之疾吴若早诛伯嚭何至行成于越宋若早诛秦桧何至服事于金　国家欲御外侮而保丕基非亟罢李鸿章孙毓汶二臣不可此二臣者国人皆曰可杀万口一词　皇上宽待大臣或未忍寘之重典应请立加罢斥以儆奸邪倭人既失奥援自必折其诡谋辑其骄焰而佥壬既黜忠谠始升　干断克昭人心共奋我　国家亿万年有道之基视此矣犬马微忱不胜迫切屏营之至伏乞　鉴核代　奏施行

　　联衔纠参督臣植党疏　　　
京官文廷式张百熙等五十余员

奏为督臣植党营私贻误　君国乞　恩罢斥以全大局事窃为倭人肇衅变乱藩封恭读七月初一日宣战　诏书仰见我　皇上不得已而用兵之意仁至义尽薄海同欢乃者两月以来事机屡变偾军失队警报闻朝野震惊人心岌岌恭读八月二十六日　皇太后懿旨以干戈未戢停办　颐和园典礼　深宫焦劳之意感动中外普天率土切齿同仇而祸变之从来事机之贻误始终本末可得而言敢为我　皇上披沥陈之窃闻倭人国势兵力不能与西洋各国同年而语国债重而民力困则根本未坚也有快船而无巨则武备不足也兵出于初募非训练之师也权纷于党论非划一之政也兵事之兴凡曾经战阵之士通达事情之人莫不以为螳臂当车应时立碎虽西人亦凿凿言之而事竟有大谬不然者韩城失矣未几复败于牙山成川弃矣未几复溃于平壤汉江之沈舰不归广岛之战船复毁威旅为海门锁钥今则游弋不禁矣义州为奉天屏蔽今则藩篱尽撤矣用一卫汝贵而百战之淮军化为叛卒用一丁汝昌而大桅之铁甲尽属漏舟朝鲜不可复方且急图扪鸭绿之防仁川不可窥方且忧大沽北塘之警谁总师于谁司进止以大御小以强敌弱溃败决裂一至于此此不能不太息痛恨于昏庸骄蹇丧心误国之李鸿章也李鸿章受　命东援而阴勒诸将密为箝制既不为先事之防复屡掣其临时之肘统计小浦之战平壤之战牙山之战皆我军端坐拱手以待倭人之围攻其实不能以此望和而事机一失徒以损国威而张敌势倭人唯事事先发故能制我之死命我唯事事后发故终始为倭人所制迁延坐误全局瓦解此天下所太息痛恨者一也兵行千里转运为先内地尚设粮台何出师疆外至与外洋各国相角尤以枪炮为急需李鸿章阅历兵事三十余年岂其虑不及此而牙山之军缺军火阙粮饷于前平壤之军缺军火阙粮饷于后长夫不备车驮无资兵自负粮枪无余弹以至饿军掠食结怨韩民战士死馁徒手相搏以二十年　朝廷所注意海内所仰望之重军徒以无粮无械束手就毙皆李鸿章信任私人不肯早设粮台之故此天下所太息痛恨者二也倭人甘心韩地蓄意有年今岁春初萌芽已露北洋于外事消息最灵岂竟一无所见及乎事之将起袁世凯深悉倭情屡腾密报若使倭韩形势早达　朝廷则先事图维必不至如后来之仓卒无如李鸿章始则模糊影响讳莫如深继则扬厉铺张肆其恫喝直至事机决裂而倭人之本末疆内知之　朝廷仍不尽知闻　朝旨　询袁世凯而李鸿章辗转禁锢不使至京代陈各路电奏时时删改以就该督意旨务使真实洋情不得上闻　庙算指挥无凭遥度奸欺蒙蔽罪不胜言此天下所太息痛恨者三也比年以来天下之利权李鸿章绾之天下之兵权亦李鸿章主之　朝廷倚李鸿章[为长城李鸿章]广蓄私人以欺罔　朝廷盛宣怀为耳目张士彬(为长城李鸿章)为腹心丁汝昌卫汝贵为爪牙龚照玙刘含芳为羽翼此数人者皆天下所姗笑而李鸿章以之分布于海关电报台军械各关系军国重要之区窟穴深固牢不可破平时病蠹国事皆堕坏于冥冥之中暨乎有事之秋诪张为幻不惟助李鸿章以欺罔　朝廷抑且卖李鸿章以邀利有所不恤而李鸿章方且卵翼之汪涵之[为之]仇诋言官变乱黑白甚至奉命撤退之丁汝昌而抗(为之)不遵　旨坐使数千里藩封断送于三五小人之手此天下所太息痛恨者四也尤有甚者倭米船则放之倭运开平煤则听之倭奸被获或明纵或私放外有海光寺旁居民王姓经天津县获究而李鸿章之子前出使日本大臣李经方为之说情倭奸石川氏及军械所刘姓被获供词牵涉李经方及军械所局员而盛宣怀述李鸿章意勒令天津县李振鹏改供为李振鹏驳斥而止而台湾拏获倭船又为之请　旨释放军械所历年所储鎗炮多被监守盗卖及东事已起犹检出不合用之前膛鎗子卖与日本得银十四万两局员瓜分而李鸿章为之补给领字外间并有传闻李鸿章有银数百万存日本茶山煤矿公司李经方又在日本各岛开设洋行三所以故李鸿章利令志昏为倭牵鼻闻败则喜闻胜则忧虽道路之言而万口流传岂得无因而至此天下所太息痛恨者五也

总论此次败之故由海军则丁汝昌主之从前避倭不敢当敌及至渡送铭军仓卒接战而致远冲锋独进无一舰继之者丁汝昌之督师为有方乎斩先逃之济远管带而独宽统帅之罚于法未平海军之气不能振陆军之败由卫汝贵望风先逃叶志超继之闻未败之先数日左宝贵密电有如撤卫汝贵一军则诸将尚有致死否则同归于尽等语盖以卫汝贵虐遇韩民奸淫掳掠无所不至以致韩民视我为仇大军无所得食军败之时父子伏丛苇中几为其下所杀又平时扣饷虐遇军士所有种种罪状罄竹难书然而天下之人知朝廷必不能诛此两人也李鸿章一日不去北洋两巨奸一日不能伏法三军之气一日不能振作溃败之局一日不能挽回何也三军之气视统帅之赏罚为鼓舞如海军刘步蟾被劾李鸿章反使护理水督林国祥力竭船沈[李鸿章](鸿李章)反请暂行褫革甚且以首先溃败贻大局之卫汝贵而李鸿章反以为得力种种颠倒功罪务使敢战之士人人气沮如此而三军之众有不解体者乎倭主出居广岛亲自督师八月初间即闻有限[二](而)十日取平壤之说而平壤果于十六日失守今又闻以四礼拜取奉天矣又闻九月内破津沽矣敌兵统九万大队入寇朝鲜不已进而盛京津沽不已则　京师重地所必窥伺我战守之备无一足恃而专委命于一昏庸骄蹇伤心国之李鸿章如此而谓陵寝之无动京师之必无警谁能保之也军事初起时若宋庆若刘永福皆忠勇发愤请赴前敌而皆阻于李鸿章之壅遏即淮军一聂士成津人一曹克忠号称能战于诸将中为优而李鸿章必党其私人以遏抑之顷闻　命宋庆节制前敌诸军矣若仍以李鸿章为后路恐逞其忌之心行其阻挠之计文书之呼应不灵饷械之接济多缺平壤覆辙又为寒心天下士民公论李鸿章不以严谴去津则天下之精兵猛将必不能得其死力以挽回既溃之局故李鸿章一人之去留寔于　宗社安危生民休戚相关系伏维　皇上干纲独断速赐施行再若囿于庸议迁就迟疑则士气仍前畏葸而奉天之震动威旅之失守皆在意中万一　陪都有近失畿告警变起仓卒虽食李鸿章之肉于事奚裨且恐以罪人不去之故致　朝廷日下急诏而天下之兵观望不前有非臣之所忍言者此则同声感愤而不敢不沥陈我　皇上之前者如蒙　皇上采择刍言断以行之请量　简知兵大员老成宿望者星驰往代速筹战备非不知临敌易帅兵家所慎但以李鸿章怙私纵敌后患孔长断难再事姑容坐视大局糜烂伏乞迅赐罢斥然后　宗社可安军气可振东藩亦可期恢复天下幸甚生民幸甚

　　力阻和议片　　　
彭玉麟

再臣正封折间适接督臣张树声缄致总署电音得悉署直督臣李鸿章方与法酋议闻之不胜骇异伏维法夷犯顺率土同仇臣昨奉光绪十年三月二十六日　上谕饬臣等振刷精神竭诚筹办防务臣当宣示各军莫不踊跃欢呼激昂思奋乃甫数日而忽有议之举得毋阻赴义之心而褫敌忾之气今日法夷[有](无)断断乎不可者臣素愚戆忘其冒昧有不容已于言者请为　皇太后　皇上一一陈之法夷无端生残我属国及我出师保护又复肆其豕突挠败我师迄今并未大加惩创遽与议和何以张　国威示天下不可许者一法夷并未受创翻然[请](后乎)是必中藏诡谲或怠我师而徐乘其后或谋缓我而误以多方其害无穷不可许者二既与议不索兵费更为叵测该夷惟利是视忽弃日前所索巨万之费不言但言越境通商其中不免有诈恐将来必有十倍取偿于后者瘠中华以奉岛夷饰目前以酿边患不可许者三以外强中干之法夷凭陵我藩服吞噬我疆土堂堂中华不勤远不问其罪转降心相从以就其和使之此次得志而效颦法夷者必狺狺然环向而起是一法夷而转来无数法夷也谋日滋隐忧方大不可许者四云南物产富饶五金之矿翠玉之璞艳称于世久为西人所垂涎若与议由蒙自以内许其通商迨为日既久形势险隘彼皆周知广传邪教以张羽翼一旦窃发不仅通商将何以支不可许者五此五不可者人人知之倘漫不加察贸贸焉亟与议和以为国计万全臣固未敢信也法夷自通商以来前于天津教堂一案即思起端以偿其所大欲适为普人所窘[而](中)止旋即狡谋越南为自强之计我中华果以全力决胜审用兵筹饷分量彼族万难久持故先为恫喝以速其和又貌为恭顺以工其术其寔鬼蜮伎俩穷矣此揣敌情而可战者一也我　朝以神武开基将帅得人远轶前古嗣平发捻之乱亦忠勇辈出贾其余勇可足定边忆前议防俄之时奉　旨着京外保荐人材即以将才不易存者什一为虑再阅数年老成凋谢尽矣虽攘外不必定用安内之才而有识究须有胆曷若及时精选宿将俾讲求以柔克刚以散敌整之法以尽其长此论将才而可战者二也道光年间夷衅初开广东三元里团勇义声至今犹在此外各省因[事](时)激愤之案层见出亦见民间不平之气不可遏抑越南刘义亦中华民也窜伏荒裔自全不暇犹能尚义屡歼法夷各省山陬僻壤不乏英豪闻与夷战莫不听鸡起舞共发雄心愿效死力此察民情而可战者三也查万国公法有可取节者在战分义与不义一节如兴战不义伤害天理不独可以理喻并可以力止等情深与齐人代燕之义暗合亦足征万国之公也我　朝廷一面通饬各督抚臣大张晓谕于通商和好各国极力保护专与法夷绝好淮各义民诛其天主教士毁其天主鬼楼罢其驻京法使撤其生意马头既销萌蘗不虞支蔓此采公法而可战者四也语云师直为壮曲为老今兵端自法夷开穷兵黩战掠地争城欺侮太甚寔为万国公法所不容宜历数法夷罪状布告中外使咸知理曲在彼直在我不得已而用兵伐罪明有日月幽有鬼神共鉴此衷应蒙默佑此卜天理可战而决必胜者五也有此五可以人人知之倘失此机宜恐我中华永无自强之日其将如天下后世之非议何伏乞我　朝廷干纲独断严饬沿海各疆吏及各将领防务不可一刻稍懈尤须洗心易虑卧薪尝胆各矢天良修矛偕作愤切同仇以与法夷从事臣虽衰朽无似断不敢惜此病躯残喘稍存畏葸尚当奖率将士为各军先惟宜和宜战大局攸关　圣明洞鉴自有权衡原非臣下所敢妄议微臣老病昏眊在军言军谨冒昧将所有不可而可战缘由披沥附片具陈不胜惶悚待罪之至

　　请接济刘永福片　　　
彭玉麟

再越将刘永福本粤西细民窜身交址及越法起遂能纠众搘拒相持数年大小数十战屡挫凶锋馘其枭帅为越南之保障固中华之藩篱其功亦云伟矣后虽兵势稍弱退守保胜然其声威犹震于泰西诸国莫不啧啧目为异人而法夷屡受其创尤欲得而甘心伏乞密　饬云贵督臣加意接济其军火饷项无或阙乏俾得一意堵御毋致陷敌以快仇即令和议有成可否仰邀　逾格鸿施授以边方武职移内地以示　朝廷护惜之意且旌其敌忾之忱臣因边才难得宜加保护起见是否有当谨附片具陈伏祈　圣鉴训示谨　奏
 
　 

卷五十二　兵政八兵机二

　　请饬照会通商各国片光绪九年九月十九日　　　
彭玉麟

再师以曲直为老壮上兵伐谋其次伐交古之制也现在通商者二十余国而法人独敢吞噬越南志在窥我滇边垂涎铜矿之利各国坐观成败殆先以法人尝试中国耳然使法人竟独擅富强之利则诸国又将因生忌不令独占便宜此情势所必然也目下既命将出师自应将不得已而用兵之故明白宣示各国使知其曲在彼因以其党而败其谋应请　敕下总理各国衙门照会通商之二十余国告以各国通商有年彼此利益各守条约无诈无虞此万国公法所从出也乃法国包藏祸心明知越南世奉　中国朝贡乃竟恃强凌弱违约称兵　朝廷早欲应援以恐伤和好隐忍未发前月法使脱利古乘兵船来津有大队兵船至广东寻之说恫喝要求诡计叵测我　皇上赫然震怒命将视师彼若前来即与决战兵端开自彼国不得已而为应敌之师[直曲](宜内)之判皆诸国所周知也第海上用兵商船裹足于各国通商事宜不无妨碍以一国违约之故致碍全局咎有专归想诸国自有公论又中国军民不识外国旗号将来战守之际诚恐各国商船经过军民误认敌船致有波累亦须预防以免轇轕如此立言明示利害直曲之故诸国亦不敢暗中助逆至预杜轇轕一层尤属自占地步窃请无论有战事无战事而此项照会似在必行此后尚别有要求亦断不可轻易允许臣愚昧之见是否有当伏乞　圣鉴

　　射策第一*或作殿试策第一　　　
骆成骧

臣闻殷忧所以启圣故盛世不妨有水旱之灾直言所以竭忠故诤臣不必避斧钺之罪传曰禹汤罪己其兴也勃焉贾谊曰遇祸而惧祸反成福遇福而喜福反成祸此殷忧启圣之说也臣观汉廷对策如贾谊董仲舒谷永杜邺申屠刚李寻辈类能破除忌讳指斥得失上及宫禁下及草野内及权要外及四夷见闻所及靡敢隐匿以偷为苟合此直言竭忠之证也历观自古凡转祸而为福因败而为功者恒由此道不可不察也钦惟　皇帝陛下夙承大业日慎一日近以时势多艰人才孔亟　诏书勤勤恳恳举治兵会计节俭农事诸大政期与臣等图之又复　诏以直言无隐传曰主忧臣辱主辱臣死此即臣发愤忘死之日也何敢拘牵成格不为我　陛下陈之伏读　制策有曰兵以威天下亦以安天下然非勤加训练则无以制胜因举古之善言兵者以为法此诚佳兵之至计也臣案兵法莫详于周自司马专书散失而搜苗狝狩遗意尚见于周官司马之职而汉之都肄唐之讲武宋之大阅名异而实同然汉唐宋三朝其开国之初兵额少而愈强承平之后兵额多而愈弱虽有训练之名而无训练之实此将帅奉行不力之罪也自古善用兵者莫如战国之孙子吴子唐之李靖明之王骥戚继光要不过实力奉行而已观孙子之斩队长则兵以明赏罚为主观吴子之对山河则国以得人心为主臣观自古为国之道未有不能自胜而能胜人者也故十三篇之法一言以蔽之曰能为不可胜不能使敌必可胜惟在己者足恃也至淮南杜牧苏轼所论大旨同兵所谓示之以弱而乘之以强亦孙子奇正相生之法也大抵艰难之君事必躬亲故将帅不敢欺承平之后君委之将帅将帅委之偏裨上下以虚文相应一旦缓急有事无可恃者非为择法之难而实力行法之难也昔我　太祖高皇帝　太宗文皇帝以辽阳一隅之众无敌天下汤文之盛何以异此　世祖章皇帝　圣祖仁皇帝俱以冲幼践祚削平祸乱驯致太平臣愿　陛下思昔之所以强今之所以弱昔之兵额何其少而无敌今之兵额何其多而无用知必由奉行之不力而非法之不善然后　亲临大阅取其不力者正以军法则将士咸思自奋而自强之计得矣此臣所谓殷忧启圣者一也

制策又以国用必有会计因备举历代财赋之法此诚足兵必先足食之至意也臣案会稽之与会计实以一声相转至周礼言财多用会计不徒见于小宰司会也自汉以后历唐宋明会计操于京师其法非不详尽然开创之初财赋少而愈富承平之后财赋多而愈贫非会计之不精而出之多于入也昔在雍正乾隆之际　世宗宪皇帝　高宗纯皇帝屡次缓征免赋而财用充足兵饷不乏四征弗廷转输相继臣愿　陛下思昔之所以富今之所以贫昔之财赋非不少今之财赋非不多而贫富悬绝者知必由兵额太广糜费太多侵渔太众上下相蒙隐忍不言而非会计之不能工也然后亲核名实取其虚费者而裁之取其贪婪者而黜之则官吏咸思自勉而自强之计得矣此臣所谓殷忧启圣者二也

制策又以自古求治之道每以躬行节俭为天下先因考其心之诚伪而下及于士庶此诚以俭足用之至意也臣按尧之土阶舜之土簋禹之恶衣文之卑服皆盛德节俭不尚奢侈若汉文帝衣绨履革蒲席韦带观其罢露台之言恐费中人十家之产此诚忧民之心积于平日故能屏雕文之饰成富庶之业而非务其名也自代以后之君非不焚翟裘毁筒布却珠贡一冠三[载](丈)一衣屡澣而治功不能比于隆古者务其名而不务其实也至于闾阎之困由制度不明富者欲过贫者欲及其源由于人君奢侈大臣效之大臣奢侈士[庶](度)效之转相摹效以至于此也故贾谊之策斤斤于明法制诚有见于其源也臣观今之民物生齿日繁地力已竭即使力俭犹恐不足于奢侈后将何以为继臣愿　陛下念民生之日蹙思物力之有限躬行节俭为天下先而大臣之服物宫室严为定制有敢越度罪之无赦则士民自相习而成风民知　陛下之为民也则捐输不以为苦　陛下知民之忠上也则度支不忍或过而自强之计得矣此臣所谓殷忧启圣者三也

制策又以民生以农事为本因详求水利之法此诚重农之至意臣按周命遂人齐立水官秦[治](自)泾水汉穿渭渠俱因地势高下故能经画详审自后或修芍陂茹陂或开利民温润或决三辅或引滹沱均能因利乘便以济民生至虞集托克托徐有贞左行之申周懋等所陈皆在　畿辅之内言皆切要可行臣观冀州之境漳滱潞滹沱桑干之水皆可引导而督臣河臣每以畏难[而止](之至)臣愿　陛下思根本之宜因念转运之维艰　诏于内地节次开办则内地足食而自强之计得矣此臣所谓殷忧启圣[者四也凡]此皆自强之至计人所共知特误于臣奉行之不力而非其理之深远难稽也又非其事之迂难行也断而行之惟在　陛下怀必行之志操必行之法悬必行之赏则转祸为福转败为功机实将于是乎在矣臣末学新进罔识忌讳于冒　宸严不胜战慓陨越之至臣谨对

　　谕黑旗将士檄　　　
刘永福

呜呼皇天无亲惟德是辅圣人有训佳兵不祥我越南自白雉入贡以来知　中国有圣人不敢自外托于帡幪覆帱之中者数千年于兹　中国亦待之以诚抚之以惠爱如骨肉而亲若家庭偶有外患内忧莫不烦天朝之绥靖越南人民惟知有　中国不知有他国故与各外国绝不相通蠢兹法夷逞其强悍恃其机械辄敢肆焉蚕食恣厥鲸吞毒比长蛇贪踰封豕既窃踞夫西贡又潜窥夫东京外托保护之名中怀叵测之志试思分疆划界各有臣民各有政教何待越俎代谋是其藉词行诈包藏祸心可以不言而喻自法东来之后攻掠越地荼毒越民越南之仓库据为己有越南之关税收为私藏越南之[城](地)池遭其蟠踞越南之元气被其剥丧招越南之叛民以添其翼隳越南之险阻以快其心种种狂悖之行神人之所共忿天地之所不容我越人凡有血气莫不痛心疾首透爪裂眦愿得食法人之肉寝法人之皮真有一夫大呼市人皆左袒之势永福以旅之身受　国王恩遇资以土地授以甲兵其初一成一旅之众得所假手十年生聚十年教训积数十年之心力有劲卒数万人赖以保障东南用资战守三军之士当知食毛践土恩义并隆[去顺效逆](去逆效顺)殃咎立至越南虽褊小向为　中国不侵不[叛](判)之臣今越南有难　中国必为援助兹者滇抚唐中丞粤西抚徐中丞同率兵百万分道出关　天兵遥驻声势赫濯粤督张制军粤抚裕中丞要皆部署周至亦转运不穷近又　特简彭宫保来粤督师以守为战韩范坐镇西贼丧我军有此救援士气定当益奋本提督不过中原一武夫流寓来越荷蒙　国王恩礼有加重资委任尔众士亦蒙　大惠禄养有年三军铭挟纩之恩多士戴如春之泽固宜激发忠义竞作干城而　中朝大皇帝又特沛殊恩寄以重任本提督固责无旁贷尔众士高义不容辞当思受　国王之恩养咸怀报主之忱荷　中朝之化裁弥切尊王之义先登陷阵奋不顾身饥剥法夷之肤渴饮法夷之血灭此朝食所向无前法夷之机械足以自阱法夷之凶暴足以自戕前者法酋拿破仑第一颇善用兵其国人称之天神擐甲执兵千人辟易彼时其武勇横暴不已卒为英人所俘为世大辱厥后拿破仑第三率乃祖之攸行志在开疆性喜用武横征暴敛戢怨小邦天怨人愤蕴久必发爰假手普国歼其巨魁毁其国都法人之气为之不扬欧西各国羞与为伍似此可以稍自敛迹矣而乃犹复怙恶不悛不复吐气于他邦转欲逞志于我国我越南虽僻处海滨号称积弱然师以曲直为老壮兵以顺逆为胜败法兵虽强曾何足惧自法夷入寇狼奔豕突跋扈鸱张几于目无越人本提督率尔有众起与力争一战可以威悦授首再战而宝滑遁逃科力不能逞其凶夏文不能施其计大旗所指蚩尤潜光长戈所挥渊日再起贼军矢穷尽困守一隅以海防内河为负隅之恃而我分道以扰之亟肆以疲之奇兵正法互为策应攻城攻野动合机宜南定惊草木之兵东海懔烽之警贼军皆墨我武维扬法夷犹敢执迷不悟逼我顺化蹙我都城乘我国之新丧利援军之道远遂乃抑勒新主强为要盟夫要盟神弗之福盟可要亦可寒何足措意而法夷自为得志益复骄横又欲窥我北宁侵我桑台　中朝之大度则藐为畏葸吾军之果毅则视若仇雠不恤众口之交讥不顾天心之勿顺国狗之瘈噬遍乎友邦巴蛇之吞侵思及远郡贼与我势不两立我与贼义不俱生今与尔众共伸天讨各奋神威转战无前有进勿退得法夷首一级赏银五十两如贼目倍之获兵船一艘者赏如其船之数毁铁舰倍之其有我游民为法兵所罗致令当兵者倘能悔罪自拔悉予免究反戈攻后因而获胜者仍论功行赏弗问前愆惟法夷及其所部之黑夷则尽杀无赦必使东京之余孽扫荡无遗西贡之腥闻湔除净尽上以副　中朝倚之重中以报　国王休养之德下以舒越民怨毒之心成败利钝所不遑计尔众士欲建不世之奇勋成不朽之盛业惟本提督马首是瞻功多有厚赏不迪有显戮尔众士惟时懋哉檄到如律令

　　解散从法人示　　　
刘永福

三宣提督刘为申明大义解散从事照得春秋之义首严夷夏君父之仇不共戴天自法兰窜扰东京以来有志之士同声愤激思得其肉而寝其皮本提督忝掌兵符谬膺重任其能与法人并立天地间乎天未厌乱驰驱二载老弱苦转输少壮膏原野此正枕戈待旦之秋杖策从军之会苟尔军民人等以本提督之心为心则众志可以成城小丑何难遽殄还吾城池歼彼犬羊封尸以为京观献俘以告先王岂不壮哉孰意尔等不顾利害不辨顺逆竟有受彼笼络为彼爪牙者闻之殊为骇异继而思之尔等虽愚亦有天良何至忘君国之深雠受虎狼之威此必由法人以利诱尔以势逼尔尔等未及深思以至受其欺耳本提督嫉恶虽严待尔等则甚慈不忍不教而诛用顺逆利害一一为尔等告之法人阳托保护之名阴为攘窃之计狎侮宫廷凌辱官长奸淫妇女焚毁田园见者伤心闻者切齿尔等甘为彼用上无以对君父下无以对妻孥一不可也法人数败之余屡次调兵号称数千其实不过数百黔驴之技至此已穷于是计诱尔等为之前驱鎗刀矛尔受之而彼不受也尔等独不为性命计耶二不可也法人多行无礼不独本督抚知之即欧洲诸国亦无不知之现在计不得逞不得不以甘言重利诱之尔等将来适或得志必至夺尔之田产占尔之妻女后虽悔之噬脐何及三不可也　天朝怀远字小恩威并着尔等若不及早归顺一旦大憝就擒罪人斯得尔等不独为本国之乱民抑为　天朝之贼子王法所不宥公论所不容四不可也本提督现在业将法人诱入陷蠢兹丑类已在掌握之中尔等倘执迷不悟必至尽罹法网本提督不追已往之愆曲予自新之路有能将法将首级赍献军前者受上赏侦彼军情为我耳目者受中赏纠合队伍投营报效者受下赏如其怙恶不悛大兵到日玉石俱焚往事非遥前车可鉴勿谓本提督言之不早也切切特示

　　致法兵酋　孤拔书　　　
刘永福

闻之古者交兵不废使命尔法人侵扰北圻于兹十有九月矣既丧师以辱国亦靡饷以病民痛巨创深而未启悔祸之心夫复何言顾念北圻之民遭此蹂躏数百里内风声鹤唳不遑寝处伊谁之故而使我族类颠连困苦若是之甚予体　上天好生之德我王恤民之心爰为尔一言数月以来尔军以负嵎之穷保游釜之余魂困守营塞不敢出战风闻尔邦之人又以虚词要挟　中国云将攻打广东黔驴伎俩可谓穷极丑恶矣堂堂　中国为天下四洲所景仰曾何惧尔法之有即予亦明知尔邦不敢用兵　中国致殃及他邦其为虚声恫喝何疑今予用告尔以振盲瞶而发痴聋溯自二十年前为　中国同治　皇上纪元之岁予以避乱来越有众一旅非我族党即我交游时则兴化宣光两省土匪作乱肆行掠官军剿捕未殄予以贸迁旅居奉大吏檄办团练爰集同志约法成章歼灭匪徒获邀懋赏是年尔国为九龙江之役称兵南圻予奉命勤王视师南下三战三捷擒尔将帅俘尔军民尔岂不知之迨次年和议成辞魏阙北归仍安素业尔邦辄张皇夸大以为兵多地广丕着武功为天下莫大之国掌天下最重之权雄视六合莫敢抗衡云云予以大义陈师凡执殳前驱者非荷耒之农夫即负贩之良贾非有制造鎗之利徒仗一义字激动众志为国扞患屡挫尔锋尔邦之宿积忿永福久矣然而永福岂畏尔哉尤可笑者尔邦辄以保护为名试思越南为中国藩服有年如欲保护有　中国在与法兰西何干譬如人家子弟其寒暖痛痒自有父母调持设来一素不相识之人牵其衣裾而煦妪之噢咻之貌似亲爱中寔有拐骗引诱之心矣尔邦之情诚何异于是予知尔邦受创于普城郭其沼君王其俘城下之盟酬金纔了尔邦属部有流离失所者矣有逼处强邻者矣曷不谋为保护而耽耽焉干预我越哉越俎代庖舍己芸人为天下所笑尔邦岂未之前闻耶且即保护而论则　中国大皇帝频年命将出师为越南剿除土匪整旅而旋不取一粟不伤一禾鸡犬无惊人民安堵如是谓保护而尔等目击各省土匪之乱袖手坐视未为一兵或垂机煽惑利人灾患则有之于保护乎何有然往事勿论已今者之役尔亦非腼然以保护为名哉何以据人之城戕人之官夺人之库乘人之丧逼[立](之)约又纵令黑鬼淫掠残掠无所不至斯比于穷凶极恶之盗贼有加甚焉以盗贼而假仁义之名名其可假也哉今者　中朝大皇帝赫然震怒声罪致讨永福奉到广西巡抚徐大臣饬知钦奉　上谕饬令整军进规复河内省城不可稍有退沮煌煌　天训越南臣民幸庆再生伏念　中国大皇帝以天地覆载之仁怀柔南方罔不悦服岂欲轻启兵端即我越南国王素秉礼义于尔法人事事优容乃尔包藏祸心诡计叵测既诓我百万金钱赖我六省膏腴又夺我三关管钥我王始终以礼相待至有今日骄孙之养有由来也兹者国步维新王灵大振永福慷慨誓师三军之士莫不感激涕零愿舍身以报国予姑翦灭此而朝食畴勿努力以赴戎行行将电掣雷驰歼尔丑类而安我良民矣顾我思顽石有点头之日恶虎有贴耳之时尔虽恃蛮抑岂不感悟用是不惮烦言再三开导须知越国图远自古无功亿兆离心十敌十臣同德　中国以熊罴之帅率荼火之师永福执锐披坚以为爪牙之助西山之粟可食十年河北之田可屯百万关内关外五里一台十里一站大军所至山岳动摇岂若尔邦之今日外务筹兵明日议院筹饷虚张声势外强中干也哉粤自七月二十八日八月十九等日创尔军之后所以按兵不动者非畏尔强一则以　天朝尚在议和痛剿之余尔等有所借口一则乘机观变正欲厚集尔众使尽入我网庶几后患无滋也乃犹妄想攻打北宁觊觎燕台岂尚在梦中耶或者天牖尔衷幡然悔过还河内南定等城星夜退师舟中则永福虽奉严　旨诚可为民惜命乞请徐大臣转恳　圣恩赦既往而赎将来不为穷寇之追仍联和好之谊永福一人实能任之决不食言若其怙恶不悛执迷不悟则永福今日承　命之下进退维死誓即身率劲卒乡导　王师舍命进攻不遗余力城下之日骈首诛戮毋冀漏网夫人贵见机事莫求尽及此日而听药石之言诚无损尔邦威望若必负固不服一旦势成土崩虽　中国大皇帝不欲穷兵黩武远海外而西贡巢穴定必乘势剿平不使尔属一兵一卒淆迹越南土地斯时西洲各国莫不周知尔国尚何颜立于欧洲耶恐拿破仑第三之辱将复见于今日也此又非仅为尔警觉者矣且吾闻尔邦称兵于越皆[前](在)任外务署中一人私见上不裁于总统下不协于舆情尤属罔上私行违众速祸今业已去职继之者主见未定同官为寮尔当驰书启牖毋使蹈前人愆也限以三日立取覆音如其听言藐藐则悦未学前辙犹在惟执事三复之

　　上刘岘帅书　　　
余虎恩

电称和议将成有赔外割给辽东台湾等语兵民闻之莫不吞声饮恨忧愤填胸总兵行伍起家年经六十由田畯膺世禄拜真除　圣主之恩施不次宪台之知遇独隆有不感激涕零者断非人类当此　君父大雠誓与国事同终始不与倭寇共死生而和议无聊至此撤我南北藩篱任彼直窥堂奥即一小国已祸临卧榻各国环起效尤何堪设想是和如未和且不如不和社稷安危系于一绕帐踌躇有不能引嫌自避缄默自甘者谨熟权利害冒死陈之夫和议如此迁就者殆因从前各军屡战屡蹶遂谓战不足恃耳抑知战事得失必先审敌情察民情谙军情不得徒执胜负之常置大局于不问也则试以敌情论日本幅员仅四岛地不为广丁不满十万兵不为强洋价日增国不为富曩岁窥我台湾正进退狼狈而我允偿兵费使彼得意以归遂灭琉球袭其故智而又有今日月初停战一议在我被陷诸城可取能不能取而彼得抽精锐攻我台湾　庙算深渊已非浅近所能测今日复允赔并许割地不识上年兴师是何意见上年所失之朝鲜犹是附庸今日所割之辽台实为门户门户洞开则彼虽无长驾远驭之规已有囊括席卷之势与其割土[求](救)和引贼入室何如以守为战张网待鱼从前旅顺各城并未交战皆淮军弃城与敌后有伤亡者验之皆背面伤痕其明证也即如牛庄一役湘岳贻羞实亦疏防所致倘得一忠勇之将训练之师相与决一死战则彼之火器虽利却一人仅执一枪非两手能持两而谓无术以治之总兵殊未敢信也此敌情之宜审者也民情大可见孩提之童亦以杀倭人为快第关外近岁大荒之后继以重兵天灾流行民不聊生锦州等处盗风日炽抢往来所在多有良善之家至鬻妻子为食困苦流离野有饿殍有司不以告长吏若无闻政体尚堪问乎倭人乘隙诱惑啖以钱每每阴派汉奸先入内地托名贸易暗通贿赂勾接民心穷饿愚氓遂乐为之用为可以免死并可以养生有乳即娘无足怪也我惟通饬各属查悉民间之疾苦　奏请拨赈以重生灵救民命即以收民心民心固结斯守望相助妇孺皆兵何一地不可以战此民情之宜察者也治兵之法首重严整今则三五营为一军八营十营为一军多寡不同而统领名目同即分位同其立心有忠奸曲直意有高下才具有长短临阵亦有勇怯自不能强不同以为同头绪纷繁茫无纲纪安能同心同德严肃整齐此依将军海城一战恃刘树元为援军卒因负约失援遂至溃败良可慨已至于忠愤之士或备多力分或有步无马即能独当一面而于截击尾追起伏包抄冲突驰骋诸技已难操纵随心徒藉别军援应其可恃乎语云师克在和不在众和不和在心我一心人又一心离心则事终罔济已覆辙之堪虞同心则利可断金何倭寇之难灭此军情之宜谙者也由是言之彼为客我为主彼难深入我利久持相持而我则安处室中寓战于守彼则悬军海上战守两难我不赔即以赔济军彼竭饷源更无筹饷之地各国偪偿旧债彼国民怨愈深彼之精锐渐消我之征调无尽区区岛国不能出我掌握中堂堂　中朝何竟甘贻腹心患

乾隆二十三年正月　高宗纯皇帝谕曰驾驭外藩之道示之以谦则愈骄怵之以威则自畏此二言若子孙世世能守实　大清国仁万年无疆之休也钦此　圣谟洋洋不独我　皇上永宜谨守内外臣工何一人不宜钦遵为今日正不必言和而请与言战战则避水就陆俟有登岸聚而歼旃且不遽言战而先与言守守则日异月新遇有机缘相时而动顾守之道亦有三焉一在选将将贵勇尤贵谋承平日久宿将凋零有存焉者或暮气已深颓风莫振或因陋就简整顿需时或任用非人或兵额太短以致盛名之下其实难副此外将不知兵夤缘幸进者实繁有徒恃兵符为儿戏败由自取非敌之强夫　朝廷所倚重者主帅主帅所倚重者统领统领所倚重者营哨官营哨官得人而什长伍长均得其人斯踊跃用命万众一心其统领者乃能随意指麾如身使臂臂使指血联贯一气呵成否则手足痿痹腹心谁虽众无所用之拟请择关津要害密驻重兵处处与　畿辅相顾合关内外通盘筹划应练大军六枝每军步马精兵六十营遴统领六员外四匀派地各专责成某处失守必某员全军覆灭斯诛无可诛纔得诿诸气数查彼倾国之兵不过十万纵令聚攻一处而有三万人捐躯赴义彼岂独无所损折乎此聚则彼聚彼散则此散前军败而后军可胜彼所先踞者我复以别军取之彼亦终无胜算也此选将领所以一事权而选之之法在平时留心细察实事求是未可曲循情面贻误戎机一在裁兵兵贵精不贵多统计征调各营奚啻数百或招市并游民或杂以僧丐或狃制兵积习不讲操防或年力就衰或吃食鸦片此即严加训练其可望成劲旅乎拟请于关内外各营循名核实汰弱留强挑足三百六十营以备战守无论旗员汉官苟非劲旅立即奏明　皇上裁减归并务祈一营尽一营之长一勇得一勇得一勇之力斯战无不胜饷杜虚糜如精壮不足够数则赴南添募骁勇以实戎行不可滥收入伍此左文襄入关平陇办有成效者兵裁饷节而后饷可议加古偁重赏之下必有勇夫倭寇虽悍何难尽绝根株一在养气古来祸变之大且奇者莫如滔天洪水而神禹得告成功其次如铜头铁额之蚩尤卒殒命于涿鹿则以风后力牧之出奇骑虎役豹之巨无霸卒授首于昆阳则以云台诸将之效力盖天地间厉气锺于异类以乱天下必有天地间正气产为伟人以安天下其大较也以元会运会之说推之尧舜时当年午会今去尧舜仅四千余岁依然午会周孔之溃泽不应歇绝今日即外域之腥膻不能久溷于中土考宋当南渡恨抱金牌尚有岳少保气壮山河屡挫金师今诸将锐气全消闻风鼠窜又武穆之罪人较南渡功败垂成尤为愤气无他淮军丧气于前湘军耗气于后闻者为之气短遂可知其气之馁也拟请代奏　陛见容总兵面陈一切务期君臣一德力撑元气充刚大浩然之气鼓天下忠勇之气所恃以灭绝倭人者此气恃以固结人心维持　国者此气得养气制胜之法而以静驭动以逸待劳庶几一鼓作气众志成城百神力昔人谓孙吴之技击不足当桓文之节制不足当汤武仁义之勇非迂论也彼以赔割地议和者吾恐赔不胜赔割不胜割不徒令人气沮耶所有闻电愤激及熟筹战守各下忱可否摘由代　奏出自钧裁

　　行军当严赏罚论　　　
[陈耀卿](高莹)

孔子云则以学文此则字有急读缓读之分唯朝廷有功则赏有罪则罚此两则字皆急读无缓读若误作缓读谋国是者鲜不一误而再误乃我　国诸公不独此赏罚二语之则字作缓读甚至如　圣谕内即字速字等亦作缓读今倭奴遣援兵十余万纵横跋扈于海上几不可复制此岂敌人之强哉实我海军之不振致之也何以言之此次鸭绿江大鹿岛之战我国虽获全胜大壮海军之色究之斩将褰旗之志未满也我军鸭绿江之行实为押护运兵商轮当日除分拨兵轮鱼雷船保护商轮登陆外实余定远镇远等十船备敌而十船中又为济远方伯谦畏缩误事撞伤别船一艘其实仅余八船以决胜于洪涛而倭奴则尽驱国中至坚至大至快之船十二艘乘暇扺隙出全力以掩伺于中途是众寡殊而形异势保护重而心力分也使当日者行泰西之法两国预下战书订期于洪波巨浪中先升红旗限以二十四刻为[限](列)逾刻即行开彼此一意孤行得出全力以相搏倭奴又岂止东遁已乎且我　朝廷行法虽恕而立法特严北洋海军济远管驾方伯谦懦将也初在军次脱逃一之已甚本不可再也乃再延至高丽海而与倭舰三艘决战弃广乙操江于不顾虽弃甲曳兵之际犹以船尾大击扫倭船倭督实则大副二副两目之功当广乙之未还也方伯谦倩孔方家兄之力上通下济掩罪夺功冀邀上赏及广乙之将还也多方买嘱赂全船之军士如出一词然能赂军士之囊不能赂军士之口以致退有后言莫不私相告语曰我船主善于避弹明其逃匿舱底畏缩之甚也乃犹观望迟疑拟罚不决置诸有功无罪之列专驾驶统军士逍遥海上将以为经大敌之勇员卒至怯情尽露莫可遮扪贻误军机无能收拾然后请上方之剑斩怯将之头谓之罚之不严者非耶广乙林国祥勇将也两军相以奋迅争先拚死向前者为忠勇林国祥以一舰而直薄倭船三艘横冲直撞奋不顾身虽当时冒险不能保全船以出险然船上军士被击者已数十人船主被击者已无完肤矣如不搁浅将为倭奴所掳谓为识谁曰不宜乃犹迟疑不决录用不前置诸不论不议之之列谓之赏之不重者非耶使当日者丁统领执法如山冰霜凛若怯将如方伯谦革而逐之勇将如林国祥奖而用之则此次大鹿岛之战多一勇将即多一勇船船不误撞更多一有用之船多此二船即多大数百不独可以匡我致远经远之不逮而倭奴多受此大数百其狼狈披靡更复不堪设想矣又岂止东遁已哉而说者谓非丁统领赏罚不严之过实左右党翼误之也丁统领久有杀倭之心奈左右无非个中人而个中人尤恃内援于宪幙一若恃党凌挟而无使丁统领专其权颠倒是非无使丁统领行其法噫异矣大鹿岛之战将来书之史册未免不留千古一恨事也夫行军既不可严赏罚而海军则更甚即海防何独不然兹闻粤东鱼雷局某总办即无奖赏以厉军士又减刻军士薪资为饱囊之计初则每两刻减二分再则每两刻减四分遂令各军士或改图别业或来游沪上而彼所遣用者皆乡亲庸劣之人或则以贽敬相从当此王事劬劳煌煌　懿旨分庆典以恤军士彼某大员者竟漠不关心但知肥己岂当道诸公亦聋瞶不知哉书生自知冒罪不容逃但自中日启以来染一愤气之症病势炎炎无复抑遏深欲斩竿为泄愤之方而手无寸铁又愧力量不胜唯冀以一管毛锥直剌倭奴之心并泄一己之愤焉已耳

　　用兵贵作其气论　　　
陈耀卿

</div>
    <div class="pagination">
<a href="皇朝经世文三编_page47.html">上一页</a><span>...</span><a href="皇朝经世文三编_page43.html">43</a><a href="皇朝经世文三编_page44.html">44</a><a href="皇朝经世文三编_page45.html">45</a><a href="皇朝经世文三编_page46.html">46</a><a href="皇朝经世文三编_page47.html">47</a><span class="current-page">48</span><a href="皇朝经世文三编_page49.html">49</a><a href="皇朝经世文三编_page50.html">50</a><a href="皇朝经世文三编_page51.html">51</a><a href="皇朝经世文三编_page52.html">52</a><a href="皇朝经世文三编_page53.html">53</a><span>...</span><a href="皇朝经世文三编_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
