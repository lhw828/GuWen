<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 165 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 165 页/共 219 页
  </h1>
  <div class="content">
   江西巡抚辅德

窃惟设兵原以卫民。安民重在靖匪。先于乾隆二十六年。江苏抚臣陈宏谋。奏请通省营员。皆令督率兵丁。协同缉捕。则境内窃匪。不获于捕役。即获于兵丁等因。经部议覆。通饬遵行。嗣于上冬。陈宏谋复经奏请营兵所获贼犯。到案狡供。许令同原获营员质审。则真贼自无所逃。如系良民被诬。并无赃证。兵丁营员。咎无可辞等因。伏查州县额设捕役。多者不过十名。少者数名。侦缉势难周到。是以责令营兵协缉。城守有驻防。大路有塘汛。耳目众多。足资巡缉。立法非不尽善。如果实力遵行。匪贼自难遁迹。惟是外省奉行。多有不力。而不力之故。由于气习未除。文武之不能一体也。盖将弁多以窃案不比强劫有防之虞。而兵丁不同捕役。又无提比之例。既为赏罚所不及。即每置身于局外。且以文员最忌营汛获贼。通报上司。即形其短。虑生嫌隙。更恐县将营拿之贼。故行讯放。以致兵丁意中熟悉之贼。与目中日见之贼。并某捕豢纵分赃。皆概括于臆。而莫敢出诸口。盖恐该营将弁闻知。不以为奋勉。转以为多事。而其本管营汛。间有不法兵丁。或阴通匪类。或得规纵放。或坐地分赃者。转不知畏处分而加稽察。即有迫于奉文饬缉者。率多拿曾经犯案之人。或将乞丐抵塞。其实缉获正贼正赃者甚少。此武员之狃于积习相沿。不能一体也。至于州县。每以兵丁获贼形已之短。遽将贼犯巧为出脱。现已定有会同原获营员质审之例。固已不敢逞其伎俩。乃又有矫枉过正。明知兵丁妄拿。乃以奉檄饬缉。曲作周旋。故地步。徒使兵丁滋扰良民。此又文员之故习多端。不能一体也。臣以为欲收缉捕之实效。必使文武一体。又必责成于督抚提镇大员。然后可宣明赏罚。破除故习。而使其全局转移。咸归于一体。臣尝细察地方文武官弁。大概不论职分之应为。惟视上司之意指。大员郑重其事。情自然振动。臣到任以来。屡经通饬。将文武积习。逐一指出。禁其心存畛域。示以所定赏罚。并移商南昌赣州两镇。除拿获山贼。随时酌量给赏外。如系多赃及抢劫重案。或能举发捕役豢纵分赃。及查获积窝者。守兵立拔马战。马战记拔外委。外委记补千总。千总以上。则另记名。以备酌保。至于巡缉弁兵。俱饬该管营员拣派。仍令不时考察。毋许藉端吓诈。挟嫌妄拿。其并不实力。久无根获者。即令营员随时惩处。略仿比缉之意。俾知赏罚皆由于此。而又皆由提镇亲定。更无展转退缩。有所希冀畏惧。不得不认真查缉。计自春间会办以来。营兵拿获贼匪。将及百案。又拿获逃军三名。俱经饬县审办。其有任兵藉捕索诈混拿私拷之把总二员。兵丁数名。亦经查出。立即斥革重处。是弁兵之功过。原可随时劝惩。岂可以一二弁兵不肖。即致因噎废食。第弁兵之勤惰。固在将备稽查。而将备之锢习。端在督抚提镇之随时振刷。并以赏罚为鼓舞之权。则彻底贯通。一无扞格。查各省督抚每届年终。已未获盗若干。及作何惩劝之处。已经大学士臣尹继善奏经部覆通行外。合无仰恳　　特颁谕旨。再令提镇一体亲加督率。不时就近查考。以课其实。并令各就本营情形。酌示赏罚。共相实力整饬。则积习更易破除。良法不同故套。不惟窃匪难以漏网。且捕役亦惧营兵攻发。不敢包庇。即历年逋缉各犯。未必不一并弋获矣。

　　请停分缉协缉疏河南通志　
田文镜

查盗贼为害民生。失事处分綦重。臣竭力体察。时刻提防。是以文武印汛稽查缉捕之法。府佐厅员督同协缉之事。及捕役为窝作线。纵黠诬良之弊。臣颇能得其一二。不敢谓　国朝已有定例。内部已经颁行。即缄默不一言。以苟容于　　圣明之世。臣请为　　皇上敬陈之。臣于雍正五年。准兵部咨。为缉盗各有分司等事。内开嗣后城内失事。缉拿之事。专责之文职。同城武职。令其协助。道路墩铺失事。缉拿之事。专责之武职。该管州县文职。令其协助等语。及至限满不获。官则罚俸降级。各有轻重之不同。捕役兵丁。则有赏罚劝惩之各异。在兵部题请定例之时。亦以文武各有责成。自能严查兵役。各分界限。免于推诿。意非不善。但臣以为　朝廷之设官设兵设役。各有所司。如知州知县管理一州一县。则此一州一县之中。无论在城在乡。皆其版图赤子。一有盗劫之事。莫不当竭力缉捕。此其职分所当为。臣查定例。城市关厢失事处分。较严于道路村庄。因其地有密之不同故也。且地邻是其所治之民。捕快系其所管之役。一呼而应。责比无辞。臣请缉贼之事。城乡俱当责之有司。至于武职汛弁。分驻州县者。皆系千把微员。且有一员而兼防二三县不等者。其所管之兵。又不过马步二三十名及四五十名而已。操演是其专责。防御是其专司。有贼而穷追务获。是其专责。至于被劫之后。贼既远扬。彼无能为也。若夫兵丁。则有存城守铺差操之不同。其存城者。守城守库守狱。乃其事也。其守铺者。瞭望盘结巡防。乃其事也。其差操者。解粮解犯。递送公文。按期调操。乃其事也。旷班则当惩。离汛则有罚。又非若捕役之可以执批远缉也。况以赳赳之武夫。令其入小民乡井。搜捕盗贼。则贼未一获。而鸡犬桑麻。已为之不宁矣。独捕役一项。较他役为最黠。原系积年惯盗。改恶作良。则充为捕。地方官不得已而用之。如杀人毒药。有时而藉其救病。则医家不弃。彼其平素原与贼通。贼之窝线。彼无不知。贼之风声。彼无不晓。贼不先投拜捕役门下。而欲入其境。掏摸翦绺。尚且不能。况强劫乎。且彼既为捕役。则邻邑邻郡邻省之捕役。亦无不声应气求。彼此照应。此处获一盗。而即为彼处有案之犯。彼处起一物。而即为此处待质之赃。各能暗地通知。禀官关会。即贼之去向下落。知者必告。且彼又能改扮行装。潜查密访。此所以捕役缉贼。如探囊取物。其不获着。地方官不能勒限严比耳。苟能如臣平日所行驭捕赏罚条约。实力行之。鲜无不效。臣所行者。饬令各地方官遴选捕役之最黠而有家属者。大州县不过十余名。中小州县不过八九名。其愚而无用。老而龙钟者。悉沙汰之。厚其工食。养其家口。其家口所住之处。着令乡地邻右。具保看守。仍着落捕役。联环互保互结。防其挈眷远遁也。无事则借以巡查。使百姓安堵无恙。有事则给批访缉。使盗贼不致远扬。并悬厚赏以待之。勒严限以比之。彼前则望赏。而后则畏比。则擒盗中之最愚最羽被诱入伙者。以塞其责。黠贼首盗。则不肯献也。苟地方官必欲穷尽根株。赏比不怠。彼亦必获而出。无如各有司以为一案已获一二人。便可成招。此后即懒于严比。或接任之员而视为非己任内之事。漠不关心。无怪乎盗之不能全获也。

若闻兵部新定之例。则州县城池。不过三里五里。官兵聚居。商民辐辏之地。较之道路墩铺。自更严密。盗案窃发者少。稍加防范。则匪类绝迹矣。有司则以为城内无警。则吾职已尽。捕役则以为城内无事。则吾役已供。他无所问也。使兵丁而缉捕道路墩铺之贼。则是以驭车者而使之行舟。以为农者而使之贾贩也。既不能穷贼之窝线。探贼之风声。又不便于离汛远缉。不过束手以待参罚而已。彼捕役见有兵丁。以代其责。不但袖手旁观。以为笑乐。且纵其投拜门下之贼。肆行于道路墩铺。其贻害曷可胜言哉。再查兵部定例。止分别城内道路墩铺而已。至于州县东西南朔四乡。尽有僻处村庄。离道路甚远。从未设有墩铺者。一县之中什尝八九。此等地方失事。当责之文职乎。抑当责之武职乎。责之文职。则曰我管城内者也。责之武职。则曰我管道路墩铺者也。不几置村庄于无人管辖乎。部中未经议及。无可适从。臣以为文武俱属　朝廷臣子。凡事俱当秉公据理。臣系文臣。不敢庇护州县。而使营员武弁独干严谴。且州县而处分一轻。慢视盗案。则贻祸民生。为害地方。所关甚巨。臣又不独为武职偏枯起见也。故臣请　　皇上停止兵部新定之例。仍照旧例。一体缉拿。一例处分。而限年缉盗之参罚。独当责之有司捕投。有司怠玩则督抚题参。捕役废弛则道府提比。贼自无不获矣。又臣于雍正五年。准刑部咨开九卿议覆山东兖州府泇河通判张若矩条奏一折。内开嗣后同知通判等官。有捕盗之责者。俱令添设捕役。于所辖州县分报承充。遇有盗案。该厅即查明原报充之州县。易地差遣。协同缉拿。等语。臣查外省同知通判有捕盗之责者。不过令其督捕。非若四路同知之令其跴缉勾捕也。四路同知因系畿辅重地。并设有该管兵丁番役。处分较外省督捕厅员甚严。未可同日而语。故外省同知通判衙门。从未设有捕役。责令协捕。如同知通判。果能不徇情面。按限提比。或因公下县之时。逐案就近查比。则经承捕役。俱不敢玩法作奸。受贿纵贼矣。且同知通判。名系州县上司。实属佐贰闲曹。虽节礼捕规。久经禁革。而平日物产土宜。不能不邀惠于有司。缓急所需。不能不望济于属吏。因此而求其廉介自持。正己率属者。十不选一。尚能大破情面。毫无瞻徇乎。虽行牌提比。无非虚应故事。行提之厅差。又不过索县捕之酒饭差钱。州县则徇庇己役。代为具一帖。求请宽限。便可回销。臣不得已。近日严饬各道府提比。并臣亦自行提比矣。且官场痼癖。鲜不庇护自己衙役。视当官值役之辈。即同世仆家人。凡上司行提。即曰令我无颜。属员触犯。即曰目中无我。衙役知有本官曲护。每多足高气扬。肆行不法。臣于此又尝严行申饬。至再至三。窃恐能改者尚难其人。况以州县之捕役。而欲其缉拿厅捕贿庇之贼盗乎。此必不敢也。如原条奏内。或捉拿一二穿窬。混行搪塞等语。此诚县捕之弊。但厅捕与县捕。有何区别。县捕如此。能保厅捕之不如此乎。厅捕而贪赏。窃恐搪塞者不止穿窬。而且系良民。不几多一役即多一扰乎。且州县既为同知通判之属官。则州县之捕役。即可应同知通判之差遣。何难依限提比。今既不肯勒比州县之捕役。而又求其勒比厅捕。其可得乎。臣请　　皇上停止厅捕一项。以省钱粮。以杜窝纵。并将同知通判不提比捕役。州县官不将捕役解比。作何处分。　　部严行定例。未必非捕盗之一助也。

　　弭盗九条疏　
佟国器

窃惟天下一切刑名。惟人命强盗为重。然人命有证佐可据。其事易明。有伤痕可验。其迹易见。盗贼则不然。昏夜莫知谁何。踪迹杳无定在。迨至拘摄到官。不加严刑。必不肯认。然彼自为之计。与其摧残肢体。伤折肌骨。何如苟缓一时。姑俟后日。真盗固不轻招。招者未必真盗。臣以为刑讯之法。未尽可恃也。若使弭盗有术。缉盗有方。审盗有法。则盗贼自少而地方得以宁谧矣。臣谨条议九款。为我　　皇上陈之。

一察为盗之人。凡不农不商不工不佣。无恒业之人。与盗近矣。不事生计。恣意赌博。与盗更近矣。迨其为盗。形状自异。出入无时。潜去潜归。一也。往来多面生可疑之人。二也。常有赢余。费用不经。三也。此皆民间之盗。最易觉察者也。迩来为盗。多是逃兵。冒营伍之装饰。无将领之钤束。地方不敢问。捕役不能诘。惟有乡保法严。流寓必稽。则此辈无所容身矣。甚至见在食粮之兵。亦有为盗者。传闻各处禁城居民。往往被劫。非本弁故纵。岂能猖獗至此。臣以为事发之日。该营将领。应按军法处斩。

一严藏盗之地。除深山大泽。绿林啸聚外。其欲劫掠城市人家。若非往来窥探。路径习熟。岂能突然而来。是以娼家酒楼旅店开场赌博之处。皆为藏盗渊薮。庵观寺院次之。诚能信赏必罚。勒令捕人不时讥察。非但得本地之盗已也。四方大盗。俱无所容矣。

一缉窝盗之家。世无窝主。则盗贼何处踪。盗之去来无常。而窝之居处有定。盗之踪迹犹秘。而窝之举动甚彰。凡被劫之处。其盗之窝家。近不出五里。远至十里二十里止矣。强盗行劫。势难远涉。一恐腹饥力尽。二恐天明追捕。岂有劫掠良久。分赃扰攘之后。自二十里外而来。复出二十里外而去乎。凡盗发后。密访附近地方。情形可疑之家。未有不得盗者。此就被劫处言也。又有久惯窝盗。四出行劫。仍串通本地之窝为线索者。此乡甲之法不行故也。合应着为法令。获得其实者。一窝准十盗之赏。凡本州岛县窝主。在别州县事发者。即就窝主所在。印官以昏庸参革。

一厘审盗之弊。凡获一盗。未有不令供招伙党。初获之时。神魂无主。情实易露。亦有狡黠之徒。故将睚之。诬扳数人。以脱严刑。问官不知。即有落笔附卷之害。据彼口说。信笔填写。此单一经粘卷。凡有姓名者。即为盗案中人。纵得辩清。身家已不可问矣。故为问官者。必细心辨其声口。察其情状。真伪之情。辞色自别。虚捏之语。辨问则穷。我多方以辨之。则掩护之术。不及卒备。我隔别以讯之。则无备之语。不及会同。如果情节真正无疑。此单方可附卷。若是覆荅差谬。其中必有扳。玉石不分。最为大害。故审盗有司。切不得以参差供单。草率附卷也。

一剔审赃之弊。盗以赃获主认为定案。然而执赃论盗。往往失真。臣每见一招之中。盗数多者尝二三十人。某人分某物。一一分明。种种招出。未尝不叹鞫狱之胶柱也。今有杂物数拾。以二十人分之。数日后问所分物。各自言其所分。能不爽矣。以一人而言十数人之所分。能一一不爽乎。况盗皆乌合之众。当昏夜之时。作仓皇之事。能以一人备记某人分某物乎。比皆沿习叙招格套。而不近情理者也。究所分赃。当云花费无存。夫以真赃花费。而无凭坐盗。谁不曰花费无存耶。凡盗情未确者。则当审其赃归何处。卖与何人。若夫盗情既确。则不必待赃以定狱。律称但得财者斩。谓一人得财。则同行者皆斩。故又称同行而不分赃。分赃而不同行。皆斩也。今定狱必拘于赃。则真盗以无赃得脱者多矣。

一严捕盗之法。除负固连营者。应官兵剿除外。凡往来劫掠。出没无时者。惟责成于捕役。盖盗贼原捕役之供户。捕役即盗贼之窝主也。若信赏必罚。法严令明。未有不得盗者。又盗之动静。惟同伙知之。当悬重赏云盗伙之中。有能出首渠魁及党与。引领兵役剿捕者。除免本罪外。仍论功擢用。则盗党人人自疑。而有解散之势矣。

一慎缉盗之票。凡缉拿余党。不可不填明住址年貌。若胡涂混开姓名。则处处可设牢笼。家家可施吓诈矣。凡审供余盗时。先要讯明某人年岁若干。身长身短。有须无须。面白面黑。住于某处。一一开注票上。庶无影射吓诈之弊。臣见有事关叛逆重案。隔省关提者。并不开注籍贯年貌。止列姓名。以致逐县搜查。各里取结。天下同名同姓之人甚多。其为诈索。何可胜计。伏乞　　天语申饬各直省内。凡有事属叛盗二案。关提人犯者。必须注籍贯年貌。一一明确。如无籍贯年貌。不许行提。

一申首盗之令。凡盗贼自首。原准免罪。若大功以上亲。及同居亲属。虽无服者。出首与自首同。亦准免罪。此律愚民不晓。故父兄明知子弟为盗。而溺于情爱。遂致隐瞒。凡为盗一二次者。父兄知之。一二月者。乡邻知之。乡邻首盗。其实甚难。盖官司捕获真盗。或赃有可疑。尝十数驳未已。良善之民。出身首盗。东奔西走。妨工费钱。万一审不成狱。不惟自坐虚枉。且致盗报复。身命俱丧。以难事责之小民。似非情矣。惟乡甲法行。责成甚严。则人畏法而不畏盗。盗亦法而不人矣。以后审实初盗。其父兄应连坐。审实久盗。其乡邻应重处。

一清为盗之源。劝善莫如乡约。弭盗莫如保甲。第实行则事理民安。虚行则事烦民扰。夫盗岂能不与人同里而居。朝夕相见乎。彼生理经营。里人有不知者乎。所与交游姓名面貌。里人有不识者乎。纵在孤村。岂无亲戚族党往来乎。纵属流寓。其来踪来迹。居停主人有不熟悉者乎。若以乡甲之法。实在举行。如有一人为盗。则阖约举发。如有一人非盗。而被盗诬扳。则阖约保救。惟乡甲废而盗贼敢于公行。乡甲废而盗贼始有渊薮。乡甲废而被劫无声援。乡甲废而真盗无举首。乡甲废而被盗扳诬不敢保救。此盗风所由日炽也。乡甲之法甚严。则奸宄无处容身。天下不忧不治矣。

　　弭盗四条　
沈荃

一剔窝藏以除盗薮。盗贼行。必有众谋之所。寄顿之家。盗之去来无常。或难根究。而窝之居址有定。自易稽查。盗之行劫。每在旷野荒郊。而赃之窝藏。反在通都巨镇。今请严饬番捕约保。于各乡村保甲中。逐细查察。但有窝藏形迹。许即公同密首。有能举首得实。获出真贼真赃者。准给银五十两。如有藐法行私。隐匿不举。非系畏缩避祸。即系通同受赃。事发一体坐罪。窝首既剔。则盗党无依。诚治本穷源之法也。

一禁游猎以消异萌。近访各属地方。有种浪子游棍。不务耕作。专事盘游。或持鸟鎗而走城市。或架鹰犬以入山林。借打猎之名。为资身之策。每见出入无常。其实形闪烁。今即申饬各州邑。严谕保甲。凡乡村中有此辈。用鸟鎗架鹰犬者。尽行开报当官试验。如技艺果精。即当收入民壮之列。量给衣粮。即令巡缉道涂。擒拿贼盗。以羁其身。倘有不肯改业。仍旧胡行。该乡邻保。立行举首。收其鎗械。严逐重惩。盖利器不可以假人。而防奸不厌其过密也。

一毁空庙以穷伏莽。中州地土荒芜。村居寥落。独古庙空祠。是处皆有。或倚山岗。或依林樾。近来屡讯盗案。凡聚谋落脚插秤分赃。多在此中潜迹。供招历历不爽。今请申饬各州县。凡郊原静僻。人迹稀疏之处。有空闲庙宇。严谕乡保。开报有司。如果系古剎名祠。暂令堵塞封闭。或拨防甲居守。使不轨之徒。无可歇足。将见原野廓清。而雈苻屏息矣。

一葺废砦以保宁居。北地居民。往往葺砦而栖。恃楼为固。瞭望周防。其法良善。自遭兵火之后。往时土砦。圯毁甚多。今地方多事。即使大镇巨乡。亦难安居高枕。况村墟寂寂。井舍寥寥。一有不虞。谁为援捄。今请仍饬远近居民。修葺废砦。或十里五里之内。有三家五家之村。并入团居。互相捍卫。内圉既固。外寇不侵。计无有善于此者。

　　代赣州弭盗议　
魏礼

闻之范蠡曰。夏则资皮。冬则资絺。旱则资舟。水则资车。事未至而豫防。物未须而先备。况今盗贼充斥。百姓流离。分兵屯剿。则兵劳而饷费。官府烦于调发。残民困于输将。某奉令征剿各贼。仰藉威德。所在奏捷。然贼象叵测。兵至则散。兵退复聚。势须各处分兵驻防。以有限之兵。应无穷之贼。似非长计。愚谓可久行而无弊者。莫如团练乡兵自为战守。每乡立练长正副二人。须合乡公举。有才力而为众所信服者。官与委帖。免其杂项徭役。令乡众各置火器械。定期操习。无事则耕。有事则战。如汉充国唐府兵之遗意。要令各乡联络。互相救助。于高敞处。各设烽墩。贼来。日则举烽。夜则放为号。约声相闻处为一联。或有两乡辽远。烽不及闻见者。量于瓯脱处。别立亭障。设人守候。仍立烽以相传通。自近郊之村为始。某村起。至某村止。首村一。二村二。递增至止处。若边上一旗二喜峰口之类。如贼到首一村。本村放一。各村次第放一。贼到二村。则本村各村俱放二。虽首村亦放二炮。至所联界内而止。若村落繁多。则以所近数村。合为一村限。其它联闻警者。虽不在赴救之例。亦须戒严。以防冲突。备剿截。奋勇有功者。官给花红奖赏。懦怯不前。及观望不救应者。各轻重治罪。有司平日。考其勤惰而赏罚之。上官复考察有司而总其成。参入黜陟之科。倘贼势浩大。乡兵不能制。方许来请官兵。盖团练乡兵。其利有八。贼多闽广人。及本地从者。其人习于险阻。走跳便易。利步不利骑。乡兵熟于路径。矫捷如贼。正足相制。一也。乡兵父母妻子。田屋器用。皆在此方。虽是为官杀贼。而自保身家之心。更不容缓。勇气自倍。二也。近乡皆其姻亲朋友。赴救必急。三也。人相熟习。奸伪易知。和气易合。所谓昼战目相视。夜战声相知。四也。年岁丰稔。谷有余积。一年不收。尚可支持。倘兵寇不息。田必荒芜。粮食乏绝。新盗又生。若团练乡兵。可各安生业。耕获以时。保守籽粒。新旧续接。古人云。但使甑有麦饭。有敝絮。虽驱之为盗。且不肯。五也。省官兵调发之类。得以固守城圉。六也。省运输之苦。百姓暂可休息。七也。相救如率然。内外须为犄角。八也。愚以为计无便于此者矣。又有未然之防。须当及早处分。使事半而功倍。去害而就利者。某镇屯垦赣地。为日已久。部兵满万。近来屡着劳绩。盖其部人。多闽广及本地投入者。习走险隘。亦足制贼。今朝廷宠以名爵。调其进征。部众未能尽行。且闻不欲行者甚众。现在纷纷逃入山薮。倘某镇既行。所恃惟在城之兵。而其不欲去者。无所归统。势必流入诸贼。彼居赣日久。事机虚实。皆所谙知。又曾常经战陈。比于他贼。深为可虑。乞密与某镇商议。假以美辞。将其不随行。屯田兵官择其有才勇者。给与委牌。统领余众。仍暂居原地屯田。听调协征。官兵须应募者即选其人应募。须补伍者即以其人补伍。如此则不惟无增寇之害。而且有增兵之益。郊城有呼应之灵。黎民受安息之泽。此曲突徙薪。故宜豫计者也。

　　与蜀中当事书　
陈宏谋

蜀风悍野。五方杂处。不似粤中醇朴。平时所谓嘓噜子者。不仅惩创于已犯。必须解散于未然。平时依草附木。呼朋引类。遇事辄随声附和。故散之则见其少。聚之则见其多也。保甲之法在他省或难见效。在川省则易于见功。此辈于到川之处。有所稽查。庶不至猖獗为害矣。然盗贼皆起于贫穷。贫穷皆由于无业。自来以保甲为弭盗之计。不知防之使不敢为盗。不若养之使不必为盗也。所云查惰民。诚得此意。惟编造之法。不患其遗滥而患其纷扰。安插之法。不患其疏虞而患其失养。尚宜通盘筹及。未可舍本而徒清其末耳。

　　以盗止盗说　
黄六鸿

予尝问于客曰。强盗之法何法乎。客曰。法当死。窃盗之法何法乎。客曰。亦当死。有分于始而无分于终也。何也。为窃始者必为盗终。与于害人之甚而死之。孰若未及于甚而死之。死盗所以安民也。死之不亦宜乎。如捕蝗者。必先于始生之蝻而扑灭之。若必待其盛而后皇皇焉以为捕。其害稼亦已多矣。予曰。人之生亦甚难矣。夫何一罹非法。而辄致于死。是生之甚难。而死之甚易也。岂上天好生之心乎。客曰。然则子将何如。予曰。吾则以生之法易死之法。又即以安民者亦所以安盗。不观夫叶猴之捕黄鼠乎。猴与鼠一类也。皆害稼者也。北鄙之人。捕猴而蓄之。饲之以黍。絷之以组。于旷野幽之地。猴嗅鼠之气而踪之。见其穴则入之。良久啮之而出。不尽不止也。于是鼠畏猴而远徙。稼不为害。主人亦以猴为有功而饲之益勤。今夫盗与盗亦一类也。皆害民者也。为民牧者能蓄盗以捕盗。亦犹畜猴以啮鼠。俾盗皆远迹而不为民害。则是盗之有罪而死。吾为易之有功而生。民以盗不害而安。盗亦以民安而见畜。即盗所以自安。又何患于盗之日甚。而必皆死之哉。鸿昔任郯。郯为盗薮。恶其害民。捕而扑杀之甚众。及其任东。东又为盗薮。鸿益患之。甫下车。遂廉得其积黠者数人。责而枷之。一日出署。见盗荷校于炎歊烈日之中。面如焦炭。气若游丝。于是恻然伤之。亟令亲属取保。皆逡巡不至。虑其弗悛。累将及己。不逾宿而俱毙矣。鸿乃深有感于以生易死之法。而宥故盗以严新盗。令近盗以遏远盗。行之半年。四境之内。夜不闭户。故鸿向所谓用盗以止盗者。亦即此之良法美意也。今谨附其法于左。

邑有四乡。每乡必有盗。盗必有年久而黠。为众盗所推尊者。以为之首。彼乡若欲行劫。其事大必首相为谋。酌其才而遣之。事小则各以类相求。其乡有所失。白之首。首为之察而归之。故所失无出乡。各有分地弗紊也。邻封有所为。或欲借才于我境。必先诣素识商之。约其人数。订其日期。而后从事。有所美好。则献之于首。否则嗾捕役因事缚而笞之。将罄诸所有。至于鼠窃狗偷。首固奴隶使之。而众盗又分隶其近与属。以为门墙桃李者也。鸿私计四乡捕。则盗恐而逃。欲得一渠魁而招致之。使就我驱策为诸盗。倡则余党可坐而至。久之廉其西乡有巨盗白五者。家累数千金。为积窝数十年。诸邑宰至。每索剧盗。及失事诸案。无敢举首之者。故得漏网以长为温饱贼。乃以计密诱之来。因谓之曰。尔所为。吾知之。不尔问也。尔第以是乡中之谁为强。谁为窃。而悉报之。吾无所加害。不过一籍其姓名。而使尔统之。亦聊以固吾圉耳。白五于是开列强窃若而人。先令白五具自认改过自新甘结。并亲族邻右甲长庄地各保结存案。即着白五拘换所开者。三日内俱集。各讯其所为。以强首者皆远年不问。令各以近日行窃之有据者陈之。遂唤失主质讯果真。皆宥勿治。惟录其所供行窃之事于卷。仍照白五取认保结状。俱编为土番。以五为西乡土番之总。又以居址相近者五人。内以才具出众者一人为伍长。当堂给番总花红衣帽。伍长花红有帽无衣。余花红无衣帽。鼓吹从西角门导出。五等始知县官果无加害意。且不费一钱。而亦欣然从事矣。乃召捕役中之老成可用者。而讯以东南北三乡之盗首。三乡盗首见官宥白五等。而又破格用之以为官役。众皆愿为清厘地方以赎死。鸿因命俱招之来。录供取结。并设总伍。给赏赐。悉如西乡例。合四乡计之。凡五十余人。而窃居其半。盖劫强多踞于旗屯。本地欲谋上盗。乃使党通之。至事毕。分赃而去。故失事每以捕获为难。鸿乃集诸土番而谕之曰。吾所以宥尔等罪者。不忍置尔等于死也。尔为总者。宜躬先奉法。以统一乡之众。以尽轨于法。稍有非为。惟尔总是问。五人中有犯。惟尔伍长是责。若外盗来侵。或相勾他往。尔等即为拿首以昭尔功。若某乡更有失事。是尔总防范不周。此案之盗。亦惟尔总是捕。至于偷窃或闻。尔众互相觉察。嗣后地方。或有新生匪类。许即首报。审实编伍。凡一岁之内。是乡强窃无闻。总伍及众各赏赉有差。每朔望总伍率众赴县。唱点名卯。内中有患病不到。许伍长邻甲具结存案。众皆叩首曰。谨遵公命。甫月余。东西二乡土番中。以南皮沧州勾党来首讯之。乃素同伙。不知其已改正当差。而犹来勾之使为盗也。鸿隐其所供。乃仅以面生可疑之人。关本州岛县取收管回复。而私以其事告之。使知为备。其所首土番。赏给制钱二千文。小米二石。使其利所赏而踊跃擒盗。自是外盗不敢入境。而土番惧其报仇。亦不敢越境。为非实内外交制之道也。后鸿因朔望点卯。环跪盈庭。乃自虑曰。此辈岂皆格心向化者乎。亦恃吾法以禁之耳。苟点卯之后。聚而不出。设有意外。将奈何。乃四门各置一簿。命四乡土番。各从其门出入。凡出入于其姓名下注明。至晚有入无出。则于城稽查重究。然亦无有违犯者。行未期年。四方宁谧。颇觉有效。乃深悔郯城之徒毙多命。而未早计及于此也。然而刑胥捕役。以盗为奇货。以地方为产业。若盗为土番。役何生息之有。地方安静无事。役何得财之有。正恐胥役欺官。以此法适所以长盗奸而废之。则吾末如之何矣。

　　陇盗议　
蒋熏

陇外弭盗之法。保甲汛兵二者而已。然昔有实利。而今为虚名。其名存而利失者。必先除其弊。继酌其宜。终重其赏。自无不可收之效。保甲之弊。一在失统驭。保不能驭甲。甲不能驭户。平时涣散。猝难指使。其弊离。一在苦查核。令委尉查。民苦红钱。尉率役查。民苦酒食。政以贿行。莫得休息。其弊扰。一在疏防御。聚族而居。不防要路。不御险隘。闻警喧逐。致盗兔脱。其弊乱。汛兵之弊。一在虑单弱。分守汛地。无过一二营丁。使地近村堡。犹可声援。若荒僻旷野。何以相敌。其弊孤。一在轻行粮。凡轮汛之兵。风餐露宿。不能加厚饷食。与在伍等。致汛兵以为苦差。因而骚派里甲。润索薪米。其弊贫。一在废墩台。州县怠弛。所在墩台。上无茅舍。下无墙围。何以安兵瞭贼。必至借寓民居。谁为伏路。其弊虚。以职愚见。务使巨室富家为保长。少年义勇为甲长。则势望足以服人。膂力足以克敌。而又严饬印捕各官。需索有禁。使所属要路险隘去处。建一土楼。令保甲长量人数拨班守夜。设梆锣器械以堵御。每月造守夜册。报县捕。稽勤惰。有抗不遵者。惩以法。则保甲之酌其宜也。至于营兵防汛。宜着该管将领。亲历地方。配勘村堡荒野。兵多者十人。少者三四人。相隔数十里。统以千百总一人。厚其行粮。备其弓矢火药马匹等项。责令州县修葺墩台。视兵多寡以为大小。不得寓民居。索薪米。昼夜有备。而解饷行旅。可以无患。则防汛之酌其宜也。每岁四季。知州县无失事。或失事而盗犯全获。以至逃人逃兵。私茶私马。有能缉拏者。具文报宪。迨年终。将印捕官暨该管将领注功。若记录例。后有小过。许其退销功次。而印捕将领。自行给赏保甲长千百总防兵诸人。不妨破格鼓舞。则重赏之在力行也。

　　论蜀嘓噜状　
邱仰文

嘓噜。良民之蟊贼也。婚姻之牍繁而廉耻丧。田界之讼积而任衰。此皆急宜清理者。而稂莠不除。嘉禾不生。非先治嘓噜。则更化无由。譬疾痛盭之害。切于肌肤。不去其尤患苦。而欲元气充周。四肢休畅。虽扁鹊无能为役。查嘓噜种类最伙。大约始乎赌博。卒乎窃劫。中间酗酒打降。勒索酒食。奸拐幼童。甚而杀人放火。或同伙自杀。皆谓红钱。自称亦曰红钱兄弟。以上各类。皆不为盗。下此掏摸掐包翦绺。已刺面则红钱不入。别为黑钱。此嘓噜情状也。而害皆起于窝。有利其润者。如嘓噜赌博。店家抽头是也。有不得不窝者。如荒山孤店。畸零一二家。嘓噜成。力不能拒。或场镇心力不齐。若辈结队。再多凶横盘踞。隐忍停。莫敢究诘是也。有碍情面者。如先为嘓噜。今有赀财。已不入。从前同伙经过其家。牵引聚赌。既有挟制。复关颜面。不便逐。因缘奸拐杀。皆由此起。即红钱称兄弟者是也。种类不一。均为地方害。其实里甲清严自驻足无所顾。欲清里甲。非先选保牌不可。川省五方糅杂。率多流寓。往往皆有田产者。尚移此去彼。今以朝东暮西之人。任充甲役。授以稽查之责。按册则有。查甲则无。有名无实。焉能收效。故保正牌头。必选老干有田业妻室者充之。得人任事。久住其地。各户门牌。谕令移去者缴除。新增者注册。此为第一要。其次则必严约束。约束之法值日为切。事无专责。彼此观望。有事则推诿卸罪。是在的确指名。分日稽查。以专责成。某场共几保。某保共几牌。计保牌共若干人。某日应某保牌值日。发以印簿。行以朱签。俾轮流分查。某值日则签簿俱传至某保甲家。有无窝匪。一一登注明白。立时举首。自甲而乙。周而复始。一切巡查。不累及花名。但责保牌月底一缴一换。既不繁苛。亦不扰民。场镇大者。一人值日。耳目难周。则分上中下以界之。察查如前法。如是者责任专而约束严矣。其次则必勤巡视。巡视之法躬亲为要。佥差下乡。嘓噜之外。多一差扰而已。捕官职微。弹压为难。度地相机。法难执一。其大要总在印官。身任地方。必躬必亲。择场分最大。离县最远。或他县界连嘓噜。最易出没往来者。如定邑地接川北之烈面溪走马场新场等处是也。除因事带巡外。仍每月减装轻骑。亲临其地。呈明约束。剀切而开导之。庶该地保牌。束于镇抚。弊窦潜消。始而法令严明。久而情义浃洽矣。其次则必信赏罚。空言无补。数听易玩。某场某甲有窝匪。必问及保牌。问及邻右。尽力根究。连坐不贷。某场某甲保牌不首。别经察出。或花户举首。必立提严处更置。数月宁谧。则慰劳奖藉。极口称道。亲给花红以激励之。俾无后懈。于是红黑钱各类。及窝各情。尽得询知。除荒山孤店。并非往来大道。既无益于行旅。徒有害地方。当即毁其坊巢。宽其既往。谕另寻生业。拔尽根株外。其嘓噜之结队横行。劲踞酒肆。迫胁良民者。则于通县场镇。挨门逐户。各为置一大棍。大书专打拒捕嘓噜匪类字于上。立于门首。俾鸣锣为号。齐力擒解。既就拘执。不得攒殴。纵未必果闻风远遁。其停犯案。则差稀矣。至碍情而窝者。事不常有。总期萌尽绝。处置得宜。此亲询民间现理情形。或一县如此。大类是。抑更有请者。查嘓噜来自黔粤。十无一二。率楚省流寓为多。原其在籍。皆良民也。国初蜀地。草昧人稀。移来即可占耕。俗名插业。近时承平日久。生聚教训。百余年来。居民密比。几于土满。流来如故。无业可栖。一经失所。同乡同类。相聚为匪。势所必至。愚以为来而逐去。不如禁其不来。且逐此遁彼。总在川地。不如安其地并使为良。今使为牧令者。日惕息于驱匪。其于宣布德意化民成俗之方。无乃稍疏。狱讼繁兴。职由此故。伏查乾隆六年。粤民有给照入川之例。可否比照楚民入川。并行给照。除来川有业已成土著。及有亲族依托已久。实为良民。并有赀财贸易者。一不必查究外。其楚民入川。无生理。或单身。或结伴。无论投亲就业。俱呈明本地该管州县。取具族邻甘结。知照所住地方。注明人数。及投托亲族姓名居址。给照准行至川。仍于所到地方。验照相符。取具该地牌邻甘结。始准编入册。其无照入川。沿途营县。一体查察。即行递回。或到川犯事。除据情罪分别问拟。乃查明有无给照。递籍管束。而又清甲清窝。绝其喙息。庶来踪去路。两下查拏。嘓噜之名。归于乌有。而教之廉耻。人伦可正。导之任。疆理自清。民风渐归厚矣。事关入告。下吏浅识。不审端由。徒以目击。妄陈刍荛。不胜大愿。惟采择。

　　再论嘓噜状　
邱仰文

伏以嘓噜者。匪类之总名也。保甲者。治世之纲维也。保甲立则嘓噜清。嘓噜清则保甲肃。地方形势。划然分明。如网在纲。如裘挈领。周礼之比闾族党。管子之参国立乡。程子治晋城之列保伍。其行有疏密。则效有浅深。亦王道无近功之一端。施之川省。尤治嘓噜第一要着。文在定远任时。曾奉垂问。条议保甲九则。大要不外选保牌。严约束。信赏罚。勤巡视。清场镇。察胥役。俾无阴与奸匪为表里。向经悉陈在案。今檄询土著奸民。外来流棍。以庙宇客店为急急。劝惩保牌捕役为先务。可谓洞悉民弊。虑审而计周矣。顾循其流而图之。不如探其源而治之为得也。扬汤而止其沸。不如底抽薪之省力也。川省五方杂糅。外来无籍流匪。大都必有土著奸民为之窝。其土著亦即外来流寓之久者。利其攫掠赀财。合伙盘踞。出没为害。清甲无他。清窝而已。清窝之法。寄之保牌。县以赏格。隆以体貌。法诚至善。顾保牌有首者。有不首者。有利其分润者。有侧目而视。远害不与为仇者。计其急公向上之心。多不胜自保身家之为切。以官稽查。经历所至。闻风暂避。事诚有之。所过一清。则未也。是非确访严拏。净其巢穴不可。或某处报案。即于某处觉察。细侦其窝线。或随事随地。遇老成人。即向追其根柢。访察既的。一提到官。尽力根究。本籍者责包管。流寓者立递还。务尽本法而止。拏一处则清一处。拏数处则清数处。窝家畏法。嘓噜红黑各种。自托足无所。此底抽薪之说也。更策严保牌。以励其后而分其责。似劝惩为有地矣。其访之地则首在场镇。嘓噜聚集。常于人烟辐辏。民居比密之区。窝者亦即在此。宪檄所谓客店。是其要害。冷落庙宇。往往足迹罕到。计一县场镇几处。孰为边界。最易藏奸。孰为腹里。彼善于此。孰为大场。四冲五达。匪徒所必经。孰为小场。匿迹潜声。防察所易疏。何场客店极多。何店尚属清白。何店最无畏忌。严拏讯处。惩者一。儆者百。必然之理也。而知嘓噜之情状。路径出入。藏匿寄顿者。惟捕役为最悉。用捕役以治之。又百无一效。何也。嘓噜一种。半系革捕。此县犯案。投充彼县。类与各捕声息相通。因缘为奸。官赉之百。不如豢盗一人之利更多。严刑重赏。而绝少响应者。为攻其同类也。是故星散之保牌。既远而难亲。鹰眼之猾役。亦狡而善变。是必择有田业。有妻室人。明白强干老练者。选充快壮各班。以本地之居民。察本地之奸良。引之左右。究其的实。其于某场某店。某人多窝。所窝何人。或暂。或久住。类皆孰悉洞彻。即佥副捕役。俾蹑其。而出其不意。一有疏脱。惟捕役是问。此则与该地保牌相济为用。人不必多惟其实。事不必数惟其当。总之清甲为清匪之源。清窝为清甲之根。窝线既清。则保牌戒严劝惩益为有力。若夫庵观寺院。原与齐民同其编联。捕役一项。譬如乌喙治病。不至杀人斯可矣。

　　论息盗书粤东文海　
颜鸣汉

仆官闽将十载。闽中弊端。略悉一二。诚不易易治也。今日吏治坏极。百姓困极。有司亦困极。不但八闽为然。而八闽为甚。泉州又八闽诸郡之尤甚者也。先生学术经济。裕于平时。欲振励风俗以报效。深可嘉尚。但闻近日获洋盗。不问首从。概置斩律。此虽周官用重典之意。然振刷实政。必有至道焉。愿慎之。夫大洋劫夺之徒。半属近海闲民。及行商胁从者。此辈讵生而有盗心哉。官无善政。酿成盗风。则自少而长。习见习闻。潜移心志。故至于此。仆谓治洋盗。宜先治闲民。使之各就职业。为富谷之地。业定则廉耻立。而父率其子。兄率其弟。不三四年。而皆不忍为盗矣。民不忍为盗。斯盗亦观感而化矣。焉用杀。昔某制宪造飞舸捕盗。月擒百十斩之。至期年而盗如故。某提军设焚盗法。及三年而盗又如故。何也。徒法故也。君子谋家国事。固不能废法。然在公恕廉明。以实心行实政。方为垂久计。若武健严酷。非所尚也。先生以为何如。

　　讹言　
惠士奇

周礼八刑。造言居一。及其衰也。讹言莫惩。降自奏汉。妖言者死。三者起于妖。成于造。传于讹也。凭诸物。假诸灵。一夫说。万夫腾。无翼而飞。无趾而行。疑鬼疑神。使民无故而相惊。纵而弗问耶。则恐因是而为乱也。从而治之。则窈冥不见踪迹。君子镇以静。绳以法。何谓镇以静。汉建始三年。京师民传言大水至。奔走相蹂躏。老弱号呼。长安大乱。成帝召公卿议。大将军王凤以为太后与上。及后宫可御船。令吏民上城以避水。臣皆从凤议。左将军王商独曰。自古无道之国。水犹不冒城郭。今政治和平。何因有大水一日暴至。此必讹言也。不宜令上城。重惊百姓。上乃止。有顷问之。果讹言也。唐开成初。京师妄言大兵至。讙走尘起。百官或而骑。台省吏稍稍遁去。宰相郑覃将出。同列李石曰。事未可知。宜坐须其定。宰相走。则乱矣。若变出不虞。逃将安适。人之所瞻。不可忽也。益治簿书。沛然如平时。京师无赖。望南关。阴持兵俟变。金吾大将军陈君赏率众立望仙门。内使趣阖门。君赏不从。良久问之。乃中人自边还。走马入金光门也。水至不避。兵至不动。此之谓镇以静。何谓绳以法。宋太宗时。益州民讹言有白头翁。午后食人儿女。一郡嚣然。至暮路无行人。知州张咏得造讹者戮之。民遂帖息。哲宗时。郓州民欲为变。揭帜城隅。民皆恐。俄而草场白昼火。盖所揭一事也。民益恐。或请大索城中。知州杜纮笑曰。妖言惑众。乘吾胶扰而发。奈何堕其术。彼无能为也。居无何。获盗。果奸民为妖。如所揣。遂按诛之。又潞州有谋乱者。为书期日揭道上。部使者闻之惧。檄索奸甚急。知州李琮置不问。以是日置酒高会。讫无他。孝宗时。温州乐清县倡言方腊变且复起。县令捕数人归于州。知州楼钥曰。罪之则无可坐。纵之则惑民。编隶其为首者。而驱其徒出境。民言乃已。或戮之。或配之。所以轻重其典。或置之。或纵之。所以抚定其民。此之谓绳以法。盖不静则昏。昏则其法紊。静则明。明则其法平。未有不镇以静。而能绳以法者。抑又闻之。妖则有形。讹则有声。妖讹相仍。奸宄其兴。郑之乱也以蛇。秦之亡也以狐鸣。谁得禁之。又谁得诛之。是以君子不恃法而修德存之。诚行之信。诚信立。妖讹息。彼造言者。何恃而为乱哉。

　　编查渔船保甲疏雍正六年　
湖广总督迈柱

一沿江沿海小船。宜挨编字号。设连环保结也。查楚省江河渡驳江划小船。与茅蓬船只。此等船户。皆穷苦无赖之徒。或系沿江沿湖附近村庄。或系四处混聚。未知来历。亦无牙埠约束。黄昏深夜。巧以捕鱼为名。乘空即将过客行舟。逞志截劫。塘汛地方。因其捕鱼。不便拏缉。甚有窃劫乡村。盗已获而无窝家。借船以为巢穴。如臣属江夏县之八吉堡地方。素称盗薮。其故皆由附近村庄多以捕鱼为业。家设划船茅蓬。借名为匪。碍难查缉。臣因饬行将八吉堡一切小船。编联字号。两傍烙印。取五船互结。一船为匪。四船同罪。每晚点查明白。方许放行。现在行之两月。颇觉有效。臣因推广其法。请将南北两省。沿江近湖地方。一切小船。逐一清查。各归就近堤岸。彼此认保。每十船具一连环保结。挨次编号。遇晚令其务在本埠一处湾泊。其有别埠别号混入者。即行查逐。每船船户。不得过二人。取鱼器具。止许带罾网等类。其叉鱼铁钢叉打鱼之棍棒等物。概行查禁。均责令就近典史巡检塘汛兵丁。不时清查。并令每十号船内。自行首报匪类免罪。如平日已经认保。及后为匪又通同徇隐不行首出。一船犯事。十船连坐。如此。则所有小船。彼此自相察觉。似弭盗之一法也。

　　湖滨备御事宜　
张海珊

吾里北枕太湖。南则诸漾环绕。苇茭丛杂。水道错互。素为逋逃之薮。而西北四安广德长兴诸山。绵亘数百里。每当天下多故。则饥民啸聚。尤易藏奸。如明季赤脚张三等。沿湖被害尤剧。　国家承平日久。意外之事。似非所虑。然民贫赋重。十室九空。旱涝迭至。石米五两。穷山密箐。保无啸聚之事。况苏湖内虽空匮。外似饶裕。吾里又两郡分界。人烟稠集。甲于东西溇港。尤盗贼所觊觎也。豫备不虞。古之善政。有志之士。政当讲求捍御。以分郡县大夫之忧。以造乡里之福。如以为出位之思。非我敢闻。

一御盗之法。莫如保甲。近日　朝廷颁行十家牌。盖用阳明先生南赣之法。其法每家各置一牌。备写门户籍贯。及丁中多寡之数。有无居住暂宿之人。揭于各家门首。仍编十家为一牌。开列各户姓名。日轮一家。沿门按牌审察动静。但有面目生疏之人。踪迹可疑之事。即行报官究理。当时如揭阳县。于编写外兼加义勇之名。阳明虽以为生事扰众。然他日又有建楼击鼓之谕。谓各随才力为之。不在牌列之内。且云此法一行。则不待调发畜养。而家家皆兵。人人皆兵。诚有如所云寓兵法于保甲中也。无如十家牌法。虽经官司申饬。而上下仍以虚文了事。今亦不必别求捍御。即遵此法而意为变通可也。

一吾里桑麻被野。村径百岐。苟守备一严。则寇盗无所措足。法宜家各置一钲。一家闻警。十家齐起。倘有不行救应。同族族长责之。异姓牌长责之。且以粟米布帛为罚。再于水陆塘桥去处树栅为守。日轮三人看护。每村各划地段。用更夫二名。晓夜巡视。皆于十家中轮值。用私钱雇者听。
  </div>
  <div class="pagination">
   <a href="皇朝经世文编_page164.html">
    上一页
   </a>
   <span>
    ...
   </span>
   <a href="皇朝经世文编_page160.html">
    160
   </a>
   <a href="皇朝经世文编_page161.html">
    161
   </a>
   <a href="皇朝经世文编_page162.html">
    162
   </a>
   <a href="皇朝经世文编_page163.html">
    163
   </a>
   <a href="皇朝经世文编_page164.html">
    164
   </a>
   <span class="current-page">
    165
   </span>
   <a href="皇朝经世文编_page166.html">
    166
   </a>
   <a href="皇朝经世文编_page167.html">
    167
   </a>
   <a href="皇朝经世文编_page168.html">
    168
   </a>
   <a href="皇朝经世文编_page169.html">
    169
   </a>
   <a href="皇朝经世文编_page170.html">
    170
   </a>
   <span>
    ...
   </span>
   <a href="皇朝经世文编_page166.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
