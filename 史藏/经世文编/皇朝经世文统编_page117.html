<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 117 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 117 页/共 287 页
  </h1>
  <div class="content">
   散赈定例州县本城设厂四乡各于适中处所设厂俾一日可以往返倘一乡一厂相距仍远天寒日短领赈男妇栖托无地地方官宜勿拘成例勿惜小费更多设一二厂以便贫民如景州设有七厂乃为因地制宜之道今核各属所报赈厂有已筹度得宜者有地面不皆适中者并有祇设一二厂者冬月大赈在迩亟饬办未足数者速即补设已分设者再加详度村庄有远在三十里外者即添设一二处务使妇女老弱辰出晚归毋致寒天竭K露宿单行不但累民复恐滋事监赈官务须前夕就厂住宿及早开放不得任情自便致累守候仍将设厂处所各距村庄远近里数列册报道查核

　　　右增厂

八月普赈之后按成灾分数以定加增月分次贫视极贫递减常例也即不拘常例亦无分极次一再加赈而止今岁以九十两月茕独老疾之不自存也按日以给是名续赈更有急不能待者则立给钱米以救之是名摘赈其不成灾之区有蠲无赈以其毗连灾村亦波及之是名抽赈城关亦然又念次贫者更数月后即无异极贫概从优厚赈已告竣逆虑其去麦秋尚远取二三四五月有加无已统名之曰展赈自古及今得未尝有故灾地袤延曾无一人转沟壑者今续赈已成例案告灾之地皆仿而行之茕独老疾之养尤加意于荒年此　　圣人之政虽百世不易可也

　　　右展赈

案乾隆元年例载流民一口日给银六分五年改定制钱二十文小口半之是年八月准台臣奏仍照元年例行夫国家施布恩泽以恤民瘼更在明立限制以定民志若流移所至较本籍所得食赢数倍于是不成灾之地亦皆伪为负相率而路风声所树何异悬赏格以为招哉嗣于七月停止是令转徙顿息今奉　　旨令督抚随其安插不必拘定资送遏其冀幸之路是即所以还定安集之也宋元佑中监司搜长安得二人曰流民毕仲游阅实皆逐利者明周祭酒洪谟着流民说听近附籍编甲瑞安生理民便之然则推广　　圣人德意惟奉行者与时咸宜焉斯可耳

　　　右止流民

昨京师两次人来皆云途中并未见有北去流民又云京中流民不为少竟未知由何路潜往细思此事与其沿途禁制难周不若本地稽查易办州县官总以丰年亦有外出之说存据胸中未一经心即以为必难查禁今惟立法责成断然行之以定民志庶为约而可守拟于各州县每一村庄选乡地可用者一二人明示赏罚责令宣布条约稽查劝谕其村庄内如果冬春无全户外出之人加以奖赏倘有游手无赖之徒诱惑乡愚成出走势难阻止者即访明去路报官查明为首号召之人重处枷示扶同不报一例究治或其人实因流赈而出禀明地方官立即补给毋许回护致有向隅即以冬春有无外出之户口定各牧令考成之优劣再于此次查赈熟谙之佐贰教职内选其老成才干者数员分定州县指授明悉派令前往同地方官商酌带查户原册历村庄环察看既以劝谕安业又以体民情领赈之后有无妄出回籍之民有无漏赈凡村庄道路各情形俱令随时禀报有关外出户口事宜者即会同地方官禀闻办理余无干预但使十月以内人情安帖则向后严寒虽至愚顽谅不别生希冀冒昧远走矣

　　　右劝安业

因灾出粜仍限以粜三成例者为留米备赈也其时米少价昂不得不借此少平市价以系民心究之能籴者尚非极贫极贫者无钱可籴故亦不须多粜也其轻灾僻邑及歉后米少价昂行之为有实益然祇在城设厂村民既难往返于数十里之外而老弱妇女常有持钱终日空守至暮者故必四乡分厂择适中之地使四面相距十余里村庄环而相赴又分村分日先期出示明白传谕庶可及而无余弊

　　　右粜米

此时督劝乡农广种宿麦其有关于来春生计者不小因灾贷种上　　宸衷屡烦宪檄州县办此必须稽查详密使所借确皆种有麦地则民沾实惠而官亦免贻后累乃愚民贪借几无剩亩州县辄亦据以转请殊不知直隶地土非尽宜麦民间亦不常餐非豫东两省可比即豫东田亩种麦者亦不过十居六七直隶尚不及半是以行令查明有地百亩者许借种三十亩以为限制过此即知为冒借非实也讵州县又执定三十亩之说凡借者皆按地给以十分之三又错误前本道示内有查明地亩是否宜麦或数亩或数十亩之语分析甚明初非不问宜麦与否概照十之三出借也如无宜麦之地则一亩亦不应借如数十亩实皆宜麦即不妨按亩全借惟至百亩以上则以十之三为之限制耳倘不核实办理先即拘定成数转恐虚冒不少再民间有留麦地麦后不种秋禾大概皆力能办种之人其于秋禾旱后趁种荞麦小豆希冀薄收者目今尚未登场此与留麦地相较其为无力可知是力能早种者无藉于借晚种者未必皆蓄有种并应借助此又州县当加体察随宜酌办者也又若避出借之繁难虑将来之赔累惟从己便罔恤民艰计较多而实心少则隐微之间更有愧于父母斯民之责矣此番核造户口委员专办正为州县借种等事有关本计俾得亲历村庄专心察勘若仍潦草塞责应借者不借有误贫民种植而冒借者无麦宁不转滋日后追乎至于胥役串合冒领之弊尤当立法察禁以劝课之勤惰定居官之优劣已奉督宪再三申谕矣

　　　右借种

无衣无褐何以卒岁人未有饥而不寒者也百谷聿既不登则来年麰麦急有厚望然无牛何以无草何以牧无柴薪何以爨无屋何以栖止厥惟富有力者噢咻之赈所不继者兴工以代之刁民之强项者从而禁制之古人言救荒无策果能周知利病参用刚柔折中于道人视之平平无斯之至矣

　　　右推广惠政

是岁被灾州县三十有七皆在畿南既各按其灾之轻重就地赈恤之矣复恐轻去其乡者之转而流亡且窜入都市也更于近京州县多为邀食之所西自良乡而固安而永清而武清东安东至于通州其中若霸州若文安又在固永迤南皆流民北来必经之路所在设厂赈俾安食以度三冬无有越志至次年二月畿南普雨归及春耕依然庆乐土焉夫办员固视其才之何若又当察其性情之宽严而器使之使宽厚者当重灾则虽滥而不至伤惠刻核者当轻灾则虽遗而不至屯膏反是则交失之矣

　　　右用人

　　通商筹济编　　　　　
杨景仁

谨按歉岁民无籴所则无所得食而夺兴贤司牧料其必然而危之及其未然而弭之则通商以豫食洵赈济之余事而平粜之先声也大扺商之不通也有故遏籴者借口留本境之粮不知米价益昂其价而兴贩莫来抑价者命意惠艰食之众不知囤户暗售地方而贸迁莫至毋遏籴而籴广不抑价而价平而复无暴关以困之商民有不奔走偕来者乎查雍正三年直隶天津等处被水米价甚昂行文将军府尹等将盛京粮米十万石由海运至天津新仓有　　旨令商民自海运米者不必禁止听其运至天津贸易四年以山东登青莱连年丰稔　　谕抚臣动帑采买分贮济南等米少之州县再劝谕各商贩运八年议准行令盛京将军奉天府尹转饬守口官弁如有商民贩运米谷者听其出口该管州县给与商民船票十年奏准凡有商贾贩运米谷至山东直隶粜卖者米船一到即便放行其临清淮扬等关将梁头米税自五月至七月暂行宽免秋收之后再行征收乾隆元年议准行令督抚转饬管理关务各官凡有米船过关询明各商如果前往被灾各邑粜卖者免税给与印票责令到境之日呈送该地方官钤盖印信以便回空核销如有免税米船偷运别省并未到被灾地方先行粜卖者将宽免之税加倍追出仍照违禁例治罪十三年　　谕以地方偶有偏灾即将该处关口应征米豆税加恩宽免则占舶闻风云集市直自平驵侩不得居穷黎均沾实惠转得权操自上等因自后每遇灾年米商应征关税非免则减几为常例盖湛恩汪濊如此甚至各关米税之免将停止复行展期所以鼓舞招徕之者甚至二十五年畿辅左近谷价未能大减　　派侍郎给事中会同直隶总督至德州沿河一带察看务令舟车无阻盖恐临河州县因粮艘需备驳运或藉名多封船车以致商人挽运留滞　　睿虑精详无微不烛焉而且　　恩施逾格既屡宽关市之征复暂弛海运之禁乾隆元年　　谕近年以来直隶收成歉薄民食艰难从前议开海运以资接济续经盛京将军奏称锦州等处米价加贵请永禁海运朕谕以今岁直隶收获平常俟明岁再如将军等所请行朕闻秋冬收获之后各商民带资本前赴海城盖平等处采买杂粮止因时隆冬海风劲烈舟楫难行已将所买米粮收贮各店春融装运该商民惟恐地方有司遵照明年停运之议闭遏留难甚为惶惧朕思商民此粮购买在先暂行存贮各店不应在明年禁止之内且奉天素称产米之乡虽因贩运过多价值视昔加贵然较之直隶歉收之地待粟而炊其情形缓急实相径庭着俟明年内地麦熟之后再将海运禁止四年因京师雨泽未降上年海运弛禁之期已满奉　　旨复宽一年之禁嗣迭奉　　恩纶凡灾年海禁之弛行之直隶山东者非一次为民谋口食者綦详矣乃外省以及外国产米之区间亦有权宜海运者乾隆十二年奏准福建台湾虽隔重洋与漳泉二府同隶一省商船往来如织原不在禁例即如江南崇明县向有给照赴内地买米载回之例嗣后如遇台郡稔年应听漳泉二府商贾及在台二府民人自十月至次年二月于地方官处请照买运又议准暹罗国产米甚多如商民愿往买米造船运回者给牌以便放无阻仍严饬兵役无得需索扰累若商民无粮米载回只载货归者倍罚船税以示惩儆此虽一时权宜之事而念民食艰难多方筹划使商贩往来接济不惜破格之施诚非苟而已也有子民之责者知歉岁以通商为要图航海尚弛其禁而内地之过分畛域者可愧矣关津并免其征而城市之借端勒索者可诛矣无使贾利者转而贾害庶几利商者即以利民乎

　　辑流移筹济篇　　　　　
杨景仁

谨按流民者饥民也与其辑之于既流之后不如抚之于未流之先然饥馑荐臻本乡无可觅食有不得不转徙他方者琐尾流离困踣狼狈不早为之所弱者阽于危亡强者转为盗贼可虑也前代如汉如隋如唐移民就食是民之迁流转出自在上之意战国梁惠王曾行之虽沿周官大司徒移民通财廪人移民就彀之制祇一时权宜之计耳其余因时补救具有良规国朝尤为详尽而资送留养之法或行或不行则变通而与时宜之期于实惠及民而已查康熙三十一年陕西流民在襄阳等处地方得　　旨有情愿运送潼关米石者即给价令其运送此令流民就佣以济转输顺便俾之回籍者四十三年山东流民流入京城　　命大臣官员设饭厂数十处分行赈嗣直隶河间等府百姓来赴赈厂者甚众有　　旨将东省直隶流民遣官领送回籍仍捐给籽粒俾得耕田亩雍正元年　　谕直隶山东河南流民有就食京师者着五城御史察询口数量给盘费送回本籍等因钦此遵　　旨议定每口每程给银六分老病不能行走者加给三分为力费委官护送地方官逐程出具收结转送至原籍中途患病者令地方官留养医治病痊日再行转送此资送流民路费之始九年议准直隶山东河南穷民渡河而南以图就食令沿河州县于各渡口详察有力不能自达者量给路费如有依亲佣工易食者听其乞食者用载漕米粮照例计口赈给其欲回本籍者资给遣回不愿即归者于来春耕种之候仍皆给以资粮令其回籍凡资给之费动用存留公项造册送部八年凡外出穷民有应冬月留养者　　谕令动用常平仓谷大口日给一升小口五合按日动支乾隆初议准嗣后送流民路费每大口日给制钱二十文小口减半老病者照例给力三分水程照大小口应给之数半给与船价奉　　旨依议速行与前此定为每口每程给银六分之例殊盖前例以程计一程约计百里流民徒步一日岂能走及一程若以所过州县为程相去或六七十里四五十里流民过一州县即给银六分又不分大口小口一日所得不特倍逾于赈给之数且较民间营趁为生者更裕愚顽将转以流移为利不思复业是故改以日计并分别大小口较为尽善也七年　　谕各省督抚严饬有司凡遇江南灾民所到之地即随地安顿留养或借寺庙或棚厂使有栖止之所动用该处常平仓谷计口授粮据实报销并训谕约束不得藉端滋事至于灾民聚集众多之处更委道府大员专行督察及冬月水消春初耕种之时有愿归本乡者即资送回籍给以麦种其不愿回籍者亦不必强等因　　圣主为流民通盘筹划者如是之无微不至也顾资送之例不皆有益而间或滋弊无业愚民惰游幸泽挈家结队仰给在官或甫送归籍仍复重来未副　　朝廷安辑之德意转滋闾阎贪诈之浇风政体所关防维宜亟是以八年　　谕河间天津等处来京就食之民日益众多盖因愚民无知见京师既设饭厂又有资送盘费是以本地虽有赈济伊等仍轻去其乡而不顾且有已去而复来者不但抛荒本业即京师饭厂聚人太多春暖恐染时气亦未便着高斌设法安插妥协办理钦此旋经大学士等议于通州良乡二处添设饭厂席棚以赡续至之流民又经直隶总督饬固安永清东安武清霸州文安设粥赈俾北来流民随在就食愿回籍者资给路费仍令本籍查明补赈自此流民不致复聚京师矣

自时厥后则斟酌出之而不拘成例十三年　　谕向来外省有资送流民之例用意良厚然至饥馑洊臻本处米粮乏绝而邻封尚可觅食若必骗还故乡岂能坐以待毙势又将转而之他南北东西辗转资送在邻省既不胜其烦劳而于灾民转益流离失所朕思灾轻之地不可令其抛弃失业自当照例资送回籍倘遇积歉之年本处无以餬口转徙他乡或倚托亲旧以济其乏或佣工种佃以食其力且其中有极无倚赖者国家复有留养之例地方官悯其流离无分畛域随宜安插俟灾氛平复本地可耕然后使回故里亦未始非权宜之道惟在权其轻重相其缓急斟酌办理不可执一而论应令地方有司酌量妥办不必拘定成例等因十八年　　谕御史奏请敕谕江南邻省督抚照旧例留养流民春融资送回籍等语留养流民之法前曾行之有名无实转滋多事且于灾民实无裨益导之使轻去其乡耳近日抚已经具奏故未准行盖与其留养于异方何如厚加赈恤使不流移转徙之为愈今年淮徐等处被水朕迭次筹济不惜数百万帑金以留养资送之费计之何啻百分之一二岂有爱焉若以留养资送所需增为本地赈济岂不更沾实惠乎夫以灾地专委多员挨户察赈尚恐不能一无遗漏邻省州县各有应办事务又何从辨其灾黎徒滋奸民在本地则乘机溷冒及资送则聚众强抢去而复返日不暇给而实在被灾流民或依傍亲属或佣工餬口又必逐一稽留安插于伊等生理益致拘碍故停止此例等因二十八年　　谕御史奏资送贫民回籍议覆一折以此例一开恐致无业之徒混冒虚糜于灾黎无益是仅推其流弊而未深究夫有名无实之本原无识者将未免仍疑为节省帑项起见朕因直属两年秋霖过多加恩蠲赈不啻再三即费正供巨万无所靳惜又何有于区区资送一节然已洞悉其一无实济而犹曲徇陈言矫情示惠必不出此也且流民故乡既无生计四出佣趁即揆之古人无常职转移执事之条未始不可俾之并生育又何至束缚驰骤强以势所不能朕以为与其资送无实济不如加赈济之期俾民获实惠为愈也救荒无策惟以体恤民隐为要设令被灾至重甚至有田之户亦概远徙则所以筹抚绥必更有大设施者又岂恃此资送虚文所能济其万一哉将此通谕中外使明知朕意钦此历观停止资送留养之　　谕可谓深切着明大扺法积久而生弊道与时为变通是以　　圣谕一则曰增为本地赈济再则曰不如加赈济之期良以辑之于既流之后不如抚之于未流之先帑不患其多糜惠必施于实获又云设令被灾至重必更有大设施者想见神明化裁包括无数经纶而不沾沾于一时一事也至于流民之归既无庸资送亦无庸差送焉嘉庆七年　　谕万凝等以现在清苑等县有差人领回本处贫民辄欲令各州县仿照办理势不能不佥派差役纷纷押送竟与递解人犯无异是驱之转于沟壑矣且各州县所差人役岂能于本处饥民概行指识彼此认领徒滋纷扰此事断不可行钦此此外出趁食之民当听其自归不必官差认领也职司民牧偶逢灾祲预料民或流移先期出示各乡村谕以即有赈恤令其静候毋得远离一面设粥平粜以定民志其有迫不及待挈家四出者查户时即为登记以待闻赈归来补行赈济归来贷与牛种以资生理其流民所至之境不分此疆尔界加意拊循善为措置则民虽撄荡析离居之苦而得劳来还定之方矣

　　兴工筹济编　　　　　
杨景仁

荒岁役民出于不得已而未始非良法也浚河筑堤诸务受其直救目前之饥荒藉其劳救将来之水旱他如修城垣葺学校皆工程之大者即缮完寺观似非急务而用财者无虚糜之费就佣者无素食之劳民而便民非良法乎查康熙五十二年覆准令陕西各州县修城俾穷民得佣工度日雍正四年　　谕朕轸念东省被水穷民粒食惟艰特允山东抚之请于大清河兴疏浚之工令乏食小民得力役之资为餬口之计今天气和暖土脉松润正当畚锸之时去秋该抚奏请设厂赈济今赴工者众粥厂可以停止但念此就食小民其中岂无老弱残疾不能赴工者既停赈麦秋之期尚远此辈穷无所归之人或仍致失所朕心深为悯焉着山东抚将不能赴工之穷民察明若干每口仍给与升合之资候至秋收后停止所用银均作正项开销该抚严饬各州县官务实心奉行以副朕养育百姓之至意钦此　　圣主怜悯饥民使壮丁就役而又念及不能赴工之老弱残疾予以口食德至涯矣而工程之修举在先事豫筹别其缓急轻重则遇灾欲办工赈无难次第举行乾隆二年　　谕今年春夏之交直隶山东两省雨泽愆期二麦歉收朕已多方筹划接济民食且令直隶总督有应兴工作次第举行俾小民得藉营缮以餬其口今思山东百姓多仗二麦度日今岁麦收既薄虽屡降谕旨蠲赈平粜仍恐闾阎尚有艰食之虞着该抚悉心计议如开渠筑堤修葺城垣等事酌量举行使贫民佣工就食兼赡家口庶可免于流离失所也再年岁丰歉难以悬定而工程之应修理者必先有成局然后可以随时兴举一省之中工程之大者莫如城郭而地方何处为最要要地又以何处为最先应令各省督抚一一确查分别缓急豫为估计造册报部将来如水旱不齐之时欲以工代赈即可按籍而稽速为办理不致迟滞于民生殊有裨益钦此仰见　　圣主子惠困穷精神贯彻乎事前事后思患而防事豫则立也乾隆八年奏准直隶河津两郡旱灾将沧州改筑土城景州土城亦于开春修筑残缺灾民俱得佣趁自给十三年山东修沂河两岸堤工部议照以工代赈之例土方工价准给一半　　上念东省被灾甚重民情艰窘非他处可比将土方工价按数全给此又破例之　　殊恩也

二十五年直属有应修河道沟渠等工将上年截留北仓漕米所存十万石作为修浚河渠以工代赈之用二十七年　　敕令步军统领派员修治德胜门外至清沙一带石道其余各门有未平坦处并令查勘酌办奉有多兴土功亦所以养穷民之　　谕四十七年豫省青龙冈堵筑漫口下游居民经黄水淹浸民食维艰另筹开挑引河改建堤岸俾江南山东两省附近灾黎赴工授食五十七年直隶被旱　　敕令保定天津河间以及顺广大等府城垣乘此兴修并查明各该州县城工如有应行急修之处赶紧勘估奏明办理此乾隆年间工赈之大略也嘉庆元年　　谕本年湖北各属因汉江涨发猝被水淹荆门灾形较重该处堤工原系百姓自卫田庐例应官督民修第念楚省教匪滋事之处既被扰累其未经被贼地方又复猝遇水灾殊为可悯着加恩将此次堤工官为修理又　　谕救荒之策莫善于以工代赈因思附近城河等处久未挑浚多有淤滞以致骤雨不能消涸着通行查勘将应行疏浚之处雇集附近穷民兴工挑挖于工赈两有裨益钦此　　圣恩高厚以民修之项作官修体恤百姓者既至而以工赈为救荒之善策洵万世不易之训也六年京师右安永定各门被水将永定河东西两岸决口堵筑有　　旨令官给佣资俾被水难民赴工帮同力作以充口食十三年以上年直隶通州等处被淹凡坐落永定河西岸并切近大道之宛平良乡等十余州县有应疏浚牧牛河淤浅及挑挖大路两旁沟渠等工动用赈余银两以工代赈十五年甘肃被旱　　俞督臣之请于来春开冻后即赶修皋兰固原等处城工俾贫民得资餬口此嘉庆以来工赈之大略也司牧者善为经理工鸠而民庶有鸠力食而农堪代食沐膏泽而勤苦不亦康乎

　　安富以救贫说筹济编
按保息六条终于安富注平其繇役不专收则安富固有道焉昔周武王之民有粟至百鼓而戍避重泉齐桓公之民成圂者二家而聘隆式璧此人主藏富于民之至计即重农积谷之徼权也顾三代以上画井授田富之之权操于上其时无甚贫之民亦无甚富之民井田既废民间生计一听民之自为谋而其所谓富者半由货殖不尽出于农田史记所以有本富未富之辨也近世生齿日繁惰游日众衰多益寡则本富固可恃而未富亦可资乃官吏日从而侵侮之日削月朘不久而富者亦贫矣富者不安而日流于凋敝设令饥馑荐臻库帑不敢擅动常平社仓米谷之发又复不敷将何所取资以活环而待哺之穷黎耶惟培养富户于平时而后临事得藉其力平时轻徭薄赋加意护持临时如平粜施粥助赈贷种诸务皆取给焉而未可抑勒也诱掖有方奖励有法足谷翁虽甚俭啬见守土者从容开导加以优礼咸以为荣而踊跃听命矣雍正二年　　谕社仓之设原以备荒歉不时之需朕以为劝谕百姓听民便自为之而不当以官法绳之等因钦此夫社仓米谷小民不过斗斛之益而　　圣心体恤如此深虑有司行之不善致滋烦扰也而凡劝分之资乎富民者安可以官法相绳涉于派累哉即令急公爱民而理谕势禁强以必从或不孚以情而操之太蹙或不量其力而索之太奢窃恐志在救贫而弊先扰富也夫周贫者之急不可以扰富留富者之余斯可以救贫司牧者绎周官保息安富之义为我　国家培养元气俾缓急可恃贫富相维则几矣

　　救荒议　　　　　
鲁之裕

古云救荒无长策夫岂果无长策哉难于得其人焉耳得其人则未荒而弭之旱矣甫荒而备之周矣即审荒而赈之也亦无不沾其实惠者矣然尝见今之当局者必现在之官与在官之属始任之任之而辄不予以礼貌抑又无所劝惩也则人将何所畏爱而府库之财不窃日出其精神才力以于劳怨交丛之地哉故予窃谓随时随地皆有待用之人固不待于借才异时异地也惟是为督抚监司者能精择乎府州县官之有真才实心者俾之主赈事则其人必亦能精择乎分赈之人无拘拘乎佐贰之员也虽学职可也即举贡监生生员可也齐民而行谊素昭者亦可也如既得其人矣于是乎勉以大义焉待以殊礼焉俾其人鼓舞驰驱而不倦而监司复从而监察之臧有彰否有瘅如是而分厂以任其事于救荒也何难虽然未荒之弭也弗早甫荒之备也弗周迨不幸而迫于荒而后有以赈之则审荒之术不可不亟讲也盖凡有司之赈荒者大都以报名之事责诸里胥夫里胥之婪者惟其亲知贿赂之是求无论已即有一二畏法之人亦决不能按乡而悉其荒口之数何也审荒之令一布则告者纷纷载途其真伪何从而辨欲沿门讯之而千万饥民是岂计日而可毕籍者议者曰以赈粥为稽查一术也夫岁惟无大饥也岁而大饥则岂特穷民就食哉即豪家僮仆往往报名而关支远乡富民亦且分丁以走领如是而食者不皆饥饥者或反无食矣赈粥固非术之善者也议者又曰以印票书民口数与按口应给之粮实贴诸兆民之户而委员以核其伪者罪之一术也是亦暇则可行而荒迫无济之术也然则荒卒不可审乎哉曰何不可审也是有分民之法在从来民富者有三曰上曰中曰始贫者亦有三曰薄曰常曰赤始富者劝分不行于其家薄贫者赈济不施于其宅惟至于上富则使自择其乡之薄贫者而贷之银中富则使自择其乡之常贫者而贷之种此非徒欲贷之银种而已也盖即于此寓审荒之道焉何也彼上富者以银贷薄贫必逆计其能偿者贷而上富之所不贷其为常贫可知矣中富者以种贷常贫亦必计其能偿者贷而中富之所不贷其为赤贫可知矣是不必劳吾耳目而民举为吾耳目亦不必费吾心思而民心先为吾尽矣夫然后委分事者履乡按户而等其差以行吾赈也则赈者实而固无有旷时冒给之弊矣议者曰等贫民为三善已流民将何居曰民而至于流也必其生之无他计者也是则与穷而无告者何异有赈以济之而已矣尚何待于审之而后有以济之耶等诸赤贫焉可也

　　灾赈议　　　　　
汪家禧

朝廷命官大小异职而同有临民之任今兹灾荒合七十五州县之民以待赈于大吏守令曾不豫为图旱有区田水有柜田良法具在未雨绸缪何至灾不可挽而守令平时以狱讼征收为己责未尝一行其原野也未尝一省其桑麻也未尝一问其疾苦也官民情隔何由亲一旦荒灾奸民则激怒于守令守令则卸怨于大吏而操一省之权者遂任一省之怨为今日计则莫如使州县各任其赈而奸民无所置喙矣夫一县中岂无殷户乎岂无绅宦乎斟酌劝施在良有司之调剂耳编保甲靖流民此弭盗良法而用之救荒尤合为各县计莫如实勘被灾户口总数以治所为中央余分为东西南北每方以一保二保三保等为号每保统十甲每甲统十户注为册每册或日人粥米四合甲日散东人给五日之食乙则西丙则南丁则北戊则中央其散则顺各保次第各保又顺各甲次第如法其田亩可播种尚有秋成者收后止赈流民散处近则遣归其乡远则另编保籍不许擅便往来每散赈日令必亲自看亦不许吏胥上下其手其殷户令必持简往劝以桑梓补助之谊不得遣役强派绅宦则品行素端乡里尊仰者请其助令检察且明谕乡民毋许滋事如米不足或减四合之一各府各调剂属县之赈道又调剂属府之赈其愿捐廉俸者听其力所能给其果能自筹善策者许其便宜行事优则予上考劣则参罚如此则事有分任而大吏不至以一身支绌其间矣盖令亲斟则惰民无可滥支编保甲则流民无能滋扰临以绅宦则风土周知耳目难蔽如或有地形夷旷人情强犷者卫以防兵有不率教者刑以示畏此恩威兼济之道也又赈莫善于积日莫不善于逐日雨旸无定饥民杂糅熏蒸之气易兴疾疫不善一也挨次给众人或稽时刻而穷甿枵腹往立待踰时拥挤使不得舒臂肘一日则次日乏矣是民又以赈而困不善二也人米四合不能饱终日日日领赈黎明往过午归急炊以食何暇他为在野者纵田尚可耕已无余力治而负担贩鬻者反以赈而绝其谋利之途不善三也夫兴工役助赈古法也积五日散之则余四日暇守令或酌地方兴造浚凿可支公项者详请举行而民亦得以佣钱调济此彼此互补之法也至于赈分老少于省会或可于村落断不可省会之人多半坐食一闻赈济藉以餬口而此辈不务生业又易滋事禁之或便村落之人田为恒业一遇歉岁手足无措而耒耜之外胥无能为虽壮丁其求食与老弱妇女无殊也一概谢之不适授以口实乎总之立法以颁守令而守令不如法者劾大吏职也实心以行不得苟且塞责推诿宕延守令职也且今之所患匪仅饥也人心叵测变诈风行不豫思善后之方恐猝来意外之患省会官众令严尚多不遵禁约矧地旷民顽迫以饥寒杂以煽惑欲其帖然安分恐能保其身不能保其心也而揆其要在饥民各聚其乡守令各治其境始局外刍谈罔识忌讳然有不能已于言者谨议

　　论平粜荒政辑要　　　　　
陆曾禹

唐开元十二年八月诏蒲同等州夏旱恐来岁少粮先付每州米十五万石减粜案籴莫贵于早粜莫贵于时以八月而计来年计之得矣且以十五万石赈粜于一州每升减价十文非美政乎但唐时出粜之际其法不传使不知张公咏守蜀平粜之法恐其利必尽归富户其害实在穷民深可叹耳何也穷民待哺之日时虽多所籴之米粟有限一则官不许其多籴二则彼亦无钱多籴奸人窥破其微贿属官吏串通斛手在水次日买数十石而去不逾月而官米已毕矣奈此地米价稍减之名忽又遍传商贩商贩闻之惧亏本而不来官长察之叹仓空而无继米有不骤贵之理乎奸人于是卖其所籴之米不数旬而获利无算宁勿令人切齿是穷民之食贱米不过数旬穷人之食贵米必需几月食贱米者十不过二三食贵米者十必八九惠之者非即所以害之耶故赈粜当兼行张公保甲之法此法一行既无冒滥亦不失恩宋之去唐不远乌知张公所行之法非即蒲同等州所行之法哉至于仓谷不足则劝捐之道固不可少然握其要则民输恐后失其方虽官索不输古人之法多矣但又有一种分劝之法不可不知预查通县共有几社每社先访才干出众者能事能言者数人许其旌奖每一人令其劝输几户多者为能倘有富足而不听劝输者有司始自劝焉不激不挠循循善诱务在必得如是则社社无不输之上户村村无不救之穷民矣

　　施粥不如散米说　　　　　
黄懋

赈饥之法莫善于散米莫不善于施粥莫善于各图散米莫不善于笼统城市散米或问各里图中粥之善如何曰施粥止可及十里之人十里之外多不能及即十里以内之人其脏腑筋骨已为饥馁所败欲晨赴夕归力不能堪日止一餐而逐日奔驰往返兼之风雨霰雪道路泥泞即使施粥不缺亦必转填沟壑至于疲癃残疾极老太弱之人而不能出而吃粥者又不必言矣若各里散米则皆安居而受赈其善一　粥必多人料理此曹或私其亲友宽假其僮仆有滥冒偷窃或缩米添水或宿馊种种诸病又有柴薪器具之费计米一石饥民所食不过六七斗耳散米则一人之费尽可供二人其善二　城市得乡图苦索之捐富户吐余膏之城市游闲无赖皆得谋筹积饱乡愚远窵濒死之民安能与争强者则重连次弱者或后时空返不公不均无从查考若本图捐米捐者乐从无憾举目皆亲熟识谁不愿利惠一方若本图散米则按籍分给既无重之弊亦无往返空嗟其善三　一家几口吃粥必须齐出以少年妇女出头露面有志者羞愧饮泣愚痴者习成无甚至厂役之夫丧心评泊亡命之徒调戏挨挤事变丛生言之足令发竖散米则男人持票赴厂受给妇女得全廉其善四　然此犹小者受粥虽佳只救目前之性命至于救将来之性命则在其农桑若日日待餐于城市早出暮还荒耕废织或废农桑散米则五日一给领在本图仅费一时之工夫仍不旷逐日之程农安于畎亩妇任于纺织野无旷土市乏游民生计既裕赈益省力其善五　饥民宜散不宜聚宜静不宜动日喧于市井秽污之气最易蒸为疫疠何如帖然受赈于本图村落之家其善六　城市散米似可省舟车之费然乡民走领数升之米往还过午饥肠难支必不能全归炊不免于城市换饼饵粥聊以充饥而家中仍嗷嗷无食若各里散米则无其患其善七　笼统散米人户难稽应领不能领弊多丛生惟各里造册委任于大姓自赈则邻里熟悉非亲即佃根柢易知真伪难欺可少不公不均之弊其善八　城市施赈每日给领此则五日一给盖日日给之则太烦若总给之则饥民有不撙节者不可不限也其善九　或疑但救此土而不救流亡而不知流亡中有刁猾强悍者小则为鼠窃狗偷大则为为夺往往为害地方被灾之处财力维艰饱一流亡必馁本土之一民矣但使各邑各图效行此法各任其土著即有流亡故乡受赈谁乐为他乡人乎不救流亡正救流亡其善十　此法既行人不出行又可行地方利益事巨室之家或疏浚河塘或筑塘堤岸高乡或浚河滨低乡或筑圩岸有产之家稍出升合既以活人又可兴无穷之利其善十一

　　劝施米汤约　　　　　
陆世仪

凡饥民至饥岁辄易死其死也非尽由不得食也不得食而死者十之六七其由食而死者十之三四盖饥民饥渴久肠胃日细骤得食则迸急不能容受往往肠断而死故久饥之人不可食饭即糜粥亦不可多食救荒书言久饥之人不可骤与粥宜倾向桌上令饥民就吮之恐伤其肠胃也盖饥民易死如此又荒岁米谷贵民多食豆粞饼麸糠草根诸杂物涩滞塞肠久饥者每每致死此景象心切痛之然岁荒粟少公私交迫即素封之家亦自救不暇终无活之之法尝考方书惟谷性最养人但人得谷气即累日可以不死里中父老言北方无稻米每患病辄索大米汤饮之饮则辄愈大米者稻米也因思今素封家虽无余力可以活人然朝饔夕犹自不废今愿与同志者约凡朝夕炊粥饭时幸少增勺米汤沸必挹取数盏盛大瓮中多多益善明晨以汤再炊量入麦粉少许使成稀粥更以水姜三四块捣碎调和各就门首施之或一次或早晚二次汤尽为度用以少润饥民肠胃是有八善不费一善也可久二善也不另起锅作无冒破之费无董率之劳三善也米汤之中少投以麦仅堪免死不堪饱餐则无之徒苟能自活者不思侵夺四善也无肠塞之害五善也腑脏常润不至干枯细小则虽食豆粞糠诸杂物亦无害六善也饥民畏寒寒气入心无不立毙有姜汁则辟寒气通肠胃七善也兼去秽恶令人不生疾疫无转相染之患八善也有八善而其法又浅而行甚易凡有活人之心宜无不以为然者幸勿视为膜外也

　　图赈法　　　　　
金匮知县齐彦槐

嘉庆十有九年江南大旱金匮分无锡地地势视无锡为高被灾尤剧八九月间某尝以事赴乡窃见赤地数十里民间炊无米爨无薪汲无水恻然忧之夫官发常平仓谷平粜于民便矣然远在数十里之外者不能为升斗之米来也故官平粜但能惠近民不能惠远民殷富之家以其余米平粜于其乡远近咸便矣然无升斗之资者不能籴也故民平粜但能惠次贫不能惠极贫　　天恩浩荡极次贫户悉与之赈而靡不德矣然赈者赈灾也于例但及有业之贫民而不及无业之贫民故欲推广　　皇仁不使一物不获其所惟邑之殷富捐资接济乃救荒之大者夫恻隐之心人皆有之殷富之家幸足于衣食目击邻里乡党之人饥寒以死孰不欲解衣衣之推食食之者顾上劝捐而下或不应何也则经理不得其道不能使人无所疑惑无所瞻顾也且人情之所甚不忍而急欲救之者亦第于其亲者近者耳其目所不及见耳所不及闻者固非情之所甚迫者也向之捐者大抵设立公局令一邑之钱悉入局中彼殷富者以为吾既捐矣不知是钱也官将发之于何人之乡董事者将散之于谁氏之里而我乡我里之贫乏无赖者犹不免于我乎扰也而吝不捐者遂妄生议论曰是特以饱官之囊橐供董事者之侵渔而已以故愿捐者少而不愿捐者多今也定为图赈之法以各图所捐之钱各赈本图图有贫富以富图之有余协济贫图之不足令图自举一人焉以经理之其钱即存于捐者之家而不必入于公局官于公局之董事者第纪其数为之调拨而已某图饥口若干捐银若干数协济若干数各书一榜于其图内使贫富见之晓然明白施者知其财之所由往食者知其食之所自来则捐者无所迟疑不捐者无所借口且以富稽贫其户口必清以贫核富其捐数必实于恤贫之中寓保富之意则事易集而官不劳矣是说也某尝谋之乡先生言之上游皆以为可自十月初旬捐廉以倡至今岁三月计捐钱十有二万四千余缗矣而殷富之家好行其德复于其间为粥以赈城乡设厂十余处计所捐又不下万数千缗饥民赖以全活者无算呜呼孰谓人心之风俗之厚今不若古哉赈既毕尚有余钱六千余缗而无锡之赈亦有余钱于是复谋之乡先生言之上游以所余钱留为修建南北二桥之费亦以工代赈也邑之人乐其事之集刊为成书用垂永久某既不能善政及民使岁不饥又不能使民俭且勤皆有盖藏虽饥而不至于困其起死人而肉白骨者乡先生之谋邑人殷富之力也某则何功虽然人各有乐善好施之心而能不阻之使其无所疑惑无所瞻顾则图赈之法良矣用是书之以告后之官斯土者

　　陈被灾各弊疏道光五年　或作　陈办灾各弊疏　　　　
江苏抚陶澍

窃照地方偶被偏灾　　恩施抚赈全在印委各官严绝弊窦俾　　帑不虚糜人皆得济本年淮扬徐海等府州被灾较广仰蒙　　恩旨分别给赈目下正值分查户口领银散放之时尤须力除积弊就臣意计所及采访所知大抵办赈之弊凡有十端委员下乡不知道路或不谙土语多藉随行书役而书役每多与乡保勾结互滋朦混其弊一也委员夫轿及随行书役所得饭食不敷或责之乡保乡保承应难支或更雇人帮办则又添食用不免暗地取赀其弊二也各处村庄人稠势众委员一到往往增口数或纵令妇女喧哓要挟甚至拦舟围轿故作扰混责惩难加理谕莫遣其弊三也或空屋无人村邻代称外出或挈妇子自称远道归来纷纷求票即恐系别保之人搀入难以猝辨其弊四也查赈之期不过半月兼旬其间有村庄辽隔或雨雪阻滞乡保知其不能久稽故意引向远处难处以促其期疲其力迨时日追促则未到之处仍祗凭乡保所开给票其弊五也乡保户口偶错地方刁棍因挟其短而讹索稍不遂意纠党连控承办者畏其拖累遂预留地步以浮冒为弥缝之具其弊六也乡保固多狡猾亦有愚民不谙例应赈否概求赈票乡保驳斥辄被殴辱致有乡保不敢跟查转听本境土棍开报者其弊七也或灾本轻微乡保土棍敛钱雇催穷老劣衿连名求赈不准则奔控求勘印委各官惧以讳灾取戾或蹈办理不善之咎随亦不能坚执其弊八也放赈时不于酌中之地设厂散给以致道途辽远老病妇女不能赴领或赴领而口数较少仅敷往返食用或不能赴领而托人兼领被其侵扣其弊九也地方为富不仁之家乘灾民窘迫先给贱值买其赈票一俟放赈即持赈票雇人包领是暗削脂膏而灾民不能言委员不及知其弊十也有此十弊是以办赈甚难然所以除弊之法有四其一查赈之限宜宽宽则挨查之力舒而不致草率放赈之日宜分分则领赈之人少而不至拥挤其委员又宜假之以权一有阻挠滋扰解赴印官即行惩处俾知严惮自不敢藐玩以滋事其一委员带书役及跟查之乡保必须宽给工食使之有力当差如查竣一庄毫无弊混并应量加犒赏稍有弊窦立即重惩斥换俾赏罚分明自不致有勾结欺罔之事其一委员户必亲到口必亲点点既确然后入册给票每查竣一庄即将一庄内所有极次贫花名户口及应领银数开写榜示粘贴庄前如有诡户及舛错之处许以数日内首告更正则共见共闻自无所施其冒之技其一多设赈厂各就四乡灾民之便老弱不难赴领雨雪不虞阻止自不致为代领者侵扣亦不甘以贱值而卖其赈票有是四端可除十弊然总以得人为第一要义印委各员得人虽诸弊丛积不难扫除否则或先存染指或畏葸无能本员已不可信遑论其它前经臣与督臣率同藩臬道府及州厅以上各员捐廉共银三万余两分拨灾区作为办赈委员及吏役人等食用不敷之费俾得安心查办以清浮冒克扣之源复将应需赈银预解淮扬府库俾各州县于详定数目时即就近领银毋庸远赴司库以归简捷并迭札通饬各属激发天良屏除积习拯救灾黎现在体察情形尚知奋勉将来各员如果经理得宜自当遵　　旨加以鼓励倘或办理玩忽仍即随时参办地方刁劣希冀冒者现亦访获数人惩办之后均知敛臣仍将应办章程分行各属务期小民实惠均沾无滥无遗

　　与布抚台论救荒书　　　　　
李中孚

一请设督农掌水之官以大兴农田水利方今西安之所以大饥者天旱而田不足于水故也夫关中横终南以为终始山之所在河泉多有故西安近山一带恒绕河泉渭北虽复高仰而泾洛漆沮清河石川诸水亦所在而是故总西安而论其不可引渠灌溉者固十七八而可开渠引水者亦不下十二三兼以井泉亦不下十三四矣夫水利三四倍于旱田以十分有三四之水田勤力而专精其间虽复天雨不时亦足补旱田之阙而偿其获即不足补而此一半享水利之民亦足以自保而再不至流离失所矣但凡民愚而不知兴即有兴之者而力微不足以兴而为有司者又不留心于兴是以上下交困而无可如何也夫天道不可知今秋未必再旱然亦不可不为旱虑水利成固关中数世之利乎是宜乘今秋谷布种之候于本省司道中择精敏仁惠者加以总督农田水利之权各州县官于丞簿或绅矜中择公正好义为众所素信服者大县四五人小县三四人加以掌管之权使之相视督责其一切兴利除害辟举任使皆委以便宜不从上制凡近河者虽一二十里内但可引水皆须筑堤开渠以资灌溉无河泉者皆须掘井而灌按万历间吕新吾公抚山西惓惓劝谕农民各于田内穿井有云一时之费虽多百年之利永赖檄各州县正印官加意督催公又不时躬亲单骑查勤于鼓舞所在勃兴薄田化为沃壤至今民享其利其或牛种资粮不给官为措置大抵人情易于乐成而难于图始下吏寡于奉法而多怀欺诞此法之行州县必多有以难上欺者即不然亦或苟且塞责欺诞而苟且则此事之设亦徒劳攘而烦费而已矣是宜申明赏罚条格预颁州县但是法立一半月之间各须据数申报每册须三本一留县令由州县申总理官总理官仍留一而以一申院以便他日按行赏罚除专官相视外明公亦宜广询博访何处可开河渠何处宜于井灌皆著录置左右以便对照虚实省察勤惰以为赏罚张本又除专官督外明公不明差的当忠诚人各处视随即亲临稍远一二州县以按行赏罚称职则不特掌管者有重赏即州牧县令亦宜厚褒否则不惟职掌其事者有重罚即州牧县令亦难辞其愆如此则虽不必躬亲临而各属固将畏法而恐后矣大抵此番水利之兴否关西安遗民之休戚存亡亦即关明公之德业功名非留心注措不可也且不独此也西北七府三边岁虽稍登然其俗素奢侈不知积聚兼以协济西安及西安转贩流民聚食今已虚耗天道自东而西万一夏秋之间或雨泽愆期或蝗蝻为害且可奈何是宜兴西安通兴水利以防未然

一急变转运西米之法以苏民困救民之饥如救水火先从其甚急者而先救之窃闻各属轮车夫搬运西米一役当事者虑兵粮之不足不征之西安而议协于西府西府送到者运载不责之民力而皆有价然众议皆以为其意固善而其法则未尽善也夫议协济于西府者非以为西安荒人民流离米无从出耶再给价者非以为食用艰贵不忍空劳吾民令其重费饥困耶夫不以米征西安民而今者竟至使民劳费几与出米等以为食用艰贵议出价而至使转运六七石之价不足供运一石之费故此一役民困而饥死病死展转委顿而死者无数折轴没轮坠坑落堑不能终事而使民重出厚累者无数安坐而谈若无大害身亲而履真可为痛哭流涕长太息者也所以然者粟匮财竭之时在家犹父子夫妻相聚而披剔草根木皮以延残喘今一旦驱之三四百里之外不特无可赍之钱粟并其草根木皮亦不能得矣又瘟后牛寡久旱草枯兼之天雨不时愁气上结疫疠大作人病牛疫且内悬室家奄奄待毙而莫之恤家人相望嗷嗷望救而无如何故传者皆谓邠长转运之处鬼哭神号耗费不赀论者未达情实或以为皆有价原未苦民殊不念当此食贵如金之时展转留难于时月之间所廪于官者六七石尚不足给一石之费其余之费究何从出耶且夫米既无从出牛又食卖殆尽将安从出乎借曰牛尚可寻往返四五百里之内迁延八九十日之间草薪亦将何出乎自昔运粮之法皆所经由州县自相递送以故无聚众虚耗之费逃亡死伤之患而议者不察猥以均劳借口以为单责运递所过州县远者可恤近者何辜此又未尽达于调度区画之说也夫令各属输运不惟民苦资粮亦且有庆耕伤病折牛陨车之害本县转运不惟无前数害而且中含大利何者今兹弥望荒斯民正苦营生无所离家无资居家计穷今使籍名运夫除官价外再令各属外帮运价则寄生有所食用足给矣丁男负运老弱妇女披剔草根木皮以给馈饷百里之内可以朝发夕至又米到即刻可转未至亦不复坐耗盘费又无死丧疾病之患折牛陨车之弊离家废农之忧逃亡重赔之累真所谓一举而公私兼便者也明公尚急留意少缓以待日则民重困矣抑非独此也凡有招买实照市公平发价而印官责之总催总催摊派花户转相侵削花户得价无几补赔不啻倍蓰当斯民穷财尽之时救死不暇何堪重以此累耶宜痛惩而力禁之是望此外毒至众而害最甚者民甲中奸猾十排军屯中无赖旗甲钱粮已赦矣而借口杂差米豆已蠲矣而声言使费致令下里愚民鬻妻卖子之膏血含恨抱冤而干没之勒索之下将　朝廷赈济饥民之银米假端呼吓夺诸良弱之口以饱其无厌之腹此又州邑中未死之魃鬼无翼之飞蝗所宜一体切戒者也

一赒士类以培植人才绅衿者　国家人才之所从出故凡治国家者莫不以作养士类为要务今兹荒而有司拘执文法以为诏书无赈士之条致令章缝衣冠之士多委填沟壑夫荒旱千里岂民皆饥而士不饥　　皇恩溥及草木又岂独于士而遂恝然特诏书未分明言之耳今明公为　国家培植人才宜申饬州县令自后凡有赈济纵不能分外加厚亦宜于齐民一体通行

一禁止乐户贩卖良人子女今兹关中荒饥异常百姓计穷路绝多以子女卖入乐户以苟易升斗偷活旦夕夫倡优败风伤化王政之所大禁仁人君子之所恻心也明公为　国家振励风化宜留心频饬州县令乐户不得再买良人子女其已买者令州县官设法赎回不得隐匿犯者乐户及本地甲总地方一体定罪此万世功德也明公尤宜惓惓
  </div>
  <div class="pagination">
   <a href="皇朝经世文统编_page116.html">
    上一页
   </a>
   <span>
    ...
   </span>
   <a href="皇朝经世文统编_page112.html">
    112
   </a>
   <a href="皇朝经世文统编_page113.html">
    113
   </a>
   <a href="皇朝经世文统编_page114.html">
    114
   </a>
   <a href="皇朝经世文统编_page115.html">
    115
   </a>
   <a href="皇朝经世文统编_page116.html">
    116
   </a>
   <span class="current-page">
    117
   </span>
   <a href="皇朝经世文统编_page118.html">
    118
   </a>
   <a href="皇朝经世文统编_page119.html">
    119
   </a>
   <a href="皇朝经世文统编_page120.html">
    120
   </a>
   <a href="皇朝经世文统编_page121.html">
    121
   </a>
   <a href="皇朝经世文统编_page122.html">
    122
   </a>
   <span>
    ...
   </span>
   <a href="皇朝经世文统编_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
