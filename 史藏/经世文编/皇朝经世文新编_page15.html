<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 15 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 15 页/共 101 页
  </h1>
  <div class="content">
   且夫中国天下之最弱也英俄地球之最强也惟最弱故必亡惟最强故必争其故何哉俄地跨欧亚两洲其土之广天下罕有其兵之强万国莫敌故欲出波罗的海而英阻之矣欲出地中海而英禁之矣欲出印度海而英取阿富汗俾路芝而塞之矣欲灭土耳其而英联诸国而抗之矣遂使欧洲之盟不得而主之商务之利不得而夺之兵力之强不得而用之苏彝士河之险不得而扼之其纵横欧亚之心叱五洲之志并吞八荒之术彼德相传之约卒壅压抵滞而莫克或展此俄主所以痛心疾首殚精竭虑而无可如何者也于是舍其西顾之谋而为南图之举释其攻坚之术而逞兼弱之机分波兰灭回部窥波斯割珲春开二万之铁路糜千万亿之金钱费二十年之时日所以求大欲复大仇振余威兴商务倾强英而迫中国也借仗义之事而复失地托保护之名以窃东方赔则代筹之铁路则代筑之陆军则代练之船澳则代建之银行则代立之强则代压之呜呼其爱于中国耶其忠于中国耶抑其谋之狡而心之不可测耶

英国知俄谋之不臧也于是瞿然而兴矣退惧修省讨训军实增造战舰整饬外藩西结新败之意东联新兴之日取南洋据息力以扼南来之路窥藏卫涎川蜀而夺长江之险泄中俄之密约以败其成据烟台之要地而当其冲得巨文之岛而不取惧俄之窃高丽也日据辽东之地而不争[患](忠)我之吞东方也吁其相妒之心至矣其相争之计决矣五年之间铁路告成中日之战甫息英俄之患方长事变一起不可收拾虽有命使乞和苟延旦夕其可得耶其可得耶

难者曰昔吴楚相战而中夏赖以安吴蜀不和而曹魏幸以立金辽竞争而赵宋藉以存己不自振而强敌自乱计之得也予日望矣奚其危亡为释之曰此真齐东野人之语市井小人之谈不谙时变不通大势之极者也夫西患疫东报喜君子深惜其不智亦深恶其不仁也处两虎之间而冀其相遇强敌于前而望其倒戈有是理耶英俄非相妒也妒中国耳英俄非相争也争中国耳英胜于俄则吾为印度缅甸矣俄胜于英则吾为波兰回部矣

且不特英俄之足患也昔拿破仑霸于法而欧兵动矣亚力山德胜于土而列国起矣英墟印度而法取越南俄割珲春而日灭琉球盖列国并立事未至也则相视而莫敢发洎一人倡之则万夫和之一国私之则万国沾之理势然也岂能以礼让为国而令敌人之自大乎土耳其失地十四万方里会于维也纳而分之俄国不能独利也波兰之国合俄德法而剖之俄亦不能自享也故英俄有必争之势其害轻全局有必乱之势其害重全局有必乱之势其害远中国有必乱之势其害近大之则有发逆捻匪残杀淫掠之惨小之则有高丽台湾压抑拑限之苦世之君子即不为全局计独不为中国计乎即不为中国计独不为一乡一邑一身一家计乎即幸而蹈仲连之海隐夷齐之山逍遥事外苟获自存而亲戚化为沙虫山河成为灰烬父子作异域之奴弟妹衔乡关之戚生无相见死无相哭聪明之裔有异类之悲圣神之教有坠地之惧岂不哀哉岂不痛哉忍而置之则亦已矣若起而救之则犹可为也

瑞士小国也能联地球之会而聚其都丹墨小国也能扼波罗的海之口而收其税希腊自立于欧东日本振兴于三岛彼犹如此中国乎诚能兴学校变科举以育人才开议院立议员以通上下改官制重官禄以正吏治下罪己之诏以结民心颁求治之书以作士气立十年太平之约除千年积弱之政精神一变人心自奋是非既定国本自立则余事何足为哉五年而风气成十年而教化治然后北复黑龙江六千里之故地以绝俄东之口岸南收南洋数千里之荒土而阻泰西之要津中国立矣俄无欲矣英国防俄之计可以释矣万国相争之势可以平矣于是立太平弭兵之会定人有自主之权求教民养民之法明孔子大同一统之义庶几古昔之教天下之民或有赖焉朱子曰将天下第一等事让与人做便是无志陆子曰一人抵当流俗不去有志之士其诸乐道孟子尚志之言荀子合之义者欤或者不察目为狂言则所谓夏虫不可以语寒冰朝菌不可以言暮夕只躯孤掌其奚恤焉

　　地运趋于亚东论　　　　　　　　　　　　　　　　
刘桢麟

星地有转变阴阳有递嬗人物有轮世运有盛衰无转变则热质销而星地毁无递嬗则奇偶歧而阴阳乖无轮则魂道绝而物类亡无盛衰则天道闭而世运灭此理之自然势所必至者也孟子曰天下之生也久矣一治一乱第风会既变形势已殊气运渐通治法攸异昧则秉烛炎则释裘跨大陆者宜车航渤海者宜舟苟执一而理之岂有不蹶者乎瀚海蒙古天险也今则为壑矣西京中国帝都也今则为荒壤矣伏之夫抱瓮之子斤斤焉拘旧律以治新国牵古义以绳今人犹养生而服鸩欲走而跛足也庸知强不终强弱不终弱泰否相易六位以之乘除元黄继兴三统因之代禅而今日天道之推移地运之趋变者哉传曰物莫能两大此衰彼其兴乎理势然矣桢麟曰大地之转机百年以往由东而趋于西焉百年以来由西而趋于东焉千年以后合东西而为一焉百年以往吾得观之史氏之言千年以后吾惟俟之蓍龟之验语曰夏道不亡殷道不作周道不亡春秋不作吾今且谬为之语曰亚洲不蹶美洲不兴欧洲不亡地球不一今百年之运其在斯乎其在斯乎

圜球之肇辟也昆仑地顶大域所祖洪水陆沈人类以孳故上古之世地正赤线印度为造国之初桄类衍黄人有鸿实华氓之鼻祖其后或为亚当之族或为亚闪之裔或为雅理安之遗或为挪亚之后或为高加索之种择土界居迁宅邦壤于是波斯亚述埃及巴比伦跗背接踵兴于中国虞夏商之世域于亚细亚小亚细之间所谓地运由东而西者一也中古之世高加索之族实徙西洲诺戚氏之伦滨居海峡其时巴比伦波斯犹太诸强国渐次沦胥而回回峨特狄诸种继兴西北肆其虎蛆之性逞其蚕食之凶蹂躏诸部纵横欧亚其回部乃辟地至地中海之滨特狄且雄据于英伦三岛所谓地运由东而西者二也近古之世远则有土耳其灭罗马以取希猎地中海南岸之全土中则有蒙古平印度以至钦察俱蓝马八之境近则有英法人越西洋以扩南北美利加之大陆发千年之动力成两洲之巨观所谓地运由东而西者三也抑吾闻之欧洲教俗半沿五印之遗西都文明率守犹太之旧且算法借根绳东来之绪焉切字拚文演天竺之籁焉结室树宅蹈犹太之轨焉军械炮铳获蒙古之余焉由前而观其世变之趋之如此由后而观其术业之趋之如彼苍苍两域如日方欹滔滔横流犹水就下夫岂复知巨浸之忽起回波大地之骤生转力哉

且夫欧西之谋国非有察于五土之迁流而辨方以向也非有诇于震旦之颓靡而得时则驾也非有矜于彼中之挟恃而亟欲一试也生育之伙物产之斥技业之精觉识之扩加以土宇之隘海岸之眇土之逼教务之蔽苟坐是以困守于方隅封域于故步袭老死不相往来之言作守旧闭化不通之国欧人不任为也此所以推之挽之以驯至于万不能意料之境而天下之势始为之一变也

变之之机何如自荷兰创航海之术于是葡萄牙西班牙日耳曼诸邦商舶估帆鳞杳萃于波罗的海继而从西洋绕非洲沿好望角东达印洋以入苏门荅腊葛罗巴之海峡约程七万里计程三阅月于是南洋诸国遂白人之迹矣乾隆之间英人以商务公司而取印度五千里之地咸丰八年法人开苏彝士河而夺意大利百余年之口岸由是立商会扩轮路搜属地通电缆屯水师立煤澳太平洋之津道开远东之商局成矣英之雄揽海权也先据印度以为通商之基础继据息力以为来往之咽喉终割香港以为东南之总汇尽取太平洋南洋诸岛之地以为外府经营海上曾靡余力举凡宇内之腴肥巨区冲隆要道无不辟其钥排其户搜其奥席其蕴以伸其控辖阖辟垄网之权是故闭关之中土籓篱撤矣锁国之东瀛门阈洞矣离离两洲劳彼长策茫茫万里援为比呜呼一国有增兵修舰之工通商辟岸之举诸国方举足而英未尝不先驱也苟有裂列国君臣未得安枕也岂非一怒而诸侯惧安居而天下息哉

虽然投骨于地犬逐之投饵于渊鱼争之岂不虑其力之劳哉利之所在不能不向也亚洲巨陆枕于昆仑山之下横于太平洋之滨然太璞韬光积石得之而白珩不足贵夜光不足等固盗跖之所垂涎卞和之所动魄也而谓雕工玉人能知之而弃之乎是故东海扶桑区区三岛挺起而琢磨之矣荒土冰天北狄旧部崛起而环佩之矣不宁惟是且厉其刀锯锐其斧凿伺隙而动以涎人之怀宝迷邦者而日思所以攘砾之剖割之然彼人方抱璞自高以为吾置诸深室什袭庋藏而不必畏人之我伺也讵知慢藏悔盗为他人攘之而不自知且甘让于他人也岂不愚哉岂不哀哉

中日之役削高丽割台湾开口岸争辽东不过交绥于两岸之间折衷于二国之使本无预于欧西诸大国也然而俄起于北英动于西德法伺于西南交辔联袂纷纷然驰逐于一小藩之瓯脱争辨于已成议之和约者何也势力并均则牵制不下利权所在则交忌自私维也纳之会埃及之争委奈之讼土希之隙其明鉴矣自是之后俄则代贷偿谲订密约矣法则割云南土司英则辟梧州商岸矣德则议分黄河长江南北中枢之地矣竞力而已何爱于民哉且观俄之动也将出黑海而各国堵其道欲攘突厥而英人钳其锋进退窘步乃迫为转计不惜耗瘁以经营西伯利之铁路思以其陆运之利而夺英海运之权故欧西诸邦方竭西顾之防旋起东陲之患其不能不牵率而往者势也不宁为是日本初兴植根未定其势不得不求所自固故修内政广外交扩商务营属土谋海利凡可以显其国之文明进其国于富强者无不竭力以图之俄人干路大工已有竣期支路利权复据要地俄法联横英成孤立大势已摇不俟顷刻英固为心腹之忧日亦实为唇齿之权而亚美洲之电路未通太平洋之水师未盛日乎日乎暂欲为羊车之游长肩之息其可得乎孟子曰出则无敌国外患国恒亡呜呼今之日本犹尚如此其未能跗日本之肩背踵日本之足音者亦曾操心虑患否耶

中国之在亚洲也其纬度温带其人民聪秀其土地腴厚其物产富美海内诸国鲜有能比者也徒以风化不开长不知变人才乏绝坐召陵侮遂使属地沦商途塞税约亏使权失华工禁民力竭困机厂于重征行邮政而未善语以兴利徒益捐厘语以变科转遭斥驳颓然孱卧上下昏瘁万灵号敌诋摈訿诸与国之外置于非土之列然且如蚁附膻如蜂萃蜜构隙以俟借间而施偶一失持祸旋接踵岂不危耶然而路有遗珠人皆按剑一发或牵动在全局故中国于今日虽磨牙涎舌纷然环集者不乏其人而动机一开全球变色中国之无变则已中国其有变也吾恐俄控九逵之驭必至中道而颠英操两洋之舵必至中流而簸德法助其失色美日摄其危机所谓一发不可牵牵之动全局者中国是也

何也西人之通商于中国也其口岸凡二十有余其货值踰亿兆以外其税课之轻万国无其比其租界之例虽小国所未闻其治民之权不必让其抵制之力不足敌其抑勒之术不妨施积累五十年纷萃十六国可谓饫欲餍情盈溪溢壑矣庸讵知利多则争积久将变他日西伯利之铁轨一动而西南之局必移东北吾恐宇内大观骤生变易而不测之事宁仅在商务已耶然中国乃适界其中为安危之钤纽使其贪安忍弱而孱然萎懦以任各国之刲割而地球之祸尚可言哉今之土耳其摩洛哥殷周之监矣使其翻然振拔疾风厉雨长鸣迅飞天惊人以破各国之贪攘以杜两洲之隐祸则地球之兴未有艾也一强一弱一安一危间不容发呜呼为中国者将何如审机致变以弭于未然也

西人之策中国者曰俄投饵于中国将以求大欲也英之爱望于中国非惟保其商权且将借以拒俄则中国宜结英以自保也中国人之自策曰亚洲变动英日当其厄为英日计非力保中国不克免则中国可藉是以无恐也噫嘻由前之说是拒虎进狼之计也由后之说是掩耳盗铃之谋也昔之南宋今之朝鲜是也孟子曰国必有伐而后人伐之管子曰国之存也国有焉国之亡也国有焉举而不当此敌之所以得意也夫五洲万国纵横鳞布小大靡齐其守旧而削者有矣其开化而盛者有矣其依人而灭者有矣其自治而兴者有矣我中国酣睡于雄之间鼾寝于火薪之上一物不知一业不作一步不趋而乃低颜洄沁不思自振而徒出此束手待弊之下策吾恐诸大邦不为哀之且为幸之不为幸之且美之也曷不观于波兰印度乎

然则中国将何以自立于亚东乎夫豪杰不拘牵以自敝智者必乘便以图功方今世变已新地力转推全球屡变之运将穹而返之古初合五洲纵横之机必萃而归之中土吾友梁卓如所谓变亦变不变亦变与其变之在人不如变之在己使其振刮整顿急起疾趋尽举其柔愚文饰壅塞箝制之积习而扫除之贪滑虚妄昏惰骄蹇之性情而湔涤之力求其通明便利敏疾之新业而张陈之力陈其俘虏败亡偿割之旧耻而激厉之扩其智慧注其精神鼓其血气奋其羞愧五年之内强国动色而相惊二十年之间万国敛手而待命亚洲之坛将谁主之太平洋之枢将谁扼之吾知彼得遗命之言不实英人混一之志难偿也有天下之责者宁能无见也 

呜呼尝闻之　南海先生之言矣世界之公理由力而趋于智由智而趋于仁上古千年力之世也中古千年智之世也后古千年仁之世也力之世治据乱智之世治太平仁之世治大同今其智之萌芽乎夫大地万国寐觉已开中土蚩氓蒙翳渐辟远识之士竞驰新学之途杞忧之儒倡开化之术吸吁所接或有动于当途阖辟所关即不朽之巨业匪一隅之偏局实万国之同风乘朕兆已萌之后为有开必先之举将岂徒一国一洲蒙靡穹之利赖欤其将以是期之百千年后凡我圆颅方趾之伦黄人白人红人黑人色人半黄半白淡黑人不可思议之诸色人咸被此靡穹之利赖焉而为智为仁之世界均于是起点也而又何东西之有耶而又何趋变之有耶

　　欧亚气运转机论　　　　　　　　　　　　　　　　
张寿波

欧亚之局关系于地球盛衰者历百年以来凡三大变昔葡日兴航海之利绕非洲沿好望角东通印度洋此初变之机也自法通红海之道开苏彝士河取捷于亚丁湾由是而远东之商务盛而波斯意大利之口岸衰息此一变也自英谋海上之权括五洲内冲衢要津名埠雄关凡可以屯水师保商路控属地接济煤水者皆注意侵夺经营而辖治之此又一变也今俄据北陆之胜徙其部族辟其地利出其振兴商务富强兆庶之心力不惜巨帑重息筹辨西伯利亚铁路以夺海运之利弱英国之焰控制各国之举动此又今日将变之大势也中国百年以来亦三变自立约开通商之局税课则自主失权交涉则抵制失权口岸租界则辖地治民均失权黄白之种杂处要挟之事日出此一变也越南缅甸琉球朝鲜中国之藩属中国之屏蔽也自失保护之道委于强敌而不甚爱惜于是西南沦于英法东南县于日本朝鲜处于东北虽为各国牵掣而不能灭然感恩之门毁矣朝贡之道绝矣自主之号各国已承认矣月尾绝影诸岛俄已取为东出之路骎骎乎将括八道于囊中矣唇齿之缺寒已甚卧榻之鼾声四起此又一变也今者辽东一役闻中国以黑龙江吉林奉天等处许俄以筑路之利益又以大连湾胶州口等处许俄以泊船之利益夫俄积百数十年之志力西谋柏士桴罗海峡或译作莫士勃儿士即地中海与黑海相连处而不可得乃一旦扼太平洋之门户抟亚细亚之内地自今以后俄将淡西顾之志以图东矣此又今日之一变也中夏之屡变日弱彝狄之屡变日强君子观之窃为杞叹然以四千三百万方里之土地二十二行省之疆域生聚之众四百兆矿产之富累万兆不自振作斯孤立可惧若知所奋励饬取国家积弊本源受病之处坚志笃念认真整顿维持而通变之吾知二洲屡变之局至于今日不特不为我中国虑其受益独多之兆且将为我中国喜焉试博辨而申所论

俄之筑西伯利亚铁路也或曰将以暴师亚洲也昔俄先世比得皇遗嘱曰亚细亚全洲宜归俄属世世子孙其善继朕志哉今相去比得不过百七十年俄之肆志鲸吞沿边蚕食者东尽珲春乌苏里以至于海南尽哈萨克霍罕帕密尔以至新疆印度西尽机洼布哈尔布鲁特厄鲁特以至波斯突厥今又屡派员弁分探甘肃青海蒙古西藏新疆伊犁天山南路一带测绘我地图考察我物力移易我边界窥俄之志将为长驱远鹜运兵转饷计者似也然考俄之方观俄之布置探俄之心意核计俄所得亚洲之权力比较俄与各国环伺亚洲之威力知俄之能以权力胜者必不愿以威力胜今日之威力俄虽足以震各国各国未尝不互增威力以求胜之如增兵添饷联合纵之约是俄不足以敌各国也中国弱虽不足当俄然各国挟其威力互相角立互相顾忌而不敢动俄未必敢蔑视各国之威力以败其权力将来希冀之地步也则俄未敢先各国而施威于亚洲者势也

然则俄所最留意者其以弱天下威力为首务乎威力何在在富强富强何在在商务海上之商务英之老谋胜算扼其权者六十年矣俄之形势海道不足与英敌然大陆横二万里幅员毗连二大洲固俄所独得而天下莫能与争者也得此地势而不用则俄国富强之基不立而天下之威力终不能以争胜英之所以雄长海内者商务为之者不夺英之商务断不能弱英之威力英之威力不弱是终不能申俄之权力以争胜于天下也故西伯利亚之铁路为夺英之商务计者本志也

商务何以夺曰以捷夺之以廉夺之以安稳夺之考轮船航海日期自日本至伦敦取道新加坡绕苏彝士河须三十八日遵太平洋走加拿大横过美洲经大西洋须二十八日若附西伯利亚铁路由旅顺口至俄旧京墨斯科计程不过十三日则铁路速而海运失其捷矣公司船价自中国至法国马塞海口海道至此以后当附火车上等舱须洋九十五镑二等舱须洋七十一镑三等四等舱须洋四十三镑二十八镑若火车由旅顺口经西伯利亚至伦敦头等车价不过二十一镑则车价贱而船偿失其廉矣地球各处来往船只每年搁浅失慎碰坏沉没遭风报失事者时有所闻火车意外之变虽间亦有之然倾碰之险较易保卫办理之法较有把握则安稳又轮船所不如也捷且廉而又得安稳之道其为大碍于海上商务者何如也

今日地球商务之盛凡在我中国海面及内地者百分之中英居八十分西伯利亚之铁路成不特英所居八十分之商务将由此衰败即各国之商务亦将由此而更加减色是故各国知俄之用意皆起而向我中国争取利益以求补救龙州之铁路将以救越南商务也思茅厅之商埠将以救缅甸商务也沙市重庆苏州杭州之新口岸将以救日本商务也今闻法国据甲申和约又欲包揽中国干路是更欲夺中国运载之利而总握中国商务之权也各国深明亚洲变局甚有关于地球商务之衰旺与国势强弱之本基故亟亟谋此不遗余力特夷然未之知者中国耳

我中国处此危局而夷然未之知故夫各国之争起攘夺凡我一切本有之利益皆得渐次朘削其有求之不得得矣而未尽如其志者且将设侦探布党类联声势市义侠甚或肆夺逞怵吓必待济其贪念饱其欲壑而后已中国步步退攘节节失算以为极报之义尽友邦之谊彼族或将感我亲我助我以保太平之局不知我之势渐失我之权渐替我之利益渐尽则我之命脉渐绝斯时他族起而捽掎扼掣如英之于印度如义之于罗马虽欲救药不可得已是故我国之弊莫有甚于今日我国之险亦莫有急于今日

然则我国受益之处何在乎曰危险之所伏即利益之所在也我国今日势惫矣然未失也权弱矣然未替也利益分矣然未尽也使自今日取国中一切本有之利益蕴于地者采取而镕炼之滞于路者接连而贯通之失于土宜者详究而栽倍之绌于人力者补助而兴起之其或败于向章格于成例者革除而斟酌之新我百度展我智力励我臣庶整我纲纪则西伯利亚之铁路将以助我转运通我商务益我富强而复我威力在此举也

或辩曰中国之穷蹙极矣东三省之形势殆矣亚细亚之大事去矣俄之军舰纷调于太平洋矣俄之兵力厚集于海参崴矣虽欲奋发奈强敌之交逼何释之曰俄调军舰厚兵力非黩武计也各国之威力未弱也西伯利亚之路未竣也与东方抵牾之未显也然则何为乎曰将以营布中国所许之密约也今日之密约招各国疑忌俄之所自知也不先发以震摄各国或起而挠之又俄之所深虑也孙武子曰无恃其不来恃吾有以待之无恃其不攻恃吾有所不可攻俄之智师此耳

或又难曰俄忌刻之国也中国强于俄为大不利不利于俄俄必抑之勃尔加厘亚之事龟鉴也勃尔加厘亚国在俄土之间一千八百八十九年勃君哈吞脑欲贷六百万以修武备兴铁路俄政府阻之寻废其君曰中国非勃比也勃小国与俄有约准干预其内政中国于俄无政权且尽吾地力兴吾工艺流通吾商货于俄驳载之利税课之项未尝无补益焉独是维新以后俄国勃然兴起渐次收回权利俄人吞并之志无所得未尝不隐生嫉忌或者溢誉以惰我虚尊以骄我乘隙以抵我攫取津要以制我是则俄之伎俩也已

由此观之外权削弱不足惜藩服撤不足虑强营伺不足栗惟此骄惰之病不药抑制之谋不觉斯大可惧夫锢聪蔽明上下讳饰事事敷衍动曰循例此惰气也枵然自大朝野隔绝庶政弛败以为过人此骄志也故虽有土地疆域生聚矿产一任强敌之愚我弄我抵我制我而宴然粉饰懵然酣嬉犹曰公法可信公法无灭人国之例惟今之时势两强相遇乃有公法一强一弱则公法不足恃矣西人不以平等之国视中国今不得入万国公法会者波斯突厥与中国已和约可恃弭兵会有请局外剖断之例英美各国多有行之然中日立约我欲增入此日廷阻之是亦能以势力交者乃有济耳呜呼此波兰之所以灭也此回部之所以尽也此斯拉夫族所以得蔓延于欧亚也世之君子其思之否乎

　　论地球全局动力　　　　　　　　　　　　　
阙名附

论时事者骤观天下之成局以为今天下之政事可以逆知盖谓天下之往事已尽知之各国操权执政之人性情如何又知之从来天下偶然之事亦顺其自然如英德法诸国议院美国新总统之消息何时开议何事皆可预定之矣初听者以为合理细按其故实则不然世上虚浮之事无过于预测欧洲国政近尤甚焉各国之政或动或静浅而易见者盖有三端一为偶然之事一为君臣之议一为人民之志如法京巴黎于何日月遇何事而变其举动君士但丁将遇何事而难免突厥国之阻碍或将遇何事忽然震动欧洲全局皆不能逆料也或天下将毫无变动或变动如火山之爆或欧洲各国和好无间或亚拉伯之么洛哥无父无君之辈忽然发作或美国以凶险之势而吓乜地列亦不敢先言而定也英国虽强假令印度之军旅虽遭疫而不没即变而为废疾则不知几费药石始复元气乃能从事疆场矣各国秉钧者之操持无常彼之心志或好高或奢望或畏难或苟安或勤敏或庸懦一转移间足置天下于安危更不能逆料也且精知后事者亦无敢轻断突厥皇于何日必作何事又如德之君主美之总统以及日本之皇皆可发一言行一事而惊动天下之事机不独仅有新事已也竟出号令调战船临大敌而生不测之患欧洲有五人为天下之大关系此五人者三为国皇一为突厥苏丹一为法科亚五人之中一有逝世遂令天下算筹尽行覆倒而各国之政令忽停并有六人亦为阨要为首者乃沙士勃雷侯汉那多士君高鲁周士启君卑士麦王此数人若有一亡亦将事势大变矣更观民心亦多关系近各国民心强健勇往最易转移窃见我英通国之人同心合志皆愿身列戎行而与他国相战虽前未尝轻于一试其志亦如是假令西班牙国与美国相战虽有全师丧失之险彼亦不顾也至于德国亦可以数言使其与美国失和虽非其素愿亦肯尽出其军旅而冒险也法京巴黎人心之浪一摆即令平日预料之事尽行瓦解而昆士但丁之人其心志之所向其治世之制法更非精于先见者所前知若以往事而例东方之民固比西方民为精静惟其性情极为惊怪稍有恐吓即惊骇若狂虽有地方之责者亦不能解其故如是以观天下事可一言而定也哉

　　论欧洲政治　　　　　　　　　　　
英人阙名附

今我欧之人重视乎我欧洲者谓其有权势也谓其有纪律也若统天下而论非无可者也然五洲既推欧为首又恐不仅以权势纪律而言也今日之政猜忌相轧见善不勇尤当推我欧洲为首也试问后世之读史者果能不贬此世之事乎论此世之人才或许过于古昔论此世之国政诚恐有贬而无褒耳所贬者即此猜忌而无勇出乎人性之外也虽我今日知之亦不敢谓为妄断矣试观我欧之互相猜忌举洲若狂此事至文教之行于天下也故不独阻其行于埃及也阻其行于磨洛哥也阻其行于满洲也阻其行于美洲之南斐洲之东也又不独阻其行于西印度新坚尼岛也无论何国欲于以上诸地欲进而与之而欲各国不交相指摘交相妒忌也难矣且不独指摘妒忌而已也竟有以战而相恐者比比然也英人之进沙漠法人妒之固无论矣英人之于(于)暹罗无论所为何事或所不为之事亦必经法人之嫉心何其相忌之甚也此言人心所共知而同然者岂有过情之语哉至若在山丝罢之事法人较德官反为镇静又如英之取爹勒高亚海臂凡事未有动静之先必经德皇之醋海俄国虽似貌为安贴而其定睛于大英之步双目未尝稍转也当办理突厥之事各国之状极恐受亏而国得势虽如奥国之小亦莫不如是也若得以上各国同心合志古罗马国之西方虽有如许艰难无不可剖白但各怀异志而思瓜分故之又也或谓此相忌之事原为治国之要图或谓争战之之故另有恶根此说非也若有一比肩之国得一租界或得一金矿各国必争先恐后如癫如狂竟欲夺为己物而后能快此争战之所由来也或又谓相忌之事祗限于各国之外部盖外部为各国外交之所倚重不得不然不知此说亦似是而非也若天下兆民仍未察各国相忌之心而以此言为不当则此言惟付新报及阅报者或必有所同情恐见未及此故先为此言以相告也吾得而断曰不独各国外部大臣有猜忌他国之心凡新报馆亦有此心本报馆亦如是凡他国有所前进必谓其牵惹列国之战譬如法国派一官往三磨利之郡部或俄国在红海起旗占一方里之地或美国思议联合檀香山为一国各报纸必毒攻之不遗余力今夫欧洲之所以瘫痪于突厥者不仁之事也而亦相忌致之也所以不能引亚斐二洲共仁义而致中和者亦相忌有以阻之也所以不合三大洲而共沐文教者相忌禁之也欧洲与亚洲之南彼此相联之铁路无一不经各国同盟相挠而后能成俄国自居一方由波罗的海筑路而至此太平洋以为己用本非他人所能预者但其将必续至大西洋之比智利海湾故半畏外国合兵而相恐也欧洲之所以有强盛之形而无强盛之实者军旅残害之也新出一炸药各国必换一鎗炮变一兵法各国必更一阵城至各厂之战船鎗械弹具虽日新而价日昂矣观各国政府皆以军事用一钱即可成为霸主吾更无疑矣若欧洲各国相处以信如人让信于途则每年可免一百兆员之税饷又可省二百万白人无益而极苦之劬劳然此说不独万不能行即望其二十五兆人乃养兵十万亦不可得也各国畏外人之强如此其深防己之弱如此其重所以一国有须臾之变他国从而效之恐之妒之一邦核兵马不及一筹报即驰至各强国矣拟其速捷则核兵马未竟而举洲传焉使所传不虚业炸药者各逞其能矣更有可预知者若有人能造一新炮比今之所有胜十分之一举洲必然仿效无论其所费几何也夫古人交战必先示期俾各准备若他国不示我以战期我不必准备御敌也今世则又不然矣欧洲英国之外常有人在门前窥望以防不测各国因恐他国攻其不备多费无数金银之物以防之也更有一至常之事为欧洲所不免者各城邑之民俗凡外人绘画其山林景象即苛待之或杀戮之此足证各国畏人之深但人多不觉其如此盖各国皆有此畏心也欧洲虽巩固然无一人敢自信其国之巩固以待他人攻击又通欧洲之人如同昔日欧南之妇女畏惧本拿拔进逼欧南之际也其疑惧如狂之情形若不知大敌临境确成何蹂躏也无论所作何事譬如欲致突厥挽回大势之事最易惹人争战各国至皆以为倡之者为心疾或如农夫闻人纵火于其禾田其喝止之声虽禾田有人被杀亦无以过之也欲治此病然病势实不能治吁险哉太平无惧之世其何时有耶人人亲其亲长其长何必国为至乱机无已也　注英人尚知猜忌相谋不可遗于后世我华维新之始岂可徒事甲兵哉事甲兵以胜人犹不可徒事甲兵亦不足胜耶
 
　 
卷二　君德

　　希腊大帝亚力山大传　　　　　　
英人李提摩太附

上古之世欧洲人鲜少亚洲人陆续居之当中国成周之世或在希腊境分立数小国或在罗马境分立数小国而亚洲之波斯为第一大国蚕食邻境直造地中海并非洲之埃及国亦皆隶其版图至救世主降生之前四百九十年正中国孔子在世波斯皇大力巫师率师十一万至欧洲欲取希腊国希腊止遣兵一万御之及战波斯败绩大力巫师愤甚回国以后檄召通国之兵精心训练者三年而大力巫师率其子赛尔即位以雪父之耻为己任遂统水陆兵二百六十四万并军中之服役长夫称是以伐希腊希腊知波斯之必报前仇也水陆各险要早皆分兵设备有某隘者为波斯进兵所必由而奇险天成真有一夫当关万夫莫开之势故希腊止遣精卒三百合余兵七千伏以待之及波斯兵全队俱至虽众无所用之大败而退水路兵舰又值飓风覆没者半波斯坐是不振后数十年希腊腓力在位欲合众小国为一大国以伐波斯于是遣使分往众小国游说百端而自练其兵为方阵假如有兵四十人分南北东西为四向可以人自为战由十而百而千而万皆为方式手中各执长鎗悉跪以待敌马闯入无一能脱名之曰法郎司阵至今军中犹用之迨军法练熟而腓力卒亚力山大者腓力之子也生于救世主降生前三百五十六年幼而溺苦于学读希腊国之意里亚书经追慕其先祖亚齐力士之谟烈刻意效之其授业之大师亚力士多特为西国第一名师西国古未有两大并称者亚力山大异日身为大帝先与亚力士多特大师一堂欢聚至今人艳称之亚力山大年十六岁腓力即命为监国办理畿疆庶政年十八岁又命率师出战每战胜而军中仍不废学业偶于深山邃谷间见有异禽怪兽或至绝域闻有奇事归必告诸亚力士多特以勘其理及年二十而腓力卒遂即王位国人藐之谓不能如其父之坐致太平也有谋叛者乃亚力山大机警如电光之照不俟乱成而兵已至拘叛党尽歼之仅留名士频大陆司一人而并宥其家自是通国皆安谧肃静不敢复思叛乱矣救世主前三百三十四年率师三万五千渡海至亚细亚洲尽取小亚细亚之地明年东至波斯败其兵波斯皇遁亚力山大遂掠其家而取利亚地并埃及国全境而遽之利亚之推罗海口人虐待希腊之戍兵亚力山大闻之怒拘推罗人二千缚而悬于树旋别筑京都即以己名名之今亚力山大城故趾犹新也既而波斯皇又以倾国之师来亚力山大率师迎拒大破其众乘胜夺其属地且兼并波斯之京城而巴比伦及苏及白波利极富之都三亦皆望风降服亚力山大遂大富又东进至巴提亚所迭那直至印度势如破竹无敢阻者旋渡印度大江破波路司之兵而旌旗遥指苏特类江竟有尽吞印度之意时军中有三大将微犯军律顾罪不至死也亚力山大性嗜酒因醉而杀其一越日并其二而杀之士卒纷纷解体不愿进征亚力山大因命造船渡回其凯旋之师而自由陆路至波斯京城其兵船则由印度大江过海入波斯大江旋至波斯之古京苏萨府与亚力山大会亚力山大既罢兵乃务求善法以治其地创立章程有条不紊惟亚洲与殴洲人尚不能同心事多扞格亚力山大又创为互通婚媾之法已先聘波斯公主为后其将帅以下各官之未婚及悼亡者皆娶波斯大小官员之女下至兵丁亦各娶波斯女为妻然后民气大和悉遵希腊之教令虽有一印度士子加拉奴司年七十岁自幼至老曾未染疾至是忽病恐不能生即举火自焚死此印度旧日陋俗之未革者然不足为病也时又有若干兵不愿入伍亚力山大曰凡以从军为苦者庸懦之夫也吾国中不愿有若人遂逐之凡一万人而率乐于战斗之精卒而归及至哀拨他那亚力山大素极信用之臣害非司登死亚力山大不胜哀悼赐葬丰厚既而至巴比伦时救世主前三百二十三年也亚力山大欲在巴比伦更筑京都盖自古以来未有幅员如是之广者一时如亚细亚阿非利加欧罗巴诸洲除中国外凡属有名之国无不倾心归附奉为大帝其民众亦皆畏敬之如神明在旁观者以为至此可安坐而享其成矣而亚力山大犹以为未已也不图饮酒过甚肺疾大作内热不可支越二旬病益剧命人舁至溪塘解衣而浴趣召大臣商议治国之事大意务以用贤为本又越四日病已垂危然仍命人舁至祭坛亲行祭礼病凡二十八日而卒年仅三十三岁按大帝在位不足十三年而建树之隆功业之盛至此而极盖开辟以来所未有也及卒国祚虽不永然其所分封之国一律皆用希腊文字亦可谓文教昌明无远弗届者矣亚力山大卒后三百余年救世主耶稣生于犹太国广传教法其门人虽皆犹太籍而新约全书亦皆用希腊文而后世好学之士更相袭用以为博古以是知亚力山大之流泽为弥长也

　　罗马皇该撒传　　　　　　　　　
英人李提摩太附

罗马欧西古名国也救世主降生以前七百余年当中土周平王之世已卓然具开国规模逾二百年世家鼎盛权移于下寖至废其君而别举二人为肯苏周年而一易肯苏者译言主也然亦仅拥虚位国有政事必先与诸世家议定始得施行后遂相沿为例肯苏如五日京兆视同传舍世家则父子相袭永无迁改大权旁落皆归于世家矣希腊之兴也罗马仍弱不克振至救主前二百六十四年始有外辟土地之举得亚非利加洲北鄙之加特地及救主前二百年即中国与希腊战胜于疆场间得其旧日开基之地时世家中有该撒者性机警而和易母族虽式微而袭其祖父之余荫号为强族年十四罗马人已举之为主祭官肯苏心忌其能驱逐出境该撒遂卜居小亚细亚旋欲投入军营为海盗所掳月余以计脱隐居一海岛中肆志读书年二十六岁始回罗马府肯苏久已易位众又举该撒在主祭之列该撒见穷黎集为筹衣食之资乃创为以工代赈法广修宫室庙宇公廨其余有需工作之处咸役贫民而给以值家财已罄又多方借贷以益之历年逋欠累累而民心胥悦其待士卒也亦务各得其欢心初罗马有名将某于该撒为姨丈行军中咸欣戴之而不为世家所重故投闲置散以卒至是该撒塑其像优加供俸士卒之心亦皆悦服隶于罗马之西班牙屡怀反侧罗马遣该撒抚其地一日人见其蹙然愁损诘之该撒叹曰昔希腊大帝亚力山大未三十而功成业就今我三十有九矣尚碌碌未有建树年华岂能待人耶旋率精兵往征西班牙数月之间奏凯回朝众遂举为肯苏时则罗马揽大权者厥有二人一曰喷湃官拜大将军曾立功于希腊国之亚细亚洲西部利亚而据其全地一曰哈喇苏士罗马第一富族也而与喷湃夙不相能该撒为之往返游说前嫌顿释乃躬与二人歃盟曰自今以往我无尔诈尔无我虞有渝此盟明神殛之二人遂与该撒同心共事该撒又以其女字喷湃为室则大权分鼎足而三矣迨肯苏任满众又命为加利亚抚加利亚者法兰西国古名也当时剖分为数十小国日寻干戈该撒既至练兵三万次第荡平忽又有异族人由今之德国境内来欲夺加利亚众号三十六万八千而在军伍者实有九万二千人该撒挥兵纵击异族败走旋即添兵踵至加利亚人汹惧该撒又击之次年比利时国与众小国合而为一有众三十万来扰加利亚亦为该撒击败死者甚众俘掳五万三千人俱卖之为奴仆罗马府人闻该撒之立功异域也皆大欢喜甚至工徒罢业相与演剧酬神饮酒作乐以庆罗马向来未有之奇功时则该撒年四十三岁矣次年又平加利亚西部获船二百余艘救主前五十五年该撒四十五岁率师渡海至英国界又定沿海之地数千里此为英国入国史纪事之始是年该撒之二友为罗马肯苏而该撒所平之地又叛聚众三十万来犯该撒该撒视师境外风驰电掣所过之处悉就荡平且掳其酋长于罗马府为质其罪重者斩之此为该撒立功之第八次

自此以后十年中平小国者三百前后遇敌不下三百万人该撒凡杀百万人掳百万人余皆望风奔溃威名遍震于遐方及其功成名遂则又多设治法施恩德于疮痍之后抚惊魂于震之余各处畏威之余转而怀德该撒更筑石路以通商贾民气益和而罗马府人恐其难制讽之散军归伍而使解兵柄改归喷湃统辖喷湃已与该撒有隙该撒觉其奸乃曰使喷湃解兵我亦撤伍否则不能如命时该撒所统之众止五六千人径率之以入罗马府出榜谕于众曰罗马贫民久受富民之害而喷湃与哈喇苏士又朝夕相争使罗马无一安宁之日我今来此欲上下相安民其毋恐百姓皆匍匐归之喷湃遽遁至埃及诸世家俱随之该撒乘船追至众以为飞将军从天而降也寻为该撒按籍诛夷鲜有漏网埃及女王奇爬特拉为埃及古以来第一奇女子以其弟之夺其地也求该撒助之该撒欣然允许亦即削平及回罗马勋业鼎盛声威远播国中则世家尽灭大权独归一人遂奉以皇号然罗马俗忌称皇该撒乃曰我不愿为皇祗愿为该撒意直谓该撒之名尚贵于皇也由是西国留为口实称其皇曰该撒英德法奥意诸国皆喜道之云当是时也罗马大乱既平而国中法律尚复紊乱该撒乃修明律法务使国画一又造字为辣顶文令士子习之相沿至今凡著书用辣顶文者几遍欧洲焉又立书库藏书其中国之寒畯皆得入览旋念罗马府所捕之奴受苦过甚命安置于空闲之野使得自食其力盖仁政之所见端也该撒犹以为未足欲使天下乂安人民和谧乃极意经营未竟其志而习于旧俗之奸人忌其大权独揽乃于大节日伪为求恩也者近其身而刺之伤重遂殂惜哉尝考西国大有为之主高出寻常万万者希腊大帝亚力山大而外厥惟罗马皇该撒亚力山大自希腊而东至亚细亚声名文物炳着人寰希腊文字遂通行于欧洲东部士子译书无不以之为主故亚力山大之谟烈至今称颂不衰该撒则创业罗马而欧洲西北大半归入版图罗马大一统之功非该撒孰能当之文教尤盛于武功自其殂后千五百年欧洲西部士子犹敬惜辣顶文字声称不朽呜呼若该撒者诚可与亚力山大并称人杰也哉

　　得胜伟良传　　　　　　　　　　
英人李提摩太附

伟良瑞典人得胜其徽号也生于西历一千二十七年初欧洲东南希腊国大帝亚力山大削平亚细亚洲之西部欧南罗马国皇该撒平欧洲希腊之各属国并西南部并阿非利加洲之北部日耳曼皇沙厘曼从欧洲中土起借该撒留遗罗马之西半国立为罗马西皇旋平欧洲北部沙厘曼之所以称美者不在遽地之多而在教化之盛伟良起于欧洲诺尔曼地即今瑞典国也按亚力山大之兴当中华之战国该撒之兴当中华之炎汉沙厘曼之兴当中华之李唐伟良之兴当中华之赵宋一千四百年人杰挺生后先辉映亦盛矣哉诺尔曼地在欧洲之极北其土人渐次南徙入英入法入意入犹太诸国略似匈收游牧之族性皆好胜无论为商贾为工艺为兵卒总欲胜人而后已盖又类回教之亚拉伯人而本无卓识借人之识以为识溯回教起于唐时所到之地遇有才能之士必力迫以使之助己战胜攻取皆赖其力诺尔曼人亦然惟尚知以礼延请不恃强力较胜于亚拉伯故人亦乐为之用比至欧南见沙厘曼所遗之法全以教民为主总主教又设塾化民自念夙未受学无以胜人乃先筑礼拜堂较欧洲中土旧堂尤为华丽今故址尚存欧洲古屋无出其右者此亦好胜之一端也诺尔曼人本与英德二国人同一始祖西国总名曰丢等泥即译言族类也伟良之父曾官法国有功封侯爵及伟良生八岁而父殁在法宫中读书其父之家臣纷乱无章家业中落兼之各袭侯强凌众暴日寻干戈伟良世袭之茅土亦为他人所占及年二十锐意整顿又开拓其属地即名之曰诺尔曼并使法国北部贰于己四方之人皆畏之各袭侯推为盟主是时英王与诺尔曼人已结婚姻英乱英王逃入法主于伟良家伟良闻诺尔曼人之在意大利立国也亦有自立为国之志乃谓英王曰君如听我为主我必送君归国未几英王归而背其言西历一千六十六年伟良率师渡海侵英英王殁于阵伟良遂自立于英谓英之土地皆我有也分给随往之诺尔曼功臣又分兵以镇各处英人震恐莫敢与争又扩一囿为田腊之所并将各府州县土田疆界何处系某人营业皆勒成书存之宫中心犹未餍欲得法人土地先与法王书曰我为法侯本有采地其外亦宜归我管辖法王不许伟良遂与法战乱兵四起有房屋为兵火所焚者伟良跨马而过马伤于火跳跃不能止伟良墬地伤重而死时西历一千八十七年也在位二十一年伟良生平志大言大而又能大有为诚可谓雄才大之主矣其由法随至英国之诺尔曼人伟良命之办理教会事所用公牍皆取法文由是法文大兴于英教会旧章每人岁输铜钱一枚约值中国制钱数十文以为公费而尽纳于罗马总主教伟良既为英主仍其旧制惟罗马总主教欲伟良仿沙厘曼之故事尊主教为主诸大事悉听裁制伟良不允其好胜又一端也故徽号曰得胜

　　少言伟良传　　　　　　　　　　
英人李提摩太附

继得胜伟良而起者又有一伟良荷兰人也生于西历千五百三十三年当明嘉靖之际时荷兰尚属于西班牙伟良之祖世袭藩王居于法国东南境伟良年十一岁即能辖治其地而荷兰之郡县亦多有归伟良所辖者遂为荷兰第一世家当其幼时随父奉复原教即华人所谓耶稣教也年十五岁时沙力第五皇帝礼聘入朝相助为理而甚重之乃随沙力入天主教二十六岁为西班牙将军代西班牙王腓力与法王立和约法王告之曰沙力之子腓力已与吾裔定欲除尽复原教中人君以为何如伟良闻之心甚不安而卒不赞一词众因名之曰少言伟良是时南亚美利加洲皆归腓力统辖葡萄牙人亦地至亚细亚洲之印度中国一带地方既而腓力并葡萄牙所之地而据之遂有统辖三洲之权势欧洲自教皇之外莫有能与之并驾齐驱者西历一千五百七十二年法王妄照前立之约剿灭耶稣教人其在法境者共二万人尽杀之腓力亦杀人如草芥以荷兰为尽属异端因命各处设官专治教人不问有罪与否但系入耶稣教者皆罪之较法王尤为惨酷此诚古以来五洲之内第一大残虐事而伟良则立意保护荷兰之民因耸荷兰人曰凡事照旧章办理固无不可今逼令昧良改教且不问善恶均治以罪何足以服人心众遂哄腓力则尽发练兵至荷兰围而困之伟良百计守御而请救于他国他国惧腓力之淫威莫敢为左右袒者伟良则大决海塘以水灌腓力之营西兵在城外无驻足始悉退荷兰人遂咸呼伟良为父至一千五百八十一年荷兰七省人民共立约曰昔日章程仍旧办理我等仍宜服从若不但改教会章程而又定新律以苛待荷兰荷兰万不可从人心益固而荷兰之国基已立腓力不能制然以跨有三洲权势之腓力而不能制蕞尔之荷兰乃大躁急下令曰有能杀伟良者予以二万五千金并封以大爵一千五百八十四年有一人至伟良家以洋鎗毙伟良旋被荷官获而杀之腓力不食言封其后为侯伟良虽死而荷兰大定后渐昌大其民人又踵西班牙葡萄牙人远泛外海之后尘亦东至印度苏门答腊台湾奥洲并南非洲等处西历一千六百二年荷兰又创立大商局凡五十年之内除南美利加外南半地球几尽作荷兰贸易地当时走海之国以荷兰为第一中国人称之曰红毛后葡萄牙所得亚细亚之地亦大半归于荷兰至今荷兰虽无从前之大而但即亚洲所统之地以较本国境土尚多五十余倍此皆伟良之大功也

　　法皇拿破仑第一传　　　　　　　
英人李提摩太附

拿破仑者法国皇也性强悍好战最善用兵生于西历一千七百六十八年即中国乾隆三十二年其父为律师精刑名之术初法国民多贫困朝廷亦无善法以养育之民为饥寒所迫皆叛其上遂改为民主之国由众公举贤能以为国王时拿破仑投军为哨官每战胜冠其曹偶年二十八岁国家命将兵四万以攻意大利饷不足士卒衣履不完而战无不胜未及一月意国敦牙人皆降于法其援意之奥兵二年中与法十八战无不挫败意大利遂属于法教皇征兵以拒拿破仑亦为所败教皇跳而免及回法京人咸称之为古今第一名将拿破仑又欲侵英国定计以为宜先平埃及乘胜可得英之印度则破英易如反掌矣拿破仑年三十岁率师至埃及英人知其谋先遣水师提督内利森戍埃及尽掳拿破仑之兵船拿破仑进攻利亚城英人亦先守之拿破仑困以重围而两月不能破始悟不能得印度班师回国则朝政紊乱强邻四起意大利亦为他人所据民间咸议以为拿破仑于二年之间连夺大国诚大有为之才而不令其自主法国何以振兴也遂公举暂为法国之主时年三十一岁矣拿破仑既自主乃谋先与英人立和约英人以为一则拿破仑立约不诚中必有诈一则法国之民皆欲与各国王为敌非令其悛改此心虽和不久遂不许法和而与俄奥立约次年为西历一千八百年拿破仑率兵攻意夏复夺而据之冬又破奥京未几俄人与英渝盟暗与拿破仑立约而遵法之意得由陆路以侵印度丹麦瑞典两国亦同盟约西班牙荷兰亦惧而从之拿破仑与之约曰我数国兵船尽在海内游行不准英人稽查盖拿破仑别有深谋也英人知诸国皆与同盟又阴知拿破仑必借丹瑞诸国旗悬于法船以运军械急派水师提督至波罗的海与各国战而败之并获丹国兵船时俄皇薨逝新君亚力山大第一即位不肯发兵侵印度而欲排英法二国之难英人亦不欲战乃于一千八百一年大会欧洲各国立约罢兵拿破仑既无外即竭力以修内政而以安慰教会为首务方法之乱也教会星散至是重行设立奉教者皆感戴之又念法国各地风俗不同律例亦异乃改订新章使之画一遵守又筑陆路疏河道以便民用是时英国兵船额设八百号可载水师十二万人多于前者几一倍法兵船则反少于前一半英国水陆之兵前止八万名者今已有五十万法兵前止二十七万者今又加至一百万英国练兵所费及助他国用兵之费一年多至英金六千万磅法国兵饷则共需二千二百万磅英国国债前止二百二十四兆磅数年之内增至四百八十四兆磅幸英国商务逐渐繁盛差强人意否则国债之费不堪设想矣按英之商务前止有英金四千万磅至是则增至七千万磅而法国生意则全行收闭盖惧英兵船掳掠之故也

罢兵未及二年而英法之兵端又起英人与俄罗斯瑞典奥大利亚诸国同盟其誓词若谓深知拿破仑第一大有席卷欧洲之志故我诸国宜同心以敌之而西班牙荷兰意大利瑞士并日耳曼众小国则助拿破仑亦联盟约日耳曼列邦中有普鲁士国者袖手旁观将视强弱以为向背拿破仑默计诸国所恃者英也若先攻英而破之则欧洲必皆解体矣于是率兵十五万令商船二千号藏械渡海而以兵船六十号护之英人知之急命将弁率舟师截于半途法船四散拿破仑大怒即变计先破他国然后并力于英乃率兵十八万伐奥既至奥京破其城掳掠一空奥之军械糗均为法有俄罗斯遣兵救奥与法人遇法人乘势剿杀俘俄兵八万遂于一月之内连破普国都城搜括官民财物几若籍没家产也者盖欲使其穷乏不能振兴自不暇练兵助虐也其时欧洲全境惟英及俄尚足父老与法人相抗一千八百七年拿破仑率兵十万伐俄俄师御之连败两次士卒杀伤无算俄人惧遂与拿破仑立和约拿破仑伪语俄君若平欧洲我愿与君共之君其努力以助予也可时拿破仑年三十九岁为欧洲第一雄主而回忆十二年前不过一末弁耳岂知至此而扬眉吐气武功之盛震古烁今哉而拿破仑犹以为未足仍欲与英为难乃先分命各国不准往英国运售货物以困之英人计曰尔既与我为难我即与尔属国为难乃命将弁往封各国海船亦不准向他国运售货物诸国不能敌英皆大受困拿破仑既平诸国则并撤其君位而分封其兄弟于意大利奥大利亚西班牙等国西班牙人心甚不服暗约与国潜与英通先是英与法人战皆在海中并助俄奥等以饷银共敌法人今又许借兵助西班牙葡萄牙于陆路以除法人时一千八百八年也拿破仑自西班牙率兵三十万以拒英英兵退归于船奥人闻英人之来也潜师以攻拿破仑之后英人既退拿破仑折回又败奥人复罚其银无算次年英派大将军凌屯戍西班牙前后数年曾无一败英名大振一千八百十二年俄皇识透拿破仑之计不愿助法而拿破仑恐其复合于英意伐俄时拿破仑有精卒一百二十五万除留守法国并牵制西班牙之外尚有六十万人意图直至俄之墨司哥古都讵俄人定计不与之战而渐次退师即退则陆续预将师行之地焚烧一空较之坚壁清野而又过之法兵进不得战退无所据俱饥饿不能兴及至墨司哥死亡迨半俄人尚不欲法人入其京遂与之战死者又十万人然尚未分胜负也次日俄兵又退法人喜入其城以为可安枕而卧矣岂料入城四望寂无一人须臾四处火起不留片瓦拿破仑大惧仓卒退而兼俄地苦寒饥冻而死者尤众俄人复自后潜蹑之杀伤无算及出俄境法兵只余八万而已拿破仑既败回国不念无面目见江东父老之耻复请法人助之而下令国中选丁壮年十八岁但长五尺一寸即令为兵未几又得兵二十万然尚不能敌诸国之兵也
  </div>
  <div class="pagination">
   <a href="皇朝经世文新编_page14.html">
    上一页
   </a>
   <span>
    ...
   </span>
   <a href="皇朝经世文新编_page10.html">
    10
   </a>
   <a href="皇朝经世文新编_page11.html">
    11
   </a>
   <a href="皇朝经世文新编_page12.html">
    12
   </a>
   <a href="皇朝经世文新编_page13.html">
    13
   </a>
   <a href="皇朝经世文新编_page14.html">
    14
   </a>
   <span class="current-page">
    15
   </span>
   <a href="皇朝经世文新编_page16.html">
    16
   </a>
   <a href="皇朝经世文新编_page17.html">
    17
   </a>
   <a href="皇朝经世文新编_page18.html">
    18
   </a>
   <a href="皇朝经世文新编_page19.html">
    19
   </a>
   <a href="皇朝经世文新编_page20.html">
    20
   </a>
   <span>
    ...
   </span>
   <a href="皇朝经世文新编_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
