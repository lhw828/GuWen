<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 137 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 137 页/共 192 页</h1>
    <div class="content">汤成烈

今创为联社之说。将取保甲之意。而少变其法以行之。民其可乐从乎。夫保甲则抽查在官。联社则约束在民。使官为抽查。则有胥役之扰而民累。使民自为约束。则守望相助而民安。今谕城乡各村坊。以五家为邻。举首一人。五邻为里。设正一人。四里为社。社置长一人。举齿德谨厚者为之。主察一社之事。合四社为之一图。图署总一人。副一人。取才识明练者为之。主听一图之事。连五图为一乡。乡署董正一人。副二人。举族大富厚老成练达为一乡信服者为之。以督一乡之事。自乡董正副以至里正。各奉其职。劝谕良善。守业安分。宴闲之日。令少壮者习肄武事。毋得嬉游。果有武勇之材。书之于策。以备选充兵伍。乡有孝子顺孙悌弟义行。当行举报。官加旌异。即令劝化乡闾。或有孤寡穷苦无告之人。劝有力者量为赒恤。不得听其转于沟壑。若有作奸犯科之徒。邻首举发。告之里正。白之社长。谕令改过。不悛。则禀官惩治。以肃村坊。其邻首里正社长图总乡董正各置一册。详书本乡图社里邻之人姓名生业。死徙开除。每季月由乡董呈之于官。以便稽核。外来游手之徒。托寄至止。所主之家。详诘所自来。毋得隐混。如系奸慝。即当告之邻首。不告。则邻首罚之。邻首告之里正。不告。则里正责之。里正告之社长。不告。则社长罪之。社长分别真伪轻重。情轻则听社长自为处分。其重者。如私贩拐盗通夷诸状。则告之图总。图总告之乡董。乡董讯明。禀官惩治。不得姑容。如是。则奸慝无所隐藏。而异族之耳目自少矣。滨海之地。尤宜结社。认真练习技勇。以下军器。听其自置。每社置鼓二。金钲四。一社有警。击鼓鸣金。传知邻社。乡图闻声。传鼓趋救。不得怠缓。平时乡董但约束图总。图总各约束所管之社长。而邻首里正人等。悉受社长之约束。各社之内。不得逞勇私。犯者有罚。社长当引喻化导。无论同社异社。必须和睦。互相联络。以壮声援。同社之人。有如心腹。休戚相关。甘苦与共。异社之人。有如手足。左右扶持。缓急是赖。务使人人知相亲爱。捐弃怨嫌。设有寇盗猝至。奋勇共御。无分畛域。若能擒寇获奸。官宜重加奖赏。社长训诲有方。亦宜给予奖赉。优其礼貌。殊于平人。以为劝勉。此大略也。夫自社长等而上之则有乡董。等而下之则有邻首。谓之联社者。邻首里正所辖者少。力微援寡。不足以备非常。乡董图总所辖者广。远迩不齐。或一时鞭长莫及。故轻重系乎社长。而事权属焉。鸡鸣狗吠。小小窃发。社长可专主之。寇盗烽火。其焰既张。则乡董约结各图。图总约结各社以赴之。或直前救援。或分路截杀。以攘寇暴而恤邻。如人一身。血脉处处流通。自无患风寒之外袭矣。至海滨渔户沙船。亦宜使之联结。或十船为一。举一人为之首。官给一旗。书其同人数姓名于上。船皆就附近汊港停泊。早出捕鱼。晚必同归。不归次者。首察之。一可防其作奸。一可藉资保护也。是法虽务极琐细。然听民自相纠察。无胥吏藉端滋扰之害。有父老告戒劝勉之情。自必乐于听从。有改过迁善而不自觉者。果使善良各保其身家。其亲爱必深于君父。使奸宄不容于伏匿。其改悔可予以自新。行之期年。狱讼可省。法令可。疆圉可固。官虽卧以治之。不虞丛脞矣。

　　请设法稽查会匪疏道光十六年　　
王藻

奏为教会名目。锢蔽已深。请饬定采访稽查之法。以消隐患而靖地方事。窃惟邪教之祸。如飞蝗集野。过辄遗种。非随时扑灭。即日渐蔓延。虽官法之查办綦严。而匪类之行踪愈密。有能加意访查。自可立时破获。而随起随灭。总不能尽绝根株。盖法令难周而易穷。愚民易惑而难晓。各直省查办教匪会匪。地方官具有天良。谅无不殚竭心力。且编查保甲。稽察匪类。一皆循例奉行。乃久之故套相沿。甲长漫无责成。门牌亦成虚设。良由地方有强弱之不同。情形有今昔之互异。查从前习教各犯。自康熙年间。山东单县刘佐臣设立八卦教。屡经查办。根株未绝。其遗至今。称为老教。至嘉庆十八年。逆匪滋事。系直隶长垣县习教之徐安国流传煽惑。称为新教。道光二年。河南虞城县邪教廉方成卢照常所句结者。曹单之老教。而新教无人。道光三年。王顺接习前教。以次蔓延。至直隶马进忠传教犯案。人数颇众。道光十二年。直隶邪教尹老须破案。又供出临清夏津等处多人。此外如贵州查拏之三合会匪马绍汤等。供出广东广西等省。均有此项名目。以及广西查拏之王奉祥等。江西查拏之朱光等。四川查拏之王会陇等。并江西之添刀会。广东之三点会添弟会各项名目。俱系近年查办之案。其余各省习教拜会之案。随办随结。不止白阳红阳大乘等教。骇人耳目。现在山东直隶等省。设法查办。务净根株。近又闻湖南有习教首逆蓝正樽等聚众滋事之案。此等无赖匪徒。创立教会名目。其初不过惑众敛钱。迨聚集既久。乘机蛊惑。妄肆猖狂。诡姓假名。与其徒密相构煽。平居无事。尚或敛藏形。设遇丰歉不齐。难保不鼓动愚顽。讹言肇衅。幸而风声先露。查办无难。傥有如尹老须之深居匿。暗纠伙党。或如卢照常之肩挑贸易。串结乡愚。一时稽查不周。或至潜滋萌。不可不熟筹善法。先事豫防。历来查办教会。各犯虽行踪诡秘。总非无可寻。其伏而未动也。有看病教拳等项踪。迨狡黠之徒。造谋起意。往往托言劫数。诱惑愚民。误堕牢笼。甘罹法网。其聚也名为吃会。多至百人数十人不等。同教中有住居乡僻屋宇稍宽者。密订会期。日暮方至。闭门列坐。焚香磕头。教首传授经咒。黎明而散。传徒愈众。则聚会愈多。各处轮流。每月数次。并有外来匪徒。携资出入。其踪所至。不能全瞒乡里。是在地方官随地随时。留心稽察。夫州县为亲民之官。督抚寄耳目于州县。州县欲周知合境之事。不能不分寄耳目于人。如衙署之丁役。同城之教职佐贰各官。四乡之绅士耆民。善用之皆可得力。并于其中寓实行保甲之方。保甲之设。所以稽察莠民。其良民安分自守者。原不必时加查点。自地方官办理保甲。惟知笼统编查。究系良奸莫辨。且汛兵地保。畏与无赖为雠。不敢举首。则虽日事编查。终属有名无实。一闻匪类滋萌。有司官奉行不善。挨户查。蠹役奸胥。乘势攫取财赂。不遂所欲。即以邪教指拏治罪。于是正犯转得脱逃。往拏之人。或系同伙。或有得规。总不肯禀报破案。

臣以为各衙门胥役。果能平时约束。临时自可驱遣。祗须遴派诚实妥干者。按乡轮查。其有藉端吓索滥及无辜者。重治其罪。其同城佐贰各官。如有久于其任。公事认真者。并可令其带同采访。一有败露。立时密禀访拏。即汛兵地保。不致畏累讳匿。审实之后。申报上司。则匪徒自知闻风敛。无敢挟雠扳害。于查访自收实效。至各州县学官。本不准干预地方公事。惟邪教蔓延滋事。正不妨会同访查。缘学官与在学诸生。可以随时接见。诸生散处乡庄。如有教匪萌动踪。总不致全无闻见。访问得实。即密禀查拏。并令各学官谆属士子等。嗣后凡有见闻。即当据实密告。既免良善罹害。亦不致干隐匿之条。但不准轻听不肖生徒。造言喜事。致有挟嫌诬陷等情。并不准藉端滋扰挟制。一经查出。定干究惩。又四乡中妥实绅耆。身家殷实。各知保护。州县官当按保查询。或亲自行乡。或酌为传唤。如有教匪踪。断不能全瞒绅耆耳目。祗须严密。无令受累。并谕以邪教惑人之易。及聚众滋事良民荼毒之惨。绅耆纵不愿与匪类结雠。亦岂肯不言受祸。俾有见闻。随时密禀。州县即就所禀情形。确实访查。酌量妥办。但不准绅耆藉此干预公事。州县官亦不可动以公事传唤。烦苦扰累。如此。则兼听并观。州县官分寄耳目于人。随时申报大吏。自一州一邑。以至全省。操纵在官。动有稽察。即有匪类潜滋。何难立时访获。且耳目无蔽。闻见易周。其实在教匪会匪。既可得其确凿。破案之后。固免流毒贻害。亦不致牵连株累。波及无辜。惩蠹厘奸。至周且密。并与保甲之法可以相通。臣闻东省现在立定章程。通行饬办。事归核实。相应请　　旨通饬各直省督抚。谕令各该地方州县官。遇有此等匪徒。确查严办。于有犯立惩之中。寓防患未然之意。访察不厌其详。奉行无虞其扰。庶已犯者知所惩创。未形者潜可转移。稂莠既除。嘉禾自植。臣为消弭隐患起见。是否有当。伏乞　　皇上圣鉴。

　　覆督院保甲须严连坐禀　　　　　　　
左辅

敬禀者。本年七月十四日。接奉宪札。以查办保甲。成效未彰。前次饬发叶藩司所定规条。尚未详晰。特举明切要者。酌增十款。饬令督察各州县遵照办理等因。仰见大人禁戢暴奸。整齐风教。窥见隐要。指示精详。期收实效之至意。窃查保甲一法。本体国之精意。絜理治之大纲。为牧令者。苟能如慈训所云。执法而不泥于法。用法而必尽其法。规酌时地。实力奉行。不特除莠安良。闾阎安枕。抑且教化可孚。风俗可厚。什伍可寓。正如臂指之使。运动从心。不下堂阶。知行无窒。州县舍此。更无治谱也。近年来各省仰承　　谕旨。处处编查。犹有知而不能行。行而不能至。至而不能善者。大都少精心。鲜毅力。为之卤莽。而任其从违。粗具规模。而罔提要领。故民数之版仅得。而保甲之实无存。何者。诚如训示。今之保甲。患其不报者也。窃维不报之故。由连坐之法不行。连坐之法不行。则同沟共井望衡对宇之人。皆善不相劝。恶不相惩。患不相恤。各立门户。自顾身家。如秦越人之视肥瘠。方以不报为善谋。是以风日浇漓而俗不长厚。周礼比长。五家相受相和亲。有奇则相及。邦比之法。十家为联。刑罚庆赏。相及相共。此即成周保甲法也。夫文王罪人不挐。而周公则刑及闾比。以为比闾族党。形气渐分。居处渐隔。情好渐疏。民俗将涣。公于其涣也。比而联之。使比闾族党。如一身一家焉。又以为其闲为善为恶。尤关风教。虽好恶有公心。而势分恒不属。于是驱之以相及之刑。民虑其相及。则视闾里之善恶如子弟之善恶。荣辱有关。于其为善为恶之始。劝惩之必至。迨不能惩。则告于其长。移郊移遂而后已焉。如是。则不患其不报也。报则弃恶从善而教化孚。相师相友而风俗厚。或有意外之警。而保甲即为什伍。情孚势联。如手足之捍头目。亦隐如长城之固矣。今大人颁示各条。首虑其不报。诚保甲中第一纲领。又如申明自首定例一条。使负罪引慝之民。皆知律有宽典。私奸窃盗。事属暧昧。难于查察。与保甲无干。俾知身任保甲。并非事事责成。亦得于例外宽其失察之咎。实属宽严兼施。谆谕周详。除督率各州县实力办理外。敢以迂儒梼昧之见。必严连坐之条。始无不报之患。为大人敬陈之。合将遵札查办缘由。先行禀复宪鉴。并请训示。

　　上督抚请收养游民议状　　
姚莹

台湾民情嚣动。奸宄时萌。上廑　　宸衷。盖有年矣。窃见台湾大患有三。一曰盗贼。二曰械。三曰谋逆。三者其事不同。而为乱之人。则皆无业之游民也。生齿日繁。无业可以资生。游荡无所归束。其不为匪者鲜矣。道光十二年张丙之乱。渠魁仅数十人。而贼众何止二万。若辈附和。非必欲作贼也。徒以无业荡游。贼招之则为乱民。官用之则为义勇。此皆可良可贼。视能食之者从之耳。当时诛捕。十纔二三。余众万数千人。名虽解散。实犹在嘉彰两邑。此所谓伏戎于莽也。言者皆曰清庄联甲。是固然矣。夫清庄者。严事稽查。不使内贼之匿。联甲者。互相防守。不使外贼之来也。第思此等贼民。既不归庄。行将焉往。台地外限大海。内阻凶番。非如各省昔年教匪。可以散之四方。则仍潜伏一隅而已。大庄富强者不敢归。惟贫弱之小庄。及内山之僻地。为其逋逃。任听之。则日往月来。势必复思啸聚。急捕之。则铤而走险。旦夕可以燎原。所以甫逾年而有许戆成。再逾年而又有沈知之乱也。窃意逆案逸犯。有名者不过数人。余皆无名男子。在　　圣朝宽大。久已罔治胁从。而若辈未免自怀疑惧。巨匪大奸。自知不赦。复以危言劫之。坚其必死之心。众乃以贼为归。今夏以来。嘉彰地方。拏办盗犯已七八十名。地方稍靖。尚有匪徒结众行。文武购拏猝难下手者。其故实由于此。窃谓与其但事搜捕。适成为丛驱爵之形。莫若收用游民。以为化莠归良之计。游民众矣。将收用之。必筹所养。而不必官为养也。计嘉义一县。三十五保。一千四十二庄。彰化一县。十三保半。一千四百二十七庄。大庄约数百人。小庄约数十人。无业游手者。十祗一二。除实系逆案巨匪及抢劫盗犯或命案正凶之外。其仅止惰游强悍与匪类往来者。大庄不过十数人。小庄数人耳。今使各总理董事。查明本庄似此者凡若干人。收使归庄。赦其前罪。[准](淮)予自新。由董事劝谕本庄。公给饭食。作为庄丁。无事则巡守田园。有事则逐捕盗贼。仍造具年貌名册。送官存案。责成总董稽查约束。不许更与匪类往来。如此。则游民自愿归庄。无业皆为有业。虽有大奸。而党散势孤。易以成矣。今年春夏间。嘉彰一带。树长刀鎗之形。浊水忽清七日。民间以为乱兆。谣言四起。人情汹汹。秋冬恐有变事。不可不蚤为计也。夫法不可屡更。令必期信守。此收用游民之法。非于旧行章程有所更改也。正即清庄联甲之法而推行之。所虑愚人惜费。或以为难养间人。然台地年来大熟。米商不至。各庄皆有余粮。以数百人之庄。而养十数人。以数十人之庄。而养数人。当不至于不给。且此本庄之人。非其族邻。即其戚属。并非外至。向来台俗。遇有匪类械。及逆匪到庄。皆有派饭章程。民间习为之矣。有事以之养贼。害且为之。无事以之养民。有利无害。何惮而不为。惟在地方官督率总董认真行之耳。其或本系穷庄。游民归无所食。则令地方官查明山陬海埔。有可开辟之地。准其呈明给照往垦。务使人皆有业。则反侧自安。盗贼易捕。地方可靖矣。职道熟虑再三。询之于众。并以商之在籍王提军。皆谓可行。现已札饬嘉彰两县。出示各庄。给谕总理董事。委大甲巡检蒋律武。候补府经历县丞裕昆。分赴两县。会同范贾二令及该管之县丞巡检。妥为劝谕办理。如果此事能行。是乃先事弭乱之急务也。

　　通饬各属力行保甲札　　　
云贵总督吴文镕

照得州县须行保甲。夫人而知之矣。行保甲而贴门牌。立头人。夫人而知之矣。以共知共能之事。并未见一处行之而着效者。实并无一人真能行之而求效者也。本部堂院到任已逾一载。各属抢劫重案。层见迭出。虽屡经严札。而不见盗案减少者。总由该地方官未能实心实力清理也。夫实心实力清理地方。舍保甲更有何术。差衙役下乡。贴门牌而索费。鱼肉乡民。一弊也。委分防佐杂编查。贪婪而济以酷虐。二弊也。照例立甲长里老牌头。任其武断。讹诈乡愚。三弊也。地方官全无真实为民之心。不过奉行故事。以古人之良法美意。致使民不聊生。可胜浩叹。而无能之俗吏。必曰滇省游民最多。加以厂地之混杂。沙农猓夷之分处。非如别省之可以保甲统之也。不知正因滇省与别省不同。而保甲之行。较别省为更要。游民多则设有客长。客长得其人。稽查出入。分别去留。则游民之保甲也。厂地则设有课长硐长。课长硐长得其人。查其来历。辨其良莠。则厂地之保甲也。沙农猓夷。则各有头人。头人得其人。因其风俗。严其责成。则沙农猓夷之保甲也。因地制宜。乘时利导。古法可行而不可泥。是在为民父母者。心诚求之也。今粤匪鸱张。湖南会匪散布勾结。不于此实力讲求。该地方官岂有把握耶。夫保甲之行在官。而官之行保甲。尤在于得公正头人。公正头人之得。岂易言哉。官不与绅民相接。不能得地方公正之人。官与绅民相接。恐公正之人。未必得。而藉此以招摇者。其弊百出。须我用绅民。而不为绅民所用。则其中操纵自有权衡。久之得绅民中一二公正之人。又于此一二公正之人。复举所知公正之人。拔茅连茹。于城乡。则里老甲长牌头尽得其人。而保甲真行矣。行之始或稍觉其劳。及行之已成。则于境内烛照数计。百里如在目前。在官则高悬明镜。在民则众志成城。乐何如也。本部堂院于古人保甲成法。摘其易可行者十则。通饬各属。该牧令其细心揣摹。审时度势。实力奉行。于神明变化之中。而得斟酌损益之妙。果能着有成效。定当奏予升迁。傥仍视为具文。置之高阁。以致盗贼肆行。即当立登白。试问知州知县。于该州该县之户口多少民风纯杂一无所知。顾名思义。能无汗下。行保甲者其深念之。本部堂院不时专人潜行抽查。毋得以一禀了事。甘于自弃也。切切。特札。

一定编列户口之法。各地方挨门顺户。每十户编为一甲。每十甲编为一保。每户各置一门牌。无分绅衿军民。人丁多寡。逐一填写籍贯年貌生理。如系己房。即填注己户。如系典赁之房。即填注典赁某人之房。系外省人。即填某省州县人。典赁某人之房。又如村落中止有十三四户。准共编一甲。止有六七八户。亦编作一甲。如孤村三四五家。亦编作一甲。不必取盈于数。除每户各置门牌外。每一甲仍共置一横长牌。总书十户长年貌籍贯。并十户人口数目。责成州县正官。亲标印记。如有来去存亡增减姓名。本户至甲长处告知。改注门牌日记簿内。每月朔。甲长同保长约正。汇报正官。改正底册。

一编列要公平。各保甲在城者。或以府县衙门为主。分别东西南北四至。以辰宿列张四字。分为号数编之。或照原铺编之。在乡者。亦照里甲都图挨次编之。不分绅士军民富贵贫贱。一体挨编。此系排门保甲。无事互相保守。有事逐户挨查。非有支应差遣之苦。若一经优免。便生规避。且盗贼之警。富贵贫贱。虽均受其害。究竟富贵家干系更大。如富贵家优免。止责贫贱者守望救助。其谁甘之。

一编列要周。各处寺院庵观。多停留远方僧道不明之人。或倡行邪教。惑众结拜。为害地方。须一体编入保甲册内。娼优家尤奸盗藏匿之所。应令开报以便稽查。不便与良家同编。另置一牌。即与良家同编亦可。官须暗加记注。毋得遗漏。

一巡行要亲到。州县正官。每月量择一二日。乘肩舆。省驺从。巡行乡村。随意抽查。即家道之贫富。钱粮之完欠。亦可一览无遗。不许多带人役。骚扰地方。须大书禁约示众。仍查点乡兵。令其学练技艺。娴熟者犒以酒肉。稽考社学。令其训读课勤。书熟者以笔墨。即穷乡僻壤。必须周。不得遗漏。致有向隅。

一火盗要救护。每甲置铜锣一面。以便临时鸣号。每户各置刀枪木棍等器械。以便临时防护。每一甲每一日挨轮一人。晚间执牌往各户门首查访。有无出入人户及面生可疑之人。随即传报甲长。登日记簿内。夜间在十家门首。往来击柝。以备不虞。遇火盗诸警。即鸣锣为号。一传十。十传百。齐执器械。并力救护。不许畏避不出。尤不许乘机抢夺。事毕。听甲长会同保长。按牌查点。不到者。即登日记簿。转报州县。以凭查究。如甲长查点含糊。不行实报。及各户不服查点。互相推避者。一并究问。

一保甲长要得人。每甲即于十户内按粮册。选有家有行者编为甲长。每十甲即于百户内按粮册。选有家有行者编为保长。须四十岁外五十岁内者。方有精力支应。编定后。州县正印官。即将保甲长年貌籍贯。亲注册内。仍置油腰牌书给之。止令朝夕专心化导乡民。平时止听正官调度稽查。不许委佐贰捕官查点滋优。

一保甲长要优礼。保甲长专为化导乡民而设。即地方有事。毋得擅行拘唤。致伤体面。如果日久奉行不怠。酌给花红扁额。以示奖励。如于每月朔望循例乡约点卯时。逐一唤入内堂。屏去书差。亲加询问。有事来署时。赐坐面谈亦好。该里有无习教传徒窝留贼匪教唆词讼倚强欺弱聚众结盟之人。令其报举。询毕一人。再询一人。晓以断不令人知为某人所言。致有报复之累。密行登记。以便遇有该处绅衿。覆加体访。互相印证。随时举发。无不惊为神明。

一凡置十家牌。先将各家门牌挨审的实。如人丁若干。必查某丁为某官吏。或生员。或当某差役。习某技艺。作某生理。或过房出赘。或有某残疾。及户籍田粮等项。逐一查明。十家编排既定。照式造册一本。存官以备查考。遇有勾摄差调等项。按册而稽。更无躲闪脱漏。一邑之事。如视诸掌。每十家责令查报甲内有无习教为匪窃盗及教唆词讼之人。投具隐饰连坐结状。互相觉察。则盗贼可息。十家内有争讼等事。同甲实时劝解。恃强不听者。相率禀官。又每日互相劝谕。务令讲信修睦。息讼罢争。则词讼可。其法至约。其治至广。因是而修之。补其偏而救其弊。则赋役可均。因是而修之。连其伍而制其什。则外侮可御。因是而修之。警其薄而劝其厚。则风俗可醇。每日听讼时。抽取底册。逐加核对。不必下堂。即与亲查保甲无异。

一定里甲法。凡里老诸人。各举德行着闻通明道理者。使为一里模楷。此即古重德尚齿之意。迩来不问德行年齿何如。惟于一里中头甲第一户。使为里长老人。以至十里皆然。类皆贪暴无耻棍徒。日以侵吞弱户为计。兼以不才有司。刁恶衙役。需索里老。里老因一科十。民之呼天吁地。谁复也。至于地方乡约保正诸人。类皆一丁不识。贪鄙棍徒。有司任意作践彼等。彼等任意横行乡里。欲化行俗美。恶可得乎。应令一里百户中。选高年有德通晓文理者数人。择其尤贤者为里长。有司以礼相接。次者为老人。或本里德行可为人范者。使为乡约正副。又选公廉识字之人。使为地方总甲。每里择宽闲处所。为会讲之地。每月约正副里老地方。并本里人户。咸听宣讲　　　圣谕。互相劝勉。于风俗人心。良有裨益。

一值凶荒之日。即以本里之富。赈其本里之贫。则数少易给。不以难继为忧。因以本里之贫。雇于本里之富。则计功受值。不以冒食为愧。即有罢癃残疾。老弱妇女。安坐而食。数亦无几。富者亦可作功德想。不必斤斤计较。天下郡邑。南北异地。风土异宜。广狭异制。均之一法。或用之此邑则安。用之彼邑则扰。有未可一律拘者。惟在临期相机变通。各随才力。斟酌而行之耳。

　　答陆劭文论保甲书　　　　　　　　　
张琦

劭文足下。辱损书以保甲为方今切务。当事有就询者。辄为条其规则。索琦昔日著录。士君子虽不得位。苟一言出而方隅之民得受其福。诚仁人之用心也。虽然。利害之际。所系非浅。用敢尽其区区。琦往时客新安。缙绅有欲行保甲者。属琦兄弟详定事宜。条理颇具。以为捄时之良法。莫此若也。既更十数年。就闻见所及。而后知保甲之利。不胜其害。夫保甲之法。分县为乡。分乡为里。分里为甲。分甲为牌。登其户口职业地亩之数。旬日而毕。至易也。十家为联。有不善者。众共检察。至便也。然愚窃以为有难且不便者。何也。编审之始。县官之耳目。不能及。必有所任。非胥役则家人耳。此难在人一也。册籍之需。饮食之费。日月递报舟车之资。自县以上书吏之规例。抚藩委员查勘之供给。不出之官。即出之民。出之民。是多一科敛也。出之官。则官不能胜。此难在费二也。乡长里正。主一乡一里之事。读书谨厚之士不能为。庄农殷实之户不敢为。其能且敢者。必强悍好事者也。强悍好事之人。使之主持乡里。一不便也。民固有亲属相往来。不肖者指以为面生可疑。藉端讹诈。事所必有。二不便也。乡长里正。有名在官。吏得制其短长。三不便也。十家有事。地保必牵连甲长牌头。平民无故而为官身。累且无已。四不便也。前之二难。勤能之官。或有补救之术。后之四不便。窃意今之保甲。未之或免。故保甲之利未见。而害已较然明白矣。非徒四不便也。又有无益者三。窝藏贼盗之家。必有所恃。或勾结衙役。或拳勇无赖。一旦举发之。胜与不胜。皆受其害。今欲使贫弱之民。不畏强御。此不可必之数也。无益者一。匪徒立教设会。结党成。恣睢乡邑。官司莫敢诘问。诚恐激成事端。且根株难尽故也。十家稽查。曾何足恃。无益者二。城坊市集。设巡环簿。过客诡托姓名。何从质验。无益者三。幸而奉行者。不过编查一过户悬门牌而已。其害犹小。若欲永为定法。朝稽夕考。孳孳以此为务。患将有不可言者。

昔者王文成用之苗贼交煽之时。项勤襄当郧阳剧贼破败之后。招集新附。其民皆有戒心。故能自相保受。籍其丁壮。以为守御之备。今于太平无事之时。强而行之。鲜不畏其烦费者。其时势异也。故保甲者。用以团练则可行。不用以团练则不可行。保甲者救乱之法。而非致治之本也。西安距前年匪徒滋事之后。又新有菩萨殿结会之案。较之他处自有不同。若以休固乡里为辞。晓譬绅士。使之悦奋。详具条例。委之自办。而不以胥役其间。劝课富室。以率捐输。贮之公所。主者掌之。编查册报一切之费。皆以此给。乡长牌头名达于官。而不为官役。官以时稽其勤惰以为赏罚。如此则书吏无从需索。差为得矣。然非今日行保甲之意也。且亦不可以久。何也。一乡之中。贫多富少。荒赈捐之。义仓捐之。保甲又捐之。其始也。顾其身家。恐遭寇暴。出其赀财。共相保聚。迨其后闾井晏如。盗窃不作。各有懈心。用度不给。势难接济。其事将已。听其遂已。则非行法之初心。欲其久远。又无成全之善策。傥遇喜事官吏。刑驱势迫。其厉民岂有极哉。民间为之。犹有此患。设其假手胥役。奚啻什百于此。方今水旱频仍。民困已极。有司宜恤其饥寒。宽其差役。劝之耕桑。教之礼义。本至诚之心。行恺悌之政。足下视今之州县。有实心为民者几人哉。有其人则不必保甲可也。无其人而徒恃多设科条。负二难四不便以行。三无益适以重困吾民。而为胥吏开其利孔也。鄙僿之见。惟足下开之。

　　复魁荫庭太守书　　　　　　　　　　
彭洋中

本月十一日。接奉台札。垂询地方利弊。何者当兴。何者当除。令于十日之内。剀切指陈。以便采择。弗以通套浮谈了事。仰见明公勤求吏治。念切民瘼之盛心。洋中学识迂浅。言不足釆。然窃惟兴除贵于因时。所以同民情之好恶。利弊择其尤甚。在先知民俗之美恶。洋中本籍湘邑。与此闲风土相通。久官邵阳。于诸事见闻颇习。幸逢刍荛之釆。何敢缄默不言。谨即臆见所及。条列于左。一会匪之宜除也。自顷川匪王之明来楚。以其术传武冈程孔固。由是转相授受。如蓝正樽会如炷雷再浩李沅发。皆其党裔。致十五年之闲。四用大兵。其祸不可谓不烈矣。今虽新宁荡平。然窃恐其犹未已也。有添第会大乘会。添第会。新宁城步武冈为多。大乘会者。即斋匪也。五属皆有。邵阳更不少。无不交结衙役。聚会庵庙。今请出示招告。指名严拏。穷治其党。有差役贿释。许人指控。并究庵庙有隐匿者。拆其屋。逐其僧。务使失其巢窟。散其党与。庶其少息。前岁邵阳县赵令。拏到斋匪头目萧体干。其党闻之。有饭僧忏悔者。有投塘自尽者。盖自知其丽于法而惧其不免。惜乎赵令之遽令保释而不竟其事也。然匪党之非不畏法。而可以渐除也。已有明验矣。一痞匪之宜除也。他处痞棍。蟠踞窜伏于乡城者有之。未有如宝庆之啸聚侣。明目张胆。与官府相抗者。如新宁雷再浩。著名斋匪。其党以查私盐为名。祸机实胎于此。今明公既出示禁令。夺其所以借口。但使有犯必惩。当不至覆辙仍蹈。武冈邵阳。以阻米接济为名。从前毛蔚曾如炷两案。已成大狱。今其势转炽。有分卡。有总局。皆恃粮书为线索。衙役为爪牙。且有滥衿为之谋主。邵阳恃武冈为声援。武冈又恃邵阳为探伺。今请法从近始。查核邵阳去夏以来。出名控府县捏词阻米者。及被人指控之痞匪衙役姓名。严拏到案。究其所结之党。所夺取客船钱米赃数。严惩数十人。则邵阳党立散。而武冈亦必重足屏息。然后按卡擒其头目。毁其私立之碑。私设之厂。不过旬日可以无事。自明公履任。该痞等已有惧心。顷见告示禁止关隘。相顾动色。然黄桥铺尚敢勒碑河岸。沿河尚有勒索客船钱米者。此欲以姑试明公之果行法否也。法稍不严。则益轻量玩视。不复可收拾矣。一贼匪之宜除也。窃盗何地无之。独宝庆为最多。且最悍。向分上中下三房。每房徒属。自数百至千余不等。上房盗首张十五。徒属最众。常踞武冈之洪岩牛栏山石羊江高沙市黄板桥黄家亭子等处。中房盗首廖老大。常踞邵阳之桃花坪下塘石塘硝药岩火峒岩全塘萧家等处。其党有伍老十马顺田丁老寿周老大陈老一李天喜等。为骁悍之尤。下房盗首范良大。常踞武邵江以下。中下两房。较上房稍弱。近闻有合一之势。称名不一。曰捆柴会。曰丁叉会。曰半边钱。其党有等级。以老帽为最尊。次三次六次九。再次大五。其行窃劫曰做买卖。杀人曰倒柴。挖人眼曰吹灯。拜师曰拜晚。晚以钱四百文为贽。高沙洞口桃花坪。自去冬以来。至于白昼杀人。强夺人妇女。商贾歇业。民不聊生。然无不以衙役为奥援。地方不肖绅衿。亦有阴受其利。为之护持者。

今请先行晓谕。录名访拏。令民得自擒送。格杀弗论。既送至官。严禁书吏索取规费。示以号令。如湘乡从前悬锣大堂。送贼者许自鸣锣之类。或县令公出。径许送府。亦如其令。又或令贼出首其党。或并擒送。许得赎罪。使其自相离闲。略如汉书赵广汉故事。遇告贼者。差役票拏。预立限期。逾限则严行责比。不破案不稍贷。夫贼虽多。必不如良民之众。贼虽强。无不畏官法之严。但使贼懔懔然时防官之拏我。使民晓然深信官之为我办贼。不以累我。贼风焉有不息者哉。夫医危病者。先治其标。治毒痈者。并割其肉。三者之方。亦犹是也。若。夫经久之计清源之策尤莫如保甲团练之法。保甲之说。今日多视为具文矣。法若不善。何以昔人行有成效。是在变通其法。而实心实力以行之耳。夫行保甲而不清户口。犹弗行也。清户口而不别善恶。犹弗清也。第悬一家十家牌。今日造册。明日点团。徒扰民也。曾何毫未裨益乎。今请先出示晓谕。此次户口。不许一名脱漏。有脱漏者。许人出首责罚。明示以造册非独查匪。或不幸有水旱之灾。仓卒发赈。即持一家牌按口领赈。则民惟恐有脱漏矣。又民闲讹传。恐有事三丁签一。五丁签二。不肯实书其数。宜明示以今无签丁之令。则民必不肯脱漏矣。以十家为一牌。十家各具一不作贼不为窝不持斋不结会甘结。十家共具一连环结。十家中有一家犯前项事者。许九家出首。不出首而冒结者。他日破案连坐。其有形迹可疑。赃证未实。则不必出首。但令告之团长云。不愿与某家出结。或九家挟嫌枉指。其一家自明无前项事者。许独自出结。或与二三家互结。有既互结而其家忽改行者。许互结者首于团长。追还互结。凡结皆送团长。于册内注几家互结字。无互结者。注无互结字。遇本籍贼匪会匪破案。必取其户口册结核之。而信其法。民知法在必行。则互相讥察。必不肯隐以自累矣。大抵凡不互结。未必无挟平日争讼嫌怨之事。亦必不至九家皆然。至九家皆不互结。则其人虽悍。其势已孤。或恐惧而他徙者有之。或羞愧而自悛者亦有之。若既不徙而又不悛。他日或被供攀。或被指控。但按籍以稽之。亦可思过半矣。团练之法。非令民习战事也。但令家备器械。壮丁互相守望。一家有警。九家齐至。一团有警。邻团齐至。其号令。或鸣鼓。或鸣锣。有不至者罚无贷。遇兵役缉匪至境。亦以锣鼓为号团众协拏。则虽大队之匪。其势必不敌而就擒矣。湘乡谢果堂太守兴山尧。曾行其法于河南裕州。河南著名红胡子。至裕州者。皆被擒。相戒不敢复至裕州。夫保甲法所以禁匪之内藏。团练法所以御匪之外至。尚有何魑魅魍魉之萌而滋肆哉。特行之贵久。尤在团长甲长之得其人耳。道光庚寅辛卯闲。湘乡杨家滩贼窝聚至二千余人。举人刘象履象恒兄弟。倡行安良会治贼。贼悉窜出。至今湘邵界数十里皆行其法。贼无敢入其境。顷闲邵阳生员陈大虞行其法于桃花坪。数月以来。贼去十之七。见之闻之者。皆确然知其法之可恃矣。得地方官举示而劝行之。且力为主持于上。无使匪党得勾引衙役地棍劣衿别持其短以挠其闲。则民无不奉行。而风俗日臻于醇朴矣。夫除弊即所以兴利。三者弊之最大。故言之不厌其详。至宝庆利所当兴。亦有三焉。曰积谷。曰水利。曰族法。其说颇繁。而其事较缓。容别纸具议以陈。谨此先行奉覆。迂浅之见。是否有当。伏乞釆择而教诲之。则尤幸甚。

　　复江岷樵书　
彭洋中

月之十二日。接到手书。猥承厚贶种种。窃计吾兄自军兴旁午。疲精竭力。未遑朝夕。献馘来差可少息。闻为诸善后事。缮城搜洞。又无暇晷。所以悍卫乡里。诚不遗余力矣。且慷慨纾难。拮据之状。亦可想矣。乃复殷殷垂念数百里外故人。仪文兼至。应事之周。益令人心抑不已。抑又何其情之纯笃如此也。顾弟何人足以当之。感激之忱。何以言喻。来书言事云云。极知吾兄耿耿之怀。每与湘翁太息言之。然又策吾兄之所以善其后者。虽益费手。必倍尽心焉。或造物者故遗此以试兄之材也。弟顷与邓生树书。言贼匪之兴。由保甲法之不行也。保甲之法。自官吏行之。往往为虚文。自士民行之。往往有实效。夫彝之人。既皆身受贼祸。无不欲痛除而尽绝之矣。既不得志于前。补救之计。无逾保甲。因势利导。必事半而功倍焉。此其始不必强人尽同。但先得一村一乡行之有效。则人必踵而行之矣。贤可与岷樵先生商度。彼其胸中必有成竹。未审邓生曾奉以咨询否。夫签牌甲。造户口。其虚文也。议乡约。习团练。其实事也。成法具在。不可泥于古。必视其土俗地势之所宜。斟酌损益而后有效。故官其地者。必不如居其地者之明且切。然居其地。非读书识时务者不能知之矣。非行谊素孚于众必不信。信于近。非有同心同力者散布于各乡。必不能周以联络其气势。又非得地方有司号令鼓舞于上。必不能振作画一。有所恃而不至于旁挠中阻。夫彝得吾兄生其地。其识时务而又足信于人无俟言矣。向者兄既行之本村本乡。其行之之效。顷逆匪辈已不啻如病者之验药矣。藉令各乡早仿而行之。何至有昨日事哉。弟意故欲邓生谘度于兄。率各乡耆俊。皆同心同力行之也。闻李明府近于吾兄言听计从。此则犹有可为之机。盖今督抚有先斩后奏之权。而今州县尤有斩而不奏之权。在他处犹恐滥杀。又恐激变。若夫彝则已不啻信谳具在。虑漏网而不虑波累也。而惟保甲法。惩前毖后。拔本塞源。及今为之。犹易为力。古人云。亡羊补牢。未为晚也。有治法必有治人。以兄之材之识。知必宏谋硕画。为夫彝人造福无量者。所以经画之法。并祈便中赐示为祷。

　　上江方伯书　
徐子苓

自驺从之归。兵革繁兴。连年蝗旱。昨者江淮州县。次第削平。而户绝丁稀。草莱弥望。不独患土荒。抑且患人寡矣。伏闻　朝廷有兵屯商屯之议。夫营田之利。两汉都有成效。然古者兵出于民。无寇则耕。寇来则战。后来戎弁多由招募。衣食仰给县官。骄惰习惯。既已使其持兵。若又强以服耒。万一生变。悔将何及。宋陈恕尝极言其弊矣。况今者戎弁骄惰。更什伯于前时耶。商贩利倍于农。今使其舍本业而事客田。于业未习。于情未便。为今之计。惟有招徕流亡。开垦荒田。为救时之急务。而昨者邓君议行保甲。则又招徕开垦之先事也。何者。操网必举其纲。振裘必挈其领。今年春夏间。节相曾公谕。各处寺观。被贼焚毁。所有田地。与停运之卫田。一律都归官办。然田地犹然隐占。官办总属空言。则以保甲之法。各州县久废不行。故见存之户口。与已绝之户口。既无从校其虚实。斯有主之荒田。与无主之荒田。更无从审验其真伪。昔真西山有言。经理田野之政。自一保始。盖积保成乡。积乡成县。积县成州。积州县以成天下。是以保甲之法行。编户借口。料亩定赋。以合徒役。以警游惰。无事则相纠相劝。以清讼狱之源。有事则相守相助。以抵盗贼之隙。盖其事简而近古。其法便而易行。而在今者。尤招徕开垦之先事焉。故昨者。子苓深有佩于邓君之言。而冀执事之力主之也。顷者过邓君寓所。见其几上敬敷书院试卷若干本。堆积重迭。此闲月课。节相藉以周士之无归者。课卷总三百余本。但俾幕中一能文之士。第其高下焉斯可矣。盖事有其大者急者。今皖南寇衅方深。淮北盗未靖。官无隔岁之储。民无半年之积。此其患方急。而其可忧者诚大。计执事下车才十余日。而子苓为是云云者。则以往者围城之中。尝被忠烈公一言之知。既于执事屡辱格外之遇。盖忠烈畴昔咨咦扼腕于围中者。子苓预闻其议论。而自庐州以至三河。执事之所为深忧奋发。相与挥杯切齿。流涕饮泣。若不可以终日者。子苓尝心识之未敢忘。譬之于舟。水胶而载巨。中流遇风。雷电交下。节相端居秉舵。一舟之司命也。执事持篙奉楫。察风色。视潮信。以佐秉舵者之不逮。子苓则往者尝负手欷歔。丐载于舟主人。既数不幸。躬际夫濡首灭顶之凶。而孱然未死之躯。获存于骇浪破舟之下。故偶有触焉。徒跣以从之。号呼以道之。而不知者。或且讶其言之不祥。笑其计之太早也。日闲检得保甲条件若干首。皆古人经验成法。谨并庐江人黄业良言事书。录陈左右。敝地荒田之数。第即黄君言。可以例观。保甲条件。似近琐碎。然古人简直久大之业。皆自琐碎而起。盖不直不能久大。不琐碎不能直也。语云。有治人。无治法。保甲虽良法。然在今日州县视之。等具文耳。其次第力行。惟执事与邓君早共筹之。幸甚。

　　禁化牛丛论　
何绍祺

道光二十四年春。余为滇南广通令。下车问俗。未尝不痛恨于牛丛也。既而思之。咎不在民而在官。次年仲冬。郑大中丞仁政行。而始有牛丛之禁。考三代时。以比闾族党治六乡。以邻里酇鄙县治六遂。族师鄙人以下。使民兴贤出使掌之。不必大夫士也。而有读法纠慝之任。民俗以醇。三代以下。啬夫里长诸职。与今保正百长同。牧令所自为使也。上既张官设吏矣。又择民以为之长。官吏能择贤以禁虣宣化。民听令耳。何以丛为哉。天下风俗歧异。肖于山川。如闽粤之械构怨。兴兵动以千百。然犹知有官也。出顶凶以弥其。惟滇省牛丛之立。揭竿路隅。各隶其长。或藉护耕牛。或椎牛为誓。戈矛锋刃。森然以齐。凡所欲杀者。疾如风雨。杀恐有。秉炎火。生不知名。死不知罪。血肉为灰。惨至此极。而官固莫能治也。民柄刑矣。兵将肇焉。不有厉禁。民将安保。惟是今日之民。犹是三代之民也。得天地之心为心。宜好生而恶杀。何以剚刃而不目逃。秉杆而不股栗。失性若此。彼其说为除盗耳。盗入其室。劫掠伤残。使吏觉之。或讳匿不问。或缉获无期。东邻疮痍未痊。西邻寇警复至。不得已恃众敌寡。率耰锄袯襫之夫。为惩一儆百之计。号召既速。强梁日滋。而所杀者或因之以报仇。几处报仇。身不死。吏无如何。而抗官聚众之患起矣。于是有责吏懦者。吏之罪不在懦也。法之立也。强盗抢夺窃贼。三等科罪。抢窃伤人。近于杀误杀。故首犯监候。强盗伤人。近于谋杀故杀。故首犯立决。又以金刃与否差之。部议缓实。划与斫亦甚有别。盗虽公行。往往不死。吏欲死之。又格于例。仅徒杖外结耳。军流以上。必由府申司详院咨部。取复乃行。万里京师。半岁不覆。院司题达。不厌审详。官备差饭。民备解夫。盗获口粮。生理甚足。加以处分极严。接缉难免。翻供驳饬。越狱哄监。其累尤甚。不得已避多就少。避重就轻。以不缉贼为仁。以不报案为智。而救生不救死者。或量予赔偿息事。不敢颂言诛之也。必数十人及二三命者。院司始立正其罪。而幸免不知凡几。民遭伤割。如受肉刑。盗获在监。不力而食。军流到配。或肆或逃。怨怒浸深。乃设丛法。无怨怒者。因缘效尤。虽欲尽之。其乌能已。曾子之言曰。如得其情。则哀矜而弗喜。今之吏当自责耳。于民乎何尤。不尤民以制民。殆宜化牛丛以为保甲。今之保甲。虚贴门牌。隐匿不知。迁徙不问。徒饱胥役。即诩善政。民病盗喜。官乃恬然。保甲不任受过。诚使为民牧者。召彼父老。及尔士林。各列材名。自呈户数。按户多寡。择立甲长。俾司督察。余为散甲。大村一村一甲。小村数村一甲。明定条约。给之印牌。格杀者勿论。枉杀者必惩。人赃并获者赏之。拒杀报名者注之。岁时晓谕村民。矢以情性。道路严密侦伺。壮以声威。民知官之除暴也。虽昧天良者亦悟。私刑收而公论出矣。长官不事深文。但令速结。实有积恶昭著。昔逃今获者。邻封前任。或恐未报干议。府县夹单禀闻。许以便宜从事。如龙陵边地之法。新案现获。情罪稍轻者。照旧尽法惩治。

官恃法之得行也。虽赋懦性者亦鸷。　国威振而民气柔矣。官即烦苛。谁诬良为子孙祸。民即恣肆。谁抗官为乡党仇。而守望相助之心。乃固结而不解。纵不若古之保甲。因牛丛而正用之。不禁亦奚以为。昔百菊溪相国之治楚也。沿湖悬贼首而荆襄平。周敬修制军之督漕也。随地正法而漕政肃。虽非慈惠之师。似宜节取申戒。要而论之。官与民皆非得已。与其恻隐乎盗。不若恻隐乎民也。与其授生杀之权于民。不若授生杀之权于吏也。吏不禁盗。又使民无损盗焉。亡是非矣。而告讦谤讟之风将作。余宰斯邑。综查汉回夷民。九千六百五十七户。分为五十二甲。不任胥役。绅士耆民。于于而来。请充甲长。谨厚者亦复为之。准行之条六。不准行之条七。无复立牛丛事。盗亦潜遁。因事听断。以孝友慈良谕之。犷悍稍减。惜冲衢差。未易时行乡井耳。今中丞廑念民瘼。谆谆告戒。正官民受福之日。余局于职守。不得日侍左右。辄敢谬为斯论。以备览观焉。不审同官诸君子谓何如也。

　　弭盗论　
马福安

国之有盗。犹衣裈之有虮虱。山林之有虎豹。菹泽之有龙蛇。虽太平之世。不能令其必无也。所恃为民上者。杜其为盗之原。严其防盗之法。善其捕盗之方。巧于散盗之党。四术得而盗乃可治。杜盗之原。不外富教。而劝农禁惰。薄赋轻徭。分贫赈穷。息讼保富。渠堰以兴水利。常平以时粜籴。社仓以通缓急。凶岁则赈贷之。又加详焉。此富之之道也。广义塾。立乡约。旌孝弟。表节义。崇礼让。和争讼。通有无。助力役。奇有禁。左道有诛。择士之秀良。躬亲励之于学。礼敬其耆老贤能。任以训率子弟之责。改行自新者赏。凶顽不悛者罚。皆所以为教也。此杜盗之原也。防盗之法奈何。因地势而为乡。乡有正。合同姓而为族。族有正。族统于乡。择其公正任事者。授以稽查奸匪之责。保良攻匪之事。设乡壮以资巡缉调遣。乡正能任职者。崇其礼敬。厚其恩意。不则易而罚之。此周礼乡官之遗意。县令能亲至其地。会众而精择之。宜可得其用也。他如置楼击鼓之法。则盗无所脱。窝盗寄赃之诛。则盗无所隐。捕快纵盗之治。则盗无所恃。而且水陆巡警。兼使民自为守。此防盗之法也。捕盗之方。则如虞诩为朝歌。以三科求壮士。张敞为京兆。选召诸偷长。把持其宿负。责以捕盗之效。可使盗一时肃清。又明设购赏。盗党能缚盗自首者。免其罪。兵役平人能获盗者。厚其赐。则争尽力捕盗。盗无所逃矣。至于贼势众盛。不可以尽诛。则贵有解散之法。龚遂治渤海盗。知迫于饥寒。则令百姓持锄钩田器者。皆为良民。吏无得问。故盗皆卖刀剑而买牛犊。光武因河北盗起。下令盗党能五人共斩一人者。除其罪。其前捕盗畏葸退缩者。皆不以为负。但以获盗为效。故争尽力讨捕。盗党解散。要在示以威信。诛其渠帅。救其诱胁。明设购赏。使内自相疑。此解散盗党之法也。噫。为上者。平时诚能教养其民。则民何至于为盗。及有盗而能善是三者以御之。则盗犹可不至于甚而不可弭也。为守令者其加之意哉。

　　弭盗策　
秦宝玑

今之言弭盗者。不外乎二道。而弊亦因之。一则严缉捕而不为之所。犹饥虎于山林。虽日事翦除。害终不止。一则务清静而不为之创。犹牧羊。不去其败。恶者不悛。良善相观而靡。二者皆非也。善为治者。两用其道。两绝其弊。此大要也。而弭之之法。则又视乎其地。视乎其时。而各不同。今以锡金两邑言之。其俗非素犷悍也。近非有天灾饥馑之虞也。又无急政大役以驱之也。然而数年以来。盗贼屡生者何哉。盖始于无所归。而成于无所畏。今欲弭之。其法有三。一曰厉捕役以责其效。盖患鼠者畜猫。防窃者养犬。戢盗者择捕。捕非其人。能得盗者鲜矣。然而捕之不才。多由于上之不加廉察。而赏罚之不行。而尤患者。官长闻一盗案。豫虑盗之难获。而隐存趋避之思。捕者窥见此旨。则捕必不力。以不才之捕。而加以不力。牧民以盗为患。而捕以失盗为常。诚能示之以恩。驭之以术。于平居无事之日。微察其才之干练者而少优之。退其不胜事者。及其有事也。厚赏悬于前。督责随其后。捕有不尽力者哉。昔张敞用偷长而诸偷尽得。朱博用尚方禁而部中肃然。尤神于用捕者也。一曰广耳目以清其薮。乡有大盗。乡之保必知之。里有大盗。里之正必知之。何也。徒手游食。其人可知也。昼伏夜动。其事可知也。倏往倏来。其可知也。况分赃必有其党。窝盗必有其家。苟随地而察之。盗安往而不得。然而人不敢告者。则以在上者多讳言盗。告之不必信。信之不即发。当其濡忍之际。而外已风闻。迨其缉捕之来。而盗又窜逸。则告者转得轻妄之罪。而盗者或生报复之谋。所以相顾而不敢言也。以一二庸劣之役。求纵横四出之盗。盗所以不可得也。今试召四乡之保正而令之。优其赏以待之。俾察之于平时。有奸即告。有告即捕。如此而盗不少息者。未之有也。赵广汉之尹京兆也。有少年会空舍谋劫。坐语未讫。吏来捕之。富人苏回为人所劫。有顷而广汉将吏到门。非广耳目而能如是乎。一曰募开垦以复其业。民之不顾身家而为盗者。非独其性嗜剽窃也。贫迫之也。先王之世。民闲户口。必籍于官。计口授田。人人而谋其衣食。是以无盗贼之患。夫民不能自活。聚而弄兵以救旦夕之生卒也。骈首就戮。当亦仁人君子所心恻者也。孔子见卫之庶而曰富之。龚遂开仓假贫民。使卖剑买牛卖刀买犊。而齐盗悉平。故劝农者。弭盗之良法也。今计两邑之田。乱后未辟者。不下十之三四。皆昔之膏腴也。而贫者无以业。为游民。藏于茶场博局者。一乡之中。往往而有。而客户寄食者。又櫱芽其闲。此盗之所由来也。今令各乡各图上其莱田之数。而令民之愿田者。无论主客。悉得自占。而纳券于田主。县官出所收积谷。而为之稻种与农具。待成熟而偿之。三年而赋之。其中有无业而不愿田者。皆莠民也。保正籍其民而察之。如此。则向之藏于茶场博局者。十九归于南亩。而不肖之势孤。势孤则其奸尤易察。而彼亦将动色而不敢为非。夫以弃地业游民。田既渐辟。而盗贼亦弭于无形。计无便于此者。数年以后。吾见莱田皆沃壤。游民皆良农。所谓昔无襦今五者。诚贤令尹事也。

　　拟除盗贼策【
王

从来除盗贼之法。有治之于其源者。有治之于其流者。衣食之。教诲之。使民化而不为盗。此治之于其源也。防闲之。缉捕之。使民欲为盗而不敢。此治之于其流也。二者不可偏废。然治之于其源者。弭盗贼于未形之先。其效深而迟。大而难。当委之于文官。而宽之以岁月。治之于其流者。弭盗贼于既起之后。其效浅而速。小而易。当责之于武官。而课之以功罪。方今地方有盗案。县令武官皆有处分。而窃案则专归之县令。典史巡检亦司其事。武官则无与焉。夫县令既责之以教养。又责之以缉捕。而武官惟有捕盗之责。更无捕贼之事。则文官之职太繁。而武官之职太闲矣。且县令之捕役甚少。而捕役之粮又甚轻。故捕役往往反与窃贼通。而分其赃以为利。若巡检典史之官。其捕役更少。仅足以治赌博酗酒而已。岂能为民闲捕窃贼哉。武官之兵数较多。而兵之粮又重。处承平之世。既无战之事。所谓操练技艺者。不过岁行一二次耳。非日日而为之也。其身太暇。正宜使以捕贼为操练。夫民之为盗者。非生而为盗也。往往始于为窃贼。彼窃贼。非仅攘鸡窃钩而已也。盖有踰墙穿穴胠箧发藏者矣。其去为盗特一闲耳。故窃贼为之不已。而其技益精。党日众。则遂聚而为盗。地方官以盗案处分之重也。于是文武比而讳盗。故凡盗案苟不至于杀人而无可弥缝者。未有不讳盗为窃也。既讳盗为窃。则缉捕不严。而为盗者得以肆行而无忌矣。愚以为革奸之道。惩其大。不如禁其小之为豫也。捕奸之法。分其任。不如专其责之为勤也。方今欲弭劫盗。莫如先治窃贼。欲治窃贼。莫如专委其责于武官。夫文官而委之缉捕。则必假手于捕役。而不能亲自为之。武官而委之缉捕。既可躬自为之。而又令兵役助之。其难易固有闲矣。而文官既无捕盗贼之责。则可尽心于教养。可渐施弭盗之方。而不至有讳盗之弊。此诚计之得者也。请令武官平日。使其兵为民巡查防夜。地方遇有盗案窃案。悉令武官缉捕。捕得其人。则交文官审讯。如地方终岁无窃案。则系武官防守之功。即予升擢。窃案虽多。而能悉行捕获。亦可免罪。否则当照溺职例处。凡文官所有捕役。悉归武官。其有行凶逞杀之要犯。而非由于贼盗者。亦会同武官协捕可也。或谓如此则武官之处分多矣。然易于见罪者。亦易于见功。以盗贼之有无多寡。别武官之优劣能否。而以为黜陟。此考绩之良法。所以鼓励武官。而非薄待武官也。且武官当无事之时。而不尽心于缉捕。安望其当有事之时。而能尽力于战乎。或谓若兵少之处。恐不足以为民巡夜。而其资或不足以给。夫武官既专责之以为民去盗贼矣。则虽增其兵额可也。加其俸禄可也。即令民闲富户量力捐输以为防御之资亦可也。或又谓汉之守令。能以治盗贼闻者多矣。何必专责之武官。不知古者守令之权重。今者守令之权轻。时势不同。未可一概论也。夫惟文官专司其教养之事。而武官独严其缉捕之方。则既有以治其源。复有以治其流。而盗贼亦庶乎息矣。

　　议覆捕盗事宜疏　　　　
两广总督林则徐

窃准部咨。钦奉　　上谕。鸿胪寺少卿叶绍本奏捕盗事宜一折着各直省督抚妥议具奏钦此。臣等查原奏胪列四条。如移会邻封协捕。严惩牌保容留。守望宜责同村。审案不累事主。此皆申明定例。自宜实力奉行。况粤省盗贼。视他省为尤炽。是以例上另立专条。以广东内河劫案。伙聚四十人以上。或行劫三次。或脱逃二三年后就获。应斩决者。均加枭示。恭请　　王命。先行正法。诚以海滨蛮野。不得不加倍从严也。臣等窃见广东弭盗之难。别有数端。而寻常之弊不与焉。一则良盗难分也。他省之民。良自良而盗自盗。广东不然。平时耕种之民。遇有夤夜纠劫者。但以发财去三字随路招呼。鲜不欣然同往。故一同为盗之人。彼此每不相识。即人数亦无可稽。甚至田舍素封。衣冠巨族。亦皆乐于一试。若惠潮地方。则竟有以盗起家。转因党与太多。不能破案。人不敢指。官不得拏者。并有通族皆盗。通乡皆盗。一拏即恐滋事。不得不略审机宜。设法诱获者。此盗风所以未易戢也。一则互劫难防也。他省之盗。祗图得财。广东之盗。并因仇起。此村往劫彼村。此县往劫彼县。为盗者并非贫苦。竟以挟衅行强。被盗者不即呈官。辄先纠人报复。迨事过则彼此互控。各匿真情。并指局外为主谋。扳富家为窝主。案情变幻。歧之又歧。此盗情所以未易诘也。一则原赃难起也。盗案以赃为凭。赃真然后盗确。故别省缉盗之法。以查赃为先。广东则盗赃移赴墟场。无不立时卖尽。及至辗转售卖。大都不识姓名。是以历办盗案。获赃者少。无获者多。部臣查核案情。亦皆覆准。此系历久相沿办法。今若必令逐案起赃。又恐差保藉端向当铺衣庄索诈。而犯之狡展。案之悬宕。将因是而愈纷。此办法之未易轻改也。一则伙党难究也。访闻粤东巨盗。每先密结亲信匪党。发誓拜盟。如遇破案到官。彼此各自熬刑。不相供指。即获正贼严讯。往往供出同伙。非富即仇。虽传到审虚。立时省释。其人业已受累。而真伙未经供出。闻风转已远扬。地方官即设法访查。骤难得手。至各县绅衿中。多有攻匪保良之公约。不知起自何时。其始所保所攻。未尝不当。迨久之而渐成袒庇。难免黑白混淆。臣等惟当谕令禁止。以祛流弊。此查缉之未易得实也。一则花红难继也。广东积习。官欲获盗。必须先出花红。从前原为急公迨后竟成常例。盗愈著名。则花红愈重。若稍吝啬。即无从购线人。其有关于官员处分者。家属亲邻。愈以居为奇货。即臣等亦有欲禁而不能骤禁之势。况花红而外。解犯办罪。所费尚多。地方官年遇数起盗案。赔累多端。恐开亏挪之渐。此经费之未易措筹也。以上各情形。臣等惟有随地随时。力加整顿。总期必臻实效。不使徒托空言。即如保甲为弭盗之源。而奉行非循故事。巡警为诘奸之要。而委用务在得人。凡水路之巡船。陆路之更练。沿村之望楼保塞。均不许有名无实。除本年春夏二季获犯一千三百八十八名。已于另折核奏外。仍惟谆饬水陆文武各员。勤益加勤。密更求密。永冀萑苻敛戢。闾井安恬。以仰副　　圣主绥靖海疆除莠安良之至意。

　　请整顿捕务因时制宜疏道光三十年　　
汪元方

</div>
    <div class="pagination">
<a href="皇朝经世文续编_page136.html">上一页</a><span>...</span><a href="皇朝经世文续编_page132.html">132</a><a href="皇朝经世文续编_page133.html">133</a><a href="皇朝经世文续编_page134.html">134</a><a href="皇朝经世文续编_page135.html">135</a><a href="皇朝经世文续编_page136.html">136</a><span class="current-page">137</span><a href="皇朝经世文续编_page138.html">138</a><a href="皇朝经世文续编_page139.html">139</a><a href="皇朝经世文续编_page140.html">140</a><a href="皇朝经世文续编_page141.html">141</a><a href="皇朝经世文续编_page142.html">142</a><span>...</span><a href="皇朝经世文续编_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
