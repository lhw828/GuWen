<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 64 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 64 页/共 192 页
  </h1>
  <div class="content">
   窃臣承准军机大臣字寄。寄光绪四年正月十二日。奉　上谕。御史欧阳云奏请将江西省洒入钱漕内之节寿陋规严饬革除一折等因钦此。当经转行司道钦遵查办去后。兹据布政使李文敏署督粮道王嵩龄详称。伏查江西丁漕。未经改章以前。征数不一。地丁每两。征银一两七八钱。征钱三千数百文。漕米每石。折收钱七八千。或银七八两不等。盖以州县办公之费无出。捐摊之案过多。不得不藉资于民。刁衿劣监。从而欺凌小民。包漕抗粮。挟制官长。其獘不可胜言。浮收有加无已。官民交困。沿袭多年。前督臣曾国藩目击情形。力图补救。于同治元年。先将江西奏派州县捐摊各款。奏请豁免。声明设法减征丁漕。另筹旧款。永禁捐摊。钦奉　谕旨允准。一面会同现任督臣沈葆桢前任江西巡抚任内。督饬前藩司李桓确核妥议。裁减浮收。自同治元年为始。定以地丁每两。连耗羡征银一两五钱。漕米每石。折收银一两九钱。大张晓谕。一律遵行。所征地丁。除完解正耗一两一钱外。另提银一钱。漕米除完解部价一两三钱外。另提银二钱。以为本省各项实在需用之捐款。其地丁每两。余银三钱。漕米每石。余银四钱。分别酌提存留。作为司道府县办公之需。明定限制。各有遵循。所有捐摊各名目。悉予裁停。各项陋规。概行禁革。官无赔累之苦。民感薄赋之恩。刁衿劣监。无所施其伎俩。官民称便。吏治一清。此曾国藩等裁减浮收酌定丁漕应征银数之原委也。至同治二年。复经前藩司孙长绂。因银贱钱贵。稍加变通。会同前署粮道吴集禧。禀经曾国藩沈葆桢批准。自同治三年为始。每银一两。作钱一千六百文。地丁每两征银一两三钱者。改收钱二千四百文。漕米每石。征银一两九钱者。改收钱三千文。万安乐平二县。视各属。每米一石。多钱二百文。一律折收制钱。由官易银解兑。并声明以后如遇银价复涨。收银收钱。由官酌定。行之数年。亦复相安。经孙长绂于同治四年护理江西抚篆任内。会同前督臣曾国藩前署督臣李鸿章据实具奏。接准户部议覆。该省丁漕两项。自应均令照章征收。本省办公。藉资丁漕。若不容纤悉多收。殊非经久之道。所请除地丁完解正耗银一两一钱。漕米完解部价银一两三钱外。其本省实在需用之捐款公费。每地丁一两。另提银一钱六分。每漕米一石。另提银二钱七分。在于减定丁漕收数内供支之处。应请准如所奏。在于解部款外。余剩丁漕收数内供支等因。奉　旨依议钦此。此孙长绂按照初定丁漕银数变通收银之原委也。嗣因钱价大落。州县收钱易银。不敷解支。经前藩司文辉于同治七年。详经前抚臣刘坤一。会同前督臣曾国藩将丁漕重加厘定。查照同治元年原议。一律改收银两。奏准户部议覆。江西漕米。自改折色以来。每石止解部银一两三钱。为数较微。若不准其酌量加收。本省办公竭蹶。且恐规复漕运旧制。诸多窒碍。

兹请以向征制钱三千文者。改收现银一两九钱。向收制钱三千二百文者。改收现银二两二分五厘。按之原定价值。不甚悬殊。且奏明一律收银。与州县私自改章者不同。地丁收钱。不过一时权宜。改收银一两五钱。连倾镕火耗等项在内。除完解正耗银一两一钱外。余为提补捐款公费。并州县办公之用。均请准如所奏办理等因。奉　旨依议钦此。此刘坤一仍照初。定章程丁漕改收现银之原委也。旋于同治九年。前侍郎胡家玉。奏请饬督抚通饬各属征收地丁钱粮。每银一两。遵例加收银一钱。所有另立名目。永远禁革。以苏民困等语。钦奉　谕旨。刘坤一斟酌情形妥议具奏钦此。又经刘坤一详叙丁漕改章原案。请将地丁钱粮仍照定章办理。奏奉　谕旨遵行。复于同治十二年。前左都御史胡家玉。又以江西省额外加征地丁银两奏奉　谕旨裁革。经臣前在藩司任内。会同前粮道王必达悉心查议。地丁每两。收银一两五钱。实属难以删减。惟藩司衙门因革除办差供应。增添一分公费。当于无可裁减之中。拟将藩司一分公费删除。以后地丁每两祗征银一两四钱九分。此外征收漕粮加价。均势难更张。详经前抚臣刘坤一缕晰覆陈。钦奉　朱批。览奏已悉即照所议办理仍随时认真稽察傥有浮收即行从严参办该部知道钦此。是年九月。前左都御史胡家玉仍以江西违例加征。奏奉　上谕。户部妥议具奏。即经户部就江西现在情形。悉心商酌。拟请按照原定每银一两。连加一耗羡。折收钱二千四百文之外。再按现在银价。酌加钱数。由官易银解库。所加之数。每两不得逾二百文以示限制。如此办理。民间所增之数。乃增于银价之大。非增于州县之浮收。州县办公之费。仍取于额定之中。无取于民间之加派。一切私立名目。俱不得借口。其漕折一项。江西省每石解部银一两三钱。征之于民。以一两九钱为率。核与河南安徽等省折价支解章程。尚属一律。惟该左都御史虑及征银不便。亦请即令该抚查照同治四年原定数目。每石收钱三千文及三千二百文之外。酌量加收钱文。其所加钱文。即视地丁每两二百文之数核计征收。不准再有浮溢。先行奏咨任案。俟银价平减。即照原定钱数折征。又经刘坤一饬据司道遵照部议核定。地丁每两。连耗羡火工。除删减藩司一分公费外。实收钱二千六百八十二文。漕米每石。连留支公用。改收钱三千四百二十文。万安乐平二县。各加收钱二百一十六文。均由官收钱易银上兑。漕米年外完纳者。仿照江苏章程。每石加钱五百文。至银价低昂无定。如日后银价大涨大落。随时确查。专案奏办。于同治十三年二月奏奉　朱批。户部知道钦此。钦遵出示晓谕。通饬各属一体遵办各在案。此刘坤一遵照部议核定丁漕收钱数目之原委也。

是江西厘定丁漕收数。系属由多减少。前督臣曾国藩深以捐款烦重。陋规滋多。以致州县浮收日甚。官民交困。是以奏免摊捐。革除陋规。定以地丁每两收银一两五钱。漕米每石收银一两九钱。嗣经改征钱二千四百文及三千文。均系按照原征银数折收。并酌定捐款公费确数。以为正本清源经久无獘之计。迨后因银价日贵。州县征收。不敷报解。前抚臣刘坤一按照曾国藩初定章程。奏准征银。而降调左都御史胡家玉屡以为言复遵部议酌定钱数。改收钱文诚如户部原奏。民间乃增于银价之大。州县仍取于额定之中。系属平允确论。况江西丁漕。合计收数。较之苏浙楚豫等省。均属有减无增。迄今年久。官民相安。今御史欧阳云。奏请仍照曾国藩原定钱数征收。殊不知曾国藩原定本系征银。若仍改征银两。势必复以为口实。如照孙长绂按同治二三年银价甚贱时所定丁漕征钱数目办理。现在银两。依然昂贵。核与同治十二三年相等。自未便遽议减征。若明使州县征钱易银。仅敷一正耗之销数。则前督臣曾国藩曾经厘定必不可省之捐款公费。一无所出。州县廉俸无多。用费本繁。何堪赔累。势不得不藉丁漕浮收。以应支销。以十余年累次奏定官民两便之举一旦隳弃。舍明示限制而不遵。必徒博虚名以为快。诸獘从此复起。必至重困闾阎。是恤民转以害民。不但更改良法深为可惜。而历年钦奉　　谕旨及部议皆成具文。亦于政体有碍。该司道等悉心斟酌。江西丁漕。应请仍照同治十二年遵奉部议奏定章程。地丁每两。连耗羡火工。共收钱二千六百八十二文。漕米每石。连留支公用。共收钱三千四百二十文。万安乐平二县。加收钱二百一十六文。均由州县收钱易银上兑。以免不敷而杜流獘。仍俟价银大涨大落。再行随时确查。专案详请奏明遵办。不准州县擅自改章。亦不得于定章之外。丝毫多取等情。具详请奏前来。臣覆加确核。均属实在情形。合无仰恳　　天恩。俯准将江西省地丁漕折。仍照同治十二年奏定钱数征收。以杜流獘。实为官民两便。至节寿等项陋规。自同治元年奏明禁革之后。迄今或有依违。臣当随时诰诫。各守成规。如有私送私受情事。或经征丁漕。于定章之外浮收丝毫。即行从严参办。不敢稍事徇隐。

　　条陈丁漕利獘疏光绪十年　
翰林院侍读王邦玺

窃维丁漕乃　国家维正之供。百姓践土食毛。相安耕凿。急公纳赋。分所宜然。我　朝二百余年。厚泽深仁。沦浃已久。　　　皇太后　　皇上爱育黎元。超越前古。闾阎感戴。莫不有捐糜顶踵之思。试观军兴以来。继以灾歉。二三十年之中。筹饷筹赈。无不藉资民力。凡诸绅富商旅。均能踊跃输将。同殷报。矧于丁漕正赋。有不欲及时完纳者乎。虽疲户之玩延。劣衿之刁抗。向亦闲有不免。然此等情形。究属无多。而征收所以短绌之故。实不系乎此。臣尝窃观博访。察目前之情势。考积欠之来由。而知丁漕一节。盖有五獘。三难。五宜。三不可。州县弗推求。疆吏未加体究。徒使户口多无形之消耗。　朝廷有岁入之短亏。治本弗探。而催科是责。讵有当乎。谨为我　　　皇太后　　皇上缕晰陈之。

一利于钱漕之速完者官也。利于钱漕之多欠者差也。一县之中。承催钱漕之差。名目甚多。有总头。有总总头。有都差。有图差。有保差。有帮办之差。有垫办之差。有比较上堂代受枷责之假差。如此等众。皆指望百姓积欠丁漕以养身者也。图保差下乡催征。辄先饱索贿赂。名曰包儿钱。包儿到手。公项即可央缓。其有豪富骤穷之户。积欠较多。则总头亲临催取。华服乘轿。随从多人。勒索包儿。动至数十千。而公项亦仍可央缓。迨卯限已满。完纳不旺。堂上官照例比较。则以钱雇倩无赖之人。上堂领扑。或枷以警众。而总头图头等差无恙焉。且更挟枷责以为索诈之具。其獘一。

一开征之初。书差辄择中上家产能自完纳之花户。代为裁串完粮。然后持票向本户加倍勒还入己。名曰代票。其稍贫之户。无费可噬者则不代也。地方官明知其为民害。而利其垫解。亦不之禁。其獘二。

一书吏征收钱粮。必先索房费而后开票。如此一图之房费。未即交清。各甲花户。有持钱完粮者。概不收纳。一稽延间。其钱或因他事用去。不能再行措办。遂致拖欠。其獘三。

一绅衿恃符抗欠。不过自占便宜。且愿他人及早完纳。藉以抵塞卯限。其无故挺身为一村包抗者。尚无其事。惟有一种刁横武断鱼肉乡里之人。交结衙蠹。包揽丁漕。每向愚懦花户。骗钱入己。不为完纳。而差役仍向本户追索者。真侵赋害民之猾徒。然非与胥役通同作獘。欺压诳弄。其势必不能行。地方官每为所朦蔽。未能详察而严究也。其獘四。

一征收漕米本色之处及今改折色。前收本色之时无论每石。加耗至一倍有余之多。更有永远不遵定章之州县。每年祗开仓三日。或继日为止。花户之强而有力者。争先交米。往往拥挤。践踏伤人。过此即行封仓。概收折色。每石定价七八千。有多至十余千者。而百姓之完纳愈难。朘削愈苦矣。此獘之在官。大吏从未有觉察者。其獘五。

一花户急公。向多立有协图。又谓之义图。每年轮一甲充当总催。择本甲勤干之人为之。名曰现年。按户粮多寡。派钱数十百千不等。交给现年。作为辛俸。并打点书差之用。名曰甲费。有现年之图甲。差役不得上门。祗向现年催取。现年恐所领之钱。不敷差贿。不得不勤加催追。而花户亦各体贴现年。惧其受累。不得不极力措完。此协图所以少积欠也。嗣因发逆踞城。分设伪官。无完粮之事。而总催轮充一定之年分遂紊。如乙年已轮之二甲。今停歇二年。论戊年应轮五甲接充。而五甲以三四等甲。实未轮接。理应补充。彼此推诿。而协图遂多废搁不行。其难一。

一承管粮业之家。其地亩多系佃与农人耕种。近因迭遭兵燹水旱瘟疫各大劫。人民损伤无算。更兼生计艰难。丁壮及岁。往往不能婚娶。产生女婴。率多溺毙。是以闾阎生齿。远不逮从前之繁庶约计一村之中。向有百人业耕者。今祗得五六十人。而此五六十人中。吸食鸦片。惰于农事者。又约有二三十人。其闲晴雨不时。粪力不足。收成本多歉薄。而世风日降。人心亦未能近古。粮户收取租谷。甚为不易。即以臣乡而论。自咸丰以后。所收或七八分。或五六分。或三四分。三十年之中。虽逢稔岁。从未闻有完全租者。瘠薄之田。竟至白送与人承粮而不受。此种情形。推之他省。何莫不然。其难二。

一民闲光景。既形萧索。幸遇丰年。谷石又苦不能得价。如有田百亩。计应收租谷二百五十石。按今土风时值。虽大稔之岁。至多不过收租八分。得谷仅二百石。如逢谷价极贱之时。每石止能粜钱四五百文。除厘金外。得钱不满百千。完纳丁漕。需其大半。所留余以事父母畜妻子者几何。不必有胥役之苛索。而急公已觉吃力。其难三。

一乾隆嘉庆以前。民俗直朴。丁漕户口。均系本身的名。近来率多别撰字样。一人而有数户。差役每以无从查传为词。若有人充当现年。即能逐户清追。亦可备官传问。协图之所以为良。其无现年者。谓之涣图。又谓之烂图。协图之花户。有巧取者。往往别立户名。隐寄于涣图。以冀拖欠。又协图轮充现年。必派甲费。其粮少之甲。派费较难。有取巧者。亦往往别立户名。隐寄于粮多之甲。以图规避。此则近日民情之谲也。地方官若于协图一法。废者能为之兴。涣者能为之萃。巧者能为之设法以杜其獘。则于催科之道。思过半矣。其宜一。

一差役得钱包蔽。总以不令欠户见官为秘术。前上元令袁枚有言。择民欠粮多者。召花户而欲见之。未有真花户到而粮不纳者。又前庐陵令杨晓昀署安福篆时。催征必令花户亲到。比较必令总头受责。其图保差下乡。虽赂以钱而不敢受。一时风动四境。即极疲之户。亦无不争先完纳。此已着之明验。其宜二。

一向例征收。非上忙满半。下忙全完。概不准纳钱给票。小民铢积锱累。未满一票之数。而催粮之役至。索赂以去。辄耗其所积之半。如此屡积屡耗。赂役之费。往往多于正供数倍。而粮终不能纳。闻昔有一令。准其分两次完钱。完钱先给小票为据。俟届限完满。换给串票。民间因大称便。征收更有起色。此亦讲求催科者。当知所变通也。至一人而分数户。亦恐粮数过多。一时措钱非易。若准其分票完纳。则此獘可除。免至户口纷繁。茫无稽考。其宜三。

一前有一令。于民间呈递状词。除命盗伦纪重案外。如因口角钱债细故兴讼者。先令开明本身花户钱漕若干。查核按户清完。方与准理。此与考童互结。声明并无抗粮。方准与考。同一办法。一可以清顽户之欠。一可以遏渎讼之风。似为一举而两善备其宜四。

一收纳钱粮。必用官板大钱。市间日用常行之钱。概不准收。花户率以市钱一千。向铺商易大钱九百。迨完纳后。署中以此钱易银。每串可加钱色数十文。愚民不无吝啬。致多延欠。地方官既任听境内通行市钱。何不可通融收纳。以本处之钱。于本官原无所损。似不必拘定大钱。致令征收减色。其宜五。

一乡闾之有殷实。官民均可恃以为缓急。宜保护不宜扰害。近来地方官听信丁役怂。辄将本甲或本村积欠。勒令殷实代完。丁役又复从中索诈。富民既苦侵削。顽户更多拖欠。从此征收愈不易办。其不可一。

一州县以催科为考成。坐署治事之日少。下乡催粮之日多。所到之处。辄传唤在庠生员。写立限状。责令每卯催完若干。动以详革恐吓。不知寒士笔耕为业。家无恒产者。十人而九。本身既不欠粮。又无总催之责。何可强以不应为并不能为之事。且反令欠户置身事外。更滋玩延。其不可二。

一近来各州县。更有委派官亲家丁。带领勇役下乡。分催钱漕。倚势作威。异常骚扰。牵累架诬。明勒暗索。甚至偪毙人命。捏饰弥缝。本官受其欺蒙。鲜能觉察。其家丁并擅用名片。投谒绅衿。尤为不成事体。其不可三。

以上所陈十六条。各省互有异同。臣籍江西。较为详悉。虽丁漕之利獘。不尽于斯。而户口耗伤情形。可想见。拟请　谕饬各督抚臣悉心体察。督率所属州县。实力兴除。去其害而适得其利。便于民而不损于官。总期　国计民生。两有裨益。夫抚字心劳。催科政拙。千古传为美谈。方今库款支绌。丁漕一项原不得视为缓图。但能寓抚字于催科之中。使赋课常登。乡闾不扰。官吏全抉烛天之獘。小民不虚献曝之忱。而施善政以培养生机。励官常以挽回风气。多行实事。勿托空言。则所以裕　国用而固邦本。探源之治。不外是矣。

　　厘剔官吏经征钱粮积獘疏光绪十一年　户部
奏为正供钱粮。缺额过多。亟当厘剔官吏经征积獘。核实整顿。以复旧制而裕饷源。恭折仰祈　　圣鉴事。窃闻古制赋税者。计其岁入。以供郊庙社稷百神之祀。天子奉养。百官有司禄食。车马兵甲士徒征调之用。故曰正供。成周创制。重以要会簿书。而国用通于三十年。深虑无九年三年之蓄。财赋阙供。岂细故哉。我　朝承平旧制。惟恃正供所入。以备度支。经费既有定款。钱粮尤鲜未完。亏空少而獘以清。故　国用足而民不困。军兴以来。田赋缺征。不得已别为筹饷。关税之外。又抽厘金。引课之外。复增盐价。他如牙帖捐输之类。重重加收。百姓困穷。疲于供亿。及至军务平定。终难减裁。良由吏治不修。政刑不饬。勇丁于寰区。员役浮于常设。坐致物力耗竭。而用款日多。即使钱粮丝毫无亏。犹苦不给。况夫赋法刓敝。官吏侵亏。条令废弛而弗行。文告纷繁而鲜实。部库未尝有一年之蓄。各省并不能给终岁之需。民间瘠苦巳如彼。帑项匮乏又如此。臣等职司度支。昕夕深惧。方今河患未平。边防未撤。出款更增于昔时。入款不多于曩日。臣等勉思补救。别无良图。惟有极力整顿钱粮而已。我　朝深仁厚泽。优恤黎民。现在闾阎生计艰难。臣等断不敢为剥瘠搜枯之计。所谓整顿钱粮。亦惟严杜官吏中饱而已。查发捻之平。垂二十年。正杂钱粮。期可渐复原额。臣部考核正杂赋税额征总数。岁计三千四百余万两。近年实征仅二千三四百万两有奇。每年少征银在一千万两以外。各省漕项仓银。额征总数。岁计二百五十余万两。近年实征仅一百四五十万两有奇。少征银在一百万两以外。赋税亏额之多如此。财既不在　国。又不在民。大率为贪官墨吏所侵蚀。钱粮积獘。日累月深。约而言之。其獘有五。一曰报荒不实。查天下户口之数。中国最为繁昌。虽多无业之民。鲜有无民之业。即兵燹之后。荒地实多。然生聚日繁。则必逐渐垦辟。乃岁不加益。甲年除荒银数如此。乙丙等年除荒银数亦如此。在百姓或报升科。而州县犹指为荒地。视吃荒之多寡。为缺分之肥瘠。奏销册内。又可除去荒缺银数。巧避考成。于是已荒之地。不可复熟。此报荒不实之獘也。一曰报灾不确。查水旱为灾。闲有之事。乃捏灾官吏。利其可以侵蚀。谓之例灾。或无岁不然。或轮年开报。核计奏销册内。因灾蠲缓总数。彼年开报若干。此年亦必开报若干。几成一定之例。上司以报灾为故事。数月之后。督抚始奏请蠲免缓征。其实州县巳勒限严追完缴。至于奏报折内。更不声明蠲缓银粮数目。率请　　恩施。复将誊黄压搁。闲有张贴。语本浑括。究竟某庄某图蠲缓若干。民闲概无由知。蠲免者立入私橐。缓征者逾时又请豁除。复虑发觉其贪私。事阅多年。并不照例题豁。即或具题到部每与奏销册内完欠数目不符。一经驳查。则以头绪拉杂为词。或以划除另办为说。此报灾不确之獘也。

一曰捏完作欠。查两税逾限不完。民则杖笞。绅则褫革。定例綦严。纵有无力输将之小户。与夫抗纳不交之劣绅。其实并不多见。在民闲已输之款。州县必捏作未完者。无非希冀他日　　恩诏豁免。以遂其侵吞之私。当钱粮开征。佐贰教职。既不敢按簿监收。民欠细数。州县又未尝出示本里。该管道府。大都仰其供给。串根红簿。终未调查。州县诡计变幻。甚有私造征册者。虽未完例有考成。而处分可以抵销。不过报捐数百金。即降调数级。毫无妨碍。而盈千累万之民欠。实已婪入贪囊。甚或一面造送奏销。一面奏请豁免。永无带征未完之处分。益可自便其私图。此捏完作欠之獘也。一日征存不解。查已征钱粮。例限三日批解。及查各省报部考成奏销交代各册。显列征存未解字样。上司并不登时督提。历年既多。积至数万数十万数百万不等。此等名目。显系挪移侵蚀。该州县恃上司不行催提揭参。将征存银两。或任意挥霍。或厚自封殖。迨至离任败露。上司复代为弥缝。后任被其抑勒。私议通融弥补。将无作有。捏作征存。此缺挪于彼缺。后任加于前任。愈积愈深。亏空愈大。此征存不解之獘也。一曰交代宕延。查官员交代。例有定限。各省迟延。不结不报。二参积累多年。臣部催。则请分别新案旧案。另行起限。始谓新案不便越次造报。请将旧案先行清厘。继而旧案未清。新案又积。再请将新案作为旧案。屡易名目。百端支吾。应送册结。并不送部。偶或送部。亦多逾二参定期。文内声称。皆因册结舛错。往返驳诘。以致稽迟。避重就轻。各省一律。良由州县亏空。该管上司设法回护。深恐属员挟制。不敢照例开参。反为更调优缺。令其陆续弥补。必俟屡任屡亏。其人已故已革。始揭出一二亏空。查抄仅有空名。库款早同虚掷。此习已成锢疾。臣部文牍山积。莫可如何。此交代宕延之獘也。在贪官侵蚀钱粮。不捏为荒地。则捏为灾区。不捏为灾区。则捏为民欠。加以征存未解。交代宕延。不顾宪章诸獘丛集。臣部尝核计近年赋税短征之多。以安徽及江苏之江宁为最。苏州江西次之。河南又次之。查安徽地丁额征起运银一百四十余万两。内除荒田未征该年缓征及民欠未完银八十余万两。止完银六十余万两。所收不及五分。江苏江宁藩司所属地丁额征起运银九十三万余两。内除荒田未征该年缓征及民欠未完银四十余万两。止完银五十二万余两。所收不及六分。苏州藩司所属地丁额征起运银一百四十七万余两。内除豁免缓征及民欠未完银四十余万两。止完银一百万余两。所收不及七分。江西省额征地丁起运银一百八十余万两。内除该年缓征及民欠未完银五十余万两。止完银一百二十八万余两。所收仅及七分。河南省地丁额征起运银二百四十余万两。内除荒地未征豁免缓征及民欠未完银五十二万余两。止完银一百八十九万两。所收不及八分。其它各省。除四川系一年全数完解外。余均亏缺一分二分不等。臣部粗举光绪九年亏缺省分如是。溯考上三年。亏缺省分。大致亦皆如是。亏缺地丁正银如是。亏缺耗羡芦项漕项等赋。亦大率如是。

至于杂税。则任听州县意为多少。当税则任听州县亏欠不完。该上司概不照应解之数催齐。近年各省所欠当杂各税。总计百数十万两。所收又不及三分。且已收银内。尚有征存未解交代亏空之款。赋税多缺。　国用何由而足。敬维我　朝政治宽仁。勤恤民隐。虽大兵大役。从未加赋于民。溯查雍正年间。部库积存六千余万。乾隆年间。部库积存七千余万。皆我　　　世宗宪皇帝　　　高宗纯皇帝清厘财赋。故收效若是。当时天下地丁钱粮牵匀计算。每年所欠不过六十万。而近岁欠数每年辄至千万。以今较昔。判若天渊。虽每年尚有续完。所欠总不下六七百万。欲求有济。亟当整顿正供。臣等若一一遵制刻绳。尚恐窒碍难行。无补于事。惟有申明近年奏定例章未能实行者。再为我　　　皇太后　　皇上切实陈之。一荒地逐年考核。分别劝惩也。查定例。劝课农桑。责在有司。不实心者。以溺职论。臣部同治十二年十月具奏整顿正供。令各省认真考核荒地未垦田亩。赶紧劝垦开征。不准藉词短欠。州县征解足数者。破格甄叙。督催不力者。从严参处。又光绪元年六月具奏浙江荒产查明成熟分数开单奏报。并令江苏等省一律照办。将荒熟田地确切查明。造册开单奏咨立案。核成熟之分数。定牧令之考成。傥有指熟作荒。与原报成数不符者。奏参重惩。光绪五年十月议覆翰林院侍读王先谦条陈。令各省限三个月内。将荒熟田地开单报部。光绪六年奏请筹备饷需。今各省将有无荒地。征收是否足额。专折奏明。其有清出隐匿。垦有成效者。奏请优叙。因循废弛者。立予严参条奏已烦。迄今乃无成效。古之察诸侯也。土地荒芜则有让。今之上司。绝不以此课牧令。田赋混淆久矣。官多不知民事。不思设法授田。一任百姓私相侵占。土客纷争。豪强包庇。饬令清理。官吏丁役。又刁难网利。民或不服思逞。官反代为含混。奸伪者吃荒捏荒更无论矣。查光绪四五年。山西大祲之后。荒田无数。惟解州设法授田。百计便民。三年升科。输纳省于往昔。地丁扫数全完。良由备体民隐。一钱不扰。固非易民而治也。应令直省司道府州各立查荒专条。劝督州县。遵照定例。及近年通行户部章程。逐年渐次切实办理。督抚年终必奏明该省荒地已未垦复若干顷亩。有无升科银粮若干。分县开单。随以劝惩牧令。毋令正供赋税。终成废弃。此其一也。一灾区免缓银粮数目初报必须声明也。臣部光绪十年议覆御史程鼎芬疏内。奏定蠲缓章程五条。报灾之初。不必由省委员。令该管道府州履勘。会同该州县。将某村某图某里某甲被灾分数亩数。及应免应缓银两若干总数。申报督抚藩司据详入奏。声明应免应缓总共亩数银数。再令造册具题。勘定成灾之日。一面即由道府直隶州即日先出停征告示。示内注明某村某图某里某甲应免应缓银米若干。所有钱粮。自某月日停征。如有停征之前。先期全输在官。俱准流抵下年正赋。现在各省是否照办。臣部无由而知。而请蠲请缓奏报。仍无银数粮数。并有题本报册。亦无银粮数目者。此非细故也。请言其详。

州县报灾。专以不即时报出银数粮数。为始终作獘之秘诀。一切侵蚀。皆于此早留地步。至届奏销考成。不足之数。概入免缓。始有大略数目。此如无底之橐。任意藏纳。无可定数。奏销逾限之由。此亦一端。滑吏劣幕。锢疾难改。臣部令随奏即报银粮数目。州县必以实时难查。巧惑上司。或谓臣部为此琐不要之具文。此未知官之情伪也。州县每一都图里甲。各有分造征册。册内银数粮数。散总分明。开册照录。即累百盈千。顷刻毕事。何难即报。今再为简便之法。州县报灾之初。花户亩数。令其随后册报。惟每一村庄都图里甲免缓银数粮数。必令随禀一一分注。该处总数。初案报定。道府州出示。一村一庄。亦各分示该村庄免缓银粮总数。督抚汇总具奏。通省灾案。亦即可核定银粮定数。或稍愈于事后之蒙混无考。应请　　旨饬下各省督抚。此后奏请灾荒免缓折内。即令声明通省银粮总数。并令道府州会勘后。即日自行单衔出示。分村分庄。示明免缓银粮总数。以除积獘。各督抚如别有良法。亦即奏请施行。总期实惠及民。免缓不虚。又其一也。一官报民欠必与民间核对也。查例载征收钱粮各条。今多不复遵行。强令照办。一不得人。更易滋獘。惟例载民欠钱粮。州县官岁令里书。将所管各户完欠细数开送查对。出示本里。是定例杜绝捏完作欠之獘。实属严密。如果认真核对。何难摘发奸欺。奈久废不行。漏卮中饱。此为尤甚。现在御史刘恩溥有刊散民间征信册之奏。臣部已议准照行。拟定章程。颁发册式。另折奏明办理。果能认真举行。不惟于稽民欠有益。大可杜绝一切獘端。但虑有名无实。则虽法良意美。终属空文。兹再切实声明。各省上司。勿惮烦琐。确实核对民欠。又其一也。一征存未解名目宜严行禁止也。光绪十年十二月初四日。臣部奏参陕西藩司叶伯英折内。议令各省凡交代之际。将已征未解及扣缺裁减之项。无论何款。凡系应行解司之项。统由前任官扫数解司。即交卸之日。尾款赶解不及。移交后任。后任官于接印之日。登时批解。各清各任。概不准率报存库。如册内仍有开报征存未解。其责专在结报之后任官。应由该藩司详请将接收之员。照起解钱粮设法延挨显有亏挪情獘例。革职查办。如藩司有心徇隐。不行查参。即由督抚照徇庇例。将该藩司参奏。傥督抚藩司均不参办。臣部查出。即将督抚藩司一并照徇庇例。从严议处。复于上年十二月初八日。会奏筹饷折内。严行提催。截至光绪十年十二月底止。令各省督抚查明历年交代案内。应解征存未解银两。限于光绪十一年五月内一律解清。其未完及欠解各员。于六月初旬奏参革职查办治罪。若该省不照奏定限期奏参。或率请展缓。即由户部将督抚藩司盐粮道均照徇庇例严参。至光绪十一年正月起。如有征存未解。即照十二月初四日奏案参处。惟各省尚未能一律办理。嗣后各项册内。均不准再有征存未解名目。如违定将上司参处。此在各上司于各官一年征收正杂钱粮。催提扫数速解。自不至有征存未解名目。一年无亏。乃可望一任无亏。又其一也。

一交代宜遵限办结也。查官员交代。初参二参。例限四个月完结。逾限参处。又例载交代款册。随结依限呈详。由司核转咨部。如限内祗送总结。不送款册。即以交代迟延查参。又例载二参限期。及各州县到任卸任日期。随案咨部核扣。并由吏部将补署各缺知照考核。傥二参已逾。该管上司延不揭报。即由户部奏参。将二参逾限之州县革职。该管上司照徇庇例议处。复查光绪十一年八月。臣部奏交代逾二参限期。该省送册。仍称舛错迟者。扣去初次驳查程途日期。核计仍属逾限。概照交代逾限未清例奏参。并将该管上司一照徇庇例参处。又查上年会奏筹饷案内。将八月间奏案。再四声明。臣部于交代一事。不啻连章累牍。奈各省仍多不照行。州县到任日期。不按月接报。臣部无从查考。册结到部。多已逾限。无不曲为迟延饰词。兹再援引交代例案。请　　旨饬下各直省。遵依历次奏章办理。但得各省交代皆能依限。举凡钱粮各事如前四端之獘。可渐祛除。实于一切政事有益。非仅可裕库储。傥仍前玩泄。臣部惟有指参督抚藩司粮道以徇庇之咎。非好刻核实。亦势逼处此。又其一也。五者之外。复有当税一项断无商欠之理。本年七月。臣部奏定。如有欠完。责令该州县照数赔补。不准列欠。各项杂税。应令一照应征之数。实力催齐。以上各事。必责成该上司。先振起州县精力。使之专心民事。又体恤州县财力。使之省减摊捐耗费。守定例章。有犯必参。庶握其要。如仍前因循。办理毫不得力。惟督抚藩司是问。即以此定其功过。但得中收年岁。钱粮或可少有起色。以救一时之急。逐岁增复。日久钱粮复额。凡厘金诸不得已之举。即可议减议裁。抑臣等更有请者。方今用款太巨。例外厘捐所入。取于民者。诚不为少。民为邦本。古训昭然。欲恤民艰。莫如节用。臣等识见寡陋。以为　国家元气在民。故于钱粮先杜中饱之官吏。藉为支应目前之计。仍当将近二十年来。例外新增中外一切支款。渐为厘正裁节。庶库储可望充积。苟不能然。空言何益。惟整顿钱粮。本系臣部专责。未敢因节用尚鲜实效。置正供入款于不言。相应请　　旨饬下各直省督抚藩司。认真厘剔官吏钱粮积獘。守法不移。期有成效可观。将来裁减厘金。裕储度支。与民休息之政。当基于此矣。臣等愚昧之见。是否有当。伏乞　　圣鉴训示。

　　请行钱粮民欠征信册疏光绪十一年　户部
光绪十一年六月二十一日。准军机处交出本日军机大臣奉　　旨。御史刘恩溥奏请清厘民欠请饬妥议章程并官欠民欠挪移飞洒压搁誊黄等獘各折片着户部议奏钦此。据该御史请清厘民欠原折。内称各直省积欠之数。不下千万。皆由州县亏空。道光年间。中允冯桂芬。尝有杜亏空之议。其言曰。定稽查之法。以四柱册公于众。按日揭榜。管收除在。必书细数。月终。用活字板印征信录四柱册百本。备列全榜。分送上司各图绅士。如某户完粮。而榜册不列者。许揭府。有解领开除之款。与榜册不符者。赴揭亦如之。有獘者论如法等语。向时颇韪其议。然繁琐难以经久。似可参用其法而变通之。请于每年下忙收完后。各州县开具某都某图某里某甲欠户某人欠数若干详细。造册申报藩司。藩司用活字板照册摆刷数十本。径交该县绅士数人。分送各乡查阅。不假官吏之手。其有已完捏作未完。及完多少报者。准乡民粘连串票。赴藩司控告。即将该州县治罪。如此整顿。亏空一望而知。不至有朦混之獘。应请　饬下户部核议。予以造报限期。定以迟延处分等语。臣等恭读雍正六年二月　　　谕旨。每年令各乡各里将各名下已完钱粮若干尚欠若干逐一开明呈送州县官查对无差即用印出示各贴本里使欠粮之民家喻户晓如有中饱等獘许执串票具控等因钦此。查户部则例内。载民欠钱粮。州县官岁令里书。将所管各户完欠细数。开送查对。出示本里等语。道光年间。中允冯桂芬揭榜之议。自系恭绎　　　圣训。详玩例文而出。惟州县榜示百姓之数。未必即申报藩司之数。上下隔绝。则獘从中生。冯桂芬所以于榜示之外。另立征信册一议。以杜欺朦。然所云逐日按月开造四柱。备列全榜。过为繁琐。该御史拟祗开欠数。较为简易。实属可行。臣等以事关创举。博询众谋。反复核议。有谓仍嫌繁重。应别思简便之法者。有谓虚糜款项。无益实际者。有谓上司或因循废弛。视同具文者。臣等窃维事极繁重。莫如科场之糊名易书。十数日内。糊名数万卷。易书数万卷。又如盐茶引张累数千万。海角天涯。赴部领缴。此二事者。自宋至今。不能以繁重而废其法。今征信册之举。每县造送。不过数本。藩司摆印。通省不过五六千本。复拟定极简册式。摆用活字。宽以数月限期。何繁重之有。积欠钱粮。累千百万。州县开报民欠。藩司不知百姓之已完。百姓自谓已完。不知州县尚列作民欠。一遇　　恩诏。概行豁免。实则所免在官。并不在民。至本年因灾蠲免缓征。原为仁民善政。经征官吏。獘窦尤多。不可殚述。今征信册之举。但使上司办理认真。必可袪除朦蔽。不虚小民报效之忱。取私橐还诸公家者。稍可核实。以杂项用办款册。所费仅百中一二。何糜费之有。天下不皆廉吏。即天下不能废法。时獘太甚。不得不立法挽救。今征信册之举。各省大吏。切实举办。必同此心。若视为具文。因循废弛。是乃漠视国计民生。一意袒官。责在奉行不力。非关立法太繁。必州县皆得人而后言法。安有立法之日。又安用律例为。

臣等公同商酌。该御史所奏民欠征信册一事。诚以我　朝深仁厚泽。蠲缓钱粮。不可数计。各省大吏。果能实心奉行日久。凡有蠲缓。民沾实惠。庶不负　浩荡之恩。并非令格外敲扑。严酷追比。竭泽而渔。至杜绝中饱。清查亏空。即寓其中。极应举办。未便因噎废食。拟请　　明旨饬下各直省督抚等。自光绪十二年下忙收数截止日为始。一律认真核实举办。并将章程十条。按年预行刷印。载诸征信册首。俾官吏士庶人等。永远遵行。以祛积獘。再各省钱漕名目极多。有统征者。有分征者。有道府州县卫所盐场分收者。所拟单内。如尚有遗漏。尚未明朗。其应如何总括分析。应由各省妥议变通酌改。统限光绪十二年四月前改定具奏。总期简明易知。在官在民。凡粗识字者。一览了然。遇办蠲缓。随手可考。事事清楚。乃事事可望真实。积獘甚深。无法挽除。臣等为此迂拙下策。是否有当。伏乞　　圣鉴。

　　谨将酌拟清厘民欠章程十条恭呈　　御览

一征收照例截限也。查例载征收地丁钱粮。奉天直隶山东山西河南安徽江西浙江湖北湖南甘肃广西江苏陜西四川各省。限十二月底全完解司。广东省限次年正月全完解司。云南贵州二省限次年三月全完解司等语。此即下忙期限。各该厅州县。即按限截数。将征信册底本。造送藩司查核。盐场卫所。亦依此限核定。

一申送底本酌定限期也。奉天直隶山东山西河南安徽江西浙江湖北湖南甘肃广西江苏陜西四川各省下忙。既以十二月为限。州县陆续造送征信册底本。限于次年三月底止。通省全送到司。广东下忙。既以次年正月为限。州县陆续造送征信册底本。限于次年四月底到司。云南贵州二省下忙。既以次年三月为限。州县陆续造送征信册底本。限于次年六月底到司。毋庸另扣程限。如逾限未到。由藩司照交代例指名揭参。逾限两个月。罚俸一年。逾限四个月革职。至盐场经征课折价坵折。卫所经征漕项帮津余租。凡有征收钱粮衙门。概造欠户花名底册。申送运司盐粮道。一律照造征信册。各粮道自行征粮发票。不由州县经征者。即由粮道自造征信册。限期处分。均与州县一律核计。其扫数全完。并无民欠者。亦按限期专详报明。毋庸造册。

一刷印工本应作正开销也。刷印征信册。由藩司盐粮道预为购办活字板全分。招募匠役。酌给工食。以及纸张笔墨各项。准令作正开销。所有前项费用。如耗羡有余省分。准于耗羡项下动支。如耗羡无余。应准动用杂项及外销之款。惟不可无限制。应令估计每年额支若干。报部核定。估定之后。不得有逾定额。如有余剩。专款存储。傥下届不敷。即于余存款内动用。该上司概不得摊派州县丝毫。州县尤不得派累百姓丝毫。违者照例分别参处治罪。

一册到司道应认真查核也。各厅州县场卫申送征信册底本。应令于册面注明本数。各本内注明叶数。由司道详查。如有不分晰明白。故意舛错遗漏者。司道即将厅州县场卫揭参。照钱粮造册不分晰明白例议处。

一刷印款册应认真核对也。刷印征信册。应由藩运司盐粮道。责令所属理问都事经历照磨运同运副监掣同知提举知事仓库大使等官。拣派一二三员。专办摆印订册必逐篇核对。不准错误。每二篇。用该属员骑缝印钤。册未印明某官某人核造戳记。惟该属员难保不需索各厅州县。稍不如意。即将数目移易。设法陷害。民间或因数目不符。纷纷上控。滋生事端。如有上项情獘。查实应行治罪。傥无别项情獘。查系办事草率。以致数目小有舛错。该上司即将造册草率各官揭参。

一发给州县场卫册数叶数应印明也。灾缓带征。不必各属皆有。所发征信册数。彼此不同。滑吏舞獘。或少发一册。或册少一二叶。故意抽短俾无可考。册内各加印一戳。写明册共几叶。并于各册面大字加戳。写明某州县场卫。光绪某年钱粮各样征信册共几本。无论何款。册面皆加此戳。彼此互证。以防獘窦。

一发册限期应行酌定也。查各厅州县场卫申送征信册底本。奉天直隶山东山西河南安徽江西浙江湖北湖南甘肃广西江苏陕西四川各省。既限以次年三月底到司到道。该司道早为派员陆续刷印。赶紧办理。勒限于六月底发交该地方。如甲年钱粮所属征信册。于乙年三月底到司上司即于乙年六月底发交该地方。广东既限于次年四月底到司到道。该司道即将刷印册于七月底发交该地方。云南贵州二省。既限于次年六月底到司到道。该司道即将刷印册于九月底发交该地方。傥逾限未发。系由藩运司盐粮道所属理问经历照磨等官迟误者。即由该上司将理问经历照磨等官揭参。照易结不结例议处。傥上司不行揭参。显系上司迟误。由督抚查出。即将该上司奏参。照易结不结例议处。奉天等省督抚。应于次年八月即乙年。下仿此。广东督抚。应于次年九月。云贵二省督抚。于次年十一月。汇奏一次。声明除某州某县某场某卫皆扫数全完。无庸查造欠户征信册外。其有民欠蠲缓各厅州县场卫。征信册是否依限全数到司到道。是否依限发交该地方完竣之处。逐一声明。并将逾限之各厅州县场卫理问经历照磨。各上司曾否参处。分晰开报。仍将全省各厅州县征信册一分。随奏送部备查。

一分散查阅应令民共见也。各上司既将各厅州县场卫征信册刷印完竣。盖用印信。除随奏送部一分。申送督抚各一分。发给臬司及该厅州县场卫各一分。存案备查外。繁缺另备五十分。中缺备四十分。简缺备三十分。以一半发交该管道员。以一半发交该管知府直隶州。各于册面加印。于下乡过境。月课考试。及随时接见该州县绅民时。迅速设法转交本地公正绅民。确实分给各乡民公同查阅。不许该州县场卫官吏经手。该管道府州。傥匿册不散。或迟延月日者。照徇庇例加等严参。有压搁沈匿需索一钱者严究。绅民有藉端撞骗招摇需索各乡使费一钱者。一经告发。审实计赃科罪。此条至为紧要关键。道府州亲临上司。若不扶同隐匿。州县何敢奸欺。分散征信册。定惟该管道府州是问。如督抚藩司自愿出赀另行刷印多册。设法确发民间公阅。或廉正州县场卫各官。将经征钱粮。于截数造底册后。自愿另写出征信册数本。令本境绅民公阅者。均听其便。惟由该衙门发册。必册面盖用该衙门印信。以示分别。总之此项征信册。专为稽查官吏中饱起见。百姓践土食毛。非遇十分灾歉。岂敢玩视　国课。州县积獘。以百姓为可欺。捏报灾荒。指完为欠。任意侵蚀。实堪共愤。此册行。则完欠显然。可以杜官吏中饱之獘。即可以见良民乐输之忱。实于闾阎大有裨益。

一侵欺官吏应按律治罪也。查钱粮中饱。例许完户执持串票控告。今刊发民欠征信册。所以力杜中饱。各该绅民详细查阅。如有已完银粮。在该年下忙截数限内。册内仍列未完者。许完户执持该年已完纳钱粮串票。赴各该上司衙门具控。审实系该地方官吏侵欺。捏作民欠。将该官吏照监守自盗律治罪。若百姓具控。而藩司臬司及道府直隶州通同地方官设法弥缝不行揭参者。由督抚将徇庇之该管上司参处。若系督抚徇庇属员不行揭参。将督抚议处。如有刁生地棍。并无串票。或非该年已完钱粮串票。或日期不符。妄行控告者。仍按律严惩。该管各上司。于巡阅或因公过境之便。仍不时访查。有无前项情獘。以昭周密。

一收到钱粮必给串票也。交纳钱粮。例付串票为据。间有朴愿地方。向祗交纳。不知领取串票。官遂不给者。亦有书吏勒索钱交。民间忿不领取者。更有串票宽仅及寸长不三四寸者。字印信。模糊仿佛。种种刁难含混。故令无可查考。致有重征重纳各獘。滋生事端。此后无论绅士军民大小各粮户。各衙门收到钱粮。必登时截取串票。纸必宽长。字必清楚。印必明显。通谕粮户。必皆领串票。为征信册对证凭据。严禁书吏勒索。违者即将经征之员撤参。

　　禁杜漕口示　　　　　　　　　　
湖南巡抚左辅

为严禁包交漕口。以肃功令而端习尚事。照得漕粮为　天庾正供。州县开征。远近花户。慎选好米。亲自赴仓交纳。踊跃输将。不逾期而事竣。是以米皆干洁。兑运及时。民无差扰。此定制也。自有刁劣图利。诱勒包交。昂贵折收。买贱挜纳。由是米多潮杂。又有将折收之银用去。临时无措。控告浮折。藉以宕延。致误兑运。而花户仍被追呼。误漕病官。而民亦受困。此包交之大獘也。尔等利欲熏心。罔顾行止。营营苟苟。什百为。以句结为声援。以讦控为挟制。大开口子。噬官噬民。无业而营。不耕且获。遂致闻膻蚁附。效尤影从。殊为可叹。刁生劣监而外。分之崇者如举贡。等之下者若舆台。亦各尽酌狂泉。争填欲壑。以先民尊亲礼让之俗。尽成争夺悖乱之风。可为痛恨者此其一也。又思尔等多出清门。亦垂家学。当以令名贻祖父。清白教子孙。善积庆余。克昌厥后。乃不图惠迪之吉。而甘就从逆之凶。利令智昏。冒法蔑义。财甫入手。而刑且及之。即幸逃法网。而紾臂得食。仍不足以饱身家。教猱升木。又适足以陷子弟。害而身亦害而家。可为太息者又其一也。尔等不过以为州县征收。大有津耗。乐得分肥。夫为民父母。违例浮取。上官岂忍纵以肆虐。惟是百姓输将之后。掣串寍家。即无丝毫扰累。州县官运交水次。任巨忧深。滩河之纡浅。驳运之艰难。风涛之险恶。受兑之加折。劳费不赀。及掣通关。始得卸责。且漕艘抵通遥遥数千里。其沿途及通仓不能免之规费。无一非州县所帮贴。而花户不与闻也。至此外捐摊各款。皆地方办公应解司报拨之项。中县每年且有数千。即如科场之年。费至二万余两。而额销不及十分之二。余皆州县捐输。无非为嘉惠士子所用。独不念及之乎。费繁累重。不得已而有津耗之加。现奉　　谕旨。饬各督抚悉心查办。本部院当有权衡。尔等于此无可挟制也。总之官民情本相通。而各当行之以恕。上以仁爱下。下以义事上。各尽其道。上下俱安。去顺效逆。鲜不速祸。本部院抵湘以来。严饬各属清勤尽职。稍有贪污阘。及昏庸不职者。立挂弹章。即去冬举劾各员。此心可以共白。今严立章程。俾各州县遵守。违者揭参。尔等须知坦道自可驰驱。何必行险徼幸。务各洗心涤虑。痛改前非。姑宽已往。自道光元年起。永杜漕口。禁包交。任听花户自行完纳。自此米色皆纯。兑运无误。漕政可清。妄念不生。行习自正。嚣风亦靖。为所当为。守法安分。身家可保。官与民交受其利。傥有怙恶不悛。仍前包纳开口者。立拏治罪。本部院欲尔等渐敦礼让以迓天庥。故谆曲示谕。各宜凛遵。特谕。

　　札各州县革除钱漕獘政　　　　　　　
胡林翼

照得钱漕为　国家正供。度支所系。考成甚严。查湖北近年钱漕。征解多不足额。各州县因循怠翫。任听奸书蠹役等把持舞獘。私收入己。而上下两忙钱粮。及南漕正额。置之不顾。甚有昏庸州县。形同木偶。征收大权。一寄诸总书册书里书之手。书办曰散失无存。官亦曰散失无存。于是听其颠倒户名。而不知完欠之为谁矣。书办曰板券烦重难稽。官亦曰烦重难稽。于是听其改用活券。而不知催比之何据矣。欺侵锢蔽。百獘丛生。官不过稍分其余润。而小民之脂膏。遂尽归书役之中饱。而　国赋转致虚悬。书役等转得肆无忌惮。于是有捏灾枉缓之法在。谓某区某垸水冲沙压宜缓。某名某户逃亡故绝难征。官欲顾其考成。不得不受其播弄。懵懵焉为之吁禀。不知其所谓水冲沙压者。固皆成熟之区。其所谓逃亡故绝者。实尽已完之户。迨至灾已办成。而獘恐败露。则又有挖征之名以混之。则又有预征及急公之说以掩之。其甚者更有例灾名目。谓某乡民情梗顽。自来无完纳钱漕之事。每岁必藉灾以为弥补。种种捏饰。下以欺吾民。上以欺吾　　君。殊堪发指。本部院于上年查办秋灾时。告诫颇极周详。而江陵公安石首监利松滋汉阳沔阳汉川锺祥天门潜江京山荆门等州县。所办灾缓区垸。究多不实。此后再有捏报灾缓。及征解逾延等员。本部院惟有从严参办。决不曲为宽宥也。然窃念尔州县等。各具天良。忝居民上。与其因循而罹罚于后。何如振作而力变于前。彼奸书蠹役辈之伎俩。特以官与民隔绝。官欲自征。而册籍无存。必恃若辈为勾致。民欲自纳。而券票罔据。转视若辈为足凭。本部院精思博访。窃以为欲除其獘。有数法焉。一曰清丈。征册虽失。田亩自在。通计湖北州县。广长不过数百里。其中必分为几乡。又其中必分为几垸几里。今若出示剀切晓谕。就各乡各垸中。选派公正绅士。亲身督率。按亩丈量。不经保正书差之手。民知丈量既定。而其每年所纳之赋。无不丝毫归公。不致再为衙蠹所侵蚀。将必和盘托出。彼此相稽。而征册可定。是无册者皆有册。而书役无所行其挟制矣。一曰自封投柜。查钱粮定例。不准胥差包征。必花户自行完纳。法至善也。唯花户距城或远。守候留难。或多未便。今若推诚晓示。小邑设柜城中。州县之大者。于四乡添设分柜。祗准保正粮书粮差等挨甲挨户催令花户自行赴柜。不准代花户完纳。以杜包征之獘。其零星小户。准其彼此附带银钱上柜。随征随即掣与券票。则民必踊跃输将。而从前包征垫完之獘胥绝矣。一曰严推收。查湖北恶习。往往买田数年。或数十年。竟不赴房推收过割。祗潜赴里书处开一户名。私相授受。更有田已更易数主。变产已经数世。而粮名未换。仍在旧户下完纳者。而官与粮书。皆昏然不知。始意不过欲隐匿税契耳。久之而飞洒诡寄之獘生矣。久之而私收欺侵之獘作矣。岂知田在某里某图某区某垸某会某乡。一有买卖。断无保正不与闻之理。亦无右不知情之事。

今严定期限。遇有卖田之户。界交价以后。限十日即赴州县房过割投税。不准推收房刁难。傥粮户仍前违玩。不将粮推收清楚。有意獘混。一经查出。或被告发。即将其田一半入官。并科以隐匿之罪。保正右。知情不报同坐。无论差保右粮书粮差。有意庇纵者。加等治罪。有能举报者。由州县自行奖之。则欺侵之源可杜矣。一曰清户柱。有田在山乡。而粮在湖乡者。有东乡之人买西乡之田。而粮仍拨入东乡者。有一粮户而数十花名者。有一两钱粮而分立数名者。其意欲混入积淹之册。希图蠲缓也。欲避大户之名。而巧卸差徭也。更欲避堤头圩头之举。而深畏赔累也。更有田已典当。而未杜卖过户。及催收钱粮。问之田主。田主曰已典当与某。问之当主。当主曰并未杜卖。仍须田主完粮。彼此相推。几乎无可捉摸。种种诡獘。皆逃亡故绝之源也。岂知户名即更变。而田地总不能搬家。执田以求人执人以查粮未有不丝丝入扣者。今将某大户其若干花名。条分缕晰。归并于某大户总名项下。粮名可按籍而稽矣。某里某图某区某垸某会某乡共若干田。若干钱粮。若干住户。土著之主田若干。外来买之客田若干。某田系自种。某田系佃种。责成于各该地方绅耆保甲。细查一遍。填注明晰。取每年收青苗钱之簿而核之。取每年做堰塘修堤圩之册而对之。其典卖田亩之户。责令卖绝过户。否则仍归田主完粮。则一切鬼蜮之徒。无从施其伎俩。而黑粮之獘可渐袪矣。以上数法。取书役之权还之官而不使书役得以分官之权。是在尔州县体察而力行之。并将应如何酌办之处。详细先行迅速具禀。并勒令每月下旬。将办理实在情形。及有无把握。办到几分功效。切实禀陈。以觇该州县之能否实心实力。而定其赏罚。本部院必当宽以时日。多者限以十月。少者限以半年。俾得从容办理。其本年上忙钱粮。准仍照旧征解。以免滞碍。此系便民裕　国要政。该牧令务须实力实心。以诚相感。或于因公赴乡之时。或于听断事毕之际。即与乡间父老。缕切开陈。不惮烦苦。方能有济。若能振刷精神。办有成效。定即逾格保奏。以昭奖励。若仍畏难苟安。踵袭前獘。不知变易。是甘为奸书蠹役等奴隶。而玩视民瘼。欺侵　国赋。本部院定立予参劾。不加之严谴不止。其毋悔。勉之戒之。

　　钱漕更獘议　
魏源

江苏漕费之大。州县之累。日甚一日。其獘曰明加。暗加。横加。始也帮费用钱不用银。其时洋钱每圆兑钱八百文。故州县兑漕每喜舍钱用洋。以图节省。其后洋银价日长。而兑费亦因之而长其用洋银之费。已不可挽回。此暗加之獘也。自道光五年。行海运。停河运一岁。旗丁以罢运为苦累。道光六年。河工大挑。空船截留河北。旗丁又以守冻为苦累。每苦累一次。则次年必求调剂一次。此明加之獘也。又道光十九年间。四府粮道陶廷朮挑斥米色。骄纵旗丁。于是二三载间。各州县约加帮费三十万两。此横加之獘也。皆苏松之情形也。惟常州漕兑费。至今用钱。故价无大长。而丹徒丹阳金坛句容。则又地瘠民刁。漕完本色。地丁钱粮。亦不敷解费。且金坛句容皆山邑。舟不抵城。须陆运至水次。宜照山邑折漕之例以恤其困。并将地丁钱粮。改收折银。酌加火耗。以免地方官之赔垫。此又情形之小异也。今欲大剂苏松常太仓各郡州县之累。惟有一大章程。查明代江南州县旧制。常州有武进无阳湖。有无锡无金匮。有宜兴无荆溪。苏州有吴县长洲无元和。有昆山无新阳。有常熟无昭文。有吴江无震泽。松江有华亭娄县无奉贤金山。太仓州有嘉定无宝山。其时漕未尝不运。事未尝不举。亦从未闻明代州县有收漕之獘。且其时沿张士诚庄田之额赋更重于今日。而不觉其繁。　国朝减免苏松浮粮至再至三。而官民不胜其困。何哉。愚以为银价之獘。已无如何。惟有裁缺并县之法。一复明代古县之旧。每并一缺。则省官规幕费。丁役杂费。及应酬之半。似救獘本原之一法。谨抒其愚。以待大吏之不守常规善后古制者。至宝山偪海。城池卑褊。不通舟潮。应内移于罗店饶富之地。或与嘉定同城。此则不必并而必当移者。谨议。
  </div>
  <div class="pagination">
   <a href="皇朝经世文续编_page63.html">
    上一页
   </a>
   <span>
    ...
   </span>
   <a href="皇朝经世文续编_page59.html">
    59
   </a>
   <a href="皇朝经世文续编_page60.html">
    60
   </a>
   <a href="皇朝经世文续编_page61.html">
    61
   </a>
   <a href="皇朝经世文续编_page62.html">
    62
   </a>
   <a href="皇朝经世文续编_page63.html">
    63
   </a>
   <span class="current-page">
    64
   </span>
   <a href="皇朝经世文续编_page65.html">
    65
   </a>
   <a href="皇朝经世文续编_page66.html">
    66
   </a>
   <a href="皇朝经世文续编_page67.html">
    67
   </a>
   <a href="皇朝经世文续编_page68.html">
    68
   </a>
   <a href="皇朝经世文续编_page69.html">
    69
   </a>
   <span>
    ...
   </span>
   <a href="皇朝经世文续编_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
