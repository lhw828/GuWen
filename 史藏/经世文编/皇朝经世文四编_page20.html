<!DOCTYPE html>
<html>
 <head>
  <meta charset="utf-8"/>
  <title>
   皇朝经世文四编 - 第 20 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文四编 - 第 20 页/共 29 页
  </h1>
  <div class="content">
   陈翼为
天生蒸民无欲无主则乱圣人者立为之王侯以统之为之卿大夫士以治之然后天下汇于一三代以前海内诸侯何啻万国有分土无分民民众则其国强民寡则其国弱民散则其国亡国之所与立者民而君听命于民者也唐虞以前尚矣尧之举舜舜之举禹皆博咨于众而授以位夫天下重器王者大统而授受之间惟众言是听举凡百官之诎陟百事之兴废其待于众可知孟子所谓天与民与者是也夫建君所以为民立政所以便民设官所以理民顺民之心行民之事而王者无所私于其间此圣人意也其在商书曰民惟邦本本固邦甯周语亦云众心成城古人之重民如此故箕子演洪范有谋及庶人之语凡伯刺厉王有询于刍荛之训然则唐虞三代之隆未有不博咨于民者也春秋之时号为乱世然子产不毁乡校而郑以兴列国之君一举大事必访于民如晋惠之囚秦陈灵之与楚卫灵之叛晋皆朝国人而问之及至战国齐威后有民无恙岁无恙之问孟子有民为重君为轻之论则当时之重民可知矣秦并天下始为尊君抑臣之制焚诗书以愚黔首及其弊也卒亡于民自是之后有天下者率蹈秦辙益轻其民然汉之博士大学生得议朝民之政事魏之九品中正得举天下之贤才而庶人之上书言事者无代蔑有至如东京之党锢明季之东林皆以布衣清议力持朝政是重民之意虽亡而民之所以为重者未尝亡也综而论之三代以前诸侯之国犬牙相错土旷人稀上轻其民民散于四方莫得而禁也秦汉以下天下一家尺土一民莫非其有民去则无所之逃则无所匿为上省习见而狎之不倚以为重至于暴戾恣睢然后激而叛上方其初犯也民固无如君何也自通商以来泰西诸国接踵四裔有火车轮船以通其道民固不以欧西为远然则今之天下固中外争民之时也处今之势治今之民欲以秦汉唐宋之制行固不可得而理矣泰西国于欧洲去中土数万里古不相通问政教风俗不相师者今其国乃有议院之设呜呼何其大类皇古之道乎岂亦有所师而然乎抑或理之所同势之相便不相谋适相合乎按议院之制各国皆有之法国为先诸国多从其法时有不同然大致不甚远姑就法国言之法国议院之设甚久然不独柄国家之权至西历一千八百八十五年始置上下议院然后举国之权皆议院主之其制上议院三百人皆举于乡里之有闻望者众所服者置之一乡之中以理乡事才大者则升之一邑之中以理邑事才尤大者则升之一郡之中以理郡事才又大者则升之上议院及上议院以平章军国之事与成周乡举里选略相彷佛国家之兵戎田赋征榷刑罚礼制诸事则博谋之议员下议院条其事上之上议院上议院定其可否以达于总统总统下之部臣以行于民其有未审者总统若部臣驳之反覆再四必便尽善而已其议终不合者则部臣引退若下议院之员与总统不合总部得退之然必合于上院之意然后行总统有众惟下院得告之上议院得断其曲直议院有罪亦惟本院得而审之凡会议之时年有五月非有机密重事则大开院门举国之人皆得而与闻之此法国议院之大略也
今若其善而可行于今者举而为之辅之以文章礼乐本之以仁义忠信则唐虞三代之盛可复于今岂独与泰西各国争富强而已哉难者曰中华文物之邦若建议院是变于夷也是大不然夫上古虽无议院之名而有议政之制特书经秦火其详不可得闻今以泰西之法行上古之政所谓礼失求野天子失[官学](宫守)在四夷也难者又曰筑室道旁三年不成议院若设是启华争之渐欲求其治安岂不难哉不知议院之中非驱市人而与之议也不过议民之才智以任其职议员有常数议事有常经又何不一之患哉难者又谓泰西民主之国君民一体故议院可立今民主之国既不可变即议院亦不必立也然此说亦非也泰西有非民主之国无无议院之国姑就英美俄法诸大邦言之法与美民主之国也英与俄君主之国也英俄之议院无异于法美然则议院之设固不问其为君主为民主也夫议院以通上下之情上知下之情而恤其下下知上之乐而乐其乐上下交而国不治者未之有也果能不拘成见举而行之则其利不可胜言姑条其大者曰去四害曰兴三利何谓四害一曰抑臣工之弄权自古大臣窃国必箝谏诤之口以蔽人主之耳目故民罢而君不知政罢而君不知水旱寇贼而君不知议院立则天下之情通而大臣之奸谋息二曰去胥吏之积弊胥吏习于例案凡京员之铨选州县之补授必厚贿吏胥否则往往据例而驳之甚至内之部臣外之监史反为玩弄于股掌之上议院立则臣之情通而吏胥之伎俩穷三曰绝官绅之私征田赋征榷倍取于民仅半入于公商农微贱不能上诉帝廷任其所为而莫敢谁何议院立则商农之情通而官绅之中饱绝四曰免狱官之锻链亲民之吏一遇命盗重案承审官惧有处分往往辗转规避规避不得则取疑似之人严拷之以塞责其贪者卖狱之事在所不免议院立则囚虏之情通而刑狱之抑泯四害既去三利仍之一曰吏治可振近世官吏勤于奔竞惰于任事苟得长之心民虽怨之无如何也议院既设则毁誉为赏罚清议之所与从而举之清议之所非从而去之虽大吏不能为左右袒则有位莫不相励矣二曰财源可裕天下生财之事如铁路如开矿如织纺及百工之事官不能独为之必资民力而又不信官是以往往格而不行即行亦不久而废苟上下之情既通则公司可举合天下之财与天下之利而犹不能成者未之有也三曰人才可兴议员之举皆选于民则中才以上争自濯磨以待国用其余有艺之长者官皆知而用之奇才异能之士既可表见于世而人无遗力矣兴三利利也除四害亦利也有此七利则议院之举诚不可视为缓图但积习既久反古实难当行之以渐持之以久则其利益之大岂言辞所可尽哉
皇朝经世文四编卷三十礼政
交涉
外交策
吴鼎元
疲矣哉中国之交六大国也输以金不足削以地不足竭力事之不足然则如之何而后可曰必用兵家反间之法而后中国可太平也而后亚洲可无事也而后虎狼之国不能逞其毒张其威也虎狼之国者何俄是以俄视华固可探诸囊也固可取诸掌也固惟恐他人之分其甘也恐英日之分其甘恐英日之袭其后于是盟法以制英人于是盟德以制英人狡矣哉俄之谋也深矣哉俄之虑也然则中国欲自强不得不拒俄欲拒俄不得不联英联英之法当私以俄人所欲之地密献英都而后露其谋于俄人俄怒英必与战既战矣我则暗结日本批其亢捣其虚由西伯利亚铁路直入俄都攻其无备出其不意胜负未可知也此上策也厚结日本以为犄角之势而使能辨之士游说于欧洲各国之廷俾其互相互相轧互相倾互相攻兵连祸结不暇图华抑亦策之中也若夫修好睦邻俯首事敌不画良策坐待瓜分而谬为大言曰远人当柔也外交当和也此真策之下也且夫外交之所恃者公法而已然而泰西近百年来战事难更仆数其间两强相遇始有公法以强凌弱本无所谓公法也中国既不列于万国公法之条而犹曰公法可守也外交可恃也以坐待六大国之瓜分悲哉悲哉由上策者霸由中策者存由下策者亡愿与当世有卓识者商之
中外交涉论
中外交涉由来已久盖不自今日始矣周以后三千余年中大概盛于西北而于东南至隋唐之与高丽衅由黩武不足深论元明之闲始于日本构难而亦内民导之非必凭凌上国也今者泰西各国恃舟航之利万里咫尺海之所至无不与中国共之其交涉之道有与前代迥异者固当深思而熟处之未可以一端言也谋国者不曰战则曰和说非不是然皆皮毛而未得其体者也试问我之兵势即强能与大海角逐乎我之抚循虽能殷终餍其欲乎一波未平一波又起欲求始终相安虽愚者亦知其不可得也乃头痛顾头见病治病筑室道旁和战日纷而中土之元气日为之朘削能不深惧哉夫泰西立国之雄无不称其船坚其利其机器巧其算学精故一意师其长技以制之以为舍此四者不足为功而不知其根本之图则在于政令简下情达国是公养人厚虽日事战而临阵则释俘囚无殊辟浑仆刚毅有中土上古之风故心志齐一严号令明而又有利器以之此所以动辄制胜也我不探其本而推末是务则纵有其船有其有其技而无其上下简严忍騺之势则亦徒为寇资而已谋国者又曰为今之计力求富强说亦非不是也然富强之策在富于人材强于刑政而不在聚敛蒐练也试就康雍干三朝言之准噶尔喀环喀罗利土扈特而霍集与大小金川缅甸安南其环伺而长驱者指不胜屈也三圣人临御亦惟是简贤任能张弛互用中外之治具毕举先有以大服十八省兵民之心而作之气故不战而屈人来王来享莫之敢后犹夫人身正气日壮外邪自当退听不仅日施攻伐之剂也又读太祖高皇帝训曰此时有甲十三有众一旅惟君臣父子上下一心故能屡克坚城前摧大敌即少康一成之喻以目前无缺之金瓯乎一旦丕承祖烈大振纪纲使野无遗贤朝无幸位振作以祛积习宽厚以抚残黎智者竭其谋勇者尽其力有一往无前之朝气济以朝作夜思之精神吏治一新民颂大起则安内即所以攘外国派日固可以富可以强可以和可以战泰西诸国目中土之纪纲震劲上下同仇未有不翻然改图愓然翕服不待鞠旅陈师而彼气已喂所谓战胜于庙堂是也故就今日而谈洋务欲制外人不必师外人师中国可也不必师中国之古人师中国之本朝可也法制之善莫如本朝事蹟之近莫如本朝倘不求之根本所在而以祖宗为不足法人言为不足畏因陋就简愒日玩时则宵小从而生心四邻皆无忌惮舟中敌国席戈矛又岂特不能制伏鲸鲵已乎杜牧之议河北曰上策莫如自治孟子曰壮者以暇日修其孝弟忠信可使持梃以挞秦楚之坚甲利兵矣今日之筹边亦惟远师孔孟之言上复祖宗之法则正论在是权论亦在是非然者纷纷然议战议和议师其法以制其人吾恐徒劳而终无益耳
交得当论
张玠
中国富贵利达皆在时文试帖小楷之中而黉序呫哔之儒除时文试帖小楷以外无学问矣台鼎勳华之贵除时文试帖小楷以外无经猷迨道咸以来欧亚互市洋务盛兴气运使然也而狃于故常者谓非我族类何可为伍鄙之弃之痛绝之几几不与之同日月或有言及洋人精巧而又作事足踏实地彼反厌闻反其唇以稽此愤时者也愤时者不可以办洋务又有人焉中无定识见洋人心事精巧作事勤勉心乱目炫誉为括地而通天并举其不足为法者而亦誉之此趋时者也趋时者尤不可以办洋务中国各大宪苟于洋务促至不事揣度误派以上二种人办之未有不溺厥职者然则何者为称职乎试申论之中国从前所办洋务者未得当其弊有二一不慎一不公洋人所办之事半为中国所未见稍涉粗疏当事未以为碍事后动受其愚心不慎可乎天下无论何人与我交涉宜皆作设身处地想稍存意见其怨蓄于中终有发愤之一日洋人气盛而势重先宜准理以论是非心不公可乎夫慎也者非无关要事故意与纠缠之也公也者非军国大事一切不与计较也事在必争执以西国之法不敢稍宽事可稍让通以我国之权不必过泥洋务头绪繁杂折之无非君民两层而君民两层之中又分轻重杀伤焚毁抢斗殴货财拐骗以及碰船置产诸案此民事也侵越疆界偷漏税违例便己关埠通商以天传教游历诸案此君事也事为民事可延西国公正律师原其情节逐会剖别而屈在我照律治罪或议赔偿毋庸讳也若屈在彼重则追其依西律处治否则咨请总理衙门行文彼国政府以治其不遵律法之罪不如是则不已轻者听彼国领事或为监禁或为杖责了事梯航万里孤处我邦事本细微枉法矜全不失忠厚事为君事重者朝廷自有简枚判于总理衙门轻者亦当依西律处治苟于大局无损者不妨听其略占便宜养和气而全邦交所谓克尽厥职者此也顾或者曰中国势弱洋人势强事事顺从斯为尽职又曰中国愈弱洋人愈强事事力争斯谓尽职或者更曰公法一书万国绳矩事事援引斯谓尽职而皆非也畏洋人而避其锋希图省事即为多事之阶轻洋人而与之抗将欲取胜然取胜即为取败之渐彼此势均力敌万国公法足称铁券若有强弱则公法特废纸耳要之洋务人员平日宜孰读史籍洞悉古今事变则方寸之中已有把握根抵既真措施自当而又存心至公至平不偏不倚故一旦派办洋务不惟无尊中抑西之心并无我中彼西之见则洋人自必心为之折首为之肯而就我范围矣为大宪者平时见有此等人才当夹袋储之以为临时之用一朝有事量其才力按名选派又何有洋务难办之说哉独是今日各大宪平日不以洋务存心并不求办洋务人员一选派之以为必能尽职也岂知一与洋人相见洋人知其并无胆识略一恫喝略一为难已无所措其手足上大宪大宪亦无成见含糊批覆照洋人所说定案而已吁可慨也哉
办理交涉以胆识才辩为先论
黄润章
春秋时列国兵争群雄起赖二三有才辩之臣通使其间以息战伐而全民命于是向[戌](戊)弭兵端木连骑莫不为诸侯所倚重至汉而北患匈奴西结月氏遂致数万里外使节不绝于道而博望侯张骞典属国苏武啧啧人口焉此使才辩理各国之事所以见重于世也今中国自道光年间许泰西各国通商大开海禁互相来统计其国曰英曰法曰俄曰美曰德曰普曰义曰奥曰丹曰日本其余小国均附焉于是创设总理衙门兼设南北洋大臣又有出使大臣他若随员繙译领事等官以办理交涉等事取法西学一切矿局电局船政局制造局无不以精通洋务之才充当其任而洋务遂纷纷起焉盖数十年西洋各国惟英法与中国最多龃龉一二强邦迭起乘之事机愈棘至于华民在外洋者愈众教堂在内地者愈多创立西法愈广则办理洋务之才愈亟故内而总署外而督抚各大宪总理洋务耳目难周不得不选派人员以充洋务之任夫洋务岂可轻视哉前者中国人员未谙洋务每立条约受洋人之欺饰枝节横生实由于此每购军器受洋人之朦蔽物贱价昂即设局创办半涂遽废办理无人至今悔之已不及矣兹承垂询洋务人员以何者为称职窃谓办理洋务者一在外洋一在中国原其要惟改士科变仕途凡办理洋务人员若可由此而称职焉曷言乎在外洋也自驻洋使臣而外名为随员参赞领事诸员有由翰林出身者半有由繙译出身者半有由大宪保举者半凡擅长词章者不过纪外洋之风俗人情道里城郭以夸耀于中华而深究其政治之若何得失茫然也即有一二人员用心西学日与洋官相洽合亦不过知其言语略知其文字略知其机器故满任回华诩诩然自命为洋务中人究其泰西各国之实学仍茫然也所谓称职者安在哉盖随员参赞为使臣之羽翼凡呈国书赴讌会不卑不亢摄以威仪犹其浅焉者也必先求其熟悉繙译善钩矩应对便利机变不测善能逐事会心足以探外洋虚实强弱之实在情形而毫厘不爽领事为使臣保护商民分理有设有新嘉坡领事有旧金山总领事有纽约领事有古巴总领事有马丹萨领事有嘉里约领事有长崎横滨神户三领事有箱副领事凡领事随所见闻与外洋地方官商办即驻洋使臣亦以领事所报为凭方可与外部诱论以是非领事一官若徒以验民船稽民数此具文也盖办理外洋事务一以振商务一以安民业总计华民之在外洋者或为通商或雇佣工或为种植或为开矿不下三百余万人皆以领事辖之而以使臣总任其事亦以随员参赞分任其事其办理商务也创制外洋各埠公司船但西人货税本重于华关所征华货进口任意加征如前招商局和众轮船是也而不知洋货进口税先与洋人订立税则即可以例此彼华货进彼口岸亦应减重就轻并应仿通商章程第二凡中国金银首饰各种器皿衣服行李叶药料酒烛柴炭茶食鱼菜糖饼到外洋通商埠头一概照中国例免税虽洋官不无梗议然必据理以断有以闭其口而夺其气果能洋官允从则洋货税轻获利乃厚不特海外华商以恢生计亦且土货旺消内地之民生因此而稍裕又恐华商公利不齐自相倾轧必待洋务人员为之合力维持相机办理不能预为臆断则外洋商人日有起色胥藉此也其办理民业也
闻各国洋人皆有薄待华人之意或禁止华工或焚杀华民或迫入为奴或岁收身价凡一切任意苛政不愿中国设领事者美国为最荷日次之英法又次之此丁提督洋如新嘉坡各岛华商因被土人欺凌剥削无不环诉哀求拟请各设副领事一员即薛星使有添设南洋各岛领事一疏为华民起见是以选派人员宜何如相机筹办以安海外数百万生灵虽洋人性情坚韧每多一事必多波折然必援公法以争之不惮笔舌之繁不参游移之见不紊缓急之序致使洋官无可置[喙](啄)土人不敢侵侮矣此皆在外洋人员办理洋务之称职也曷言乎在中国也自中国与泰西立约之初中国人员每不识洋务受损实多即洋药而论为生民之毒物各国所不容入口无如中国立约遽许洋人贩入载在约中知中国贫弱之形实始于此洋药在孟买出口每箱征银六十磅中国出口茶税每箱仅征每百圆之七五不上一成至英国入口所征不下四五成更有英民有犯事者皆由英国惩办中国人欺凌扰害英民皆由中国地方官自行惩办若是则洋人与华人同一犯事而中国之罪重泰西之罪轻其利害可知矣至于每岁购办船炮人员视为优差若何船而坚若何炮而利竟茫然也惟知私饱宦囊以贱报贵又其次者如船政制造各局司事滥竽者不知几人甚至每月给二十余两银而尸位以待亦不知几人又其次者捐银洋招股开矿【古典小说之家】误雇矿师虚縻岁月矿未开而银皆乌有矿即开而溃败半途以致钜富破家钱庄闭市者不可胜计孰为为之孰令致之盖办理矿务人员试问其链矿石几斤出铜铁几斤则贸然不知也所谓办理矿务人员者未免有惭色矣夫办理洋务不胜枚举择其大者而言不外富国强兵之计一旦办理铁路盖铁路以勘路为第一关键必精于舆地之学深谙测量之术凡山川险易道路平陂无不了然胸中方能勘定合法之地一切过山渡河皆须测准而绘有平剖面图图中注明每里高若干尺地图既明则造路之全局在胸矣又以估工估料工则以筑路硪地开山砌洞铺轨为大宗而停车之厂渡河之桥次之料则以铁轨垫木碎石为大宗而汽车客车货车又日用之煤中途之栈次之工程估定则造路有把握矣此为办理铁路人员之称职也一曰矿务中国为财赋奥区云南产铜山西产铁湖北江西湖南产锡齐鲁荆襄产铅台湾产硝以及伊犁淘金和阗采玉矿产之富诚为五大洲所未有凡查矿之法以土色定层次石质分原杂既分之后抑知何石含金何石含银何石含铜含铁含铅硫钡锡等质成色分剖丝毫不爽且钻深矿层试其厚薄宽窄依法推算而知矿藏几何以汽机之马力若干者而合用矿夫几何以每日出矿若干者而核计成本几何即使矿师谬指某处产金银某处产煤铁任意高谈听之者无不受其愚然有精于矿务人员者查其实力辨其非不致如前误听矿师一败涂地此诚办理矿务人员之称职也
一曰军械自西人崇尚武备精益求精中国每年购办军器不下数千万金无如泰西枪炮月异日新而中国购办之时半系旧式其如耗费金银何盖办理军械人员未谙制造之法何怪其受西人欺饰也若能购求器械如台炮略重无妨即英之亚吾土郎之炮似已足用如船炮非轻则船不能胜即德之克虏伯厂为最宜要皆以身长击远为贵如行营诸炮即克虏伯车炮之六生特半口径者八生者八生特口径者北方南方平原皆合用分截行营[钢](纲)炮利于踰山行远田鸡炮利于凭城据岭夹岸击船如各种后膛枪单响者以德之毛瑟为最连响者以美之五响黎意枪为最如各种水雷以鱼雷最为猛烈一物而兼船炮雷三者之用如果悉心考校剖别粗精此诚办理军械人员之称职也曷言乎改士科变仕途也自文科以文章取士故中国士人其所知所能者不过时文试帖而已吁时文试帖果能经文纬武安内攘外者一旦仕途办洋务几如蒙瞽安望有时局哉自武科以弓矢取人凡纠纠武夫其所擅长操强弓舞刀而已然试思枪炮用事之世而犹欲重挽强命中之才殆欲恃刀石弓矢御水雷铁甲乎宜西人传为口实也以是知中国积习难除所习皆非所用至于滥职京员不屑谈及洋务凡办理洋务者目为用夏变夷之人迨擢任封疆恍然于近今时势与昔殊窃叹洋务之不可不讲求也然已晚矣一官有一官之令虽前任大员极意经营意良法美然有后任者每更易之前后异辙此华人所以办事鲜精也若不稍变成法于洋务开用人之道使人人皆能通晓将来即有万全之策数十年后主持乏人亦必名存实亡渐渐废然则为今之计莫若破除旧例凡供职京都者考试差及[翰](韩)詹科道大考时试以洋务策题通达时势条对详明者不次超迁虽纸上空谈坐而言未必能起而行然专心于时务之中以博取人间富贵其称职可立而致也岁科乡会试八股纵不能尽废亦当有以减其途宜于沿海七省之中诚能减文额之半以取别途专考天文地舆兵法及水火电重气光声化矿医等学首篇缮写华文次篇缮写西文其有西文通而华文不通如前之出洋学生不过为海关添一通事为洋行添一买办庸有益于中国乎其有通华文而不通西文但知潜心帖括识见拘墟行为迂谬是腐儒也皆不得与试惟二者兼之方准入试名为特科其有独出心裁能造各种机器物件准其随呈验并许指明所长何艺者以凭先期报名命题考试俾天下人民知功令所在不得不为邀荣希宠之谋一旦脱而出安知无精通洋务之人才哉其称职固不待言矣武科首改试洋枪次试以枪炮三试以测量绘图既中甲科即录入水陆各营随营操演以壮其识如果材艺俱优者给以品级他日临阵边疆胸有把握其称职又可知矣仕途以专而愈精久而愈练凡省中有交涉外洋之事即以明白洋务者倚任之终其身不出洋务差使其先为洋务人员者专司繙绎继授海关监督继授海关道内陞总理衙门差使每擢任之时一切刑名钱谷皆置之不问另以委员帮办致使办理洋务者精神专注丛脞无虞不致视官为传舍而百废具举矣其称职更当何如耶庶几功令变而真才出上有好者下必甚中国地广人稠若奋其才力心思超轶[西](四)国何难哉二十年之外中国办理洋务人员其称职当不可缕述矣此中国今日之天下一大转机之天下也其在斯时哉
宜编辑道咸以来交涉文牍说
西国外部每届岁终辄取此年内之往来公事文牍汇印成帙华俗名之曰蓝皮书窃谓此法最善而施之今日中国则尤为不可少之举请得而申言之盖自道光以来交涉日繁当时各国之公文臣工之奏报宜如何明白宣布俾人知外患之孔急国势之日迫求所为内修政治外杜欺凌之方乃当时朝右诸臣率以讳国恶为宗旨凡办理交涉议陈洋务之奏摺多不发抄故士生今日欲考求当日故事亦止于诸巨公文集及私家着述中略窥一二而究之当日故事孰者为因应之失宜孰者为办理之不易则犹未能尽知也窃谓我国办理洋务内之则以前之总理各国事务衙门为总汇外之则以南北洋通商大臣两署为总汇然沿江沿海各省凡有通商码[头]及教堂处所其督抚署中所存公牍牵涉洋务者盖亦不鲜极当汇而录之刊印分布上以备朝廷之披览中以便官吏之监戒下以供士子之考求是不可以或缓也盖我国自与外人来往以后每办理交涉一次辄受损一次其中因由千端万绪不可究诘有我国举动本违公理遂致备受责言隐忍迁就以致受损者有西人所为本不合法徒以我无备预之方彼有先事之智前既乘我于不觉一一预为布置及至指名要索则我虽欲不从而已无如之何以致受损者又自外人故意挑剔藉端尝试本在不必应许之列即彼亦不敢必我之应许乃我国官吏不谙外情亦不知公法或稍受恫喝即应声如响或不耐磋磨即迁就了事以致受损者此等情形实使人人知之庶可悔往者之已误为来者之殷鉴而苟非披览当时上下之谕摺中西之公文又何从而知之至于近今教案最为难办然前事既覆来轸方遒从前各省州县历办教案不止一起其得法也必有其得法之故其不得法也亦必有其不得法之故苟非历览当时之文牍又何从而知之故编辑之举必不可缓也此犹就官吏言之也若就士人言之则大约十年以前好言风节率以喜谈洋务者为汉奸力诋西政者为正人至近今则其风一变讲求西国政学者不乏其人然于本朝之掌故既有所不详则其与西人交接之得失即亦不能尽知一旦身亲其境以其虚憍之气办繁重之事其不至误事者几希然则编缉中外交涉文牍以供士子考求即以储异日之大用俾不致偾辕轶辙以误国家之事亦不致视为固然使中国受亏于从前者永不能挽救于异日是又瞻言百里之哲人所必当留意及斯者也
保守朝鲜论
日本自步试西法以来日趋富强其于我中国久经藐视琉球既县朝鲜素所垂涎所以迟疑而不敢染指者徒以畏俄之强焉耳今我不揆情度势遽欲与之戮力同心讲唇齿相依之道是何异遇强梁凶险之徒而以诗书仁义说之哉愚孰甚焉英于欧洲诸国中号称强盛然近今数十年来外强中槁大有持盈保泰之意彼亦知朝鲜为俄所据必不利于印度诸属故曩者巨文岛之役不谋于中国而兵轮铁舰云集辐辏俄之有志于朝鲜蓄谋匪伊朝夕亦知英人必相钳制所以延至今日犹徘徊观望而不敢遽发然亦幸而俄不先发难耳以畏事之英当方盛之俄并辔而驰未知鹿死谁手英岂不自量其力故即允我国之请亦不过调拨师船数艘以壮军威收虚声而已断不能协力保护始终无贰且夫俄据朝鲜其不利于印度诸属固矣而未必遽及乎印度诸属也英乃命将出师效鹬蚌之相持胜则中国之福败则中国之祸患难在耳目之前长治久安则在数十年之后此在谋远虑深者或不惜以全力相持于其间英方兢兢自守其肯出犯此大难哉吾有以知其必不然矣朝鲜为千百年之旧当我朝定鼎之时稽首称臣一旦外逼强邻方求免之不暇我既不能加以保护乃县其国而收其民是我不啻为俄之先导彼朝鲜人民其肯心悦诚服而无违心乎彼虎视诸国其肯袖手旁观而无争端乎吾恐兵事于此始而强俄之衅且由此开也保之而适以危之可不审之于先哉然则保守朝鲜果有何策欤曰万不得已莫如以变之者保之不然则以弃之者保之曷言乎以变之者保之也昔人有言曰振裘挈领则万毛自整举网提纲则众目自张伊古以来未有不由正其本清其源而可以成大功立大业者也今朝鲜之君蛊惑内宠妇言是用纲纪陵替政务废弛贤人屏弃佥邪秉政主德之不明极矣上下相蒙贿赂公行严刑峻法民不聊生豪绅猾吏倚势陵侮小民之困苦甚矣君闇于上民困于下小乱于内强敌伺于外其势如一发引千钧危即在旦夕于此而欲施其挽回补救之方非改弦易辙不为功爰明降谕旨由中国特简驻劄大臣主持其国政择宗室中贤者而辅弼之逐妨贤病国之徒收岩穴之士进老成练达长于从政之臣立新法除弊政下诏国中与民更始凡百政事悉由国之老臣硕彦襄理于其间于积重难返之后忽经此耳目一新庶贤者有以自奋不肖者有以自戢其邪心然后教训鼓舞力图振作一洗委靡不振之积习大纲既举庶务咸理昔汤武以百里兴桀纣以千里亡国岂有强弱哉亦在为之何如耳朝鲜既得贤君以发愤有为励精图治将不数年而焕然改观可与日本并驾齐驱强邻窥伺不期自息御彼外侮固我疆圉谓非正本清源一劳永逸之计哉
然须假之以岁月待之以久远议之者或不无不及待之虑无已则有弃之之策在夫言保而以弃为名诚为非计然有弃之名而有保之实则弃之即所以保之在今之计莫如令朝鲜为局外之国不属于中朝或曰然则将弃之日本乎日本不足以拒俄即不足以保朝鲜而又能为中国之患将弃之于法德诸国乎则越国鄙远非形势之所便而彼又不肯夺俄之欲以中俄之忌环顾目前其力足以拒俄而于朝鲜有辅车唇齿之势者厥惟英爰择通达时务善于词令之臣以使于英陈说利害明示以朝鲜虽蕞尔小国实为亚洲北蔽今者外临强敌内不能自立中国之力恐不足以兼顾巨石累卵岌岌可危然朝鲜既亡无为之蔽异日者俄将蚕食印度蹂躏缅甸诸属虎兕出柙笼络实难是朝鲜之亡英亦有不利焉自今以后愿与贵国预立密约俾朝鲜两无所附而归中国与英为之保护以明中国与英并非利其土地私其贡献特以大局所关公义所激为之保护即使欧洲诸国知之谁曰不宜如是英无亡矢遗镞之费而阴以朝鲜为指臂且可以保护朝鲜者保护印度诸属英必见允俄知朝鲜已与英人共之则势均力敌必不敢遽与英构衅兵戎一启中国与英共乘之亦恐势不足以当两大是我不劳一卒不费一兵而朝鲜之危一旦安于磐石岂非计之得哉难之者曰以堂堂中国不能保一朝鲜而必委之于英与英共保无乃名之不可居乎则将应之曰此所以必令朝鲜为局外自主之国也不属于中不属于英而后中与英乃可持大公以从事夫不以朝鲜委英虚名也不能保朝鲜至使朝鲜为俄所据而贻害遂及于中国实祸也惜虚名而被实祸孰得孰失必有能辨之者矣呜呼我之所为朝鲜虑者至矣然迹朝鲜近日之所为实有轻视中国之心我即欲为朝鲜谋朝鲜之不我信其奈之何物必先腐而后虫生人必先疑而后谗入此所以启俄人觊觎之心也
保朝鲜末议
尝考朝鲜为亚洲弱小国周七千里北界连俄东南近日三面濒海五千里其所以苟安旦夕而不为安南之分于法缅甸之袭于英琉球之县于日者赖有中国声灵为之维持调护耳溯自圣朝定鼎之初许朝鲜自立声教屏障东籓不叛不侵世修贡职其闭关绝使无邦交者垂三百年于此矣近于光绪丙子二年日本胁以兵力始允仁川元山釜山三口通商惟约内日人知有中国绝无备兵保护之语上年己丑春俄罗国兵舰驶入鹿岛势如占踞问其本意则将建船澳屯军煤筑炮台设戍兵也近复以干涉高事勒令立约请命于我之政府同为邻国愿分保护微劳顾此二国同一觊觎于朝鲜而俄更肆无忌惮矣日足以侵朝不足以拒俄地仅四岛东悬海中如德川氏之末造俄兵舰入大入唐太加以英美兵舰入下田贺蒲箱馆长崎诸口往来无定举国骚然旋以唐太归俄而与英美修好俄之视日等于视朝特观变沈机不欲遽开其衅耳查俄跨亚欧二洲惟西卑利亚东部地多荒野日欲辟一门户以遂其鹰瞵鹗顾鲸吞蚕食之私如南山黑海土耳基限若雷池难越一步不得已投间抵隙旁侵伊犁迨朝廷遣使分画鸿沟而俄人犹复狡然思逞欲移界碑煽动奸民希冀偿愿今知中国讲求武备创立海军其眈眈之视心注朝鲜遂于东部大兴铁路限五年蒇事自提乌门至额尔库特斯克渡拜喀尔湖绕黑龙江北岸东达乌苏里至海参崴距西部俄京彼得斯堡计长华里二万八千运饷征兵刻期可到其谋不利于朝鲜者先以据岛为尝试以觇我筹画设我厚集兵力于东陲彼忽逞于西邮之伊犁声东击西肆其诡计而又于吉林黑龙江之北界重屯试兵九万为此路提督伊克乃奇夫所统势如牵制我军彼可乘间举珲春士卒疾渡图们江窜入庆兴镜城南犯明川北青咸兴等处从俄贺资格海调取太平洋罗实司所统之兵船二十八号可战者虽仅七号铁甲以之袭朝鲜边境则裕如也苟一旦将咸镜全道一千二百里之海疆据而有之元山一口可作安南之西贡观与中国分界保护一如安之法役日本以通商口岸设有后言俄实能左之能右之日者我国洞烛其奸严饬北洋水师统领丁军门汝昌勤加训练不准军士请假登岸且吉林长将军顺某于混同南岸东于图们江北岸增兵严备黑龙江依将军克唐阿整顿边防征足旗兵原额一万一千八十名拟请每兵实给岁饷银二十四两外加马干以备差操奉天裕将军禄选练劲旅为不时征调之备接办电线以通东北军情在籍大员新疆抚刘中丞锦棠朝廷以其威望素副办事妥善优诏赏假未便开缺仰见圣算深远边籓同归覆帱矣如谓保守朝鲜亦当屯兵戍守而不知我中国素无其例夫是朝鲜之自为筹备尤不容须臾缓耳其全境分八道咸镜平安为北二道忠清全罗庆尚为南三道京畿黄海江原为中三道风气刚劲北胜于南选将练兵素循古法近日泰西治兵以德国为最善其民兵三百八十万设为班替之法在营训练三年在籍听调十二年朝鲜宜变通行之截分南北中三各领以将佐而以专阃大员统之江华通津等岸虽设有炮台平时不加演习一遇寇警始筹备御则炮台之可恃者十无二三昔英将戈登曾筹陆战之法云购制枪炮祗求泰西通行平等者辅以短刀长矛已足济用但当训练得法统帅得人俟敌登岸多路出截无不可以制胜此诚深知我以情势以立言者也朝鲜如行民兵之法尤当加之于意然陆战固足以杀敌而犹未足以穷敌苟于口门广置水雷谋密而敌不知机灵而我可用但使敌舰游驶于外而不敢近泊以老其师也苏秦谋六国以战胜于不兵为上策也统筹朝鲜海岸西如平安黄海京畿全罗忠清五道本我海军阅之所旌义为外海要地时以兵轮泊之北卫黄海南顾东海东距釜山口四百里以扼日本海之冲沿疆四十余岛相机策应尤易惟东岸咸镜江原庆尚绵延二十里扼要驻防朝鲜宜出以全力设海疆有事万一难支如壬午六月之役我可出师东渡屯彼汉城分路接应北至咸镜之元山六百里南至庆尚之蔚山七百里东至江原之江陵三百里三涉四百里北境之庆兴镜城明川近遣图们北岸之吉军抽队南渡以援之北青咸兴诸口岸遣奉省练军由渭原达奉天台东北走运德山至北青东南出剑山至咸兴两山雄镇南北巘叠冈重最宜设伏或如安法之役朝廷庇护刘军给军火济军饷使之一心将事而又虑其兵力单弱以我之劲旅犄角之总之保朝以防俄为先防俄以东岸为急东岸以北境为要其法备海宜陆战堵口宜水雷守土宜民兵决之两言兵法云用我所长攻彼所短而已朝鲜土宜五谷矿产五金近北边民素习射猎苟能富教兼施新猷丕焕则朝鲜可得自全之术朝廷庶无东顾之忧也岂不懿欤
训俗
训俗
天下之治乱孰为之民心之善恶为之也民性本善也其不幸而流为匪僻者非生而恶也生长乡闾不闻教化耳目所蔽习与性成矣户口蕃衍俯仰无资饥寒所驱铤而走险矣承平之日上下齗齗然日惧以桁杨刀锯而陷于死亡者累累然相续也其或上失其道则揭竿斩木弄兵潢池之中幸而将帅得人士卒选练萃策力不分首从草薙而禽猕之而此伏尸流血绝胫断脰者皆国家不教之愚民也反之仁爱之天心忍乎不忍古者悬书读法以士乡礼饮酒天下于尊亲礼让之间所谓观化于乡而知王道之易易者皆有实心实政以诱掖斯民所由俗美化行而乱萌渐杜秦汉以还以文法治天下欲尽愚黔首以惟所欲为古意荡然一无存者我有民而不能自教而佛老二氏乃得恃其天堂地狱修斋忏悔之说乘隙而入之其本意固亦劝人为善也而愚民靡然归之若流水二千年来之君若相亦自以国家之教化未足以及斯民姑听客所为而淫祀之兴遂盈于天下自有明万历以后彼天主耶稣之教亦得以势胁利诱肆其簧鼓而瞷我之虚法兰西之君臣专以传教亡人之国阴谋诡计四海皆知既已诱致南交取越南如反掌矣中国之户口四万万而终不自教听外人取而教之恐祸患之乘更有非意料所及者然则有民而不能自教其病之中于内者推原祸本则粤捻诸乱所由生此前事之不可不惩也昔年发逆外夷之祸皆起自东南今广东赌博之盛盗贼之多甲于天下若无教化甚为忧其忧之伏于外者环顾中区则俄法诸邦所同觊此后患之不可不毖也我朝列圣相承追三古特颁圣谕广训令官吏岁时宣讲以劝化愚民今上复颁雍正时钦定劝善要言一书用扶世而翼教所以为斯民计者周且挚矣惟朝野上下大抵奉行故事置之高阁则考察未及经费未筹之所致也今各州县教官几同疣赘似宜责成教官三八宣讲而府县就近稽查仍筹经费听讲者以饔劝化若干记以簿籍岁由学政综核其成着有成效者保升知县此城邑宣讲之法也各乡各镇在三百家以上者由教官遴选公平之生监绅耆亦筹经费置立公所按期宣讲听讲者授以餐教化若干藉而记之以申于教官转详学政移咨吏部三年有效量予出身此乡镇宣讲之法也所讲以圣谕要言为主而以孔孟之道程朱之学旁通曲畅务求有当于人心行之二十年而天下风俗有不焕然丕变者未之有也我朝朔望讲乡约讲圣谕于矮屋之下或庙宇檐前何如按西人七日一聚会于大庙堂中列椅而坐肃然静听讲经者皆饱学宿儒非华人之讲乡约者仅识十六条圣训而已我国无知者多宜饬各省教论认真宣讲圣训尤望官绅集赀请黉门秀士科甲人员如泰西之牧师于各州县按旬宣讲圣教于学宫或庙宇客堂之中不论士农工商皆可入听以正人心大抵人心不正由于风俗不善风俗不善由于教化未敷耳至于海外贸易工作之商民不下数千百万五方杂处良莠不齐赌杀凶欧之案层见叠出其性情良懦者则入天主耶稣之教舍正道入异端蚩蚩者氓莫非天朝之赤子恝然竟置戈度外岂仁人怙冒之心今海外通商各埠既设领事以抚驭华民矣似宜就地筹损建立书院以教聪子弟仍广筹经费置备公所按时宣讲圣谕广训劝善要言或由领事延聘达人或由领事自莅每逢朔望及礼拜日期逐条宣讲听讲者亦记以籍授以餐岁由出使大臣稽其功过勤者优奖违者扣除并于摺内声互中外宣讲之人固品学端粹亦必辩才无碍始足动人听闻有一华人入西教充牧师在教堂宣讲听者甚众嗣因与其师不合出堂下乡宣讲孔孟之教听者益众可知口给之所关为至钜也彼佛老浮游之论天方天主荒唐牵强之辞何足与我中土之圣道王言互相比儗果得认真经理他日太阳首出爝火皆消洪钟一鸣万声皆寂万姓既改恶从善永无犯上作乱之萌万邦亦一道同风知学圣尊王之义所谓凡有血气莫不尊亲者此其权舆要领矣高见远识之君子慎勿以为迂也
人类不齐由于俗尚事为不同论
诗曰天生民有物有则民之秉好是懿德此言人性之善初无二致也自染习气而人类自此不齐矣不特善恶殊途即种类亦不一故各处之人其色相性情俗尚事为各不相同中国二十一行省各省人之色相性情俗尚事为各有不同之处究之上古之世无论中国外国九州内外莫非皆番苗土人穴居野处朴陋无文人各甘其食安其俗乐其业不耕而食不织而衣至老死不相来亦无商贾互市之事故彼时之人识量褊浅其色相性情亦无大异迨后圣贤迭出作之君作之师立纲常名教之道以系维人心至今昭然千古后之人莫可訾议自此而习善者善不习善者恶人之色相性情俗尚事为相去渐远矣今西人别人之种类分古之大九州为五大洲五洲之人名不相同每洲内各国之人亦各不同一国之内各处之人亦不尽同推之数百里数十里数里数十家各有不同之处此非具绝大智慧者不能知其原委也凡一人生于斯长于斯习业于斯拘于方域素不与外人通其见识必小则是处之人无甚改变风气不开故也尝闻诸西士云阿非利加洲之黑蛮皆染此弊即同类之人其品类亦大有不齐色相性情因之随地不同矣如为帝王为爵官为儒士为庸民与夫农商末流舟子御车渔父樵牧凡百工艺以及倡优隶卒其色相性情各各不同盖因其人之饮食起居习气事为所居之位所遇之境不同故也既知各种各类人之不同皆有所以致之即可知人之色相性情必非一成不变者也譬如华人自幼外国食于外国习业于外国娶妻于外国至日后所育子女大半变为外国人即其本人亦将有外人之习气外国人之居于中国亦然中国一国南人至北北人至南其饮食起居易地而改变者其气习与性情久之亦将改变宇宙间无论何种人类皆可受教变化性情而为极聪明极有见识之人是在人之学不学耳虽至番苗与禽兽无异者亦可去其旧染之污以复其初时之本性人类之善恶虽因其习俗而异人类之殀寿强弱亦莫非由于习俗如观两种人皆不食太饱之食不饮过量之酒不作苦工无淫乱各事娶妻之迟早适中如天气无甚大异者而两种人之妖寿必同今天下各处人殀寿大有不同者皆因其天气事业品行境遇不同故也如业油漆吹烧玻璃及熔制铅铁皆能害人之生有数处人之寿不甚长或早夭较他处多者实因业此数事较多也若过于饕餮食太饱饮太过或所食之物不精良不足以养生或因所居之房屋不清洁狭窄污秽或因地中阴沟淤塞不通又因为幼孩时其父母不甚经意抚育诸如此类皆足促其年寿以寻常而论人生殀寿与天气不甚相关然有时亦有相关之处如意大利京城左近有一处天气污浊不清不独外邦人至此易染疾病即本处之人久居是处亦难免疾病伤生之虞又如阿非利加洲轧婆恩河河口其处天气甚劣虽本处黑人亦难居住无论何人由清气迁入浊气初居时每觉身体不能顺适迫传至数代若子若孙方可与本处之人同其强弱有时一类人忽然死伤疾病甚多者大半因疾疠毒症之故中国各处每年必有一二次西国亦然天花痧痘等症亚美利加人初不知世上有此症也嗣有欧洲人患是症者美洲遂传染其处因是美洲人病此而死者甚众曩时欧洲无花柳诸毒症后有美国人身患此疮偶欧洲遂传染其处至如一人之强弱虽不独因天气之故而于天气所关亦大尝闻英吉利人初至赤道处作事恒较曩日为少赤道下各人初至寒地其作事亦必较前日为少皆因天气骤换故也可见一人之饮食起居俗尚事为能改变人之殀寿强弱色相性情而天下人类从此更觉不齐矣天下事日繁一日安得宰世者因其不齐而齐之哉
化民成俗须先复古圣教法论http://wave.bbs.xilu.com/古之所谓师者专任教授之责者也其人果贤世皆曰此某人之弟子也足以为师之荣其人不肖世亦曰此某人之弟子也足以为师之辱故为师者无不尽心以诲弟子也自后世座主门生亦有师弟之称师之名虽同师之实则异师分为二故世亦从而分之曰受业师受知师而弟之于师也尊崇其受业之师转不如受知之师而师道始日下矣古人有言父生之君养之师教之而人之有三事也始于事亲中于事师终于事君故师之分与君亲相侔而人之当敬其师也亦与君亲相等准以一日为师终身事之之义则受业师岂可一时不敬准以拜爵公朝谢恩私室之义则受知师似难与受业师并论今皆反其道以行之何怪师道不尊也然世之人既知尊重受知师又知责备受业师见他人之子弟于伦常有憾行止多亏者未尝不慨叹曰此师教之不先也虽然师岂任其咎哉盖自乡举里选之法废而士子之求荣者惟视国家取士之法而肄业之故国不重实行仅重虚文而为人师者断不能先训其弟以实行而后训其弟以虚文尝见乡学家塾中师教弟学无非制艺一事若师课弟以诗赋父兄必曰此夹杂学也课以经史父兄必曰此非急务也至课以品行则必起而譁然曰此迂腐谈也而其师必至难安于位矣盖由父兄之所望于子弟者仅在掇科登第纡紫拖青而已并不欲其为良臣名儒孝子悌弟也所不可解者风会所趋不徒人情如此且天心亦然故以后世教人取士之法论之其于尽心道义之人每难置身富贵之地虽有虞舜之大孝恐难邀四岳之咸荐周公之元圣亦难免二叔之流言即圣如孔子仍不过以韦布老并难望历官司寇摄行相事尚须齐之君臣计馈女乐鲁之君臣三日不朝而后去也然感应之理实能有据试观元武中兴旌表龚遂卓茂严光诸人而东汉一朝节义之士不乏于时王彦方能化盗牛之乡人陈太邱能感窃权之张让可见上有所好下必甚焉此有所格彼必应焉教化之机有不期然而然者师之于弟日日熏陶有不变化其气质增益其贤能者乎其如习俗移人所重者在彼不在此也尝观广东一省义学林立贫富子弟均不失教而粤强悍之风仍然如昔何也由于义学之师于能读书者教以字句而已其于为人之道爱身之方全不讲解故为之弟者亦但谓能此已足其余无须讲求也一省如此他省可知故欲化民成俗必须延访名师纵不能训以大学之道亦须课以小学之法于一切孝弟忠信之事日讲数则使知为学之道不在虚文而在实行庶几人心风俗可从是而一大变矣
广教化以变风俗论
考古帝王之世其所以移风易俗者不专以法令为务必以教化为先维时人心善良民风朴厚刑措不用比屋可封长治久安聿登上理匪有异术也诚知法令禁于一时禁于教化维于永久若徒恃法令而教化不先是舍本而逐末也乌乎可哉方今舆地之广度越前朝举古来未有之疆隅胥归一统未通之国邑悉隶版图特民生其间俗尚各异为上者不能一一躬道之而其所为特教又未必能一一尽如其俗虽或设官分于府有教授于州有学正于县有教谕又各设训道以佐理之更特命学使以统率之凡所以佐牧令之教化者几不可胜数而求其躬问学蹈绳矩振兴风节维持名教则什不得一焉或百无二三焉岂士人学古有年一旦身任教官而不顾名思义以尽其教之之心乎良以教职一官选除悉循资格升转漫无定期在上者既视为无足重轻甚或举被议儒吏勒令改教以为藏拙之地以故科目明经中之夙儒硕彦每不乐就之而就之者亦遂与时俯仰而不克自振耳不知教职为课士之官犹之有司为牧民之官其亲士与亲民无以异也苟自命备员绝不以作育人材为己任综计一邑之士充弟子员者多至数百人少亦不下百数十人类皆称之为师而实无分毫授受之益将安所贵有教官之设乎且夫千里不同风百里不同俗风俗之不能皆美情也举一世而甄陶之合万邦而协和之教化之不能遍及亦势也所赖有承宣流化之吏其地之所宜因其俗之所安若文翁之治蜀黄之治川师其意而变通之令各府州县城设立乡约公所月以朔望会集文武官弁绅士庶民即以本城教官作为讲官宣讲广训恪恭将事离城所属各乡镇则以通学中之廪增生员派充乡约正副教士分驻各处宣讲一如在城之制优给廪饩俾[赡](瞻)身家以专其事严定劝惩俾知感奋以责其功教士中有不能称职者罢之能悉心讲谕着有成效准由该管教官据实上陈督学使者酌予奖赏似此一转移教官得以尽其职教士得以赞其成凡绅商士庶咸晓然于善之当行与恶之不当为欣然以从翕然以化行之数年有不革其旧染之俗而敦礼让之风者未之闻也闲尝讨论泰西教务之兴甲于他洲别户分门各从其会耶稣天主不一其名咸以敬天修道戒杀好生不奉邪神不信释道为宗其与各政相为表里并行而不悖者垂数千百年要亦未可厚非也其各教会所设之监督类由公举每岁巡行各处考察牧师教士之勤惰以及教会之盛衰如中国督学之制各堂所设之牧师督率教士以传教于四方亦如教官之例其为牧师之佐者皆为教士分驻各处时讲道以广其传此西教之大也彼教中人谓我中国有牧民之官无教民之官其言较确世有志于教民者当不河汉斯言
惩讹言说
今使天下之人皆能审事实察情伪定是非则言发于一人谓之正论事述于一人谓之实事播于众人之口则曰公论曰清议至于衰微之时观人无定鹄察事无恒法于是无实之言凭虚之论纷然并起莫可名状如蚊蝇之声雷同而不可辨也如云雾之气变幻而不可测也然而可以耸广座可以适独听是曰讹言亦曰蜚语今皆曰谣言假使明者见之斥其谬妄明其不然数语辟之足矣若夫中于好异之心及虚憍之心与夫刻忌之心于是此等言语遂愈流布盖好异之人轻信易喜闻所骇怪辄信为实然虚憍之人不察时势恃己轻人语偶相投遂为所感至于刻忌之人闻喜易疑闻恶斯喜一闻谤及当世之贤人君子辄曰吾固疑若人之立身行事多有憍伪今果有发其覆者则讹言反为实证矣讹言之别大有五曰旧事曰远事曰近事曰是非曰天异有本于有心者之造有出于无心者之误述如欲护己之前语则以事实之欲保己之利益则以言证之欲因以发事端则以言煽之怨恨其人则造事以蔑之嫉忌其人则布言以倾之党附其人则虚饰以护之此出于有心者也野老追述夫事远客竞诧其经曲行旅喜夸其闻见愚蒙误信于疑似闾巷惊传夫异此出于无心者也而是二者又各有有因无因之分然而起于一人腾于万口发于卑下闻于贵游登之报章则见者众笔诸记载则传者久入诸奏牍则达者高持论者将缘是以毁誉用人者将因是以措置办事者将因是以准驳行军者将因是以进退当国者将因是以从违甚至开矿以尽地利而传其伤地于是有已开之矿且封闭矣轮船以捷转运而传其漏关税于是有已行之船且中停矣于是纤夫庸之一言忽得操胜败存亡得失之大权夫当其发之之时初不意其言之力至是也而卒至是然则有斯世之责者可不加之意乎盘庚曰胥动以浮言言讹言之为害也虞书曰无稽之言勿听诗曰强御多怼流言以对又曰听言则对言闻讹言者不宜听之且不宜以此对君也周官大司徒八曰造言之刑诗曰民之讹言莫之惩言讹言之当惩也夫造言者幽翳隐匿不能治也法当治诸信讹言传讹言之人语曰流丸止于区臾流言止于智者智者能审事实察情伪辨是非者也是故不经之谈不验之事固辞而辟之矣即近情之事切理之言亦存以待考务使人人以信讹言为可鄙则虽有造言者何患乎
易俗论
南北民风不同北人尚俭而不贪平时节啬留其有余以备凶岁之需灾害非常储蓄早罄犹存自食其力之心至不肯领官粮而南人风俗性情大反是其故总由自奉太奢自食不足于身家之外有觊觎之想故因贪成妒因妒怀忌充其心可以无恶不作靡事弗为是以北洊饥而盗贼未尝充斥南方偶荒而邪术亦既横行矣[北](此)人风气刚劲南人柔弱刚则立志可以不挠柔则存心时而变假令目前之灾易为南数省其祸尚可言哉吾谓地力厚薄风俗因之一时难化然亦赖乎在上者有以治之使渐知礼义有守身之操又力革浇淫转崇节俭则苟免无耻之民亦未有不可教者也独是江南北闽广诸省地多腴沃物力繁华朝廷以为赋财所出即官吏亦思藉手以自肥端本之治阙而无讲风俗日下人品愈污为不知底止耳夫民充其力以养家士农工商各有本业苟计入为出断无不敷省一縻费即少一营求我安我分虽万金当前无所歆羡然人往往守此望彼私心窃计倘得钜资在乎以任我挥霍平时之心既皆如此或见富人而羡妒者有之恐恨者有之一值资罄粮竭且不能保本来能勿冀及意外乎中人之家起居如显宦今日所进已供前昨之用轻视微资妄想发财绝无存储适以自累而已岂能久也尝见佣贩之徒日得数百文醉饱安乐室中之妻衣饰纵不华丽而亦全备无缺黄白满头纨绮在身头空无一金可以待不时之需者甚至借债听利以侈外观裁肉损鱼以制衣服此江浙闽奥之间牢不可破之积习也更有江淮间之民地本瘠苦俗不奢华室止破椽藉风雨假令男女勤慎岂不足以餬口而好为闲游以破船泛滥天下城乡市镇无一不至或假卖子女或诡灾荒叩告骗钱名为哀党而日间所得钱文必大嚼鱼肉尽数入腹而后已不攒积以顾明日此又南人之一俗也然至于万不得已则虽窃盗而亦肯为矣稍有守者则假邪教惑人歛钱分用淫[祠](词)林立游手而嬉或皈教得钱藉以养赡不务正业以此终身无耻甚矣而又济之以贪上焉者谋食远游夤缘荐事下焉者屈作长甘为役又甚者见小利必取逢便宜必占富人损资官粮散赈岁设粥厂以济饥民既不需此何事往为乃强凶恶霸恐后争先大小瓯取帚饲畜减人间口食资鸭刍官循例而弗能禁绅好善而不暇计见之实堪痛恨晋省辨赈至今未闻有此事也然则南人之贪而无耻北人之俭而知守于此可见尝与人论为州县北方较易于南方以北民可不教而治不过风气刚劲倘斗杀酿事实为地方官忧之而南人则往往不可教然南人亦未始不可教以地沃俗奢公门多事无暇训导以求上理故皆未尝教也所幸俗敝而民气本柔虽不教亦尚无事耳但易俗移风牧令之责知民情之如是而姑幸无事而置之又何如挽回一二端而使知渐化欤虽然牧令治民责虽专而权不重此王道也此本务也非一省之中上下大小力一心则地方官将求变于其民而不以为迂疏必以为操切大吏得而罪之小民从而怨之事未行而任先解往往有之现当此数省灾困之极办赈诸公亲见其风俗人情推求其故而知南方之人必不可不以此治之大吏敦嘱下寮同寅互相讲究道举一本彼此皆奉之一县革除民访邻境无不皆然即无所藉口而甘于返朴还纯弃邪归正矣大凡事势之殊古今运会所关有时难强然奢而使之俭薄而使之厚邪而使之正贪而使之廉则上下数千年来有易乎斯道也化行而后俗美道一要在风同民而无耻风俗可问哉顾诸为民父母者勿徒务钱谷刑名问考成殿最也
家教
伦纪篇
汤成烈
孟子曰尧舜之道孝弟而已矣古者为弟子入则孝出则弟事亲敬长之道始于成童性善未漓知与行不习不待师保之训庠序之教而蒸蒸之爱怡怡之和着于门内达于乡党上被圣化下成美俗固其宜也世衰道污政教亏缺典礼不能数举习俗未可猝更良繇父兄之教不先子弟之率不谨家庭多嘻嗃之风邻里竞嚣凌之气至于不慈不孝不友不恭父子兄弟之间齗齗相轧而孝弟之道几于息矣然则伦纪者教化之首务风俗之本也是以圣王肇修于上而后士庶人率教于下记曰上老老而民兴孝上长长而民兴弟又曰立爱自亲始虽天子必有父立敬自长始虽诸侯必有兄自天子以至于庶人莫不以亲亲为贵此孝弟所以为人之本也夫孝也者人伦之首也子事父母先意承志记有之曰父母之所敬亦敬之父母之所爱亦爱之言顺乎亲之心也弟也者顺乎亲之心曰能以父母之心为心则无不和之兄弟能以宗祖之念为念则无不睦之宗族矣吾族支派虽多素称雍睦自今以后更愿雍益加雍睦益加睦平居则一体相爱缓急则多方相济微嫌小隙不介于怀干餱遗愆不萦于虑即有事理所极不堪人情所最难解者亦只宜请族长乃族中公正之人到祠中公剖曲直互相认差责令陪礼切不可遽形诸讦讼庶不乖一体所分之谊四曰崇礼让朝廷尚爵乡党尚齿居乡之道莫急于礼让矣维桑与梓必恭敬止在物且然况亲串故旧半多我祖我父钓游之侣乎故侮老犯上谓之鸱鴞贪利夺食谓之狼虎今世礼让不修甚有伯叔兄弟终岁不相往来者又有微嫌小忿结成仇隙者又有明知齿德尊于我祗因他一时贫困任意傲慢者更有明知我曲彼直祗因一时势力卑微故意欺凌者风俗至此败坏已极吾族素称诗书之家务在力矫其失恪遵古道实存个恭敬退让之心婚丧庆吊物不能备而礼则不可缺也贫穷患难力不能周而情则不可无也尊卑有序长幼有分当拜则拜当揖则揖不存分毫势利处处退让事事吃亏不一毫占先孟子曰爱人者人恒爱之敬人者人恒敬之孝友先生朱仁轨曰终身让路不往百步终身让畔不失一段则终身于礼让可矣五曰勤职守官有官职民有民职皆当守而弗失者也人无职守则身无拘束家日凋弊而生计日促故自公卿士庶俱不得一日舍职以嬉管子曰一夫不耕必有受其饥一女不织必有受其寒此先王之世所以民无常业者有也
张文端公谓读书不贱守田不饥张考夫谓恒业除耕读二事无一可为然读而废耕饥寒交至耕而废读礼义遂亡此言耕读之不可偏废而耕读尤为恒业之最贵者也然亦有不必限定者古人以士农工商分为四等则不能为士农即为工商亦无不可而其要总在一勤字勤则时无旷废勤则事有专功一家之内男有男职女有女职果能共习于勤则日计不足月计有余月计不足岁计有余可以免干求全清操读书者无奔竞之劳力田者有安居之乐即为工为商亦日得赢余藉为仰事俯育之资而合家大小早起迟眠孳孳乐业永无乖睽放纵之患若一落游惰必致废事失业因而流入嫖赌吸鸦片等恶习虽至荡产倾家不难是自堕其业自毁其家自绝其生理也可惧哉可哀哉有家者尚其鉴诸六曰尚节俭汉景帝诏曰雕文刻镂伤农事者也锦绣纂组害女工者也农事伤则饥之本也女工害则寒之源也饥寒至身而能无为非者寡矣此甚言奢靡之为祸也夫在国且然何况于家乃奢靡之失更莫甚于今日者宫室衣服必求美观庆唁宴会必尚华侈否则人辄笑为悭吝俭啬而少年德性未定者辄羞赧欲避其讥因竭力支东挪西借以争一时之虚体面张文端公曰用费不节者债负之由也债负者鬻产之由也鬻产者饥寒之由也奢靡既惯则子孙习为游惰妇女不惜物力岂知荣华枯落曾不须臾天幸难邀祖泽难恃虽以房杜之后犹不免荡覆无余况其他乎故传曰俭德之共也侈恶之大也能知俭之为共而非啬之侈之为恶而非美则知节俭之可尚而不可鄙矣且古人教人俭节亦非必真一钱不用也大抵量入为出耕三余一不妄用以破家亦不多藏以敛怨王咨伯曰天与人福泽当知爱惜爱惜则一之福用之不尽不爱惜则盈钟之福一覆立竭又曰当于有日思无日莫待无时思有时旨哉斯言有家者所当切志者也七曰慎婚配安定胡先生曰嫁女必须胜吾家者胜吾家则女之事人必敬必戒娶妇必须不若吾家者不若吾家则妇之事舅姑必执妇道此亦但言其大略当如此耳其实所重者尤在与妇之性行故不问家之大小必详访其门户清洁及其祖父之行品何如男女家法何如男女之性情何如职业何如若祖父果系正直端方则其家子女谅必温良贞静可卜宜家而所产子孙亦聪明端正不致性情乖张若贪其一时之富贵不择人而嫁娶之其患害必有不可胜言者与其配而后悔何如择而后配若既已约婚则不论贫富俱当一体相待不得更怀憎嫌之意又不得互争长短今人往往男家计较资装女家争论财聘甚或因一时争竞以致移恨于与妇者亦大伤雅道矣岂不闻嫁女择佳毋索重聘娶媳求淑女毋计厚奁乎古人婚配务在择德不以财为礼而钗荆裙布着为美谈柳仲郢曰必待资装丰盛何如嫁不失时真确论也
吾族婚配素重德门次亦必家世清白旧例若或娶婢女为妻家或不清白及来历不正者后虽有子女亦止录其子女其或兄死娶嫂弟死娶弟妇者乱伦犯法莫此为甚连本人及子女一概摈斥永不入谱妻者齐也所以齐于夫也若娶下贱者以配身则己亦沦于下贱矣凡我同族尚其慎诸八曰训子孙人生无百年之身往往怀百年之虑者非上为祖宗虑即下为子孙计也岂不以子孙者祖宗传绪所关而家世所由隆替者乎子孙贤其兴也浡焉而祖宗亦预有荣子孙不贤其亡也忽焉而祖宗亦预有辱则子孙之培养宜急矣然余窃谓培养子孙止有两条一在导之以善一在勉之以学从来祖父之言行子孙之准的也必自门内始其在书曰孝乎惟孝友于兄弟是亦一家之政也是故政修于家而教成于国其在诗曰刑于寡妻至于兄弟以迓于家邦孝弟之谓也后世政教凌迟孝弟衰而人放于礼法之外纵欲蔑礼自绝于天同气之亲视如秦越同室之内轧动干戈废诗书而仁贤不亲好货财很忘身于是白华废而修【】髓盘匜之职不供有不顾父母之养者矣常棣废而孔怀和乐之谊无闻有兄弟而相尤相怨者矣以至夫妇有脱輹之凶朋友少盍簪之庆伦攸斁乖气致戾降之百殃凶于而家害于而国履霜坚冰其来有渐不可不慎也然则欲伦之攸必其身足法而其教可行故为世子莫若师文王朝夕于寝门之外问安视膳谨其常抚军监国辞其命俾胄子国子咸承焉是孝弟行于宫闱而公卿大夫之家自不令而从矣为士则莫若师曾子听其言语承其心志观其动静察其喜怒审其嗜好酒肉口体之奉必请而行谓之养志是孝弟行于家庭而宗族乡党之称自无间于人言矣繇是人含德家有士行力田者鸡豚供馔菽水承欢商贾者出而牵车归而洗腆莫不夙夜匪懈以事一人出入扶持常左右之疾痛奇痒敬抑搔之终其身焉无或少怠此始于事亲之孝也夫明长幼之序笃友恭之谊兄兄弟弟睦于闺门则父母之心顺家室和平则化端于夫妇骨肉亲附则信孚于朋友而可与事君矣古之明王所以求忠臣于孝子之门者以其内行肫挚敦厚笃实必能辅少主和上下明是非纲纪人伦以端风化可以决疑守信而志不移可以遗艰投大而中不摇可以临危授命而节不夺此孝之中于事君者也至于立身扬名以显父母是化俗型方人人亲其亲长其长而天下平者孝子终也故孟子曰人皆可以为尧舜修其孝弟而已矣
宗法议
成毅
邑先正阳谷黄氏箸家礼一编首讲宗法备录程朱之说而断之谓大宗主阖室之祭小宗主高曾祖你之祭居必有祠祠必四世亲尽则祧祖迁宗易一如古礼某愚窃以为宗法诚善然如黄氏之说及所引先儒礼经似惟诸侯大夫之有国与家者始可言之施诸士庶必有所不便也试详言之古者有世贵有世贱贵者而不严之以分其势必争庶人无虑族是也故贵者主尊尊尊尊故祭隆而丧杀贱者主亲亲亲亲故丧隆而祭杀祭隆而丧杀故三庙五庙其势愈远而期功以下之服绝焉丧隆而祭杀故[缌](总)麻袒免皆所必严而你庙之上之祭绝焉贵贱之分各不相蒙是不可不辨也且自命士以上始有土田谷禄名位以相传袭有土田谷禄名位以相传袭则其力可以世世守之无废先人之祀庶人受田于官百亩之入仅足自赡其身而已未闻国家别有所以厚于民之为父后者而独责以敬宗收族于嫡长子孙不已难乎至于后世尤所不能百亩之田不能世世有之而庶人之所以遗其子孙之财与产又无独厚嫡长之例数传以后不能自存比比皆是而谓嫡长子孙能独以土田谷禄祀其先人世世不废有几家耶即如宋明以来贵者得立五庙而朝廷无世禄则其后必微为宗子者将必有绌于才力之时且既推为宗子则必贤智而且尊优于族之人贤智则必教之备尊优则必养之厚能必嫡长子孙世世足以自赡也耶不能自赡则必族人代为之谋此亦其所不可继矣且更举古礼经证之记曰庶人无庙又曰庶人荐于寝凡以庶人不能世世祀其先人则荐于你嫡子主之终其身兄弟听命焉耳此即汉诏所谓民为父后者也今谓立大宗以主阖族之祭百世不改立小宗以主高祖之祭五世则迁是庶人皆得有庙皆得祭及五世以至百世不显与经戾乎又古者治民之法详于周礼族师此闾邻之长读法谆谆何不闻属之宗子使治其族之政令祭祀也者又如令国民族葬掌其政令者为墓大夫何不闻掌于宗子也者则古宗法之未尝行于庶人其尤彰明而较着也且宗子有君道有君道则凡为宗子者皆得臣其伯父叔父伯兄及伯叔祖曾今律论亲属何第以尊长卑幼及服之疏戚为定断耶大抵言礼之家每多泥古而不深求古人议礼之意与夫后世时势之所不可行者不敢变而通之无惑乎礼教之愈微也吾乡旧族族各一祠祠择一人以为之长上主族之祭祀下治族之教诫揆诸礼制并所不悖而议者或谓礼统未尊多及不公不正败坏家事之人汲汲援宗子之说以为愈焉然能必教有无素之宗子定为贤智乎似诚不如族人之所共择而共推者之尚足以称家督也愚固以为宗法诚善而无如势之有所必不行也
皇朝经世文四编卷三十一礼政
婚礼
士庶昏礼遵制正俗议
李德骞
大清会典云无品级人及生监军民不得用执事庶民妇女不得用执事大轿而邑俗庶民迎妇悉用执事大轿此僭而违礼者也大清通礼云品官婚请期备礼物三品以上羊酒四品以下鹅酒庶人婚请期用鹜夫四品犹仅一鹅而邑俗乃用八八鸡此僭而违礼者也通礼云舅姑飨妇妇退飨妇送者是飨送者必先飨妇而后及耳两飨亦一日耳且飨妇其仪详飨送者则略以送者即布席之媵耳媵亦一二人耳通礼云媵布布于东注云媵妇家送者而邑俗送者男女十余人甚至数十人而飨送者肆筵设食必大宴至三日四日五日之久此奢而违礼者也通礼云诹日以贽见妇之父母主人醴此亦一日事耳而邑俗家必备礼物送妇党而妇党亦各家宴必延二十余日或月余之久此奢而违礼者也继自今酌礼俗之宜请期绅士祗双庶人祗双迎妇庶人祗小轿送嫁妇女止二人飨送者祗一日妇家宴祗三日齐之以礼违则有罚庶几僭奢之风可革也且邑有不明之女父母因家贫遂声言请期必备八八鸡迎妇必具执事大轿明知其力不能办而藉此难之以致男年当娶而不得娶女年当嫁而不得嫁甚至延之多年阴为毁婚之计者良可慨焉诚能以礼为防匪特僭奢可革更能婚姻以时矣斯杜离婚之渐也况邑俗溺女亦原嫁娶之奢因妇家送者必男女多人非装盛不足为送者光又因家飨送者必阁延数日非装盛不足为飨者喜又因此女异日将送人嫁美竞多服饰必预为求备非妆盛不足满其女意邑俗送者女客十余人服饰彼此相形若一人不齐则耻甚且燕数日必易服十数次若一次不齐则耻甚故嫁女必预备之以此嫁女装不得不盛因求不得不负债鬻产因虑嫁女鬻产故邑多溺女若送者妇女不过二人飨送者不过一日则女之服饰无须乎多嫁女亦无虑其难而产女自无庸溺矣斯清溺女之源也惟望民之父母晓之以定制正其习俗敦典则民知礼崇俭则民知义保赤则民知仁行一物而三善皆得者此之谓也
昏礼摄视议
俞正燮
仪礼士昏礼云主人爵弁纁裳缁袉从者毕元端乘墨车从车二乘执烛前马注云主人也墨车漆车也士而乘墨车摄盛也按周官巾车大夫乘墨车士乘栈车知昏礼所乘为饰盛唐书车服志云三品以上子假絺冕五品以上子孙九品以上子假爵弁庶人昏假公服百官女家母见摄母服明史舆服志云庶人婚许假九品服亦摄盛也大清会典礼部昏礼云品官之子未授职者礼得视其父已受职者各从其品士昏礼得视九品官庶民舆服采均得视士是亦视九品官皆摄盛也仪卫云杂职乘马而今皆四人舁轿则新婿四人舁轿合于经律礼谓之摄典谓之视无不合也休甯有云南人作令者士人家借官轿迎新婿令遇于街笞二十本习儒遂弃家去不知所终按宋范公称过庭录云范忠宣尹洛有百姓意外争当得杖忠宣见其容貌循谨肤体素完准罚放出此百姓遂为完人一乡化之无争者完人若是之难也王制有新昏不从政宽假之宋史曹彬传云知徐州日有吏犯罪既具案彬曰吾闻此人新娶妇若杖之其舅姑必以妇不利而朝夕笞之使不能自存遂缓其事辍耕录云杭州行金玉府副总官罗国器字世业有匠人程限稽迟案具使请决罗曰吾闻其新娶若责之舅姑必以为新妇不利口舌之余不测系焉姑置之后或再犯重惩治可耳李翀口闻录杨瑀山居新语亦具此二事此令难与言经史亦不足与言曹犯罗事论语有之仕而优则学大清会典固作宦者所当时时检读也
昏问
林伯桐
谨案昏礼者将合二姓之好二姓不好则不合矣父相攸而归之妇人谓嫁曰归内夫家外父母家承父志耳若乃亲倳刃于其父之腹而与其子偕老事仇为翁世安有是人乎春秋公羊传曰礼仇不交婚谷梁传曰仇之人非所以接婚也夫鲁仇齐而使主王姬归齐之礼犹见恶于春秋况所事仇乎谷梁又曰不使齐侯得与吾为礼也仇国不可与吾为礼仇家顾可与吾为婚乎其当离婚似无疑义谨对或曰许婚父命也一与之齐终身不改父志也父生而命之于父死而背之乎曰礼有常有变父命适人终身不改常也先婚后非父所逆料则变也推父之志必不许事仇推女之心且不共戴天传曰不若于天者天绝之也不若于人者人绝之也婚而相杀不顺已甚不绝何为或曰礼妇人不贰斩故为夫斩衰而为父期夫则重矣又可离乎曰女子在家从父既嫁而后从夫故在室之女为父三年亲迎而女之父死则女反女未庙见而死则归葬于女氏之党示未成妇也夫为处子者安得以既嫁例乎或曰戕女父者父耳非也曷不念此乎曰文姜于鲁桓与闻乎弑耳非手刃之也而公羊有曰念母者所善也则曷为于其念母贬不与其念母也母与闻乎杀不许其子念仇与成乎戕独可使未成妇者念乎或曰昏礼者千古公义也不事仇者私恩也无私恩非孝无公义非忠君子不以私害公有在上者主之其可曰鲁主王姬之昏周王命之而公羊所云以我主书者其意在恶周然则有命之者犹未可公义不谓是也或曰臣子重受命父死矣其离昏安所受乎曰鲁庄公娶于齐夫人姜氏入谷梁传曰入者内弗受也何用不受也娶仇人子弟以荐舍于前其义不可受也又况以先人遗体嫁仇人子弟其何以辞于宗庙乎以此义通之其受命有在矣或曰然则雍纠之妻庆舍之女当离乎当死乎曰彼皆为人妇也宜有补救之道焉善其道而两全上也不得而死之无待归矣女则知有父而已仇非所愿见也是不同或曰女不死犹可改适乎曰婚未离则也婚既离则仇耳虽改适疑无嫌焉尚痛其父之非命而怨此生之不辰不事仇亦不它适缟素以终身君子必深悼之以为无恶于志也
嫁议
周济
古人之于夫妇各致其情而未尝有所强也一与之齐终身不改所以立其经媒氏掌男女之判合奔者不禁所以御其变然则夫妇之道苦而淫辟之多矣情者性之所发也欲者情之所流也上士复性其次用情其下徇欲欲不逐境者情之几于复性者也下此鲜不移移则情变变则亲渐疏真渐伪惟其地之相偪也内疏而外伪尤不可以一朝居而又顾惜名分含忍而包容之彼此互忍而互有所不平于是不测之机伏于肘腋之间而其危不可以终日且夫中智以下未有不有所待乎外者也所恃待乎外则方其自恃也而固已不足恃矣境过而不居欲而不偿情匿而弗宣性其殆哉愚以为宜广妻不唱随之条设夫绝恩义离异之律以平其情而弭其变曷旌乎节赏人情之所难也难在所赏则不能为其难者在所恕恕则不宜示之罚妾不受夫封为其奔不备礼也而未尝绝其封于子惟再醮则绝之曾妾之不若是以素封以上莫不丑而强制之是节可以伪为也甚有虑其不终断父母翁姑之恩而抑偪自戕者非所以矜恤寡弱也愚以再醮之妇宜同妾例绝其封于夫而不绝其封于子俾父母翁姑无所丑而强制焉所全者必多矣苦节之贞仰事俯育积数十年殉夫之烈俄顷而决诚所有所不同戒轻生者因有旌节不旌烈之说然每观易姓之际有识以上冥嘿捐躯于事未有济也异代哲王犹将表扬之以激厉风俗至于烈妇则曰尔曷不为其难曷为轻生而名是褒自经沟渎之谅于学士大夫而责托孤寄命之全才于匹妇也一何其不思之甚也愚以为殉夫之烈凡在丧服以内及服甫除者咸宜旌异于义为宏先王之教至宽也故多所就而少所越拘儒浅识索求瑕疵刻深之论务为申韩所不能加于是驱天下而为伪伪之既成于教固无所越也而其流极将激而生殊异之变可不惧哉可不慎哉
贞女议
何秋涛
取女有吉日而女死齐衰而吊既葬而除之夫死亦如之此礼明文也然则死女斩衰以吊既葬而除之礼如是而已卢氏守志不夺老归于氏奠采于庙立嗣子抚之若是者女也而执妇道非礼与曰礼之权也贤者之过也圣人尝许之矣孔子删诗于邶录柏舟刘向以为卫寡夫人者今本列女传作宣夫人误太平御览作寡今以王氏补注改齐侯之女嫁于卫至城门而卫君死保母曰可以还矣女不听遂入持三年之丧毕弟立请愿同庖终不听卫君使人愬于齐兄弟齐兄弟使人告女女终不听乃作诗曰我心匪石不可转也我心匪席不可卷也君子美其贞壹故举而列之于诗斯言也则未知其鲁诗之说与中垒之祖楚元王受鲁诗故毛初性朱锡鬯皆以为鲁诗说抑韩诗之说与中垒所引诗多与韩诗说同故王伯申先生及马氏皆疑中垒尝治韩诗疑此为韩诗说要以纪贞自此始而首列于经故曰圣人尝许之矣圣人既已许之则又奚疑曰非议贞妇也乃疑于立后而议耳其疑于立后奈何曰贞妇之夫中殇也其舅为之立子矣既龀而又殇今将为贞妇立子则诸子中无其人也将为立孙焉则未知无服之[殇](场)之得立孙否也曰斯事也礼与律异礼无为殇立后之制也丧服小记为殇后者以其服服之注曰言为后曰据承之也殇无为人父之道以本亲之服服之疏曰为殇后者为大[宗](中)子在殇中而死族人为后大宗而不得为后此殇者为子也注云据承之者既不与殇为子则不应为后今言为后者据已承其处而言也云以本亲之服服之云者依其本秩如本列也以上皆疏文案曾子问云宗子为殇而死庶子弗为后也是殇不立后之碻证故小记之为殇后郑注不以为人后解之此礼也由礼之说非特无服之殇不得立后即贞妇之夫之中殇亦不得立子此为凡为殇者言之也非为贞妇之夫言也制礼者记其常不记其变据其经不据其权故不贞妇妇立之制也律则详之矣于律已聘未娶息能以女身守制应为其子立后是贞妇之夫虽未婚得立子非他未婚而夭亡者比有贞妇则夫妇之礼具夫妇之礼具则成人也非殇也丧服篇有为夫之姊之长殇之丈夫之姊有长殇则夫之齿固未冠也即娶矣得不以成人之礼治之乎律若曰为贞妇之夫者不当以殇待之此立子之说见于律者也至于贞妇所立之子复殇则例所谓寻常未婚夭亡者不得概为立后也于此亦有说以通其变乎曰有之例又曰独子夭亡而族中实昭穆相当可谓其父立继者亦准为婚未之子立继曰独子夭亡非专为贞妇所立之子言而贞妇之子亦在其中曰准为立继虽不明言为若干岁之殇而上中下殇及无服之[殇](场)皆可立继之义亦在其中故贞妇之夫之立子以成人之礼治之也经也贞妇之子之立继不以成人礼治之也重宗也戒紊昭穆也权也经权虽殊其本于例则一也夫诗以明风化之原礼以立教之则律则经世之大法皆不可背者也圣人之有取乎经妇也于诗记详于礼奚略以未配守贞非恒情所及立为定制则恐因死以伤生削其微言则缘情以害义故详箸其义于诗而深没其文于礼使知未婚而夫死者不必一定守制其有能守志固亦圣人之所许后圣有作可援礼以起义之说以昭成宪则亦不患礼之未备也厥恉精矣愚故以为贞妇之立后宜一依律文立子律也有殇子为立孙焉亦不律于背也国家继绝之兴与旌善之义同条共贯恪守之可也若夫子作春秋所纪节女惟纪叔姬宋伯姬二人纪叔姬以待年之媵而始终卒葬详书于策深嘉之乃将于纪侯去国之后载叔季之归酅而先于纪侯去国之前着纪季以酅入齐之文叔季心乎纪者也不志纪季之以酅则纪为齐灭疑叔季之无归矣故书纪季以酅存纪也幸叔季之有所归也伯季守节不见传母不下堂逮人而死春秋书纳弊详录其礼以殊之今卢氏心乎夫家而其嗣不立将无所归故为立孙以继之亦春秋之志也奚疑焉
烈妇议
王宝仁
近例妇人守节年踰五十者得旌未及五十而死守节已踰十年者亦得旌今有夫死而苦志抚孤孤未及成而殇未而节妇因之死者其年未及五十也其节未及十年也谓其殉夫而死则非与夫俱死也是得与之旌乎曰于例未有明文义则在所宜旌也夫死而不即死有孤在耳抚孤有成而不死不得责以不死也今以抚孤不成而死是夫死时早有死志矣然则与之以例可乎曰仅予之节则于年例未符且不足以彰其志也为孤而死犹是为夫而死安得而不烈之也
节妇说
俞正燮
礼郊特牲云一与之齐终身不改故夫死不嫁后汉书曹世叔妻传云夫有再娶之义妇无二适之文故曰夫者天也按妇有二适之文固也男亦无再娶之仪圣人所以不定此议者如礼不下庶人刑不上大夫非谓庶人不行礼大夫不怀刑也自礼意不明苛求妇人遂为偏义古礼夫妇合体同尊卑乃或卑其妻古言终身不改身则男女同也事出妻乃七改矣妻死再娶乃八改矣男子礼义无涯涘而深文以罔妇人以罔妇人是无耻之伦也魏志钟繇传云子毓为御史中丞侍中廷尉听君父已没臣子得为理谤及士为侯其妻不复配嫁北史李谐传云五品以上妻妾不得改嫁北梦琐言云士人女郎无改适之礼然宋濮王允让仁宗时知大宗正事故事宗妇少丧夫虽无子许更嫁允让曰此非人情乃为请使有归检礼志十八云治平中令宗室女再嫁者祖父有二代任殿直若州县以上即许为婚姻熙甯十年诏宗妇非袒免以上亲与夫听离再嫁者委中正司蕃核其恩泽已追夺而乞与后夫者降一等寻诏宗女毋得与尝娶人结婚再适者不用此法是女再嫁是男再娶者等元史列女传云郑州霍尹氏夫死姑命其更嫁尹不忍姑曰世之妇皆然人未尝以为非汝何独耻之尹曰人之志不同妾知守妾志耳姑不能强此则妇人之节男子所不及其再嫁者不当非之不再嫁者敬礼之斯可矣
丧礼
丧服正等篇
吴嘉宾
服有五其等三也三族相与为主人以三为五相与为亲以五为九相与为兄弟而分亲昭矣既葬卒哭亲者变兄弟除而成吉主主人变亲者除再大祥主人除而丧节辨矣分亲以三列丧节以三成然而服亡杀五何也周官司服天子诸侯之凶服有斩衰有齐衰有缌衰大夫士加以大功小功大功与不杖为一等小功与缌为一等经曰亲者禭不将命以即陈说者曰不将命以即陈大功以上有同财之义也传又曰如何而谓之兄弟小功以下谓之兄弟然则大功上同期小功下同缌章章明矣大功者旁治则从父昆弟下治则庶孙外丧则姑姊妹女子子适人者姑姊妹女子子其本固也昆弟之子期从父昆弟非父之所为期乎适孙庶孙非期降乎故大功上同期小功者同姓则从祖之属异姓则外祖父母同姓因其等异姓以名加皆外丧也故小功下同缌先王制礼明内外内之降也不使至乎外因是以为大功焉尔外之加也不使之乎内因是以为小功焉尔服之备五也惟旁治治上止乎三治下止乎三大功小功之加上不以施于祖下不以施于适中不以施于宗子宗妇其故何也凡正体之除丧也必因有事而除三月除以卒哭期以小祥杖期三年以祥禫主人之丧节也凡属之于主人者皆视焉是服之正等也若夫九月七月五月之丧既葬即葛归其宫自终其月算而降亲者避主人疏者以为私隆焉是非服之正等也非服之正等故上不以施于祖下不以施于适中不以施于宗子宗妇或曰古者三十年为世人寿百年上不以及高祖下不以及元孙服上下杀止于三可矣有及之者其服也如之何曰曾祖以上苟有及者皆为之齐衰三月可也曾祖以下苟有及者皆为缌可也等之极则通齐衰三月正体之服也丈夫妇人为宗子宗子之母妻是也宗子且然其祖乎缌服之末也传同爨缌同爨犹服之其子孙乎故服等之三其道之于无穷然能通乎古制则得矣
丧服改制篇
吴嘉宾
周公之礼未有行于今者也而丧服励存存之者非后王之所能为也有由然者矣人伦具乎是尊卑贵贱亲疏长幼内外之交丽乎是嫌疑犹与分争辨讼之端决乎是故是礼之行缺如而其体存虽然果存乎哉凡丧服之大义三一曰父二曰君三曰宗继周者丧服三变矣汉文帝诏吏民短丧而君之义微唐以后加异姓服有大功袒免而宗之义微明制加子为母妇为舅姑皆斩衰子为庶母期父为长子同众子皆期而父之义微先王制礼莫敢公訾而显易之者其散亡磨灭则欲复而不可非可而不欲也丧服先王之所由尽心也其书幸详今枝条节目犹相与奉帅而守之而其大义先变何哉变之者亦非后王之所能为也有由然者也古者君世其国臣世其家相与为一体自战国并起国无定臣及秦行督责之术民忘君矣且秦人子壮则分出他赘父丧已不行而君丧何为文帝因是是以变之尔古者士大夫有庙则有族庙制不立民忘宗矣且自汉以来人君疏骨肉亲外亲下习化之以为风俗同姓迩而易暌异姓私而易合唐之君臣因是以变之尔古者田宅受之君职业受之父士之子既冠傅畴人各从其父畴学之为子者思在能继父而已后世职业废而智力兴父子兄弟竞为行能不相资禀掘者自求不赡巧者以得为荣民忘父矣士大夫知生我之恩莫知象贤之义皆曰父母何算焉明之制因是以变之尔且夫礼之作由人心生也明乎先王所以兴人之心则知礼之不可以损益也矣语曰父子主恩君臣主义服者恩义合义非恩无以有服恩非义无以有服臣为君服义也有恩焉恩不至徒畏而不爱子为父服恩也有义焉义不至徒爱而不畏臣畏君天也不爱则畏之道不可以久也子爱父天也不畏则爱之道不可以久也故先王为丧祭之礼使臣知爱其君使子知畏其父论丧服者曰縗絰哭泣恩之饰也哀痛恻怛爱之情也言爱则母与父固同矣故隆母以敌父隆母之党以敌父之党反以疵礼为由于爱之情者为无爱者言之也夫为礼非以尽礼也礼未有徒爱而行者也孔子曰孝莫大于严父父母家之尊也子妇家之卑也尊以临卑卑以事尊虽然家之命父制之而母从焉子承之而妇从焉贰之则乱故夫妻敌体妻为夫斩衰夫为妻期未有疑焉者也子之服母由是别焉子居父丧时见乎母母服斩与子同母之丧期父释服矣子自若遂服则何以事父乎故父在为母期家之中居处宫室从乎父饮食养御从乎父往来交际从乎父父之异物虽小而不行故父服未释而子即吉者有之矣未有父除服而子犹行丧者也今也子与父自俱服斩则是与尊者异物也出妻之子为母庶子为其母不从乎父而自为服君子不夺人之亲父命为之焉且家所重者长子长子事父故出妻之子庶子为父后者皆不得为其母服制于父也士为妾之有子者缌众子为庶母缌亦制于父也今为庶母期是从其庶昆弟不从其父父不贵妾子之尊庶母也安从生人道莫亲于父母妇人则重承夫重承夫则降其父母而事夫之父母凡亲上之服降其夫一等由夫而推也子则夫妇皆亲之凡亲下之服同其夫由子而推也
今夫舅姑与夫同则亲上之服当毕同自夫之祖父母世父母叔父母至于夫妇诸祖父母所进多矣内外之际若是其无等与子天亲也妇则异姓也妇人之义事夫而止夫之外未有可以自亲者传曰妇人无二斩不能二天也先王之为斩衰使臣以事其君子以事其父妻以事其夫三纲之表也故斩衰至重斩衰之伦多则将不重古者天子谓之王王之号至尊其后列国称王国犹是也而王之号不尊夫服亦若是焉而已子事父母与妇同何以为亲其父母妇自同其夫以事舅姑何以为尊夫故子之于父妻之于夫犹斩衰也然而已轻也然则礼为长子斩衰何也曰世之正体也妻子一也妻系其夫姓夫不系其妻姓是为附体子以世系之父父以世系之长子是为正体长子死当以昭穆祔于考父不可不主也主正体者必斩且长子死适孙为祖后祖不服重服则孙莫敢服重服也继世者当重其世重之则有所授也有所受也不授不受与不继同后之姓非不继世也古之继世者如种树木末虽大必重其本后之继世者如种谷寔落则根荄夫宗子之义自长子始斩衰之为长子服也义之大者也与君父等易曰天尊地卑干坤定矣干道成男坤道成女先王之丧服不为妇人斩衰岂苟焉而已哉男子重其君父又自重其世而后家国之道成妇人卑于男子专为其夫重故男子百世奉其宗庙之道也妇人一世属其身之道也子为父党以三为五以五为九服穷犹为袒免族人又服其宗子以事大祖若是者百世之道也为母之党三族而止若是者一世之道也昔者黄帝始建万国封诸子而命以姓远者传三四千年言世本者必自黄帝始爰及三年禹始传子文王治岐仕者世禄继世之道兆于诸侯成于天子施及士大夫非一日之故矣当其始虽天子不能以继世劳之至也及其后虽士庶人皆得以继世安之至也其先成于诸侯也天子命之也天子不世无以治天下国不世无以治其国家不世无以治其家治成而上下达有天道焉士未平天子不能世天下礼未详士大夫不能世其家士平于下礼详于周先王之制经乎天地今之为丧者略矣民迫于求生不暇哀死亲丧无一日之感期大功仅视古兄弟之丧以是而为病则若有不释然者于是益之益之非能踰礼咎在不及礼尔王者帅天下以严父民知大义矣先王之丧服其于人心犹呼而响也不为礼则已为礼安可变哉
服说
杨文绍
丧服之制有亲有尊又有降有从有报亲也者自吾之所生以及吾之所自生者也尊也者自吾之所贵以及吾贵之所贵者也降也者本吾之所尊所亲而有所受者也非吾之所尊所亲而从吾之所尊所亲服之者从服也吾为人之所尊为人之所亲人既亲吾而尊吾于是以服吾之服服之者报服也夫吾之所亲吾之所尊而于是服焉情也何为而有降也从也报也圣人知后世之必有疏其亲离其尊者矣故立之法焉使后人知吾之所尊所亲者之所尊亲尚不可忽如此也益以见吾之所尊所亲者之不可忽也使知吾之所亲所尊犹有所屈如此也益以见我所受于所尊所亲者之不容不仲也使知亲吾尊吾者之不忍薄如此也益以见吾之所尊所亲之不忍不厚也且夫圣人亦知哀出于心非可以法求矣然而必为是法者圣人不得已之情也后世之人之不免于疏其亲离其尊者圣人之所不能禁也不能禁而不禁是使君臣父子无以相属也其心虽不能称吾教而其居处衣服使不敢越吾之法故虽疏其亲离其亲者咸得自反而得其尊尊亲亲之心是故为之衰以哀之心为之负以哀之背为之志以哀之首之带以哀之身为之菲以哀之足为之杖以哀之手为之哭泣以哀之声为之苴斩以哀之貌为之稽颡踊以哀之动为之倚庐苫块以哀之居处为之饘粥以哀之饮食而于是为之节文以差之虞祔练祥以杀之其污也虽情之至勿敢遂也其隆也虽情之衰勿敢懈也夫然后服其服处其居亲其声容饮食而尊尊亲亲之心油然而生故曰礼有以故兴物者此之谓也呜呼丧礼之不讲久矣士大夫家至不识衰絰之制其至性者曰惟其戚而已饰于外者何为焉嗟乎先王知所哀之也故虽不饰于外犹不废其尊尊而亲亲乎而必沾沾焉缘情而尽制者必将有所不得已也古者传重三年唯适孙为祖耳丧服曰为人后者斩说者曰不言父若祖曾祖可也传曰为所后者之祖父母妻妻之父母昆弟昆弟之子若孙说者曰如其伦之丧也不言父宗子无父也祖父母如伦之丧则不为所后者传重加也以此知宗子不孤为其后者不三年也后世尊母如父又尊凡所后者如大宗因以尊当室之服如传重而加年之丧始广失其意矣虽然君子之有其服也则思称其文至于缌麻袒免且然而其为三年者乎予表叔计伯英遭所后祖母之丧于京师哭泣如礼不以情之轻而杀其文也其明年始克奔以葬诗曰庶见素冠兮言丧不可不慎也君既不愆于始矣则其葬之不违于礼也无惑乎于其行也为服说以遣之
劝葬说
凌
古者葬礼大夫三月士踰月皆有定期俗信堪舆之说既择山水形势又论年月日时展转迁延至有终身不葬或累世不葬或子孙衰替忘失处所遂弃捐不葬者可不令人深叹愍邪人所贵于身后有子孙者为能藏其形骸也如是曷若无子孙死于道路者犹有仁者见而墐之也礼未葬则不变服易食哀亲之未有归也使未归而除丧从宦四方食稻衣锦饮酒作乐其心安乎孝子慈孙重先人遗体求其不为虫蚁所蚀风水所侵耕所及他日不为道路沟池足矣若论吉凶祸福则地道承天天道福善欲为祖宗坟墓计久远者惟务积德以自结于天一念合理百神归向择地论穴特其次也德不修而责效于先人之遗骨适足以取谴于造物顾何益哉又有兄弟愈多牵较愈甚者不知此是自家培植本原之道身外之财可去可来人生大事祗此一节力能独办何不引为己任抑或拘于分房之说致疑风水偏向难于择地定期则是父母多生一子反多一日暴露矣又时会无常卒难预料一遇利名牵逐淹滞他乡年复一年几无安土之望或遭水火焚溺痛何可言厝于野者犹不可久久则雨水侵淋日气下蒸未及归土木已腐矣为人子者能勿痛心天葬之厚薄不一总期随力随分速谋举殡生死咸安既葬之后当时加省视春秋祭扫毋等虚文至乡僻家贫罔知例禁相沿火葬深可痛骇子惟爱亲尸骸所以歛而藏之若先将薪火炙节烧筋碎首分骨化为灰烬于人且惨何我亲仁人君子所当广谕而力止之入土为安甯可诿于力不及此乎椁外四围上下寔以炭末厚七八寸许辟湿气又截树根遇炭皆生转去三和土用樟叶汁胶粘胜糯粥也糯粥造罪戒勿用
守庐记
陆继辂
古孝子之终事其亲也葬有定期墓有定位而阴阳拘忌吉凶向背之说无闻焉说者谓成周之世葬法未行故为是简易耳不知堪舆之学出自黄帝以周公之多材多艺甯有所不及知不及能而顾然着为今如此于虖圣人之虑远矣且礼固有杀于古而隆于今者古不庐墓而今庐墓应旌典古不庐祭而今墓祭自天子达郑氏周礼注墓者孝子之所思慕也思慕之不已而祭焉而庐焉圣人所哀矜礼之所不禁也郭景纯曰葬者乘生气也言乘地之气以生其先人也夫以地气之淳漓别吾亲体魄之安焉与否孝子之情有不皇然者乎然而体魄之安否不可得而知则又不得不之于子孙之祸福凡在人子其初心鲜不如是者至于骛之不已而为慢为渴为争讼为兄弟相乖戾其獘乃丛生而无所底止此则圣人之所不忍明言者也圣人不忍言而未尝不逆料及此于是决然定其昭穆之位五月三月踰月之期胥天下而壹之而孝子之情乃无复有所过不及于虖此则圣人之远虑也桐城之俗溺于求地汪子正鋆正荣犹守其贤母成太夫人之训不惑于形家之言既葬筑室于墓傍以为上塚斋宿之所署曰守庐而征为之记汪子于是可谓知礼矣于其隆于古而有獘焉者则从乎今于其隆于古而无弊焉者则从乎古吾不难汪子致其情以合礼而尤难汪子之抑其情以合于礼也若夫祸福之事操诸人之自召天且不得而主之而于地之块然者哉他日式是庐者皆守汪子之所守以求永其世泽焉可也
教务
民教相安议
美国举人李佳白着
中西通好以来历有年所始而相处未久相知未深时或动于浮言妄相揣测今则三十年无他故可谓信义昭孚邦交永固然犹不免稍有扞格者则传道一事歧之也夫传教为西国之首务而守旧又中土所最拘固结莫移积重难返其不能挽彼以就此犹不能驱此以适彼也设于此持之过急而交有焉处之一不得当争端必由是起此实中外安危之机岂细故云尔哉夫交之所以能固者惟相见以诚而已苟使各降其心各尽其道勿矜同而訿异勿是己而非人勿强干分外之见闻勿侧重局中之规例猜嫌悉泯形胥蠲而谓民教尚不克相安也天下甯有是理乎试观中土二氏之兴皆自汉代今将二千年在上者犹间有齗齗在下者迄未闻纷竞虽二教迭有盛衰而彼此不蕲相胜用能各画其疆两无妨害勿替并行以至于今也所愿西来之士知夫道之行也自有时固非旦夕可几而需之以渐内地之人知夫教之设也不相悖无庸嫌疑妄起而孚之以恒一则随地制宜力破固执之成见一则通时达变勿泥尊攘之旧文风俗之易移非易讵能驱迫以同途儒生之口舌几何不必侈谈夫拒辟交以道而接以礼尔无诈而我无虞习而狎焉久而化焉岂徒闾阎一方之安而实邦家万世之庆也不揣固陋谨拟四端开列于后
第一端论教士各有当尽之本分一自来西国所传之教有两途焉一曰耶稣一曰天主循其名虽与中国各等教门不无稍异之处而究其实则同一劝善之意于国家毫无所损是以朝廷特沛厚恩准西国教士在内地及通商口岸等处设堂传教各教士宜如何竭尽其力使人不致生疑而收与人为善之乐乎二和约条内载明外国人在华一切悉归其本国关照保护与中国无涉愚以为各教士在内地传教本国官长既不能随其所居而保护之似不得不求中国官长关照故教士等务当格外体恤中国官长之难以报怀柔远人之德三西教士既在内地于分为客总宜遵主人之礼貌而顺主人之情此天下各国自然之理也四内地所设之教堂不必尽循西国洋楼之式务须随地制宜使人不致疑而构怨五教与教不同而亦有相同之处教士等务当多传通行之礼与众心所服之善事自然彼此洽和而泯争执矣
第二端论奉教者各有当尽之本分一自来传教者乃西国之人而奉教者则中国之人也推其所以不免相累之处或缘奉教华人无端受他人之凌辱或因其人倚仗外国权势欺压平民致招众人之怨教士若从中调处代伸其理为民教和好起见诚无不可然为华人计无论奉教与否皆为中国之民务当守中国之律斯为最妥之着二华人奉教之先主教者当细访其行止可收者收之不可收者则去之至于耶稣教遵守中国规矩至为严密从无犯法违律之事傥奉教者敢蹈非几教堂即令其迅速出教万不能有所庇护致碍官长照律治罪之条三奉教者遇有讼事虽可求教士代为伸愬然教堂不必拘定情面不分事之巨细理之可否而概为准行惟劝奉教者格外尽心思为中国良善之民万不可骄矜自大藐视官长抗违法令四朝廷既许各省之民随意奉教且严禁一切欺凌逼迫之事奉教之人即应力行有益于国之事以报朝廷厚待之恩而勉为良善之民五奉教者傥被人凌辱逼勒亦应委曲隐忍善为调停万不可恃其声势与地方官譁论使南面者事事棘手大难为情传教系天下第一善举不惟西国有名有德之人乐于从善亦朝廷所已允行各处教中人不过欲化人一心向善万国同风此外别无他意其法莫良于此而顾杂以不良之举动奚其可哉
第三端论教外之人各有当尽之本分一民教相安原非一面之事故不但奉教者有当尽之本分即教外人亦有当尽之本分二奉教与否各听其人之自便未奉教之人何必强阻其亲友之奉教致有一切凌辱逼迫及出族妄告之事乎三中国各教中善士虽向异于西国所传之教然大意则无不同务须彼此相助以成一切于人有益之善事不得分门别户各存畛域之见以致诸多不睦互相攻讦四朝廷业准西士之传教与儒释道三教一例通行为中国之民计无论何省何时亟宜仰体皇恩不可擅行禁止显违谕旨
第四端论中国官长亦各有当尽之本分一中国以官长为尊各有权柄总宜豫先设法保全地方慎重职守即或有人滋生事端亦当迅速弹压俾免酿成巨案二嗣后有地方之责者每遇民教相关之事不妨准西国教士自行陈说无使其有转折难白之怀且若有重大事件即当请本省督抚妥慎核办以免教士伸愬于本国钦差领事等官致成两国交涉公事三中国官长与西国教士往来虽非载在和约然亦不得谓有逮于和约傥能如此行之不但两国裨益且可使无数疑难重大之事不致有所掣肘不然官长在此小事尚不肯尽力若较此更为重大之事安克冀其妥办乎四西教士在各省置地或造教堂或设医院或创书院地方官必先出示剀切晓谕民间以免嫌疑傥官长不能以公正居心而力袪一切暗昧之事吾恐无知愚民势必起而与教堂为难于戏可不慎欤
论民教相安之本
中国无自立之教也久矣儒者之尊孔有名而无实于释道两家颇兼容而并包之朝廷未必有优异之文而相安于无事者数千年于兹丛林古刹名山胜地过者知礼焉何于耶苏天主独否自道咸以来立约保护着为功令而毁教堂仇教士杀教民钜案层见出至匪徒斩木揭竿无不借此为号召之具呜呼岂忍于婆罗门不忍于耶和华哉盖中人品类不齐良莠杂进一入教中教士例当平待而与以格外之利益彼亦从此肆行无忌华官有保护之责又畏西人之势焰恒右教而左民致多冤抑故平日之积衅渐酿而成大衅火星星以燎原泉涓涓而决防此历次教案之所以烈其肇端不过如是至去年之乱逆藩谋叛奸党济恶矫诏四出大局摇动各省闻风响应藉快一逞大员主持于上属吏奉行于下凶礉惨毒尤千古未有之祸从前保护之局一律掀翻荆棘刺天江湖满地苟非民教积不相能何发之暴也昔者中原有难则空王可以遁今者内地不靖则摩西首为受殃此中消息夫亦大可思矣近日各国续请惩办罪首自督抚起至州县止共九十六人几于无一漏网者以彼昏愦顽固之辈率民仇教献媚凶中国既有悔悟之心早应严与处分何待西人之指索而西人于政府孱弱之时何施而不可靳靳于为教报复不求所以善其后置膝坠渊变本加厉则各处无赖拟恃进教为护符者愈多陵铄孤寡欺侮良懦必更甚于旧日东方专制之政治相沿而未变民既畏官官复惧教重重压积一以为鱼肉一为刀咄哉有司得勿庖人自命耶蚩蚩何知其视受虐于官不翅受虐于教忿嫉又奚以堪夫欧美素以文明着名教会又以劝善为本曷不用平等之公理自由之主权遇有民教交涉一以直道为主无少偏袒自能销弭嫌隙于无形之中何为责成牧羊之狼而适遭其反噬也自今而后地方官吏经此一番惩创不胜其身家性命之忧爵位禄利之恋决无敢再有开罪致蹈前愆故教之得保护于官者易而民之得保护于官者日难为各国者既行此照会其亦统筹全局毋令隐患之伏循环靡底乎欧洲百年以前因教启衅而战争相寻者时有所闻皆由本国自有教宗而力黜异端今中国于各教咸示以一视同仁之大并行而不悖介蒂之微形未化吾愿东来传教之西士无恃官势以结怨于平民但于入教之人平日慎择于先有事持平于后是则清教祸之源也
弭教祸论
中国外侮之来大半由于闹教国帑为之空虚国势为之孱弱向者各省零星之案少则偿银数千数万多亦不过数十万虽唇舌之费文牍之繁而一经了结不啻风流云散依然星斗满天故人之视教案尚轻乃风俗日衰人心不靖积而至于拳匪起事以仇教灭洋为词扰乱北省延及东西酿成古今未有之变于是人始知教祸之不可轻开咸惴惴焉以教案为虑然但知虑而不思有以弭之则风浪虽平于今日安知不再起于将来说者谓拳匪之祸多误于昏庸谬戾之臣现在朝野上下痛定思痛断无有再蹈覆辙之事不知朝廷虽屡下纶音谆谆保护大小工臣虽洞明利害恪遵谕旨而民心则究难测度以后永无闹教之事谁能必之然则必如何而后能免教案乎弭祸之策议者纷纷并有为矫情之说者谓西教传播中华本已愈推愈广自今以后其势益张中国欲为自强之计非尽驱通国之人信彼之教不可否则终难保无龃龉之事一有龃龉则教祸立见小则罄资财大则开战衅当此国势疲惫之日何堪再起事端若虑华人不肯入教则宜定一法不入教者不准与考不准捐纳如是则中国士夫皆教中人上有好者下必甚不待劝谕驱而入教者自众至尽入彼教则中外之情不洽而自洽又何患有教祸耶嘻此特谐谑之词耳朝廷既无此政体人民亦未必乐从然则必如何而可使教祸永敉耶窃以为自来民教不和之事其端皆起于细微苟能未雨绸缪亦不难化大为小化小为无保护之法端在地方有司而地方有司之得以保护者非仅恃饬差时出查与教士时相接也其原端在于治狱夫人不能无鼠牙雀角之争者情也有所争而不能不取决于官者势也民教偶一涉讼官能秉公断理则彼此之心自平彼此之心一平则自无嫌隙若执定成见偏袒平民则教民安肯默尔而息或畏教士之势而偏袒教民虽平民一时隐忍不言而积久必发其有不为教祸者几希是欲护教民而适以害教也故愚以为保教之法以平狱为第一义说者又谓现在中外强弱悬殊教民恃有护身符地方官即公平理断而教民恃强不服又将奈何曰所虑地方官之不能公平耳倘能公平则理直气壮教民不服可以与教士互商西人皆以文明自待传教又专为宣布道德断不致私心庇护教民若囿于强弱之见谀教士偏护教民虽图目前之安终酿成后日之祸是又不可不知者有地方之责者能不以予言为河汉否也
敉教祸策
西教之来中国也信者崇而奉之不信者嫉而恶之门户各分党同立异教之案因之层出不穷自道光季年互订和好之约朝廷准传教士入内地宣播铎音诏下地方官一律妥为保护于是遍二十一行省教堂林列教士之往来传教者日益多而好事之流依然视若仇时时纵火杀人酿成巨患地方官办理此种案牍务必从严行凶之徒则诛殛之被毁之屋则赔偿之惨死之人则抚之甚有因办理未洽而镌级去官永不用者约章虽仅有保护之语并未述及肇事后若何惩犯若何偿金而朝廷曲示怀柔有不得不加意体者彼教士深蒙庇亦未尝不感戴皇仁乃不谓钜野之教祸突兴德人竟藉口而据胶州湾致皇上几费宵旰之忧劳始得言归于好而胶州湾既失者已不可复得北方锁钥无端授与外人于是有心人之蒿目时艰者无不辗转踟思欲得一策焉以善持其后或曰昔年贵池刘芝田中丞出使外洋时曾入觐教皇请派教使来华专理教中之事倘教皇果肯允诺则此后邦交中之关涉教案者皆可与教使和衷商确不致德法诸国藉护教之名以致平地生波时或借端饶舌是说也固为近似顾自普鲁士人路德创兴耶稣教后虽与天主教同一昭事上帝而教中规则迥乎不同天主教迄今辖自教皇若耶稣教中之阐讲福音者并不归教皇所统率如遇愚民扰及天主教教使固可以调停万一与耶稣教为难彼教使乌能越俎代庖弥缝其隙哉或曰今当与教士约此后凡赴内地传教者皆用入教之华人至西教士则仅在通商各口岸设堂不得冒险入内地庶得免异服异言之辈时被乡愚所侮辱以致关涉乎邦交曰是更不能不观各国所立约章乎明明许教士宣教于中华安得阻之使不往彼西人不曰显违夫和约即曰有心与彼教为难我恐愚民即不致开罪于教堂而西人已将兴师而问罪岂计之得者耶然则将何以处之曰处之亦自有其道今当开诚布公播告于各国曰中国之地广矣中国之民亦众矣各州县有司虽有保护教堂之责安能日巡行于乡僻为教中人司扞掫不幸而祸患猝生政府实中心抱歉今宜互订一持平之专约此后如有教案起凡拘犯赔银诸事一一预先核定缮在约中永远遵行免致临时会议至教士亦宜防身远害切勿故蹈危机当赭寇未平时中英订立约章第十云现在长江上下游均有贼匪除镇江一年后立口通商余俟亭娄县两邑订明保护教堂章程十四条本报纪之以供众览执笔人逐条细阅详审周密所谓立法之善当无有过于此矣于教士之一出一入必有差役护送差役有不敷之处责成董保且不独教士为然凡各国洋人经过不论有照无照即无传单董保亦一体照章保护不准延缓不准索谢即洋人坚辞护送亦必在后随护节节不懈处处留心如此办理以后闹教之事可断其必无犹恐董保阳奉阴违励以奖赏凡保护洋人一次纪功一次一年分别外奖及详请奖励差役奉公差遣既有工食自无不尽心保护而董保得有奖赏亦无不争先恐后查中国大员之奉旨驰驿及各省上司之过境地方小心护送亦不过如此而护送者未必有奖赏华人之待洋人可谓至优极渥嗣后民教当可相安朝廷自可免教案之累而官长亦可免办理之难地方官之苦心夫亦可以共谅使各处地方官皆能如是尽心较之出事之后办理之善不已加人一等乎因喜而书其后
  </div>
  <div class="pagination">
   <a href="皇朝经世文四编_page19.html">
    上一页
   </a>
   <span>
    ...
   </span>
   <a href="皇朝经世文四编_page15.html">
    15
   </a>
   <a href="皇朝经世文四编_page16.html">
    16
   </a>
   <a href="皇朝经世文四编_page17.html">
    17
   </a>
   <a href="皇朝经世文四编_page18.html">
    18
   </a>
   <a href="皇朝经世文四编_page19.html">
    19
   </a>
   <span class="current-page">
    20
   </span>
   <a href="皇朝经世文四编_page21.html">
    21
   </a>
   <a href="皇朝经世文四编_page22.html">
    22
   </a>
   <a href="皇朝经世文四编_page23.html">
    23
   </a>
   <a href="皇朝经世文四编_page24.html">
    24
   </a>
   <a href="皇朝经世文四编_page25.html">
    25
   </a>
   <span>
    ...
   </span>
   <a href="皇朝经世文四编_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
