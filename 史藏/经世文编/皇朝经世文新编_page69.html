<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 69 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 69 页/共 101 页</h1>
    <div class="content">
地球人种华人独占四分之一自此次中日交战后我英人始知东方时局不但已至紧急之时且恐将来尚有牵涉之处回忆通商至今六十年中所有中西交涉至要之事无不具备而其大端约有二层第一层自英人注意中国之后一切经营不遗余力耗费兵粮不可胜计然察其所获功效亦甚寥寥无几自一千八百六十年订立天津条约时起至九十年止此三十年中不独英人毫无进步且从前已获之利益亦渐将坐失不啻全功尽弃将来改修条约之期观各通商口岸商人愿改之条虽于一千八百七十年无甚差别然当时修改各条未臻妥善恐至今仍复如是也我英廷遇此等事件素不视为要着惟我商人既为条约所拘束而应得之利权又时有不能享用之处亦何怪驻华领事报称本国商人迩来退缩不前遇有大项贸易不敢接受所有从前敢于任事之商家目下皆代中国经手生理夫以中国之富足而我英仅得区区生意之利凡在稍知时局者亦皆叹其不应至此也

第二层所以致此之由大抵因英国调换政府之时遇有交涉事件不能遵守定章办理故有时视为紧要旋又处之泰然

现如有讲求东方时局者出必能遵守定章于中国交涉事件力求整顿盖三十年前英政府办理交涉之向章甚为妥善既不肯稍事退让而又能保护利权

从前英廷曾致意领事凡遇交涉事件欲其处处退让颟顸了事一旦又欲事事争先顿改前辙固自难易不同计自北京订立条约日起至中日开衅时止共历三十四年彼此虽毫无损益然自天津教马加理一案办理不善我等所争利权见于公牍者俱系纸上空谈并无实济良因中国官场不愿亲近西人而朝廷之上又多听信士人之言故祇知远而不知敦睦矣

按天津条约所载厘税并征一虽厘金之数较关税祇得其半然当时中国既允不在内地加增洋货厘金则凡英人之运货内地者自不应再有完纳乃始虽言之甚详以后并未照约办理而英外部与驻京英领事又不知何故允将此作为交涉之事重行商订致各商人至今尚多抱怨

一千八百六十九年上海商务局所出节专论税章之事较之今年该局所出者无甚悬殊然此等税章时多时少盖无一定数目若视为例额终与商务有碍观一千八百七十年出口生意自丝茶以下各种贸易无不受亏职是故也

以目下银价合算关税并不漏值百抽五之数故各商人亦非不愿加增税祇须将来改修税约之时办理之人能改定新章凡英人之贩货来华者无论其运赴何处消售但须定税一次此外不再加抽厘金若果如是即使多添税我英人必不计较且能乐从否则恐商务终难起色

自订立马关条约以来中国迫于时势不得不变通旧章讲求新法盖不如是则中国大局即将瓦解而英与有碍焉故为中国谋当随时保护自治之权而为英国谋则当导中国以生财之法此中利弊目下中国民人均能洞晓且亦甚愿英人相助为理惟官及士子终非所欲一则恐失权势一则恐损声名所以拘守私见不肯通融改变以杜外人侵夺利权如从前华人周汉与湖南士子作文痛诋英人又如现在杭人不愿英人驻粤官不愿西江开禁通商非其明证欤

夫欲中国官敬服西人势或有所不能目下最妙之策莫如劝中国裁[减](灭)官额若外省官员有故意违约不就范围者从重治罪可使中国商民稍苏其困而政权一归于北京我等交涉之事亦祇须就商一处矣

中国每年所欠国债及内地开支各项应取商于本国自然之利如开办矿务通筑铁路等类是也果尔则富足如湖南山西等省均可出其所余以济他省之不足然必倩英人之为调度方能有效前者中国李傅相所办之事祇顾目前不虑将来了而不了奚足为法倘中国果能得一干员以应办之权使革除积习保全大局并与英国外部联络一气认真整顿不独加增水师且须添置小艇专备内地海面之用将见五年之内所办各事较之通商六十年来必更有进境英国现在驻京之使臣才识颇优而英兵舰之在中国者亦敷调用惟望我国立意坚定事尚可为也

按太晤士报申论以上各节云以前中英交涉之事英能处处退让颟顸而了者其意本欲结中以拒俄耳迨观中日接战情形始恍悟前计之左然幸有此役得以微窥俄隐否则必待俄侵至北京挟制中国行事我方如梦初觉不亦晚乎目下英廷已因此渐有转机驻华之使臣宝星杜克络亦颇知交涉事件尝以保卫本国商民为第一要义

　　论东亚客岁情形　　　　　　　　　　　　　　
日人阙名附

今年正月所刊之中西报叙东亚昨年之情形先发端于中国云中国承战后之衰颓补苴罅漏弥缝破绽惟日不足汲汲然欲乘时振兴或云中国欲步武日本亟图进步然进锐退速恐又复昏睡耳以余观之中国虽难俄然崛兴然必渐醒睡梦也日本之启争端盖欲惊起其熟睡耳然中国未能骤醒似不知外国各种事情者其政务纷然杂乱未尝更新则中国虽以欲醒恐复再入于睡乡也可知耳虽然俄国逼于北法国伺于南英人窥于中列国要求千变万状窘蹙之机日甚一日当今之时谋国之道止有此途耳曰非奋然崛兴则危机在前遂不免土崩瓦解也

英相沙力士勃雷侯于本年初一日新举麦克得那儿氏为驻中国公使嘱以宜增进英国之福祉盖近时东洋多事不可不选其人也于是欧洲诸国外交家等侧目相视然善通东洋事者乃谓英公使简拔得人矣麦氏有才必能干其事也麦氏乃屡赴东洋贸易家之宴其在伦敦时赴中国协会所特设之宴又在香港及居上海蒙英国诸会招宴屡得与诸名流巨商等相接见故吾人确信麦氏于东洋事情必有成见也三月李中堂出使俄国先是有风传云中堂将出使贺俄皇加冠之典且中国皇帝特命中堂游历欧洲诸大国风论一传大耸动欧洲诸国之耳目矣夫俄卖恩于中国使日本付还辽东则其莅中国自不免有傲然之色可无论已故俄国暗告于中国云如中国简派使臣来贺我皇加冠之典则须特派尊贵大员盖谓亲王也如无已则中堂可耳于是中堂之子李经芳及属僚数十人随行道经上海沿道诸埠之人皆争观之会香港有疫病流行故不敢上陆初上西贡登岸英国领事等欢迎之及抵新嘉坡观中国民等繁盛之情形颇有喜色溢于眉睫四月二十七日到阿尼士沙三十日得抵俄京越至五月四日俄皇赐谒威仪甚庄严适有流言云中堂淹留俄京俄国谓为奇货可居必趁此时商议满洲铁路及其余紧要事件也今而思之则知流言非出于虚造矣五月十八日中堂抵莫斯科府莫斯科府者俄旧京也加冠之典盖举行于此府也于是该府巨商某张盛宴而大飨中堂既而典礼事毕中堂拟直赴德京六月十三日抵德京次日谒德皇恩遇甚优渥二十五日往谒前相俾斯麦公到处之名邑大府待中堂以王者之礼七月四日抵荷兰国京城八日抵比利时国二国亦厚遇中堂七月十三日抵法京巴黎淹留约十余日法国政府厚礼遇之亦不让于诸国遂搭船于虾母儿抵英国时八月二日也英皇赐中堂以马车置诸所设公之内且准其兼用郎士的儿公邸宅明日英皇赐谒于阿士摩吾宫又陪同往观英将操演水师舰队七日为中国协会所招宴会见故人旧相识者明日英相沙力士勃雷侯令夫人为主开园中宴会而飨焉十日赴上海香港银行所设之宴自是观光数日或往观英兰银行或观海中电线工局或观在的母士苦拉多两河岸各造船所又于将发之前一日往观大剧场遂抵美国美亦颇优待中堂中堂有喜色要之中堂游诸国诸国皆以为嘉礼意极殷懃云盖中国游欧洲诸国诸国所以耸动耳目者以中堂为中国大政治家见闻广大即中国将来之政治亦赖其施行也中堂自扬言云敝国应筑铁路又采列国各种文明之利器以更新中国是盖直抒胸臆之语固非虚饰也意者中国政府本有朋党相轧之獘故中堂所欲振兴之事业或为人所阻碍以至迁延时日不能举办一事未可知也然中国将来则必有一进境也中堂归后先驻天津十一日乃诣京复命忽以擅入禁苑被劾罚俸今上特恩原宥捐银九十两赎罪事始得息后即拜总理衙门大臣之命盖为使中堂与各国商议以求增多财源之法也当今之时中国财用空乏当讲求开源之道然该政府守旧势难变更内地政法故拟增多海关税而请于日本日本许诺又谋之于各商会及各学会等然各会等亦稍不信中国政府所为佥曰中国政府如有奋发兴起之意则皆乐扶助之又云宜疏通国内之水道建筑铁路大兴矿业整理财政之紊乱以显示奋励之意云

先是有言言云俄与中国订约建筑铁路后上海英文报登载该约其要云俄国有兴筑铁路自珲春至设旅顺自奉天至吉林之权且为保护该路故有兵营于沿路各处之权又俄当开战之日有准用大连湾及旅顺口之权又有借胶州十年之权又去腊俄国政府准开创东部中国铁路公司总理为中国人副总理为俄人股东乃中俄人联合而成也盖闻创该路之意欲在西伯利亚铁路特设捷路自黎老占士至海参崴其自俄运铁路所需之物而至中国中国政府不得抽其税云又据中国与日本所订马关条约凡日人在华各埠所制货物则华政府抽税不得超过海关所定税目之上后两国又商议更订云中国抽日本货物税概与内地一切货物同一则例而日本可得租界于上海盛京天津门及马关条约所定之各埠于是德国亦请辟租界于汉口天津等英请辟于天津俄法亦请辟于汉口又中国政府假俄以烟台沿岸之地英人以为不利于己于是中国政府赔偿于英人又中国吉林官员不行与英所订条约故英驻牛庄领事亲抵吉林见该官员令其践约又中国在英京公署拘留一广东人有尝谋不轨之嫌者英相诘其因由中国公使即释放之昨年中国之与外国交涉者大如此

日本外交政策盖观中国及朝鲜交涉之则可以知焉至日俄之间虽以和亲然未足谓为真也日本欲扩增其海陆军颇汲汲经营矣盖陆军费二千万圆海军费二千四百万圆亦不为也当付还辽东于中国之时国内骚然物议沸腾遂至有国会议员等欲上弹劾奏议然赞成稍寡总理大臣伊藤氏外务大臣陆奥氏大藏大臣渡边氏等前后辞职于是九月松方伯任总理大臣大隈伯为外务大臣以联合新内阁夫伊藤氏于付还辽东之际虽声望颇减而至其编定国民宪法更订条约等则最有功焉青史必传于千载矣初日人拟更订条约者既多年矣至是英法俄先更订其条约丹麦德国荷兰比利时瑞士等诸国相继更订条约于是乎日本始守回律权外邦之居日本者其刑狱各事一归日人自理十月中日通商条约告成初日人拟创始水车业于中国内地以兴制造后知不如设于日本内地之为得策乃改其素志今拟兴纺缫业于日本内地而多输出于外国也

日本轮船公司经战后增多赀本为二千二百万圆又与英国彼阿公司德国路以得公司订专约扩大航船于欧洲澳洲及太平洋诸岸之地盖日本欲推广航海之业给保护银于轮船公司不少也日本与外国贸易在千八百九十六年之前半年则为一亿三千三百万圆比诸九十五年之前半年则实增多二百九十二万元日本人口约四千二百万台湾又入版图则人口益众矣盖日人治台地恩威并行宽猛兼济甚为得法也

朝鲜之事殆不堪言俄人跋扈视韩土为独擅之二月匪徒蜂起国王及世子奔入俄国公署总理大臣金宏集为刺客害死其它大臣亦有被刺死者盖有人阴扇动匪徒之心使行此策也朝鲜本不欲倚赖俄国实以臣服中国为心也然所以背叛者岂无有主持阴谋于其间者哉是岁朝鲜亦阴派使臣往俄聘其将校为陆军教习欲训练士卒仿效俄式或云朝向俄借银八百万元以咸镜道北部一带之地为质此地有好埠二曰那也尔活曰悉士那哥福俄人盖垂涎于此也虽然俄国许诺与否未有明文恐是流言也何则俄国尝与英订约英交还巨文岛于朝鲜亦豫言及此等之事故俄虽敢于作为而未能骤行此策也韩人又欲救其财政之急聘俄人麦克利维以资顾问付与至大之权又准美人设铁路自汉城至仁川法驻中国公使也那罗氏逼请于朝鲜政府拟使法人兴办铁路之事于是法国里儿公司遂得办自京城至义州之土工以十二年为竣工之期以未满三年之时须兴办土工日人亦拟筑铁路自汉城至釜山虽未能遂其志而日间必力行之闻英国总领事非里阿氏辞职扰老能氏继其后云中部亚细亚有西伯利亚铁路工事兴办迅速殊属可惊既于八月开始而至得母斯克明年应能筑至具哥儿湖畔铁路一开西伯利亚之产业将大兴盛而英人放出赀本极多又自以儿克都克至海参崴沿道学校现频学习英国语言云西藏一带之地骚然蠢动人心恟恟不能安堵中国政府威令不行派遣官吏察其实情该官吏奉命取道于哥儿哥多经由达尔利尹自西藏至是克非母之沿道商务渐盛华人握其权瑙威人斯逸埃传氏漫游土耳其觅得往昔京都旧墟二所又觅得近来世人未知之沼湖为数甚多云

香港乃英国殖民大臣所管之地殖民大臣虽不准任议员然近时则准官吏任议员二人矣又英国察视商务委员具报于本国云各轮船公司互订专约自纽约运来者则现抽章程所定之半价自伦敦运来者则课章程所定之价是大阻碍商务也又英与日本所订条约足使在香港制糖业家衰微有此二故其沮碍我英商务之发达不少矣德国轮船长及船医生照影器潜入香港要寨被拘而后获免或谓此是委曲以行法律也如我英人实行此种之事于德国德人果能从宽典乎香港岁入甚多货物经由该口者千五百六十三万二千吨又加林吨氏自希亚那被召为民事裁判所长矣

法属印度支那则有克里些之事二月沙路斯伯里氏与克力氏订约遂割门心与法国该事始了时五月十一日也又以眉公河为英法之境又英领事也那多氏请中国政府准法国公司设铁路自法属东京之境至中国龙州以三年为竣工之期又波以哪铁路亦必同时竣工为设铁路故募集公债八千万佛郎或谓红河沿岸之地商务大盛故与其设铁路不如用该须要之赀开凿运河以利益商务之发达也据们地税关所报告千八百九十五年所收入之银两总计二百八十四万二千两云法属东京本能产棉花然该政府不奖励其培植现在该地水车纷缫公司制造材料颇觉困乏又法人所兴设之水车舂米公司拟压倒中国人所兴设之水车公司故方请保护银于该国政府云又在该地之商业公所拟使外国人不能争商利故亦有所请于政府由是观之该地方商务之殷亦可以知焉西贡人集赀本二十一万佛郎当八千四百磅在起拉阿斯地方兴矿业云

迩来暹罗虽失该国东部一带之地然此地本不甚有利益故其失之亦不为不利也该国现情可分为东西中三部然东部则为法人所有西部则英人据焉唯中部之地为暹罗人之根本法兵屯在暹罗者百人安南兵三百人皆能守规律而不相倾轧近时法国领事务广登人于军籍不复问其所执之业务与其人之性质如何盖法人拟益树立势力也该国商务日渐殷盛然其商权多在英人之手美国公使尝稽查英人在暹罗及其余诸地从事于工商业情形者谓英语为暹罗通行之语故国内诸学堂多教习英语日本近时亦拟开公署又将订日暹条约也

非立宾群岛中有匪徒蜂起于麦尼拉而叛西班牙政府盖因西国在该岛官吏及教士等收敛无厌屡行暴戾不堪其凌辱也该岛自归属于西班牙政府之下已多历年所及然未曾进文明之域适足见西班牙政府政治失宜也其余如婆罗缅甸及海峡诸岛兹不赘录

　　书俄皇告洪大臣之言　　　　　　　　　　　　　　
薛福成

光绪十七年春正月出使俄德荷奥四国兵部侍郎洪大臣钧任满将归诣俄皇宫辞别俄皇免冠握手为礼毕深语密谈不知晷之移也其言曰外人谓予欲与中国为难又有齮龁朝鲜意此等议论如风不可执影不可捕虽明者能烛其隐而者易饫其欺或有西边大国造为此说以耸听闻若过信之洵足损邦交误国是中俄和好余二百年交谊在诸国之先予固不肯一旦废弃且俄国前得波兰之地及割瑞典芬兰之地并所定图尔齐斯坦诸部壤博人众未能心服常思乘俄有事逐风尘而得逞彼时西方诸强国且睨隙而议其后俄地悬隔过远气脉不贯呼应不灵能无顾虑予是以日夜兢兢不欲生事境外必欲绥辑新得之地俾其人志趣与俄为一此非用数十年心力不为功至东境筑铁路盖为输写珲春海参崴商货之故且苟无铁路则珲春海参崴终觉孤悬势难兼顾以天下大势言之俄境虽甚长自西趋东处处皆侧面也中国由南向北处处皆正面也我虽监造铁路亦必联络中国始能缜密无间议者每云英人助土耳其扼守君士但丁海峡俾俄之水师不得出地中海故俄常欲营一屯泊水师之海口而思有事于朝鲜斯又不然近数年来我已于黑海之滨得停泊兵轮之善澳北边又得煤圹苗旺质良又于库页岛得海口两处皆风静水暖可泊轮船亦有煤圹且俄与丹马婚姻之国俄若欲济水师丹马海峡亦可假道奚必注意朝鲜哉贵大臣归中国可劝政府务崇睦谊切勿为谗言所惎传闻俄皇之说如此数千里外辗转演述或恐稍汨其真然其大旨无歧也窃谓俄皇所论未必非由衷之言顾自古交邻之道往往约为兄弟齐以盟誓不数年而时移势改有难副其初志者矣今必谓俄皇之言不可信固非事实然所系于时局者至重闻此说者能无概然于心总之修内政鼓人才饬边防整海军审洋情联与国数者缺一不可孙子曰毋恃人之不来恃吾有以待之此数者无论诸国有事与否皆我一日不可缓之事窃玩俄皇之语似发于至诚则我亦当以至诚之意待之夫使俄皇之爱中国而出于至诚也试以六事质之亦必谓当务之急也
 
　 
卷十五中　交涉

　　论黑龙江省将来大局　　　　　　　　　　　　
俄人阙名附

俄国官报论黑龙江省之前程曰我俄东境未能开拓百般事业未悉兴始如工业贸易亦未有端绪此吾所以常忧念不置也其故何在曰以工业贸易所需赀本颇未饶富也曰货物运费过昂也曰通币甚也曰营专门业者少也曰居民有专门智识者寡也曰劳工不足也职此之故所由阻碍其工业贸易之兴盛也若夫异日能百废具举则其兴盛亦必易易耳然则宜讲究补其不足以图发达之道实为今日之急务矣请详论之盖黑龙江地方赀本之未饶亦洵不得已也何则其道路则险恶也其生产货物之地则远隔在数十里之外也运至市场则销许多时日也商贾卖买信义未明故假借不能自由夫以交通不便遂使货物之运费高腾商贾卖买信义未明遂使赀本不能流通彼寡有学识者虽在未开之地习为常然是亦吾人所忧念也抑西伯利亚铁最便于黑龙江地方并为欧亚二洲之利益足以资此地工业贸易之繁盛固无论已若赖铁路开通之后而拱手无所经营则岂能望此地之兴盛哉宜及今讲求铁路之利便而使工业贸易兴盛也其道维何曰排除各种阻碍是也不止此也宜讲交通发达之道而长进各种经营以副政府销巨万之赀开创此大铁路之意当是之时吾人宜经营画策之业虽不一而足屈指数之开列如下一稽查该地方风土物宜广告于世人以资兴业家之三省二修理水路交通之利以便搬送货物三敦商贾之信使易于广通货财四明定裁判警察即捕房也制度而保护士民利权五兴业家以合宜之特权以寓奖励之意使兴业家奋起六使国中住工业之地者移居于此地以图增人工七设立专门技艺学校行是七者所以谋此地之开张也夫欲稽查风土之宜国家所设立之探崄远征队及学会亦颇有力焉试详举之如千八百八十八年联成探讨山队以察南部乌苏哩之业近时为稽查铁路一带地质并黑龙江航路故联成远征队又大藏省简派博士洒保仁于黑龙地方考查设置税关之处并财务一切之宜又在千八百九十五年农商务省亦联成一团队以现任该省次官陆军中将匹多罗付为其长官考查筑铁路之处远探此地情形是等诸人于察该地方风土物宜实与有力焉然今犹有地方官所派之各种讨探队又有学会而颇裨益世人也抑谋工业贸易之兴盛待道路开通而后能收其效昭昭明矣不然则商务滞而不振器械可以兴地利者不能搬运生产之物不能散于四方于是赀本亦不流通于四处商工之业必衰故与商工业之进益相待者必道路也然尚有一焉盖扶掖诱导商工业之根原者是在守信制度也现今商工业实情全系在此间守信之厚薄则关商工务之盛衰故昔者故哥儿付男爵亦尝倡言此制亟宜设兴千八百九十三年于哈巴洛夫戛俄地名亦作伯利为东部西伯利亚所属卜里模尔斯克之会城在乌苏哩江与黑龙江会流处　按卜里模尔斯克即东海滨省会议尝论此意矣当时虽有此等制度而论其实行所亦不甚广也虽有帝国银行在哈巴洛夫戛设立支行及聂尔琛斯克即尼布楚今隶杂拜噶尔斯克有金银厂　按杂拜噶尔斯克译言跨拜噶尔湖省银行唯尔赫涅乌金斯克亦隶杂拜噶尔斯克有会场即上乌金斯克在乌达河入泄格河处银行等而帝国支行所在位置与此地商业枢要之所相距颇远信义所及亦不为广余两银行本系商立赀本不饶彼此每多不便以致赀财流行阻碍所以故哥儿付男爵有此议也现在黑龙江军务知事陆军中将得呵呼士基就职之后直建议于大藏省云宜设帝国银行支行于务拉的倭司托克即海参崴隶卜里模尔斯克　前报作乌港盖译者之省文唯尔赫涅乌金斯克及赤塔今为杂拜噶尔斯克之会城在阴噶达河上等地方

且论贮财制度之利一在奖励中产以下人民知贮财为美事一在积小银致大赀以转用于紧要事业大藏大臣如德亦专赞此议及千八百九十三年底始开帝国银行支行于唯尔赫涅乌金斯克至九十四年并开始于务拉的倭斯托克及赤塔等又在此处邮政局施行贮财之制其数至四十余局之多矣近时又始与中俄银行于上海设支行于日本中国各地使在务拉的倭斯托克帝国支行互相通办理财务此等银行之设即以为财务机关故该处人民见之喜色相告朝野尽致力于其间帮助总办创兴事业一旦开设伊始店前成市业务定益繁盛千八百九十四年帝国银行在各地支行所办之数实已六千万留云虽然吾人得陇望蜀故犹希冀该银行日益扩充其务何则该银行支行办理事务权颇狭少当非常之时必不得不请命于本行故动辄迟缓愆其机会使兴业家有隔靴搔痒之叹是将来宜厘正之要务矣然近时银行业户亦大有更革如顷者发新令增扩支行办事之权特准使唯尔赫涅乌金斯克及赤塔两支行假银于大业家取其所采掘金块以为担保此等法度比旧时所常行虽实为一大进步然时属草创各地互相远隔财币流通未免迟缓当是之时欲效文明之地所行成法假借银两而速其还期盖非策之得者也至其甚者则每值质押农家产物以假银于农民时每寄送邮信于本行必待其允许而后敢将银借出为是之故空费时日或至缓不济急苟如此则大负地方人民之望矣然则更使支行增扩其委任之权自定假银还期与延期等事以任其所行苟事宜敏急者则速发电音咄嗟立办使兴业家无遗憾矣裁判听讼之事亦与商工业最有关系今夫司法之纲纪不严肃保护人权物权之法视若等闲则民人安得保其赀产而安其堵哉苟如是而望商工业及各种事业盛兴岂可得哉不独各种事业不能兴必有乘机射利之徒乘机而起欲望殖产兴业家出亦不可复得焉故裁判之与警察并宜明其制度正其秩序以实行其事务则二者之裨补于商工及其余各种事业不待言已抑此地未全开拓譬犹在幼之时今欲振兴商工业于此地而渐导文明之域非有异常保护则不能奏效也凡人之始创事业必多[失](夫)计故危惧之念易生踌躇逡不能发奋从事是为人类之常态故宜厚其保护除去此等弊端以鼓舞其勇而力行事业若创兴事业一旦得诱掖奖励以助成其志是为可尚耳苟欲成此端绪则宜付与特权于兴始有益之业者或免贡租或给与赀本而保护之或宽假法律命令任兴业者自为而不为牵制则其效绩必有显著者焉使一方之工艺兴盛则准外人兴业盖亦一策何则与其输进外国制造之品物不如使外人制造于此地也盖制造必须劳工则我已得其工银矣制造所须各物必购诸本地则我并得其购物之赀矣则利益不已大乎苟如此则其制造各厂当应作为该地方之工业学校制造家即为教师而振兴地方工业裨益人民实非鲜少也如轮船业及在萨哈连采煤业政府既给与保护银又付与特权矣

又于在本处制造火柴家士窝罗福贩卖俄油之林多我廉商会制造罗纱供给囚徒衣服之幼肯是基等免除其应纳之公司税又于布拉郭悦式斯克法国照像业家得路儿路给与土地而不取其价是皆开保护兴业家之端绪者矣吾极冀将来益扩张此事业也此地劳工甚寡且频年铁路工事方急故劳工等多从事于此随即移住此地之人为该工事所夺去已不复遗一人焉[夫](未)劳工之兴工业必相待而不可离者也今则乏人如此故迩来招致中日韩各国工人以服诸种之劳者日盛一日然犹未觉足谓宜劝奖本国住工业盛大之地者而移住于此以致其力是为至要也今夫西伯利亚铁路贯通此荒野之日即欧亚缩短其地之时矣则东方亚洲外国来此贸易应改局面而与之最有关系者为中国贸易何则以中国多销工业制造品也且近时彼我交通之便大开船行松花江亦已无呵禁然东方贸易不独中国则宜兴航海公司轮船定期开行中日韩三国以便来往交通又创兴商务代办[公](分)司于各国埠头以慧眼视商情使买主无遗憾是为切要也昔年曾严禁中日两国币以及洋银输进俄境自今以往即宜撤此陋制出入自由以便彼我贸易商务惟现有设海关于黑龙州议废今日关不征税之制则不得不请政府慎思其利害也盖此议始兴在千八百九十二年当时在本州岛军务知事之任男爵哥维付将军痛论时势未可为谓赋课关税之极不利内阁会商遂止此议矣然当一旦铁路贯通之日则该地形势亦必一变无疑故大藏省以千八百九十四年五月请上谕以该省顾问博士也保荣为总办遣往东方以稽查宜设海关之地与东方财务之枢部及其复命政府乃选定委员更审查讨议其事窃谓欲使此地一带与本国一律设置税关以行画一之制固为经世之本务谁抱疑义于其间哉又有谕乎然宜于何时设置海关乎宜据何等方法以废关无征税之制乎是所宜猛省也以吾观是处现在情形欲本国税关之制仓皇急施于此地恐未见其可也何则黑龙州今日各种事物方开端绪耳故社会万事万物无或暂时静止日进之势顿改旧观前程茫茫未可骤测如黑龙江畔移民亦年年增多户口且该江畔属中国疆土采金业近时大有进境故其地已成一大都会往时寂寥无人之境今则为佳好市场他年铁路贯通则足以为外国贸易市场者必所在崛兴焉是监察国境之守亦更易也现政府虽谕促可萨克民族移住于此处将来必有编制可萨克舰队于黑龙江之时若至此时则日后制度宜变更者亦甚多矣现时之趋势已如是故设置税关而期其完善非眼前之急务也然而缓其设置之期以待大铁路完成不亦可乎现自尼颗拉耶务斯克在黑龙江北口旧名庙尔及务拉的倭斯托克所输进之酒类火柴烟石油及糖等咸抽关税棉茶亦然何尝仿效欧洲而设完善之关哉若一旦铁路完成亦未见宜速设税关之要纵令缓其设置亦未为迟也吾前既言沿海北部人烟稀薄道路险恶外国输进货物者实寡唯有茶耳其数一年约一万四千箱而搬送之者全赖商队也此些少之茶不抽税而过关亦未必有害以其无税入关郄有兴盛交通之利又足使该地方劳工得其工银也故若速立抽税之法而增入国库则于一方又有所失也如萨加连岛即库页岛亦未宜以设置税关为要也何则此地本移徙囚徒而为殖民之计则其地情形及土民性质并行政财务等殆别有天地矣

其它如境土崄峻之处亦都类是现如中俄境上两国人民来往或采樵或放牧以交换有无若一旦立关以禁制之则奈其迁徙何或至境上无人亦未可知也故铁路未完成则未可更改税关之制唯于一二既盛之埠港备立制度以警戒监察其境上是为握要耳抑此论所关系极为广大更有事关系于中国者三曰向满洲输出货物无税曰通恰克图之道路曰中俄条约所定之境上贸易无税等件皆是也夫越我俄境输出货物于满洲内地而不抽税本属可喜何则贸易兴盛则使该地人民益众原非少而尤以航业铁路为最若设税关于此地则妨碍贸易必不利于此地也不止不宜设置税关宜更立保护之法如设立栈房于输出货物之要冲以便于藏货是已蒙古通路本为茶商贸易之要路来往必经由是处此路非一朝夕而成积年之始得此矣则又为施行威信于蒙古之一要路也若设税关以致茶业衰微固吾人所不取也中俄境上贸易非复昔年之比而今也中俄订约条人民违背亦甚多矣近年以来满人侵境恶疫流行为吾人之害不少故于境上宜严守备如南部乌苏哩地方中人往来耕牧如是不已则不可不沮遏之也夫中国商人在我俄境颇多放肆我国法令蔑视不从是正似享受特权者中国政府亦不重视此地通商条约住境上之民不以实行该条约为利害之要至其甚者则正似未尝有该条约之定章苟如是则越境出五十里之外而深入内地不以为怪也然则宜速即改订中俄条约以明彼我财务之交涉并定国际之章程为要耳由是观之大铁路之贯通与税关之设置使黑龙州财务错综繁盛矣意者百般事物亦将大变也故政府须常致意于财务之间慧眼视其实情斟酌事态之变迁以处置于其间是为至要也若夫中日韩诸国之形势尤宜夙夜注目莫失其机勇敢果断以期不[乖](乘)政策耳苟欲服膺此等要而举其实效须设一大公署而为之处办然后锐意专心经营惨淡可以大成我东方之经纶也

　　论英通中国商务路程　　　　　　　　　　　　
英人阙名附

英国总商务公所欲在中国造一铁路以兴商务拟请国家津贴或径由官造或由商造而国家保其造路后之盈亏于西六月十二号派人觐见外部大臣沙列不雷与邮务大臣乔诸海觅尔登敷陈此意总董议员斯福得恼可得率同诸人进言曰本公所以为欲将英国商务兴于英新疆之湄江一带非在缅甸海口与中国西南之时[木](本)地方用铁路接通不可欲英国制造之业在中国西南及北暹逻与法国制造人争利亦非接通此路不可本公所欲英廷及印度政府知此事为不可缓或从暮尔名经过暹逻或从冷贡入英属地经过堪伦尼此路须由国家办理或保护其盈亏且欲请中国准此铁路穿过时木入中国之境其章程须与法人通铁路至中国一律相待前次本公所会议大众皆以此议为然故以奉闻云云里茨公所董事威灵士与勃兰克剖公所董事海力参申言曰法俄政府近颇有举动于中国则我英之不可坐视明矣沙列斯不雷答曰君等皆阅历甚深故用心如此周密然办此繁难之事非彻始彻终详思办法不可至里茨公所之言我三十年前初至印度时已虑及此尝费尽心力探此消息昔马嘉理因探路为人谋害此事至今犹在人耳目我等志愿欲将商务通至黄河一带已非朝夕天下诸国多有以阻别国至本国商务为要着我等则当以能在人国内开绝大市面为要着然我英办法与他国亦自不同他国通商实为得地起见英国惟求振兴商务而已盖十年以来我英增地已多故其所重当在彼而不在此由此观之自以设法在中国新添市面为最要现中国之商务固以我英为冠首然苟欲多采中国内地物产而使工人制造成物多得销路实非开通此路不可惟欲办此等事其中又多周折我英向例凡不在本国境内之铁路政府每不肯相助常有境外之路既与律法相合商人又有利可图于彼国人亦有益处并有益于天下各国者然下议院犹往往不允津贴若此次之议下议院能慨然允许真出意料之外矣要知君等若能自立一公司力办此事则凡在英境内之铁路国家必可极力相助至此路将通至别国境界时我国力量必能使人不阻挠也我未见外国有见铁路将入己国之界而不准其接造者君等其勉之前者哈来忒尝言今欲将此铁路从上湄南之雷堪地方达至中国境内于天下甚为有益此论最当暹逻近前开化必能实力整顿国政我极望彼国能竭力帮助各铁路之能达上暹逻者前英与法约不得在湄南地方压制暹逻此约彼此同其利害今欲令暹人允造铁路至保护各地则可若路既成欲以政府权力管辖此路则不可君等不得以暹逻有受人保护之属地遂谓非自主之国故凡经过彼境之铁路必当归暹管理此等情形皆宜熟思据里茨公所之言谓英法在湄江议新疆约法索取属地而英未索实与在暹开铁路事甚有关云云我以为此非印度政府之意然实已误矣我意此区区属地未与法争亦于造铁路无害若于铁路有害则我国必不能听之也君等云时木地方要紧此论极是其地离公郎之摆渡不远可搭桥通之又闻或谓我等造铁路但至公郎而止此说不确印度政府极欲令此路告成若其路将通至云南边界可令英公使请中国思自己利益及关税好处则彼必许办矣至我国与法所订之约则并未阻我国办此事之权利也又有谓我国若与法起恐法将我此路所有利益夺去此真恇怯无识之论我英举办一切常能胜别国一筹也又或虑俄人在暹逻北地与英争商务此尤不可虑我英有历来之国权又有如许商务之机器又有如许赀本又有如许阅历若尚不能与俄在市面争一日之长则英真愈趋愈下矣要之我国与民须合力将天生之阻力除去则商务一途当无一国能着我先鞭者矣云云总董乃称谢曰蒙大臣如此接待又承垂教实深嘉荷于是称谢而退

　　论英国在中国所有之利益　　　　　　　　　　　　
老台湾附

英国在东方之利益势处岌岌之时凡中西交涉关系所在幸有长于文辞诸人挈举要端敷告于众藉为勉图振兴之萌兆本月间康坦姆伯来而雷报中有挠门所著论说深可嘉许余如不署名人所论中日条约又密起在勃来克乌特报中论及中西交涉复有太姆士专驻东边访事之人论前次李傅相出使之事本馆以此数论类皆意寓劝警冀使英人藉其忠告可悟在中国之责任利益能收如是之美效亦犹前此诸人在新闻纸中所论宜增添水师后果因而得力其效正复相同挠门虽自谓论事意见太苛然核其所论实能紧握全题阐发悉当渠在三四年之前曾周游东边所得阅历及其所著之书可以供众览而增长人之阅历我英廷臣如果采纳其说则英在中国至今仍当推执泰西之牛耳复何疑哉至密起谓英在中国实有之利益众人尚未全知其言诚是然尚应加入一语盖即廷臣中无论何党之人亦鲜有能审其详者若中国风俗服饰之异及信星谶惑巫卜酷刑贪婪又如新闻纸中所载有益于英人所应留意之处在我外部暨驻中国北京公司各埠领事以及国中之人民固皆耳熟而心识之矣至于中国真实底细如何情形仍未能洞烛而悉知英官之在东边者不过专力于中国之文学以求淹博之名耳若密起所言中国实为我英工艺之人衣食所赖盖如中国之乐太平守律法服勤而节俭亿兆之人劳其筋力可以自致巨富且能使英人因之而益富如于查探生番所费之工夫能移一分用诸中国即可知其底细情形譬在旷野之中散播嘉种何不少留分播于肥饶之地亩且此等地亩即四五年前在我掌握之中可以丰获而为我工艺之人所利赖者其实情信如斯也英国思欲攻取苏屯在非洲愿耗多金而与俄法力争其实似此地方即使得之久终让归于人试观两国将从三百兆中国人之中渐渐消夺我英政府及商务之权势而我转漫不会意抑知此三百兆人如果英国权势所及即能用以兴我之商务而有益于我[工](二)作之俦其利甚大盖今国家之政赋即维系于此等工商之手也至谓各国涎中国而觊瓜分其端已开或言英亦宜有所取而在密犹以为此非要着然则密于英国近时情形似尚有未知其在中国商务可以推广之处密起力举其策谓宜用铁路及其它新法以维持之然以吾度之如使他国果出于斯而英独无取犹欲思于中国商务握其大纲而专其美利于理殊多未合俄在中国所得权势无非有于英之商务吾将鉴于前事而知之矣俄之忠于谋国者所办交涉得手有益于其民之处议论中俄条约者所述殊有味焉此约现非子虚其吾利益损吾权势之处在十二个月之前以至于今始终所闻皆实有其事英之商民所当预防此险因凡有谣传往往可信如谓俄办交涉之人隐存窥伺之意初犹以为讹言及后终成实事此种阅历吾辈得之者多且久矣太姆士访事人所论中国官之积习在不谙中国情事之人固以其言为快谈然于英在东边之权势所关无多至挠门谓英在当初得宜之时未曾与俄立约夷然不动坐令其于中国不但居保护之名且真有管束之实是诚英之大错也数语确当直抉其弊

姑无论中国国势或进或退在官之人是廉是贪即现与西国往来之事实已归俄国管束法既助之矣德又从而怂恿之[抑](仰)何愚欤良由英国无端忌激之使然也倘各国果为割据之举英于其间亦有所求或各国所兴商务英亦欲争得一分视分内所应有必不可少而定须得之者但欲求能如吾愿必使北京政府知英有水师陆军可以强要而力取并知英较俄法两国合并之力尤为可惧然后可也当英在中国权势最盛之时办理交涉之人在总理衙门遇有既懦且狡老于世故之辈恒玩视我若待孩童凡吾分内应有之权及应得之利益非使北京之官若睨我有水师提督立于公使之后似将开者然即不能保我所应有盖自昔而已然矣尝有一日闻诸某驻英华使自表其所见云英国现无能为欲得战胜于天下者惟我华与俄耳该使所言如此窃谓今日英在中国如但有办理交涉之人而不助以兵力尚何有他望哉中国土地商务英国若欲图之必俟吾政府迫于民情之趣促而有所作为乃即可以证该使之言实属年轻不明天下之大势且所学西文仅袭皮毛因之转为所误以致所见者浅而所论者乃不符也然吾苟有所求俄与法必将阻挠于其间盖彼在天下各处皆思与我为难如从阿比西尼亚至华盛顿又从曼谷至黑拉特无处不然设英在北京果求吾所欲俄法必以保护中国为己任将合两国水陆各军并力以拒我此亦意中事也至其所得储煤之处不但能废去我在满洲暨中国北边及其西南各处之商务并且彼在北京权势日大将使我南洋石叻及香港各属亦皆因之而震撼中国之人旅寓于彼而操工艺各业者户口甚繁该处居民咸倚之若脊梁之在背其能致富饶能臻兴旺盖全恃乎此等流寓之人工业之多也惟其父母妻孥类多仍居中土今俄法在北京实有操纵自如之概万一英与俄法有事于兵戈英欲保护自香港至仰光一带所有可宝之属地而西华人之有室家在中土者俄法必唆使中国设法借仗其力以遥相牵制也按阿比西尼亚在非洲东境东近海北界努比阿　曼谷为暹罗京城滨湄南江下游　黑拉特即明史哈烈国故地今属阿富汗在阿富汗西境并哈烈河北岸　仰光一作漾贡亦作冷宫或称琅玕埠今官文书作仰光英属南缅甸地濒伊勒瓦谛江　即大金江下游东支河入海处号称大埠实即明史摆古国南境之地也　数年以前英之统兵官犹恐中国或有如昔时之君上者复为欧洲之患此诚过虑其实如中国者何用虑为惟以数百万强壮华民练习成军而由俄法率领之此则实为印度心腹之患也英在一千八百六十年所得之利益今则失去已多且有较此尤甚者坐失事机茫不自觉倘将来赫德以年老乞退则英国情形恐更不如今赫之扶助北京政府业已有年其为中国谋可谓尽心而于英亦裨益良多实较胜于吾自简之驻华公使也当中日开之时倘欧洲各国俱守局外之例则保全中国本非我英分内之事因彼政府迂钝拗执自召其侮固应自当之也然如俄法之在中国利益甚微与英悬殊彼既干预而染指矣英之为民上者及在廷之臣何以不即乘机着手于其间驻北京之公使又何以不即宜告谓英以保全文化起见极愿与俄法会同办理即俄所求不冰冻之口岸亦未始不可允从惟我在中国之商务利益实为民生大局所系攸关非浅日本战胜之后一切条议我有应得与闻之处纵使出于兵争亦勿稍阻奚为姑待默不一言乎诚由乏明练达之人致我政府束手坐视耳

中国将来情形于俄最有关系法国意存阻碍于我且知其事之重要因将中国立从吾手夺归伊等保护夫中国与外洋往来之商务我英十居其七我三十兆人民全恃扩充外国市面以为生计而我政府漠然视之若无足轻重稽诸史册所载至危至急之时殆无有如今日者矣顾人犹坦忽弗思乎查百年以前英之户口尚少食物等类及制造所需之各料不待外求造成货物营销于地球之上获利恒多且与同洲各国力尚能战彼时各国之商务尚不能十分与英争利而吾廷臣犹常留意远从各处寻辟门径使吾商人得以营运谋生今则耕种之民渐少所产五谷不敷国人三月之食除稍有煤铁而外制造所需各物料大都皆购求于各国有此物料方能施工而成器业于是者乃可藉工而得值终岁之衣食取于斯室家之养赡资于斯是钱也食之胥倚赖于各国而求生活者矣是故市面日益衰销路日益狭则吾做工之人将愈穷困也若英在海面所有之兵力使再失之则必致其饿困以死其危机苦正与从前犹太被围之情形相似英所有之商务益处无论其在本国或在各藩属吾必公诸天下俾同享其利而各国于此等市面上每多争占吾利若在伊等国中及所属之处且禁阻我使勿得丝毫便宜前此七八十年政府办事之人虽少而从田产及商务之中出息殊多其办理交涉各事亦颇有学识今则权属于氏所恃以活命者全在扩充本有之市面使得工作之利尤赖别有寻辟以畅其流然欲得此新市面而久守之宜必有雄盛之水师庶办理交涉之际可以示强而得力若此要紧关键正恐吾工艺者流尚贸然罔知所以毫不在意是尤政府所当教戒使知凡推广国势但求谨慎办理并无开之意固专为吾民保其利权也如水师太少不敷调遣应使百姓晓然于国家主政之人无论何党若于其事不尽职分是即做工百姓之仇敌今大臣之中勿论何党往往泛议义学及其它琐事肤言以分骛民心殊不知此等泛议若在承平兴旺之时犹之可也岂今之急务哉至论大任要端或各国交涉危险之机或以兵力求吾应得之权英之廷臣非被百姓强之而作即寂无所动如吾民欲强政府保护东边要紧利益今正是不能或罢之时矣英在中国扩充权势能得利益之处民果能知即应坚促大臣力持定见无论俄法如何举动凡于瓜分中国或从十八省及各属地开为通商口岸准各国互市应得利益之处英国决不肯不取一分以后中国即不至再有驻英华使敢言二十九兆人民不能胜过三百兆人民矣亦当无在外部之官不知尽职而谰言吾据之澎湖系西班牙所属矣然毋谓天下商务吾已能独擅其利辄自满而侈更勿以吾能造船售与外人又自喜而夸因彼人方将设法以攘我独有之利也英之商船往来于欧洲美国一带装载料物及已制成之货其驾驶之人大半来自瑞瑙丹德及东印度等国而英民得沾其利者殊故我英之恃以为国者尤在扩充外国商务有进无退庶使开矿制造之俦能藉工作以获利如果政府确以民间之甘苦为念即应竭力设法冀得天下极好极大之市面俾盈兆工艺之人可以享无限之益所谓极好极大之市面即今中国是矣且可立收其效然则我英当知乘人未入手之先相机而进庶几能如所愿乎

　　论德人寻衅于中国　　　　　　　　　　　　　　　
刘桢麟

今之忧中国者曰为中国患者其惟俄乎法乎日本乎辽东索还密约既立铁路通至内地兵船任意停泊扼吭拊背剔及肠胃此俄之可患固也朝鲜既撤台湾逼近东南海疆门户尽失枭獍桀黠鼾睡卧侧此日之可患固也穷而好武贼而好胜龙州铁路福州船政握我利权伺隙以动此法之可患固也然而吾以为此皆犹后之患而非目前之急也目前之急者其惟德乎中日之役英人袖手德与俄法攘臂引项仗义执言树恩于中国中国不得不有以报之此中俄之约龙州之路所由来也夫三人盗胠攫所得二人饱翔而去一人徒手争之不及置之不甘其必取偿于主人也宜矣今德之于中国固自以为有恩者也而独令其向隅则乌能禁其不狡焉思启哉虽然德之与中国固所称交谊最密者也通商以来诸国构战祸相寻惟德始终未尝失和故贷则筹之彼鎗炮则购之彼教习则延之彼中国之人靡不谓德之爱我也德于我无他也坐是之故德亦不易遽发难于我此中德之所以二十年无间言也岂知投骨于地众狗争之英俄法坐享利益垂数十年区区日本且出其上人孰无情其能不起而染指乎观于去岁金陵自强军之事其萌芽矣自是之后各省报馆纷传其有测量门金星岛之事去冬复有拒使索地之举一再以逞积不得间于是其心之愤懑急切始莫能耐矣及今春觐见之事实彼使失礼而总署延宴强不赴是岂独挟恨于敬中堂已耶湖北武备延设教习比雇佣工稍过耳而斤斤争统领全权且移文总署以争之何也德人某游历长沙长沙人拒不纳一旅客耳能电召汉口香港战舰七艘以俟此又何也呜呼此数事者使非其政府主谋所遣心腹之人敢若是之明目张胆哉幸吾政府疆臣慑于敌势委曲以就否则其不至裂者几希矣抑闻之公法家之言也曰地球之为国者非藩属于人无论小大即无不有自主之权今中国御一教习遣一使臣不能任其进退坐令彼族之要挟乌所谓自主乎又闻公理家之言曰地球之国号称文明者必遵理而行不妄举动否则谓之无教化谓之土番今德之率意欺侮横逆无道若此宁真甘于为土番耶语曰物必先腐而后虫生之人必自侮而后人侮之中国而能自强无公法公理可无恐也中国而不自强虽日挟公法公理而与彼相持亦多见其不自量而已不宁惟是中国之于外交忍辱含垢遇事迁就诚以为优容而免事也然我以为优容彼以为尊奉我以为免事彼以为畏缩得寸进尺彼缩此伸不至于裂而不已今日之德国已大异往昔彼其多方横逆虽暂亦餂而弭之然宁能禁其不再横逆乎夫俟其再举则彼己操心审虑于一逞此时虽欲餂以弭之恐无及矣故德之构衅终必不免与其仓皇于事后孰若振作于未然吾料执政诸公洞悉敌情顾全大局未必不有见于是然而因循姑待祸将接踵割地偿咎将谁属传曰嫠妇不恤其纬而忧宗周之陨呜呼其无使鲰生之言不幸而中也

　　上李伯相论朝鲜商约界务　　　　　　　　　　　
马建忠

忠前于本月初五日由烟台舟次肃上一谅尘钧鉴计此次东渡除襄助朝德议约外尚有令朝鲜预筹与俄罗斯边界交涉事宜与咨访中东陆路通商利弊两事请将抵朝鲜后一切办理情形分别陈之溯自初六日自烟台起椗后至初八日行抵汉江则德使巴兰德已与其统领驻大东洋兵舶总兵贝朗格驾兵舶两艘先二日至即夕作书致前议约官赵宁夏金宏集二人令请国王派议约大员来会并即将约外声明照会来初十日巴使议定以忠不谙德文此次约稿援中西成例参用法文一册俾便较对十一日朝鲜国王仍派赵金二人为议约大副官照会驰至次日偕往德舶与巴使会议初英美二国约外照会均于签押日与约稿国书并交此次以巴兰德素称难与虑有反复遂于是日令赵金二使先将照会交巴使然后由忠议定于十五日签押巴使以事成之速喜出望外于约稿一无更易惟欲于约外另立照会一通以表异英美二国之外忠视照会所书特恐朝德换约需时请于美英二国换约后同时令商民先来贸易忠以所请于约稿无关出入令朝使照覆允行而于文内为增入未换约前商民虽准与美英二国同时贸易而领事官来口仅以宾礼相待不得以公牍议事一层以示区别十五日仍会同于济物浦支帐签押壹是如例德舶即于十七日起椗忠亦偕丁提督率威远超勇扬威登瀛洲四舶同日西渡而日本花房义质在汉城闻朝德议约复于十一日令其参赞近藤真锄来我舟及德舶侦探约稿未得见怏怏而去此忠襄助朝德议约情形也振帅为俄国事致朝鲜兴寅君书交尹泰骏乘扬威快船来扬威行道旅顺勾当公事后明日始至忠于初八日致赵金二使书时即先录底稿寄去令呈其国王与执政预为筹议迨宁夏等至语及此事则云其国与俄国何处交界及有无商务应否商办在廷均属茫然其国王转命来询于忠忠因为遍稽掌故则朝鲜与俄国本非接境自咸丰十年中国与俄罗斯立约分界以图们江口以东地归俄罗斯于是朝鲜与俄国始有交界之处则欲考朝鲜与俄国交界之处当先考朝鲜与中国交界之处仅按会典康熙五十一年乌剌总管穆克登奉　旨查边至白头山即长白山审视西为鸭绿东为土门遂于分水岭勒石为记盖中国与朝鲜以南北分界自长白山迤西则鸭绿江间之北为中国南为朝鲜迤东则土门江间之北为中国南为朝鲜而咸丰十年中俄和约第一条则中国与俄罗斯系以东西分界自松阿察河经晖春河迤南尽图们江口东为俄罗斯西为中国图们江即土门江又名豆满江审是则土门江口迤西朝鲜仍与中国隔江接境而与俄罗斯交界仅在江口一隅又朝鲜通文馆记丁卯年咸镜道观察使金有源称有异样人至庆兴府东门外声称为俄罗斯人该国都统遣其在对岸界牌近处筑室稽诸地图则庆兴府东门对岸即土门江口之穆湖葳地则两国交界仅在土门江口其证尤明且查中俄和约称两国交界与土门江之会处及该江口相距不过二十里而此二十里当时以为中俄分界之所如春秋吴越具区两国均不得有不得谓之俄境则朝鲜与俄国接境仅在江口出海一隅其地甚小且隔江相望界划判然非若他国壤地毘连必须派员会勘乃明者比而以言商务则此江口一隅仅属荒地即附近之处亦无大都会可屯集商贾故向来中东互市惟在庆源会宁二处从未有在土门江口者以其地僻远非懋迁之场故也

庆源会宁均在土门南岸与吉林隔江接境俄国欲来此通商必先越过吉林地界是两国边界并无商务可兴壤地既非毘连商务又无可兴则派员至交界商办一层似可毋庸置议第俟两国立约后公同遣人至该江口鹿岛之北树立界牌如有越境人民当按照中俄条约办理至论通商则俄国海参葳地方与朝鲜已开元山口岸一水可达宜仍照各国水路通商章程办理为善旋以此意语诸赵金二使二使亟以为然遂请于国王及执政仿照以上所言大意函复振帅交忠回俾由总署转示俄使此忠令朝鲜预筹与俄国边界交涉事宜而朝鲜嘱忠代为筹议之情形也至若中东通商水路章程自可新定而陆路则均有成例忠查朝鲜土产极少惟红参为大宗民间不得私售每年开采由公家收齐交贡使至北京出售即顺中西绸纱布各货而归借逐什一此例相沿已久其国自官员以至通词人等皆以是为谋利薮未便遽变此外互市则有吉林之庆源会宁奉天之中江三处庆源互市二年一次会宁互市每年一次所市者不过牛梨等物交易极微而费用甚巨朝人颇以为累惟中江互市每年二次所市者亦为绸纱布等物商务稍旺前闻王枢堂在津曾与宪台有欲罢庆源会宁二处通商之议忠此次至朝密为咨访朝人谓　圣朝顾恤藩封无微不至惟吉林两处互市稍贻东方之累设一旦罢去则其感　朝廷之德与宪台之恩当必愈无暨极中江商务稍旺于其国亦无所累可姑置之将来海禁一开中西各货均由水路而来则中江一市久且自废顾各路通商章程尚须就各国成例量为变通以存属国之义其大端如各国驻公使为国家所派中国则第当由北洋大臣委员前往俾便与朝鲜官员平行而中国人民在彼涉讼亦即归委员照会典所载会审成例办理又如朝鲜人至中国须准其以土货运入内地及入内地采买土货与以土货由此口运入彼口中国人民至彼亦然以示属国无分中外之意等均当另行酌议惟税则仍应按照公例盖过示区分恐各国亦或别生议论此忠咨访中东陆路通商利弊而兼筹及水路通商章程之大情形也愚昧之见是否有当仰求指示兹于十八日行抵烟台谨将一切办理情形肃陈崇鉴幸垂察焉

　　与英外部商定派员会立坎巨提头目疏　　　　　　　
薛福成

奏为坎巨提回部被英兵攻击逐其头目迭与英外部商议由中国派员会同英员封立新酋以全两属体统计可克期妥结恭折密陈仰祈　圣鉴事窃臣查中国回疆之外向有縻各回部远慕声教列为屏藩或虽未设官而正朔是颁或虽未入贡而奉命维谨稽之西域图志知八城边外尚多属地即同治初年湖北所刻一统舆图实以康熙乾隆内府舆图为蓝本臣尝观一统图所详疆域参以时宪书所颁地名则昔年中国所属之回部实已可得其梗概惟自咸丰同治年间中国内寇不靖未遑远俄国既以兵力吞并浩罕布鲁特哈萨克布哈尔诸回部扩地不下数千里而巴达克山鲁善什克南瓦罕诸小部则皆服属于阿富汗迩来阿富汗为英属国英之大势骎骎由印度北向有与我国争雄之意而中国西边之外遂日以另事即如坎巨提一部近喀什噶尔南界在葱岭西南厥地纵横数百里户口约近万人岁贡中国沙金一两五钱例赏大两端近年属回之入贡中国者此祗一部盖即新疆识之干竺特一统舆图及时宪书之喀楚特同音而异译也但不知何时又服于克什弥尔亦岁有贡献而克什弥尔今亦为英之属国是以英之印度总督岁贴坎巨提经费以助彼整理防务为名实隐收其内政之权去年夏秋闲坎巨提已有赴喀什噶尔告急之举则以英人筑一台俯临坎境也臣于本年正二月间迭承总理各国事务衙门电信以英兵侵坎巨提该头目连战不胜率其逃众诣卡外求援属臣以起衅情节诘英外部臣询知英兵修筑一路直贯坎境北抵兴都哥士大山意在扼此隘口以杜俄众南侵而保印度门户该头目兴师拦阻为英兵所击败其所居之棍杂城亦被英兵占据臣与英相兼外部尚书沙力斯伯里晤商两次据称并无灭坎之意亦无阻坎入贡中国之意祇因坎酋罪恶甚多轻慢英官不得不示惩儆等语臣与总理衙门往返电商妥筹办法因坎酋声名素劣势难必使复位该部既系两属之国与专属中国者又稍不同祇可酌就外部之辞与之理论外部语言闪烁其初次存坎之说既甚游移而必欲据坎之心则甚坚韧幸而窥彼隐情颇以俄焰方张亟思联合中国不欲敛怨树敌臣得就此设法磋磨而英廷措注东方事务动须俟印度总督议复核办最后称选得旧酋之弟摩韩美德拏星可为坎臣提头目拟请中国派员会同英员行封立之礼已由总理衙门电告新疆抚选派妥员前往臣与外部商订议节华员英员共为一班克什弥尔系英属国该员位次应稍居后行礼之期初订在闰六月二十三日现展至七月二十五日祗须时彼此和衷妥办即可蒇事此与英廷商办选立坎酋之原委也臣惟数十年来西洋诸国日肆东封俄辟珲春英守香港其初皆系中国之地彼族知我国疆土广远向不计较尺寸尤不力争藩属乘闲抵隙竞生无餍之谋于是日本灭琉球法人取越南英人翦缅甸相率效尤竟无底止甚至有觊我朝鲜睨我台湾者亦事势使然也英人之经营坎巨提殆非一日此次乘衅而动彼谓蕞尔部落中国必度外置之迨臣承总理衙门指示龂龂与争稍出英人意料之外彼既以立酋为转圜我即可藉保小为退步虽选酋之柄隐属于英然既稍稍争回体制俾各国知两属小部中国尚不肯舍弃已稍变琉球越缅之前规似于大局不无益且俄[法]诸(法)大邦见中英交谊如是亲睦亦当稍戢其嚣陵之气矣除详细情形暨问答节已节次寄呈总理衙门外所有中英两国会立坎巨提头目计可克期妥结缘由理合恭折密陈伏乞　皇上圣鉴训示谨　奏

　　密陈帕米尔情形片　　　　　　　　　　　　　　　
薛福成

再中国回疆边外有回部错居之地曰帕米尔山势回环高原亘其脉发自葱岭实为大地最峻之脊因其土多硗薄所以无著名部落从前隶我疆圉縻勿绝者十居八九自俄英两国分争环伺而迤北迤西稍稍归属于俄迤南小部则附于英属之阿富汗惟东路中路久服中国迄今尚喁喁内向然既为三大国出入之门户得之则可居高临下不得则恐失险受逼近年以来俄人颇尽力经营注意在此英人知俄之有深谋也乃急起而隐为之防迭派武员赴帕米尔游历探访情形臣于去年七月接英外部送到秘密节略及地图各一件以划清阿富汗边界为辞其意欲使中国收辖帕境中间之地勘明界址以免俄人窥伺臣即转送总理衙门未及核办适俄兵游[猎](腊)帕境逾月即归闻俄外部告驻俄使臣许景澄欲会同中国勘界分疆惟英于帕米尔本无分地不当使其与闻等语窃思英藉保护阿富汗之名远涉帕境其意本不在分地而在防俄英若分地于势不顺而隐助中国以分地则其事易成英冀中国得地稍多支格其闲可隔阂俄兵之南下又虑中国未能速办今春乃有坎巨提之役盖修筑坎路实以绸缪帕事也臣前接总理衙门电信拟以帕米尔作为三国公共之地各不侵占曾与英外部妥商许景澄亦以此商之俄外部两国之意皆不甚以为然似难勉强允从惟分地则俄难改前说英亦不乖本谋臣前商之外部已饬驻俄英使与俄外部商办据称英俄须各派员赴帕查勘再行定议夫前日俄人所以欲摈英者以去英则中国较易商量也今日中国所以愿合英者以得英俄人则稍有畏惮也臣闻伊黎定约以来俄人所自指为边界者已三变其说每变则益徙而南今俄人又派兵游帕据其自告英员欲以郎库郎里湖为界益与喀什噶尔等城相近若不妥筹分界臣恐俄人益肆诡谋则英人而渐生异志事端百出更费踌躇今者作为公地一说既不能行惟有由总理衙门设法催俄分界勿使藉词推宕以期与英使在俄商办之事适相浃洽则一劳永逸当有把握英虽不肯显助中国以结怨于俄然密通消息稍持公论实在意计之中似亦可乘之机也理合附片密陈伏乞　圣鉴训示谨　奏
</div>
    <div class="pagination">
<a href="皇朝经世文新编_page68.html">上一页</a><span>...</span><a href="皇朝经世文新编_page64.html">64</a><a href="皇朝经世文新编_page65.html">65</a><a href="皇朝经世文新编_page66.html">66</a><a href="皇朝经世文新编_page67.html">67</a><a href="皇朝经世文新编_page68.html">68</a><span class="current-page">69</span><a href="皇朝经世文新编_page70.html">70</a><a href="皇朝经世文新编_page71.html">71</a><a href="皇朝经世文新编_page72.html">72</a><a href="皇朝经世文新编_page73.html">73</a><a href="皇朝经世文新编_page74.html">74</a><span>...</span><a href="皇朝经世文新编_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
