<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 102 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 102 页/共 219 页
  </h1>
  <div class="content">
   田赋说豫乘识小录　
朱云锦

夏后氏既修六府。以三壤之则。成赋中邦。其役殷助周彻。法虽有殊。其寔皆什一也。自暴秦开阡陌而废井田。古制不可复追。两汉以下。因时立制。论者谓法之近古。莫若唐之租庸调。其法以丁为本。租者。丁男十八以上。给田一顷。以二十亩为永业。以八十亩为口分。凡授田者。丁岁输粟二石。二曰调。每丁随乡所出。岁输绢绫絁各二丈。棉二两。如以布。则加五之一。麻三觔。三曰庸。用人之力。每丁岁二十日。闰加二日。不役者。日为绢三尺。有事而加役。二十五日者免调。三十日调租皆免。并不过五十日。正孟子所谓粟米布缕力役也。其简而易明。便而易行。则又推有明之一条鞭法。一条鞭者。总括一邑之赋役。量地计丁。丁粮毕输于官。一岁之役。官为佥募。力差则计其工食之费。量为增减。银差则计其交纳之费。加以赠耗。凡额办派办京库岁需。与存留供亿诸费。以及土贡方物。悉并为一条。皆计亩征银。折办于官。故谓之一条鞭。嘉靖间屡行屡止。至万历间。张江陵当国。始力行之。其后因四方有兵革之事。三次迭加九厘。今所谓九厘银者是也。　国朝顺治十四年。颁赋役全书于各省。恭读　　御制序文。有曰。当明之初。取民有制。休养生息。至万历年间。海内殷富。家给人足。及乎天启崇祯之世。因兵增饷。加派繁兴。贪吏缘以为奸。民不堪命。国祚随之。良足深鉴。兹特命户部右侍郎王宏祚。将各直省每年额定征收起存总撒寔数。编撰成帙。讨稽往牍。参酌时宜。凡有参差遗漏。悉行驳正。钱粮则例。俱照万历年间。其天启崇祯时加增。尽行蠲免。地丁则开原额若干。原额以万历刊书为准。除荒以覆奉谕旨为凭。地丁清核。次开实征。又次开起存起运者。部寺仓口。种种分。存留者。项细数。事事条明。至若九厘银旧书未载者。今已增入。宗禄银昔为存留者。今为起运。漕白二粮。确依旧额。运丁行月。必令均平。胖袄盔甲。昔解本色。今俱改折。南粮本折。昔留南用。今抵军需。官员经费。定有新规。会议裁冗。改归正项本色。绢布颜料银朱铜锡茶蜡等项。收折色者。照督抚所题价值开列。本色者。照刊书价值造入。每年督抚确察时值题明。填入易知单内。照数办解。后有续增地亩钱粮。督抚按汇题造册报部。以凭核稽。纲举目张。勒成一书。名曰赋役全书。颁布天下。庶使小民遵兹令式。易于输将。官吏奉此章程。罔敢苛敛。为一代之良法。垂百世之成规。大哉王言。真堪媲美官礼矣。伏绎序言。是　本朝赋役实采用万历之法。然明自定法后。粮长里长名罢实存。诸役猝至。复行佥派。至崇祯时剿练之饷屡增。至末年乃有七百万两之多。安在其守成法乎。　　圣朝定鼎以后。明季一切累民之政。既尽予黜革。征之有则。取之有经。不惟蠲缓之　诏。史不绝书。康熙五十二年奉　　恩诏云。海宇承平日久。户口日繁。地亩并未加广。宜施旷大之恩。共享恬熙之乐。嗣后直隶各地方官。遇编审之期。察出增益人丁。止将实数。另造清册奏闻。其征收钱粮。但据康熙五十年丁册。定为常额。续生人丁。永不加赋。钦此。钦遵在案。雍正四年奉　　旨。以各色丁粮。均派入各邑地粮之内。无论绅衿富户。不分等则。一例输将。以昭画一。以垂永久。又匠价亦向系另征。乾隆三年奉　　旨。均摊入本邑地粮之内。无论绅衿富户。不分等则。一例输将。由是地丁匠价统归一则。真所谓一条鞭矣。又荒缺之项。例不补额荒缺者谓向例所定支银额数嗣因熟田报荒征不及额故支领之数亦从而裁减者而府州县　文庙祭祀缺额之银。雍正八年奉　　旨。在地丁内支给。民壮工食缺额。雍正十年奉　　旨。民壮工食。并置备器械。每名照八两之数支给。乾隆元年奉　　旨教职增添全俸。又于三年奉　　旨。各役工食银。不扣荒缺。照额全支。于经费有常之中。而体恤又无微不到。饮和食德之众。咸翘首而仰帝力矣。按河南田则。明洪武时。以中原田多芜。命省臣议计民授田。设司农司开治河南。掌其事。田仅二十七万五千顷。编为鱼鳞册。

鱼鳞册者。命官分行州县。随粮定区。区设粮长四人。量度田亩方圆。次以字号分书主名。及田之丈尺。编额为册。状如鱼鳞。又诏天下编黄册。以户为主。详具旧管新收开除实在之数。为四柱式。鱼鳞册为经。土田之讼质焉。黄册为纬。赋役之法定焉。又役法里甲除当复者。论丁多少。编次先后。曰鼠尾册。嘉靖中田之登籍者。八十万余顷。较洪武时几三倍。至万历时。额田九十五万余顷。　国初田额。一仍万历之旧。免荒征熟。除荒地二十六万余顷。陆续报垦升科。至嘉庆十五年。新修赋役全书。载原额民卫更名等则地。共一百七万四千八百五顷九十三亩零。除荒并豁除沙压河占等地。共三十五万四千五百七十九顷九十四亩零。现种行粮成熟民卫更名等则。共地七十二万二百二十五顷九十八亩零。较明中叶地额尚为有歉。然一遇偏灾。则蠲赈兼施。　国有庆典。则钱漕并免。小民蒙浩荡之恩。　　圣祚有无疆之庆。其在斯与。其在斯与。今将征支各数开列于左。以备靖共者之考镜云。

　　田赋总考邵阳县志　
阙名

荆州之地。厥土涂泥。厥田下中。厥赋上下。则壤成赋。三代之制详矣。汉初约法省禁。十五税一。晋成帝咸和五年。始度百姓田。取十分之一。率亩税米三升。唐高祖武德七年。定均田赋税。立租庸调法。开元中。又令庸调租课皆以米。南唐宋齐邱请蠲丁口钱。余税悉税谷帛。绸绢疋直千钱者税三十。又于正赋之外。别输盐觔。谓之盐米。宋太祖建隆初。遣使监输民粮。荆湖夏税以五月一日起纳。七月十五日毕。秋税以九月一日起纳。十二月十五日毕。后以荆湖土多稻。至十一月一日始收租。神宗熙宁十年。定荆湖北路。有官田额税之分。元世祖至元十五年。税仍宋旧例。折输绵绢杂物。成宗元贞二年。定秋税止命输租。夏税则输木绵有绢丝等物。数视粮为差。寻阿里海牙克湖广时。罢宋夏税。依中原例。改科门摊。每户一贯二钱。视夏税增钞五万余锭矣。明太祖既定天下。实核天下土田。及夏税秋粮。宏治中再编官田民田。夏税有米麦桑丝绵花准折之异。秋粮又有米豆芝麻绵布折色之课。嘉靖中行一条鞭法。量地计丁。丁粮毕输于官。力差银差额办一切。以及土贡方物。悉并为一条。皆计亩征银。折办于官。民实称便。我　朝顺治元年。定直省钱粮。照明万历年间则例。其天启崇祯时加增者。悉予蠲免。十年题准截票之法。以便于追比。十八年覆准州县征收。将花名缮造粮册。谓之易知由单。又州县官不许私室称兑。令纳户眼同投柜。以免扣克。又令立循环二簿。按月征收。康熙四年。题准征收钱粮定限。四月完三分之二。八月内全完。六年覆准夏税定于五六月。秋粮定于九十月。三十九年。题准征粮设立滚单。发给甲内首名。挨次滚催。令遵照部例。自封投柜。雍正三年。以耗羡充公给养廉。因有七分三分之成例。此制赋之大概也。考　国初明藩田亩。召民纳价。其米一斗以上起科。民田米一年以下起科。均为正赋。自康熙三年。布政使郎永清以宝庆滩河陡险。改漕为折。始无漕粮。又明代有南粮之名。今改为折色。谓之秋折米。亦名本色米。凡兵丁及曾出师打仗。年老废疾。赐养皆取焉。即古粟米之征也。所谓夏税桑丝税改折征米。其新加颜料改折征银。即古布缕之征也。所谓条编银者。给官薪役食为均徭。祭祀杂支为均平。按里佥民为民壮。计粮点马为驿传。令均摊于粮。即古力役之征也。九厘饷。起于明万历间。康熙初滇黔用兵。因复行之。谓之辽饷。其民丁每丁派银二钱六分零。屯丁每丁征银二钱。俱于秋粮带征。所谓丁随粮派也。此外若麂皮京摃杂课商税班匠地基。则派于丁粮之外。分部起解。至关榷盐引一切杂支。或裁或存。或增或减。俱有成例。具详于正赋之下。

　　畿辅田赋志序　
李绂

昔禹则三壤。成赋中邦。冀州之赋。独居上上。今畿辅之地。乃古冀州之域也。视尧舜所都。稍徙而东。然天下地气。每自西而趋于东。方元明以来。建都立极。垂五百年于兹矣。天地变化。草木蕃庑。则土田稼穑可以知已。禹贡称厥田惟中中。然铚秸米粟。独详于甸服。汉唐以来。乃飞刍挽粟。以实京师。畿内土田。贡金而已。粟米无征焉。夫岂有所私哉。四方之极。食之者众。又根本重地。储峙宜殷也。我　国家监于二代。京师不改。而八旗之众。从　　龙而西。五百里以内。拨给旗地。人增于昔。地不加多。旗民错处。壤地参差。旗地有给有退。有改给。有官庄王庄。征租督负。猬攒集。民地有圈有补圈此而补彼。东处而西食。代征转解。间不以时。呼吁猥冗。户部句稽文移之烦。直隶当天下什之四五。易传所谓天下之至赜而不可厌。天下之至动而不可乱。其直隶田赋之谓乎。粤稽我　朝定鼎以来。　　　二祖如天之仁。煦妪覆育。人民沐膏泽。勤苦。既已家给人足。　今上御极。恩被寰宇。而畿辅尤渥。亲王大臣经营疆理。兴水利。辟水田。观风劝农之使。交驰于道。蠲租截漕。建仓积贮。民力以宽。民生以裕。熙熙乎唐虞三代之风已。作田赋志。

　　巴陵志田赋论
古者田赋之法。一因乎天。一因乎地。一因乎人。而总之皆因乎官。如荆田八等。而赋列三等。系民力之勤。此因乎人者。岳之赋。山重而洲轻。此因乎地者。水旱不一。灾耗不时。为之减租免税。此因乎天者。然而察年岁之凶丰而增损之。审土地之肥瘠而进退之。问民生之苦乐而缓急之。考户口之贫富而均安之。阅疆里之盈绌变迁而消息之。则官司之任也。东陵之地。宋元以前。不可得详。间考诸史。尚闻其。唐之田赋。有户口。有土贡租庸两税。而岳州五属。巴陵为首。户口日增。丁粮日益。山取纻布。水取甲。可谓悉矣。五代之乱。马氏割据。其初纵采买。铸铅铁。兴蚕桑。公私交利。上下殷富。其后正供之外。税地税屋税牛税骨。暴敛横征。民无宁日。宋兴。悉除马氏苛政。民皆称便。而酒课岁额。岳州则设四务。茶榷岁额。巴陵则分十品。有大小巴陵开胜开卷小卷生黄翎毛双上绿芽大小方凡十品酒酿于民而课日盛。茶出无多而供日繁。劝之惜谷而耗日多。锡之嘉名而生日蹙矣。有明正供。亦云平薄。而经费无常。摊派无数。征目日益。小民不知其名。改解岁更。胥吏因缘为蠹。自条编法出。而民气始苏。我　朝秋粮夏税。有一定之则。户口滋生。免造报之烦。有开除。有减则。有裁解。高腴有田塘地亩之分。洼下有稀密芦地之辨。岁有旱潦。则为之减租。国有大庆。则因之免税。其于民生。培养厚矣。存恤至矣。虽然。抑又有说焉。巴陵。土瘠民贫。高苦旱。下苦水。十分其土而山水居其七。十分其民而工贾居其四。十分其农而佃种居其六。十分其力而佣工居其五。十分其入而耗用居其半。此古人所以叹息于民生之不易也。观乡闾之疾苦。纾妇子之愁困。以岁之上下数邦用。以年之丰凶出敛法。是所望于良有司者。

　　论赋役　
陆世仪

古者有田则有赋。有身则有役。未有税其身者。汉高帝四年。初为算赋。民年十五以上出一赋。人百二十钱为一算。至五十六而除。二十而傅给繇役。亦五十六而除。是一人之身。役之兼税之也。后世因之计口出财。遂谓之曰户口。唐租庸调法。亦皆论丁。一年之间。纳租之外。一丁出银十四两。出力二十日。是不惟税役兼于一身。而税役之法。又视汉为过重矣。今制赋税。一出于田。役民之力。一以黄册为定。十年编审。以次轮当。其法视汉唐为简。然汉唐之弊在并赋役于丁。丁困则多逃亡。今时之弊在并赋役于田。田困则多抛荒。均之未得古法也。

差役雇役二法。王安石司马公各主一法。邵伯温以为吴蜀便雇役。秦晋便差役。吕公着又谓二法利害相半。因其利而去其害。二法皆可行。是皆得其一说。而未为至当。邱文庄有言。古今役民之法。必兼用是二者。然后行之不偏。斯言殊为中。盖即一县之中有某役宜用差者。有某役宜用雇者。一役之中有某地宜于雇者。有某地宜于差者。是必县官一一用心经理。未可执方用药也。

凡户口丁田册籍。最为难定。非县官坐于堂上。耆正吏胥奔走于堂下。便可支吾办事也。必须简求一县人才。县官亲临。讲究既得其道。则授之以法。俾之逐乡逐里。一一踏勘报明。无分毫渗漏。方为得法。此作邑致治之根本。根本一立。以行政教。以比追胥。以诘讼狱。以简师徒。万事皆原于此。治邑者不可不知。予于治乡三约中。颇详其法。

凡户口丁田册。在州县断不可不详。而在朝廷则但当职要。不必职详也。每见十年大造。费民间无限金钱。不过置之高阁。终未必得实数。则何如令州县竟具总数达部之为得哉。但府与司不可不存副本。恐有散亡遗失之患耳。

歌谣有极切时事者。亦有不可尽据者。贾似道当国。行推排法。民间大扰。太学生为诗云。三分天下二分亡。犹把山河寸寸量。总使一坵添一亩。也应不似旧封疆。此切时事者也。万历时。江陵相公当国。丈量田地。吴中诗云。量尽山田与水田。只留沧海与青天。如今那有闲州渚。寄语沙鸥莫浪眠。然是时吴中经界久坏。赋役不均。得此始正。至于今赖之。此不可尽据者也。总之。同是一法。用得其人则治。用不得其人则乱。君子亦择人而慎用之耳。至于愚民。可与乐成。难与虑始。孔子与子产。尚不能免初政之谤。他人乎。苟行之有法。则一二年间。公论自出也。

田亩赋重。则人争隐漏以逃赋。欲增田亩者。无如薄赋。故李翱曰。人知重赋之可以得财。而不知轻敛之得财愈多也。丁口之徭重。则人争隐漏以避役。欲增丁口者。无如轻徭。故马端临曰。庸调之征愈增。则户口之数愈减也。二公之言。可谓知本矣。

凡州县钱粮。有多年未完者。有已完那借不明者。有未解者。有已解而多年未获批回者。因头绪甚多。文卷浩繁。官司不及致详。吏胥因而作弊。刚设格眼册。凡一应钱粮。俱照年分逐年开列。某项已解。某项未解。某项领否批回。其存留给放等项。亦俱细细开列。凡遇抚按巡历。不必造册。即将此册送比。比后印官仍自亲收。遇升迁事故。即申抚院。交代明白。方许离任。如此可杜官吏侵渔之弊。

钱粮外有均徭一事。钱粮正供有额。独均徭官自为政。时时增益。吏胥上下其手。小民不知。无从控诉。刚设均徭法。凡一县中。科其田地人丁及一岁杂费之数。约为通法定制。每亩出均徭银若干。不增不减。其一县费用。听县官于均徭银中自为伸缩。断不许于均徭溢额。使吏胥不得上下其手。诚至钞之法也。

　　纪顺治间钱粮数目　
张玉书

从来创业之主。享有胜国之资。不烦征敛。而国用滋富。汉之承秦。唐之承隋。明之承元。皆是道也。惟宋当五代纷争之后。海内衰耗。差逊汉唐。而左藏之库。积金如山。则犹有余蓄焉。前明之末。政厉民。始以军兴旁午。议加辽饷。继以民贫盗起。复加剿饷。终以各边抽练。复加练饷。催科无艺。中外萧然。迄国家以仁义之师。入关靖寇。而中原赤子。业已折骸断骨于百战之余。其所谓内库之帑藏。又已尽罹贼。盖实遗我一空虚之国也。　　　世祖章皇帝既定大业。席疲民。下　　诏首除三饷如拯焚溺。继定赋役全书。一准前明万历中年旧额。税敛亦綦薄矣。独是多方未靖。虎旅四征。今年下两浙。明年定八闽。又明年克楚蜀。克两粤。辇金输粟。相望于道。方顺治八九年间。岁入额赋一千四百八十五万九千有奇。而诸路兵饷。岁需一千三百余万。加以各项经费二百余万。计岁出至一千五百七十三万四千有奇。出浮于入者。凡八十七万五千有奇。至十三年以后。又增饷至二千万。嗣又增至二千四百万。时额赋所入。除存留项外。仅一千九百六十万。饷额缺至四百万。而各项经费犹不与焉。国用之匮乏。盖视前代为独甚。而我　　　先皇帝爱民如子。必不忍为苟且目前之计。于额赋外少加毫末。汰冗员。抑繁费。躬行俭约。为天下先。自亲政以后。在宥十年。未尝兴一不急之工。采一玩好之物。军需浩繁。悉取给于节省之余。而发帑金以赈凶荒。赐田租以苏疾困。数岁之中。　　诏书屡降。自古开创之主。宽仁恭俭。未有若斯之盛者也。谨录十七年岁入之数如左。后之览者。仰惟　　　先皇帝忠厚开基。损上益下。其经营缔造之难如此。庶几　　圣子神孙。席履丰盛。而益务息民重农。减征宽赋。其司　国计者。壹意以禀法师俭。辅导　　圣明。则　　祖宗撙节爱养之物力。不致委弃于土木甲兵。而人殷物阜。可与成康比隆也已。

　　论鱼鳞图册　
陆世仪

旧制定赋役有二册。一曰黄册。以人户为母。以田为子。凡定徭役。征赋税。则用之。一曰鱼鳞图册。以田为母。以人户为子。凡分号数。稽四至。则用之。向来通行无弊。法久玩生。弊且百出。若欲厘整。法宜从简。莫若废黄册。专用鱼鳞图册。凡赋税徭役。一以鱼鳞图册为主。即所谓坐图还粮也。其说用黄册有六不便。用鱼鳞册有六便。何谓六不便。凡州县田。为都为图共若干亩。俱有定额。斗则。俱有定数。主者一览而知。自用黄册。即有推收。田既混淆。数难稽核。启奸人飞洒之弊。一也。有推收即有簿书纸笔之费。书写计算之劳。糜朝廷之工食。役长吏之心目。二也。荒区熟区。本言坐落。自推收一乱。荒熟混淆。豪强者得轻粮。贫弱者累重税。偶遇水旱。蠲减尽归强有力者。贫弱毫无沾惠。三也。开河筑圩。有或得利。或不得利。皆当以坐区为准。若依赋役册。则彼此杂乱。隔区利病。终不关心。四也。国初立里。以一百一十户为里。皆取居之相近。如今十家牌法。里长催办。不出里巷。今推收任意。里长终日奔走。亦不暇及。又佥点徭役。十年一次。既点之后。人户消长不齐。产去役存。被累无限。五也。所收之田。既非同区。人户多不识面。遇有水旱逃亡。则排年累赔。动至倾覆。六也。何谓六便。若专用鱼鳞册。则田一归坐落。顷亩斗则。向成定额。不可增减。或加减钱粮。或比较赋税。一览易晓。奸胥不得上下其手。便一。去推收之繁。省无限纸笔之费。计算之苦。吏得休息。长民者亦多暇。便二。荒熟区不混。水旱蠲减。易于分派。便三。开河筑圩。悉听本都耆正。以本地方之人。为本地方之事。事半功倍。其有利病关一邑者。则通计公费。民助役而官任之。不偏累塘长。便四。惟佥点徭役。户头分散。则贫富难稽。征收赋税。大户田多。则零星不便。然用此法。则可以化有役为无役。何者今所谓役。大则南北二运。小则粮塘里老而已。南北二运。可以官收官解也。十排年。则可以不用。用专用耆正。凡为耆正者。必慎择其人。不特丁产优厚。必其人公平正道。为一乡之所信服者。量免其税粮。优其礼貌。凡一乡之事。皆以责之。一应征收税粮。开浚河道。皆耆正董其事。而县官视其成。仍辨其可否而为之赏罚。或终身任之。或三年一易。惟一乡之欲。则南北运与十排年。皆可不用也。何必佥点。且一区税粮。即本邑耆正收纳。若田主窵远。即于佃户处收取给票。与田主算明。有何办纳不便。便五。其若逃亡累赔。则由排年不识甲下所管之田所管之人也。今既任耆正。则田坐本区。其主之奸顽良善。与田之肥瘠荒熟。皆先知之。可预为计。不至束手代赔。便六。有此六便而人不之行。未知其利故也。昔元末。靖江朱本思尝悉其利。着论名宵练匣。闽中诸郡曾彷行之。法甚称便。嘉靖中。海忠介公亦欲以此法行于吾吴。去任不果。则知此法先贤固有行之者矣。为民牧者。不可不知也。

　　一条鞭议　
袁一相

一起解钱粮之议。每年额载钱粮。应于年内全完。本年不完。流为递年带征。年复一年。拖欠无穷。按奉部文。有岁内全完纪录之例。又有六月全完之限。在有司祇承功令。谁不欲副考成急功名者。而拖欠不完。其故安在。盖由于钱粮之不清也。按钱粮之弊有六。一曰侵欺。一曰那移。一曰透支。一曰冒破。一曰未获批。一曰未获领。总之皆侵欺也。夫那移一条。以此项那作彼项。以此年那作彼年。并非入[己](已)之赃。按大清律。凡那移出纳。还充官用者。并计赃以监守自盗论。杖一百流三千里。免刺。夫以还充官用之钱粮。而痛惩之至此者。盖缘侵欺之源。实由于那移也。惟那移而后胥吏因缘作奸。得以行其侵欺。惟侵欺而后民脂民膏。上不在官。下不在民。而尽归于中饱。此钱粮所以不完也。然而兵饷急则解兵饷。协饷急则解协饷。漕项急则解漕项。起运各部寺。钱粮急。则解起运各部寺。抑或大兵经临。军机紧急。则解军需。此皆通融缓急。万不得已者也。至于昏愚有司。任意那移。或存留甚缓。反那起运以给存留。或杂费无额。反那正项以充杂费。则额解钱粮。滔滔乎成逝波矣。于是经承胥役。乘机作弊。千变万化。莫可究诘。其朦混上司也。希冀一银两销。其朦混本官也。惟图一银两支。盖一经那移。彼此牵混。簿书至猥杂也。项至繁琐也。作令者。皆甫入仕途之人。虽有明敏长才。尚多不谙会计。中材以下者乎。此钱粮积弊。所以无纪极也。本司敬陈一议。各州县之征于民也。系一条鞭征收。合令一条鞭起解。假如仁和一县。起运户部折色若干。礼部折色若干。工部折色若干。额编兵饷若干。裁扣充饷若干。里马优免裁官经费等项各若干。以及科举历日海来等项。几及二百余。统计岁额解司钱粮共若干。除轻行月浅贡应解粮道。站银应解驿道。盐课应解运司。采办本色钱粮应解该府外。凡系解司钱粮。汇为一条。又除缺官柴马契税牙税牛驴杂税等项。原无定额。相应另案起解。惟将全书刊载年额解司钱粮。并全书既定以后。里马优免等项亦有定额。每岁共该解司银两科算总额若干。内拨留府给兵若干。实该解司银若干。各县随征随解。其解文内。开列年额解司条银若干。第一次解条银若干。尚余未解若干。其第二次解文内。仍列年额若干。除第一次解过若干外。今第二次解司条银若干。尚余未解若干。其第三次解文内。乃列年额若干。除第一次解过若干。第二次解过若干外。今第三次解司条银若干。尚余未解若干。嗣后逐次起解。俱仿此式。则是通县解司钱粮止有一条。无第二条。完欠了然。无容纤毫掩饰。并经承洗补。解役逗遛。匿批不投之弊。皆可杜绝矣。惟是奏销岁参二册。各部钱粮应分项。本司查明该县解过若干。并解府兵饷若干。完十分者。将各部各注十分全完。完九分者。将各部各注一分未完。盖各钱粮合之则为一条。分之则数百条。假如一条未完一分。则数百条皆未完一分。一条未完二分。则数百条皆未完二分。司书造册既不能以欠作完。亦不能以完作欠。此最直捷最简明之良法。且令为有司者先因项庞杂完欠难稽。今止有一条于胸中。则完欠了然。如或自夏徂秋。完解尚少。自必惕然警惧。谁不欲十分全完。以副考成者。再有解粮道一条。解驿道一条。解运司一条。解府一条。岁额应解钱粮。止有五条。再有缺官柴马契税牙税杂税等项。为数无多。另案考成。亦甚易办。此法诚立。虽有中材之吏。可以鸣琴而理。不费稽核。而钱粮自清。吏胥无所容其奸矣。至于奏销岁参二册。本司仍照往例造报。未尝轻变旧章。似属可行。伏祈宪台俯赐裁夺。如果可行。特疏题明。请以康熙二年为始。各县俱照一条鞭起解可也。

　　问条编征收之法　
任源祥

明之条编。犹唐之两税。两税之行也。天下有不得不两税之势。杨炎不过因其势而行之。议者或咎其轻于变古。卒未有更两税而善其法者。条编之行也。天下有不得不条编之势。张江陵不过因其势而行之。议者或病其奉行之不谨。名实之不孚。卒未有舍条编而善其法者。愚以为圣人复起。其法不易。但奉行之职在有司。有司之本在督抚。督抚之本在部曹。部曹之本在　朝廷。故条编之法。在审其名实而[已](己)矣。自古赋出于地。役出于丁。明初编审税粮。则以地为经。丁为纬。编审银力差徭。则以丁为经。地为纬。二者相为经纬。法至善也。但银差力差有数。杂泛差无数。中叶以降。官吏得以上下其手。而供亿无艾。里长率至破家。隆庆中。江西巡抚奏行一条编法。合算银差力差杂泛差之数。折入田亩并征。头绪不纷。征输两便。民有更生之乐。此条编所由始也。万历初江陵当国。知天下差役之苦。非独江西为然。遂通行天下。着为定令也。当是时。天下有不得不条编之势。而因而成之者江陵也。是以两税合而租庸调并征。条编合而税粮银力杂差并征。其义一也。丁有消长。而地无消长。丁不可画一。而地可画一。凡有地者。即其丁也。并丁于地。而天下便之且画一。则胥吏难以为奸。而官代支给。则小民得尽力南亩。终万历之世。庶民多富。天下饶乐。则条编之明效也。　国朝户部征收钱粮。悉照万历初年科则。刊布赋役全书。易知由单。今又屡行申饬。严禁科派。岂不以条编之不可易乎。虽然。条编[已](己)折差役。而里徭之科派不止。则条编之名实舛矣。科派之禁。　明旨煌煌。而有司睧莫之顾。居然科派。此其罪诚在有司也。然法之行自督抚。而科派之名有出自督抚者。法之立自部曹。而科派之实有出自部曹者。则非尽有司之罪也。而要其源则自裁扣始。按旧全书存留项下。多系里徭折入条编之数。即如供应一款。原属里长供应官府之银。非正赋也。今皆裁作正赋起运。本州岛县毫无所存。若上司经临。果一无扰于民得乎。即本州岛县公务出入。果一无取于民得乎。州县俸薪。所存无几。彼其八口果枵腹以处能乎。果一无取于民得乎。故裁扣不除。而欲禁科派。此必不得之数也。科派不止。则条编之名实舛矣。若夫动称设法。问之督抚。核减太刻。问之部曹。借名多派。问之有司。凡此皆所以病条编者。而裁扣实启其端。裁扣仍归本款。则科派当不待禁而自止矣。即有司以科派罪之。亦无辞矣。故曰。有司之本在督抚。督抚之本在部曹。部曹之本在　朝廷。条编之法。审其名实而[已](己)矣。

　　食货策　
任源祥

　　　问金粟有生死之情准平有轻重之权故有道之世本末交利王者之民饥穰无病顷者湖广两江等处水旱不免流离幸遇丰年则谷大贱而条银无措岂民食为天而有无皆积轻之势通宝惟银而上下致偏重之困欤吾闻穷则变变则通或彼此剂缓急之义或因时制本折之宜尔多士准古酌今必有确见其竭悃敷陈可藉手以入告自古理财之道。未有不明其经权。操其轻重。而可以裕国便民者也。则壤成赋。一定而不可易曰经。随时制宜。变通而不可执曰权。权不反经。而贵可使贱。贱可使贵。操之自上。准之适得其平曰轻重。轻重之权得。则丰凶咸乐其生。轻重之权失。则公私两受其困。夫至公私两困。丰凶皆病。谋国者不可不知所变计。而通其穷善其后矣。自古赋出于田。田之所出惟米。赋亦惟米。米之外有布绢棉丝。亦地之所生也。他如竹木材器品金珠宝之类。不过各因其土产。特置贡物。非常赋也。禹汤铸金为币以救荒。太公立九府圜法以通流泉。管仲相齐。通轻重之权。曰岁有凶穰。故谷有贵贱。令有缓急。故物有轻重。李悝相魏。平籴劝农。故谷不甚贵。亦不甚贱。后世贤者。彷其意为常平义社等仓。是赋为经。货为权。食货为经。金为权。金之为用。所以济粟之穷。而不以金之用穷粟之用也明矣。汉曰田租。唐曰租庸调。明曰税粮。查洪武中。有金一两准米二十石。银一两准米四石。棉花一斤准米二斗之例。永宣以后。或本或折。而所为折色者。或布或绢或钞或棉丝。未尝专征银。嘉靖行条鞭法。正折以银科。其漕粮间或改折。而因时为权。不以为例。大抵改本为折。亦轻重之义也。顺治中赋役全书。一准条鞭。正折与漕粮相配。顷年来或漕粮改折。或苏松常嘉湖之白粮改折。乃顺治十八年。江西米价。石不满四钱。而漕折每石一两二钱。三不完一。康熙三年。江南米价。石不过五钱。而五府白折每石二两。四不完一。窃计改折所以轻重便民。而高价额征。岂轻重之本义乎。且使岁诚稔。米诚多。而出其数倍以完官。其谁敢不听。若乃秋收无几。而米价日诎。米已告竭。而改折未完。稔而米贱。犹可言也。荒而米贱。不可言矣。米贵而民饥。犹可言也。米贱而民饥。不可言矣。自非轻重失宜。何以至此。愚谓条鞭征银。已非古制。粮米改折。尤非定例。果遇饥荒。除量蠲外。应着地方官确察民情。酌定价目。暂行改折。而可行于今年者。未必可行于明年。可行于此者。未必可行于彼。因乎时与地。通其缓与急。而本折皆从其便。则征收易完。民生可遂。愚所谓权不反经。而贵可使贱。贱可使贵。操之自上。准之适得其平者此也。抑愚更有说焉。天下之物。轻重在势。缓急在意。故缓之则轻。急之则重。在　　天子之意向所趋耳。今天下积重在银。[已](己)非一日。而钱之为物。寒不可衣。饥不可食。非如布帛菽粟之必不可少也。倘一旦赫然改制。凡征收支放。概不用银。则银亦如珠玉之藏于笥箧。适于玩好[已](己)耳。安在其非此不通乎。果尔则布帛菽粟日以益重。而制钱必大行。布帛菽粟重。则农民劝。制钱行。则国用饶。向所为制一时之轻重者。兹乃制百世之轻重。言之似骇于听。而实为救时急务。足国裕民。无过于此。

　　设立里催议　
袁一相

海宁县里催一案。该县三百六十里。每里议立里催一人。统催一里之粮。先据该府县详议前来。本司初有疑焉。所立里催者。将用里民乎。抑用衙役乎。如用里民。则当编审之年。审其户内丁产。有充一二分者。有充一二厘者。每里长一名。朋当者数十人。此皆照产定役者也。今举一人以任一里之役。祇取殷实忠诚。不论产业厚薄。谁为任此役者。势必报名充当。既报必思营脱。势必再报一人。每里一报。通邑沸腾。此用里民之不可也。如用衙役。是为坐里总催。各县往往有之。吏书欺官。每于开征之时。民壮重贿户书。每里写一催牌。县令不知其奸。但见催粮。从而行之。钱粮从此不完。官声从此大玷矣。夫催粮而粮反不完者。衙役谋票催粮。原非完官之计。惟藉一纸催牌。以为全家衣食。私诈愈重。正项愈亏。此用衙役之不可也。里民衙役。皆不可用。则所谓里催者。将用何人。本司是以议称止许里民愿认。不许报充等语。详奉宪批。本司遵即行该县传集绅衿会议。今据该县备述各乡绅公议前来。皆谓本县粮长零星串役者多。故公举一人。催应比。而比较杖责。全不及于粮长之身。虽每岁有饭食年规之费。粮长所甘心也。所用之人。勤慎则通里受托。怠惰则十甲呈革。其用舍在民而不在官。绝非差役之比等语。本司细绎各绅之语。而后知所谓里催者。乃粮长所雇倩代催之人。而非报充之殷户。亦非奉差衙役也。盖里长一名。朋充者一二十人。凡士农工商有产业者。皆充里长。平时则催粮。临卯则听比。于是士者辍读。农者辍耕。工贾手艺之民。皆舍其本业。而听命于催科。甚至鳏寡孤独之民。苟有寸士尺田。皆不免于充役。一进衙门。则股栗而声嘶矣。是以公雇一人。以任催粮之事。既代催收。复代比责。众享其逸。而独任其劳。于是各甲之人。给以饭食。资其脚力。而任里催者。于催粮应比之外。亦叨余资以自润。此情理所宜然也。零星朋充者。非此人不能总其成。花户散处者。非此人不能识其面。但其人勤慎。则年年可用。其人惰误则同里议革。所谓用舍在民而不在官。此其顺乎民情者一也。再查催科之例。每里十甲。每里长一名。催十甲之粮。应一年之限。但里长一名。原非一人。或数十人朋充。而县令比期。非尽人赴比也。以一名为十分。计分轮限。计一年之限期。每一分应值一个月零六日。是以充一二分者。不必催粮全完。止要出钱应比。轮过应比之期。则下限轮与他人。与己无涉矣。是以严刑酷比。而粮仍不完。职此故也。此系昔贤未发之论。而司催科者。从无善政。特未讲求及此耳。今公立里催一人。则一年比卯。总在一身。若粮一日不完。则逐限听比。完粮之后。花费可省。则正项未有不完。此其益于吏治者一也。夫县令之事。莫重于催科。考成之完欠。与民生之休戚。全在于此。今陈杨各乡绅。公议里催一事。既便于民。又便于官。允宜举行。但该府县前详。声说未明。是以本司犹豫未定。自奉宪台驳查之后。而直答详明。洵为有利无弊。应请宪台批允举行者也。第各里中有愿自充者。即一里之内。亦有愿自充者。听其自行催粮。自赴比卯。不必胶执。一定强之使齐。抑本司更有虑焉。天下事从无有利而无害者也。里催之事。洵如用舍之权。操于民而不操于官。善则用之。不善则更之。则国课与民瘼。交受其利。但恐积渐既久。里催不得其人。或报名充当。或衙役包揽。则其流弊有不可言者。辨别在疑似之间。而利害有霄壤之远。本司是以悉数利弊。是否有当。伏祈宪语申饬。悉听各里粮长。任用里催。以代催粮应比之劳。而严禁其流弊。则匪独一县。通省举行可也。匪独一时。百世遵行可也。统候宪夺批示。以便转行该县。勒石县门。永为遵守。

　　请定催征之法疏　
赵廷臣

今天下民生之利害。亦多端矣。臣谨就催征得其法。百姓受无穷之利。不得其法。百姓受无穷之害者。详言之。夫征粮之法。至不一矣。苟能寓抚字于催科。虽二征并举。即百姓亦受其福。是故加意百姓之有司。必于催科致其殷懃。加意有司之督抚。亦必于催科试其贤能。盖催科不扰。其余可知也。抑催科不扰。其余皆可不问也。迩来催科无法。其弊有八。恶劳喜逸。不亲簿书。一也。假手户书。任其作奸。二也。止核里欠。不稽户欠。临比不清。移甲为乙。三也。里立图差。责比催办。入乡叱哮。坐索酒食。欠者贡金。完者代比。四也。一月六卯。限勒期迫。四乡之民。仆仆道路。公私咸误。五也。见征带征。并日而比。民无适从。而皆拖欠。六也。军需不可缓也。而开征。则数溢于军需。协饷不可缓也。而追比则过倍于协饷。起存宜有后先之分也。而催征则无分于起存。七也。棰楚列于堂下。拶夹并于一刻。小民畏一时之刑。有重利称贷。减价变产而不顾者。虽明知剜肉医疮。且救目前。不复计死。八也。八弊之外。又有坐管经承之费。有坐差摘追之费。有奔走赴比之费。有守候应比之费。有转限宽比之费。有倩人代比之费。小民止有此膏血。多一分之旁费。必致少一分之正供。坐此积弊。粮终不完。而民日以困。不特民困。官亦受累。然则催科非能病民。而以催科病民者。不得其人与法也。今诚欲得其人与法而行之。偷惰当戒。戴星而作。秉烛而息。事事精察。户户详细。此以勤补拙之法可行也。坐簿必剔流水。红簿必出亲手。甲欠乙欠。完多完少。亳忽经心。此不假手混征之法可行也。里有总数之欠。户有散数之欠。若止稽里欠。不稽顽户。则雇比代完者。身任其事。而拖延不交者。转属局外矣。临比分别。洞若观火。此澄清完欠之法可行也。官之精神有限。役之机变无穷。临比之时。按簿而稽。如图差催欠多者赴比。必无受贿之私。欠少者应卯。必有卖放之弊。此绝禁大户躲避之法可行也。民无多力。比数太多。则一时交纳不起。比限太勤。则日日奔驰不遑。宁减卯而宽比。勿滥比而增卯。此留余力与民之法可行也。民无多积。今日完见征。必不能完带征。今日完带征。必不能又完见征。分限而比。先比见征。后比带征。此用一缓二之法可行也。本省军需要紧。邻省协饷要紧。解院项下要紧。约数先征。俸薪可缓且缓。工食可缓且缓。大凡存留可缓且缓。先其急而后其缓。此分别先后之法可行也。急公好义。人情大抵皆然。谁肯甘心逋粮。忍辱受比。为有司者。止以棰楚为能干。而棰楚之外。一无别法。止以拶比来比为长才。而拶夹之外。亳无鼓舞。民安得不重利借债。减价卖产者乎。钱粮固完。而地方则坏矣。闻廉有司禁革火耗。月吉之日。集士民而约之曰。但能交完正赋。切勿再添耗羡。天平不敢欺天。法马不敢违法。人未有不争先交纳者矣。又闻良有司比粮。禁绝差扰。城有歇保则禁之。乡有坐催则禁之。定限征比。去其差扰。凡一酒一饭。无不为闾阎节省。人未有不交纳恐后者矣。又闻贤有司比粮。不动声色。遇良里殷户。依期交纳。以花红鼓乐。送出县堂。人皆欢悦。惟恐输将不及矣。遇绅士大户。方开比期。尽数先交。或给匾额。或予以奖励。相率而传。惟恐趋纳不勇矣。遇穷民小户。有谷帛而无售主。有豚而待市贩。或代为设法。或曲示变交。田父村叟感而流涕。因之相劝全完矣。此又催科而兼抚字之法可行也。夫征粮之能存乎其人。不在乎法。然而不得其人。而循法行之。亦得半之道也。今日之为有司者。诚能酌此法行之。又益之以精勤。兼之以明敏。实征户籍。俱立实在户名。以杜诡计推卸之弊。流水红簿。俱送本府印发。以杜私换侵蚀之弊。易知由单。必遍散穷山深谷。以杜横索之弊。如是。虽有顽户奸书。无所用其蠹伪。上裨　国计。下苏民困。岂非吏治第一要务哉。虽臣于浙属。见在立法通行。而催征得法之吏。若不稍示劝勉。则钱粮全完。地方受福。与钱粮虽完。而地方暗坏之有司。又何所分别。伏恳　部酌议。如有催科与抚字兼用。百姓无追呼之扰者。许督抚查明。据实题请。以凭奖励。如是则督课催征之吏。敢不留心民瘼。推广　　皇上嘉惠元元之盛心哉。

　　征输良法　
胡衍虞

催征之法。莫善于滚单。乃有行有不行。或行之而作辍不常者。则以吏胥恶其害己。而至沉阁也。若贤明邑宰。必当始终力行。每图设一滚簿。首依易知由单。验派本折各项银米之数。次开都图官田民田山荡溇圩基地征地之类若干。本年通编本色折色共该若干。各色条鞭加饷加需乡丁市丁银之类。共该若干。以为一图之总数。每甲每户。亦先贯田数于前。次开实征银数于后。以为花户之撒数。使民一目晓然。其比较大簿。亦照滚单每图每甲每户。先贯田数于前。次开实征银数于后。务令比簿与滚簿对同。总数与撒数符合。官执比簿以稽查。民遵滚簿为符信。中间不致有飞洒私加之弊矣。编派之善。莫善于此。将滚簿于十甲中。只拣银数之第一欠多者。滚至其家。令于本限赍簿销比。则此甲定当如数纳清。此甲既纳。又择他甲之欠数次多者滚去。则次欠者亦定当如限完纳。倘虑一滚难清。每图置设滚单二件。上五甲为一单。下五甲为一单。从五甲中各自为滚。利于速转。亦甚便也。催输之善。莫善于此。纳银先二日投柜。先一日装数。随将比簿缴进内衙。细查完欠各图各甲。有依限完纳者。本日清晨挂牌。免其听比。则急公良善。幸免一日守候之苦。下限必自输将恐后矣。是日止于应比图中。令彼赍簿听比。对查滚簿。责比无恕。如滚簿所纳数多。而比簿所装数少。便知吏胥作弊。应将收吏柜书。严行讯勘。于是水落石出。而急公之民。免赔比之苦矣。倘有滚簿沉阁。临限不到者。即勒提到县。倍加责治。罚令完清限头。然后交卸别甲。如有藐提。不妨偶出飞签。以为沉阁滚单之戒。清弊之善。莫善于此。况当事不烦全比。止摘欠多图甲。挂牌听比。人知完限销欠。免其伺候。无不争先赴纳。将见县庭应比之人。日就寥寥。渐可不烦敲扑。则省比之善。莫善于此。滚单一到。则此甲人户。如有听比飞提之督。其后自然依限赴纳。以徼免比。比诸差票催提。省多少费用。省多少敲扑。省多少弊窦。则又不用差扰之善。莫善于此。故曰。滚单一行而五善备焉。是在贤明邑宰。加意力行。始终无间而已。

　　杂征余论　
黄六鸿

夫有司之职。大要钱谷为重。而钱谷之重。祇在催征比较折贮解给。与漕项收兑数者而已。催征有法。而百姓不得受其累。比较有法。而胥里不得播其奸。折贮有法。而侵蚀之弊可免。解给有法。而项之数可清。求其欺官侮典盗饷逋粮得乎。至于漕项。惟收之便民。而塞仓中之漏。兑之便丁。而杜帮中之掯柄。则钱谷之司。庶无余事矣。田之所税为粮。人之所供为丁。统正赋之名曰地丁。然南北繁简之不同。各处项之不一。如直隶山东止一条编。总归地丁。江南浙江财赋甲天下。银则有地亩。有漕项耗赠。有渔芦等课。牙杂等税。银米则有漕粮。有耗赠。有白粮白耗。南粮南耗等米。至于定额之外。或又有本年开垦之新增。有闰年之加闰。有淹荒豁余奉赦奉蠲等银米。则本年征收之额。赋役全书易知由单。尤必预为改刊。今由单停刊。惟全书与司核会计册。东南必不可少。然正项钱粮。皆系解支定额。额有缺。则累民包赔。征比无法。则滋民扰害。解给不清。则上下考成所系。故数者不得不严为稽核而防范之。固非苛刻居心。贾怨于奸胥猾棍也。若夫杂课。除有额征。未敢少宽丝粟。至于尽收尽解。原无定额。是　　圣君贤辅。早已留有余不尽于民。而有司亦无所累于考成矣。若以为此羡余所在。吾之不察。将饱奸胥。呜呼。是未审其情与道也。杂课之于田房当税。乃有力之交易。吾虽栉比而稽。尚无损于心肉。至如牛驴等项。小民日用之需。若翼征蹄算。贾贩将裹足不前。民用因之日缩而价腾。牙行身帖。市侩养生之具。彼终岁早夜奔驰。不惮严霜烈日。而仅获此蝇头。以活父母妻子。尤必剜筋剔髓。而诛索无遣。是官与胥争搏蚀于小民矣。揆之情道。两有未安。为有司计毫末之征。惟厘太甚。不必过求。尤宜出示晓谕城乡市集牙行经纪。除经本县投认领帖外。其余念系穷民。未忍苛察。如该胥私行吓诈。毋得与分文。以辜本县德意。其客商凡有贸易。须眼同该牙。将买卖某物税银若干。登填印簿。如不眼同登簿。径自私收者。一不准擅给。以资中饱。违者究。如此该胥不敢暗索。牙行知感。牙行不敢私侵商贩。来者自多。是又司牧留有余不尽于穷民者。天将贻有余不尽之报于子孙。则所得宁止钉头之屑屑哉。

　　白粮本折议　
董以宁

历代征输之额。无所谓白粮也。有之自明朝始。明初建都金陵。供用库。光禄寺取给焉。五府六部都察院。以及国学内官监。咸取给焉。其后因之南北京均取给焉。其后则瑞惠诸王禄米又取给焉。供之者。止江浙之苏松常与嘉湖五郡耳。而计其数。则正米二十一万七千四百一十石有奇。加耗及舂。办米十六万六千一百四十石有奇。又夫船等银二十九万三千九百四十两有奇。漕运之外。复征此数。更责民自运至京。虽当兑运几更。而白粮之民运如故也。则白粮长之羁跋涉。亏折包赔。与里甲之朋帮均贴。其被累皆如故也。此最不便于民。而　本朝初下江南。即允抚臣之请。改为官解。而五郡三百年来之积困。一旦得苏。征本色。则计额以输。民固不任其责。即间征折色。亦不过以米易银。一转移间。遂可省夫船经费数十万金。解入司农。以充国用。便于官而民亦未尝不便者何也。其时米价方高。入银之数。不踰于入米之数也。按顺治初。江浙之米石皆二两以外。即折征二两。再加余羡。其数亦略相当。承平以来。价日益减。每石之值。初犹一金有余。后至五六钱不足。虽正项折色之轻者。尚尔难供。而白粮之折。石必二两。至耗办亦与正米同科。而夫船等银。又不在此数焉。部议曰。旧例也勿可改。州县曰。部檄也勿敢违。于是乎一石折色之入。费民间五石有余之本色而不能支。虽云官解难于自运矣。且此五郡间。银非所产。除夫船经费。而岁征三十余万之米。则仅出其田间之所有。即可全解如期。合夫船经费。而岁征九十余万之银。则多责以田间之所无。必至催征不给。鞭笞之下。贱售以偿。而米价愈贱。价愈贱。则银愈无征。旧负犹追。新征更急。累十余年而无可如何。甚至经征者已多故绝。而簿籍难稽。遂至急公者不挂毫厘。而派增复及。民生国计。两敝俱伤。当事大臣。不得不仰邀宽大之恩。尽行蠲放。合而计之。是朝廷徒受多折之名。小民原未有全输之实也。是小民空受剥肤之比。而朝廷原未得倍入之供也。何如不多折之为愈。又何如不折之为更愈矣。而愚于此且欲并减白粮之数增入于漕。盖明代白粮之额所由多者。以两京官监之俸也。以瑞惠亲王之禄也。今　国家定鼎以来。旧藩已废。江宁亦改为省。无所事于白粮。而辇下自亲王以下。品官以上。每年俸银百八十万金。又多不于白粮支给。当照正耗舂办之数。派于漕运之中。不必另为征解。至于供用库光禄寺。在所必需。则亦分拨漕船。令其带运。将浮费减而正额亦无亏。不烦损上而自能益下者此也。愚窃以为便。

　　请稽保甲以便征输疏雍正五年　
杭嘉湖道徐鼎

窃查保甲一法。屡经奉　　旨通行。而浙西里书之弊。又久蒙　　皇上洞悉。曾颁　　谕。是二者诚相须为用。可一举而兼得。一劳而永逸者也。盖浙西湖河交错。支港相通。贼船之忽去忽来。最难防范。沿岸之寄囤窝引。最难踪迹。无事则均属平民。遇事则顿作匪类。必得水陆一体俱立保甲。且不徒空造文册。务在挨户核实。按船编号。方可厘剔。至钱粮包揽飞洒。以致历年拖欠。亦由户名不清。村庄不顺。所以里长虽行禁革。而变为圩头图总甲首种种名色。甚且有衿监吏胥暗占为缺者。盖浙俗粮册。并无的姓的名。或子孙分晰。承用诡名。至辗转授受。又联合数姓。报作一户。因而互相推诿。并不知为何人。或投托豪户名下代纳。任其侵蚀。无从稽考。又或一户之粮。数人应交。而散居各处。别乡之人。置产此地。而相隔窵远。于是滚单不能挨送。不得不用一熟识根柢之人。令其查造传催。伊等既操其权。遂致从中舞弊。若果按保甲之实户。问田产之坐落。以田产之的名编行粮之图甲。挨庄顺。户户可稽。则钱粮何从诡寄。抗欠何难追比乎。但浙西州县。事务极繁。保甲顺庄。以及船只编号等事。有司实无专功亲身查验。一惟虚应故事。终于无济。臣已禀请抚臣。于　　命往浙省时试用人员内。派发数员。酌量委办。即以试其才否。专令协助。渐次料理。则虽有豪强不愿者。无可借口阻挠。行之自有成效。第既成之后。民间迁徙不常。田亩时有典卖。必得随时推收过户。始不致日久混淆。而税契亦不至于隐漏。然欲令随时开报。改注册籍。事诚繁剧。州县官止能总司察核。或令佐贰代收代注。或于大邑酌添闲员协理。伏惟　　俞允。似宜将实力挨查水陆各事宜。并请　　行苏松等府。庶太湖泖湖连界处所。奸民无所隐避。而三吴田赋。均得清厘矣。

　　请均赋役以收民心疏顺治二年　
巡按御史赵宏文

窃闻先贤论治。尝曰治天下有道。亲贤远奸。明而[已](己)矣。治天下有法。信赏必罚。断而已矣。治天下有本。礼乐教化。顺而已矣。恭惟我　　清以明断开国。远迈前代。惟是疆域初辟。礼教未遑。臣因斟酌时宜。亦曰治天下有要。去其太甚。机而已矣。何言乎机也。小民愚顽。何知至计。惟见有利于己者。便思就之。清夜沈思。尽多深愿不可必得之事。见有害于己者。思去之。辗转彷徨。中多忍死难言之苦。惟审于去就之间。略加存恤。而天下之精神心志。尽维系于　　皇上而不可解。古之圣王必以其欲从天下之心。用此道也。请就江南之赋役言之。明朝开基。收取姑苏。张士诚抗守。经久未下。及天下大定。遂以极重之粮额困之。此吴县每亩三斗四升四合。长洲县每亩三斗七升五合。遂贻民间三百年未有之苦。况目前商贾不通。城市罢织。民无生业矣。若重困以旧额。恐富者贫而贫者死。此亦归于尽之势也。伏乞　　部详核。或照宋元旧制。或照常镇二府。减太重以苏民困。此亦收摄人心之第一义也。赋如此矣。再就江南之役言之。向阅邸报。见保抚郝晋有优免太滥一疏。奉　　旨云。优免太滥。致亏正额。取盈摊派。最为厉民。宜严加禁革。此后再有违犯。着该抚按即将滥免之人并有司官一体参究。钦此。是抚臣以赋言。臣复以役言也。窃照江南有官户。有民户。复有子户。民户当差。此不必言。至今日服官。明日便称官户。会典内官一品者。免田千亩。今且过万矣。即降而九品。以至阴阳医学。在在然矣。且本宦果有是田。免之可也。乃纔登仕籍。原属寒素。而一切大姓富室。尽寄其门。出平日力役之费。以供本宦薪水之资。里下差役。终身不及。是市井平民。公然又一官户。其如将欲投献。转苦无资者何也。且本宦云没。可以已矣。又巧立子户之名。一世再世。长此安穷。南中小民。何道不为沟中之瘠也。此等滥觞。较江北之免赋者似为尤甚。伏乞　　下部议覆。详定某官应免若干亩。此外与百姓一体当差。计品详列。着为令甲。敢有仍前投献。定以欺隐治罪。如本宦无地。代人优免。即以其罪罪之。庶穷檐小民。无复苦乐不均之叹矣。
  </div>
  <div class="pagination">
   <a href="皇朝经世文编_page101.html">
    上一页
   </a>
   <span>
    ...
   </span>
   <a href="皇朝经世文编_page97.html">
    97
   </a>
   <a href="皇朝经世文编_page98.html">
    98
   </a>
   <a href="皇朝经世文编_page99.html">
    99
   </a>
   <a href="皇朝经世文编_page100.html">
    100
   </a>
   <a href="皇朝经世文编_page101.html">
    101
   </a>
   <span class="current-page">
    102
   </span>
   <a href="皇朝经世文编_page103.html">
    103
   </a>
   <a href="皇朝经世文编_page104.html">
    104
   </a>
   <a href="皇朝经世文编_page105.html">
    105
   </a>
   <a href="皇朝经世文编_page106.html">
    106
   </a>
   <a href="皇朝经世文编_page107.html">
    107
   </a>
   <span>
    ...
   </span>
   <a href="皇朝经世文编_page103.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
