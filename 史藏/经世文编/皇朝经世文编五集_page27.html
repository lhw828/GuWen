<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编五集 - 第 27 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编五集 - 第 27 页/共 36 页
  </h1>
  <div class="content">
   译爹尔古伦古报
据爹尔古伦古报云英国富强雄长大地握自主之权操合从之柄环球诸国莫与京也昔革雷得岛以杀戮基督教徒俄恐英议其后遂以兵力保护亚美尼亚人矣是殆英俄合从于东亚之实事也果尔则欧洲情形自锡当一战大局变迁矣昔本[馆](诸)论英俄同盟实久安长治之策窃冀博识达观如沙尔士勃雷侯者必能刍荛下[采](秝)矣今则计果出此岂沙侯亦谓合从之策为可行乎不然何以弃土国而不顾背舆论而弗恤也当俄国占土京之时英甘袖手哑忍而恣俄人之欲以沙侯之明察岂不知之虽俄政府佯谓无占领土京之意然窥其豕食国未尝一日忘也英人持论谓当纵俄国窥占麦士弗郎士海峡以填其欲壑必使彼有认踞尼罗河畔之实而后已是英国人民不欲保存土京以拒俄之侵矣然举土耳其之大悉委诸俄人掌中即愚者亦知其计之拙矧沙侯之才岂有不洞悉哉第舍小节而论大端侯为英俄合从计诚足嘉矣夫两国同盟关中国及印度者原非浅鲜苟英俄联约合谋中国俄必通西伯利亚铁路踞不冻港于太平洋其于我英何愿不偿何求不得自今以往亡羊补牢仍属未晚将见始则英俄合从继则英俄法联盟矣昔英意连衡孛奥辑睦遗轨未坠其或有蹑者乎然为英计者乌可与俄龃龉而缓其和局哉士必的持儿报所论如此
　　英君主治国论　
译泰晤士报
英国国君之中宰治最久者盖乔注第三也今我君主维多利亚在位年数迨明日即与乔注相等矣惟乔注为君时正值国家有事之秋而维多利亚登基以来国渐称治兵事较少君主所辖境内战事虽从未已止而与同洲之国以干戈相见者仅夸辣米一役耳英俄战于土京是役也英之官兵阵亡者二万四千人国债亦加至四十一兆镑其余用兵之处最要者为印度为阿富汗及阿比西尼也虽然君主所擅长者不在获胜于战而在修文于治世即位年轮船之驶过大西洋者凡二艘一名西黎欧司一名大西西黎欧司之过大西洋也驶十八天大西十四天有半彼时已传为美谈今则英国及英属所有轮船共十一兆吨不独大西洋即其它各洋面亦有公司轮船往来不息矣行驶轮船一业设法推广均在君主登基以后至今称盛而地球各国之获益于轮船良非浅鲜苟无轮船行驶利便东方或犹闭关绝市岂能与英通商如今哉轮船既盛行电线亦相继而兴其递信之便使欧亚如在一室李中堂在伦敦时与上海往来之电收发不过十五分钟此明征也而电信之于商务中其利便又何如耶次之则为德律风虽不及电线之美而其用处亦复不少以格致言之照相之法进境尤多近用劳忒根新法能探物之表里洵可异也铁甲快船造法精益求精惟恐不伤人外科养生各法亦日增月盛惟恐伤人此格致之精也而英之所以称治者不在格致之精而在内政之美向者英之百姓中穷苦颇多自五谷之律废而民困渐苏君主又复推广学校增添工价而日用所需之物禁止价其有实惠于民也比之格致之利固有过之无不及矣近来办理政事百姓渐有自主之权而数年以来民亦未尝误用其权重民权者固以国非自主不可而民心之向君主者未尝或减自上至下忠心之诚殆无出其右者焉君主在位不独国强民富商务扩充而已也土地亦渐加广一千八百三十七年英国及英属地方六兆八十万英里户口一百五十五兆名至一千八百九十六年地方三百八十兆英里户口不下三百八十兆名矣君主之齐家治国其法之善近时国君固罕其匹而亦国史中所仅见者宜民之敬之如神明爱之若父母也
　　论英国首相执政之权　
译泰晤士报
今人之操权最重大而与理最不合者莫如英之首相矣其权之大除俄国皇帝及美国总统外殆无出其右者焉虽然美之总统亦莫之过总统虽有权例驳斥议院所定之律或不能与下议院意味相投而凡办事所需之款皆由下议院主政致有掣肘比比然也加之总统不得授人官职亦不得宣战议和凡此皆须与议院会同办理律有定例而英之首相则不然其人为下议院所孚信其所定国用下议院遂莫不唯命是听度支之权固操自首相也其人为君主所倚重故凡朝廷用人以及主战主和莫不由其所决兵权及用人之权又操自首相也既恃议院之势复享君主之权而定律行律亦惟首相主之首相之权果何如耶法国首相其权远不逮英固不待言上有总统中有议院下有分部各有厥职互相牵制首相不能专主此其权势之所以分也查英之首相其权虽大律未载明即内阁应有之权律中亦无专条然则何为首相应行之权何为内阁应有之权即问诸精于律例者当亦茫无以对揆情度理首相亦一内阁大臣也惟为君主所重用故凡有内阁会议之举由首相主政总成其事而已而英之首相不仅总成其事也其现在所行之权与揆情应有之权然不同之处请试言之内阁各大臣每由首相选充谨按内阁大臣君主必命首相选补以其为下议院所深信者也而首相奉命后并不与人商酌每由上下两议院中挑选议官授以重任推为内阁大臣竟有奉命一日而内阁已立者其专权若是亦有先选其器重之二三人令其共商另行择员充补商定某员后请首相会议斟酌善否再行共商另择或谓立内阁时有数员不论如何必须选充首相亦并不能专主乃该数员分应充补非首相本意所选者也此言诚然抑知虽非出诸首相本意而仍须由首相选充即此一选各大臣已不觉为其所辖制矣内阁既立人皆以为照例国政皆由内阁主裁其实内阁并无此权分而言之各大臣于本部各事各有专权合而为内阁则鲜有作为矣惟国中所办之事各大臣几无不知均得与闻亦未始不能干预其间凡事先知大臣中有大半不以为然或以为然者例能从众办理若主裁之权则内阁终不得而操之矣然则操之者其谁欤曰首相也曰首相何以能若是之有权哉曰一内阁会议由首相定期而主议二官阶微者首相能升擢之遇有缺出首相能选补之三各部有事每与首相商而行之昔洛勃披尔为首相时每日必分见各大臣四遇有事大臣中有意见不合者首相决之若大臣与首相意见不合两不相下应由大臣辞退而首相则仍在位五首相一面辞退一面有撤内阁之权以上各款事虽细微而使首相有莫大之权者盖即此耳夫内阁也首相立之撤之及其会议也又惟首相主之首相能干预各部公事凡与大臣争执内阁又愿为其羽翼盖恐首相辞退而撤内阁耳是以求在内阁供差者无不乐助首相也
　　英国水师幼童升迁情形英水师船主名惠尔木所著
夫人不知水师章程每以求入水师学习事颇不易余请将幼童学习及其升迁情形约言之凡入水师非少年不能成功英国风俗招考必取其年轻者由来久矣百年前英国每招十一岁幼童上船学习列为一等学生学习期满取为候补少尉惟章程不甚妥善当局亦未能恪遵照办查我国收取兵官章程直至夸辣米战事之后始加整顿根基乃坚
英国水师现行招考规条各生须先报名听候考试譬如欲收学生六名往往由报名幼童之中挑选十八名考取录用而挑选之权操自海部大臣人每以为不易得选遂不报名因而自误者有之亦有父母欲为其子报名而水师中无熟识之人又不愿事请托遂以此意作为罢论者亦复不少此皆外人无据之疑也其实但须上海部书记官一书彼即将所报幼童之名录登簿中以备日后招考
凡幼童由练船升入水军薪水无几而饭食等费每年需五十镑又须另添戎服初装需费七十镑以后每年约二十镑之谱均须自备资斧
学生之在英国水师中肄业者每以为苦此情考诸前二十年洵属不虚彼时住房养气不足同学身家或不清白饭食既少且粗加之上官约束过严使学生辛苦备尝非遇有兵事录功后不足器重是以承平之时不堪其苦因而告退者颇不乏人今则不然上官相待均以宽厚为主学生有善必为之揄扬眠食务使适意学生中遂鲜有不满意而欲改业者其效之可如此查现在陆军兵官中有爵秩显荣者大员数人昔亦出身水师因不能耐苦改入陆军居然大用虽然今昔情形不同入水师后再改陆军此后必不复有其事矣
学生年仅十九而升少尉者薪水加多稍由家中取资津贴在船即可居食舒服登岸亦可逍遥敷用此时官阶既升其所需要项为戎服费约七十镑再升少尉后若能考取大尉职衔可望尤多其人如果有才具加意用功再遇考试时每题均得头等执照一纸照章立即升为大尉比同事多得资格二年若尔人者固不多见然平常亦候补不久二十一岁当可升至大尉不再动用家资矣此时薪水每日有十先令所需费用无论驻泊何处足敷开销惟又须另行改添戎服约在四十磅以上此款若有人为之帮忙以后不必复仰给于人矣夫升至大尉后仍向家中领款者固有其人甚有谓非此不可者而大尉中仅恃薪水日用饮食颇能自给者甚多盖亦实在情形也
升迁太迟大尉苦之时有所闻乃国家所定管驾船主及提督员数无多其能升至此阶者自亦较少大尉似宜守资格听候升补昔者官有所长仅予职衔毫无实惠今则有功必录全视各人之才具何如耳破格逾级者固无多而庸员幸进者亦甚少总之水师官果能用功必有见长之时况大尉取进之路甚宽既易显其长处又能益其年俸行船及测量放鱼雷等事皆兵官格外功夫凡操有此技者例得另起薪俸加之数年前新定章程升补大尉八年及十二年后照例分别加薪是以现在大尉薪水每年有二百镑者而其费用未必加多昔水师有夺获敌人之钱财可图今则此利不及昔之丰厚矣一千七百九十三年法国助战之民船缉获一西班牙饷船而该法船嗣又为英国水师所获带至抛芝毛士所得银条等物计装二十一车载赴伦敦存库是役也提督派得赏金七万镑船主每名二万三千镑大尉每名亦一千二百镑船上当差虽有天生诸多不便之处亦有此等可图之利以抵之是以贵家子弟莫不求入水师而入其门者愈显耀也自一千八百十五年议和之后人虽乐入水师而水师一艺不及从前贵重人遂以入陆军为荣白克尔尝言凡艺名人不屑为者其艺每为人所轻何也曰其艺既不足贵有精其艺者其应得之权亦微矣诚哉是言也然国人彼时不重水师一艺者盖偶然耳目前艺中之最足贵者莫如水师即国之所以能称雄于海上者亦全恃此水师也
　　录谏俄皇书　　　
桐乡张坤德译
俄国某君以廷臣舞弊国贼民遂上书俄皇其大云窃今朝右公孤肉食尸位百僚积弊绝陈奏万姓忧隐壅于上闻天威咫尺恐干重诛报馆碁布莫肯论说故草莽微贱不避斧钺披肝胆露腹心敬为我皇缕陈之伏念众庶兆民一举一动断自宸衷敢有腹诽法律口谈国事者指为犯上国有常刑于是怀才之士皆钳[口](以)结舌不肯竭欢尽忠而权奸得售蒙蔽之术故诸卿专营一己之私利不顾疮痍之疾苦若王亲犯法怙恶恃势莫敢问罪昔者万民有自主之权今则我皇揽专主之权此等奸吏固以民稍有权为非宜亦以君独有权为不便窃窥其自私之隐务在长官有权则殃民钻利为所欲为置田宅长子孙深谋远虑此其至死尤必力争者也我皇加冠普天同庆熙熙攘攘顾而乐之而不知为廷臣所欺也各省委员来京祝嘏阻其条陈索献贡物京师张灯结彩非关百姓本心实由巡捕勒捐也赤子见君欢呼砌欧欢喜之词巡捕吏先令文童演习之地方官传谕邑人附和之复有包探临时弹压百族之鼓舞颂祝出于不得已耳加冠縻费至亿兆金取自黎元皆从鞭挞恐吓监禁勒索而得者也皇上骤闻乱作中心忧愤而黔首大半未尝有助逆之意蚩蚩愚氓咸望主上审慎设法保护圣躬乃政府徒骚扰苍生不加罪逆首由是一国震动激成祸变而京都遂有派捕防乱之举銮卫所经各街庐舍凡有楼阁经官封欲求入者非有[准](维)单不许擅进各厂工人严行搜查驱逐出城不可殚述此外安分良民巡捕疑其形迹押令离京者以四千计妇女闺阁官役出入莫敢谁何即年届耋老无能为者亦且令密探一日三查敦迫出境苛政若此民何以堪乱党蠢动惟此之故愿我[皇](星)垂意加察幸甚幸甚
　　英俄画界条款　　　
[译](释)英国岁纪内政外交成案
俄国去年交涉办理最著名者为议定巴马一案所有俄国政府与英国政府议定各款先经英国外部大臣金伯雷于照会驻英京俄国头等钦差大臣施滔尔公文中声明在案兹将各款译录于左
一肥多利湖亦名曹果尔以东英国及俄国势力所至之处应画线分界该线至该湖将近极东之处起依山岭之顶偏向该湖南纬直至班豆赤克及奥塔白尔山峡
　该线自山峡依山岭仍向该湖南纬画去及至南纬该线若阿克斯江之基齐尔尔兰办将来查得不在肥多利湖纬线以北应下山岭之角向齐基尔尔兰办再由该处尽向东至中国边界止
　倘查得基齐尔尔兰办坐落在肥多利湖纬线以北画界之线应向在纬线以南之阿格斯江上最近最便之处画去再由该处尽向如上所说之向
二该线应由两国派画图委员会同绘画并议定的确线形应派护送兵数不得过足资保护之数
三中国边界形势凡能在画图之处用最便之法查明者亦应责成该委员将实情具报使两国政府可与中国政府将附近该线之中国属地界限定议四英国政府与俄国政府约定英国不得在画线以北俄国不得在画线以南逞其权势
五英国政府约定英国势力所及之处在印度格许及由肥多湖东头起画至中国边界一线之间者应作为阿富汗之属地不得附属英国尤不准在该处派驻陆兵并设台
　此款应俟阿富汗主现据守攀恩雀右岸各属及博汉拉主所占据撤兵后方能施行在奥格司以南之达活芝几处所有撤兵一节英俄两国政府约定各劝令两主照办
　按此约议成后由两国派员会同画界于七月差竣所有阿富汗北界画定自海里特上之直尔飞喀起至巴马止其线依一千八百七十三年英俄约中所载之线直至肥多利湖止差竣英国画界委员宴俄国委员席间英少将湛勤特为俄皇寿宣言肥多利邻近最高之雪山顶英将取名曰尼可辣第二俄皇名以示永志不忘之意云
　　英人论俄　
译不拉古兜杂志
英国不拉古兜杂志论俄策云俄欲混一地球久矣或于樽俎之间或于兵燹之中有机则乘焉有隙则窥焉其包藏祸心匪伊朝夕譬如饿虎于肉渴狮于水不尽吞噬不已也窥俄人用心固以席卷八方囊括六合为要图矣俄处欧亚之险据金汤之固藉负隅之势远大之图重以幅员广大人民繁庶以临驭天下天下将无敌焉试观亚比西尼亚一节俄欲奋雄图据全权于是先与法同盟而窥南亚非利加矣英德之相龃龉也以为机可乘也乃联德而雠意遂败德奥意三国之盟矣然德皇知俄意怀不良虚与委蛇而严守亚非利加政策矣意与英联于倭萨郎与俄相仇敌于是乎三国将绝而未绝之同盟又为沙尔士勃雷侯所缔结俄人不以为意更欲于亚比西尼亚挟制意国于埃及凌侮英国冀得遂并吞之欲矣俄之于土耳其凡鎗弹火药动被钳制俄能以此策而买喀吉阿苏慢矣英人抗之而不胜俄人奈里多佛之智慧实逾英人非理勃喀儿也意者俄土数百年之葛藤其结局于此乎然雄长宙合之心仍未[艾](乂)也其于波斯及中国则如何曰波斯京府爹喀林恃俄哥索克为保护故约束波人号令波政者俄国也现北波斯之情形已将为俄所有俄之灭波盖易如反掌耳波自国王逝世太子幼冲髫龄即位不辨菽麦俄人肆意扈岂待智者而知哉至中国大势更为可虑燕巢危幕鱼游沸鼎累卵之危莫过于此京华一隅俄人抚其背而盬其脑矣且握朝鲜实权以为保护之国矣呜呼俄国所为匪夷所思譬犹一大喷火山俄不动则已一有烽警则宙合为之色变地球为之灰烬也抑迩来地球之气运将渐迁于亚洲昔在地中海者已迁于大西洋今复将迁于太平洋矣握制海权者必在俄国乎英俄宇内之强国也其不能两立犹蛮触之不能不争也英人自谓能握宇内之霸权俄人亦自谓能执五洲之牛耳则两雄不并立矣今英人坐视俄国之硕大而漠不关心恐异日切齿噬脐已无及矣然则宜如何乎曰为英国计宜严立东亚政策与日人振兴船政也苟如斯则英国必夺中国于俄皇之掌上坐言起行无庸却顾此最上之策也不然异日尼哥拉斯帝之子孙必南面于中国之帝王尔拉斯葡萄那谓西北印度王及呢抗侯伯以上亦有称大君主之日也
　　帕报论俄　
译帕尔米尔捷报
西七月十七日帕尔米尔捷报论俄国富强策云俄政府欲以黑海之西伯士都彼儿为可恃之军港已兴工矣其意欲在莫士勃儿士海峡取南下之路以经营非洲之大陆也意者俄将助法使伸权于埃及且将干涉亚比西尼[亚](西)之事乎俄政府察祸机之来必不在远汲汲修造黑海军港为日不足如是则其黑海舰队不可视为等闲矣况其战舰台亦足应用而前者海军避冻九月不能出海之害今亦无患则其军港竣工之日修舰载煤其利便矣
俄在黑海不独欲扩张军备而于商务至留意焉且知欲收大效必始于小事故在中国及波斯皆以贸易为主以倾动之且盖深知财政一事足以制人之死命也顷欲设立银行于中国又欲获管理波斯银行之权矣又贯通铁路于中国及波斯之要冲预为有事之日争权利之地矣然此犹其经营百事之发端者耳
至其所立之大计划则犹未能得志盖中国海上之贸易现为英人独专而英政府保护其商务之在中国者亦不遗余力也为英之计其保护之道有二使英国银行容易融通于中国一也随中国产业之发达而奖励投赀于在英国及印度诸公司二也近日本与中国所订通商条约不独利于日本且以好机会与英国矣盖此后中国沿岸开港之处已增加英国贸易之利益而握其要害也推之波斯亦复如是苟欲握波斯之实权则有二事必当留意一曰银行二曰电线今英国已握电线机关矣而于银行则未也俄人在彼屡设银行而每为波斯国家所压倒然则将来英俄之竞争可以观矣
　　论英国爵臣诫英应防俄法
英国爵臣名德沸令者在白尔翻司席间倡言诫英曰观各国情形英国应严备以防不测云云见□□□□电音此言若出诸无名廷臣或即出自内阁大臣我辈亦必忽视之以欧洲各国时势虽属可虑未必即有事故或疑廷臣故作此戒也乃德沸令者欧洲之能臣也历任土国二等密尼司忒二等公使及俄法罗马等国安巴萨多尔头等公使其于欧洲各国政事用能洞悉其隐微老成之处虽沙列不雷爵臣亦莫之过以沙侯出仕间断日久而德则始终在位今虽辞退犹作此戒非欲英国严备而何平心而论英国非无备也惟其全副精神尽用于水师以致陆军兵力与百年前无异陆军兵力过薄终必受大亏而后已而本馆所意者不在英国防备之法而在德臣诰诫之要近二年内留心欧洲时务者每谓其中底蕴非浅见之人所得而知今日路透来电奥京以联盟三国未必如俄法各报所言合敌英国恐三国反助英国云云见□□□□电音尤足见德实有先见之明观电之意则各国将起攻英究电之实又似新报故作惊人之辞兹请就新报所言而论俄法欲除英国在埃及所有权势而同盟三国德意奥不特不与之联合反拟协助英国云云此说似尚有不尽然处恐三国但义守局外之例未必愿为英力盖俄法果与英从事于疆于德国商务必有大益而谓德能出师救英谁其信之法之助俄也必有所图目前求取奥而赛斯鹿林此地先属法后为德所夺势难成功侵占埃及意中之事若侵埃及英非拱手让人者势必与之决裂各报之以此度法国者度其将乘英之隙耳年来英不愿与各国联盟其所办之事亦不愿与欧洲各国会商俄国见其孤立无援遂在欧洲广大其权势即此一端英俄迟早必以干戈相见也不知者犹望英俄调停将来五十年内安然无事今接此电所望既绝兵事之至当不远矣今德之诫当局当不致置若罔闻虽然英之用意亦深矣一面虽求无事一面仍不露声色竭力整备以防不测其派驻外洋快舰及铁甲船中有年久不合用者近易新式坚利战力较大者出洋换防地中海及香港等处均派有灭鱼雷船近阅英国来报知此项灭鱼雷船海峡水师亦已添驻其在造之快舰及铁甲船一律赶工冀早告竣工程之速向所未有凡此俄法岂无所闻哉其欲图埃及也三国又不愿冒昧从事俄法声势稍杀来电目前幸托空言未可知也
　　论俄国候补外务大臣　
译沙得得儿的报
俄国外相鲁马能务逝世后已历数旬矣然未见有承其后者俄国岂无能堪一外务之任者乎抑选择之精故不敢苟也沙得儿的报论之曰俄外务大臣承鲁之后者虽假意保持权势决不能学鲁之万一也俄国今日欲求名望地位如鲁者恐不可复得虽然俄知名之士甚伙如现外务省亚细亚局长狮狮欹尼氏人谓其能膺候补狮氏起于微贱才气纵横而其失也在好事现驻土耳其公使尼礼德不氏又亚焉氏尝同意愚那知夫氏订三士得华土国地名条约者矣尔来驻在土都当折冲之任然其爱名利之念酷似狮氏好事已极恐有平地起波之忧在维也纳巴黎等人则以现驻奥都公使伽不尼斯得伯甚有才能伯尝承鲁之后作驻奥公使其伎俩亦不居人后德报频言斯哥华鲁不氏必堪适任氏现为华儿素知事矣英报似属意于斯他儿氏意此等诸人才干志操虽均不让鲁至断之一字则恐不逮鲁也盖诸氏本洞悉文明知人道可重必不为独断独行如彼屠杀土国耶稣教徒之暴策也要之不论外相落在谁手俄国政策必为之一变矣按鲁马能务前□报作儿那巴拿弗误
　　俄国外政大臣鲁马能务王事　　　
大兴刘崇惠译
自来柱石之臣一经谢世惋惜同深固难强稠人广众而如出一致也遗大投艰伊人谁属尤令人窃窃然私议不置如俄之外政大臣鲁马能务王薨逝是已考俄国人物既少政事之才若经纬万端之选尤为绝无仅有每遇公卿云殂山川变色星日无光此亦景慕大臣者之结想云然焉兹鲁王薨逝噩耗传来顿使欧洲各国因邦交外政寝不安席食不甘味即读日报之论聆公使之言佥谓鲁王办理外政成法昭然足资先路钦佩之意具出至诚棺论定信不诬也鲁王躬肩大任措置裕如殊令人念兹在兹焉夫国家之政事机密权利宽舍外政一端无与并重者尝见办理交涉诸公处事慎密即使局内微窥亦难得其一二矧在局外交涉事件半多机密电达公文字码改变语意灵活即甚用心尚难得其梗概平时办事隐然如水之流令人不觉若猝起兵争或订商约或结联盟或占城据地又如风波之陡起而且和战微权归其掌握兵商船舰藉以运行民生福命赖其维系然则交涉一端实有大力行乎其间焉溯法国创办交涉学艺兼优所办各事内具优异之别外高慷慨之名各国则袭其皮毛实以精蕴愈觉华实并茂焉近有责英政近贪者有譬德政如铁者言其粗也是邪非邪姑不具论要之各国交涉实与百姓志愿国家利益息息相关立国之道宜顺民情民情者胥本自然不可强易而为矫操造作于其间也考俄国初办交涉时已垂明训昭示来兹逮后世子孙或因事势而更成法又或执政大臣未谙民情而有变更均所不免事后观之仍不出乎祖训夫国家崇尚王道浅见者非笑随之俄相交涉实秉君子之道昭然在人耳目假使国家办事偏重利益而未昭平允则一国声名难保无疵犹幸鲁王以无疵之人综理外政虽仅阅十有八月而志怀明断见义勇为且宗先王治外刚强之训是则是效率由旧章故将前人之志业任以一身十载之大功成于一旦将擘画之已有头绪者多半观成或次第奏效鲁王之于外政实有足多者近年俄国外政日臻上乘人谓其重视交涉权利有加不知十数年来所加权力尚属无几惟力之所坚持者无使执政大臣伤政体譬如帑藏富厚惟在讲求圜法已耳
鲁王执政以来持以大力权衡政体既确且明天下有道之邦实所共鉴与法结盟而后微特泯三国联盟之叵测且令邻邦仇视暗指德法如火燎原一旦扑灭仁至义尽之力其在斯乎今俄法缔交俨成天假之缘彼三国联盟当轴巨公极言联盟之益告谕百姓而所言之益不尽可信甚至将联盟之事告天下刺刺不休若俄法联盟无此二弊而声名腾播寰宇皆知此非恃巧言动听徒事炫耀而在实事求是不动声色也俄人酷好太平如饥如渴近年政务颇合民心由鲁王措置得宜具有心得焉俄国地方广大无庸再事开拓其于泰西内政向不过问即或偶尔干预无非利害当前事势使然惟欧东暗指土耳其亚东暗指日本等国两处交涉向为俄之急务由来已久若将俄国教化潜移欧东同种之人则亚东诸土亦可渐被俄人之教泽也一旦声教四讫具合民情俄之臣民必欣欣然相告曰朝廷深明乎大义也从前亚东交涉俄为准则无异磁石之引铁微而不露鲁王在官时不占寸地不折一矢近来以王道施于[东](永)土毫无窒碍者何也亦使东土之人心悦诚服也俄与欧东交涉克明克断俄国前王早将交涉之事豫立成规故后人办理交涉往来胥本审慎苟有贻误非启民忧即致民怨焉巴尔丁岛欧东土民向奉回教今则半崇希腊教又曰正教日后变邪说为正教惟俄之力为多也俄人经营此岛务使自强已非一日自一千八百七十年鲁王柄政后肩兹重大作中流之砥柱事颇[顺](永)手讵料鲁王不禄欧东交涉未免令人杞忧使天假鲁王以永年欧东事定当观厥成功也查俄国办理交涉素顺民心不徇偏见鲁王亦本此以措事始终如一按鲁王之先即罗司托福王也鲁王生于一千八百二十六年就学于阿来克三德书院弱冠毕业得金牌奖赏筮仕外部署理驻法参赞一千八百四十七年晋授驻德二等参赞一千八百五十一年逮布帖尼福公出使土国一千八百五十七年聘王为参议布公解组一千八百五十九年王甫春秋三十有三俄廷命王为头等全权大臣初膺使任即邀显秩之荣为史册所仅见旋王乞休一千八百六十三年卜居于法兰西之南境未几回俄一千八百六十六年官内部逾年官奥尔罗伏省巡抚十月[右](石)迁内部侍郎在官十有二年俄皇阿来克三德第二擢王为驻土公使一千八百七十八年加头等全权大臣衔甫登波斯福尔岸即持三帖斯凡条约与土廷商议退出书木勒瓦尔诺依巴图设三处要隘时因林公会议中止明年一千八百七十九年正月王与土廷几经辩论始将俄使要求各款画诺施行林不知也是年调授驻英头等钦差旋官驻奥全权大臣由一千八百八十二年至九十五年去岁使德不数月授外部大臣到任仅十八月焉

时务分类文编卷二十八
　各国新政论
　　论太平洋大势　
知新报
俄之侵邻国也有进无退而发于不觉其在太平洋求出路也非以其所产之货阻滞不销而因在海参山威觅门径乎此殆有深意存焉中国若波斯若土耳其以俄国为莫逆求其保护而京都政事日坏使俄之密探款项密探各国皆有惟俄最重其事专探本国乱党举动及外国政事政府派员办理所需之款谓之密探款行于土国者亦得行之于中国也其祸可胜言哉昔者文化盛行商务最旺之处首推地中海之国旋易而之大西洋今将至太平洋欤奥大利亚钮西兰日渐兴旺北花旗西边滨海各处自接通全洲之铁路后利源大开日本之崛起于东方中国及东印度又有此奇异之变故皆使太平洋顿加紧要也抑知西比利亚之铁路及中美利加之运河告成后而太平洋长进之势尤有速焉者也噫俄之勇往无前受其害者果何人哉曰英之百姓也然则将奈何曰惟有另拟治东方之新法而与俄京所定者无异耳中国我已弃之如敝屣可与同舟者要惟日本乎于是有以日本为我友邦者甚至有以之为我同盟者而友谊盟约固何在其可以昭我友谊者或以其退还战胜应得之利权指还辽东事我未干预相逼其求治外法权之利益指管辖外人事我则首先允从因此厚英而薄俄未可知也虽然我亦有何功于日本哉其国事吃紧之时国体攸关我则束手傍观而懦弱之势毕现岂不足以使日人视我之友谊为不足贵也耶既往不咎若我必与之同盟则有难共当虽出师助战不辞也以水战而言日本不数年内将所有水师加之我驻在中国海面之兵轮扫除太平洋犹反掌也以陆战而言则日本又可以调五十万之精兵我若欲借此精兵之力以助我则我应痛改前非断不可再蹈前之覆辙矣总之无论盟与不盟我必先有成竹在胸若何虽兵争不允从若何虽允准不后悔俄惟有主意所以能不折一矢不伤一兵而获全胜也我故曰凡有阻我为所欲为者必先以言辩继之以力争不然则主持中国及印度者皆开门而揖俄皇矣
　　俾斯麦论欧洲形势　
德相俾斯麦
德故相俾斯麦曰今日英国大势必有一旦决裂邦交而与俄法干戈相见盖今日法欲必得苏丹俄欲必获印度故英之于两国本敌国也则俄法之当同盟是自然之理固不须区区订约成否而定也英国此时欲守苏丹及印度必不可不先守埃及埃及之地兵所关系也是以英国政府视为政策之中坚且观俄国在埃及之实情益有可惧然英国自知与俄法交战其力不敌欲得一友邦而假其力顾隐忍至今如德奥两国皆未能副其愿想将来亦必如是也英国所惧实在此也且更有可虑者英之立国在海中向称天险然近数十年间国内形势大变非复前日之可比而其防御之方依然守旧较白林吞当时毫无所改英国亦自悟其不可恃其怀惧亦宜矣由此观之此后若有战争其能制胜必在英国海峡及北海之间而拥强兵者欤英国海峡一部法之海峡舰队恢恢然足以敌之若辅之以俄国巴尔结克海舰队则英之必败可知事苟至此则粮道必绝军门受降亦意中事耳英国知之已久是以盛兴海军以为维持海上之大权英国宗旨既在是则为之敌国者务避海战而出陆战直冲其伦敦都城以决胜败于一举是亦英之敌国所不可不知之策也
　　欧洲外交政策　
译俄那么是的报
俄国那么是的报云迩来欧洲外交情形犹是昔俄相儿那巴拿弗之故智耳泰西列国外交政策咄咄怪事日益伙或角逐利害或互相倾轧大地全球蛮触竞长沧海横流时事日艰矣盖欧人所最重者在审国家之利害凡与国联盟外交政事靡不量其同异权其得失决无太阿倒持受人以柄之患也比中日之役俄德法缔盟如出一辙矣亚美尼亚之事英俄法订约矣又革雷得岛之事奥与俄法互相联合矣何则欧洲列国甚虑东方变动延累西欧观于朝鲜及马达加斯加之事可为明证欧人阅风腥雨血之惨故出而梗阻俾各守和局而后已列国政府外交之道其竞巧一至于此彼亚美尼亚及革雷得岛一役关欧洲大局为不少焉至能排解亚美尼之纷难斩截革雷得之葛藤尤欧洲和局之所系也
比东欧之事岌岌不可终日就土耳其之势而论谓土能足以独立乎抑将自亡乎值土崩瓦解之危列国皆耽视焉若一二国首倡发难则危如累卵矣然一国举事则列服环伺咸欲窥占摩斯波拿氏沿岸而席卷其地焉则为俄国者岂肯袖手旁观一任他人占踞君士但丁堡哉度俄人必不许也如谓此地为列国所必争则欧洲之野伏尸百万流血漂橹恐将不免矣唯列国知之迫得多方尽瘁以求远祸之途夫岂无故哉盖处亚美尼亚与革雷得者均是戴天履地圆颅方趾之俦耳一旦横被惨厄凡有血气畴不矜怜乎各国惟哀怜庶兆之无辜故出而议和也苟轻举妄动滋生事端使欧洲之繁盛扫地以尽衰草荒烟尸骸枕藉仁人所不忍言也故亚美尼亚与革雷得一节列国政府议于平和之间而冀得一当其所兢兢者如此至革雷得之事列邦政府斡旋尽力亦不焉彼土国及革人当发深省耳然则革与土盍订平和之约土待革宜表怀柔之忱庶欧洲和局或有赖也
　　论鏖兵要电　
俄国兵事杂志
两国鏖兵机密孔伙欲求消息迅递征调得宜电其最要也电音之[厥有二](有及可)者一曰未出师前收其效如征发将官也准备器物也调集兵军也一曰当出[师](不)时[收](兵)其效如交涉统帅也左右参谋也转达军情也凡此皆实效可者也语曰先发制人后发为人所制电音之谓也有国者乌可忽诸
是故道国之要莫若于必争之地先设电以通国都之气电有二种曰空中电曰地下电是也空中电各都邑所通用而动有破损之忧雨雪风霜最[易](暑)剥蚀故欧洲诸国多沈设电于地下以为空中电之补矣且夫当烽烟之告警也敌国或放间谍切断空中电以阻我征发兵员又或先驱突骑入国境破坏电以阻我屯兵都邑也况又有敌兵袭我电音局夺我电音机械且为伪电而误我事之虞也然至地下电万无虑此藏于土下末由探悉况藏伊始掘地数尺铁板围护即欲破坏动需时刻谈何容易也夫费日既伙干事甚难非二三骑兵所能措办设蜂拥鹳鹅率众行事谓能掩巡兵之耳目乎
查设地下电实权舆于德国自一千八百七十六年倡始兴筑故德国以地下电收孔多也宁掷巨赀纷纷兴筑矣当时架设空中电一揭罗尾多费七百法地下电实费九千法已取费不资矣然地下伏之费虽较架设之赀为多然每岁补缮之费甚也若空中则每年补缮之赀须十马克七十不省尧而地下则十五不省尧已可办矣互相比较是伏地比空中获利更巨也况坚牢不见破损之忧则其优也万万矣
法国现设地下电七千揭罗尾多亦不为少矣德法诸国咸讲搜毁地下电之法然此事秘密不使敌国闻知故索检甚难即掘地沈埋之处亦有砖瓦护焉欲破坏之非用爆裂药不可昔俄德法三国为战时电准备绝无大碍俄德两国以架设电之务专责于兵官唯后部方面为电音局别使官吏任之法国之制战场电音亦任之于电局吏不假诸武官之手国人非之谓当战时与陆军声气相通者厥惟兵官耳若以军机要电委诸寻常局吏恐贻误大局原非浅迩来各国亟欲购造电音机器以交战之时便于移动也德人于千八百九十四年演习陆军尝架设电音自伯林至波都是览三千美哑都儿骑兵办理纔四点钟便可蒇事矣故电音之捷速于置邮千里糇粮咄嗟立办百万虎操纵自如呜呼岂非一大要具哉俄国兵事杂志所论如此
　　中日之战六国皆失算论
自中日开衅以来日本着着争先中国处处落后败坏决裂不可收拾寖至船沈师[熸](焟)割地偿金中国之失算不待言矣天下万国皆知之矣虽有巧言者不能为中国讳也虽然中国失矣而日本亦未为得也当其蓄锐十年赴机一瞥潜师入境先发制人使当平壤还师据有高丽全境勒兵索费中国亦不敢不偿然而大局无伤也三国之师未出也徐而挟持高丽除旧布新开矿通商务农殖货设险以守国经武以整边比及五年蔚然一北藩重镇矣乃进而不止涉险劳师必欲使中国一败涂地而后已夫蜂虿有毒而况大国堂堂重以地大人众宁能使之一无可恃乎即果不能战不能守有代为战代为守者矣日人虽得朝鲜民心不服翦发肇乱拱手让人俄罗斯不费一粟不折一兵指顾而收一国是日本欲纾其祸而今反促之也譬犹鲜果在树向也风雨漂摇未能损也今摘而堕焉则人争取之而强者得之矣昔与病夫为邻呻吟可厌今与强梁为伍叱生风日本之为得为失愚者知之矣英国汲汲以通商为务据亚洲之利权执东洋之牛耳盖六七十年于兹矣其窥我中国者无不至其要我中国者无不从虽不能共苦同甘固亦当见危而救也且救中国者即所以救英商也而乃明欺中国阴袒东洋外若联交内实贰皇皇然号于众曰我英一国之兵力不足以制日人也试问平壤已失鸭绿已渡大东沟已战之时英以一纸书分致两国迫令停战议和有不从者与天下共击之谁敢不帖然听命者而乃徘徊隐忍坐视危亡三国之师起而议其后而英吉利六十年之颜面全失太平洋三万里之隐患方长英国之失算更有在中日两国之上者英人屡年以来经武整军如不欲战恐自此以后虽欲不战而不能已德意志国势骤盛商务骤兴然环顾全球皆他人已成之局也英人既失法欢思联德援乃与德连镳并辔以猎利于东南洋度英人之委心相从绝甘分少者非一事矣岂惟英国中国日本亦从而媚之故德国之骤富骤强者德人之能欤亦未始非中英日三邦之力也英人挟德出而劝和此人心天理之公抑亦报施当然之道矣乃英倡之而德拒之若顿忘昔日之交者及俄法蹶起德转追随其后敬执鞭弭既有怨于英倭复无恩于中国搏沙作饼弃好从仇义利两忘首尾衡决德意志尚可谓有人乎其拒英也失算也其附俄也亦失算也其又将去俄而就英也无一而非失算也堂堂大国举动如此吁可危矣法欲报德乃结俄援遂不得不助俄以收揽利权开辟新地其深谋秘计非局外所窥然要而言之则法之所得者虚也俄之所得者实也法之所得者小也俄之所得者大也法之所为者目前之私怨也俄之所为者百世之良图也中国有死于虎者其鬼为伥转为虎役引虎趋利避害磨牙以食人虎则饱矣伥何为者又有养水鸟者倚以取鱼缚其项而纵于水得鱼则挤而出之终日劳劳饲以小鱼数尾而已人则智矣鸟何为者今移欧祸以及亚其可食可取者百倍于欧洲吾不知此后之法人将为虎之伥乎抑为人之鸟乎此法之失算已在十载以前今殆将不可救药者也
若夫美利坚国别处一洲其国例不侵人地亦不欲人侵其地自南北花旗战后修文偃武通工惠商欧洲各国方汲汲然筹饷增兵制船造而美独不筹一饷不增一兵不制一船不造一乃至护商守口无一铁舰快船上下酣熙举国大富财力无所用智勇无所施几如世外桃源翛然自得矣中日之战美既不能劝和自应守局外之例两不偏助乃日人缺饷美慨然以四百万镑假之遂使旌飞扬再接再厉中国不能自立俄法出而不平索辽南收东省据朝鲜如拾地芥是此四百万镑金钱不啻日本之鸩汤狂药也即以美国言之亦岂计之得者哉美之西邻惟中与日美在中国害则独避而利则均沾日本虽强亦安能越水陆五万里而攻其国今以助日之故北俄南法联臂而入东洋譬如万里沧溟风平浪息忽纵长鲸万丈奋鬣扬鬐日月无光风云变色舟师估客惴惴失魂而美亦不得不重整军容添筹国债朝不保夕与各国之强邻密迩者同然而武备久弛工徒星散不勤远素少将材即发奋十年未必能敌欧洲强国也而况乎议院之人心至难齐一也易安而危易夷而险易易而难美国之算为得乎为失乎美人当自知之矣夫中国之议论固西人所鄙夷而以为不屑道者然中日之事让无可让不得已而出于战则中国之失算乃应敌之师虽失而未为全失也独怪彼五国者既强既富岂少通人智士深明大之重臣乃纵鲸鲵入渊虎兕出[柙](押)任听俄人高视阔步拊天下之背而扼其吭俄之势全而万国皆缺俄之力合而万国皆分俄之谋坚而万国皆脆可战可守可东可西可进可退自有此战而并吞六合之形势遂成呜呼岂非天哉自今以后各国之君臣苟各私其国各私其民各私其财与力则亦惟有束手待毙听俄人择肥而噬已耳苟欲自存其宗社自全其土地自保其人民则为中国计当自富自强急谋自立得人则治惟断乃成而无如痿躄之病夫非有人扶不能自起也为彼五国计则宜蠲除宿忿重订新交中国贫则助之以财中国弱则济之以力华人之性怯不宜过猛以遏其机华人之性缓不宜过急以摧其气华人好学则牖之以新报新书华人多疑则示之以大公大信必使欣合无闲形迹两忘不数年而矿产出农事兴工艺精商务振轮舟铁路达于中区陆师海军争雄于外国则六合清朗天宇无尘万国通商周流四海潜鳞不动飞鸟无惊春台熙熙重尧天之日月岂非全地球六洲万国生民之福哉然而难矣
　　土耳其论　
知新报
[土](上)皇君临此两种民而两种民互相疾视不能容忍故欲满甲意则乙抗慰乙则甲怨倘激怒回民必致国政纷扰废立弒逆旋踵即至如前皇亚不自儿亚尔是则遭弒矣前皇母邻多五世则见废矣废皇愁犹在世间今皇所为不忍坐视也若抵排基督教无奈其心之不平何然究其极也至有执干戈而起者于是出陆军以回教徒编成焉以镇压之欲平定其乱反变为攻灭异教指基督教徒之机会而基督教民号哭呼吁疾痛惨怛其声最大欧人闻之警为绝响如客岁亚儿美尼亚与今年革雷得岛之事是已观本月十一日英国日报所录曰于廑的地方在革雷得岛中埠头回教徒暴举烧希腊教寺院而死丧其教徒●矣至今未得实证也意此等日报能使人激怒其声甚大矣土廷屡施善政于基督教民又谋国民之日渐兴盛如今皇亚不得儿哈米多汲汲以国家为忧前十五年朝廷欲改美善之法采制度于佛兰西以更正法律又设法科大学或作刑法或编商法行欧洲善政又兴学制设小学于乡邑以法语为可学遂增入科目之中又前皇母邻多制定宪法开设议会土廷施政可谓急先务矣然收不甚捷其政治能中事物之机宜者亦与旧法抵牾窒碍难行积衰积弱更加甚矣内之回教离心外之列国干涉而其实势已他移土皇虽能管辖回回教民至基督教徒则有希腊勃牙利塞尔维等保护之蕞尔小邦且视为己国之民以观其利害矧英俄两国亦似有监督之状焉夫基督教民有疾苦之事土廷虽告列国誓欲改善知其不能誓改也回教徒嫉恶之遂扞格不行设致谢列国以免违约之责奈毁斯教之干城何干城指回教徒也呜呼处土廷之地位亦难矣哉夫干城不可毁毁焉则有忧匪特无有可代回教徒者若去教徒则皇位危矣倘依赖教徒以为砥柱亦指回教徒也排斥列国所要求而独行特立奈财力之困乏何彼干涉政务者概为土国之债主土国已质于他邦一任其处置而已其国债局实列国委员所监视也除海关税外一切饷源悉为典当彼关税亦为土耳其银行典当矣该银行乃土国库金措办为股分主者多是外人英人居多又有亚儿美尼亚人希腊人而土耳其人股分甚少去年土国政府延误清还本息之期而该银行停止业务政府恐惶狼狈发令弥缝今年税关所入颇寡故该银行亦有戒心焉总理尾吾善多氏英国人也上书土廷云自非整顿内政对外政言即国内政也则不复借金以周土国之急事既至此则当更思基督教民矣夫土国商务一道多是亚儿美尼亚人及希腊人所经纪现君士坦丁堡土京也商业会议所有议员二十四人籍土耳其者仅六人耳亚儿美利亚人最达商情又能兴业若土廷将耶稣教民驱逐国外谁复出赀而养兵士乎土廷处此国步艰难恐誓改行善政慰抚兵士惟日不足矣然其政多姑息故不见有成也亚儿美尼人日求其行善政而百不举一革雷得岛民搴革命之旗勃牙利人希腊人欲收衰残之山河而复兴其国又阿剌比亚人在阿剌比亚尔劳子人在利亚并谋作叛矣推现在情形其所以为干城之兵士亦至逼于饥渴不得吃面包饮水亦未可知焉呜呼乱机已伏惟待发泄耳欧洲之祸其不远乎若夫问鼎之轻重须期之于日后也
　　美国共和党宣论新政　
泰晤士报
美国统领定制四年一举国有两党一曰合众一曰共和各愿举其党人以任斯职现任统领为苦尔若兰乃合众党人已历二任本年西十一月实为改任之期共和党将推威而麦根地为大总统迦力特可力特为副总统西六月十七日开大会于圣路易府宣言其政纲略曰我党尽瘁邦家之事三十年于兹凡我国民皆当共悉今改推总统在期月之间我党兹开大会请宣言他日得政所欲为之事以质诸国中明识之君子焉
南北战事既息之后我北美合众国政权悉归合众党之手善法未设秕政渐多民人蒙其弊不为鲜少或滥縻国家岁资于不急之地致国库空乏更甚或募公债充经常政费或于无事之时增加公债额本二亿六千二百万元或贸易权度失其平衡或有不能偿还国债资金之虞或仗美国之忠信滥借外国公会资或破灭共和党政府所曾施设之政策及政绩是等皆合众党为政之渐致此也又不详定金银价以至忽涨忽落令有资本人日日皇恐致商工业因此不振制造所因此休歇工价因此低落实业因此折阅或导入外国货物于吾美市而令本国生产货品日见减色此皆合众党为政之所致也然则为全国公共之利益及各人私得之利益起见内不害民福外不损国权以优理国政决不能望诸合众党明矣非我党取而代之奈斯民何我党所怀为政意见略如左方所记
海关税则○我党欲使合众国工业卓然独立进境极骤繁盛日增故以设法奖励之保护之为第一义故于外国货品抽其课税以奖励诱起本国之产业并以补度支之不足且为本国产业家担保市场衡平为本国佣工者维持工价标准又于耕园之傍设置制造公所使本国农夫少被外国市场时价低昂之累然后遍起国民勤俭之风使人人唯己力是赖此保护政策之大也若夫推行之法务期稳当纯正不至偏倚不流私爱而必不许本国富家垄断及外国势威掣肘也
合众党所现行之关税不能公平既损国威复令国民勇往兴业之心大为减失我党拟正定税则凡一切外国货品在美国市场与美国货品竞价者皆征之如是则不独为政府开一财源并能制美国工价不至随为起落至于何品抽若干税实属实际之题目故又不可不斟酌也刻下事情及生产情形要惟在保护美国之劳工及工业耳
互得利益○我党以为与外国通商当以互得利益为最善现政府变改前共和党政府所商定互利之通商条约盖合众国之一大不幸矣我党得政拟复兴此政且推广其意以保持贸易利权而向外国市场扩充我农产林产及各种制品之销路也盖保护政策与互利政策二者似相反而实相成如车之有两轮缺一不可也彼合众党轻忽破弃此二大政策矣吾不解其何心也故兴废继绝我党不能辞其责矣我国产品固保护之虽非我国产品然紧要货物亦不抽税以不抽税之故使外国亦不抽税我国货物则我之利益自在也盖保护政策以兴盛国内产业并制我国市场而自握其利权互利政策以开发外国贸易得将我国有余之物溢出外国市场而自广其利源也
砂糖羊毛及织品○美国糖业不兴由政府不能庇护之故故国民须用外国之[糖](米束)每岁出银一亿万元以上我党务加整顿使此等糖业皆出于我国以塞漏
奖励航海法○我党现欲复兴奖励造船及奖励航海二政策使美国人所有船舶载美国人搴美国旗章而经商于外国以广商务
货币政略○我党欲使金银货价划一如一千八百七十九年制定支纳正金法律即是也故若紊乱我国流货妨害我国明信货币政策我党所决不取也如彼任意铸造银货法案我党所不赞也银货及纸币之与金货要必有均一价值故我党现拟不论其为纸币与为硬货皆维持使平准也
养老兵银○往时从同盟军出奔走疆场者皆是爱国之士我国须优遇此等志士仁人以慰其晚岁今合众党政府何心竟减损此养老兵银矣是亦我党所应难诘者
外交政策○所贵乎外交政策者在严正坚持办理一切之事不论其何时代也故我国利益存于西欧大陆间者最宜设法锐意保护如布哇诸岛固我国所宜管理而不容他国干涉也如聂开拉格运河宜我国专有之开凿行驶之权皆操自我又当于西印度岛中求得一我国水师立根之地故不可不购得荷兰所属之诸岛也
阿米尼亚事办法○我国驻在土耳其人被害不一而足美国人财赀生产为其所蹂躏而遭会危害不鲜少也天涯地角宁冒何等危险而岂可不保护我国民及其赀产哉
门绿政治○我党现拟遵门绿遗意伸明其理若有欧洲诸国侵略在美洲内我友邦友[邦](知)请我干涉时我国应速诺之是实我国之权利也欧西诸国现有版图在美洲内者我党固不与之生事然必不许藉端狡焉思启也意早晚必有欧洲诸国撤弃在美大陆版图使操英语国民任意作大合同之日也
古巴岛○西班牙政府现失去统治古巴岛之权现据日西条约明不能保护驻岛美国人之生命及资产我党现拟劝告西班牙政府使与该岛和而认其独立
扩张水师○我党现拟扩张水军全海岸及重要埠头以备不虞
侨寓客民限制○为保护美国人民平等权及维持美国贫民工价当严定限制凡外国不识字人侨寓本国者悉驱去
登庸官吏法○当行我党所定之登用官吏法且更谋扩充
扩充选举权○凡美国人民于举总统举官时人人皆有投票选举之权毫不为他人制限是我党所冀期也
废止林青格司○现有林青格司之称不依据法律以断莫须有狱若许杀人野蛮之例必宜禁止
调停局○现工人与雇工人每起争端我党现欲设调停局以持其平
奖劝小农法○我党旧议奖劝小农法曾经议院画诺今宜着为令
禁酒○当定酒禁之律以为进德之方
妇人政权○我党欲重尊妇人权利使有政权欲匡正合众党失政故望妇人同加力
我党大旨○我党所执大旨及政策大如斯循此大旨实施此政我党所志也请我合众国民各熟思而审定之兹发政纲大旨并指定欲举之大统领望藉我国民赞助而成我党胜算以增益我国民福利也
　　波兰灭亡记
吾闻之波兰之再亡于俄也俄人穷治倡义之党凡涉疑似稍预其谋者皆解往西伯利亚及靠喀苏山勒令充兵迁波人三万至靠喀苏开垦荒芜无许随带眷属其人皆权爵绅富及为士者槛车累累相属于道如驱羊犬田产没于异族妻子夷为奴一千八百三十年三月俄王谕波人自七岁以上凡穷困及无父母者徙置(论曰俄之鲸吞蚕食诸国以自广大虽由兵力抑亦有权谋焉或尊其教门以诱之或结为婚姻以伺之或通其权贵以胁之以此道墟人国者匪一姓矣波兰既内政不修积弱滋甚家有狐鼠乃欲倚虎狼以自壮乃至择肉以食始相顾失色无可为计谥为至愚不亦宜哉大地兵气日结日深好仁之士倡为公法学冀以大义遏强暴扶弱微余观俄布奥三国结无道之约出无名之师瞷然取二十四万里之地而瓜分之诸国袖手莫敢谁何乌所谓公法者乎不图自强而欲庇大国之宇下藉他人之保护呜呼则足以速其亡而已今夫邻俄之国若瑞典若丹麦其地其民未有以逾于波兰而至今岿然尚存然则波兰者其亦自亡而非俄之亡之也)边地
初则夜拘幼孩继则白昼夺其年五月十七日有长车一队内置孩提无数将解往西伯利亚展轮之际其父母号哭攀援愿与偕行军士怒殴伤踣地或入车下甘为轮蹂死血肉狼藉阗衢溢轨孩童途中仅食粗馒有病即弃置于路既毙其馒尚在其侧乃至禁士民言语用波土音令悉从俄人方言书院学塾咸习俄文时有士子及少年潜聚伟埒那用波土音问答为逻者所执遂科重罪呜呼国之不竞而受人缚轭其荼毒之苦岂可言哉岂可言哉
波兰当一千六七百年间固欧洲之雄国也既而内政不修君民上下习于疲软在官诸臣贪惰失职民乱毛起不能自救公私困穷日甚一日至一千七百六十三年俄命甘斯临为驻波公使大出金帛以赂波人于是波廷诸臣皆有倚俄之心甚至百姓欲为俄民者过半是年十月波王卒俄遂以兵强立所爱为波王复与布立密约有波兰王位不得循世及之常王死则令百姓公举如有擅立吾两国共废之等语六十五年波国民乱乞兵于俄以遏寇虐俄兵乘势入波焚戮甚惨是时波兰孱弱已极廷臣皆俄所命俄以波百姓尚多固结阴以贿结其豪使各相贰波廷惩兵乱之事下令凡士民聚会讲论政学者皆禁之民气益衰一千七百七十二年俄奥布共立约分波兰地俄得一万九千八百方里奥得一万三千五百方里布得六千三百方里强使波王上书献地求和所余之地仅四万二千方里而已土耳其特倡义师遏强扶弱旋为俄所败欧洲诸国皆惧俄威惴惴自保无复有过问波事者一千七百八十九年俄与布廷私议欲尽灭波兰免至遗民蠢动九十三年率兵八万压波境波弁哥斯基乌锁起义拒俄不克遁至意大利九十五年俄奥布再分波兰地逼令波王逊位许岁给银二十万以资食用官欠债项悉为代偿波兰遂亡及亚历山德即俄王位噢咻波民沛恩施视俄人有加一千八百十八年三月亲至波兰辟议院论于众曰尔国先世本有议部今所以复设者因尔民智慧能识大体故以此权相吾非不欲使俄民共循此例奈粗忽愚顽不敢遽授以柄也波人悦其言深相信爱时俄以柴洪石为波兰总督监理国政而王弟君士但丁公为大将军镇守其地间一岁再聚议波人诉曰吾等徒列议会而权不少假惟大将军总督之命是从是受欺于王也不省又废波人新闻纸馆无许印售波民之充兵者亦皆散归波兰全土既归三国版图及拿破仑起于法尝许波人自立称华沙侯拿破仑败各国大会于维也纳议定为王国以俄帝兼之其后波民屡怀再造一千八百三十年至三十五年一千八百六十三年至六十五年两次倡义血战频年或以将帅失机或以军民不习或以众寡悬殊卒被强俄摧陷廓清废波兰总督为圣彼得堡直隶波兰再亡
  </div>
  <div class="pagination">
   <a href="皇朝经世文编五集_page26.html">
    上一页
   </a>
   <span>
    ...
   </span>
   <a href="皇朝经世文编五集_page22.html">
    22
   </a>
   <a href="皇朝经世文编五集_page23.html">
    23
   </a>
   <a href="皇朝经世文编五集_page24.html">
    24
   </a>
   <a href="皇朝经世文编五集_page25.html">
    25
   </a>
   <a href="皇朝经世文编五集_page26.html">
    26
   </a>
   <span class="current-page">
    27
   </span>
   <a href="皇朝经世文编五集_page28.html">
    28
   </a>
   <a href="皇朝经世文编五集_page29.html">
    29
   </a>
   <a href="皇朝经世文编五集_page30.html">
    30
   </a>
   <a href="皇朝经世文编五集_page31.html">
    31
   </a>
   <a href="皇朝经世文编五集_page32.html">
    32
   </a>
   <span>
    ...
   </span>
   <a href="皇朝经世文编五集_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
