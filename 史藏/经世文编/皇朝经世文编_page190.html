<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 190 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 190 页/共 219 页
  </h1>
  <div class="content">
   严饬讳盗累民疏　
李之芳

窃惟近来盗贼日多。皆由讳盗。讳盗日多。皆由民间不敢报盗。何者。民间报强盗。官必曰窃盗。民闲报强盗杀人。官必曰杀奸杀。以强盗杀人。则官有缉贼处分。窃盗与杀奸杀。则官无缉贼处分故也。于是民报盗而官不缉盗。反行拷民。至有拶逼失主幼女。勒供其兄自杀父。如夏县署印官张屺等事者。奇冤异惨。控告无门。此其不敢报盗者一也。即地方官差捕缉贼矣。而积捕不肯迹盗贼。反以抑勒失主。先索酒食。次讲差规。不餍不休。以至上下比较。往来解审。杖钱路费。一切取办于失主。小民身家。能有几何。强盗搜括于前。兵捕剥削于后。资财产业。倍加凋零。如武邑县失主李进才。被解役刘自玉等逼要盘费。情急殴毙二命。甘心抵偿。则是被盗时幸而不死。报盗后反不乐生。此其不敢报盗者二也。强盗大案。势必三推六问。失主处处随审。弃业抛家。一日盗案未结。一日不得释放。且解到之处。问官又未必即审。累月经年。奔驰守候。累死途中者有之。淹毙旅店者有之。则是强盗未正典刑。失主先登鬼箓。此其不敢报盗者三也。窃念民间被盗。已为极苦。乃地方官不能为民靖盗。反咎民以被盗累官。虽明知其苦。毫无体恤。以致各处地方失主纷纭。有一起盗案在审缉之际。即有一起失主在汤火之中。臣乞　　部确议。通行直省督抚。严加禁饬。以后民间被盗。止许据报缉贼。不许事外生情。故勘失主。捕役承缉。止许访真贼。不许需索食费。扰害失主。即获盗究审。亦止须失主本地认赃。不许逐处随审。拖累无休。违者该督抚立加参处。以为庇盗殃民之戒。自此被盗之家。稍得安生。应报之盗。宁甘容忍。则讳盗者自少。而获盗者必多矣。

　　请严定承审命案处分疏　
李光地

吏治民生之要。莫如钱粮刑名二事。倘积案不清。旷日持久。未有不为丛弊之薮者。臣前因属员钱粮亏空。其是侵是那之处。积年不行审明。曾经陈请严定承审期限之例。已奉　　旨钦遵通行在案。伏查刑名中最重大者。乃命案盗案。而命案又与盗案不同。盗案内或有渠魁未获。等候提拏。或有赃证未明。须待质对。更有官役人等。挟仇攀诬。贿买销案。指良为盗等项。必须反复研审真情。原非可以速结之事。至人命一项。虽有谋故仇之分。然毙命告官之日。原被证佐。多系同邑同里之人。承问官立可勾拏质审。如真凶果有脱逃未获。又例不扣限。非如盗案未经获贼。先行勒限缉拏者可比。所以命案从前原与盗案俱扣限一年。后因人命易结。改限半年在案。今各州县于人命事件。告官通详后。或已犯证提齐。情事真实。而乃尘积一二年。不行招解。且有贿嘱道府。托故翻驳。改招易罪等弊。以致命案久悬。每难审结。秉公察审。断无难结之理。只因地方官遇有人命之事。或为权势制压。或以利欲熏心。故为迁延迟缓。以图出入开脱之法。且又事情重大。耳目难欺。一则牵于财势。一则怯于公论。遂拖延岁月。意在监毙原告。以灭口完案者。更有听恶役借端苛索。无故牵连邻里。株逮无辜。名为研审真伪。实为借命居奇者。种种弊窦。总以命案限满。不过以迟延题参。而承审有司。罪止罚俸。未有严定上下处分。以致任意稽延。历年积岁。事久则要挟营求者愈多。狱淹则疾病死亡者益众。而且波累良民。匍匐千里。一二年。不得耕商生理者。一案之中。动以十数。诚不可不严立限期。以求速结而清弊端也。臣请将一切命案。照例勒限半年。专责道严催府州县速行完结。如初次违限不结。指参仍照常例议处外。自参迟延后。又有四月之限。尽可审解。如再有不结。复行揭参迟延者。必将道府州县上下承问各官。亦照臣题定承审亏空新例。以易结不结严行参处。如有听讼不平。锻炼失实等项。另行严查究劾。庶命案无久稽之虞。而刑名之弊可清。官吏之奸可破。囹圄可无幽滞。而良善得以安生矣。

　　请省释难民疏嘉庆四年　
御史马履泰

窃照逆匪聚众不法。假息游魂。已逾三载。自迭奏凯音。扫穴蒇功。事在指顾。恭绎　　圣训。尚以剿抚并用为机宜。以绥辑难民为切要。仰见　　仁恩普被。中外臣民。不胜钦服之至。惟查向来办理教匪章程。凡习教传徒。从贼助逆之犯。立予骈诛。其习教而未传徒。从贼而未助逆。发黑龙江给索伦达呼尔为奴。各在案。臣愚以为邪教人犯。皆能诵习经。虽未传徒。终虞煽惑。允宜远遣。以杜事端。至于教匪焚掠之处。无不驱迫平民。供其役使。间有不甘从逆。乘空逃出者。未及自首。已被官役拿获。迨经讯明。既非邪教。又非助贼抗拒官兵。亦发往黑龙江为奴。二三年来。皆如此办理。臣曾任刑部郎中。承办此案。查阅有出门探亲被掳者。有避难不及裹去者。有贸易遇贼胁从者。有妇人夫被贼戕。身因躲避得脱者。均一经盘获。发遣为奴。伏思该犯等既未习教。即是良民。家被焚荡。身遭驱掠。即是难民。幸而挺身走归。获天日。不蒙轸恤。乃与逆案缘坐。及身习邪教等犯。一概同罹重罪。核其情节。深可悯怜。可否仰恳　　下该省之督抚。自后凡遇拏获逆犯。果审讯明确。并无习教助逆情事。无庸拘泥章程。一概停其发遣。妥为安插。其从前已经发遣者。并望饬令刑部详晰查明。准其释免。并请即将胁从罔治之实政。　　颁发谕旨。刊刷誊黄。在贼附近处所。广为晓示。俾知从贼人犯。业已发遣。如廖瑄甫等男妇若干名。且得蒙　　恩追回释放。安居复业。尚复何畏何疑。不早投出。坐待歼戮。玉石俱焚。窃以人心莫不欲去危就安。贼党闻风。必能革面洗心。争先效顺。似亦散解羽翼之法。

　　与安溪李相国论亏空狱书　
方苞

昨闻某官亏空一疏。远近争骇。果用其议。则旬月中故吏诛戮者数千人。械系而流者数千家。期年之内。天下郡县承追之吏夺官者十八九。凡今之吏。孰是畏名义而轻去其官者。操之太蹙。必巧法别取以求自脱。恐继自今愚民得安其生者鲜矣。闻大司寇韩城张公止其议至再三。彼于同官尚不忍其动于恶。况阁下日与　　天子议政于庙堂。而可使国立谤政。民滋其毒哉。又闻在事者多云　　天子不嗜杀人。将从末减放流而止耳。呜呼。刑罚之施。惟其当否耳。使所亏库金。果吏侵欺。以便其身家。虽诛戮之不为厉。而陷此者多困于公事采办。与大吏之求。其坐骄奢不节者。十无一二焉。故数十年来。执法者明知其弊。而姑宽假之。若以放流为轻罚而可亟施。则未知其去死刑一间耳。即以某身言之。　　圣主赦其死罪。又免放流。而老母之北行也。家人以赴任为言。舟车之适。与无罪者等。徒以异水土。思乡井。而遘此笃疾。今不昌言某议之非。而徒恃　　天子之深仁厚泽。万一果如所料。用其议而从末减。则此数千家老弱无罪而死者。不知其几矣。阁下尝语余曰。圣人之心。即吾人之心也。今使吾人杀一无罪而得为王侯。必不为也。则圣人之不以天下易此。无疑也。某尝诵之。以为知道之言。然则阁下宜用此言于今日矣。以去就争之可也。荀子曰。马骇舆。则君子不安舆。庶人骇政。则君子不安位。体国之义。当重以为忧。非徒望阁下为盛德事。伏惟鉴察不宣。

　　与周侍御论禁州县私罚书　
杭世骏

三月朔。伏读侍御条陈内。有禁州县私罚一事。侍御不敢议赎刑之为非。而特于州县发其端。其意主于禁州县之攘入为私也。而不知斯议果行。则淫刑鬻狱之端。将日起而不可以底矣。先王之制法也。有五刑。有五罚。而又有五过之审克。度今州县所听之讼。其丽于法者。固无待于罚矣。其必致于罚者。大概不出于惟官惟反惟内惟货惟来五者。鞭扑之不行。而令之罚以自赎。其人必非可以刑加者也。或胶庠之士。或有爵禄于身。所犯者过耳。必褫其章服。而予以笞垂。则疑于酷滥而不情。若以其不可笞而遽舍之。则彼将益恣肆而无所忌惮。而国家之法骫。然则罚赎者。固州县通变之一法。而亦圣主之所不禁者欤。且刑者。人之所大忌。而财者。其所甚爱者也。一人受杖于庭。一族之人摈之而不与齿。一乡之人摈之而不与齿。父兄子弟。惵惵乎惟恐人之过而问焉者。而特夺其所甚爱而令之赎。权其所犯之轻重。而第其罚之多寡。彼亦喜得脱于笞辱。俛首输服而不敢辞。眉山苏氏所谓豫养其媿耻之心者此也。议以为添修桥道养济育婴。此非圣王之政乎。公家之费。惟日不足。借其财而贳其过。而又众着其所以致罚之由。彼亦且怵然为戒。不至于怙而不悛。而人之过之者。已晓然其故而不可掩。安得有所谓以富幸免之议。且夫庶狱至赜也。褫其章服不可。予之笞棰不可。罚之货财又不可。豪民得以有恃而无恐。而耎弱之吏。必多方以为之开释。惨核者或因以锻炼而文致之。刑罚将不得其中。而贿赂由此起。罚既不居其名。而已免于刑之及。凌弱暴寡之风。则何以禁之。侍御家居者三年矣。闾阎疾苦之事。军国先务之计。岂其概不加筹划也者。而沾沾以此言进。其果确然据以为是耶。抑姑藉是以塞责耶。赎刑之得失。前贤论备矣。侍御独苛求于州县。恨无有敷陈经义者为侍御告也。刍言可采。幸恕狂悖。


　
卷九十四刑政五治狱下

　　慎狱刍言　
李渔

　　　论人命
古法流传至今。今人已失其实而仅存其名者。莫若人命中保辜一事。辜者罪也。保辜者。令有罪之人自保其罪。以塞他日之辨端。且救此时之覆辙。一事而诸善备焉。古法莫良于此。譬如张三殴伤李四。李四病创垂危。自分必死。随令亲属鸣官求验。官府验有真伤。审得张三凶欧是实。即以李四交付张三。责令延医调治。照律限期。期满之日。或生或死。定罪发落。因被殴之人。自非慈亲孝子。鲜不利其速死。以为索诈凶人之地。故以调理之责付之凶人。凶人以一朝之忿酿成杀身之祸。未有不悔恨求生者。救人即以自救。何金钱之足惜。是以一纸保辜。活两人生命也。倘其疗治不痊。如期殒命。则于限满发落之时。便可定罪结案。不致株连一人。延缓一日。何也。以其验伤之际。先得两造口供。被殴丧命者既以亲口诉冤于生前。殴人致毙者难以活口赖伤于死后。若说不干己事。则从前之调理为何。无证亦可以成招。完尸亦可以定罪。较审人命于既死之后。展转推详而莫究其实。凭空摸索而不得其端者。其劳逸难易之相去。岂啻霄壤哉。今世仅存保辜之名。而不行其实。非不知人命为极大之案。保辜为最急之事。无奈吏牍如山。不能分别料理。每与田土婚姻诸小讼。一概准行。常有累月经年。未遑审结。以致凶犯脱逃。无人抵命者。直待审出真情。知其殴死杀伤是实。始为追论保辜。逆数期限。及究行凶之罪。势必反复株连。欲起死者而问之。已无及矣。问所以不行保辜之故。则曰人情刁恶。非复三代遗风。十纸人命状词。究无一纸是实。若必一一验伤。人人取结。则官长无就憩之时。而讼庭少容足之地矣。曰不难。是别有止刁弭诈之法在。在未经放告之先。示以画一之规而已矣。请宰州邑者。分别状式二纸。刊板流行。一纸照寻常状格。无事更张。除人命之外。一切奸盗诈伪诸重情。以及田土婚姻诸细务。总用此格。令告者据实填进。审得其实。固为伸冤泄愤。即其词稍有不实。亦不必概坐反诬。轻则斥逐。重则杖惩。以民间刁讼之风。浸淫日久。不能遽革。且余地。以待逐渐挽回。一纸则另出新裁。单为人命而设。并柱语亦为刊定。止以被杀被殴情节。令告者自填。词后空格六行。每行分刻其上。一曰凶犯。二曰凶器。三曰伤痕。四曰处所。五曰时日。六曰干证。如用木棍殴打。则填木棍二字于凶器之下。如无凶器。系拳脚殴伤者。即填拳脚等字。顶门有伤。则填顶门二字于伤痕之下。余皆仿此。六项之中。如有一项不填。不遵此式。即系诬诳。必不准理。如时日稍远。即系旧事。亦不准理。六项之后。又刻一行云。以上如有一字虚填。自甘反坐。令告者亲填花押于下。无押者不准。如是。则小民知为特设。与依样葫芦者不同。法在必行。不待听断之后。即写状时已知之矣。当事者一见状词。实时批发。立拘两造及词内有名人等。并唤折伤科医士。当堂细验。以伤痕凶器等项。合之词内所填。观其对同与否。无论事事皆虚者惩诬必尽其法。即使五项皆同。止有一项不对。明知下笔之讹。亦必先正妄填之罪。责治告状亲属。然后审理。审得其实。即以凶器贮库。照前设保辜之法。责令凶人领回调理。候限满发落。倘被欧被杀之人。去城窵远。若令扛到官。恐被伤之处。中风致殒。即委廉明佐贰。匹马单舆。督同医士往验。具文详覆。以俟躬审。验审之际。务极精详。此时耐烦一刻。即可为他日干连人等全活数命。又免上司批驳之烦。省自己推详之苦。始劳终逸。有裨于人已不浅也。其坐诬之法。于他讼稍。而独加严于人命者。以别状告虚。情虽可恨。其所害者。不过被告一家。人命告虚。则不止害家。直且骚扰衙门。侮弄官府。令其破有用之工夫。验无伤之殴。则告者不是害人。明是害官。害人罪小。害官罪大。即毙诸杖下。彼亦何说之辞。小民之敢于诬告者。自谓我以人命告。官府原不以人命听。不过户婚田产。口角致争之罪名耳。胜则可以服人。害亦无损于己。何所惮而不为。今知利害若此。关系若此。苟非病狂丧心之人。必不敢为以身试法矣。此法一行。谓世间犹有假命害人之事。吾不信也。此法一行。谓世间犹有误填人命之事。吾不信也。此法一行。谓有司苦于钱谷簿书。及他种词讼则可。谓为驳审人命。难定招详。今日检尸。明日夹犯。与凶囚冤鬼为邻者。吾不信也。但须执法不挠。初终如一。方能有济。若使徇情受托。一纸不坐反诬。罪当情真。一犯容之漏网。则此法不行矣。要知当此之时。事事劝人执法。语语诫人徇情。无论势有不能。即进言者亦难启口。居官之执掌颇多。不止词讼一事。讼词之种类更杂。岂止人命一条。此一事。以示无私。借此一条。以明有法。亦时势之可行者也。况颓俗难以骤。更顽民可以渐化。焉知一事有效。不可行之第二事。二事有效。不可行之第三事乎。由人命而盗贼。由盗贼而奸情。由奸情而婚姻田土。以及鼠牙雀角诸碎事。无一不可以此法推之。果能如是。则鸣琴卧理之风。未必不阶于此也。

人命中疑狱最多。有黑夜被杀。见证无人者。有尸无下落。求检不得者。有众口齐证一人。而此人夹死不招者。有共见打死是实。及吊尸检验。并无致命重伤者。凡遇此等。只宜案候密访。慎勿自恃摘伏之明。炼成附会之狱。书曰。罪疑惟轻。又曰宁失不经。夫以陶为士。犹慎重若此。况其它乎。今之为官者。苟能阙疑慎狱。即是窃比陶。彼锻炼成狱者。不及古人远矣。何聪明之足恃哉。

人命不同他狱。谳者不厌精详。上司数批检问。正谓恐有冤抑。欲与下僚商酌。为平反计耳。要知一人之聪明有限。同官之思虑无穷。从前承问者。岂事事皆能自决。亦知重狱非一审可定。未必不余地以俟后人。即上司批讯之法。亦自不同。有词与意合者。有词在此而意在彼者。又有欲轻其罪。而姑张大其词。以示国法之重者。此虽宪体宜然。亦以试问官之决断何如耳。承委诸公。须出已见成招。慎勿雷同附和。若观望上司之批语以定从违。或摹写历来之成案以了故事。其中倘有毫发冤情。罪比初审者更重。何也。天下之事一误尚可。挽回再误则永难救正。狱情不始于我。而死刑实成于我也。

尸当速相。而不可轻检。骸可详检。而不可轻拆。拆骸蒸骨。此人命中万不得已之计。倘有一余地。尚不可行。若使人命是真。抵偿可必。则死者受此劫磨。尚能瞑目。万一抵偿不果。枉遭此难。令彼何以甘心。故轻拆不如详检。详检不如速验。速验不如细审。果能审出真情。则不但无事检拆。并相验亦可不行矣。尝思片言折狱之人。不知存活多少性命。完全多少尸骸。故人乐有贤父母也。又凡奉上司批驳。情节不明者。止审情节。尸伤欠确者。力检尸伤。慎勿一烦扰。以致生死俱累。

检尸弗嫌凶秽。定宜逼近尸所。凝目相验。稍稍移视他处。仵作人等。便可行私作弊。而况故作憎嫌回避之状。以开增减出入之门乎。每见官府坐于棚厂之内。仵作人等立于棚厂之外。相去不止数十步。而被犯扭跪阶。不使同看。惟凭尸亲仵作喝报尸伤。或多增分寸。或乱报青红。官府执笔登记。但为此辈作誊录生耳。徒有检尸之名。绝无相验之实。以重狱为儿戏。直谓之草菅人命耳。及经上司批驳。再易检官。再更仵作。或暗卖尸格。约与雷同分寸。或意欲重轻。增减疑似伤痕。驳而又驳。检而复检。是死者既以梃刃丧命于生前。又以蒸裂尸于身后。生死大故。人命关天。求问官注目一视而不可得。其冤酷遂至此哉。检尸之弊多端。难更仆数。其显而易见者。备载洗冤等录。人所共知。另有一种奇弊。谓之买尸造伤。不惟伤假。并尸亦假。令人莫可测识。有等奸民。惯盗新墓中骸骨。以皁矾五棓苏木等物。造出浅淡青红等伤。卖与诬告人命者。贿通仵作。以此陷害家。或竟出仵作一人之手。取获重利。检官不能觉察。曾有酿成大狱者。所以检尸一事最难。不但伤之真假宜辨。并尸之真假亦不可不辨也。

检尸所以验伤。验伤者验尸主所告之伤。非验所不告之伤也。尸主告验词内。言用某器打伤某处。即于所告之处验之。观所告与所验对与不对。故曰验伤犹之百姓告荒。而官府踏勘。止勘所告之处。验其言之信否。至于不告之处。则虽有灾荒。亦过而不问。又如百姓被盗而递失单。至获盗之日。所开何物。止追何物给之。其余财帛。焉知非其固有。皆可置而不论。同一理也。检尸之官。倘不顾名思义。舍所告之处不验。而验他处。或遍验通身。则无论打伤之情。确与不确。总无不抵命之人矣。何也。人生一世自少至老。或失足致跌。或负重触坚。或游戏被击。血不流行。聚于一处。则彼处骨节之上。未有不带伤痕者。轻则日久渐消。重则终身不散。如其不信。试将病死之人。取其骸骨蒸验之。若果全身俱是白骨。绝无一点血痕。则检验之伤真足凭矣。如其不然。则此种物理。尚须讨论。常有问官不解此意。譬如尸主所告。原称当头一击致死。及向浑身检验。寻出无数伤痕。尽入招详申报。上司以伤痕不对。驳令复审。问官不肯认错。随增遍殴情节以实之。此非有意害人。止因此种物理。书籍不载。人所未闻。见有伤痕。即疑争殴所致。有所凭而定罪。不为冤杀无辜。故始终信之而不悔也。

　　　论奸情
奸情有二。曰强曰和。其章明较着而易断者。莫若和奸。以捉奸必于奸所。奸夫淫妇。罪状昭然。不敢不以实告故也。然而和奸之律。一杖之外无加焉。为民上者。即欲维持风教。而除淫涤污之念。又穷于无所施。所恃以挽回恶俗。整顿干纲者。维强奸一律而已。又无奈强奸之真伪最难辨析。有其初原属和奸。迨事发变羞。因羞成怒。而以强奸告者。有因争宠二好。由爱生。由致争。而以强奸首者。有亲夫原属卖奸。因奸夫财尽力竭。不能饱其溪。又恋恋不舍。拒绝无由。故告强奸以图割绝者。又有报雠雪怨。而苦于理屈词穷。不能保其必胜。故用妻子为诬赖计。令彼无从置辨者。此等诈妄之情。实难枚举。即云呼救之时。声闻于外。有右之耳目可凭。捉奸之际。情迫于中。有夺获之衣帽可据。然邻右止闻声音。不能以耳代目。衣帽虽云合体。奚难以窃为攘。听讼者于此。将以为真也。而坐奸夫以死。则公道日诎。而奸伪日滋。将以为伪也。而坐原告以诬。则善教愈阻。而淫风愈炽。每见慈祥当事。遇此等疑狱。皆以不断断之。置奸情于不问。但讯其以他事致争之由。或责被犯之招尤。或惩原告之多事。诚以强奸重狱。审实即当论死。不若援引他情。朦胧结局。所谓不痴不聋。难作家翁者是也。予独于此有深虑焉。好生固是美德。而纲常伦理。亦非细故。人之异于禽兽者。仅有此牝牡之分。嫌疑之别耳。我以一念之姑息。而比斯民于禽兽。可乎。苟审得其实。果无始和中变。借奸诬害等情。即欲出之。亦必治以九死一生之法。庶足以快贞妇之心。而雪丈夫之耻。不然。为女子者。何乐于拒奸守节。而暴露于公庭。为之夫者。亦何乐有此守贞不屈之妇。而反以诗书所尚者。为辱身玷名之具哉。强奸不分已成未成。有逼妇女自尽致死者。证据若真。断宜坐抵。万勿慈祥太过。而引他故出之。据强奸之律。已当问绞。况又因奸致死人命乎。犹之强盗杀人。以一身而负两大辟。死罪之外。既无可加。则死罪之中。亦无可减。但审强奸之情确与不确。则致死之真伪。不辩自明。苟奸情犹在疑似之间。则致死之由。尚难臆断。幸勿胶柱斯言。而以形置人于死也。

律法事事从重。独于奸情一节。窃讶其过轻。何也。淫为万恶之首。而和奸止于一杖。又必获于奸所。始以奸论。然则以下。房以外。皆他人酣睡之地乎。捉奸必以亲夫。然则翁姑伯叔兄弟子侄之遇此。皆当袖手旁观。而莫之问乎。由此论之。则亲夫远出。捉奸无人。与夫在而善为堤防。不致获于奸所者。皆得快其淫乱之心矣。要知造律虽出于萧何。而参酌必由于僚寀。祇以同时同事。有盗嫂受金之辈。故以恕己者恕人。而为天下奸夫淫妇。开此方便法门。后世相因。遂为成律耳。犹幸有夜入人家登时打死勿论一语。稍寒其胆。不则王法等于弁髦。而闾閰中冓之间。无墙不生茨矣。劝司风教者。每于此等恶俗。当严禁于未发之先。痛惩于已犯之后。不得因法网不密。又从而开拓之。使桑间濮上之风。驯至于莫知所底。斯名教之幸也。但不宜事事详察。攻发民间之隐私。惟择其奸状最著者。剧创一二。游遍通城。使家喻户晓。知上人所痛恶者在此。则奸淫知戒。纲常不至扫地耳。

有诘者曰。人命重狱。汝劝当事者轻之。奸情轻狱。汝劝当事者重之。亦何悖理太甚。而重骇听闻欤。曰不然。奸情为人命所自出。重奸情者非重奸情。正所以重人命也。奸夫亲夫。势不两立。非彼杀此。即此杀彼。其未膏锋刃者。特有待耳。况两夫之间难为妇。以羞惭窘辱而自尽者。十中奚止一二哉。与其明冤于既死。何如消祸于未萌。以今日之鞭笞。代他年之杀戮。以一男一妇之鞭笞。代千人万人之杀戮。其隐然造福者。正是无量。岂止移风易俗。市劝化之虚名而已哉。

凡审奸情。最宜特重。切勿因其事涉风流。遂亦为亵嫚之词以讯之。当思平时之举动。原系观胆。而此际之威仪。尤关风教。稍涉诙谐。略假颦笑。彼从旁睨视者。谬谓官长喜说风情。乐于放荡。无论奸者不悔其奸。且有不奸而强饰为奸。思以阿其所好者矣。至于谳牍之间。更宜慎重。切勿用绮语代庄。嬉笑当骂。一涉于此。则非小民犯奸之罪状。反是官府诲淫之供招矣。总之下民犯此。由于上人失教。苟有反躬罪己之心。方且垂涕泣之不暇。奚忍谈笑而道之哉。

　　　论一切词讼
小民之好讼。未有甚于今日者。往时犹在郡邑纷呶。受其累者不过守令诸公而已。近来健讼之民。皆以府县法轻。不足威摄同辈。必欲置之宪网。又虑我控于县。彼必控府。我控于府。彼必控道。我控于道。彼必控司控院。不若竟走极大衙门。自处于莫可谁何之地。即曰雌雄难卜。且徼幸于未审之先。作得一日上司原告。可免一日下司拘提。又先据胜场。隐然有负嵎之势。于是棨戟森严之地。变为鼠牙雀角之场矣。督抚司道诸公。欲不准理。无奈满纸冤情。令人可悲可涕。又系极大之题。非关军国钱粮。即系身家性命。安有不为所动者。及至准批下属。所告之状。与所争之事。绝不相蒙。如何审理。则为讼师者。因旧例必于原词之外。别进一纸。名曰投状。巧饰一二附会之语。依傍原词。其余尽述所争之事。谳者得此。翻然大悟。始知从前尽属虚文。此际纔归正传。噫谬矣。何其厚待郡邑。而故欺之以其方。薄待上司。而必罔之以非其道哉。承问官若据原词审理。则终年不得其实。不得不开自便之门。亦即据其投状而为判断。是小民欺罔之情。反为官府藏拙之地。有是理乎。窃谓好讼之民。敢于张大其词。以耸宪听。不虑审断之无稽者。以恃有投状一着为退步耳。原词虽虚。投状近实。以词组之真情。弥天之大妄。不患问官不为我用。彼所恃以健讼者在此。我所恃以弭讼者亦即在此。请督抚严下一令。永禁投词。凡民间一切词讼。止许一告一诉。此外不得再收片纸。另增一名上司批发此状。即照此状审理。实则竟为剖断。虚则竟坐反诬。无许代为说词。强加附会。若是则止有初着。并无后着。即欲自其欺而不得矣。尚敢以身家性命为孤注。而强试于不测之渊哉。若是则所告之词。即不能字字皆真。亦必虚实相半。状词至有一半真情。则当准与不当准。判如黑白。但须执法不移。永着为令。始有成效可观。稍示游移。则挠法梗令者至矣。此法最便于廉吏。更便于良民。独不便于奸胥猾吏及承票之皂壮耳。何也。原状所告。不过寥寥数人。常例有限。所恃为蔓引株连。以饱其溪之欲者。惟投状所添之人数耳。片纸不收。只字不准。则是可饮者尽在壶中。岂复有不醉无归之乐哉。恶其害己而令此法不行于世者。必此辈也夫。必此辈也夫。

　　祥刑末议　
李渔

　　　论刑具
刑具代有变更。其载在律条。一成而不可易者。厥数有六。曰笞。曰杖。二者皆用荆条笞小杖大曰讯。即今之竹板有重罪不服贵以讯之曰枷。项刑用以示众曰杻。手刑俗名手州曰镣。足刑俗名镣视罪之重轻。为刑之巨细。枷轻于杻镣。讯轻于枷笞。杖又轻于讯。非极重之罪有死无赦者。不用镣杻。非罪犯众怒。法当榜示以快人心者。不用枷。下此常用之具。则讯杖笞三者而巳。杖笞止于臀受。讯则臀股分受。三者皆不及股湾。恐伤其足。当事者无不知之。此老吏常谈。无庸赘述。言其未经道破者而巳矣。有同一刑具。始用之而重。后用之而轻。今日用之而轻。明日用之而又重者。此其故非但官长不知。即讯之老诚隶卒。亦茫然不解。窃博谘群访而得之。不敢不为当事告。其重轻不可测识者。则以新旧燥湿之不同。而用刑之隶卒又漫不藏。听其露处故也。新设之具。其性倍坚。竹木皆产于地。未有不带湿气者。惟用久则水性渐收。锋铓亦去。且与人之皮肉相习。故受者虽云痛楚。未必尽有性命之忧。新设者于此一一相左。其毙人最易。文太青作县时。因旧枷刓敝不可用。欲置新者代之。虑其伤人。即以旧枷圈外之木。穴一新孔为容项之地。外以新木环之。其不忍人之心如此。谓此意虽善。但觉慈祥太过。反近迂阔。语云物不用新。何由得旧。惟减其数而慎用之。亦足以全好生之德。凡此皆言新旧之别。当世亦间有知之者。至于藏一节。则从来未讲。每至讼庭。见拶指竹篦即竹板及夹棍扛子之属。皆委之滴水檐下。纔值斜风细雨。便皆湿透。值倾盆之檐溜乎。官长不察。隶卒不知。照清明干燥时。一例用刑。一般下手。以为同此刑具耳。受者不死于往日。岂其独死于今朝。不知轻重殊体。一既可以当三。燥湿异性。十还可以扺百。如其不信。但取一件刑具。先于干燥时称重几觔。再于湿透时称重几觔。则受刑者之痛楚加倍不加倍。便可知已。然此犹论轻重之体。尚未阐明燥湿之性。请得而畅言之。寻常无罪之人。坐卧于卑下斥卤之地。隔以荐椅褥。尚有湿气上蒸。浸入骨髓。染成剧病而不可医者。以湿潮之具。裂开其皮。而分析其肉。深入于腠理筋骨之间。尚冀其受而不病。病而不死。有是理乎。常有杖不数巡。而毙人于庑下。棍未去胫。而毕命于阶前者。未必不由于此。伏愿当世贤明长者。各于厅事左右。另置高厂庑屋一间。甃板于地。以防梅雨之月湿气上浸。安顿一切刑具。用则取出。不用则束而藏之。此高大于门之快捷方式也。岂待平反大狱。祝网施仁。而后为阴德哉。衙门人役。有能讲此理。互相劝谕。勤谨收藏。每至用刑之际。必量其新旧燥湿。以为下手之重轻。则阴德亦自无量。不独官长蒙庥而已也。古人设枷之意。不过辱之而已。囊头以木。榜其罪名。动本犯羞耻之心。令其悔过。亦使远近为恶者。见而知警。法止此矣。原非令之负戴而行。何必过于厚重。即使过于厚重。亦于罪人无害。徒损材料而已。何也。坐时原以他物支撑。行时亦有亲人扛助。厚重之与轻薄。初无异耳。但知此刑专为亡赖者设。略有颜面身家者。宁置他法。勿用此刑。以痛可忍。羞不可忍。血可涤。耻不可涤也。官府一念之转移。系百姓终身之荣辱。可不慎哉。

杻以挛手。镣以拘足。皆所以防闲罪人。虑其兔脱故也。苟非大辟。即当存镣去杻。以遂人情之便。何也。人身之用。足居其一。手居其九。非此则五官不能自运。既不置之死地。即当遂其生机。使活泼有用之人。而为行尸坐肉。不但非情。亦非法耳。至于妇人女子。虽犯死罪。例不加杻。为其饮食便溺。不可假手于人。重男女之别也。人谓后世之法。宽于前古。以其无刖足之刑也。余谓多用夹棍多敲扛子。便是刖足之刑。犹之杀人以梃与刃。初无分别。朝廷立法。苛与不苛。有何定额。只在用刑者之慎不慎耳。夹棍扛子。于法为极重。万不得已而用之。非常刑也。惟强盗人命。众口咸证为实。即司谳者原情度理。亦信其真。而本犯坚不承招。不得不用此法。然以是威之。非以是杀之也。可试而不可用。可一用而不可再用。夹棍之得力处。全在将收不收之时。此时所招多是真招。若待收夹加扛。此时供吐之言。十只可听其一。并此一句。亦须待放松之后再讯。以定其果否。常有一夹不招而至再夹。再夹不招而至三夹者。即使满口供承。总非确据。以其出于口者。非复由中之言。犹病极而为谵语。据此定案。非惟阴所关。倘遇慈祥之上台。解网之恤部。霁威曲讯。仍吐真情。则前案可翻。亦足以妨神明之誉耳。至非人命强盗。及谋叛重情。此等峻法严刑。即终身不用。亦未为不可。

　　　论监狱
罪有重轻。则监有深浅。非死罪不入深监。非军徒不入浅监。此定法也。下此则钦犯访蠹。虑其疏虞。不得不附入监籍。自兹以往。则非其人矣。饬下属之清监。戒佐贰之滥禁。堤防狱卒。勿使残虐罪囚。洁净圜扉。无致酿成瘟疫。此郡邑诸公之恒事。亦守巡各宪之常规也。独提紧关二事。一为生死所系。一为名节所关。心民瘼者。请谛听之。罪人之死于牢狱。天年者少。非命者多。有狱卒诈索不遂。凌虐致死者。有家贿买狱卒。设计致死者。有伙盗通同狱卒。致死首犯以灭口者。有狱霸放债逞凶。坑贫取利。因而拷逼致死者。有无钱通贿。断其狱食。视病不报。直待垂死而递病呈。甚至死后方补病呈者。酷弊冤苦。种种不一。虽因吏卒之逞凶。实由官长之不察。我虽不杀伯仁。伯仁由我而死。岂得以瘐毙二字。草草申详。遂毕典守监仓之重任哉。与其追究于死后。不若申饬于生前。时时稽察狱中。勿令此辈鱼肉囚犯。囚犯有疾。责令早具病呈。一见病呈。即取囚亲告治结状。调治不痊者。取尸亲告领结状。一并粘连。以为申报上司之地。囚犯无亲属者。以里甲邻右代之。盗贼无乡贯者。以刑房书吏代之。慎密若此。非但奸弊不丛。保全生命。亦可取信上司。自立于无过之地。常有要紧囚犯。瘐毙是真。上司不信。疑府州县官匿取赃私。虑其攻讦。自讨病呈以灭口者。为人即以自为。不可不慎也。

妇人非犯重辟。不得轻易收监。此情此理。夫人而知之也。然亦有知其不可而偶一为之。不能终守此戒者。以知其浅而不知其深。计其暂而不计其后也。所谓知其浅知其暂者。止以狱中人数众多。施强暴于众人属目之地。不待贞者而后拒之。旋旋释者。未必尽有失节之事也。不知妇人幽系一宵。则终身不能自白。无论乡邻咸訾。里巷交传。即至亲如父母。恩爱若良人。亦难深信其无他。常见有妇人犯罪。不死于拘挛桎梏之时。而死于羞惭悔恨之后者。职此之由。为民上者。一念稍宽。保全几许节操。一时偶刻。玷辱无限声名。妇人有必不可宽之罪。势必系之狱者。惟谋杀亲夫殴杀舅姑二项。亦必审实定案。而后纳之。此外即有重罪。非着稳婆看守。即发亲属保回。总令法度纲常。并行不悖而已矣。

　　省刑　

唐甄

莱阳盛九苞曰。山东习用重刑。杖以巨竹连根为之。长八尺。头径六寸。厚五寸。敦然方物也。皁必长大强力者。临杖则裂犯者之。覆足以杖。一拊臀却立寻丈。扬杖后。抶地大呼跃进。身杖俱下。乃一挞之。不闻挞声。但觉地动。一皁一杖。挞二十。则易二十人。挞三十。则易三十人。恐其再挞则力减也。昔余七之叛也。事既平。系狱当死者甚众。巡抚赵祥星讯之。有一人枉者。祥星颦蹙而谓僚吏曰。是可矜。吾欲释之。诸君以为何如。僚吏皆起而揖于前曰。此至仁至明。释之幸甚。于是释之。故事免死者。必挞而后释之。挞之二十。舁出。死矣。夹棍以铁贯木。置胫其间。左右各五人。并力曳之。良久乃合其末。左右击以巨棍。至百数十。异日复夹。胫肿如股。不可入。皁举踵踏入。复夹之。杖之毒者。前一杖。却一杖。中盖一杖。杖已。皮不少损。而内肉糜烂。如腐瓜之瓤。出以刀划去糜肉。得良药。十有半活者。皁得赂。则直挞之。血立溅。乃反不死。其毒如此。山东之民。号为犷悍。皆谓非重刑不能服之。又谓大吏有体。非重刑无以示尊威。是以沿习而然。虽有慈者。不能改也。吴民号为柔弱。习用轻刑。故吴为幸。客有嘻者曰。吴刑虽轻。重者自重。不一于轻也。吾亲见巡抚杖伪为荐书者。血肉飞溅四傍。四傍方丈之间。青草皆为赭地。此亦何轻于山东。昔者唐子之治长子也。一年而罢。一年之间。治杀数人之狱者二。狱成。未尝加一杖于杀人者之身。典司谏曰。杀人。至恶也。杀数人。大狱也。而公不加一杖。从来号为慈吏者。未有过宽若此者也。公不忍于所当忍。吾恐民风日玩。从此得罪者愈多矣。唐子曰。不然。彼杀人者。岂其始念则然哉。逞一时之忿。自陷其身于死。而不徐为之虑也。既以一死抵一死。亦足蔽其辜矣。又从而杖之。是淫刑也。吾不加一杖者。是为至平。不为过宽。夫山西之民。非弱于山东也。长子之民。又号为多奸。唐子为吏一年。夹棍非刑。废而不用。俗用之杖。虽未能遽改以从律之制。然且薄且减。亦不乖制。一年之间。令未尝不行也。政未尝不举。赋未尝不入也。豪强未尝不伏也。疑狱隐慝。未尝不得其情也。关市桥梁传乘宾旅。未尝不治也。四境之内。未不安也。巡抚达良辅尝谓唐子曰。百里之长。不患无威。奚以重刑为。重以刑之。既伤其体。归而疗治。又费其财。仁者弗为也。苟治事而事治。惩民而民服。斯可已矣。奚以重刑为。

　　论命案学治臆说　
汪辉祖

一生伤勿轻委验。验伤填单。例取保辜。何等慎重。或乃委之佐杂。不知两造报伤。多先嘱托仵作。故仵作喝报后。印官犹必亲验。以定真伪。佐杂则惟据仵作口报而已。何足深信。且某伤为某殴。须取本人确供。辨其形势器物。万一伤者殒命。此即拟抵之据。生前之供状未明。死后之推求徒费。犯供异。案牍纠缠。率由于此。则何如亲验之可恃也。

一命案受词即宜取供。呈报命案。非尸亲即地保。宜立刻究问由。及杀之状。受伤之处。细细诘问。察看供情虚实。自可得其要领。尸亲等甫至县城。未暇受讼师指挥。代书写词。不敢大改情节。且乡民初见官长。尚有惧心。立时细鞫。真情易露。往余在宁远。蒋良荣刘开扬自毙诬人二案。皆于初报时讯有疑窦。不致冤滥平民。故知初级即讯。是最要关键。若被告亦到。则更可对薄明确矣。

一相验宜速。一面讯并。即一面签役。无论寒暑远近。即往传验。以免犯证入城。得投讼师商榷。中途犯到。即择可栖息之处。提犯鞫问。使其猝不及备。得情自易。

一验尸宜亲相亲按。地方官肩利害。莫如验尸。尸一入棺。稍有游移供。便须开检。检验不实。即干例议。或致罪有出入。便不止于褫职。相验时。仵作报伤之处。须将尸身反复亲看。遇有发变。更须一一手按。以辨真伪。时当盛暑。断不宜稍避秽气。且心坚神定。秽亦不到鼻孔。余屡试之。若有鬼神呵议者。验毕。指定真伤。令凶手比对痕合。然后棺敛。自无后虑。如凶手未到。或系他物伤者。伤痕分寸。尤须量准。异日追起凶器比合。可成信谳。

一当场奉洗冤录最可折服刁徒。刁悍尸亲。或妇女泼横。竟有不可口舌争者。执发变为伤据。指旧痕为新殴。毫厘千里。非当场诘正。事后更难折服。宜将洗冤录逐条检出。与之明白讲解。令遵录细辨。终能省悟。此亦屡试有效。切不可惮半日之烦。贻无穷之累。

一详开检宜慎。拆骨洗蒸。最为惨毒。疑似之间。出入重大。遇有尸亲控。先检原详图格。逐一精研。实有枉抑疑窦。然后详检。则问心无愧。倘系尸亲妄听误告。须细细开导。果能悔悟。自可陈请上官提审。取结免检。检而无伤。不惟死者增冤。复令生者坐罪。而曰我依律办也。是耶非耶。昔有强干太守。号称吏才。每逢发审命案。辄以详检塞责。半年之间。骨殖多提省垣。而太守以暴病死。家属仳官所。遗榇难归。论者谓有鬼祸。其或然欤。

　　论命案学治臆说　
汪辉祖

一生伤勿轻委验。验伤填单。例取保辜。何等慎重。或乃委之佐杂。不知两造报伤。多先嘱托仵作。故仵作喝报后。印官犹必亲验。以定真伪。佐杂则惟据仵作口报而已。何足深信。且某伤为某殴。须取本人确供。辨其形势器物。万一伤者殒命。此即拟抵之据。生前之供状未明。死后之推求徒费。犯供异。案牍纠缠。率由于此。则何如亲验之可恃也。

一命案受词即宜取供。呈报命案。非尸亲即地保。宜立刻究问由。及杀之状。受伤之处。细细诘问。察看供情虚实。自可得其要领。尸亲等甫至县城。未暇受讼师指挥。代书写词。不敢大改情节。且乡民初见官长。尚有惧心。立时细鞫。真情易露。往余在宁远。蒋良荣刘开扬自毙诬人二案。皆于初报时讯有疑窦。不致冤滥平民。故知初级即讯。是最要关键。若被告亦到。则更可对薄明确矣。

一相验宜速。一面讯并。即一面签役。无论寒暑远近。即往传验。以免犯证入城。得投讼师商榷。中途犯到。即择可栖息之处。提犯鞫问。使其猝不及备。得情自易。
  </div>
  <div class="pagination">
   <a href="皇朝经世文编_page189.html">
    上一页
   </a>
   <span>
    ...
   </span>
   <a href="皇朝经世文编_page185.html">
    185
   </a>
   <a href="皇朝经世文编_page186.html">
    186
   </a>
   <a href="皇朝经世文编_page187.html">
    187
   </a>
   <a href="皇朝经世文编_page188.html">
    188
   </a>
   <a href="皇朝经世文编_page189.html">
    189
   </a>
   <span class="current-page">
    190
   </span>
   <a href="皇朝经世文编_page191.html">
    191
   </a>
   <a href="皇朝经世文编_page192.html">
    192
   </a>
   <a href="皇朝经世文编_page193.html">
    193
   </a>
   <a href="皇朝经世文编_page194.html">
    194
   </a>
   <a href="皇朝经世文编_page195.html">
    195
   </a>
   <span>
    ...
   </span>
   <a href="皇朝经世文编_page191.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
