<!DOCTYPE html>
<html>
<head>
    <meta charset="UTF-8">
    <title>皇朝经世文四编 - 第 28 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文四编 - 第 28 页/共 29 页</h1>
    <div class="content">皇朝经世文四编卷四十九外部
税则
论英美欲平税则
阙名
英属加拿大遣头等使臣二员往京华盛顿筹商善法使两国商务愈增交情愈密其事前有所闻而未确今果有实耗得悉爷维士君曾语人曰若两国能更立新约通商宜各派委员专理其事尽将彼此交涉情形投告政府俾得随时整顿以臻美备又各将其税务减低通融办理俾两国人民均沾实益美国北方民人闻之皆同声相拒恐加拿大之土产夺其利又列查卡赖侯爵言加拿大之民人皆不愿盖云我之农人所畏国农人侵夺之甚亦同美国农人之畏我国农人也自我税务委员宣其意于押度华以后三阅月频闻人言曰若不加税于美产则加拿大之利权尽被其所夺矣又尼厄架喇地嘴之农人怀惧最甚谓美产之菩提子蛇苺子之类将必散布乎加拿大而本属之土产失利不独农人所产之物亦不肯免税而别项货物不肯无税不知加拿大所出之物有较胜于美国者而美国所出之物又有较胜于加拿大者譬如麦米则常称加拿大所产为佳而粟米则常称美国所产者为佳别项物件多有如此情形大约凡喜煖之物则以美国所产为最凡贪凉之物则以我加拿大之产为最如是若无税彼此各因土宜而植物何必如今之法买贵货而用恶物吾不知其理安在也以上皆列侯之论又闻列侯对美国言曰若美国与加拿大彼此免出入税货物则两国交易必增今日者我加拿大为美货最大之销路比英国销物尤多每年我两国交易不下一百兆元以美货沽于我者较我货之销于美为多也若删除税项此数可增至三百兆元而销货之多仍以美国为首则美国所得之利较优于我我加拿大有民人五百万之多其数比美国大省相同此二国之民性情无异既已同文而又同宗二国之天气土宜亦相彷佛依贵国图籍所载两大省各有人民五百万者其交易约值银三百兆元倘贵国若肯与敝国通融两国交易纵不出三百兆元之外必不落三百兆圆之下也
法国印花税章程
黄致尧
西历五百三十七年东罗马一千四百五十三年亡创征印花税一千四百余年西班牙[日](目)耳曼今日德国英吉利三国一千六百五十五年法兰西相继征税一千六百七十二四两年一[千](年)七百二十三年法国递定条例税章渐密一千七百九十九年十一月法皇拿破仑第一废印花旧例定新章厥后随时增改悉祖于此考印花有二一印于所用之纸一为粘活印花国家独有权利制造售卖归户部综理造纸局设在梯也尔地方法京巴黎设立印花局专司刷印花及制造活印花又有异常印花惟法京印花局各府州县经售印花人奉准钤其按纸张大小之印花即系异常印花只准用之于经人专司民间析产房地交易缮立遗嘱合同等事宜须谙条例考取给照方准充当所给之羊皮纸及各公局之单据簿册通计印花税分四类开列于下
一曰按张大小之印花除专例准行之各事外用之于民间例行单据词讼呈批判等件之原文及该各项钞件并一切例准呈官之件此项印花税连按照正税之双倍加一税在内纸角钤印花分别抽税如下半张小纸税六十生丁全张小纸税一佛郎二十生丁全张中等纸税一佛郎八十生丁全张大纸税二佛郎四十生丁全张大簿纸税三佛郎六十生丁平人签名之护照及打猎准凭按正税之数加抽印花税民间招贴印花税如下见方十二代西迈当法寸名代西迈当每约中国裁衣足尺二寸九分余半税六生丁见方十二法寸半至二十五法半税十二生丁见方二十五至五十法寸税十八生丁见方五十法寸以外或每纸告白自二件至五件均税二十生丁每纸逾五告白者税四十生丁五色套印招贴西洋戏馆及他项招贴间用颜色印画未便用印花每纸见方一迈当法尺名约二尺九寸余或一法尺以外税五十生丁再大则税一佛郎其各项文[件](作)亦按纸张大小粘贴活印花者径由给发文件之人用笔涂抹以杜复用惟问案衙门司案官诠解案由之钞件用注册所给发之纸缮写不索纸值用活印花由钞件之签名人粘贴涂抹招贴所用印花由印书匠粘贴涂抹惟不得用之于缮写之招贴
二曰按值征税之印花一生意单据或法国与别国所发之无论可否议价之银票及票背后注明议定价值之存栈货单可用活印花或用刷印之异常印花纸每百佛郎或一百以内均税五生丁二国法或别国在法贸易之各铺厂所发股票续股票及各府州县各公局之续股票均用活印花其续股票照股本每百佛郎税一佛郎二十生丁惟法国房地银行此行遇房地交易如售者无主出银购买或典押购者银不足数填借若干以房地之契为质均索利五六厘不等诚便民之一事也之押据另给利益每千佛郎只税五十生丁又法国各铺厂股票期限不过十年者照时值股价每百佛郎税五十生丁续股票之期限十年以来百税一佛郎法国或各公局之续股票股本每百佛郎税一佛郎此项印花亦可趸购一年期限之活印花小册大率以一季半年或一年为期过期作为废纸照时值股价每百佛郎税六生丁连加一税在内别国铺厂之股票续股
论高丽税务
高国税务余颇留意焉然其实在情形终求之而不可得良由该国于一切报册皆不宜布于外不独税务为然故外人莫从而知之也虽然余尝以意测之矣以余所见高民之所献纳若能点滴归公用得其当尽足敷高廷之用一千八百九十六年高廷入计四百八十九万九千四百十元出六百三十一万六千八百三十一元出入相比不足一百四十一万七千四百二十一元借洋以补之然此仍是悬揣之数至于确实数目不止此惟不见有官中册报无从究察也
地丁钱粮为高国入大宗如所悬揣之四百八十九万九千四百十元钱粮居二百四十二万八千零三十三元地丁居一百四十七万七千六百八十一元此数似是核实然无论其果否核实即以为与实数上下不远余亦不知其何所据而云然
近来高国户口日渐增多地亩亦日渐垦辟而入不较前为多其故由于肉食之徒不知检查户口地亩之实数也松懈若此高民宜暗受其益岂知高国官吏视民之所有如己物需索惟恐不尽故此仍非民间之利而贪官污吏之利也国家之所得于民者一而民之所以奉其上者工犹不足而何利之有焉是非传闻之语而余之所深知也此等官吏布满于高国京城及各郡县不耕不织惟欺罔其君剥削其民以自养盘踞国库如债主之于欠户勒索百姓如盗贼之于行旅故区其等类可谓之曰无业类
高国税法日坏一日而侵削中饱之敝亦日深一日高官之有权势而狡黠者又新派多人助桀为虐故此数年来民之受困已极几乎十室而九空矣或谓余曰今而后木尽而虫将毙矣余谓根株已深虽毙而终不能绝也
高国每年出六百三十一万六千八百三十一元有益于民者只十四万九千零九十元其中以十二万四千二百六十八元为学校之费一万五千元为公家工程如修路等之费五千八百二十二元为留养监犯之费其余则尽为官俸及无业类人囊中物也
夫民之所以纳税于国家也原望国家有所资以益我卫我也而岂知仅以供无业类之刻剥余甚为高丽惜也以小民有限之膏血填彼等无穷之欲壑朝廷官爵若专为收养无业类而设官不必备惟其人高官若能尽心为国则三分去二已足了该国之事故为高丽计冗员不可不汰也统内外大小官吏
三分而存其一则每年可省钱之半以所省之立学校兴制造开矿产筑铁路而以被汰之员充其役使彼等既可资以练习又可藉以生活积久之后当深喜其向日之被斥而此时之得以自食其力也是犹费洋二三百万元以教化无业类而归之于正也不亦善乎
此外则税则宜改定也而此事行之实难非假手他国人之能胜其任者不为功
高丽国家银行宜创设也银行者国赋赖以兴盛商人藉以流转其有关于国与民者大矣目今高丽国家已制有铜及昵格而及白银钱而该料俱以重价购诸日本即由日本制就运送高丽是名为高丽之钱实则高丽铸钱局仅盖印于其上耳如此则于高丽何益乎以余观之该国所出赤金每年值银三百万元国人不谙制链之法以生金输出仅得极贱之价若国家收而铸之或为钱或为条金以流通市上则国家可以行纸币而银行之运棹灵矣且国家每年存金值洋二百万元十年之后积成二[千](十)万元矣余更可以预曰以余之说行高之政他日高国入必渐兴盛藏金之多及其他利便尚不在其内也
夫措施之道必有次序焉今日之高丽其首要在减官以节费次则厘定税则费节而税则定则高廷有所藉以整顿●商迪工以为裕民之本购置生金以为富国之本
记泰西酒税
泰西烟酒之税最重至有值百抽六十者夫以中国人民四百兆论即有不嗜烟酒者牵扯合算每人日费烟酒三之一日需钱二百二十万缗以一年三百六十日计即需钱四万三千二百万缗倘援古人什一之法以征其税通盘筹算一岁可得四千余万缗且所加之数合则见多分则见少以每斤每两节节摊匀渐渐加贵在吸食者不觉而国家得此饷源当亦不无裨益然此犹不过就中国之烟酒言也若外洋进口之烟酒亦宜加重其税如纸烟雪茄烟麦酒葡萄酒之类当通商立约时以为西人食物例不征税嗣因西人之寓华者众而洋酒之进口日多于是稍加捐税查今通商则内载进口洋酒装玻璃瓶大者每百瓶输税银一两小者每百瓶价值洋三四百元不等而收税止银一两于值百抽五之例未免相去太远若烟则非特西人嗜吸即华人与彼族往来亦不免沾染习气以外国烟携带轻便而吸者渐多今中国政府若遇修约之期据理直争使二物亦照值百抽五完纳一岁税项当亦颇钜顾或谓加中国之税其权在我加外国之税其权在彼洋人以钱财为性命此说恐不能行则尚有一妙法在如鸦片为进口大宗今已厘税并征每箱收银一百十两核与英国常税值百抽二十之数相等似无可再加然可照香港西贡新嘉坡例俟其熬膏后再议抽厘设官膏局于通商口岸招商承充认定缴数准其将生土熬成熟膏分运各处销售凡嗜鸦片者只准买熟膏吸食不许购生土自煎违者律以私铸之罪如是则洋土可全数归公私土并无处可买而中国各省所出之土药亦照此法办理则岁嬴银钱何止数百万闻官膏之例西贡最严虽为数一二钱亦必给以凭印纸据每日按户稽查必使所吸烟数与凭印纸据相符方得无事否则有罚凡入境商贾有私带烟膏者不但充公并议罚锾闻近日新旧金山香港南洋各埠亦有是例每岁输饷多者百余万少者亦数十万今中国若行此法以生土熬成熟膏犹以洋货变成华货权自我操利不外散虽英廷不得挠我自主鸦片系害民之物虽横征暴歛亦不为苛与治乱民用重典之意相同又谁得议其后哉
钱币
论日本钱币情形
目下日本钱根之紧已至其极大畈所存之钱日见其绌百货之价亦因此日跌将来跌至如何而止尚难预料当一千八百九十三年终日本通行银圆祗有一百七十兆今则增至二百零五兆每百分中约增二十分之数然各商资本既多生意亦广生意广则资本又复分散故虽增二十分只可作十分算百货之价虽跌较之兵事以前尚觉百分中涨起四十分统而计之约净增银圆三十分此其故因日人迩年推广兵备约用二百兆圆又中国赔偿进一巨又日人当开仗时借债一饷以及别项意外开销所出不支俾中外商人均获厚利致有如是骤增也然则目前货价虽跌亦不必至十分短少惟钱根之紧恐终不免耳
自日政府改用金钱至今所有中国商务殊形减色华人当各种贸易之时皆藉口于金钱受亏每购一货必使短价而后已向来中日商人往来甚少实因中国内地情形日人未能洞悉所以线纱海味洋火种种货物均觉滞消现大商务局察知其故业经纠立一会专备讲求中国内地生意以免将来再有受亏之处
俄国币制
英国驻俄国奎夫领事某君说俄变更币制云俄国大藏大臣的威都的氏变更币制一定留布儿之价以立俄国财政之本其用心亦良苦矣夫俄国留布儿价格涨落无常既已见之前十年间今所变之制以金为本以定其价兼行各种之币即称为金本位制亦无不可按其制纸币一留布儿价当金币六十六哥伯克三分之一即金币一留布儿价当银币及纸币之一留布儿半也从来国俄制币为市情所涨落不能平准其价且银币未广行多以纸币行于市场今以银纸两币同价则自今以后币之银价亦无甚涨落也
论印度币政
西国以金价奇涨银值日贱应当设法挽回欲金银并用每金一两值银十五两五钱英国乃与法两国会商因商定英国仍用金币一面将印度铸银局行仍开局铸造银钱英国政府当将此情行知印度政府去年九月间印度复称均用金币印度已可期成事而印度铸银局仍不宜开鼓铸银钱英国政府故允印度之请据印度政府复文所开谓约以金一两合至银十五两五钱则出口商务必不能支持也按出口货当时虽有所变动然整顿币政者在所不免究不致永远吃亏则将来金银价值永无涨跌便利之处既多诚为一劳永逸之举举凡进口货现收之利与银货出口之利皆实惠也又谓凡金银两币并用之国则恐有人藏留不使通流市面印度之银罗比甚至将跌至九辨士必成不可收拾之局也按如果鼓铸银钱断不至有此弊目今凡用银之国无不便之又谓如果鼓铸银钱则货物定价为难也按货物值价断不至大有伸缩且法二国计均亦用银钱则银钱可以出口惟印度银钱出口目下必不至多印度内地银价较他国银价多值百分中之七十分故法美始尚不至向印度求银鼓铸银币必取之于中国墨西哥因中国墨西哥银价较印度银价省百分中之七十分印度银钱既赖此抵制则货物价钱不至大为更动如此则每英金一镑可值十罗比至十五罗比在不知者以为货物之涨跌数目亦必相同然殊不知金价既贱断不能若今日之多而两币并用之国视金银方便相同则不至有偏枯之痛今印度冀仿法专用金币两国之法以为金货出入之多寡自然自定钱市不劳人力殊不知印度情形与法迥不相同碍难施行印度用金币必不畅消流通如果政府不造银钱则钱价必日见其涨比官价更大而各口岸则有不用银钱比官价必小如此则银钱出口进口无不吃亏因银钱出口外国视为银货按纹银市价购在内地又系定价且系商民所不能必遵照之定价如在伦敦付金镑汇至印度按价给予罗比则必须有妥当之法方能办理则政府当预备金银币至于应备几何预尚难逆揣欲求知之则有二法借金一法也用罗比买金镑每十五罗比合一金镑二法也印度不铸金钱于今四年故罗比日少迄至今日印度币政已成不可收拾之局市面无现钱急须设法变更清厘币政而便民生是为当务之急
盟约
论俄法联盟事
俄人迩来添拨战舰驻东方海道且将运船配置军火改为炮船此皆涉可疑而居心叵测者也夫俄人如欲为保护东方商务利权旅居士民计则只目下所有兵船已敷调遣何至皇皇若此查现在东方俄舰共有十二艘虽未足与英国之先租伦敦媲美然有二艘亦与英头等战船相伯仲至其运船虽值升平之日亦已预备枪炮一如战舰巡船式彼运船即兵船特于无事时改为运船俾载客货藉省船之费耳故其船每由俄国开行大都载运军流人犯以实西卑利部边疆卸载后即至中华日本各口岸载茶以往黑海之澳礼沙埠第船之首尾篷面虽皆如巡船而炮火则为轻小一经改配巨炮即可充作兵船且俄之水师员弁恒居多有冒作商人乘坐运船来往东方者故于中国之风涛沙线知之有素了然于心然则彼之运船虽在平日已属头等巡船但隐而未彰耳英人虽洞烛其奸预为之备征调师船东来然亦当于俄之运船加意防范不可视作商船置诸膜外且当较核力量多派各舰务使东方英船虽俄法合力亦能抵御方为有备无患查现英国派驻东方之师船已有不敷之虞通商各口岸亦须派小炮船前往保护旅人乃各口中仍时有缺乏英船之处虽上海最大之口岸亦有此獘试问俄法尚与英国有事英之师船方将从事战争适遇本埠事出意外英提督其能拨船兼顾乎势必有所不能也然则英水师之在东方者势力极弱当此时事多艰倘不获已为保全英国东方利权及体面起见势不得不出而与俄法争衡其能有恃无恐乎俄法联盟为日已久必将互相扛帮以逞雄于中国南北时势至此英国岂能置之不理俄法亦必将联合以拒英则英国东方水师固今日所当加意讲求者也夫准诸公法俄法二国本不应干局外之义但恐惟利是乘中日多事之秋以求渔人之利致出于战试即俄国论虽则中日戎马倥偬而俄之边疆未尝被扰俄之利权亦尝有损且欧洲各国佥愿扶高丽以自主以杜中日交则俄人本无可干预之事第俄人居心积虑久欲得东方利益特联法以为之援今既有机可乘难保不狡焉思逞是以俄法二国亟亟添调水师其意已可概见即二国之日报亦已显揭其隐法报则劝其君相蹈瑕以开东方利益俄报则当瓜分东方土地以干涉高丽而法报亦有倡议开拓越南暹罗边地者窥其立意谓非欲占据暹罗侵犯云南其谁信之今者法人增舰东来虽则外示与英合力以观高丽战事实则欲伺隙而动扛俄人以与国争雄海上务使英在东方利权不能如今日之旺而俄人之则欲在高夺取海埠复欲西卑利部渡图们江入满洲界以拓版图故现在边境整顿戎机亦复不遗余力倘或有人阻止法国必出而助之屈计今日可以拒俄者惟英国耳倘中英两国互相联合则可以拒俄法不得逞志于东方且不得逞志于印度否则何堪设想哉西卑利部密迩中华北鄙所作车路现将可成可陆军再有海埠以聚水师则仅阅数年俄之水师既易犯中国各口其陆军又易犯满洲即使中国使臣实能折冲敦盘辑睦土人稍有不协俄人即藉口以动兵戎窃恐天津等处必有如波斯国地夏兰城之受制俄人者英国倘存容忍任俄人为所欲为则异日东方商务正不知若何变迁何也俄人在东方之权既增英人之权必削盈虚消长理固然也俄人之眈视中国一如眈视波斯为英国计宜进兵于希猎上游招集他歌文士邦交教以军法俾守阿富汗边域并联中国预为之防不使俄人得立根基凡事预则立此之谓欤俄人好勤远略以开疆拓土为心惟先阻其谋免其恣志于满洲及他基士丹则印度不致频危而拒俄之法不外协华以御外侮无论俄法日本凡有侵扰中国者英该协力击之则外侮不生不但俄人无从生其觊觎即法人亦难得志于东方矣
俄日联盟论
西人裂天下为五大洲曰中国曰俄罗斯曰日本皆曰亚细亚洲之雄邦也中国人民繁庶藩服众多久冠五洲诸国而向来闭关自守沈默自安故六十年前鲜与大邦交接俄罗斯地大物博驾乎列国之上而前二百年不勤远略声名亦未大着自前王亚力山打第一奋发有为力图与诸雄角胜其后列君相承克继前志而俄遂雄视欧亚两洲为英法诸邦所忌日本立国东瀛区区数岛地若弹丸旧虽与中国同文鲜通外人而好大喜功自通商欧美各邦即维新图治以冀渐臻富强当日本步武泰西之始设与亚会着书立说讲求亚细亚洲利獘矢志改图务期与欧西诸国争雄斯世时有进言者谓中俄日同洲而居犬牙交错依同辅车唇亡齿寒似宜立约联盟合为一家患难相顾以保亚洲升太之局斯言也未尝不善第恐坐而言者未必能起而行即行之亦可暂而不可久有始而不能有终耳何则中国以礼义自守崇道而黜霸功贪苟安而忘远祸倘能联盟俾徒御不惊金瓯无缺固当乐为允从即俄人心怀雄长只欲先与欧西争雄则近交远攻亦其所愿惟日蕞尔岛国不逮中俄五分之一而矢志高远苟非大启尔宇势难与列国争长而师徒几何又难劳师[伐](代)远其壤地毗连者非中俄海疆即中国藩属未免狡焉思逞冀遂肆其蚕食狼吞又安能联合中俄致多所顾忌故其议未能见诸施行且不数年琉球即见并于日本继则强逼高丽辟埠通商大恣凭陵日益加厉包藏祸心不知纪极潜煽高丽乱党遍布中国奸细驯至甲午一战而奸谋尽露日人所愿以偿气焰之张几可盖世不图若俄若法若德皆欲有求于中国而无所藉口且妒日人之骤强恐其终为己患于是俄人倡之德法知之仗义执言以抑日人既已占辽东复保护高丽日人忍气吞声唯唯从命而不敢与抗者自知我马已疲势力不足以敌三雄也乃宿恨未消而西报忽谓俄日将有联盟之举其委往贺俄皇加冠之爵臣野马吉打已奉命商议此事噫是言想亦好事者为之耳夫日人虽并有台湾足以增版图然于高丽不知煞费几许经营方将得手而为俄人所阻致任高丽自主日人之恨俄方深维望俄与别国有事俾乘便攘夺高丽以遂其初心奚肯骤联俄盟其特委重臣以贺加冠者特欲访查俄国情形且探侦中俄有否联盟耳当俄皇前薨逝中国遣王芍棠方伯之春往俄吊唁未几中日言俄和国即起而干预道路喧传中俄立有密约日人未免怀疑今加冠礼成中国又遣李傅相往为致贺日人疑团未释故欲侦探中俄交情且俄日向本无猜自辽东攘地高丽自主两国遂生嫌怨第俄之虚实日未知之又欲乘庆贺而觇其国势而日之重臣因而出使矣否则日人前既拟派相臣之子往英商酌以维持东方大局是与英联盟也英俄外虽辑睦内怀窥伺如炭之不相投与英联盟者岂能与俄联盟则联英则日人可利享渔人增其式廓俄则彼疆此界难越雷池日本方以拓土为心筹之已岂肯舍英而就俄然则日本之同委重臣以贺俄皇加冠也谓为中俄联盟则或有之俄日联盟则恐未必也
论奥意普同盟事
去年奥普意三国会盟于境上立有条而不泄其意故欧洲诸国欲知其实虽百方侦探而终有未能得其情者众论纷纷或云有意于法兰西普法两国今虽稍辑干戈继以玉帛然法人常有怀一蹙普都以雪宿怨之志普人亦常有再[抑](仰)法人以绝后患之念故竞尚武备唯衅是俟使两国人民屡起交战之惑且今日同盟出于德相卑思麦之主见而卑思麦常思折法同盟之意专在于法国者亦非无据也又去冬意国政府中布示三国同盟之由于全国人民其意则内以永敦邻谊外以共御敌国者非法而谁夫三国壤地皆接于法之东北境而其间虽有荷兰瑞西比耳等三国然皆不过大于黑子若使三国有事疆场则当其冲者一法国而已是以法人闻之忧无不至英俄诸国亦不敢正视也今欧洲建国者十有五虽有大小之异强弱之殊皆不甚悬隔故成两国交战则诸国多助弱小使一国不至于偏强即万国公法所谓均势之法是也然奥普意皆以欧洲之大国连盟缔约戒严不怠者其所见甚高所虑甚远也闲尝纵观天下之大势合久必离离久必合昔周之衰也诸侯骄恣弱肉强食自春秋之世浸而入于战国强大者七泗上诸君长疲于奔命秦自关中得肆蚕食攻城地兵无休日于是纵横之士游说各国或从或横所谓从者有洛阳一书生佩六国相印合从以拒秦秦人不敢东向又有信陵贵公子将五国兵追击秦师使秦兵不敢出函谷关者十五年奈何山中六国解从连横割地赂秦自取覆亡乎秦之求无已而诸侯之地有限相继折而入于秦六王毕而四海一于是乎郡县之制创焉长城之役兴焉民不堪苦天下云扰时有沛县匹夫起自布衣提三尺剑歼秦灭项得天下于马上治之以诗书创四百年之基业其后虽割据不一而要东洋诸国皆臣服中土使华夏久守一统之权去战国之世远矣天又将合地球之全局成一大战国今欧罗巴之战国有六曰俄曰英曰法曰普曰奥曰意而土耳其西班牙不与焉他如葡萄牙比利时荷兰瑞士希猎丹马暨欧东之罗马尼亚赛尔非亚概不足言矣其六大国以方隅言之俄处欧东英法处欧西普奥处欧之中原意则地连奥法如巨灵探臂于海其都曰罗马古大秦国之所都人民美秀而文不媿西瀛名国昔曾为奥所攻坐失威内斯诸部当西历一千八百五十二年与普国连兵伐奥普攻其北意攻其南普军乘势转战而前直逼国都维也纳奥人惧而行成遂举威内斯古地归于意近复弃[怨](怒)修好[聘问之使]错踵于两国之廷以此观之则今人之智诚有逾于古人其卓见远虑高出于燕赵韩魏何啻四累之上按二国之势逼于俄法法如攻奥意为之救俄如攻意奥为之援相为犄角同伸敌忾又不仅奥意为然普自戡法之后合并列国普鲁士德意志该撒尔尊号译言共主威名日盛法人深忌之且以来因河上之地隶法已历百年复为普有志存恢复隐结俄人欲乘机东西并举以取夹击之功一雪前耻普之君相预料及之先事绸缪有备无患遂与意奥会盟境上相立助约俄人知其阴雨之备曰普国有人未可与争更为会好结普君懽法人知俄不为我用亦惧莫敢发又越南之役见中国购战船办军火多向德国取资是战守之备不啻中藉德以接济而有恃无恐将计与法从事于兵戎德既胜法恒以保泰持盈为心故德联合奥意二国以结心腹而依唇齿俾同恤社稷之难以为非此无以成辅车之势而寝法人报复之谋也法人亦见三国之交既固重于发不师远交近攻之智隐为开疆拓地之图用兵于阿非利加洲诸国复求逞于越南彼其意欲在外经营兼并坐大俟雄图既辟精锐更盛然后观隙乘便用全力以取于德国然则法人必图雪拿破仑之耻不独德国知之即天下亦莫不知之为德国计者宜乘法人利权未充兵威未炽之时仗义执言合从缔交以保弱小而遏凶暴夫如是则商务可以维持太平可以永保庶得相安于无事故德之君相创为是举将使地球诸国无大无小悉列为同盟简派使臣合好同恶俾各守其土宇各享其乐利如有强侵弱众暴寡者则局外之国为定其是非倘有不肯则起而攻之相为倚伏又相为牵制也呜呼伟哉
论奥意连兵约
茫茫大地瓜分西洲其间开辟最先衣冠礼乐声名文物之盛厥惟赤县神州以西瀛载籍考之我中国之地实擅亚细亚之膏腴沃野万里利尽南海北连俄罗斯中阻沙漠滨海以东接壤朝鲜是为国东门户其南服则有越南缅甸暹罗诸藩封犬牙相错地境奥世修职贡表献以时尊其朝曰天朝敬其国曰上国皇皇乎一大统之规也然揆厥由来其局则由推择揖让易而为争诛兼并是为立君变制之渐其势则由昏垫窠窟易而为封建郡县是为立国变制之渐周之衰也诸侯骄恣弱肉强食自春秋之世浸而入于战国强大者七泗上诸君常服役于齐宋卫中山依违于三晋间晋既分而为三矣秦又自为东帝秦于是得肆其蚕食攻城掠地师无休息邻境之民皆荷戈而立膏血饱刀斧肝脑涂原野寡人之妻孤人之子世目为虎狼之国而游说之士得以伏轼撙衔冯其威力以虚声相恫喝今日割五城明日割十城秦欲无厌而诸侯王之地有限相继折西而入于秦底于灭亡可哀也已然诸侯王合五国之力未始不足以制秦苏季子一书生耳佩六国相印合从以拒秦秦不敢东向信陵君以救赵余威将五国兵追袭秦师秦人不敢出函谷关者十五六年当世论兵者竞读信陵兵法使五国永共相保强秦全国虽至今存可也奈之何昧存亡之大计贪尺寸之小利互相侵夺以偿秦失是以与物奉盗不能责偿斯已矣而窃取邻家物以补之者何异六王毕而四海一秦实为汉之嚆矢陈涉项羽之徒又起而为之驱除以火德王天下者四百年厥虽间有割据专国传世者殆寥寥焉相率纳土罔不臣服而归于一统之朝华夏久为独尊之国去战国之世远矣天又将合海内外而成一大战国姑就欧罗巴而论战国有六曰俄曰英曰法曰德曰奥曰意而土耳其西班牙不与焉他如葡萄牙比利时荷兰瑞士希猎丹马及欧东之罗马尼亚赛尔非亚概从自郐不足言矣其六大国以方隅言之俄处欧东英法处欧西德奥处欧之中原意则地连奥法如巨灵探臂于海其都曰罗马古大秦国之所都人民美秀而文不媿西瀛名国昔曾为奥所攻坐失威内斯诸部当西历一千八百五十二年与布国连兵伐奥布攻其北意攻其南布军乘胜转战而前直逼奥都维也纳城奥人惧而行成遂举威内斯故地归诸意近复弃怨修好聘问之使错踵于两国之廷昨译西报奥意立连兵之约军旅之事必以师从明湖子有感于此不禁喟然叹曰孰谓今人之智不逮古人耶所见甚大所虑甚远其器识高出于燕赵韩魏诸君臣何啻四累之上也按二国之势逼于俄法俄如攻奥意为之救法如攻意奥为之援相为犄角同伸敌忾又不仅奥意为然也布自戡法之后合并列国晋德意旨该撒尔尊号译言共主也威名日盛法人深忌之且以来因河上之地隶法已历百年复为德有志存恢复隐结俄人欲乘机东西并举以成夹击之功一雪前耻也德之君相预料及之先事绸缪有备无患遂与奥会盟境上立相助约俄人知其隐为之备也曰德国有人未可与争乃更好为会结德君懽法人知俄不为我用也亦惧莫敢发国赖以安德相毕士麻克常与僚佐论立国之本曰铁曰血闻者多未喻请伸其说毕相曰国家铸成一方铁兵器不专恃刀枪英雄拚酒一腔血黎元得保全性命二者混而为一天下斯能大定其言虽不雅驯殆有激而言欤经国者有文事必有武备此说亦未容偏废也
土希和约
土希和约已于本月十七日在土京康斯坦丁挪拨耳签字希腊偿土耳其兵费照前议偿金四百万磅和约之第二载云调停斯事之大国公派六人办理付等事六人之权之限制由大国议定再由希腊政府交议院会议一经议院议准则一切借等事胥归六人办理第六载云待第二之所载既经各国议定交付赔亦着有定期一月之后土耳其占据赛色利之兵准即撤退至于土兵如何撤退及希腊赛色利地方官如何复旧当由土希两国及各大国所派之员会商办理
此约既定土人皆悦希人咸以为不然政府岌岌可危代尔涯你者希腊之议员也昌言于议院曰各国若欲干预希腊内政则彼当联合诸议院废改此约云云各报章亦议论杂鸣其不平近有希人二千余聚议定约事云照和约所载希腊自主之权已尽失矣与其和而不国不如力战之为愈云云故政府进退维谷左右为难困顿之事莫甚于此矣且闻赛色利退兵一节未可深恃而赔则不能不如期交付倘去而地不还则一举而两失将奈何后顾茫茫所忧尚非浅也
游历
论俄皇游历事
英国太晤氏论俄法交谊谓两国百姓亲近情形直是俄皇于宴会中已有将联盟两字说出之势又谓俄皇到法国法人尽力接以此观之当知其联盟始于一千八百九十六年也
俄法联盟大约尚无条约然此外无不备焉以法人接待俄皇情形观之其条约亦可何时用即何时写耳
俄皇到法一事无甚关系法民固视俄皇到法当作盟约画押也俄法联盟或与英国政事有碍然我英亦无可怨者且以时事观之复当视为美国欧洲情形俄法联盟已为断不能免之事自一千八百七十五年俄皇阿来克桑得第二恐德意志复攻法国既有联法之意今德奥义三国既有盟约而英国又终未定其附于何国故俄法不能无联盟之举矣
又云某报谓俄法联盟当可保欧洲太平惟法人不可复梦想俄人之侵多脑河法人之据布兰耳此言诚是然此非俄皇与法执政之志也又云俄法联盟须使英俄交情加厚由是又可与法国交好不然则近年法国与英为难之事俄将助之矣但英国若附于三国之盟则事异矣以目前英德交情论之英又岂能联于德乎俄法联盟条约已定无疑俄法两国何不将条约登于各报以解众人疑虑耶自今以往若谓两国联盟无约断不可信今者法人接待俄皇情形人所共见若我国复蹈奥国故谓事屡属子虚则险甚矣但两国之盟亦如奥德义三国之盟同为互相保护非为攻战耳
俄人联盟可使法人少安如两国系订保护之盟则我德无可惮心者想两国未见有攻战之约复使欧洲大乱也法人性情虽急于进取其作事全在一时而俄则不然英法德各国于外交之事时有更变惟俄国则永久则不异如教皇之深思远虑或尚可与之比较一旦俄德失和事固难免即以今巴黎接俄皇情形益使此祸如在目前然俄人必审定事势始肯为法人出力耳
俄法联盟之事实始于一千八百七十一年加皮威君曾论及之
又云如俄法之盟为相保护则各国之幸如为争战则恐无安静之日矣
包尔删报云巴黎接俄皇各国使臣均随祝贺胜甚事也然以法民举动反使各国惮心焉
俄皇至巴斯娄维也纳冷淡若是较其到法情形殊不同也俄法联盟已有条约可无疑议三国之盟惟当尽力固结耳俄皇法总统于酒中祝告时虽未明言盟约已定但以接情形观之亦可知其约已定矣若必俟见诸言语方谓可信则自欺甚矣
巴黎接俄皇张灯结彩华万状有人梦想所不及者俄皇在各君主国如是冷淡今到法国见上下之院长谓得于公举相聚甚乐云至法人者向来立有严例力攻君主今待俄皇至于若是令人忘其为民主之国
[义](美)大利芳非略报云俄皇游法扰乱绝无欧洲太平之事现在各国和好情形为向所未见者若义国近年之政诚如新报所云殊为奇异也自突尼斯事与法国立约后俾思麦已见三国之盟欲散矣然我义无所动心此盟于我义实无大用虽散亦不惜之如一千八百八十七年我义不入此盟迄今国势亦不过如是耳
俄法交谊久厚此次俄皇历代益使之坚固现在大局诚如法总统酒中颂语欧洲太平可保焉凡欲欧洲太平者皆当贺俄法联盟之成得与三国之盟轻重相抵
我比国于俄法之盟只当庆贺耳欧洲太平我比直受其益欧洲之事屡次几出不测之说事[关](辟)全洲今俄法之盟成太平可望长久矣此国日报所论大略相同
论暹王游历事
暹逻南洋一小邦也北界中国云南东界越南南临大海西南连所属各番部西界缅甸西北隅界南掌西人以度测之自北纬四度至二十度东经九十六度至一百零二度得二十五万英方里男丁约二百万有奇华人之寄寓者约一百五十万人国中有大河二一曰澜沧江发源青海历云南入暹之东北境至柬埔寨入海一曰湄南河发源云南之李仙把边等河至暹之北境合诸水成大河海口曰竹崎都城曰曼谷亦曰万国国中田畴肥沃其土宜稻米极贱每石不及银一两时有载赴粤东售之者向时臣服中朝以期入贡我朝廷鼎之后职贡尤虔尚释教称佛弟子者得免官徭西历一千八百七十年始有英船入口是年外洋输入之货即多至七万三千一百二十四吨输出者多至八万零一百五十吨其生意亦不为不盛矣顾壤地虽不甚狭隘而其民才识短浅无志振兴坐令日受外人之欺等于安南缅甸其不至灭亡颠覆者亦几希近年国王始渐渐改弦更张仿行西法机器制造务极研求更遣使外洋旁搜博采其使臣之驻日本者复列名亚西亚协会以联交谊而广见闻然终未能国富兵强如日本之得以鹰瞵鹗视也今乃有暹王亲自游历欧洲之举当暹王之出游也西报曾纪之谓欲研求国政民风及一切制造及本月初九日伦敦来电言王已游历至英京适当上议院议事之期遂亦入院观听焉尝谓泰西各国政治之美实由于议院中主持清议不倚不偏故凡有设施兆民无不允洽议院之制不一有总为一院者有分为上下二院者英国之制国有大政朝廷先与军机阁臣会商然后于三十五日之前传谕议院中人届期集议议员中有因故出缺者院中陈明情节令国人公举以补之会期例于正月起至六月杪止上议院议员分为五班一世爵勳旧二新简大员三有职守者如教中监督之类四挨尔兰公举之大臣五苏格兰公举之大臣下议院例设议员六百五十六人与其选者为英之土着年在二十一岁以上者每事朝廷付之上议院上议院下之下议院下议院议定后上之上议院见为可则申奏朝廷而后施行故一切军务工务刑罚支度民臣罔有违心无不急公奉上朝廷大公无我凡事必期曲当民心也暹逻自开港以来其于国政民风一切制造大抵渐摩有素渐渐改而取法乎泰西独于君权迅尊类得独断独行不必觇民情之向背窃见日本亦蕞尔小国而议院既设民间皆鼓舞懽欣故暹王一至英京即入议院观听殆将欲师其成法仿而行之欤惟是议院之设亦难矣每见有酷信西法之国当选举议员之际公行贿赂希冀举以入院为荣未必有实学真才而一入院中即侈口而谈国政甚且各纠党羽互相引援招集亡命之徒舍死格斗斗我壹不知此辈入院后果能大抒崇论宏议压倒时流否而即此结党营私局外者已早为之齿冷今暹王回国后倘欲仿西法而设议院必先痛除此弊举公正廉明之官绅士庶各抒所见以裨朝廷始能一洗从前贫弱之风驯致兵强国富否则法立弊生有议院与无议院等且更不如无议院之为愈也暹王苟有意乎盍采鄙说而加意行之
论比储出游事
比储此行其迨有见于国家富强之故在上与下识见明通而不可拘守一隅之见乎夫人情阅历愈多则智识愈辟●中国蔽塞之患极矣上至公卿大夫下至农工商贾询以列邦强弱盛衰之故中国治乱得失之机大都瞠目咋舌而不知所对又其甚者与之语太阳地球之位五洲万国之名亦若闻所未闻疑信参半若是者岂中国之人俱性愚昧而不能通达事理哉盖尝推原其故而知其獘在拘守故常畏言游历盖天下之人不外贫贱富贵二端贫贱者谋蝇头微利而合家衣食计终岁经营尚恐难供温饱虽有游兴而苦无游赀富贵者平日居大饫甘旨出则仆从风趋车骑云拥养尊处优娱乐已极又安肯冒风霜之侵逼涉关塞之险巘因斯二者苟且偷安一甚一日耳目愈塞智慧愈湮今比储已青宫华贵之胄作沧海[汗](奸)漫之游其识量志趣洵足超轶群伦振流俗然尝思之中国圣皇首推尧舜平阳蒲禅让雍容然舜之所以能庶绩允熙百揆时者皆由其微时陶渔耕稼历试诸艰有大麓之风雷始能光重华之日月降及夏商风尚质朴储君犹时处田野亲尝劳苦周书无逸之篇曰其在高宗时旧劳于外爰暨小人作其即位其在祖甲旧为小人作其即位乃知小民之依商书说命之篇曰于小子旧学于甘盘既乃遯于荒野入宅于河自河徂亳此皆商代储君出游之明证周室代兴文渐胜质文王世子一篇为千古储君之准则然其于问安视膳习礼习乐之外未闻驾言出游亲历里巷盖于勤察民隐之意稍稍衰矣春秋之时五霸首推桓文然皆由少遘家难涉历诸邦故能即位以后英明盖世雄长华夏[嬴](羸)秦以降惟汉宣帝遭戾太子之祸避于民间多年嗣后入承大统励精图治号为中兴夫人情不甚相远不出户庭而能明烛万里者惟聪明圣智豪杰不世出之人能始之下此者皆须涉历世故周知情伪始能万事万物了然于胸中而不至临事张皇无所措手乎储君为国根本天下臣民观听所系若徒处于深宫之中长于保傅之手宦官宫妾得以肆其牢笼庶司百僚无从望其丰采则一旦诞膺大宝而欲使之知俗尚之好恶办官吏之廉贪明商贾之为亏为盈察工艺之孰巧孰拙是犹行而欲前南辕而北辙也不亦傎乎故或者曰储君者国之子也似宜深居简出以养尊严若便游历各邦亲裁庶务不亦国体之甚乎则谨应之曰游历者所以达事理增见闻古者天子亦尝行之其在书曰天子五载一狩盖籍以访察民间疾苦也本朝圣祖高宗皆屡次幸江南木兰秋猕岁岁举行故能威震八荒恩被六合且今地球各大国以俄为最强几如六国之秦列邦皆望而生畏然考俄始强之基则必推夫大彼得焉考彼得为君之时以本国长于陆战短于水战于是隐名易服潜至荷兰都城从匠头学艺凡锯木截铁造缆制帆诸务悉全习焉数年回国水师遂雄长欧洲其坚忍耐劳殊不易及是天下非常之人能始成非常之事今比国介在欧洲各大国之恃强虐待而欲侵其自主之权者已屡屡矣比王立屋可尔第一系从英国公请而来才识明敏已为国人推重今储君又高瞻远瞩环游五大洲他日回国见诸设施必有可观者矣故于其出游而为之三致意焉
论俄法两国互遣兵船至境游历
俄法两国自合约联盟邦国交情更加敦笃凡俄人意有所欲者法人无不曲意迎逢如俄人经营亚洲近欲往亚细亚之东择地建营驻扎兵马法人闻之即献以西贡之奥博岛俄人不受又欲赠以暹罗之高沙蔑岛是其结好于俄之心已不可谓不恭且敬矣然俄虽不受其地而法已出是心则其厚意隆情已足令俄人感激不尽顾法之待俄其恭且敬若此者亦不过欲俄感其情当图其报他时法人有事则俄必为之相助耳俄人早已预料及之故前日俄京消息言俄之所以不受法地者因恐领其厚情无以报且法人有事俄亦不能助以兵力祗可以口舌相扶持而已俄人此言法国闻之当不啻如冷水浇背矣然俄法联盟在法固欲藉俄保护以与海国争雄在俄喜得法驰驱借作欧洲乡导故自俄法联盟而后欧洲各大国莫不怵目惊心凡俄法所为皆阴相窥伺而最为留意者则莫如英德两邦英缘阿富汗之地与俄属阿富根相连其为俄人所觊觎者已非一日矣而德国境土则又与俄法为邻普法一役法人久欲复仇而未得其闲设或两国失睦则法敌其前俄攻其后腹背受敌必有首尾莫顾之虞英德两邦其忧危惕厉之心较诸他国殆有甚焉者也近观俄法两国各遣兵船至境游历法船之至俄于士达者俄既以礼待之及至俄船诣法答礼其驶抵都隆者法更以优礼报之两国交情其结好如此虽各尽东道之情实欲震惊天下耳目也夫今之天下其得以横行海国者惟恃船炮之雄耳若以枪炮论则德之克虏伯炮茅塞枪与英之乌理治炮马踢亨尼利枪已名着天下其较之俄之彼耳打奴法之动格拉其工拙未知何如而工力则谅可悉敌也至于兵船战舰则合俄法两国亦不能如英国之雄尝观英国水师部本年英当差头等铁甲战船共有二十四艘防边巨舰三艘铁甲巡船六十艘别项战船七十四艘其未奉差遣者头等铁甲十艘防边巨舰十四只巡船四十六只别项战船四十四只尚有装造未成者头等铁甲九艘巡船十九艘别项战船二十二艘合计英国共有大小战船三百二十四艘另有属土所制及水雷船不在战船八十六艘英德两国共有战船四百二十一艘若法国则仅得二百二十一艘俄国祗得一百二十艘俄法两国共计亦不过三百四十一艘而已则俄法战船与英德相较其数之相去已远俄所有者多系小细战船哉迩闻英德两国以俄法连横英亦与奥德合从加以奥国战船则合三国而计其过于俄法者益设或有事海疆则鹿死谁手犹未可知也刻闻俄法两互遣战船至境游历以夸示其雄英国亦有兵船至意国游历昨经行抵他兰度地方该处官民亦雅意迎接则欧洲各国已联为一气若更与中国同心合德又何患乎狡然思逞者之两雄并峙哉
何良栋《皇朝经世文四编》卷-

皇朝经世文四编卷五十外部
交涉
论英俄交涉情形kwanado英国驻俄钦使谒见俄国政府大臣问及从前俄国应允大连湾旅顺口商务各事政府大臣答云所允各事系指大连湾一处旅顺口不在其内奉俄皇诏令告英使臣云大连湾一地作为通商口岸旅顺口作为安顿海军之所本大臣奉诏行事并无将旅顺口作为通商口岸之权英使问何时可以开通商埠政府答云数日可以覆音三月十五号政府大臣谒俄皇毕是晚即对英使臣云倘中国应允将大连湾旅顺口两处租与俄国俄国定将该两处作为通商口岸如中国向来通商口岸一式次日政府大臣对英使宣言一遍十七号俄国官场报亦登此事三日后英使问政府大臣能否允照前言确实辨理此事俄皇已允英国如此辨理政府大臣谅不能不遵照而行英俄两国为中国交涉之事煞费踌躇俄政府大臣对英使臣之语如若稍有变更似于国体有伤俄国政府将来亦不取信于人近来泰西最强之国作事反覆无信令人耻笑英国沙侯因其有关英国利权是以夙夜不遑无非欲此事速成均沾利益惟英兵船泊于旅顺口者俄人挥令退出口外照通商例英国船本有入泊旅顺口之权日前俄政府大臣对沙侯云英船泊旅顺口内有不便于俄国之处沙侯暗中探听此事后在圣彼得堡接电报云北京有电求英国兵船即时退出旅顺口此系俄国令中国如此辨理者似此情形不免近于欺骗惟有看沙侯在英国若何辨理德国既求得山东省通商利益英廷因代中国借洋债又求中国将大连湾开通商口岸藉以相抵皆为俄国相阻事不果行英国兵船奉命驻随处可以停泊竟为俄人迫令退出口外不能禁阻无怪沙侯之不满人意也沙侯见事难中止遂往求中国租威海卫英惟威海卫一地无甚用处俄国每事必争先着是以任其租地不为阻止英国政府如此举动人心不服已预备在下议院辨驳其事夫俄国之得旅顺口非因战而得也如必出于战俄国亦不肯如此行为俄国时势亦未肯轻于一战也设使俄国情愿开战不愿将威海卫让人则英国必出于战即使得威海卫殊不合算法国最信从俄国之言德国自言可以自作自为恐战事一开变故纷乘势难逆料沙侯见此情景所以如此辨法细考德国与中国交涉多信英国之言或者东亚洲情形将有变动亦未可定现在法国信从俄国如傀儡一般听其摇弄毫无益于自己将来必有反背之一日沙侯此时行为似属无用正如邯郸学步谨守绳尺谅于商务利权不至有损俄人恣肆如此无法能阻其进步英人举动亦不可为其所笑嗣后俄国政府所言不可轻信以致贻悔噬脐也
暹法交涉情形kwanado法国与暹罗交涉之事日见紧要我国外部既久以平静无事遮人耳目而今砵阁各报所述之事人所共闻想外部亦难再为遮掩也至暹罗人登入巴黎新报各论虽法人之至愚者亦不能被其所害而谓暹罗之事非急务也暹罗驻法参赞革洛汉君致时报之函云暹人实惟愿与法人交好兴法人之商利如暹人与中国印度银行交易情形足为证据云云夫暹人阻止与该银行交易寓居砵阁者人无不知此语果谁信之时报执笔罗米尔君云千八百九十三前暹人曾毁法国商船一艘后又击沈兵船一艘暹人与法国交好之据于此二事可见矣革洛汉君函内所云多诈可笑者虽至愚之法人皆不能欺也时报执笔罗君以函答之云安南人革的尔久被暹罗监禁法使臣夫兰司君索之不肯交还有其事乎实有其事也而柬埔寨会长亦并入狱中又暹罗逼令两柬埔寨人充水师兵役非实事乎固亦实事也且十五日前更有用监禁柬埔寨人十二为演炸药炮台其人不从欲求法人保护暹人阻之而十二人卒死于是我属地百姓固深以法国保护为可恃也今死者家属纷纷至法领事署求为索赔复仇而我政府竟置若罔闻洛君又云暹罗阻止老挝人过湄公江左岸亦系实事近法领事至商达冈遇老挝人六家欲返江左岸暹人阻之不得归又在冈比里地方有柬埔寨会长六人至砵阁注姓名册竟被禁诸狱中迄今暹罗内地犹视柬埔寨老挝等人为开战时之罪人也以上各事均极确实我属地之民向来所忍受者如此然时报洛君所及知者尚未及半今暹罗以船巡海岸遇柬埔寨人则以船载归逼令充兵不愿者须付重税以免类此之事非只见一省一城而其境内无处不然又法国使臣夫兰司君回国之前一日曾亲见暹王请将革的尔释放王不允此事固已曾屡次请诸外部者终未允从查革的尔系一千八百九十六年七月十四下狱迄今并未审断问其罪则不过遇盗自卫耳两国所定之约须共遵行暹王虽能敬茶于法使以示和睦之意然禁我属民于其最污牢狱亦无用也今暹王赴欧洲矣意其到法国时必欲玩弄我国大臣贿购我国新报噫不知届我法国新报论以上各事者将不可胜数焉暹罗内地近日非常挠乱城镇内外盗贼横行持刀掠之案已屡见之砵阁新报日毁之而政府不为之动政府竭力所为者惟有增加新税一事耳牛马牲畜病死无数官长亦不为之设法又以钱贿暹罗人各报使其勿宣各事以保安平此次王出游欧洲命王妃听政人皆不悦以其以国事交一妇人手也暹罗内政以刻下为最难将来亦难兴盛余一再申说者惟有暹法交涉之事不可稍缓外部不可仍称安静无事法人不愿见逐于中国印度则暹政府举动及所用英人计画可不关心乎
论英日会议维持东方大局事kwanado今日之天下一窥伺攘夺之天下也雄逼处裂地而治外虽立约定和通商内则各怀诈虞有所图谋如英俄之互相防备法之各怀嫌疑几同连鸡不能并栖时欲起而纷争则谋国是者恒以保守太平之局为言然究非其本意也故论者比天下于战国以英俄比齐秦之东西王良有以也然英俄之积不相能久矣自土俄之战英法起而干预致俄舰不能出地中海以与诸国争衡俄人仇英实甚旋幡然改图欲取阿富汗以出印度洋营建水师埠以聚战舰英人洞烛其谋又从而阻之俄蠖处载数前年觊觎巴马英又会同中国以抑俄虽废然而返而其心究未忘印度故迩来建车路以通西伯理部遣戍军以实珲春口岸此皆为图印度之根本然印度为英之外府英未尝漠然置之度外俄之举动英已潜窥默喻严为之防第恐重洋远隔鞭长莫及致为俄所乘遂思得东方大国联络保护同御俄人因见中国整军经武亦已有年似可图功且东三省接连俄疆又足以拊俄人之背遂欲联中以拒俄数年前英国凡遇中国交涉皆倍形辑睦者欲藉以结纳中国也不日中日一战中国情现势绌英知中不可与谋遂改易初心欲借重于日本但俄人图印度必须在珲春附近谋海图以驻水师而纵览四方莫善于高丽而高丽被日本捷足先登俄人未免输一着于是俄怨而助中以拒日普因法国之战怨英坐视不救故与俄联盟遂亦起而从之而德人又思求大欲于中国亦既随声附和独英人恐失臂助不敢忤日是以中日和议初成俄法德三国协力助日人攘夺辽东且保护高丽自主惟英则袖手旁观不出一言非阅西报谓日廷欲委臣相之子往英商议以维持东方大局奚用英人联合维持其所以若是者实为防俄计耳在日人之心视高丽如砧上之肉釜中之鱼今姑奉以自主之名使其孤立无援而先遣兵驻要隘派臣干国政寖假则尽夺其权使君同守府寖假则抚有其民将地隶版图琉球之结局即高丽之覆辙也乃今为俄所抑操之过急致失邦交则中国之战务方息兵马疲劳恐为俄人所餗致威名得而后失若姑为隐忍又恐高为俄占空费营谋故日本欲图高丽必先筹御俄而独力难支非联盟则力怯而忌俄者莫如英且英亦欲与日本联辅车之依以牵掣俄人而英日两国遂有是议矣而果有成也则各国互相维持牵掣东方大局似或可平安然究未必能久安也何也俄人之谋高丽印度时刻未尝去怀各国举动皆随时细查防备故其筹办战务经营车路汲汲不终日未必因英日此议遂半途而废日本虽崛起东方而军事多未备不足以敌法俄英国军兵虽精强冠于诸邦而口岸綦布分而不聚一旦有事难免顾此失彼俄人筹之已稔恐不数载即将发难矣然俄法英日苟或裂岂特高丽印度备受蹂躏鸡犬难安即中国界于两地之间边宇亦未免多故矣际兹雄窥伺力相当之时而谓可不矢志奋兴早抵强富哉
军政
综论欧洲兵数kwanado近阅各处日报并外洋电报忽言德国预备增兵忽言法国安排添饷又闻法国业经定议凡近边各处皆须增戍设防英国又以埃及一事几与法国寻仇俄人又以阿富汗一役几与英国构虽目前当无蠢动之势譬诸奕棋此下一在旁观视之以为闲无足介意而当局者则早已心焉疑之因亦于彼闲闲下一子奕者仅两人相对知白守黑犹易为计今之欧洲则实为一大棋局而下者且不止于两人我能往寇亦能往则先以防之我所欲亦彼所欲则预以遏之形格势禁可以暂而不可以常守常蹈故可以经而不可以权则当此之时下子愈多大局愈紧而物极必变此其时矣夫今日之时势一战争之时势也此有铁甲彼有巨炮尔有机器我有机心kwanado整理争先步步求胜欧洲之局面将有变动之机且其机已不甚远而统观欧洲各国则未尝无大小之殊即其兵数亦有多寡之异欲综览欧洲之变局而不能知其实在之兵数不足与论欧局也尝考西历一千八百八十五年岁终之时详纪欧洲各国现在兵额因得而知其数数之最多者莫如俄国最少者莫如瑙威国而土耳其附近之诸小国则合计而不分计试为之缕陈之当亦谈时务者所乐闻也计奥国平时有兵二十八万六千四百二名有炮七百六十六尊有马五万零三百六十匹临事则兵可增至一百零七万七千一百零四名炮可增至一千六百七十九尊马可增至一万一千四百六十二匹比利时国平时有兵四万五千六百名有炮二百零四尊有马一万零四百六十五匹临事则兵可增至十万零一千二百六十八名炮可增至二百四十尊马可增至二万零七百九十四匹丹国平时有兵三万六千五百十名有炮一百八尊有马三千匹临事兵可增至五万零五百名炮与马则不增法国平时有兵五十二万三千八百四名有炮二千一百六十四尊有马十一万零八百九十匹临事则兵可增至四百十万零八千六百五十五名炮可增至二千九百五十二尊马则不定德国平时有兵四十四万五千四百四名有炮九百尊有马八万一千五百九十八匹临事则兵可加至一百五十一万九千一百零四名外加勇丁九十九万三千名炮则加至二千八百零八尊马则加至三十一万二千七百三十一匹英国平时有兵二十万三千七百九十一名有炮六百十尊有马五万九千五百六十八匹临事则兵可加至九十一万八千二百零二名炮与马加数皆不定荷兰国平时有兵五万零四千六百九十七名有炮一百三十尊临事则兵可加至一万八千九百九十六名炮则加数不定马则并平时亦不定意大利国平时有兵一万五千名有炮一千零三十六尊有马三万八千匹临事则炮与马皆无定数而兵则可加至二百四十万零零七十八名瑙威国平时有兵一万八千七百五十名临事可加至五万名炮与马则平时无定数至临事而有炮一百八十尊有马四千匹葡萄牙国平时有兵三万五千七百七十五名有炮一百三十二尊有马四千四百零九匹临事则兵可增至十二万八千七百七十八名炮则二百八十尊马则一万二千九百七十三匹俄国平时有兵八十万零七千二百四十二名有炮一千六百三十二尊有马十二万九千七百三十六匹临事则兵可加至六百万名炮可加至四千零十六尊马可加至四十六万四千五百八十六匹日斯巴尼亚国平时有兵九万五千名炮三百八十八尊马二万匹临事则兵可加至六十三万四千名炮六百尊马五万匹瑞典国平时有兵三万七千二百四十九名炮二百五十八尊马六千四百九十匹临事可加至兵十九万二千一百六十八名炮二百八十二尊马一万二千九百八十匹土耳其国平时有兵四万零零五名炮八百八尊马二万三千零五匹临事可加至兵一百十六万一千六百名炮三千三百四十八尊马九万五千匹至于土耳其附近各国合计平时有兵三百十三万四千三百零四名炮与马皆不定临事则可有兵一千四百七十五万[二千](千二)八百六十四名有炮一万七千九百八十五尊有马一百四十六万四千零九十三匹以上数目皆在二年以前此二年中又不知增加何许而水师尚不在其内洋洋乎大观也哉各国分计若或见少者合计则莫不见多欧洲大势既有变局必有偏重偏于一国则一国重是在善于捭阖从横者妙其操纵之术而已矣
西班牙国兵额kwanado西班牙国向称雄霸因立政过苛屏藩各图自主外乱内变至于今日几有不可收拾之势而观其兵部所刊本年陆军册又似锐气(气)未尽全消也计步军共五万四千一百四十二人马队一万二千三百九十九人队一万零一十三人工程队三千八百三十六人筹防队二百二十六人支应队一千三百二十人军医队八百二十人收打驻防一百七十八人米里也驻防一百人谏达里驻防一百一十人发往武备学堂差遣五百八十一人以上共八万三千七百二十五人此是专指在西班牙本国常川驻而言至于调往守护属土者不在其内
暹罗陆军kwanado或演说于罗马武员公会曰暹罗兵制近已改效欧洲各国一旦有事则通国皆兵虽当安谧之日其规模法制不甚严肃而以一国之民为一国之兵则势以聚而大力以并而厚与之相见于疆场之上殊不可以轻心掉之也暹罗步兵有四队所用之枪皆系英德两国所制各营将弁皆欧洲人其中以丹麦意大利两国人为多近时又购满列乞枪万杆颁发各步队步队之外有防守马军一大支所乘之马均冀北之产其中有马兵二队工程兵三队又有炮兵数队侍卫兵四队团练兵一队各队共有兵万人驻于暹京者居其半象队为暹罗独擅之长队中有象八百头虽形小于印度象而强有力则过之象之头鼻等处皆用象皮遮护以避炮子夫暹罗与日本同处亚洲接踵而起可见亚洲人之聪明材力实有大过人者苟有志则事无不成也
论土耳其陆军情形先后不同kwanado溯昔土耳其与俄国对垒之时有英兵官名加以丹罗满者亲历戎行卓着战绩曾于数年前将土军利獘着为论说分布各国迩来罗君又致函水陆两军合报论土国情形先后不同云自一八百七十七年土俄有事疆场其时土军所任兵官类皆知识浅陋且事权不一号令不行取败之由莫大于是夫地理为行军之要夷险须知饷糈为兵食所关输转必继乃土军之中竟无一人谙习测量即或有图亦购自奥国仍未能审其地势随营虽携有饷箱中空无物亦未派有馈粮运饷之员此外如调度无方消息阻滞队伍错乱壁垒不坚种种谬悉犯兵家之忌至若战败伤残之士卒未设医治专科犹其细事武备不修废弛至此几疑土之积獘已深难期改革矣乃不谓二十年来锐[意](竟)讲求力图振作观于此次土希交绥情形竟有出人意表者一千八百九十七年土与希腊开衅后深知用兵之道选将为先故自主帅以及偏稗皆选任素着战功之员其余营务处及营兵官亦择取昔年于德国之陆军武弁充补委任得人旌旗生色一切军容之盛直与教化之邦齐驱并驾所绘地图不独仅载战阵之处凡左右前后近乡村无不备具其法以一万寸缩成一寸缜密周详罕有其匹行营所设电线虽屡为敌人潜断然随断随修仍无贻误人马吸饮水道路处处均留标记无虞缺乏营中设有医院地步展能容二千人遇有肢体伤残须行割截疗治者皆延老年医生专主其事以昭郑重粮饷充足除按名预给外尚有余剩每就近村雇用骡马以供转运计兵一队约骡马二百匹经过地方皆先期预备兵房逐程进凡所布置悉合机宜以故两军既接土国仅土京练军一队已足制胜而成功反掌也何其转弱为强后先之不同若是哉于以知利钝兴衰原无一定而人谋不可不臧世有拘守成法委靡不振者其亦可以悟矣
德国整顿海军述略kwanado德意志国本日耳曼普鲁士旧地在欧罗巴洲之中中国同治十年合大小二十五邦为一国推普鲁士为主改号德意志疆域本不甚大非若俄之部落林立英之属国星罗疆宇恢廓为他国所不及其始国亦不甚强几为法皇拿破仑第一所灭割地献银始得复国嗣其君若臣又喜宴安不勤国事于是各国皆侮之当我中国咸丰十一年德皇布伦士威廉立雄武有大略用卑思麦为相伐丹马割其地又与奥失和以兵击之围维也纳地降汉那瓦为部落后又以立主之故与法启兵端下令国中于十四日内聚兵五十万与太子亲征大[败]法军放[其](于)皇拿破仑第三获法人八万四千割奥而赛斯鹿林两地偿兵费五十亿法郎自是德遂为欧洲强国布伦士威廉卒继起之君类皆英明雄伟其相卑思麦福恩伦毛尔瑟诸人又皆能善治其国内则政治财赋学校武备与夫货殖制造之类未尝稍有废弛外则拓地开疆收为藩属于阿非利加洲得三地一在东岸曰东阿利加一在好望角北曰昂嘎拉贝克尼亚等地一在西岸曰嘎本隆又在南洋岛间得三地一在马其萨一在新吉尼亚北岸一在新勃利塔尼亚于是地日益大国日益强以视未[经](轻)合并众国以前强弱不侔矣一千八百九十五年即中国光绪二十一年核计土地共得二十一万一千一百六十八[平](丁)方英里居民合得五千二百二十四万六千五百八十余名口论其太平时军政则有弁兵五十八万四千七百三十四名若遇战事军士可得七十四万四千零三十名员弁可得一万九千三百九十一名檄调兵民出战约可得三百三十五万人其炮火之精器械之利又为各国最故德之陆师泰西诸大国无不畏之顾于水师则未足称胜前年核计铁甲战舰共得二十一艘未竣工者三艘钢中巡舰一艘带甲巡舰七艘未竣工者六艘平常巡船二十二艘防边巡船十一艘水雷大船五艘小船一百零五艘未竣工者九艘合得水师弁兵二万二千三百九十八人此其大略常纪之于本年某日叻报及观上月二十三日本报录广州博闻报译日本报云德国海军经费自一千八百七十年德国北方盟邦所输仅一百二十万磅至八十五年德国全境需二百十二万磅德皇维廉第二登位时已增至二百七十万磅而去年竟增至四百三十一万五千磅海军部所拟现年经费六百四十五万磅议院核准已有六百余万磅以现在舟师而论九年之间德国海军增添不下八十六船但德皇与海军提督胡勒满均以为未足欧里费等类船尚须多造内开添造战舰四艘大小巡船各六艘雷艇三十六号而非日本报又纪纽约西报之语云德国议政院议筹水师经费约增添四百兆墨士为整顿海军之需此以金磅折算合共二千万磅在德人之意水师实为当今要需非此不足以争雄海国故有是举也夫添筹海军经费即可知其海军之盛德国海军经费去年仅增至四百三十一万五千磅而本年竟欲增至二千万磅两年之间而经费相去竟有如此之钜德之经营海军可谓心精力果矣一旦与中国失好欲夺口岸为屯战舰之区此非亚洲之福然于欧洲各国亦有不利焉宜乎法国闻之于水师常外另筹七百二十兆八十一万五千五百七十二法郎为八年内额外经费俄国本年除水师常外亦添筹俄银二十一兆卢布以为恢张水军之用特不知夙称海军第一之英国其亦有增益而不为他国所弱否
俄国海军kwanado英国视我俄一如仇雠其牢固不可解既经数十年之久为政策故也然则英者我仇敌矣岂可无所备乎我俄人当齐思英俄不睦亦既五十余矣虽然我俄人不悉海军为何物故英人视我如懵若无知焉虽有骁勇之名然使编制舰队相见于海上则胜败熟链之数未可以自恃也自前数年构争于土耳其之后我国民人亦共知与英人拥坚舰周旋白波之上为日非远于是乎扩增海军之政从事于造船备然未足自雄当轴者虽知国民多慓悍之气尚恐不能使之从战也当时论者谓俄水军之制取范将英乎将法乎又将德乎终未见其能划一也及伯林会议之后俄国民编制义勇舰队其宏壮实出意料之外防海岸之备莫善于巡洋舰队故我俄国亦须备巡航舰队可不言而喻矣今夫拟练成黑海舰队波尔的克舰队乌拉里窝舰队等以完成我俄国舰队则须费银六千万留当轴者所豫算于此矣今且即波儿的克舰队论之苟我舰队之力足以压敌国则固不足为深忧也试征之实际昔我海军击碎土耳其之强兵坚舰于苦利亚美矣然则今如有土耳其人邀英国舰来与我抗我苦利亚美半岛必无所危惧也何则土耳其人本不解航海之事何操纵舰队且近时造舰有进境机器益精良则土人安能窥知操纵之法哉千八百八十一年九月我海军将士及国家大员等会议云须于波尔的克海先备坚舰强队格式别出于诸国舰队之右乃自八十二年至九十二年先增扩波尔的克造船局增多其经费四千五百万留然千八百九十年海军省报告云今我波尔的克海舰队尚逊德国一筹于是造船豫算案亦一变矣千八百八十年我海军将校会议云在太平洋中则须设备于该洋沿岸要害之地以便交通为第一义故设置分队足矣自今观之粗论耳今也我坚舰多泛在日本海且思必永不去日本海也盖近时构成强队坚舰吾人未知其志所在则安得不防备之哉俄一染指于朝鲜而我国之利害亦颇有关系焉故一旦与日本构争则胜败之数先在洋上也现时德国接境如异时与英国日本接境则唯有力战以雌雄耳由是观之于千八百八十一年乃我海军将校所议定是不过一短见耳岂今日之事哉若一旦构衅于德国则拟保护我俄民之家产屋宇赀财恐为敌所掠夺是即政府当然之义耳以堂堂雄国之业岂止办此些末之事哉
我俄国海口岸本少好埠故不能碇泊船舶又不好殖民地且商舶之数亦少由是观之刻下必不可与英国开战也昭昭明矣然我国兵学家列埃儿氏尝曰兵要知彼我之势为上多杀人渎武德最下者也列氏固练达于兵其言可以为法俄国漫然不自揆其力敢与英国执干戈以相见者实不解此法也初我俄国创造装甲巡航舰也英国视之谓我英未尝有此种船舰乃觉寒心亦快意之事也自是英国亦用意模造既而我俄造巨舰二千吨英亦造二巨舰以效我之所为我海军省谋增扩海军非一日之故然未足与英国相伯仲也要之我俄虽足称强于陆军而于海军尚输英国一筹矣
日本扩充水师情形kwanado日本扩充水师办法大旨据近时所闻尚须稍改昔之内阁议定添造头等快船四艘每七千五百吨今之内阁加至六艘其吨数加至九千二百吨护板亦较坚固其中两艘第一期即可造竣其余四艘第二期告竣其不同处在此也是日本水师至一千九百六年即可有六十七艘总计吨数二十五万八千三百吨兹将日本水师扩充数目重明以申之
头等战舰四艘每一万五千一百四十吨共计六万五百六十吨
头等快舰六艘每九千二百吨共计五万五千二百吨
二等快舰三艘每四千八百五十吨共计一万四千五百五十吨
三等快舰二艘每三千二百吨共计六千四百吨
鱼雷炮船三艘每一千二百吨共计三千六百吨
鱼雷军械船一艘六千七百五十吨
鱼雷大炮船十一艘
以上各船加以日本之已有之水师各船则至一千九百六年即扩充水师之第二期其总共水师数目如左
头等战舰六艘自一万二千五百十吨至一万五千二百四十吨
二等战舰一艘七千三百三十五吨头等包甲快舰六艘每逾九千二百吨
二等快舰七艘每逾四千吨三等快舰六艘每逾三千吨
四等快舰十二艘每逾一千五百吨鱼雷船三艘每逾一千二百吨
鱼雷军械船一艘六千七百五十吨鱼雷大船十一艘
鱼雷船一百十五艘kwanado整理小兵船二十五艘
日本添造鱼雷船独多其意有故焉前次鸭绿江之役日本苟无鱼雷船以辅战亦不能获如此全胜且伊东提督所统水军如有鱼雷船相附而行则中国之铁甲二艘先后最称得力者亦断不能逃至旅顺口再自在威海交绥以后日本始知以鱼雷击敌欲操胜算所需才具日本水师兵官已有之矣三年前日本仅有鱼雷船二十六艘已以为足敷调遣现在计新旧添至一百十五艘而鱼雷大船十一艘又鱼雷军械一船尚不在内此日人之郑重鱼雷船于此可见一班矣
修造新船日本拟在本国造头等快船一艘其战舰四艘头等快舰五艘二等快舰三艘鱼雷军械船一艘鱼雷大船及鱼雷船悉由外洋购造内有战舰一艘已定由英国赛母斯铁厂承造头等快船一艘已在法国定造又一艘已经德国包揽美国则承造快舰二艘阿母斯曲朗则承造二等快舰一艘观以上所言日本造船交易照顾英国船厂者似不及前其船之在德国定造非因德造船技精也因两国交涉有以致之耳德国既有德于日本日本应有以酬报之因即藉此以相要日本又不得不允其所求然因德而求他国即足以使藉而援以为例是以造船交易法亦与焉日人之讥刺此举者谓此二船应名局约过开赛意即更改条约也德法之揽得造船交易由其允日本更换条约也法国船厂所造之船固无可议前曾为日本造船颇称得用惟其造船所需时日比英国船厂须多一半而日本急不可缓近闻俄拟备八兆金镑以扩充其水师则日本之急于竣事尤不待言俄之扩充水师办法定于一千九百六年告成是故日本亦定是年完工而西伯利亚铁路之工将竣尤应筹及者也美国船厂之得造船交易出诸日人本愿缘美国以缘诚相待故日人亦亲爱之据熟悉情形者言美国承造之快舰二艘现在旧金山及潭兰湾之甘兰母伯船厂工作仅船身价值已与英国船厂承造之船身与军械并计相等而船造成之后亦未必能十分精美届时日本当知美人之不以德报之也
战和
论土希战务kwanado客曰报纪希兵战而不胜渐渐退至笃木哥地方深沟高垒以便与土兵背城借一各大国闻之咸愿出为劝止意者土希一役与各大国大局有关欤抑有碍于各大国之商务欤否则如风马牛之不相及何为不惜唇舌愿作调人也曰此事与各大国有何关涉哉夫土草昧未开之国也其地大而硗其民愚而悍朝野上下惟知异教者之是攻绝不思力致富强以与诸国齐驱并驾希虽为数千年来望国声名文物照耀海西近日几几乎孱弱不复振矣境地日削兵甲不修惟是博带衣岸然效儒者之气象令兹与土互相搏战譬之蛮触斗于[蜗](蝎)牛之角直微末事耳乌足以劳各大国之关心(心)其所以愿作调人者寔以兵凶战危古有明训断不忍坐视生民之涂炭且使希猎自古相传之文教一旦荡焉无存故为是度势揆时进以止戈为武之说耳且子不闻迩来各国联为弭兵会之事乎弭兵会亦曰万国太平会其议起于英国传教士厥后各国皆遵而行之如某国与他国积有违言例得请局外之国评其曲直以泯争端当夫各国商订和约之时必先将此条增入约中如中美两国条约若他国有何不公轻藐之事一经知照必须相助从中善为调处是也即两国兵端已启亦必妙于转圜使之仍易干戈为玉帛计自联盟时起迄今已阅第二十次会期若俄若德若奥若荷若美凡着名之王公士庶无不列名会中诚以耀德不观兵古人之言原非欺我各大国既已素着义声于海表乌可坐视赤子之肝脑涂地不思设[法](去)以挽回兹之劝令休兵其殆即创兴弭兵会之初意乎客曰今者土希兵祸已乘非若积有违言时犹可以口舌之功劝阻矣于此而欲使重归和好不知各大国将何法以处之曰处之之法有数端仆尝读英儒费利摩罗巴德所着各国交涉公法论矣其第五百十四节谓无论何人可以首先讲和如敌国中之一国是或局外之国与两国交好从中调处亦可第局外之国调处有二法从中调处一也逼勒议和二也此二法必须分别清楚因第一法系两国情愿调处至第二法则或两国皆不乐为或一国不乐为也更有两国相争愿准局外人逼勒议和而不准其从中调处如西历一千七百七十二年俄瑞之役法国始欲从中调处而俄人不允反愿其逼勒议和者兹者土希交土既多胜少败节节取进希又不认势穷力竭依然欲一角雌雄观其虎视眈眈皆未肯降心相就是从中调处一法恐未得行意者必逼勒议和始免再以戎车相见也客曰仆观泰西各国英为富俄为强英方以持盈保泰为心俄则锐厉无前几如猛虎之出柙俄与希本同教士则与我为世雠今苟由俄国出而调处窃恐希虽败而未必终受亏土虽胜而未免一无所获我子以为然否曰俄亦岂能独执牛耳哉此会既为各大国所公共则各大国必秉公商略万不能任俄人狎主齐盟意惟是推原此难之发自何人然后持平定断有不允者则加之以武力扶助务使如衡物者之五雀六燕各得其平庶几两国肯释然于怀烽亦永息所谓逼勒者特逼勒其不再以干戈从事非逼勒之使此国俯首帖耳而任彼国之跋扈鸱张也弭兵会之大旨其在斯乎
论美班战祸kwanado美班之战人谓在乎意中我谓出乎意外何则[盖](尽)美自南北花旗之战兵连祸结者三年一旦大难削平民方喜兵气既消重见尧天舜日以故惩前毖后国中兵额无多且其独处一洲久不欲预人家国事班则既遭丧败国威既捐士气日凋故昔则御英御法而有余今则一古巴而不足加以库帑支绌筹艰难之二国者似宜各保承平断不致以干戈而易玉帛即使苟有交涉不平之事亦应布告各国请为调处又何必相见戎衣务使生民涂炭耶今者兵既开在海面交锋者已有两次一在大西洋一在太平洋刻虽美国捕水雷船为班国炮船所败而美在华舰队现已联樯并进往攻闽它更得该处乱魁与之同行则闽地乱众必为内应此时此际班诚大费踌躇然则美若攻闽不难得手虽曰目前班之舰队亦已出口迎[敌](摘)不[俟](挨)其来惟其陆军心志张皇视乱党如虎豹一旦外攻内乱班将何以处此乎第美在大西洋西印度则不甚得力缘法意今虽声明为局外之国然而细观大局恐亦俟隙为雠耳美总统宣战之文上下议院均经批准英亦喜居局外早有明言故尝阻止美在科儿谋之水船雷船不往他往以此而论美国水师队里水雷船大欠指挥班水师则水雷船甚形得力故往解夏湾拿之围者系以大队水师班廷先示美船三十日离他口岸美亦如之刻下美总统已设公署为核赏前后所捕敌船之员弁地步事因此次截获班船甚伙其最后所捕者即常川大西洋之巴拿马轮船也至今该船由纽约往古巴一言恐亦电报传闻之耳凡此情形悉近来消息惟是吾人论事贵烛先机试详述两国盛衰沿革与兵力之厚薄民志之从违然后预将来胜败之机以作他时左券可乎尝考美利坚亦名合众又号花旗雄占北美利加洲北连英加那大南接墨西哥海东西俱尽大洋纵约三千五百六十里横约七千三百里共得二十四兆九十三万八百方里立国之始无从考核惟知西班牙命科仑布探得新地欧人继人纷纷前往久之反客为主英之如荷如法分辟各部幅员日广民志日开富庶之机亦蒸蒸而日上我朝康熙三十一年加那大法人又辟美之西南境及开英的爱密斯雪彼诸部英人以为便干隆十九年英军卒废法人大败遂收加那大及新苏格兰等地其后十年若王若耳治第三在位政猛而苛拟美国强增玻璃等税商民大怨虽经各部绅耆联监守大臣乞其转奏英王收回成命而王弗能谅且复协以兵威至干隆三十八年各部之桀黠者乘隙诱民思叛然犹未敢揭竿又二年政暴如故民不能堪会聚于费拉特费公举华盛顿为帅以拒英阅明年七月初四檄告诸部立为自主之邦不归英辖英竟无如之何听其所为且与立约此美利坚创国之情形也
论美日失和事kwanado美国与西班牙失和事缘古巴而起夫古巴之隶于西班牙久矣尝考西班牙古名爱斯卑利又名意卑利其曰意斯拜尼即今西班牙之译音也亦译日斯巴尼亚在欧罗巴之西南西界葡萄牙北背大西洋东北与法兰西接壤东南临地中海纵自北纬三十六度二十分至四十三度六十分约一千四百里横最处一千九百里最狭处八百二十里得地一百六十一万九千一百五十七方里视中国中等之省三通国分四十七省京城居其中曰马达利自中国隋以前属罗马唐之中叶属俄特后属回回野番各部分裂扰攘七百余年至明宏治八年西女主意撒盘耳时国始合一女主秉性聪有断时有渐那伐人名克利斯夫哥仑波者年十四善操舟比长叶益精思地体既圆则欧洲之外尚有旷土径至葡萄牙探其事葡王漫应之复至英法说书数上而卒不报乃至西班牙女主信之与以大舰三艘不数月探得古巴及意斯伯尼哇拉各国徙国人寔其中继复行至阿美利加洲得墨西哥秘鲁智利等处剿抚互用尽为藩属其地多五金矿产西班牙因以致富国势日强奄有细细利沙耳代尼两岛及意大利之南省传至费立第二在明嘉靖三十六年以葡萄牙传立无人遂并其地暨其所属此为西国最强之时嗣后令举国奉天主教不从者杀之回民四出奔逃数十万人资斧乏绝以掳掠为生盗贼于是纵横为商旅患而贸易顿衰而嗣王复好武频年争战兵过多帑藏空虚国势日弱终为法王拿破仑所败自嘉庆二十二年以后阿美利加之各属不愿归附皆自立为国而古巴则至今为藩属现因古巴有自立之意而美人又从而主之西美龉龃由是而起夫古巴虽一隅地颇繁富旧分三省今改为六省其省会曰复槐恒合岛居民有一百五十二万六百八十四人内[西班](班西)牙人九十七万七千七百九十二人华人四万三千八百十一人白人约一万人黑人约四十九万人电线长八千一百五十里铁路二千九百里土产以糖与叶为大宗常年进约一千九百四十余万两此系十年前之核算至今当有增无减故古巴为西国所必争无如美人从而左之恐美非西敌也前报纪美国驻东方各战舰久已在香港荟萃以便乘隙而动南下攻击小吕宋而飞腊边官探知美船举动亦整顿边防在吕宋港口置放水雷并添置六寸口大炮数尊扼守险要然闻西军因土匪之乱军火消耗现须添补否则恐难敷军中之用至于美国战船势力甚厚加以购买南山火船又购买新旗昌行之沙飞路火船目下美国在港之战船五艘皆已预备首途并闻美国言明开仗之期确有定期当在上月二十三日余在美京接本月初三日接伦敦电音悉美日已经开仗届指计之与美人示开仗之期正在此时而以两国之势力观之西班牙在力绌之时美国在富强之日古巴恐非终为西有惟美国自华盛顿永垂不准开拓土地之戒故美国与邻封罕启兵端何今日于从事想古巴商务日有起色美人欲独占其利港报曾纪美国并无占踞土地之心祗欲阻截西班牙船不得侵扰东方美国商务而已在西方开辟土地之国以西班牙为最先而今乃[日](一)促一日恐此后商务更当衰败并有土匪在内作应西班牙必败于美人之手若无鲁仲连其人能出而解纷于其间则必至兵连祸结无已时也
</div>
    <div class="pagination">
<a href="皇朝经世文四编_page27.html">上一页</a><span>...</span><a href="皇朝经世文四编_page23.html">23</a><a href="皇朝经世文四编_page24.html">24</a><a href="皇朝经世文四编_page25.html">25</a><a href="皇朝经世文四编_page26.html">26</a><a href="皇朝经世文四编_page27.html">27</a><span class="current-page">28</span><a href="皇朝经世文四编_page29.html">29</a><a href="皇朝经世文四编_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
