<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 271 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 271 页/共 287 页
  </h1>
  <div class="content">
   论西国医药
自中西通商以后凡泰西诸国医士接踵而来药材齐集而至即如上海一区西医之设立医馆已有数处均系中西各富商捐赀建造延请中西医士购买泰西药材主持充牣于其中无论富贵贫贱之人均可就医于各馆富贵者求医而不求药贫贱者则医药皆出之馆中甚至穷苦无告之人重难治之症并令往宿馆内供其饮食遣人扶持病愈即行不费分文立法之善诚莫与京矣然说者犹曰西医治病外症是其所长内症乃其所短泰西诸药中国人服之究不相宜疑其过于迅利寒凉恐体气不能胜任也吁是何言与若谓西医不善于治内症西药不宜于治华人何以中国贫穷诸人之患内诊者就医药于馆中愈者亦多未闻其有九死一生也而中国富贵人家之患各症者延中国之医服中国之药不愈者亦多未闻其能起死回生也故谚有之曰药医不死病可见药无准凭也又曰趁我十年运有病早来医可见医亦无神技也又何必疑西医而信华医轻西药而重华药固执此一偏之见哉前有友人于八月中患虚寒症上吐下泻汗出如雨甫片刻而短袄衫裤皆如水中浸湿淋漓不止诸医谓为寒痧寔九死一生之症也均已束手无策势已殆哉岌岌不可救药矣后包莕洲黄春甫两先生至诊脉后谓非寒痧寔虚弱寒症非用桂附诸热药不能救且恐寒脱但煎熬各药尚须时刻服后药力亦须片时方能见效第恐缓不济急耳莕洲则定方煎药春甫则精习西医者乃曰中国药缓吾试以西药治之遂取西国药水方服二匙而喉间觉如开锁者寒痰略出而大汗渐止服完半酒杯令稍安息片刻又服如前数而手足回春不复寒冷汗亦不复再出真可谓起死回生矣于是再进中国汤药遂觉味淡力少以此可见西医不仅擅长于外科西药不仅专美于外症矣夫中国药材虽经昔日良医所品定然药肆所沽既无上品而且泡制亦不能如法更有多年陈物质存性亡者西药则不然即以大黄一物论之一经西人泡制格外精良故服一分可敌药肆所沽一钱之力其它类此者更多西药之不能多服者殆此故也因友人谈及西国医药之事故作此论非吾阿私所好也可知中西各事均有各尽其美之处彼偏执一定之见者安可与论天下之事也

　　论设局翻译西国医书以便服用西国医药事
尝闻昔年应敏斋廉访之为上海海关督监也商之今督监冯竹如观察曰余忝任此关监督欲为一有益于民之事并可以行之永久者君其为予筹之冯公曰民间婴孩出痘一事往往因之夭札其为民患大而且久西人传来牛痘之法吾乡邦行之历有年所从未见婴孩因此夭札者此寔可为大有益于民且可以行之永久之事今上海西医局亦有送种牛痘之举而华人亦有习此术者惜在上者无倡行之人故民间尚未深信耳君若能设局施种其有益于民岂浅鲜哉倘日后继君监督此关者不废此局其必能永久行之无疑也廉访深然其言遂于戊辰岁设牛痘局于邑庙之豫园施种牛痘初一二年民间往种者每年不及二千人后则月增岁益今竟每岁将及四千人虽其间或有种后复出天花与种后因病夭札者然必为数寥寥是以信之者众故能年多一年统计设局八载种者将至二万其保全婴孩如此之多功亦可谓巨矣其事虽成于应廉访而其议实创于冯观察也又前岁英领事官麦君议在上海创立格致书院以冀广传西学而华人则推徐君雪村为董事今岁欲先购地建屋因费不敷恐致半途而废贻笑他人是以迟疑未敢动手冯观察闻之催徐君赶紧办理不敷之费己必任之遂于从前捐数之外复捐银二千两书院之屋遂成此事捐助之银中外统计应推观察巨擘较之身分官职与观察相同而见义不为甘作守财奴者奚啻霄壤是观察之于西法固已信之有素故力所能为者即尽力以成之力所不能为者亦倡议以行之真可谓勇于为义者矣第吾更有望于观察者于西国医药一事夫西医之精妙西药之简便华人少知西学者无不知之而独斥为不足信不可用者则中国之医人药肆居多然每见上海各处遇有疑难重症华医为之束手者一延西医用西药即能霍然而愈者指不胜屈是华人果能学习西医购备西药诚大有功于世也吾尝与中西诸士人筹及此事谓欲明悉医药必先翻译医书须设一局延请西国着名医士每日除翻译外仍准其在外行道每月束修百金可矣其华人之愿学西医者即令入局同办翻译之事仅须供给火食不必另送修金每年局用四千金即可支持至筹费之法凡上海绅富以及各处士商曾经得益于西国医药者无不乐于捐资共成此事倘不能敷即于各之生意最大者每岁抽资若干以襄善举上海地面每年仅四千金似尚不至难集然非在上者有以倡议恐其事仍难成也夫牛痘局之成议虽出于冯观察而行之者尚为应廉访也格致书院之成功虽就于冯观察而创始者尚系麦领事也是二事者日远年长民间传颂者祇知有应廉访麦领事不知有冯观察也若此局果能办成则后之人习西医用西药者固无不推原其始曰此冯观察之功也即后之人服食西药而得愈其疾者亦无不溯本而颂曰此冯观察之德也然则西国医药之得行于中国当无不尊崇冯观察为不祧之祖也如此则日后此局竟与牛痘局格致书院鼎足而峙于上海矣且此事若在他处则难办而上海则易成何也信此事者甚众故此事易成即筹资亦易集也若冯观察肯为谕劝其事即日可成故吾深望冯观察设成此局不徒可以拯救中国之病人即观察亦可因此而成为中国之传人也夫

　　书设局翻译西国医书以便服用西国医药事后
华医之兼通西医者少故往往畏服西药谓中外性质不同不可尝试殊不知古来诸家本草所载药材之出产外邦者甚伙即今所习用者亦复不少如其毫无功用何必借材异地乎姑且弗论其它即如西洋参明明有西洋二字而常用之以为能生津液此独非西药乎夫西洋参不过略具功力西药中更有什伯倍蓰于此者反置之不用何也东蓄者洋参亦用之则不但用西药而又用东药四海本一海也从可知药苟可以治病则无分乎东西南北而皆当兼搜并化学也西药云乎哉西国考得生植金石各物统计二十余万种入药者约二千种所习用者三百余种办别各质俱由而知非徒以色味分配脏腑假如补脾药用土炒谓土味甘色黄故藉其气以引入脾经推之而入肝用酸木入肺用辛金入肾用咸水无不可也推入心药而引以苦味之火则恐无理耳如谓煅药成炭便有火气则药之经炒者岂皆入心者乎且土味不定是甘请试尝之味同嚼蜡洪范云稼穑作甘是土中所生粒食则甘而非土之本味即甘也禹贡九州岛之土其色不同不定是黄土之培脾不有可疑者乎又如羊腰滋肾水虎壮力亦臆说信如此说则食兽之角可以补角食兽之尾可以补尾而人则无角无尾饮血即补血如服板膏其补安在孕妇食姜儿生歧指食儿即横生然则食萝葡者则呱呱者必定出须食鸟雀则石麟飞去矣妇女经不调加用月季花以此本名月月红颇有调经之意倘用千日红则经闭二年余而一至而用万年青则又何说也梧桐叶落天下知秋遇是日而难产者煎服一叶而先生如达凤仙花之实名急性子其壳子即跃出服之亦然若馔食中误进冬瓜则子宫胀裂矣诸如此类更仆难数略举一二闻者解颐斯皆以意度之不求寔理故有弊闻之中国之医今不如古西国之医古不如今夫素问灵枢已为战国时人所作而非黄帝歧伯之本经六经以易为最古而一画开天初无爻象之辞知唐虞以上之文章后世无传焉惟祖龙独留医药之书则时犹近古虽系伪托而理有足凭厥后名医著述之书或偏于凉或便于温或惯投峻补或专重命门各执一是无所折衷甚且每定一方胪列多品杂乱无章试观仲景伤寒论有数十味之药方乎万事贵乎贯通用药犹用兵也使必执古方以治今病是何异熟读孙吴兵法而仍用干戈矢石以御枪炮亦未免拘牵太甚矣向者海禁未开万里重洋波浩渺列国医生虽时得新法而中华博物之子无由重译而知今则中外一家永敦和好凡天文地理算法格致诸学之有益者俱已各取所长而医学亦将振兴京师为首善之区则设有同文馆于闽则船政局于粤则有同文馆于沪则有制造局广方言馆国家之崇尚西学可谓至矣西国医学虽尚未流行而西医之航海来华者莫不出其底蕴以备参稽观其所译之书虽卷页不多而吉光片羽已可略见一班纵所言未必尽是独不足补千虑之一失乎仁济医馆英医合信氏书久已脍炙人口德贞继之益征美备羊城博济医局美医嘉约翰译书数种咸有发明惟法国医学极盛而不译一书殊不可解岂法医生之能通中国语言文字者尚少耶上海为互市之地外国医生之游寓者数十人若英若美若法俱开设医院送诊送药就医者日盛一日无论内外大小男妇诸科自能调治中国医书汗牛充栋年老世医尚不能遍读未审西医曾经翻去几部学问之道贵于互相考镜西国宜多译中书西人宜兼服中药弗徒叹美四川所产之能补能敛能润能泻之大黄也夫用药末也审症本也欲审症者必先深明脏腑功用否则为舍本而逐末

自来医中之圣莫如孔子伯牛有疾一望而决其将亡望而知之谓之神由是而子问之问而知之谓之圣有问必有荅闻而知之谓之工逮执其手则更切其脉矣切而知之谓之巧合神圣工巧为一手其惟圣人乎先儒谓伯牛病癞则执手而必自牖者或恐传染与是或一说也康子馈药未达不尝则孔子之考究药性可知若世之所谓秘方者其可购服乎子疾病子路请祷是殆孙思邈祝由科之类乎宜乎圣人所不取也惟子路爱师情切故婉言以之耳若夫乡党一篇养生之道尤着上工治未病此之谓矣由是观之人圣则医亦圣不有彰明效著者乎然生死有命非可人力挽回惟善摄身者终其天年耳颜子居德行之首亦不永年负手携杖消摇而歌大圣人尚不能致期颐之祝而庸人哉故仁者寿而寿者未必尽仁也或云人圣而医亦圣则当修删订时何不更定医经以登斯民于仁寿如是则六经可七然良医之功不如良相孔子志欲行道劳劳车马无非念切痌迨息辙还辕而圣人老矣但使六经之道垂之万世则病者自少无暇别定方书也民有饥而死者医者不能推食食之民有寒而死者医者不能绨袍时赠民有狠而死者医者不能陶淑性情民有赌博丧身者医者不能令行禁止民有犯罪刑杀者医者不能移风易俗民有贫苦自尽者医者不能泽被闾阎设逢战事则两军相当疆场毙命医者不能止戈为武此皆赖牧民者调济之而医士所无可如何者也良相之功居其九良医之功一而已矣然良相良医之功分大小不分彼此二者必须相辅而行方无遗憾疲癃残疾亦非理阴阳所能治昔年应敏斋廉访之上海海关监督也商之今监督冯卓儒观察于邑庙豫园设局施种牛痘保赤功深颂声载道设由是而设局译书愈推愈广不但婴孩不致夭札抑且熙来攘往之抱沈者俱得与受其锡则冯观察之功德不綦大哉或曰中国历代医书层出见而犹欲翻译西书岂以中国之医学不若西国耶倘中国至今尚未与西国来则患病者多不可治与荅曰非此之谓也西书而一无所用则已苟有片长足录即可采择而则效之人之有技若己有之此中国之所以为大也不但医书宜译即一切有用之书亦多多益善尝闻西国医生贵重之至必经考试如式方准行世每年总核国中丁册户口增繁则医生有赏或温语以褒之爵禄以荣之若户口减少则医生之过也或遇瘟疫流行医生循行于乡令开通沟渠并除污秽先事豫防以消厉气遇病者于道即可随地施诊症重者载归医院治症愈多声名愈噪不仅图利而已是医生之病人寔痛痒相关无不周知凡遇绝症之不可救药者多方调治以冀万一可生诸法不效犹复用药以减轻其痛苦使逝世如睡若病人自忧不起则好言以安慰之毋使惊恐马行不可太劳鸡鸭不可倒挂天壤间一物失所无不触目而惊心惟其用意之心是以其术弥精耳

　　血症无死法论
夫气阳也血阴也无阳则阴无以生无阴则阳无以化是阴阳不可偏废然男子以气为主女子以血为主故女子于血症尚有死法如产后之血冲血晕迁延岁月之干血劳至血崩鼓瘕等症只要认明诊治已可远于死矣男子以气为主其于血症如妄行于上之为鼻妄行于下之为便红积热膀胱则为溺血渗透肠间则为肠风等症人人知为无死法者不足深论第举今人之所最畏而咸以为近于死几于死者莫如吐血呕血吐血者成盆盈碗骤视之果觉可畏不知此乃寔症也瘀也火也无死法也虽亦有忧急伤心或大怒伤肝一时呕血身亡此惟身大任者有之平人无是也唾血者即虚劳门中之咳血咯血也今亦不必分论而但以唾血言之如先唾血而后身虚者亦且易于调治每可得生惟先成劳而后唾血者往往不起然此之死血不任其咎也何也当其未见血之时虚则血衰气亦衰虚则脾胃弱虚则火旺火旺则金伤于此而和其阴阳理其脾胃使其血气融和生化有源亦何至于见血乎乃病者与医者每喜寒凉之品伐其生机则火愈遏愈炽而血见矣即已见血倘能理脾补肾法以兼行遵古人土旺而金自生勿拘拘于保肺水壮而火自息毋汲汲于清心之戒使病者胃气常存则调理得宜自能缓缓收功决无死法乃今之医者每每见血投凉见治肺治肺则必碍肝不知胃口一败多至不救吾思古昔贤于血症一门治法颇多一则曰宜温养脾胃再则曰毋寒凉以伐生气况东垣曰血脱者益其气又曰独阴不长是治血症不专在于滋阴降火也即或有之亦必佐以阳药如姜桂等恐其凝寒成反生肿胀耳何以今之方药一若除沙参麦冬之外别无方法也者是血症之死非死于血死于医也然又非医生之过也亦有失血之人倘医者与以升阳益胃等汤则弃而不服与以地黄阿胶则喜而服之又服直至腻膈而不顾是血症本无死法寔病者之自寻死法也总之血病则缓尚及施治气病则急不及医疗血病则可补正气以扶持之健脾胃以生化之不若气病之变端百出难于手抑血病何故必以照顾脾胃为主自上损下者一损肺二损肝三损脾过于脾则不可治自下损上者一损肾二损心三损胃过于胃则不可治是以惟燥热甚而能食不泻者自宜润肺而补脾之药亦不可缺倘虚甚而食少泻多虽喘不宁但以补脾为急一切清润之品在所切戒矣故治血症者若能明其经络别其五脏知其病之在气在血而不徒以凉血补血为事以阻其气机碍其脾胃自不至胸闷腹胀气竭喘逆以涉于不救故曰血症无死法也仆也一介书生世承医学今于临诊之时见血症无死法之语不觉有合于心为之敷陈数语字里行间既肤浅之可鄙赡前顾后亦忌讳之莫知愿诸道长明以教我

　　原风
天地之气鼓旋八方而不息者风也时而冲扬激厉时而惨凄战栗蔑地不生四时皆有顺之宁体便人逆之则变幻莫测常充塞于大虚之内盘旋于咫尺之间而人不之觉也是故圣人避风如避矢石以风为六气之首百病之长投间易致病亦易以数变而不可胜穷为他症而不可胜极风之为患不其大与然风不中人人自中之迹其致中之由岂无其故内经曰风者百病之始也清凈则肉腠闭拒虽有大风苛毒弗能害又云邪之所其气必虚又云最虚之处便是容邪之处据此数条则知人之原气先虚然后外邪得以侵入试言其故有数端或卫阳不固或寒暖不节或醉酒入房以竭其精或劳役过度以耗其神或七情结内火燔灼或甘胞肥浓湿痰壅阻元气先亏风火必盛内火暗起故外邪得以入中审夫风之变幻虽有雌雄之辨不过寓言讽刺描摩尽致而已殊不知寔有阴阳之异轻重之分民瘼攸关不可不首先讲论以明风之所由来风之阳者其性流利善走四肢风之阴者其性晦塞多滞九窍阳者亲外故中于四肢四肢为六腑之本阴者亲内故滞于九窍九窍为五脏之源中于阳者多寔寔者必兼乎虚中于阴者多虚虚者必连乎寔要之无虚不能得中犹无邪不能致中所以治风必兼治血补虚必兼攻邪古人寒热并用补泻兼施者良有以也往古治风首推侯氏黑散以及风引等汤后贤则东垣主虚河间主火丹溪主痰论既不同方亦各异后人宗之殊鲜应手每每归咎于三家不知东垣举其本河间丹溪举其标耳未有风仲之人不由于痰于火之窃发也所以治病宜活泼不宜拘执有火则清之有痰则消之虚则补之寔则泻之外风则散之内风则息之其间五脏六腑皆有形症可寻如中五脏则有唇缓便闭属于脾不能言属于心耳聋属于肾鼻塞属于肺目瞀属于肝中腑则有半身不遂手足牵掣痰涎壅盛气喘有声目能视口能言二便不闭等症此外亦有六经形症如头痛身热项强者太阳也目痛鼻干不得卧阳明也口苦痛寒热呕吐少阳也腹满自利咽干太阴也舌干口渴少阴也腹满囊缩厥阴也又有中风因虚极而阴脱不可不知经曰口开者心绝手撤者脾绝眼合者肝绝遗尿者肾绝发鼾者肺绝五绝之中若无遗尿口开急以大剂参附尚可救十中之一二再有中风一起倏而牙关紧闭两手握固汤药不能进者此风痰壅塞于咽喉先用芳香开窍如牛黄至丹之属急急开窍为主窍开然后因症用药若夫类中者有类乎中风也其症眩晕卒倒痰涎壅盛气促厥逆此为类中皆由中气虚惫精血亏损故虚风内煽而致此疾也方宜益气之中佐以治风清痰最为稳妥至其所兼有痰迷心窍者宜涤痰有风热者宜清肝火有火炎上者宜滋阴有虚寒厥热者宜温补各随其症而兼顾之然而除真中类中外前人又分中风有三大症一曰偏枯即半身不遂二曰风懿猝然昏倒舌强不言喉中窒塞噫噫有声三曰风痹虚风邪中于脉络手臂酸痛是也三大症之外尚有暴仆暴瘖蒙昧及中风热风虚等症皆中风之流派于各症中兼见之至杂中风病备载内经以其不列于真中类中之内故未并举若夫中风之浮迟者易治大数者难医兼弦则营分亏兼滑则湿痰盛大扺中风猝倒昏迷不省外方宜顺气佐以治风气顺则痰不上升风治则邪难犯正尤须辨明气血见右手足不用虚寔如气虚挟痰左手足不用血虚挟风因其不用已知气血痰与风之虚寔矣再合司天运气之所在四时客气之加临精心从事岂无黍谷春回之理今吾子之所患则在湿而不在风但得嗣后戒醇酒节厚味勿令助湿风自何生又何过虑也耶

　　肺痈肺痿治法各异论
西医之言曰肺痈分牛乳饼及多比加力二者大扺其人素患瘰历或饮食居处失其宜一小风寒则肺体发炎明汁不散而牛乳饼以成或则父母遗传及久居暗湿之地课工过久饥饱无常亦有由渐而成是症者然惟少年则然年至三十五岁以后则罕见男子更少于妇人其症多起于肺尖即两肩胛之下或一边先腐穿一小窠入气管由是日渐生多且大久之众小窠合而为一而病已深矣牛乳饼初无腥臭之气及天气入内则味臭恶而色灰黄混入痰中咳之则出其见症也伤风较重胸前疼痛壮热咳夜间盗汗肌肉日瘦削以指击肺部厥声沈而寔听以闻症器作夹格林声症之轻者寒暑表仍九十八度半重则高至一百零二三度不久即神疲力竭而失其生机矣然亦有延至二三年或四五年者论其常则一年而死故西医名之曰对年症多比加力者何即极细如砂之粒是也胸中各部皆可患之若生于肺则其质几不可以目力见窥以显微镜作暗黄白色或如牛乳饼之小块寻常俱在肺之上叶而右较多于左路易曾论之曰多比加力有小膛最大者亦不及脓轮之体色灰而微透光取出后待若干时即变为肥油粒而色转淡黄亦有以牵连之料成长其质性如脓者患此者大抵多中年男子颈长肩耸胸窄或胸之生不如法其指瘦长牙白而整齐牙肉有深红色之边上唇薄皮肤清细面貌分外清秀发细苟非因肺本体生炎而起必系工人于做工时吸入微细之物以致受毒而患此自病起以迄于死中数约二年亦有只十余日或一月者治之之法最宜改换空气游览名山胜地以适其情鱼肝油为治此病之圣药每日服一钱渐加至四钱病人体必枯槁须借有油之物以滋之然有油之物类皆不易消化服之或反滞其胃惟鱼肝油消化极易且内函肝之质尤于身体滋益特甚也惟肺生多比加力者专用此至生牛乳饼则须调以伊打酒由二十滴至一钱或与石磷乳及各磷杂质同服欲消散牛乳饼则用车(巠皿)淡盐或炭养三与车(巠皿)碘相和一方用车(巠皿)炭养三八厘半车(巠皿)炭碘八厘半至一分七厘开水服之每日服二次连服一礼拜多至数月亦无妨其有泻利者可用信金石水二滴阿片酒十滴和开水一钱至二钱服之每日三次发热者每日服鸡那精可退若夫肺痿西医谓之肺收缩症其原中系肺管中小胞胀如小珠可以吸气者悉收寔无气可以出入其体渐收至与小儿之肺无异亦有肺变死肉症谓肺之一处变死其变死之处或或狭不等此病由于肺之本体发炎或应吐出之血充塞肺管或因肺体与气管并炎以及渐渐累及绝无初起即成是症者西医向无治法近日英人梅縢更着医方汇编始备录诸方然亦谓治之甚难惟以解臭气为要如几阿苏每服二滴至五滴松节油末耳多郁加利达油薄荷油亦皆可服或以郁加利达油薄荷碘剂绿气几阿苏加播慝酸之类喷吸其气或以双汞绿一二厘化水十两或鉐绿一化水二十倍或鏀绿一化水二十倍或磺养酸一化水二十倍或金灰碘二厘汞碘少许化水十两乘执吸其雾然鄙人以为虽有诸方治之得效者终罕惟于病未成时阻之不使成斯可耳

　　时症论
人身一小天地耳其流者其经络耶其峙者其骨节耶其块然现者其齿耶即其蕃然布者其毛发耶夫人以血肉之躯寄生于大块中风寒之所袭湿暑之所侵燥热之所伤厉气苛毒之所中自非善于摄生者春夏养阳秋冬养阴保守精气调和营与岁序相终始与运会相循环[焉](鸟)能害不生疾厄不作哉今之人自戕亦甚矣年强而拥巨赀者以淫欲竭其精以嗜好耗其真醇醪味损其元虽持药饵为卫生服金丹为活命亦祇苟延残喘已耳至若贫馁之子恒饥恒饱无节也暴寒暴暑无避也劳苦勤作以伤其阴液悲愁抑以耗其形神故当其疾病未起而精气已消亡矣操司命之术者宜何如审时辨症勿执己见勿泥成方勿恃师傅勿徇俗好上体穹苍好生之德下愍万世疫疾之而乃不问虚寔不拘表里不办阴阳不审寒热欲端执一方而统治千万人之证或用普济消毒饮为清执解邪法或用人参败毒散为匡正托邪法或用藿香正气散为辛香解秽法或用防风通圣散为内攻外攘法甚至琉璜麝香以炽隧道之火焰三棱大以竭肠胃之阴津治之不效则诿为不可救药也可胜哉大凡瘟疫之伤人也从鼻则循于喉咙而上焦胸膈之分从口则入于胃腕而注下焦腹脐之中究之气道相为周流经隧相为联一病则无不病一伤则无不伤上而清阳结心下之气不通下而浊阴阻留两部之开不利中而阴阳混杂升降之机已失其常今之时症则不然所从入者俞背所受盛者经络侵于阳则外塞空窍而为身热为体疼为头痛扰于阴则内逼脏腑而为躁烦为便闭为谵语又其甚者阴阳俱浮自汗出身重多眠睡息必鼾语言难出显系风温之为病疑义毫无要知此症邪气随正气为内外正气依邪气为升沈拟以外解而内邪博结不能锄拟以内攻而外邪留滞不能散有轻议攻泻以致脾气下陷者矣有急思取汗以致心液外脱者矣有峻用苦寒以致肾关失守者矣蒙意以为治风温之症当遵仲景之戒无妄攻下无犯火炙然后看六经兼证为准绳审其邪在太阳也则判分营卫以解之审其邪在阳明也则辨别血气以疗之审其邪在少阳也则剖分内外以和之审其邪在太阴也则详明寒热以治之审其邪在少阴也则辨晰火水以泻之审其邪在厥阴也则察识虚寔以救之诚能于治病之中以显存津液保卫真元为第一义而谓沈奇不起者[未](禾)之有也

　　论时痧
昔者许学士解组归田适真州大疫学士日挂杖行街头见地有药渣必俯视良久而叹曰此药矣即叩病者之门自陈颠末为之诊立方如是者全活甚众镜枢子殆亦学士之流与西人于医专究寔理期其灵故医亦有日报每诊一病用一药必登诸报端以供众览设或于理未当任人从而辨正之但期于事有济毫无嫉之心仆不禁于镜枢子方论觉其尚有未尽之义因不揣冒昧仿西医日报之例一抒蠡测管窥考龠螺痧一证即霍乱转筋爪枯螺瘪音嗄之坏症也甲午乙未两年大江南北皆患此疫初得不过吐利数次或但利不吐心腹并无痛苦顷刻便目陷音嗄形脱肉削肢冷如汗出如水四肢如久泡在水中提起之状至死而神明不乱全是寒疫合痰浊戕贼水土真元纯阴无阳之症有服大温药而愈者有重服飞龙夺命丹后烦渴大作周身亢热谵语发狂服白虎而愈者更亲见饮冯了性药酒而转者大抵痰豁阳通阳化火于以见真元之亡非亡于虚而亡于闷绝也救急症如救火不以峻速而逐之不行也故知非寻常辛通所能了其事也且气闷于里而不行于表最忌用风药伐表更不同于乌痧胀必刮刺而后通仆治此证初起用通四逆加人尿汁汤加白矾金十常愈其六七药汁入腹必藉人中气以运行今中气闷绝安能运药必须思一不藉气运而自行最速之物其自行最速者无过于人尿汁其分水土清浊而不假气运者无过于白矾故用此三味为先锋俾清浊分而闷绝通则四逆温品得以尽鼓舞水土真阳之用金逐步开而人尿汁又能清阳所化之火以上皆指甲午乙未两年之瘪螺痧而言也若夫今年秋疫则不然现值四之气主湿土而客寒水合以春寒夏旱小暑太亢大暑不暍阳伏阴霾火不伸炽及阴血秋燥亢起则吐血喉痧毒痢疡疫暴死之症必多而暴死一症藜藿者尤多何以故藜藿日则辛苦奔驰饮水食冷夜则当风露卧致伏阳触机暴发风寒冷食得而遏之内外不通猝绝以毙并无吐利肢冷汗出螺瘪等症往往行走自若忽然一阵心嘈而昏倒即毙如贵报二十八日所载沪南董家渡码头有年约三十余岁之卑田院中人忽然昏晕倒地而毙者是也然既昏倒之时急施之以针再继之以药死而复苏者亦非难事先宜针挑顶心百会穴出血但挑去其皮切切不可深刺即用真菜子油二两和原寸麝香五分灌下如口噤者先针人中出血继用此麝油擦牙牙开而后灌之待其苏后再看青筋暴极之处针刺其筋出去恶血然后因证用药最为的当此证由于伏火壅于营总管痰浊壅于卫总管致心之左右气门骤闭暴仆如死非真死也稍迟则真死矣如速饮麝油而苏苏后必见斑疹在仆之愚见今秋应无瘪螺之症然天道难测人事宜尽镜枢子所拟之方尚未尽喜将来恐蹈寔寔虚虚病重药轻之獘反辜负镜枢子一片济世婆心语云事师无犯无隐仆不敢不申明其义夫瘪螺痧汗如流水何堪再与细辛荆防活水土之机皆呆则槟榔乌药青皮恐沈降有余而转运不足乌梅未免酸敛太过与白矾之分水土清浊者大相径庭黑豆虽解白毒而最善壅气虽方中有砂仁附子木香雄黄不足以敌黑豆乌梅之滞敛且内闭外脱此种丸药入腹亦复而不化与痰相裹结耳夫救急如救罹罗之雀惟恐开之不速是耶否耶尚希贵馆与镜枢子指示方斟酌尽善以成活人无已之大功德至于冒昧妄议之咎则仆所不敢辞也

　　瘪螺痧论
霍乱一症俗谓之瘪螺痧古世罕有近世年年有之运会使然也昔无成书张长沙论乃伤寒所转之霍乱非今时疫之霍乱故药用桂附五苓淮阴吴氏仍其旧曾为章王二君所讥以今之时疫霍乱热症多而寒症少浅学者以其手冷过肘足冷过膝遂认为极寒之症辄以桂附干姜治之而又炙之以艾再以回阳膏贴之以致药未终剂命已立毙佥谓如此热药尚难救治竟视霍乱为不治之症矣不知凡病有寒热虚寔天时国运人情体质之不同如执胶柱鼓瑟之见以治千变万化之病其不人性命者未之有也此仲圣所谓热深厥深乃大热之症发于夏者邪伏于春发于秋者邪伏于夏或感秽浊厉气或为尸气传染人稠密之区热毒最盛所以城市为多其邪入于口鼻初伏于膜原次传于脏腑虽饮食起居如常而受病置炮之药矣或感外寒或触暑热动其内伏之邪即如炮之引火轰然暴发而莫能御上吐下泻乃伏邪与正气交争而自寻出路也故肛门如火而所泻者臭秽难闻舌苔必焦黄而敛束口渴如焚欲饮水脉之伏者乃热邪遏而闭塞其枢机也手足冷者真阳为浊邪所闭而不能外达也火炽金伤而音嘶声哑木横土削则螺瘪肉消火动风生必筋转抽搐望其面色必红滞垢浊际此之时命悬一煎药不及先以锐针刺少臂湾曲池膝湾委中之黑筋挤出毒血先泄其血分之邪次用辟瘟丹行军散或飞龙夺命丹等以开其气分之闭而后用苓连以清热降火栀豉以宣解毒蚕沙滑石以降浊桑枝苡仁以熄风可使一剂知二剂已此热邪内伏之霍乱治法也亦有挟湿者舌苔白腻而厚滞其边与本深红绛色口虽渴而饮不多胸腹满闷此湿阻气机热邪内伏前方加厚朴半夏以开其湿庶伏热得以透达也亦有热邪深入营分者舌必深绛无苔前方宜加地丁益母鲜生地之类以解营中之热毒如此者多见斑疹伏热从里而达外也至于虚寒之症此非时疫乃夏月之寒中三阴与时疫霍乱正相反其症多膏粱之体广深藏阳本不足或伤瓜果冷或者外乘凉风以至脾伤而泄泻胃寒而呕吐其所以异于时疫者必沈弱细微而不伏舌苔淡白滋润而肥胖口不渴饮畏冷而极喜热汤所吐泻者清水而不臭秽小便亦不浑浊面色必青白淡黄此为阴寒直中之似时疫之霍乱若以时俗之挑痧刮痧及一切痧药治之无不阴阳立竭而曰世多误治必以辛温大热之剂回[阳](杨)以固阴桂附姜丁在所必用虚极者加人参外寒者加桂枝或以艾火炙之回阳膏贴之总使阴阳相抱而不离无不愈者

　　续瘪螺痧论
吴江徐氏曰医小道也贱役也然天下有安危关系之人一旦抱恙必假医手一剂愈之则天下隐受其福由此而言医之所关岂浅鲜哉顾世之为医者未知所以生焉知所以死不知病之所由来乌知药之所以治即如时疫霍乱之中有干霍乱一症胸腹绞痛胀闷难堪欲吐而不能欲泻而不出脉伏形脱危急之极此毒邪不能外泄而内攻脏腑神机将绝症为极险然非不可治也饮以矾水或用盐汤以指探喉使吐吐后即能泄泻上窍开而下窍自然通矣吐泻之后毒邪得以外泄气机即能旋转必不至死其霍乱之所以不可治竟无灵药可以挽救者惟勤劳辛苦之人烈日奔走伏毒既深热极则频饮冷水寒泉以遏之所以毒邪愈固而正气愈衰真气既虚何能驱邪以外达故其发病也或吐一二次而止或泻四五次而止症不见重而人不关心岂知其神情昏瞀困顿难支且绝汗不止矣此时补之则愈固其邪攻之则正气必绝针刺何能泄其血中之毒痧药难以开其气分之邪和缓再生亦难设法子发者不过午午发者不过子其毙可坐而待是以俗谓之子午痧乃霍乱不治之绝症也霍乱之所以可治者吐泻之后气壮神清危侯虽具而口渴特甚饮水不止随饮而随吐随泻此正气坚实而能逼其秽浊从吐泻而出也伏邪渐轻吐泻亦减从未见有能吐泻神清而死者此正与西法之救吞生灌药水以荡涤其毒毒凈自生倘毒传脏腑不能遍荡则仍死者一例医以望问闻切而定证但此疹其多伏无凭悬度惟望其形色之盛衰闻其声音之衰旺即知正气之强弱伏邪之深浅以决死生百不失一耳然吐泻已止人以为痊愈矣殊不知余毒未清逗遛在中居无何变症而死者不可胜数毒留于血分则发发疹或发痈疽留于气分则或呃逆或为癃秘胸腹胀闷大便燥结或发疟痢种种变幻难以殚述故治此症者务必尽其热毒浊邪如留一分之邪必变十分之病逐渐蔓延真元日削星火可以燎原所以后之法非易易也顾霍乱又为世运使然自叶肇生以来水旱几于无人不嗜洎乎莺粟流入鸦片盛行呼吸霞熏烧脏腑更华洋互市风气大开如今之地火也电灯也凡百机器也枪炮火药也火之为用于今世辟天地未有之启神鬼不知之秘故前世所无之症而今有之烂喉痧症亦然矧复人心不古阴阳失调疠疫丛生天降之罚上有　圣主而不能吁免斯灾下有良吏而不能保全民命非国运天时之适然会合乎所以今之时症都宜清降而时贤多訾薛立齐张景岳温补之误殊不知二公生当明末国运衰微病多不足所以温补为多此即运会使之然也然以二公之聪明如遇今时之寔热症必用清降岂如今时见手足之冷即谓寒症即余固曰辨何症何而后用何药则刘朱亦无所好薛张亦无所恶无好无恶惟求其当而已矣孟英王氏诚为今时之冠及至时转运迁则所论时症又为陈腐无用坐贻后人之讥可操券以待之矣

　　霍乱论
客曰子前所述药品皆出自化学家炼制而成虽各药房可以购求而门外汉究不敢轻于尝试敢问尚有便易之法可以尽人皆能者乎曰仆素不操轩歧业乌敢强不知以为知然尝闻之四明王君惕斋谓此症由春雪过多积寒未散加以时逢小暑天气过凉以致所积之寒骤然发泄酿成疠疫一发难收法宜用芥辣粉若干温水调匀如糊摊于布上贴病者胸腹间迨病者知皮肉发烧立即揭去否则恐烧坏皮肉疼痛难禁也客曰于何知其病起积寒曰子试以西医生所用法伦寒暑表置病人舌底或腋间测之平人水银高至九十八度或九十八度有半患此病者则由九十二度以迄八十度亦有低至七十五度及七十二度者谓非病由寒起之明征乎病既由于寒起岂不可以性热之芥辣粉治之乎况王君亦曾治愈数人始敢与仆言之仆始敢信而为子述之子尚何有所疑虑耶且本报曾登过数方矣本月初一日登一方用肉桂末以膏药一枚放上贴肚脐上另用艾篷烧酒木煎水洗通身及手足手足弯二十日又登一方用猺桂吴茱萸各三分木瓜白芍各三钱半夏陈皮木香广藿香各一钱半桑枝五钱厚朴七分香薷六分荷梗一尺又一方用猺桂心八钱母丁香一两二钱倭硫磺一两五钱生香附一两八钱当门子四钱研末每用三分纳脐中外用膏药封贴症重者用生姜放脐中外用食喷酒炒热在膏药上摩运按之本草如肉桂烧酒桂枝茱萸生姜丁香硫磺之类或则辛温或则大热皆不离以热拒寒者近是苟不见效何敢贸贸然函请录登人奈何尚惑于无知妄作者流谓有热痧寒痧之分以致畏首畏尾哉客曰由子之言是霍乱皆寒症而非热症矣然尝见有徒行烈日中忽然气厥倒地进以清凉之剂旋转危为安者抑又何说则应之曰是触暑而非染疫也人偶触暑邪自然得清凉之剂而愈若与疫症同日而语其不致人性命者几希矣客曰然则何以谓之瘪螺痧曰瘪者收缩也螺即指上螺纹也人当冬日严寒时以手抟雪或伸手探入寒水中指上之螺立即收缩然则以彼例此瘪螺痧一症其为因寒而发不尤觉不烦言而自明乎客曰我闻泰西医家言霍乱每言微细虫在肠中为患以致不及救治而毙子能为仆言其详乎曰仆尝闻之此种细微虫随风飘荡映以一千二百之显微镜其大祇如半粒胡麻不特疫症有之即他症亦能传染者如烂喉痧时行伤寒之类者亦皆有之西医虽知之而未经详考迨去夏香港时疫流行死亡相继日本东京帝国大学医科教习北里氏偕其友青山氏航海而往细察病原厥后青山氏因剖尸骸伤其手毒由血入几于疫死港中北里氏则细察月余始知疫虫来历曾着为论说列入报章大旨谓五百年前欧亚二洲尝有此种毒虫之症西历一千六百六十五年伦敦亦有之兹粤人所谓鸭子瘟者与此症相类昔者云南各今岁粤之琼州亦皆滋蔓难图十死八九原其初必由传染而致若无根苗传染虽极污秽之地必不能不召而自来惟其虫性本污秽不堪一至洁凈之区即不能为患因其性不能离污秽且一见日光即死故也强壮者受此或不至于遭殃但一落于孱弱者之身则必逐渐孳生必至病毙欲筹避疫之良法须将污秽房屋尽行拆毁患疫之地沟渠泥土务必挖掘凈尽垃圾则粪扫一清将来重复建房勿任人过于稠密否则阅时再发其祸之惨烈与目下无殊虽有辟疫之药水药粉四处洒布亦恐无济于事徒劳罔功必使秽物无一毫之留存庶此种恶虫无处容留而疫气不复为厉而尤要者凡有疫虫之处外来船只切勿驶入口门俾免入身及行李中将疫虫带至他处蔓延无际贻害于人北里氏之所论如此合之前论所引西医之说不诚可以互相发明乎客曰以子观之其治此疫也从西法乎抑从中法乎则正襟而告之曰治之得其道则从西法可愈从中法亦可愈治之苟不得其道则用中法固足以害人用西法亦不足以救人仆非业轩歧者不足与子言此术惟与子略言医理济人利物是在子慎以择之可也

　　论治霍乱
霍乱大行迟则不救琴川城乡遭此疾而毙者不少即合藿香正气丸六合定中丸丹平散至回生丹敬送轻则可惟丹平散十中可痊五六尚未为尽善细思其源考内经今年癸未太阴湿土司天太阴寒水在泉宫中少征火运不足土胜水衰皇极木岁值伏明岁火不及寒气盛行其邪于火征音为虚也四月十四至六月十六三之气太阴湿土客气六月十六至八月十七四之气太阴湿土主气于湿土司天暗合天符也水气受邪雨湿大行内经谓伏明之纪长气不宣藏气反布火之长气不能施化水之藏气反布于时阳气屈伏阳不用阴反胜也内经谓上下之位气交之中人之居也天化以湿运统不足之火地化以寒寒湿相遏中阳不升清浊混淆霍乱成矣细考巢氏病源皆由当风取凉露卧湿地酷暑凉水沐浴寒冷之气归于三焦传于脾胃胃冷不能消谷阳阻不通而成霍乱内经云清气在阴浊气在阳营气顺行卫气逆行清浊二气相干乱于肠胃则为霍乱霍乱由湿土为风木所吐泻者肠胃清浊混淆湿土之变也转筋者厥阴风木之变也今岁之霍乱太阴湿土之症即伤寒直中三阴之症也一起肢冷伏汗出如吐泻不止手足转筋一投寒凉立见其毙霍乱之后津液大亏脾胃正伤一投苦燥破气消导攻积苦寒亦致不起今岁治霍乱者投温药皆可挽回先以通阳通回阳存液为急务先将仲景理中汤条下加减法再以四逆汤通四逆汤白通汤五苓散等方将仲景三阴症条下细玩治法如在指掌方法不敢分条明言者医如上马之将操舟之子病如乱丝方如盘珠非一定法可以治人也予治今岁霍乱以温药得效者故述之有友问予曰同治二三年疫症服凉剂而生投温药而死者何也予曰癸亥风木司天相火在泉少征火运风化三热化二风火二字所化也甲子君火司天燥金在泉太宫土运热化七燥化九热燥二字所化也阴气不足阳气有余兼之天气不正亢旱少雨熏蒸秽浊之气以致中宫闭塞而成霍乱此乃中秽中热之霍乱也今则人皆安居乐业而染此病者六气病也不得与同治初年一例而论矣明于医者临症胸中自有成竹而拘执成见者须细玩仲景黄帝诸书庶往者不可悔而来者犹可追也予粗识医理而发此议论未免取笑于大方但思愚者千虑必有一得故不惮烦言而为识者鉴焉

　　霍乱吐泻阴阳寒暑辩
夏月伏阴在内脾为至阴之脏喜温恶寒人若饮食不节起居不时内伤生冷外感风寒日积既深一朝发泄上吐下泻满腹痛甚至筋孪肢逆是为霍乱斯时也必伏舌必白此阴也寒也阴寒之气内犯土脏又经吐泻脾阳更败非用附子理中汤则阴寒何由而散阳气何由而复阴寒散则吐泻斯定吐泻定则阳气斯回然必病起即治尚有可图迟则阳气将绝虽用回阳药剂亦无益矣又有劳役辛苦之人奔走过度冒受暑气并吸秽邪干犯清阳一时吐泻亦为霍乱其病腹痛虽微而腹满颇盛口大渴而喜冷饮唇裂目赤舌黄芒刺肢虽逆冷而胸中燔热如火虽细濇而按之急疾无论此阳也暑也然病既于阳暑既吐且泻中阳无有不败者治忌大凉以犯虚虚之戒先宜用香薷饮清和和中辟瘟丹芳香逐秽惟临症时全在变通不可拘定某症须某方某药治某症但以症相参则于阴阳寒暑之间思过半矣予不解医理无从与医生辨证得失第以沪上居人论则有受病之原有可约略道者城厢内外房屋稠密市廛所在湫隘嚣尘居此之人日为气息所熏染即使保身节欲已足酿疾于不自知何况习俗移人纷纷应非酒食之是议即花柳之是耽恒舞酣歌兴常不浅一届炎夏更以征凉消暑为务高车驷马彻夜奔驰口腹之欲至是益恣故其病也大抵内包暑而外受寒寒暑交战于其中极始发致不可治至于手蓺之工推车之夫肩挑贸易之人自早及晚仆仆道途虽至喘汗淋漓依然手不停足不驻此其受暑有非他人可比者而积热之后解渴则随意求饮困倦则随意歇息生冷滞其内秽臭侵其外倏然发作多有倒毙路隅之事传有之物必自腐而后虫生人必自衅而后妖作今日本埠之痧疫盛行其在斯乎其在斯乎虽然天定可胜人人定亦可胜天寒暑昜者天道也非人之所能避也而可以御阴阳制寒暑者人道也亦非天之所能禁也天未尝禁人而御而强之以痧疫人即应顺此天道以善施其制御之方则寒暑阴阳亦自退处于无权何痧疫之能为至于既患痧疫则自宜详辨凉热对病发药然后可以收其效而不忧误治比闻道路所传田螺等诸治法偏寒偏热多有不可恃者全在病家自己谨慎故因封君此辨而并抒管见以附其后质诸卫生家想不河汉斯言焉

　　重辨霍乱寔有寒热之分或作　重辨霍乱实有阴阳之分
霍乱之寒热犹日月之有阴阳也人皆知日之为阳月之为阴矣独不知霍乱之既有寒又有热何也良由医者不斯旨拘于俗见以其上吐下痢腹痛转筋伏肢厥等症遂以为阴寒所致动辄用桂附干姜以为回阳之法遂不察其吐出之酸浊泻出之臭秽口中之苦渴胸中之烦闷以及苔黄而腻溲赤如沸诸多伏热之象一概抹煞乃以数味辛温爆烈之药统治一切霍乱之症置死生于不顾殊堪浩叹余昔年曾着霍乱寒热症辨刊之报章今夏大暑之后天忽酷热霍乱大行死亡载道偶阅各报见有好善之士施送霍乱痧气等药不分寒热轻重概以附桂硫磺吴萸川椒等腥燥毒劣之药寒症服之果效眉睫热病误饵顷即告毙不察病情一概乱投未免为好仁所累试观张长沙为医中之圣其治伤寒霍乱首以热多寒少分治是霍乱原有寒热之殊其用方也热多者用五苓散寒多者用理中丸何后人之不加细察指鹿为马而好为大言以欺人者开口言阴寒动手用附桂卤莽灭裂是似而非更可叹矣且是症每发于夏秋之间甚则流行以疫合境皆然谓非暑湿热三气之酿抑何至于此极乎倘谓阴寒不发于春冬而独盛于夏秋一言道破当亦哑然然而阴寒之症岂曰无之或其人中央素馁寒湿自盛加以深居安逸恣啖水于是阳为阴遏霍乱陡作此自取之道不可因此而概彼也故予霍乱之热者多出于长途劳役藜霍之子霍乱之寒者多出于安享居乐高粱之躯然而热化者天运之自然寒化者地气之所逆知常知变乃可以治霍乱焉今举内经论霍乱之热者言之素问六元正纪大论云土之发为呕吐霍乱按诸之发必从热化如寒　化热湿化火之类土性本湿湿盛则滞其升降之机其发也每因吸受暑热或饮食停滞遂致清浊相干乱于肠胃而为上吐下泻之症又云不远热则热至热至则身热吐卜霍乱此明指霍乱因热而成者不能速热则热气日逼上焦被灼肠胃暗伤致成霍乱奈薛立斋张介宾辈不宗内经偏从病源三因等书专主于寒信手温补动辄残生此诚千古之罪人也若夫霍乱之于寒者内经气交变大论云岁土不及民病飧泄霍乱按岁土不及者其人中阳素馁因天运而更见其虚即方书所谓气盛则多火气虚则则多寒是也中既虚寒运化失职是以朝食暮泻而为飧泄甚加呕吐而为霍乱审无热象可以理中四逆汤治之至若病之轻者亦不外乎辛温化湿芳香泄浊之品病之重者如本沈势汗出如珠腹痛善按泻出不臭吐出清稀若渴不多饮或恶寒战慓手足厥冷或烦然发燥揭去衣被但察其泻出不臭者乃内虚阴盛格阳宜理中四逆等汤治之以上二则举内经论霍乱分别寒热之情形也后贤惟王孟英先生独得精秘观其治霍乱也热者多而寒者少一经其手无不即愈著书立说最堪为法奈近人从无议及霍乱之热者动辄用温热之品以为功高出于圣贤之上而不知自陷于井中矣

　　针灸论
昔范文正公云不为良相当为良医有圣君不可无良臣有危症不可无良医然则医之为道顾可忽乎哉五方之风气不同人身之强弱亦异医治之法或用饮片汤药或用丸散膏丹且或用推拿针灸故内经论病必云刺某某处医法莫先于针灸而寔莫难于针灸而尤莫神于针灸也独是今之不求甚解者多谓针灸仅能治外症咸以外科目之而抑知古圣之立针灸为第一科者正所以治内症非徒以治外症也即如内经云腹暴满按之不下刺手太阳经支正穴足少阴俞穴以泻之霍乱刺足少阴俞穴五纳而至骨以补之又刺足阳明俞穴三纳至肉分以和之腹满岂外症乎霍乱岂外症乎又云惊刺五惊岂外症且云虐发身方热刺冲阳穴出血立寒虐方欲寒刺手阳明太阴足阳明太阴虐又岂外症乎甚至头痛腰痛心痛腹痛以及咳血痰喘中风不语颠狂瘫疽臌膈疯痨并一切疑难杂症无不各有宜刺之穴而可以针灸愈之何斯世竟轻视夫针灸乎然而无足怪者今之医学专论方而针灸之传概置不讲久矣间有一二从事焉者则世又以管窥蠡测目之不得与内科专门名家者齿而此一二人亦自相安于术之小蓺之微不求精义而苟且以卒业始焉徒有针灸之名而无针灸之寔继焉因无针灸之寔而并失针灸之名也又何怪世多以针灸为外科哉且夫人之所以生者受乎天之气也天有四时五行九经九纬以成三百六十周天之数而人亦有直经横络经八以具三百六十周天之穴善观天者必为之考其躔次酌其分野然后岁差分至之理不以察几微而鉴毫末医之于人也亦然所以古之人精求夫水土燥湿之理熟悉天时令生之故聆音察色表里洞然凡于举止謦咳皆有以见其凑理而得其病源之所在宜针则针宜灸则灸宜补则补宜泻则泻亦或补泻兼施针灸并用得心应手俾数十年沈奇痼疾一旦霍然苏蹶然起而不自知其效之神且速也溯自黄帝歧伯而下代有传人秦越人祖述黄帝着有难经十三卷又有子午经一卷论针灸之要撰成歌诀或疑为后人伪托姑置勿论唐孙思邈王焘等着有千金翼方外台秘要诸书宋仁宗诏王维德考针灸之法铸铜人为式着有铜人针灸图三卷其历代针灸之书原难枚举而要皆班班可考亦惟在业斯道者精心察之虚心领之耳倘粗心浮气略阅数书略知数穴诩诩然一得自鸣悬壶问世讵安望其能活人耶经云刺中心者一日死刺中肺者三日死中者一日半死中肾者六日死中脾者十日死中膈者一年内死且有宜禁针者数十穴宜禁灸者数十穴若不细心考究而一旦临症不识病之生于何经注于何络宜循何宜刺何穴或宜补宜泻问以夺济迎随五门八法茫乎不知其畔岸又何能不误人之性命乎草菅人命忍何如也至父之传子师之传弟皆无非以讹传讹噫针科之日下伊何底乎试思经谓纳针之后静以久留以气候至如待所言不知日暮又方书教人持针时必定神正色手如握虎势若摛龙心无他慕若待贵人即此数语度非庸夫俗子所能晓亦非面壁未深含养未纯者所能为矣矧其中之奥妙又岂可以常见测耶欲识此道之渊微须赖高人之指教惟能先究其病源后察其穴道俾得随手见功应针见效能知元里之元更达妙中之妙庶可济世济人而苍生蒙福矣顾古人往矣古之真传失矣予生也晚不得承古人之教仅得读古人之书才疏学浅恐难用当而通神惟望得一有道者就而正之斯即大快也已

　　全体略论
人生百体各有专司有坚硬如骨与齿者有柔滑如肉与筋者亦有流质如血类者全骨共二百余枝方员长短不一其形连接处均有胞膜而裹以动肌以为舒缩翕张之用人身可分为三大部即首干自颈至股为干肢手足是也首部为脑之所居而视听嗅味之官亦在焉如心肺肝胃大小肠内肾有二为藏溺之器之则均在干部肢部则有手与臂以主工作胫与足以主行动焉至若消食运[血]呼吸溲溺四要事皆性命所不可少者也食不消则人不得以去故而纳新血不运则四肢百体无以得所养非呼吸则血浊而不清非溲溺则无以消融渣滓而荡涤邪秽矣皮者所以护身者也皮上有膜膜有多孔汗即由孔发出养身之物以空气饮食衣服清洁运动五者为要我等受父母之遗体固不可不加意调护虽然吾身者有心焉人可使身为心役不可使心为身役若纵口体之欲而置心于不顾亦岂得为善养身者哉

　　说脑
华人每谓人之知觉运动皆由于心故宋儒谓心为天君礼大学疏总包万虑谓之心释名心也谓微无不贯也独西医则谓人之灵明不在于心而在于脑心为运行众血之府其位偏于左居第五六筋骨之间在左乳旁寸许每一分时约跳七十五次每一跳过血一两六钱听以闻症筒其音若罅得二字若脑则居头颅中位处至高为全体之主在前者曰大脑在后者曰小脑中间联络间曰脑桥脊髓者由大小脑直下承脑之驱使分为脑气筋贯注一身俾人知觉运动者也脑气筋共四十对九对由脑出三十一对由脊髓出枝分叶布遍乎肌骨筋骸约而言之第一对名鼻脑气筋主觉香臭第二对名眼脑气筋主目之视物第三四六对名运眼脑气筋主眼肌展动第五对名三岔脑气筋主面之知觉舌之别味及肌之伸缩第七对名面脑气筋主容之舒惨第八对名耳脑气筋主耳听第九对名喉舌脑气筋主喉之启闭及舌之别味以上皆由脑之本体出者也其由颈之骨髓出者计三对先是第十对名长脑气[筋](节)主心肺胃三部或觉或动由是而第十一对两脑气筋主声管肌之展动第十二对名舌下脑气筋主舌之展动以下则皆出自脊间而分布乎百骸四体西书尝谓脑非灵魂乃灵魂所用之机藉以显其行为思虑者旨哉斯言真足以破华医谓心为灵府之谬矣美国旧金山人麦的为非作歹靡所不至前日又犯一案经地方官设法拘获科以缳首之罪某医闻之即商请于正法后剖其脑而险之意谓似此神奸巨其脑必异乎常人也地方官不之许麦的慨然曰予自揣生平所为诚不知其何故今将死矣身外之物皆不能保何况头颅此医欲于脑我之所以异于人者他日者浸以药水置之瓶中使天下人共知我之所以异处此诚有益于人之事我又何吝而不予乎犹意三年前比利时京师开设脑会聚各国之操歧黄业者互相评论独一医谓娼妇及强盗之脑其顶皆凹凸不平与常人有别他医咸非笑之谓娼妇虽甘为下贱强盗虽逞其凶恶然亦惟习俗所移耳岂怀胎时即定为倡为盗而脑体与人各殊此医则坚执不移谓予自习医以至今日曾剖为娼为盗者多人其脑皆生而有别然则今之请麦的脑质者其殆曾习闻此语乎故欲一证以增学识而广见闻抑仆犹有疑焉幼时见说部书有载天台齐次风宗伯佚言者言宗伯于晚年策骑出东华门马忽蹶仆他首触于石脑浆出流气机绝矣家人即延蒙古医生治之医令杀一马取马脑寔宗伯颅中用药封之后虽愈而记性全失平日所交之友所读之书类皆茫然不知无异孩提赤子若是则脑之主知觉运动华人亦有知之者特西人谓脑有脑气筋以贯注全身各司其职宗伯既易以马脑是脑气筋已不能与脑之本质相连以理揆之不特记忆茫然即肢体当亦不能动作何以书中并不齿及恐其说亦如齐东野语未可信以为真也至于近人所著医书有名为中西合者其论脑也谓西医言脑其说半是半非其人仅知有脑汁而不知脑汁之何自而生究之肾精上髓由脊上行以入于脑是为髓海又西医治脑无药噫为此说者其真墨守陈言不知体会者耶西医谓内肾主生溺有两溺管以达膀膀外肾主生精以为生育之用且无论外肾内肾皆有脑气筋以统摄之其于治脑也用阿摩尼亚以补其亏耗用金灰溴告鲁利以安其妄动此外平脑补脑之法更非是仆所能终何作者全未得知而贸贸然词而辟之耶于是乎泚笔而作说脑

　　论脑质
纽约格致报云人之聪明在于脑男女皆有前数年已有人考之今俄国复有医士细心考究常与人论云尔以为男聪明愈于女耶女聪明愈于男耶有云女聪明愈于男者又一医士云聪明由于教化非尽由于脑也奥大利洲未归英国以前人皆蛮野既归英化之后人渐智矣可知半由教化半由生成尝考该洲男子之脑积体大于女子四百八十一分半彼古埃及人最称教化之美制人皆能学然后方平量其脑所别于奥人有六百二十六分半即波斯人之脑亦大过奥人六百九十九分以此论之可以能辨人聪明之高下故俄国医士特究心于人物之间以考其脑之大小而即以知人之脑寔丰满于万物故人之聪明亦胜于万物惟可异者物中如猫脑重约二两八钱犬脑重约八两羊脑重约十二两狮子脑重约二十五两人熊脑重约四十两大牛脑重约五十两马脑重约六十五两人脑则重约一百三十六两以上诸物脑与人脑比较则不能相胜惟物中有二大兽如海鳅脑独重有二百八十两象脑则重有四百六十两是二物脑大过于人数倍而聪明不能过人抑又何与然则谓男子必聪明过于女子亦未甚当医士曰男女聪明既不能偏胜而其中亦分别有学与否乃有时有学问之人偏于人情不能理会无学问之人转能理会人情到透处可知从脑上分别聪明与否亦有难言之处观于俄国前时有一武员精于用军而其脑极小又有一天主教神父深明天道人道而其脑亦极小可知聪明优绌似不能专以脑之大小决之推之有谓凡人脑壮大即身体强固人脑细小即身体薄弱又不足言矣惟有时其人之体貌魁梧其脑亦从而增大此亦如海鳅与象体大而脑亦从大耳未可信其聪明之必大也观此论说纷纷未衷一是想业医家尚须许多察始能知其明确前谓判人之聪明优绌不能专于脑之大小辨之然有时观脑中所见之筋系幼细明朗者人必聪明如脑筋所现系粗大无灵秀之气者人即愚蠢此又不可不知也至于论脑之生长如鱼鸟之无脑而一味柔滑固无足与人较论即如海鳅与象之脑筋绞甚多其生长与人不同亦不能与人较论若男女之脑其生长亦有不同因其脑筋位置摠有异也更可异者鱼鸟既无脑筋一味柔滑乃有一种海物名为海螺者独精强捷巧越山超海尾能锯木架屋而居智慧几与人同此种物如以脑考其聪明又解人难索矣尝考之愚拙之人其脑筋常多于智慧之人然则专以脑分智愚亦不然矣更有一医士考知脑分前后合男女两脑旁之前其脑常重于女故谓男独脑明过于女耳惟俄国医士考之法独与此不同系先察其脑之轻重复将其腰骨内之髓肉察之谓人一身筋节概从腰骨之髓肉处鼓舞运动欲考人之聪明优绌当并腰髓肉考之始能分辨故该医士又尝即鸟兽等物之腰骨髓肉而考如生鸡腰髓仅得本身脑肉一身之半白鸽牛羊马仅得本身脑肉二分之半猫仅得本身脑肉三分狗与海狗仅得本身脑肉五分鼠仅得本身脑肉六分半海鳅得本身脑肉十分象仅得本身脑肉十八分惟人则多得四十九分以此数计之宜乎人之首出万物矣夫天地间之物鸡能司晨猫能捕鼠诸物各出其知觉以用于人天之赋亦矣凡此论人聪明之所由生俄国医生考论为详而缘其所得之理固在俄前武员精明强干脑小智大亦在乎考察腰髓之一道也按其考知该武员脑肉重得一百三十九两其腰骨髓重二十八两寔得其本身之脑肉四十九分零又女子之脑重得一百三十两其腰髓重二十六两寔得其本身脑肉二十六分零是男女受既殊故聪明亦因之而异俄医士其考之详宜其识之卓也

　　人身藏府支体相应说
分天下之人而为三等曰君曰臣曰民自古迄今之常局也譬之人身君者首也于内为心以君统臣民也而臣则为内藏府民则外支体人之一身藏府小受疾病不即形诸外体若藏府大伤则外象见焉或发为痈疽或支体消瘦软弱疲痿皆外象也故民之肥瘠甘苦皆视其上者所为如某藏有疾失其所司则某体应之甚则其象显著未有藏府所司而支体能充裕肥大者也人生饮食自其口入融化于五脏而后外体充大譬之国家以厚禄养官而民乃受治也故医者虽治外疾亦必诊服药由藏府施功治民者亦必先审其上之政得其平昔所为而后知受病之由可以补救然则臣与民之相联未有藏府而不应支体者即民与民之相顾亦未有手足而不应肌肤者也民间有相赒相之义犹之身有痛痒即知抑搔左手有疾则右手护之右手有疾则左手代之明乎此理而人在世上所见所闻无论识面目与否知姓氏与否但为同类即如手足之亲苟有祸福无不同之是以自古至今圣贤教人亦必相劝为善沿为阴因果之谈其语愈切其理愈明矣人感戾气而生性秉险恶嫉忌机械有欲己受其福而人受其祸者而不知于理悖甚有幸乐祸之心则见人危险非惟不援而且忍视之并乘机害之然人处于危而己断不能因是得安也犹足有疾而手不能较平时倍舒亦腹有疾而背不能倍适也总之人身内外一体皆相为长养而已今日数省之若谓天道使然寔秦陕豫之时平日积恶以致遭此鞠凶此犹人身之上无端而为毒物咬伤成疽或跌伤殴损渐至肿溃脓臭病不由内因也然余以为通计各省大局如水利不治报不准等事则虽藏府失司之故其病象寔成于内也令官设赈局以救斯民各大吏中如李庆翔刘齐衔者则得罪以去又特派本省绅耆辨赈务严察员之经赈者以及筹捐筹借诸事是于既病之后理藏府之气而各投药物也若绅富捐输则手足支体之自相保护也现在捐户之踊跃捐数之多与捐章之善莫过于江浙之间总集其数已数百万其于秦陕豫之民不愧手足之谊矣往办诸君不特筹其目前之食而且欲谋其后来之事深恐家人离散妇女贩卖尽绝将来河北一带似续可忧亟为筹一良法而尚未能得诸君之为民无微不至矣独是人心如面自有不同犹是江浙之人而金陵绅民独不乐助捐夫赈饥之法视民之受较兵燹为甚故捐章百出不能外多捐一分多救一命早捐一日早救一人二语而金陵之人独延其时而不肯为人先故留其余而不肯居人上呜呼此何事也而苟且取巧若此是殆非诚于为善也犹忆粤匪之乱所过诸地皆旋失旋复虽起事之处不过三四年而金陵独踞至十二三年之久自咸丰三年以来办军务者锐意专志皆于金陵老巢虽由天意地势使然而当时江宁人逃难于杭嘉湖苏松等郡人皆怜其被独重以早日肃静为望于是两湖两皖之人出其死力而江浙之富户踊跃输将以资军饷不知伤多少性命费几许钱财而后贼势日促大功告成金陵之人得以安返故乡重理生业此时出钱出力之人虽曰报　国家亦惟手足相顾之义自在人心然后出于至诚也然则人之为金陵者亦谓至矣而今日以北省之灾烦金陵绅富输资其情乃至若彼抑又何也夫大难初平元气未复自谋不给何暇及人然金陵与苏杭等府收复之期亦不过差一年半年纵贼踞较久而苏杭被兵所伤亦非浅鲜至今日而谓江以南必多富户而金陵独少焉此又谁欺乎所愿急发天良各襄善举无使好善之名让他人共居而己独不与也要之人之一身内外相应而支体又自相调护此理固极易明试拊摩于顶踵之间吾知为善之心油然而生矣余执笔海上目击时艰惜不能效棉力稍尽其心故不惮笔舌之劳为此亲切着明之说以冀阅者罕譬而知倘捐数加多饥民全活亦聊以尉藉耳

　　论胃与四肢有相助之益
昔罗马欧洲古国今之意大利国民时罗马分国民为一类绅富为一类充兵卒者皆国民也与绅富有违言民皆相率出城屯军于数里之外之小山上暂不复为绅富出死力上议院忧之遣阿格里巴劝谕国民阿格里巴有口才又负时望乃说之曰昔者四肢聚而议曰我等以养胃故劳劳不得休而胃惟袖手而观安坐而食何我等之劳而胃之逸也自今以后食虽在前手弗取口勿纳齿勿龁胃其奈我何众如其言胃果大困四肢亦疲乏不能振始悟胃固非无所事事者彼既受食物旋即变之为血以流行于四肢百体夫血者力之所由生而性命之所赖也国民闻阿格里巴之言皆恍然曰我等如执迷不悟非特绅富之害即我等亦何利之有遂相与和好如初自此国势日盛所向无敌云

　　论消化食物
消化者所以吸取养生之料者也而主此消化之事者则以口胃肠为要食物入口润之以津嚼之以齿嚼毕乃由食管在喉之下而入胃之上孔胃有上下二孔胃形如囊成以薄膜而可伸缩横置于小腹之上端食物入胃后为胃中之热与胃汁所蒸润即变成黏性流质名曰胃养汁乃由胃之下孔而出此孔如之监门卒凡未经消化之食物禁不使入食物既入又自胃养汁变成白色之液名曰养汁成血之料大半在此肠养汁为养汁管此管由微管而并成大管又由大管而成摠管所吸乃入回血管见后而变为红血其不能成血之料则由大小肠引出身外而消化之事毕矣夫食物未入食管之先既须津以润之齿以龁之既入胃又须胃中之热与汁以变成胃养汁入肠后又须肠内各器具变胃养汁为肠养汁又从有用之料剔出无用之料呜乎消化之事岂不繁重观于此而益叹化工之巧也

　　卫生说
今世竞言医药矣玉函金匮探索弥精业歧黄者日孜孜于望闻问切之中自夸为三折肱良技即病家亦每喜饵服参苓芝朮谓可起死回生独仆以为已病而求医何如未病而先诊摄则卫生术诚我辈所宜讲求者矣顾世之讲卫生者每谓衣服宜温暖也饮食宜精良也作事勿过于勤劳宜使逸居安处也居家勿过于俭约宜使适体达情也仆则以为不然仆尝闻西士之善卫生者曰天下之人莫不好生而恶死然一生无病者寔绝无而仅有其故何也由于不明饮食之理或吸污秽之气或食害人之物或常居暗室中或坚坐不行动或令身体过于安逸或常劳神思虑或喜作狎邪游种种行为不合养生之理即不得免于夭折故论保身之法居于城市不如居于乡村求之医家不如自行调摄其中最为切要者厥有五端一曰光二曰热三曰空气四曰水五曰饮食何谓之光人居幽室中索索然苦无趣味久之则血之红色渐淡而肢体即颓敝慵疏必使朝夕时得日光并常至屋外吸清气婴儿有病亦然苟非病至沉重之时宜日日抱至中庭行走卧室亦宜令晨光透入试观园丁培护花木务露置庭中若移入密室曲房则无异白菜豆芽无复有绿叶青枝发荣滋长矣借彼例此其故不诚可知乎何谓之热格致家云热由动荡而成其动荡也与光之动荡不同然亦必以日为根本人身必热至法伦海表九十八度始得害不生无论天时冷热决不迁移诚以身内之功用必藉热而成所处之地愈冷则需补之热尤多必赖衣服以护其身不使外冷与身内之热相嬲激惟夜间热度则应较日间之热度稍减故卧时既有被着于身即不妨稍使之冷英国夜间无毒气有开户牖以通风气者此亦护身之大略者也何谓之空气即养气轻气淡气与炭气也动植物各质略由空气变化而成即人亦何独不然苟人居一室之中毫不通风必致渐渐肺闭而死故睡房容积每人以一千立方尺为最小之数医院等处须倍之以室内多通气为最要之事其法以开窗为上开门次之缘开窗能通外间空气开门则祇通房内已过之气也而空气又须求极清者使吸动植物所放之炭气或动植物腐烂蒸成之毒气必致受病伤身然则扫洒室隅较通风不尤为紧要乎何谓之水水为轻养二气相合而成寻常之水有数种惟蒸水较为洁净其味淡山水次之西医有专用水以治病者令病者于温和之时至乡间或有山泉处晨起信步游览食后多饮凉水苟水内含有质饮之更足大补人身独至污秽稍留则脏腑即易致疾由是以观水之为物安可不细意研求哉若夫饮食之道尤凡人所宜考究人身骨肉之质时时化分耗散全恃食物以补之食物入口齿牙咀嚼之后赖口津以调和方能送入咽喉过胃之上口而入胃中胃即生淡酸汁以消化之其有消化未尽者则由胃之下口入小肠又遇一种流汁其力较胃之淡酸汁尤大能吸取食物之精质渗入血中而人身赖以滋补若所食为不合养身之道者即不能藉以补血而人乃逐渐消瘦以致疾病丛生是以饮食须有一定之时虽一日三餐而中饭须稍多早暮须稍减食后勿即作事必行动一小时之久或稍饮美酒以助其消化之力始得腹内安舒否则凝滞肠胃间即不得免于胀闷矣凡此五者即未病而先病之术守身如玉之君子不可不遵而行之者也至于年少无知识之流终日沈酣于酒池肉林中夜间则高驾车马彻夜不免以相娱乐或被洋所累曲房高卧窗户全关者则娼楼妓馆流连忘返不特全未识卫生之法且以自戕其身及至病骨支离始觅药求医以冀挽回于万一呜呼晚矣因箸为此说以告世之欲永其年者明眼人见之幸毋哂予为偏信西法也

　　续卫生说
客问曰前读所箸卫生说将光热空气与水与饮食反复推阐可谓曲中窍奥尽详无遗矣顾所言西法也西法非华人所能尽知即使知之而欲令服贾之流食力之子事事必求其美善始得病而延年试问能乎不能不将令子之一片婆心等于空言无补乎曰嘻子何见之浅也今有人焉虽恃其一手一足之烈以求朝饔夕飧然自蚤以至于昏黄安在无一息之暇闲及此闲暇之时或行吟树下或徙倚溪边枕石流各适其适不特天光可以常得且藉此以吸空气时时得以推陈出新如花木然更何患绿叶青枝不能使发荣滋长乎贫家冬无煤火使之满室温和又不能狐裘黄黄章身适体然苟絮衣絮被年年易故者而新之费去数千文钱尚不苦其拮据以是云热当不至于热气之不敷矣至于水乡间所吸较城市而尤清取而饮之当不忧肠胃之受其污秽而又夏则入河游泳使渣滓去而清水原不难壮其筋骸全无疾病惟饮食一道贫家每从事俭省万不能如富家子之饱饫肥甘然苟食之以时不令过饥过饱即使数日不尝肉味而春菘秋韭饪之精良毋生熟之失调毋馁败之入馔以之果腹诚较胜于海错山珍然则所论所言之光也热也空气也水也饮食也岂独富者而能调护得宜即绳枢饔牖之家亦何至因囊内空空遂使卫生或失其道乎客曰诚如子言然则每当沪上时疫流行时何以上等人家鲜致传染其遇疫而死药石无功者独此肩挑负贩之人与夫车夫船户等辈乎曰是亦有说彼肩挑负贩之人与夫车夫船户等辈但得卫生合度断不致于遇疫丧身且平日力作辛苦四体时时运动揆之于理当较富者而筋骨充强惟若辈昧于养身食则饥饱不匀睡则枕褥污秽日以鸦片为性命一灯相对室小于蜗臭味烝腾不思澡祓得资则更消耗于花之馆云天雨地耗精敝神凡于卫生一切事宜不特全不讲求且事事与之相反而欲不促其年寿呜呼亦难矣且子独不见夫田家子乎平时不识不知顺帝之则彼其人乌知讲卫生之术而朝作夜息习以为常疏食布衣祇求温饱当夫云锄雨望杏瞻蒲以视肩挑负贩之人与夫车夫船户等辈其辛苦殆又过之而毕世勤劬尟有疾疠老之将至犹是负暄曝背其乐融融一则率其天真一则多所耗损也然则卫生固尽人皆能而何必处处仿行西法哉抑仆又有说焉大凡衢巷之间秽气熏人触之实易致疾而鱼肉之类偶经越宿不宜付诸庖今中国于清理街道等事情视若具文无复有人焉悉心整顿而鱼肉之市不似西国之责人专理一任越宿之物出售与人然则人于居家时即于光热空气水饮食五端随处考求务期合度而行道之顷果腹之生余保毋有触秽中邪以致生二竖者所望有治民之责者以西人之法为法衢巷则勤于粪扫市肆则严以稽查庶民间害不生咸登寿域乎若夫卫生偶乖其法以致遇疾而求医凡为医者类皆遇事模棱时以病人为射者之鹄胸无主见信手开方愈则居己其功不愈则人执其咎医学之不明也久矣半死于病魔之为祟半死于医者之无能自当时良深太息此则当效泰西创设医塾之例与夫考试医生之章当道者尤不可不亟亟兴办者也

　　论养生
止虚居士遁迹乎逍遥之野销声乎寂寞之滨谢浊世而长往与古人而为群轻禄傲贵含华葆真俗士不敢窥其室庸夫未尝过其门于是耀华先生闻而造焉寒暄既毕相与论及养生之术止虚居士曰养生者适生者也凡耳目口鼻四肢百骸之待人而养者未不逆亿既往不留恋随遇而安各适其适非如学问文章各有宗派各有师承互相仿效也乐水乐山知者见知仁者见仁而已今吾与子之境遇地位不同而同盍各言其志以觇吾两人之好尚乎耀华先生曰惟至人不凝滞于物而能与化推移仆将为吾子驰域外之观扩拘墟之见穷耳目之现极服御之愿闻之乎止虚居士曰今吾子出风入雅达性任情遐路光贲敬聆玉音耀华先生曰笃时者难与语见小者难与观海吾子耽静蓬荜犹未翔心瀁漭而颐其真宰也将与之东蹑日观西揖玉女中跻少室南凌天柱咫尺天门呼吸帝座五岳归泛舟四浩浩荡荡万忽万状澡溉尘矜洒练五藏虽有抑塞结牢愁之苦足以荡涤消释而无余矣子能从吾而观之乎居士曰登陟之劳孰与燕居之乐予有十亩之园五亩之宅前临清流背负城郭迭石成山冈峦毕具凿池蓄水略彴可通可以涉趣可以节劳此亦山水之窟也奚为仆仆哉耀华先生曰闲宫秘宇雕堂纶疏温房冬暖清室夏虚珍之玩骈罗乎几席芬芳之木交涉于阶除此宫室之妙也子能从吾而居之乎居士曰高明之家有鬼瞰宰相之门不容车余有先人之敝庐在编槿为篱索茅代瓦井臼觕完琴尊古雅优哉游哉聊以卒岁广非贪也耀华先生曰岩栖可以永年而服饵亦以驻景则将为子具白熊之蹯赤豹之胎丹山之鹨黄邑之鲐和以芍药佐以青梅水陆纷陈殽核间作丹荔黄柑金橙碧榛龙眼之寔析房梆子之瓤剖壳复有竹叶清醥葡萄甘盛盛以翠杓酌以羽觞极人间之味吾得与之共尝居士曰爽口之馔者甘腐之药孰若永守粥赍长甘藜藿萱可忘忧姜能祛恶菊昌阳健我腰耀华先生曰绮罗之衣轻于雪纱縠之裳文花缬被体称身消释烦热于是越女侍前燕姬奉后出则陪乘入共华燕飘轻裾曳长袖粉白黛绿捧盘匜而执巾栉者莫不媚于语言仪态艳逸雅善歌讴间娴琴瑟尔乃酒酣耳热弦管杂陈发云遏飞声激尘按节起舞体迅飞洞心骇目色授神输此亦声色之全丽也子亦能怡神于此乎居士曰素安韦布不习纷华偕老有椎髻之妻下走有赤之婢安步当车晚食当肉俛仰自得惟江上之清风山间之明月耳得之而成声目寓之而成色亦何必忍欲抑情矫强自克哉耀华先生曰四库之书百城坐拥牙签山积玉笥栋充复有锦贉绣褫玉金题法书满架妙绘盈缇褾以云锦轴以文犀上下千古朝考夕稽南面之王贵莫能齐语未既居士掀髯而起曰近者子引我于疲神之域栖我于蔀家之屋饫我以吐弃之味道我以无等之欲欲以厉我祗乱我心至闻正论庶几知音嵇叔夜养生论有云为稼于汤世偏有一溉之功虽终归于焦烂必一溉者后枯然则吾与子其致功于一溉也可

　　论养生
人之生也气于天地受质于父母有生而不知所养是负天地赋之厚也是忘父母培植之恩也奚其可哉惟能养其生然后精神完固神识莹然上焉者可以荷重任出为国家力虽处盘根错节之交毅然有百折不回之气中焉者亦得以经术文章名物象数信令传后为宇宙间有数人物下焉者优游高厚之中俯仰无惭家室共乐养生之时义大矣哉昔人谓之在人世如烛然置有风处则其烬也速置无风处则其烬也迟人生祗生精力不善养之则易即消亡善养之则益臻完固无二理也千古善养生者莫如宣圣乡党一篇所载语默动静起居食用自然中节虽不言养生而养生之道即寓于其中可为万世法则自老庄之徒好以清凈无为为事信其说者从而扬其波而张其焰遂有屏绝人类遁迹山林饵朮餐芝以冀长生不老又其甚者炼金石之药试导引之方期不死而反以速死欲养生而反以丧生伊古及今为方士所者几似一邱之貉正不独秦皇汉武授人以口寔也白太傅云元元圣主五千年不言药不言仙不言白日升青天深有鉴夫求仙之无益而为是大声疾呼也夫春生而冬杀者天之道也人以眇眇之身处乎天地之中即使果有延年之术知老之方亦不能遗世独立与造物争修短之数所谓养生者但使不事戕贼不加斲丧无灾无害全受全归已不负造物笃生之意养之之法首在少恼怒葆精气易曰君子以惩忿窒欲比物此志也其次则一言一动一饮一食悉当出之以顺持之以恒吾观于西人之养生而窃有取焉房屋必取高敞轩朗处其中者襟怀豁然顿开室中几榻盆盎之每日必令佣人拂拭洁凈不染点尘每室必有通风之窍一以纳养气十以出炭气前隙地绿草成茵杂莳花异卉不特晨夕相对足以发抒雅兴排遣闲愁且可资其吐纳之气以养生人衣服则更换必勤洗濯必凈饮馔则选择必美烹饪必精其习劳也有定候其行乐也亦有定时每当休息之日或策马于郊原或呼朋而畅饮或在稠人广坐之中抚琴一奏或在筱密林深之地猎鸟偕凡若此者无非所以顺适其性情动荡其肢体使生斯世者皆有优游自得之乐始不负大造生人之意故吾尝谓中之与西俗尚不同嗜好亦异而其养生之术寔较华人为胜以其取清洁而去污秽深有合于日新又新之意也更推而至于街道必取夫宽平坦俾往者咸有履道坦坦之乐较中国之衢路窄狭两旁更设地摊动辄阻碍者不同道涂污秽之物每日必饬人役扫除清洁便溺皆有一定之所不得任意污秽较中国铺户居民随地倾弃垃圾粪秽狼藉无人过问者不同所用打扫人役确遵定章核寔办理不敢稍逾时刻较中国之洁清局有名无寔者不同遇有疾疫不特各人自谋医治自为保卫地方官府尤必代为之计使合境之人同登寿域而后已较中国之施医设局任人自便来者听之不者勿强不同所以然者西人之视生也独重故能合众心以为心行其所当行为其所欲为而无扞格难行之虞华人虽重视生命然地广人稠官府既不能一一代为之计而又人心不同各如其面故未能强以所难行观于香港患疫华人之传染者不愿入西医院居住则其畛域之未化可知且街谈巷议更有以逐户查视为不便者则性情之异又可知要之王道贵顺人情原不必强人以所难而养生之法为人生所必不可废括以片言亦不过曰去污秽而就清凈而已似于西人之法不妨节取疫疠传染时固可藉以辟疫即毫无疾病时行之亦有益质诸居易俟命之君子当不河汉斯言

　　论中西养身之法不同
有病而求医药何如未病而慎起居此固尽人皆知无待赘论者也顾病之道莫要于养身华人之讲养身者以为节劳苦也少思虑也美饮食也厚衣服也其富有多金者甚且饱食暖衣无所事事终年絓步不离庭户食则肥甘餍饫非鱼翅即燕窝衣则文绣章身非绫罗即狐貉腹既果矣再有语以加餐者体既暖矣更有劝以添衣者问其故曰恐或受饥耳或受寒耳愚之甚者更于无病时常服滋补之剂芝苓参朮几如饮食之不可一日离冬则必延医者写膏方杂进浓腻之品务使肠肥脑满而后适然于心及至二竖为偶逢小极则又惮于医药畏难苟安迨病剧而攻补兼施温凉并进驯至朝求卢扁暮访缓和议论纷纭莫衷一是以药试病茫然无所适从噫曾是养生也而可若是之卤莽灭裂为哉若西人则不然平日习劳动慎语言晨起必散步花间以抒筋力入晚必饮美酒以畅肢骸自孩提以迄成童诵读之余必使其跑踘秋千驰马荡桨俾百骸四体不致因懈弛而渐致衰颓饥则食寒则衣务适其平无过饱暖之獘遇疾则立即延医疗治病退则从无有多服补剂以致肠胃壅塞不通者而又精究格致之书使日用起居事事有益而无损然仆尝从事于医术矣闻诸西医云养身之法约有数端一曰多得日光富贵之家曲室深房往往日光苦于不足不若农夫野老日从事于南阡北陌得空中之清气以护养之故富人多面白而身虚贫人反面红而体壮是必每日有若干时间行旷野安步当车或曳杖以间吟或看山而觅句庶几得病延年之道乎一曰预防染病人生天地间无在不当虑病魔之扰累然病由于体质者少由于传染者多如遇疫疠时行疹痘时发或赤白痢或烂喉痧以及吐泻霍乱之类偶一沾其毒气即致病发难医西人惟加意防维不使稍有所传染而病乃可免于蔓延矣一曰谨饮食谚有之曰祸从口出病从口入西人知其然故于饮馔一门必问其与胃之合宜与否断不肯恣其饕餮致召病源此即圣人食不厌精脍不厌细与夫鱼馁肉败沽酒市脯之食之遗意特明于化学之理是以格外谨小慎微也一曰运动血气人苟能常使肉筋出力呼吸间多出炭气而收养气则脏腑壮健血气自然有运用而无停留由是胃能生液肝能生汁内肾能发溺而出膀胱而血气流行终年可以无疾病反是则精神疲倦血气渐衰而骎骎乎诸患交作矣一曰求清洁西人于宅外必不使有死水停留屋中桌椅窗棂必以时揩拭若衣襦履夏日不勤于更换辄致汗气熏蒸冬日亦恐虮虱缘身致患癣疥故必时时洗涤或烙以烙或熏以硫磺庶得免以上诸病一曰勤澡身中人之身约得二千五百方寸每一方寸有汗管二千八百有是全身汗管之数多至七万有矣洗澡勤则热气所蒸能将体中不洁之物由汗管发出而疮疡可以免矣一曰勤动作西人常谓人苟无事间坐即是受病之源故每日必有二刻时出外游观藉以展舒其筋骨令全身血得以流行并多吸清气以健精神免致终日昏昏欲睡此皆养身之妙诀与华人之只耽安逸凡事不肯用心者固已相悬若天壤矣若夫纵情狂饮与夫呼吸鸦片一则令脑体受损驯至发狂一则令日事晏安精血渐涸此则华人之稍知自者亦不肯为此外如藉柳眠花乐而忘返摴蒱陆博无夜无明则无异斤斧之戕皆与养生之道相反久而久之不徒身不能壮病且随之而丛生矣可不慎哉可不慎哉

　　中国设立医学堂议
金陵向有西医院两所一在旱西门内一在鼓楼大街均由美国人主持为人疗治内外各症颇着功花牌楼更设立贵格医局就诊者殊形拥挤兹者干河沿文汇书院院长另起西医学堂延精通医术之西教习导中国良家子弟从事于医就业者每年须输洋五十元为束修之敬执笔人阅之不禁喜而雀跃曰我中国之医学其将从此振兴哉向尝谓中国内外科各医生治疾每不能奏效非药之无用也中国素不准剖解死尸医者于人之藏府络筋骸类皆以讹传讹未能熟悉以故每遇一症惟是以三指按其手略一辨察舌苔即胡乱揣摩开方用药如肝居胸膈之右而华医谓之居左夫左系脾也而乃以肝当之无怪其遇脾病而指为肝病也心居左乳旁寸许而华医谓之居中是以俗名胸间为心潭亦曰心口夫胸之中系胃也而乃以心当之无怪遇胃脑气筋不安而指为肝气也他如脾主藏肝之余血生汁乃华医于泄泻之症必曰脾胃不和兼其亦知泄泻之由于肠中有嬲激性乎痰留于肺由气管咳出乃华医谓诸脏皆有痰且身上生疽未溃者谓之痰块已溃者谓之痰毒见大便中有胶涎谓之痰已泻出嘻岂痰亦随血流行者奈之何身内外皆有痰积聚乎种种模糊影响之说俱由未明各部位所致然则华医纵不效西医之将死尸剖解其可不细绎西医所著之剖解图说以期渐底于明耶顾欲求其明非在医学肄业不可仅观翻译诸书犹无当也今金陵文汇书院医学堂系传教士所创经费有限势不能遍罗天下人才惟天津北洋医学堂由官设立招致聪颖子弟精于西语西文者肄习其中试可而后得行其道然规模虽扩尚嫌其囿于一隅仆以为欲兴西学之医当奏准　朝廷就二十一行省中各创设学堂数十所初则延西医主讲席迨学生已有心得即可转相授受无须受业于西医行之有年医学日以兴起更何患刀圭无效小民苦抱沈耶然犹恐乡曲愚民守定成见不肯信从西法有病则依然求诊于华医法当于医学堂中印行医报或日出一纸焉或月出一编焉凡有泰西新出之药及新得治病之方罗列报端俾阅者能于通晓医生苟治愈一疑难之症亦可登报以扬其名或治未合宜则报中执笔医师得以秉公平泊如是则为医者得渐增学识即不为医者亦皆知西医之果有效而渐渐信从矣岂非登斯民于仁寿之道哉且西医之必不可少者厥有数端两军相见肉薄血飞百万生灵大半断脰折胫得西医以为之敷治功效可十倍于华医其不可少者一年饥之后必有疫疠时行寻常汤药诸方未必果能灵应得西医以悉心诊视往往起死回生如法医叶丽文之治时疫日医北里氏之烂喉痧纪诸报章有目共见其必不可少者二收生一术华人胥责之稳婆妇女无知易于偾事得西医以为之接产而手法灵敏母子皆庆平安尝有华人生产阽危数日不能产下不得已改延西医奏手而登时风浪胥平此明也其必不可少者三至于官吏尸有仵作以供其役然除杀死殴死外众目昭彰其余或下之毒或勒以绳或设法以闭其气或暗伤以戕其生仅恃洗录一书未必能知其详细得西医以返复勘视而指证确凿疑义全无生死俱免含案情无所遁饰矣其必不少者四此皆显而易见其利益人所共知者至于医法之精妙无穷是非埋头其中者未易一一了然于胸次彼排击西医为霸道者寔皆不知西医治疾之法且从未见西医书者也所望诸公尽心谋国者熟知西医之有利无獘渐渐将学堂扩而充之不使传教士之专美于前庶几大地皆春人民共登寿考不禁拭目俟之

　　论中国宜设立官医院
去冬寒太久说者谓今夏暑信亦必较甚果尔则今年夏秋之间患病者必多患病者愈多医家愈形忙碌因念上海一隅医室林立其中略通医学之子固不少而名为医生视人命如草菅者亦不可胜数昔范文正公有不为良相愿为良医之说诚以医道之足以养生济世也乃以今之所谓名医者只读医书一二种从时医一二人便悬牌行道至问以内经素问等书茫然不知为何物而乃腼颜告人曰吾今世之缓和也岂缓和亦若是之不学无术哉此予所以常怀忿恨而谓害人最甚者莫医若也夫人不知医不过坐视人之死今以知医之故而反戕贼人之生是救人者反以杀人人何不守不药中医之说而自投死地与记曰医不三世不服其药此言当深长思也然世道有逐臭之夫每不顾人之生死而以博己之声名偶有万一之幸中则更志高气扬夜郎自大请封必番饼数枚轿金则制钱数百任意肆索犹不时至必至更深人静始施施而身未坐定连声催促以为先生忙甚不能为尔久待也而何以竟日家居又若空闲之甚也嗟乎病者之望医甚于农夫之望岁乃望之甚殷者报之甚惨一经医手每至送断余生其甘心为句命使者之奴隶真若与人不解之仇望闻问切四者无一以致人不察强弱病不察虚寔药石妄投辄以人命为儿戏而况世多懦善死则委之命愈则归其功故若辈益无忌惮不复细心体察其所恃以为欺人之具者不过伸其三指略按手臂睁其两目一观舌苔草草开方持以与人曰此药一帖明日即起床矣迨至明日果起于床而纳诸棺矣呜乎古人以比良相者今之所谓民贼也律载杀人者死而庸医杀人治罪亦有专条乃今则概置不问从未杀一以警百是岂有地狭人稠之患与不然何为而任若辈横行也然则如之何而后可曰不塞不流不止不行欲为正本清源之计莫若设立官医院参用京师大医院及西人国家医院之法以为储材之地院内备贮一切书籍招选聪子弟入院肄习非从院中出身者官为考试择其医理精通医书纯熟者取入官医院使之临症一二月其究竟如何然后给以执照听其行道院中诸人亦听其外症以资津贴惟不准过昂声价以恤贫民而施医局官医生等即以教习学成之诸生兼充既可省有名无寔之费又可以资学生阅历不出十年良医自必日盛而民无不被其泽矣顾或者曰官医生兼看囚犯恐人不屑为不知犯人而未定罪名犹是平人也即使罪无可逭苟不至乎欲其死者胡忍而不为之医既欲其死不如勿医名则为之医寔仍听其自生自死此非仁者之用心也或又以经费不充为虑然则以上海而论绅富云集好善者多施医施药每值夏秋之交各善堂亦有举行者虽资多中饱毫无寔效而所费究不赀何勿将其经费与施医局之经费悉数移充官医院之用度约计所需除学生自备资斧以归撙节外余惟药本较巨似当量力至于杂用每岁不过千余金加以官项可借可拨捐输可劝可无虑其不敷所难之又难者无公正廉明之人以为董事耳然不如此恐其害无所底止也读论语南人有言一节知巫医之同道等用于古已然然巫不足以生杀人而医寔操生人杀人之权天道好生人命至重名则俱有割股之心及至出手则比刽子手更狠民命其何以堪余之为是论也不特为苍生乞命且欲为若辈造福今日之进百金者见之或者其猛然省废然返乎

　　微虫医学新法考
微虫作病之说日辟新机各国精明格致之士考究病原得此新理而支理亦于是因之以明医症之法尽改旧章即如产后热症与鹅喉等症皆得新法医治且瘟疫症牙关紧闭症天行痘症黄热症及凡一切受微虫所犯而得之症亦多创新法或防之于未现或治之于既成又如癫狗咬伤肺生牛乳饼头面肿胀或以为不治之症今以治微虫之理治之大有其效将来推而广之何难得万全之法也近自人身自有拒病之理一出医道亦一大转机初以为虚论今则确论不磨也尝有轻症不药而愈者因肉丝脏腑与病虫相战每每脏腑得胜而病自愈能医人者非医士自能医之乃助病人而医之如谓不然何以有向以治某症为能手竟至此症而亦无效者非以病人脏腑太弱虽得助亦不能取全胜乎故知病人自能拒病之理比微虫为患之理明之尤切要焉此所谓反本也若已受微虫之患而思以猛药杀之或设法阻其生长或减其烈性则非徒无益而又害之凡致病之微虫勿论其性之烈与毒又勿论其何以滋暗长欲止之非以淡汞绿毒水或含铅之水为之不为功若平素惯用汞药之人一遇肺炎或小肠发热或瘟疫与乎各种微虫为患之症其势必比不惯用汞药之人尤甚此何以故或谓置虫于筒中以毒药杀之与人受虫患而投药杀之皆以毒药而制毒虫何以此则杀毒而彼反长毒之势乎不知筒之中祗有毒药与毒虫相对而脏腑中则另有生命居乎其中此生命能拒病毒药之毒既能杀毒虫则亦能伤此生命生命受伤则抵御外侮之力亦失矣或问此守御之力从何而得曰人身之血内白汁白轮能皆杀虫且能吞虫其白轮之守卫身躯可比军旅守御地方设有外患相侵不兼容也又有一种病之质名曰晏地铎善士由脏肺生出凡毒虫所遗弃之毒皆被此质化之据亚门歌沙及傅兰昔士哥舍路美二人所证病虫之毒首在其所遗弃之质晏地铎善士之质不能消化病虫所弃之质则必不能改其毒且脏腑因与病虫相战其功用忽改且必生一种毒物以为病虫之助虐欲脱病虫之害祇有二法或将其毒由正路逐出或将其毒改为无毒浅言之即或逐之或焚之耳此毒既焚之后其余烬毫无恶性所谓焚之者乃以养气充寔其内譬犹炭得养气而焚之意至此养气所自犹血之红轮经肺管而收得者护卫脏腑驱除虫毒以此气之力为最强凡讲药性须以长培养气为主试举调治小肠发热而论近人知此症之险多以冻水浴身并频饮清凉之水即能减病至于勿药昔则百人染此病而不能痊有十九人今则百中之四耳良以用冻水则红轮中之养气可焚血内之热毒而此热毒寔致病之由来也又内伤之症尤为利害染之而得愈者寡矣欧洲医士讲求新法欲将肺中之病虫杀之其法或用制成之淡血汁导入身内不料未得其正而反速其死总之医内伤之法比三十年前无所进境即谓之新理无所得亦可也何也内伤之病率生于虫若以外法治之其不至于害人不止以愚所云不若仍用旧法听其自然将肺肉之元气功用随时保养使其自生守御之力而驱除病根更为得也西国老人院之医士剖死尸往往遇有内伤复愈之痕在其肺上因而诧异然则内伤可痊显而有据且其痊愈出之自然非由外力之助实由其肺自强而病至问其肺何以能自强其力何以能自生医生何能迹之且究竟如何使其必自强今尚未知敢留如许新义为后学讲求若得此法诚有大造于人寿矣由此以观考察微虫细病虫而杀之之法未能尽穷医理之要向来人尽致其心力于此者又不容其脏腑自强殊误入歧途矣自此格致之士学而习之讲求人身自然拒病之理则驱除微虫之术全矣此学正在萌芽若夫成功即为后代专门蓺学之一其益之大正无量也

　　论脑　　　　　
美人晏地臣

兹所欲论者既非特异之新事亦非古人之新理乃欲搜求远近之证据以表明近人性病之说也夫人之作为出于性而性受拘于脑理出自然非无故也柏灵有傅烈士治并歇色二人著书创论脑之部位功用关乎品性从而考究试者名花利亚力证二人之说不诬性脑相关之理顷已有人信服以壮人证之又以病人证之更以畜类禽兽证之均有凭据表明性质自有根源凡有动静脑筋内之质点俱有变化以随之乞治士格致名家也尝考究过劳困倦之人其脑管确有大变安息之后脑管复原有人不肯信服此新理但自诚寔之人历呈证据则不得不以此道理与别项道理相提并论也古人祇信恶之情思念之心惟人有之但细读罗文士立薄打云诸君子之作为禽兽亦均有之故近今之人多以为禽兽之性与童儿之性与成人之性所异者度数耳非全异也又人心思所受之规矩亦与禽兽所受者相同人与畜之脑筋均同一样变动若此事真寔则人何以敢犯国法并何以性肖父母亦有可求之理其理先分为二纲领一细察微质相交之理二灵魂特异之理有林布罗扫者留心此二事考出犯法与癫狂之人均由脑病所致着为书说读之有味彼考得凡人相貌不合常格者多犯法头面不合者尤甚五官平正骨格合度鲜有犯法之人查不畏国法之人其头面多是太或太长其牙床骨外露两耳横伸太过甚少合格度者英国医药会尝命值事查察学堂中之生徒质性情觉其两耳有偏薄不足之处则其脑力亦不足而才智亦甚弱有凌顿当医士考知庸鲁之小子与蒙古人并黑人骨格甚类姑勿执前人所论如何且以目击之事为证凡各种人类自有一种性格面貌自是不同各种疾病亦有面貌不同之处皆因内外骨肉改变而成一种性骨或成一种疾病但阅人既多则知犯法者癫狂者愚蠢者无志者其骨格面貌多不端正且愈久愈甚比端方明哲之人自是更甚也更新一层道理于考究骨格面貌之外添入考究灵魂一法分辨好人与癫人或犯法之人最难适中界限犹分辨有病无病之体肤也如麦士那多所云有病与无病所差者仅强弱之间而非异类也肉管之内并脏腑祇存一样生力病之有无生力则一此生力或强或弱若不遵依生理以至全脏失职是谓之病犯法之人亦可同理解之善恶之部位皆难分限各等心思意念同受一种纪律治理人生既久断无不曾荒荡其意向而欲作恶者但其时必因我之恶部位与灵心相感遂成恶念耳前人独以人类能行凶杀戮偷盗各事今试举证据而破此说之未周虽下至昆虫鳞介之类与禽兽同无不可行凶为盗蛇类每吞其子蜜蚁每将异族杀害而侵夺其业罗文士着一书名生物勤敏考载述生物作奸犯科之证据其说甚备彼曾论蚁之性有数类其憎恶过于爱情然亦有仁慈极之显著者有阿道品者考知雀鸟有盗贼之能者有数类鸟惯为盗故每每行藏令人不解其故

大鼠小鼠豹狼兔鸟均有杀戮其同类者犬类有被主人以练系其颈者夜间犬自脱去颈练走数里之遥擒羊而食之既毕走至溪涧之洗其血迹而归复自带其练以瞒骗主人者猴子每嫌其子负累太甚而杀之者猴子又喜行骗而为盗者又有禽兽凶暴无制一经激怒虽同家同类亦遭其毒害者由此观之则禽兽亦有七情六欲无异乎人耳又有禽兽爱情慵慨能舍生而救同类者即救济异类亦有之上文说禽兽杀戮同类偷盗掠皆为自护自保之计但有时所作为均出乎意外不近常情则必因其脑部者病所致试转观无教化之人则见作奸犯科之事更多其人多以人命为轻贱视妇女儿童更贱如草芥活地君搜罗天下无教化之种族而笔于书备载野人残暴之故或因淫祀鬼神而致之或纵其本性而为之在我美国埃大荷省有人与陈人久居而知是处有残杀婴儿之事寔平常若将小儿细考亦有理能彰格致之妙小儿之灵性间于禽兽与成人之中以小儿比喻于禽兽颇似不雅但将人类之灵性细考自见小儿之灵性与禽兽之灵性全然相近小儿初生其类于禽兽者最多其手足之举动与乎啼哭之声甚类猴子小儿渐长其恶性亦必先长其意念比较长成之正人尤自私自利也小儿之意念比成人更易激动且不若大人能自制其心志小儿被人激怒之际常敢计害激之之人或恃爱盗取好食之物或盗取玩物自自昏倒不起尽行其顽性寔平常之事虽素有教训之家亦难免其如此也小儿犯国法而获罪者常有之或杀人或凌辱他人寔非闻管业与责任两事非小儿之意见能分别欺骗矜夸骄傲残忍皆少年易染之习此等劣品虽大人所最忌者而小儿习为平常凡小儿有此诸般恶品自非善类与之亲近之人难免被害之虞凡童子脑汁缺陷智弱口角流涎如騃如痴加以灵性日低每每变为作乱犯法之人其所以如此者寔因本部之脑质或欠缺或受伤或受病故心性失职也犯法之人心神无力不能自主虽在缧绁之中亦觉其狂妄之性日甚一日彼羊按期而发者亦如是也有一守监之人考知其监犯心性自乱者百居其四妇人则以行经之年为多林布罗扫考知其监犯国中凡羊大行之地杀人之案亦愈多癫狂与作乱犯法二事之间所差不远极为要紧凡人作事为癫狂之基者亦可为犯国法之基譬如狎邪饮酒过度则癫亦可乱性而杀人或贪心而偷盗不由自主诚可怜监房之内癫院之中多是酒色无度之徒则急备曰犯大事者必由犯小事始犹如症必[由](犹)抽筋始也又曰癫人与犯人本无种人人皆可为之凡心性失职道味淡忘而又脑力受侵则极易为之矣林布罗扫所著正人君子又那多所著遗传后世篇二书引证甚多表明男女劳心过度伤犯脑筋以致灵性改变那多之书最详且从古诗古史古画古歌之中出者常见男女发狂作乱之情景或由父子遗传或由病害或由过劳曾有人谓作乱犯法之人变为癫狂必比诸常人多四十倍凡人至幼至长次第发现其[性格](格性)可以寻其迹焉初生之时发现者为本性次后发现为才能最后发现者为道德于是即成大人性格其发现之事宜有进境不宜有窒碍如有窒碍则无异草芽初长而被伤

故人性之发现受疾于二三岁则所存者为本性知识道德全无长成愚蠢之人其发现至八九龄而止则长成之后知识欠缺志气不雄若人性发现至十五六岁而止则后此人虽有才干必无道德世上此等人最多自恃才干卒至坏事败名伤节必须人性之发现长进不已自成出类拔萃之人然后才德兼优也又人之恶性大有所关于父母遗传无异肥壮之人则生肥壮之子才能之人则生才能之子所谓有其父必有其子也如是父母或善良或愚顽则儿女亦肖之人以为子肖其谓父者由于习染细思之则未尽然寔传自父母之性者居多鄙意非谓父母杀人盗物则儿女必杀人盗物乃谓其儿女之性敢杀人盗物耳凡父母好饮酒或发羊或癫狂或凶恶所生儿女性情必[偏]()易作横逆犯法无须习染也有笃地路者所述竹士氏一族堪为传性之证其始祖名麦士竹士乃酒仙之流终日游醉乡七十五年之间共出二百凶贼之子孙又有二百八十后裔或瞽或騃或内伤均成废人又有九十为娼妓又有三百少年夭折男女孙子七百零九人诚寔者不过三四男儿能作工蓺者仅得二十内有十人学其事业于狱中然则以酒成癖者其害可胜言哉又有人考得匪类亦多以痴騃传世者而传之者以长子为甚有么利士者考得某人一连四世显有遗孽之据其势愈推愈下至四世而绝又细察为父母者或有花柳症或肺生或乳饼症或酒癖症或脑膜发炎症则子孙必多妖孽历查为匪作孽之人见其或受父母之遗毒或自己得疾伤其脑力功用以致德性亏损然交游习染教育栽培并境地气候皆可以琢磨人之性质人性质以父母遗传为基地以交游为习染以习育为栽培三事兼长为上上三事兼短为下下总在驳量此三事之间则人之造就如何可知矣古人愚昧不明邪说充塞凡见有人癫狂或手足抽筋或染同类之疾病则指为被鬼迷惑即治之以严刑或囚之于狱或绞之于架或焚之于炉史传所载我国昔时纽英伦地方有迷人之鬼艇即此事之类也今人闻之莫不怨古人愚昧而怜此等无辜之人于是凡事改变设立癫狂医院症调治乡凡染此症之人均聚居为一乡以资调治又设义堂以收愚钝之人志在挽救此等不幸之人变为有用不知为非作歹之人或出于不幸由父母相传或脑力失养乃成性病善士仁人何不并设法除父母遗孽之事乎此论大有关于国计民生伏愿习医之人留心考究其理俾天下之赤子无不均沾其益则厚幸矣

　　卫生新法　　　　　
美人缺名
  </div>
  <div class="pagination">
   <a href="皇朝经世文统编_page270.html">
    上一页
   </a>
   <span>
    ...
   </span>
   <a href="皇朝经世文统编_page266.html">
    266
   </a>
   <a href="皇朝经世文统编_page267.html">
    267
   </a>
   <a href="皇朝经世文统编_page268.html">
    268
   </a>
   <a href="皇朝经世文统编_page269.html">
    269
   </a>
   <a href="皇朝经世文统编_page270.html">
    270
   </a>
   <span class="current-page">
    271
   </span>
   <a href="皇朝经世文统编_page272.html">
    272
   </a>
   <a href="皇朝经世文统编_page273.html">
    273
   </a>
   <a href="皇朝经世文统编_page274.html">
    274
   </a>
   <a href="皇朝经世文统编_page275.html">
    275
   </a>
   <a href="皇朝经世文统编_page276.html">
    276
   </a>
   <span>
    ...
   </span>
   <a href="皇朝经世文统编_page272.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
