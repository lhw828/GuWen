<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 24 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 24 页/共 67 页</h1>
    <div class="content">从来天地之理无穷期也学问之道无止境也昧古者固不足为儒士背今者更不得为通人诚以制作之变易关乎气运之转移如古者以弓矢威天下今则变为火器矣苟处今之世仍欲舍火器而用弓矢以与人争利钝角胜负固不待智者而决其不可此军械之制且欲因时创造精益求精也而于学校何独不然常观泰西各国学校之士无不以格致为本国家专延学问最优之人以主讲于学校之中凡有新学均穷极其理以致研求其专心之至各国情形大略相同即以英国而论讲求格致之学者约十万人所学之事每十分钟以二分半钟专力于各国语言文字及各国史记之学以一分半钟专力于化学光学等学再以半钟分致力于地舆之学此外推之于动植诸学无不按时研究凡动植物中飞者行者树者艺者各类或能益人或能损人或为古人已言或为古人未言皆当详细求之以阐发其义蕴故古学之已著者不妨因其理而徐为深造古学之未著者更不妨创所解而独辟新机是以英廷因向之求于山者未求于海复于近二十年中集格致之士数十人卫以兵轮周行海上考地球极高之山由底至巅直算不过十五里而海之深处亦复相等迨入海逐里求之每下一里即有一里 之物水中鳞介之族以鱼为大宗其间种类万殊悉罗而致之以资考证此诚极瀛海之奇观发古今之秘旨矣且不独此也水性寒者主降热者主升而地气赤道属热黑道属寒水在地中行自具不息之体易曰变动不居周流六虚观于此可以知天道实通乎地道矣此英国学校之士悉心于格致之明验也其余泰西各国亦莫不互相奋发广求新学以益见闻近来欧洲国势蒸蒸日上者职是故也窃考中国学校之兴自五帝始其名曰成均说者曰以成性也递至三代有国学乡学之自其国学言之王世子王子群后之世子卿大夫元士之适子凡国之俊秀皆与焉自其乡学言之则二十五家为闾闾有塾五百家为党党有庠万二千五百家为州州有序各萃其子弟而教焉盖无人而不学无地而不设学以教也呜呼盛矣然气运有推移即制作有变易苟胶守古制而不求新义其何以鼓舞群材富强日辟收长驾远驭之效耶当是时也惟愿　国家振兴教化首重格致不惜经费广立书院多延精于格致之士以为之师俾肄业各生有所遵循以中国人材之盛天资之敏吾知温故知新不及十年即可驾欧洲而上之矣是则区区之意所深望于中国者因不惮再论之以当刍荛之献世之博雅君子幸勿河汉斯言也可

　　格致数目说略
每慨中华儒者止于圣经贤传伦常大道中殚精研思以求上合乎性命之微而河洛图书尤其微之微者其中悉由术数推测而所谓格致之功鲜有明文岂遭秦火而失其传欤何以大学格物致知一章独缺有间也迨宋儒新安朱氏出始取程子之意以补之然但补其义而未申明其用也物既云格果何以格功夫由何处下手知既云致果何以致心思由何处得间晦庵未言也明代王阳明先生欲格竹之理而格之七日未能得间至于头晕始舍此而专讲良知之学噫格物一事何可易言乃今泰西几于无国不讲无人不精何此事失于中华而传于海国乎论者犹谓即属工此亦为末艺何如明经致用乡国胥设学校以讲伦常日用之道使学明于上俗美于下讵不足以致太平吁此非通论也方今海禁大开与外洋交涉而专执中华古典以议论其间必致[枘](柄)凿不入何以与西洋大国并驾齐驱哉本馆[曾]论新学部以强中国援日本以为例今又译格致学中数目之略于左以便快览焉按西学格致家谓万物皆若干阿屯所成阿屯者其小无内之称也如造屋系积累若干砖所砌为文系积若干字联络而成化学则积六十余原质所作然原质又系何物格致家则谓若干阿屯也若用极好之显微镜窥之能将一分之质视为三百丈之长此则虽至小之物可加三十万倍然犹未能见质中之阿屯也格物家谓将阿屯一分寸为五千万分可得阿屯之大小焉又阿屯之最相近者为实质光不能透入其间不相近者为流质光略能透入阿屯之内若相隔远者为气质日光透入内外玲珑故格致家常言万物中阿屯常动但迟速不同若使傍火热则近处阿屯之动速可成流质如冰化水然倘再加以火热则动更速而化成气如水变气然因查声音之理何以成声皆气浪动[宕](岩) 多少次而成者也如人击物自远视之相隔一千一百尺当其下击时由一秒钟至二秒钟始闻击声可知其声之行也每一秒钟行一千一百尺其声之清浊全在气中之浪动宕迟速焉如入耳之音浊似牛鸣则每秒钟动四十次若音清细如鼠鸣则每秒钟可动四万次其数均有表可量分毫不爽凡气浪动之次数每秒钟不足十次者人概不闻以是知并非无音实人之耳不及听也倘气动或六万次或十万次者人亦无闻盖亦非无音缘人之耳只听至四万次耳多则无闻也又查光学光较声音其行更不止万倍之速每秒钟可行六十万里即如绕地球行八九次者然此丹国天文家自康熙十四年窥看木星之月食始得此理而传者也夫人闻声既凭耳见光既凭目然非气则每秒钟动至四万次不能闻非气则每秒钟动四百兆兆亦可云四百万垓至八百兆兆之多亦不能见也其行之最缓者为红光哒之气每秒钟动四百五十八兆兆次何谓哒盖寻常之气为空气在海面则浓在高山则淡若去地球一二百里外即为哒气惟哒之气更淡而通内外五星诸世界焉黄光则哒气每秒钟动五百三十五兆兆次青光哒气动六百三十二兆兆次紫光哒气动七百廿七兆兆坎盖按天上虹霓而言红一边最慢渐渐快至紫光一边可见五色胥关哒气动宕迟速次数然欲量其快慢其法用凸面镜置于平面玻璃上其镜当中与玻璃紧相依处是黑光周外一层层即有五色相间算学家推算哒气每动宕之数多寡可由此而知且哒之气尤淡玻璃虽系实质其阿屯不能隔哒之气使之不透光也又查电气电与光行同是一快中间若无转换交递之处每秒钟可有绕地球行八次工夫今电学家言电气无他即哒气浪动宕迟速也惟光浪短电气浪较光浪长六万倍实质阿屯虽相近而不能阻电之穿过焉又用黑膏作如眼镜形有三百斤之重此黑膏本应阻光惟电气能透之亦能透石透木如光透玻璃者

然近五年之内德国一人新造电气镜何为电气镜如耳是缘气动每秒钟四十次至四万次而始闻其音目是缘气动每秒钟四百余兆兆而始见其色令电气镜是缘音与色之间古未曾有所见今竟缘气动一百兆兆至三百兆兆次而忽有所见也化学家又得一新器名西伦雍此物能发电气皆按光之大小寻常发电皆借铜铁丝无论昼夜均可发惟西伦雍则随光大小以为发电之多寡焉又动植学家常论眼谓人之眼睛系完整一个惟苍蝇之眼系四千六角小镜合成一个蜣蛣之眼系二万五千小眼睛合成一个此皆以显微镜窥测而知现有人遵此拟于细电头上或数十头数百头各安一西伦雍再合一处如蝇之眼彼一头电亦如此安设虽隔数百里数千里数万里不但能传音而且能觌面焉其格致目略如此或有谓学此算阿屯算气浪光浪电气浪并蝇眼蜣蛣眼等事虽极精工究属末艺果有何益不知西人之学皆实学也坐而言即起而行岂空谈乎且此诸学亦格致之始基试观轮船火车电报诸事大有关乎世道之实而当其始未有不由此悦心研虑而得以施其大用大效之能则格致中细微之功用所益岂浅鲜哉

　　格致入门叙*或作格物入门序　　　　　
李鸿章

汉司马氏以本隐至显推见至隐二者解经余尝参稽其理知大学格物之说必兼二义而始全自古迄今解格物者七十二家大旨不外穷至扞御二者而已入主出奴遂成聚讼自西学兴而格物之说又一变众说融会之机其兆于此乎世之说易者以理为主宰以气为流行以数为对待泰西之学则以默达费西加说理费西加说气玛得玛第加说数利氏东来中国始有名理探几何原本二书盖其一说理其一说故皆托始于界说者也余按后汉书马融传注界犹限也易曰艮其限艮之大象曰思不出其位大易训艮为止小尔雅训格亦为止是格与界二者之训本可互通如以西学界字之义诘大学格字之意则界以内皆所当穷至者也界以外皆所当扞御者也二家之说无事纷拏矣西人毕生致力于象纬器数之微志无旁骛其论形上之理虽与汉宋诸儒不同若谓其于形下之理一无当于圣人之旨固不可也丁总教习冠西远方之杰掌教都门同文馆能读经史百家之书今治格物之学以入门命其书其犹界说之微旨欤夫门以内有户庭焉有阶级焉有堂奥焉皆以待穷至者也门以外有闾闬焉有城郭焉有郊垧焉皆以资扞御者也从堂奥而达郊垧所谓本隐而至显也出之事也由郊垧而诣堂奥所谓推见而至隐也入之事也冠西之书以力水汽音热光电七学为经以问荅为纬回环辨难自为主客往往事本目前解出意表盖说气之书得之试验以资推测者也如谓地心吸力悟自坠苹而奈端之动律出蒸气涨力推自煮茗而瓦德之汽机成固皆推见至隐之事其它则如借水力以制压铜资气力以扬浮球琥珀拾芥电机之滥觞也炉鼎烧汞化学之嚆矢也光学之显微为巨易远为近音学之传遐至迩留暂为常亦何莫非本诸变动不居周流六虚之以开物成务利用厚生遂将疑鬼神而夺造化谓非推见至隐之功曷克臻此当其冥心孤往默讨潜搜如禅之入定儒之坐忘虽谓之以捍御为格物焉可也逮乎鞭辟入里兔起鹘落有异于晦翁之所谓穷至者乎余喜西学格物之说不背于吾儒故览冠西之书而发起余之叹抑又闻之西学所谓斐录所费亚者至精且博兹特其凡将急就耳冠西诲人不倦西学堂奥必更有在书以俟之

　　论学格致必先求富国　　　　　　　　
李提摩太

盖闻学者以治生为急诚以古来未有饔飧不继而能弦歌不辍者孔子适卫由庶而富由富而教车中商榷次序井然是人欲为学非有资生之具不可也国欲广教非有富庶之基不能也故讲格致之学必先以富国为本今试举古今中外各国而详论之粤考中国古时九州岛之地北临大河南尽长江佃渔畜牧因利而利沃壤千里年谷丰稔说者谓伏羲神农之世民结绳而用之甘其食美其服乐其俗安其居故当时君相士庶莫不从事于格致之学所以建宫室制衣裳作器用立货币造文字设武备巍巍乎功成万者良有以也递至成周西方有国曰巴比伦与中国同在亚西亚洲滨临两大河之间田高土肥物产饶富故其民多闲暇于天文地理测算格致制造等学无不考究详明其藏书之法则用瓦片鑴刻字迹埋于土中虽数千年不[坏](壤) 迄今犹有存者此外亚非加利洲有埃及国当中国周时无不讲求格致之学最为强盛其强盛之故因该处濒临泥勒江即又名泥耳河每年当春夏之际必有两月江水涨漫不啻水田万顷居民乘时播种及至水退而已一望平畴青苗秀发矣此真天生美利不假人力无旱潦之夏无耕耨之苦千仓万箱自然充实故能大兴学校为各国之冠今国中尚存石坟高数十丈宽亦数亩与他处之坟不同过其地者慨慕流风犹低徊不置焉至欧罗巴洲希腊国当中国周末汉初时最为富强一时骎骎文学称极盛焉然希腊无江河之利与中国巴比伦等处不同祗因与各国通商能操利权于一己并能普利益于万家故可培植人材使藏修游息之士无衣食之累得以尽心考究至今所著格致等书西瀛各国学校中无不传诵并郑而重之曰希腊之学呜呼尚已然此犹指古时各国而言也中国元明间欧洲意大利国东北有国曰非尼士壤地褊小较之意大利不如远甚然其君相励精图治当其时与亚细亚欧罗巴亚非利加之洲之国立约通商能挽弱小为富强于各国盛衰之理最为详悉闻见既广而格致之学亦兴故其国势虽极小而其权势则极大论者谓其大有造于欧洲信不诬也又如中国明时英国在欧洲虽不如今日之盛然已规模渐扩讲求制造专务通商所制之物如钟表刀叉铜丝铁丝千里镜织针马掌玻璃等件皆各国日用所需之件故运销极畅利益日广久之制造更精通商之国愈多又设报以广见识遂能日益富强而格致之士因得乘时奋发风气大开至雍正乾隆年间学校中遂少讲古文多讲新事近来国事蒸蒸日上竟为海上第一大邦夫岂无故而致哉此古今各国未有不先富强而讲能格致之学者也方今中国二十一行省襟江带河控蛮引越方物所贡载在舆图膏沃之区倍于他国诚能因地之利广开财源使民之举力除陈见将见帑藏充裕　国家既可致富强日用宽闲士林亦以资弦诵岂不懿欤岂不懿欤

　　中西格致异同辩
中国有格致之学西人亦有格致之学然中国之格致兼道与艺言之也西人之格致专以艺言而亦未尝非道也世有迂者流深薄西学非圣人之教而沈溺于西学者则谓中国专尚空谈不如西学实是求是其失又甚矣是不可以不辩夫中国格致之学无所不有无所不包其深者探造化之原究性命之理其大者辨彝伦之考平治之经以及官司之守器用之资一名一物一草一木莫不有理莫不当知所谓众物之表里精粗无不到而吾心之全体大用无不明也故曰兼道与艺言之也彼西人于器数之学竭力殚精深求实验故能穷极象纬转移气质运用水火变化金石驭风发电测海凌空火轮舟车瞬息千里风雨暑寒立验座隅此外各种器用并臻奇妙就其有用者用之虽圣人亦不能废岂得概以奇技淫巧斥之故曰专以艺言亦未尝非道也且夫中国圣贤以道自任而艺亦不遗如周公多材多艺孔子天纵多能子产称博物冉求以艺传经传所称必非虚语至于六艺设科考工分职尤其彰明较著者矣今之人特为西学所诧以为非中国所有殊不知巧朴虽异源流实同又中国制器祇求适用不尚新奇而西人则精益求精日新月异此所以相形见绌耳尝考西人谈天谓天地如球形天静而地动似与中国盖天穹天天动地静诸说不合然中国固宗浑天之说谓天如鸡子地如鸡子中黄居于天内天大而地小其在易曰干为天为圜楚辞天问曰圜则九重孰营度之许氏说文曰圜天体大戴礼曾子曰如诚天圜而地方则是四角之不揜也仓颉曰天日行一度风轮扶之书考灵曜曰地恒动不止而人不知也春秋元命苞曰地右转以迎天河图括地象曰地右动起于毕彼利玛窦汤若望南怀仁侯失勒约翰辈所述天地之形大旨不出此也西人谈算有几何借根对数代数微积诸术极其妙矣然中国自河图寓加减之源洛书肇乘除之祖而隶首立法商高授书掌于保氏散为畴人由来已久近世所传九章天元四元之书本与西法一理惟立式稍异历家以八线弧角算天不过取其简便实则与六宗三要同出勾股一源耳又中国以月度定年故每年三百五十四日合气盈朔虚而三年一闰五年再闰十有九年七闰谓之一章西人以日度定年故每年三百六十五日而四年闰一日略尽余分惟月数不合朔望实不如中法之妙书称水润下作咸火炎上作苦木曲直作酸金从革作辛土稼穑作甘墨子曰五合水火土离然铄金腐水离木张子曰木金者土之华实也其性有水火之杂故木水渍而火然而不离盖得土之浮华于水火水之交也金得火之精于火之燥得水之精于水之濡水火之相待而不害烁之反流而不耗盖得土之精实于水火之际也亢仓子曰蜕地之谓水蜕水之谓气以及阳燧取火方诸取水之类是即化学家气化质化化分化合之说也又墨子曰均发均悬轻重而发绝不均也均其绝也莫绝一少于二而多于五说在重非半弗析倍二尺余尺去其一是即重学家万物皆趋重心之说也临鉴立立景二光夹一光足被下光故成景于上首被下光故成景于下鉴者近中则所鉴大景亦大远中则所鉴小景亦小非即光学家回光折光传光射光之说乎古人闻牛鸣窌中而知宫离群羊而知商听雉登木鸣而知角见豕负而骇而知征听鸣鸟在树而知羽五音之妙能以耳力得之自黄帝命伶伦象凤鸣而造律吕每三分而损益隔八位以相生而度量权衡规矩准绳皆出于黄钟之管且律吕可以候天地自然之气由是播诸八音以宣诸八风听之者可以知兴亡治乱善恶祥之故微妙至于如此

彼西人声学一书未必能出其范围也经曰地载神气神气风霆风霆流形百物露生关尹子曰石击火生光雷电缘气而生可以为之淮南子曰阴阳相薄为雷激扬为电炼土生木炼木生火炼火生云炼云生水炼水反土以及顿牟掇芥磁石引针之类中国之言电气者详矣不过药物配合久失其传耳古圣人斲木为耜楺木为耒断木为杵掘地为臼弦木为弧剡木为矢刳木为舟剡木为楫结绳以为网罟尝百草以为医药范金合土以为宫室养蚕植桑以为衣服观转蓬象北斗以为轮舆凡日用所需莫不精心结构然犹曰此常器也若夫成汤作飞车送奇肱氏归国周公作指南车送越裳氏归国公输子削木为鸢可以升天削木为御可以驾车墨子亦能削木为鹊而飞拾遗记言始皇起云明台有巧工二人皆腾虚缘木运斧斤于云中三国志言诸葛武侯伐魏造木牛流马以连粮朝野佥载言则天时海州匠造十二辰车回辕正南则午门开四方回转不爽毫厘中国之为机器者多矣不过遗制沦亡多不可考耳即西人以火器称雄海外侵轶中华其枪炮水雷之制愈变愈奇然考其始亦原于中国元伯颜帖木儿威行西域始创火枪一时制胜是时有欧罗巴人在麾下以归国肆力讲求遂臻其妙诸国效之始为军中无敌之技至于火轮舟车电报电灯之类在彼土亦创于近岁古未有也上古结绳而治自黄帝命仓颉象鸟兽 迒之以造书契以后孳益渐多有象形会意指事谐声假借转注六书之目彼西人以二十六字母拚合成文仅有假借谐声两端而四者无有又其语言文字一致并无雅俗浅深之分比之中国亦已粗矣总而论之中国风气重道而轻艺西洋风气重艺而轻道然自古至今治乱安危恒系乎道之隆污不系乎艺之巧拙也今天下中外周通强邻窥伺挟其所长以傲我所短中国于是欲师其长技以制之此西学之讲求所以难已也至于纲常法度礼乐教化为治天下之本其可一日少乎权衡轻重有识者必当知之又格致二字本出中国之书译者以意义相近取而文之耳考西人器数之学本名东来法则原本益可知矣世有讲求格致者以道为经以艺为纬则中西一贯亦何异之有哉

　　中西格致本原论　　　　　　
葛道殷

大学言格致在即物而穷其理又云众物之表里精粗无不到所谓格者亦觉精而备矣三代而还诸子互有发明自明季海禁宏开泰西好学深思之士越重洋远来中土各挟其所[好]以进窃以为格致之理固无不同而格致之事各有详略精粗之不同夫物莫大于天地中国之论天地自卵白卵黄之说而后如扬子云因众儒之说以天为常左日月星辰随而东西王蕃浑天说周天三百六十五度五百八十九分度之百四十五东西南北展转同规半覆地上半在地下故二十八舍半隐以仪准之其见常百八十二度有奇是以知半覆地上半在地下也明以前书皆是其意至　国朝采用西法即有地球之说谓[之] 地处天中不动天九重绕之恒星最上七政各以层数次第包环于外运行不息此地静天动之说也更益以三角八线算法造历犹是中国之历法西人不然谓日居中不动地球亦为行星间于月与诸行星之间绕日而行又制最精之远镜仪器实测久之而知其所绕之路非平圆并互有摄动之差彗星中国史不绝书中国历书无之西人考测甚详测其所行之大圜甚椭或数百年一见或数十年一见或数年一见不等故能得根数立有成表近来天算家考究尤精故推彗之法日密一日其意似不关休咎置闰中法以无中气之月为闰月西法四年闰一日一百二十八年闰三十一日四百年闰九十七日是步天造历皆有异也言地尚书考灵曜地有四游冬冬至地上北而西三万里夏至地下南而东三万里春秋分则中又续汉书张衡作地动仪以精铜铸即是西人地球动转之说但步地量地测地之说皆阙如也西人以地既为圆球即匀分三百六十经度又平分地腰为赤道迤北扺北极迤南扺南极各九十度为纬度是以测天行海皆凭此为准绳又能考究地壳土石层数动植各物形查其古今变迁并求其所以成形之理名为地学是考地论地皆详略之有异也至论人之一身中国医书言理甚精但所载骨肉脏腑经络不明其体用西书全体新论考之精详言之确凿是论人身有详略之不同也至于化学重学光学电学汽学中国如墨子云化征易若为鹑五合水火土离然烁金腐水离木此即化学之谓也均发均悬轻重而发绝不均也均其绝也莫绝于一少于二而多于五说在重非半弗着倍二尺与二尺去其一此重学之谓也临鉴立景二光夹一光足被下光故成景于上首被上光故成景于下鉴者近中则所鉴大景亦大远中则所鉴小景亦小此光学之谓也亢仓子云蜕地之谓水蜕水之谓气此汽学之谓也经言地载神气神气风霆风霆流形百物露生此电学之谓也关尹子言石击石生光雷电气以生可以为之淮南子言黄埃青曾赤丹白矾元砥历岁生澒其泉之埃上为云阳阴相薄为雷激扬为电上者就下流水就通而合于海炼土生木炼木生火炼火生云炼云生水炼水反土及夫顿牟掇芥磁石引针之说中国之言电气特详但西国所言实较中国为更详如言化学分为两大类一曰化成类如金土气水等物一曰生长类如种植等物不能化分者为原质共有六十四种原质又分两类一为金类一为非金类

金类之品虽多于非金类然万物以非金类化成者乃多于金类六十四种之内气质五流质二其余不甚冷不甚热之时俱为定质其中言爱摄之力论质点之微体积之分剂多少之比例无不极精穷奥得诸实验如磷少得空气即渐然置诸日中立然考其各种气之根源验其各种气之功用养气为万物之第一要物风水火皆赖以生人物均赖以呼吸炭气足以杀人而草木之呼吸与动物相反木本炭精恒藉炭气培养而炭气中之养气反成无用而放出轻养二气可以作镫钾养绿养五并玻璃粉用磷合制为自来火化学之大中国所略而西人加详而精焉者也至于水学中国仅言动静二种有性情之不同故医者取长流水以疗疾其海水之咸雨水之轻黄河水之重江水湖水之澄清山泉水性生硬使人饮之而项瘿皆未分着而西人言水从涓滴相吸以推其轻重压力流水则推其高低之跃徐疾之流波浪之理各极精微火学分热与光为二物论热溯其来源传热失热变化各形以热造表至于热气二说为物非物已入幽微论光之发源共有五种并解明眼目所以能视之理云万物中光之功用极大一语精当之至直射返照二光相抵以远近成方反比之理计之可知其浓淡均造微之论论定气又分为二一言天气包裹地球渐高稀渐约计二百里有深浅厚薄之时故其压力不能常常相同如水之在海波浪起伏畸重畸轻风故之故由于空气压力加减气浪翻腾雨落之故由于空气含水遇冷下坠冰雪寒暑惟南北温带互相循环热带无冬夏南北寒带半年为昼夜人罕到蒸气以火煮水所化力能动机大者可计马力若干测气用气皆有至理善法得自心思并无师承至凝露结霜之故起雾成云之理皆由于水气冷热缩伸各有微论难以殚述声学谓气以传声冷则稍速热则微迟若中和之候一杪内有九十六丈可通其疾徐与声音之大小无涉虽极微之声与巨雷相较快慢一也惟声之大者能及远耳目声有浪因气激荡成浪如水因风激一般若巨声之浪有破纸窗坠屋瓦之能电学谓电气有空中自然成者有造成者自然成者如空中云二片所含电气为相反者则彼此交易电气时电火为电气流行之路电声即电火激之响其响遇云而有回声所以闻其声轰轰然有引长之意造成之电则有干湿之名其气虽同而发源各殊又分正负二种不同类二种金相切中无流质则一金类生正电气一金类生负电气此电气存本金类体内又分浓淡镀金欲其光滑而质匀净大半恃其器具必所发之电气数多而浓且匀净器内置正负材料之面大而电气之浓与数之比例过小用以镀金则时缓反之如正负材料之面小而块数多则电气之浓与数之比例过大所镀各金或成颗粒或细粉且必令药水自行化分见可镀金所用电具其正负材料必合比例而配之由摩擦而生者谓之干电二金浸于强水交感而成者谓之湿电湿电之用可通音信路有远近时无后先电学亦神矣哉力学论物之行止升降必藉乎力物莫大于地与日月被地吸[绕而行地被月吸]有潮[汐](泛)二力合一一力分二二力一用各有至理物之坠地因轻重为疾徐之击远因天气为高低至于助力之器杠杆轮轴滑车斜面螺丝尖劈人多忽略西人之制器多赖之此各事莫不各具算学比例之理西人皆能精考实征详推物莫微于昆虫蚕有病精于格物之巴斯陡井以六百倍显微[之镜] 窥之遂得其要领谓此病名为粒瘟又名椒末瘟最易传染且母蚕病此生子相延传蔓无已故各蚕或死于抽茧之先或未死而成丝大弱是格物之极其微正格物之大其用也嗟乎西人之于格物可谓无余蕴矣顾何以煤瘴之之伏矿中无定法可免直空以助升降无善术可行是矿务之犹有憾事机织之布敏捷而不经久机压之呢耐久而不光滑机纺之绸价廉而无宝光是纺绩之犹待考求雨螽雨豆雨血雨毛中西尤皆无确论乃知合中西立教之原积世积人积智而物理之微而繁非独中人祇言其理不能尽格即西人专门之学亦多有不格之处故云格致之理无不同格致之事实有详细精粗之不同也

　　格物　　　
王仁俊

路史十四土龙致泽桐鱼鸣鼓獭胆分杯石胆鸣釜灰传漏啄木愈龋匚夕汤引妳鵙枝速语堂蜋之气含之出火丘蚓之尘背之起雾结巾投地而兔走箴缀舟带而去狗瓮而原阙生蓬生地而沙不聚蟾切玉橘明珠油钻针姜解茶苇化牛盐消瓜甘雨昔爱斯拜亦谓大火时可引湿气

郁离子故天之行圣人以历纪之天之象圣人以器验之天之数圣人以算穷之案此此皆格物之理

闵先生彤章曰西法本始于中即借根之方彼中尚名东来大纲并出周礼条目散见诸子可知致格一门三代必有专书秦政欲以愚人尽付虐焰自先儒补以义理圣门游艺之学缺焉无传按闵先生此论自邳州学署邮寄义最简括谓三代有格致专书经秦焚去尤奇而碻

格物中法自曰自冬官书佚操艺者各挟其工巧衒鬻于市前明澳门通商以来彼遂用机器玩好之技簧鼓中国以渐逞其阴计秘谋至今而益炽夫彼之技一工人耳荐绅之所不道乌足言哉夫然而居今之时欲移易其耳[目]莫若即中国所自有者着之俾知中才百倍于彼特屏弃弗为别求其至远至大者也夫显微远镜孰与照胆之奇日晷钟表孰与元帝殿漏之幻汽机之繁重孰与水碓风车之简轮船火车气球孰与飞车木鸢木牛流马之巧研穷物质孰与始知药性化炼丹汞种羊炕鸡之奥忘其至奇至幻至幻至简至奥者而惟洋是好不亦傎乎不宁惟是中国之攻木攻石攻金皆重学也治人人皆化学也蒸釜酒龙阳燧铜鉴磁石引针针琥珀拾芥酒浆油酪权量舟车汽学光学电学化学重学之日用而不知也且夫彼之法皆中法也漂布熟皮种树养蚕造糖烧磁镀金少或十数年多不过百年始通其理虽精益求精然非中国启其知而能若此哉至于得南针而知航海得火药而用鎗则尤中国大有造于彼者乃彼无不赖于中国而中国反曰知远出彼下何欤是书编古今言格物者知其理所以然则详之否则阙之若或不能尽识则钩稽而为之注窃[附]鄙意及中国六工之事使天下知技皆中国所有所不有者皆中国鄙而不为也若越人洞垣之乐张衡地动之仪乃至穷其理而不得亦可见圣人之邦靡学不精也案刘岳云此载食旧德斋箸深识闳览先我为之今录其文志不忘大辂椎轮焉

刘岳云答李善兰书曰西人以天算为最精初入中国即挟此自重而光化电等学则近世尤密然如天圜见周髀天载地动见考灵[曜](耀)干凿度元命苞括地象六等星差见徐敕心长历天河经天一周见抱朴子天河为小星所聚见物理论五星日月各一天见萌传朦气见姜岌传雷为地气见周易论衡则中国言天文未尝让西人也墨子经上圜一中同长也此谓圜体自中心出经至周等长也又云方柱隅四讙也误此谓方体四维皆有隅等面等边[等](径) 角也庄子一尺之棰日取其半万世不绝此几何妙理他如借根即天元一术代数术中求无定数
 
卷十一　学术十一格致下

　　中西格致源流论　　　　　　                                                                                                                              
王佐才

中国格致之学始见于大学一书说者谓自经秦火其微言奥旨渐失其传故朱子补传一章发明程子之意实非汉儒所能及然所释者乃义理之格致而非物理之格致也中国重道轻艺凡纲常法度礼乐教化无不阐发精微不留余蕴虽圣人复起亦不能有加惟物理之精粗诚有相形见绌者然自古至今治乱安危之恒系乎道之污隆不系乎艺之轻重也则本末轻重当有辨矣请申论之盖中国之所谓格致者言欲致我之知在即物而穷其理也郑康成曰致或为至文选注苍颉篇云格量之也量度物事致知之道也礼乐言云大学致知在格物即致知[止]之知也格至也物射者画地处也哀公问篇曰孝子不过乎物仁人不过乎物言君止仁臣止敬父止慈子止孝朋友止信皆有定则如射之有物不可以过至乎物则不过矣不过乎物则得所止矣揅经堂集曰致知在格物物格而后知至此二句虽从身心意知而来实为天下国家之事天下国家以立政行事为主大学从身心意知而来实为天下国家之事天下国家以立政行事为主大学从身心说到意知已极心思之用矣恐学者终求之于心学而不之行事也故终显之曰致知在格物物者事也格者至也事者家国天下之事即止于五伦之至善明德新民皆事也格有至义即有止境履而至止于其地圣贤实践之道也凡经传所云格于上下不格奸格于艺祖神之格思孝友时格皆训为至假为本字格字同音相借也尔雅广诂曰格止也知止即知物所当格也历观以上诸儒之言皆以格致主义理立说而从未有及今之西学者然亦未尝无偶合之事也其在易曰干为[天] (地)为圜楚辞天问曰圜则九重孰营度之许氏说文曰圜天体大戴礼曾子曰诚如天圜而地方则是四角之不揜也苍颉曰地行一度风轮扶之尚书考灵曜曰地有四游冬至地上北而西三万里夏至地下南而东三万里地恒动不止而人不知春秋元命苞曰地右转以迎天河图括地象曰地右动起于毕[扬] (杨 )子云因众儒之说以天为常左日月星辰随而东西王蕃浑天说周天三百六十五度半覆地上半在地下故二十八舍半隐非合于西人谈天之学乎其在书曰水润下作咸火炎上作苦木曲直作酸金从革作辛土稼穑作甘墨子曰化征易若为鹑五合水火土离然铄金腐水离木亢仓子曰蜕地之谓水蜕水谓之气以及阳燧取火方诸取水之类非合于西人之化学乎墨子曰均发均悬轻重而发绝不均也均其绝也莫绝临鉴立景二光夹一光足被下光故成景于上首被[上] (下)光故成景于下岂非合于西人之化学光学乎关尹子曰石击火生光雷电缘气而生可以为之淮南子曰黄埃青曾赤丹白矾元砥历岁生澒阴阳相薄为雷激扬为电炼土生木炼木生火炼火生云炼云生水炼水反土岂非合于西人电学乎灵枢经水篇曰夫八尺之士皮肉在此外可量度切循而得之其死可解剖而视之其藏之坚脆府之大小谷之多少之长短血之清浊气之多少皆有大数汉书王莽传莽诛翟义之党使太医尚方与巧屠共刳剥之量度五藏知所终始云可以治病岂非合于西人医学乎

史记曰黄帝采首山铜铸鼎抱朴子曰郑君唯见授金丹之经周礼地官人注之言矿也金玉未成器曰矿郭璞江赋其下则金矿丹砾史记货殖传邯郸郭纵以冶铁成业岂非合于西人之矿学乎然而中西相合者系偶然之中西不合者乃趋向之歧此其故由于中国每尊古而薄今视古人为不可及往往墨守成法而不知变通西人喜新而厌故视学问为后来居上往往求胜于前人而务求实际此中西格致之所由分也试征诸西国之籍以证之西国格致之学以阿卢力士托德尔为称首阿君为大儒伯拉多高弟生于耶稣前三百八十四年殁于三百二十二年寿六十三岁生平考究格致新理无一种学问不经其研究著书一百四十六种尚存于各国大书院者一十九种其书希腊文有数种经欧洲各国翻译者一论国政二论史三论万物之性四论生死五论天气六论动物七论灵魂八论记性九论睡醒十论梦十一论寿夭十二论老幼十三论呼吸十四论百体十五论生物行动十六论动物生育晚年十三载所著之书括一生所考得之事人皆信为实录云阿君解释物性实事求是务绝虚诬较其师尤慎伯拉多之论物凡理所必有而更无疑义者例可列入于书而阿君则必俟物经目击考证详明者始敢登载加以识超学博深入精微其时正值马基顿国全盛其王乃命王子亚勒散大尊之为师故至今无不称为格致学之祖宗焉至中国宋宁宗嘉定年间而英人卑尔根出焉卑尔根生于一千五百六十一年正月二十二日父为著名律师为英王以利萨伯所信任母名古克学问渊雅为当世女宗卑尔根髫年即精心考究物理年十三入成均肄业视阿卢力士所论为空虚之说遂往巴黎居英使署中论各国交涉情形因案褫职乃益殚心格致之学兼论律法及善恶性理所著书大小数十种大旨必须藉实在证据方可推阐其理不可先发虚无之论而指物以实之卑尔根之名因之大着越三百年而达文施本思先后生焉达文生于一千八百有九年一生考究格致之学但其才大心细所著之书信以传信疑以传疑不敢自矜臆断其论万物之理谓创造之始人物皆粗历年愈久则变成灵巧以动物为植物之所变而人类又为动物之所变苟不宜于世即不能永存所以上古之物有为今世所无者即此理也此言发前人所未发近世儒者无不韪之此亦可为格致绝续之人矣而施本思之生在达文后九年同为英人而不同乡里初为工程家后为新报馆主笔论述甚多晚年始着格致之书多推本达文之说其书流传各国尤脍炙人口英国后起之英必以施本思为殿特天下之理日出无穷将来穷原竟委而集中西格致之大成者必更有人行当拭目俟之

　　格致说　　　　　
锺天纬

格致之学中西不同自形而上者言之则中国先儒阐发已无余蕴自形而下者言之则泰西新理方且日出不穷中国重道而轻艺故其格致专以义理为重西国重艺而轻道故其格致偏于物理为多此中西之所由分也然其实言道而艺未尝不赅其中言艺而道亦究莫能外其源流固无不合也自汉以来中国讲格致者如郑康成孔颖达诸儒不止数十家其中纯驳不一而要皆以义理为主从无兼涉今之西学者然无心之暗合亦往往而有之其说理精深颇非西儒所能及然由今观之犹西国古时希腊诸大儒其源流固不难偻指数也请申论之考西国理学初自希腊分有三类一曰格致理学乃明征天地万物形质之理一曰性理学乃明征人一身备有伦常之理一曰论辨理学乃明征人以言别是非之理其初创此学者后人即以其名名其学而阿卢力士托德尔实为格致学之巨擘焉阿君希腊人生于耶稣前三百八十四年初与名士巴雷陀共学者二十年后到雅典设塾行教者十三年至六十三岁疾终于楷雪斯地方生平著书一百四十六种惜大半散佚现存十九种各国大书院无不什袭珍藏另有十六种则世人疑为后人所伪托然亦为根据格致之说晚年十三载所著之书囊括一生[所] (许)考之事语皆精粹不涉惝恍之谈人皆信为实录综其平生无一种学问不为思虑所到可谓格致之大家西学之始祖已越二千零三年始有英人卑尔根出而尽变其说卑尔根英之伦敦人父母俱有大名叔为英相卑尔根年十三入太学肄业厌弃旧学即有超然独立之概其后久历宦途因案削职乃专心于格致之学所著大小书数十种内有一卷论新器尤格致家所奉为圭臬其学之大旨以格致各事必须有实在凭据者为根基因而穷极其理不可先悬一理为的而考证物性以实之以是凡目中所见世上各物胥欲格其理而致其知所著诸书原原本本具有根柢儒士见之宛如漆室一灯因之声名大着迨一千八百零九年而达文生焉达文为英之塞罗斯玻里人祖为医生父为格致家幼入公塾聪慧绝伦及长入苏格兰壹丁培格大书院读书得入选后随英国兵船环游地球测量绘图并考究动植各物及舆地等事返至英国凡天下所有格致博物等会无不邀请主盟屡得金牌等奖赏一千八百五十九年特着一书论万物分种类之根源并论万物强存弱灭之理其大旨谓凡植物动物之种类时有变迁并非缔造至今一成不变其动植物之不合宜者渐渐[澌] (渐)灭其合宜者得以永存此为天道自然之理但其说与耶稣之理相反故各国儒士均不服其言初时辩驳起今则佩服者渐多而格致学从此大为改变此亦可谓[千] (十)秋崛起之人也至于施本思名赫白德生于英国豆倍地方小于达文者十一年生平所著之书多推论达文所述之理使人知生活之理灵魂之理其书流传颇广其大旨将人学而确可知者与确不可知者晰分为二其所谓确可知者皆万物外见之粗质而万物之精微则确有不可知者在也夫万物精微本亦一物而无形无体之可见及其化成万物皆已昭著于人之耳目故格致家得诸见闻而测知之至若圣教中之所言上帝格致学之所论原质虽非人人思力所能知能测而要皆实有更无疑义且万物化成既皆原于此无形可测之一物则此一物为本而万物为末明矣施本思所论大率如此近人译有肄业要览一卷即其初着之书也此四家者实为中西格致之大宗其派衍源流犹我中国汉儒宋儒之别将来新理日出正不患无继起之人也

　　泰西格致之学与近刻翻译诸书详略得失何者为最要论　　　　　　
车善呈

我　朝怀柔远人道光年间许泰西各国通商逾今数十载风气一新凡轮船电报机器铁路诸政均已设局专理风行海内拓千古未有之奇而又恐习其事者或不究其学终非自强之计于是又设广方言馆水陆武备电学测绘学堂萃子弟之英敏者肄业其间聘华洋品学兼优之士为之教习朝考夕稽口讲指画勉为有用之学务底于成此固穷源竟委庶几洋务权衡胥归我操顾究其学而不辨其学之宗旨是非贸贸焉一惟彼说是从此何异食而不知其味者亦安能辨其美恶之所在哉于此恭见　宪台殚心时政精益求精亟以泰西格致之学与近刻翻译诸书详略得失何者为要垂[询] ()刍荛在草茅下士何足知此第念愚者千虑或有一得爰就管窥所及谨陈梗概考各直省翻诸书与西人用华文自刻彼国之书无虑二百余种其学悉以格致为宗即如化学算学重学天学地舆矿务机器轮船航海火器测绘光学声学医学虽不以格致题名总不离乎格致溯泰西格致之学肇于希腊之阿虑力士托德尔渊源至远传述至久然其时物理未甚显明见地僻陋故其学驳杂不精至明季英人卑尔根出好学深思锐志格致卒乃尽变前说其学始精逮今达文施本思二家又阐发卑尔根未尽之蕴旁搜远绍探赜索隐笔之于书其学愈详而愈备然考其格致大旨离神明而求象逐事物而外道德非若中国格致之学本末兼该精粗毕贯于此又见泰西之格致究不出中国格致之范围也蒙尝读格致启蒙须知新编汇编全书释器与夫格物入门探源益知诸书所载格致之理研求考索如论生物原质流质定质物理因果性情缘故动力摄力涨力缩力压力空气热气冷气纯驳疏密凝结诸端探幽阐秘察微知彰千蹊万径层出不穷穷物情之源委悟妙理于当几究其旨不外百物之质性气味五行之生克制化看似新奇实则平淡然所论皆系实事绝不蹈空学其学者虽不能契天人性命之理而凡人事日用艺学技能皆得资以增长知识开拓心思自是泰西最上乘之书其有名非格致而为格致之实用者曰化学如化学初阶鉴原分原续编补编阐原指南考质求数诸书所载原质考养轻炭硅石布淡绿溴碘砩硫硒碲磷金申盐类原质水模钾钠钡锢银汞铁铜钢铅鈶锡金锰陶器灰石分剂以至取法考数重数制合化分滤洗熬蒸烧镕化结成事类纲举目张条分缕析无穷变化想入非非苟专心致志皆得精其业以专门而名家且如硝矿盐强水及白药凝化药水电气等中国已次第自造资以利用其书本无可訾议然头绪纷繁意境邃奥往往有过求险僻而不虑及毒害因其论列皆因泰西风土人物而言与他国并不计及华士若不辨中西人情物理之异同从其学而一意径行有未见其悉当者此由未明乎化学中又须化裁通变而作书者固不任其咎也顾泰西格致之学所包者广所造者深而发挥于推算者有三种曰算学曰重学曰天学其挈领提纲包涵众有而算学重学天学之理无不赅者则有几何原本一书西人欧几里得譔凡十五卷为泰西言算之祖自明季利玛窦入中国徐光启译出六卷至咸丰年间海宁李氏善兰与西儒伟烈亚力踵译全书十五卷始无缺憾其书备言理而法即由理而着括一切有形而概之曰点线面体点相引而成线线相遇而成面面相迭而成体而线与线面与面体与体其形有相似有相兼其数有和有较有有等有无等有有比例有无比例洞悉乎点线面体而驭之以加减乘除

凡天地间有形象可指者推求无不密合洵推算之津梁儒家万不可不读之书也算学则有三角数理代数术微积溯源代数难题数学理借根方法对数诸书则皆执简驭繁因难布巧敏思精义奥妙入神然三角乃两勾股所合惟勾股必取一直角三角形等边者为正三角不等边者非钝角即锐角其用惟视所适而与为通变足以济句股之不及代数微积算法先须立式无论何数皆可任作记号代之数之左边有⊥号者为正有┬者为负凡有几个代数式俱有⊥号或俱有┬号谓之同名数或有⊥号或有┬号又谓之异名数加法分为三种一同式同号一同式异号一式号俱异减法惟有一公法反其减式之正负而加之即得乘法则同号之数相乘其乘得之数为正异号之数相乘其乘得之数为负除法则同号之数相乘其除得之数为正异号之数相除其除得之数为负皆先求根数有一次二次三次四次以及多次诸式错综变化左宜右有凡求割圆开方三角八线诸数若驭以代数指顾即得其术与借根方法略同然借根方法如以线为问则借根以面为问则借平方长方以体为问则借立方诸乘方加减乘除令与未[知之]数齐等而本数始出立法虽巧布算颇繁故自有代数而借根方法遂不用对数表为西儒讷白尔所创后有布里格斯变通其术至于顺治年间穆厄阁始传其法入中土其法以真数自一至十万俱设假数与真数逐一对列故名对数以加代乘以加倍代自乘以三因代再乘以减代除以二归代开平方以三归代开立方凡多一乘方皆递加一归为算学至捷之径而对数八线表以二率与三率相加减去首率即得末率用之步天较常法简易省算然凡此西法算书用其法者以之驭繁算而见易以之驭常算而反劳因其法原为推算繁难而设学者必先通九章而后其法始能用若躐等以求则有高而不切之弊反致扞格不通重学二十卷其学分二科一曰静重学如权衡轮轴杠杆滑车斜面螺旋尖劈之类一曰动重学如流质水火风气船舶鎗圆球秒摆之类而其理之最要者有二曰分力并力曰重心为动静二重学之枢纽万物以重心为定若二力加于一体令之静必定于并力线令之动必行于并力线故知分力并力与重心而环绕摄动诸力一切重理皆从此出得其要领而重学思过半矣其学无甚奥衍而施之平常实用俱有确证真有用之书也天学惟谈天一书乃据英人侯失勒原本而删译者所述论地命名测量之理地学天图日躔月离动理诸行星诸月彗星摄动椭圆诸根之变逐时经纬度之差恒星新理星林秝法皆备言天学之理与用数其术以恒星天与日俱不动月绕地又绕日而行地与五星俱绕日而行故以地球绕日一周为一岁以地球自转一周为一昼夜其行道月地五星俱系椭圆于是言天学者尽变旧术海内畴人翕然宗之谓之新法又谓彗星行法与五纬同而椭圆之长径甚长两心差甚大故或数十年而一见见时无关异顾地动之说中国先有其端如尚书考灵曜云地体虽静而终日旋转春秋元命苞曰地右转以迎天河图括地象曰地右动然言地动而未尝言天不动也若以地动而天不动则羲经言天行健日月运行虞书曰在璇玑玉衡以齐七政古圣人明天察地其义甚精岂大知反不若西人乎近年吴氏善述有地球运行辨谓地动不可信者十有七事详征博考刊布驳诘习西法者卒无以应

窃意天包地外地与日月五星俱处天中天动而地与日月五星自必俱随之动地与日月五星距天近者因天之摄力速而动亦速远者摄力缓而动亦缓乃不易之理第以天地日月五星俱动主算施之推步立法甚难故谈天之法以之为步天之捷术尚属可参以之为象纬之本然殊难凭信且西人先有精步天者以地动之义推光绪七年九月二十四日地球行迫日轮一时粉碎人物无存天地间万物世界从此了局谓开辟以来之末一日至有临期而早作准备坐以待毙者且有先图自尽以免惨状者乃其期已过而天地万物依然如故则其言庸可信乎至谓彗星无与于异何以往史所言彗出而天下必有事变使人君及早警戒尚可消患于未形果若谈天所言适足启人主之纵肆而变亦不足畏矣以是而论谈天一书其日躔月离平行经纬度分定率亦足资授时之用而其悖理妄诞之见学者不可不深察而决去之也西人最重理财理财必先水陆地舆而格致之见于地舆之学者其书一曰地学浅释所论水层石形质生物物之沈物凝变之理揭石层平斜曲折凹凸之故被水蚀去之处砂泥土石之松结以及殭石新迭层沛育新冰迁石火山石镕结石热变石五金藏义类大旨以地球全体均为土石凝结而成其定质虽为泥为砂为灰为炭其石或嫩或坚而皆谓之石类均有逐渐推移之据观地中生地之形别其种类能知其当时生长之地各有水陆湖海之不同而其天时气候亦有冷热温和之各异是亦精微之至矣其条论生物消灭形变成金石地面水道南北冰山冰海海中生物矿凝聚裂缝类皆透发至理言浅事显各有实得为讲地学以理财者必不可少之书一曰海道图说论列自海南琼州至广香港福建门澎湖浙江象山舟山甬江乍浦上海扬子江山东直[隶] (捸)水道暨直隶辽东二海朝鲜日本海岛并长江图说明大风流水之源由记岛屿礁石之隐现彰行船之法程表潮汐之时刻与夫泊船避风浅深险夷之所在胪列形势未始不详然南洋各岛至新加坡孟加拉国印度洋新旧金山及欧俄美各国海岛口均未载入则是书虽详而实略得者近而失者远也若夫航海通书简法御风要术三书测太阳太阴星次蒙气经纬度距数以定行向风向风差以识顺逆究阴晴风雨之变阐飓风先兆旋转轴线之方而悉示以趋避之机皆为航海指迷之书深堪取法而格致由地学以及矿务之书曰井矿工程开煤要法金石识别宝藏兴焉备论造涌水井开矿法裂石分土用药煤层布列厚薄凿孔开石察煤取产法器各物凝结根本元式分类互变以至双形合形同质异形土金类中又别科丁胚斯水晶浮石之属看似纤悉靡遗然其时曾闻伟烈亚力言开矿须量而后入事有三要曰辨阴阳凡山得阴气多而清者矿产为金为银为锡浊者为钢为铅为铁得阳气多而清者为硫磺为水银浊者为煤故测量矿山常年日月照临而知得阴阳之分数以为始义曰矿苗阴阳气分虽辨当验矿苗以征实产之在矿犹树之根株苗其枝芽也察枝芽之枯润丰薄即可知根株之虚实大小充斯旨以苗而矿产之多寡美劣可得其实曰核经费既知矿之确据须核用工之人数程[工]之迟速器具之总件运之远近及一切食用经费汇而计之再约计开取矿产可值若干两相比较利则举之不利不举其言虽简浅按之实理则精当不易窃观诸书所论惟详于器用法则而本本原原略而不及若泥其书而茫然尝试得则未必反恐不免于失不可不深察也

机器制造彼国诩为独擅格致之奇如汽机发轫必以新制机器西艺知新诸书备载锅炉汽机汽筩汽器涨力能力水抽水制梃杆曲拐键辅螺轮车轴以及车床刨床钻床锯床镕轧舂裁绞捩錾划诸事并论作平圆立圆椭圆平方斜方尖锥诸形五花八门法立巧生假水火以代人工成物之速罕与伦比可谓学造精奇灵妙无匹然其书意义纷歧条理不贯即如马力一事忽言号马力忽言实马力又谓一实马力一分时起重三万三千磅高一尺而之实事不合不知马力当量炉内空汽积以弧线求径法推算得立方汽积若干尺寸即可知若干马力既知马力即可定配用机器大小由是以机器而准诸所适之用则程功一一可计故凡制造何种器物亦可先推得须用若干汽力而后配锅炉机器以为之用百不爽一其功用惟见于克虏伯弹造法爆药制火药法水雷秘要诸书又附见于营造轮舰船坞铁路开矿之书亦各详载言之在中国仿造[固] (因 )已见有实效而独于缫纺纴织绸布呢绒羽毛以及玻璃颜料日用百物其造法均未有翻译成书讲时务者憾焉然机器看似离奇奥妙按之皆平淡无奇观其造物凡人力须转手几次者即需用几次机器并无超越径成之法惟器有巧拙疏密故智者可以设想变法因之日新月异更尚无穷在中国即欲创造绸布呢绒日周百物亦非甚难物有本末事有终始苟研精夫始事原由继事节目终事功效层层推敲自无遁情而致功易于反掌然用机器以制造期以胜人力而省工费非谓百物皆可以机器造之此又须考核而始而书中皆不载此义故机器诸书详略相间得失相参未可拘泥不化也水陆行军武备为彼格致学中最重之事其书有水师操练章程轮船布阵防海新论临阵管见营垒图说兵船法克虏伯法准心法攻守法诸书详载职司驾驭队伍阵势赴敌战法台准药里水雷电线枪刃位置气候号令诸事繁引博称意在求全而且火器速率又有高下差东西差之定表未尝不叹其武功之精密然兵法贵乎奇正相生虚实并用善用兵者要在出奇制胜避实攻瑕而且因粮于敌藉器于寇反宾为主以寡胜众自古儒将百战百胜必先知彼知己量而后进所谓运用之妙在一心决胜之策应千里推之山川风火草木禽兽皆可作兵故军事虽不离器利甲坚而取胜成功重在善谋远势亦不专恃乎器甲坚利也又载轮船阵名有曰鱼贯以为衔尾而入也有曰雁行以为排列而前也考中国兵法断无如此之愚是欲制敌而反为敌制有是理乎窃谓中国兵事尽于智仁勇信严五字而泰西仅能得中国之半何也曰信曰严彼所能也其勇则专恃血气非若中国巧力兼济斯为之勇故曰仅得中国之半也由此而观水陆行军武备诸书其列载船舰枪器械仅有可取若用之防守御敌非不足恃而用以攻战克敌则又难必以其书之所详者仅在法与器二事而不知有法外之法器外之器为行军所最要者曰机曰谋何以书中略无一语则其书之得失即由此判焉测量绘图二事而有测候丛谈测地绘图绘地法原行军测绘运规约指诸书所论传热散热水气温带底线界线剖面角度距弧全图缩图单形双形以至地平经纬仪纪限仪佛逆罗盘比例尺诸器用为事势之先资举其远者大者而了然于咫尺间则操持有本而擘画无乖其书皆精切不浮可资妙用惟仪器必先精心取准而后测量无讹否则失之毫厘差以千里此又不可不知也

光学声学二书探光体光线视差之原论传声发声成音之理而回光折光测算驭诸镜景声根声度速率判以秒微亦格致独得之书精妙而资利用更有富国策一书发生财制产之理创均富同功之说捃摭彼国故事牵掇成编大旨不外滋生种植开矿制造自是泰西理财之术然中西风土物产不同以彼例此必形枘凿夫生之者众食之者寡为之者疾用之者舒生财之道尽于大学四言按之当今轮船行运机器制造亦已赅括其中特是圣人明体达用理财必衷诸大道期于上下咸宜行之胥利即或势异时殊事多更故圣人亦自有变通尽利之方所谓奴仆彼法而不为彼法所束缚其道自有所在此岂西人所能知则其书亦付之存而不论之列而已其论医学而见于全体通考阐微图说新论内科全书内科阐微诸书皆绘图立说详脏腑之大小部位经之动息短长与夫血气多少筋骨尺寸征引详明实足补华医所不逮然其治法详于病状而略于病源得解者实证失考者虚神缘切之道非彼所能通晓故在标治本攻实救虚之妙法绝无记述其论解剖之学中国灵枢经先发其端亦无足怪但以大辟之囚不妨偶以考学若施之病没常人断无其理则其医书贵乎善读而知法戒耳综而论之离神明而求象逐事物而外道德西人之学如此其书亦如此而其书之详略得失最要者亦视其书之所载用事据理而与为剖晰故特举翻译诸书载事之大者参以格致之学分类而明辨之然而一得之见未敢必以为然聊备采择而已矣

　　西学古今辨　　　　　　　
锺天纬

格致之学何所不该亦无一不备大而天文历算舆地山川小而水火声光重电化医各学莫不有精微之理存乎其间惟中国重道轻艺故久置不讲而寖失其传外国重艺轻道故日益研求反成绝诣迄今风气大开新理日辟上以富强其国下以世业其家每挟其长以侮我所短夸其所有以傲我所无不知华人心思才力何尝亚于西人苟稍分制艺之精神专究格致不难更驾西人而上之特恐中西言语不同文字复多隔阂此近世翻译书籍之所由起也翻译西书初创于上海墨海书馆继而京师则同文馆上海则制造局均以翻刻西学为事刻成者不下数十种而西人之寓居各埠者时著述以继之如益智书会格致书院等是也近日赫总税务司亦翻译初学之书天津亦设翻译馆日本与我为同文之国而译刻西书至百余种亦可谓海内之大观也顾京师所译者多交涉公法之书上海所译者多工艺制造之事惟日本所译最广惜中间杂以土字难以通行然就此各种西书而论之其中虽有详略之殊而其发明泰西格致之学则一也请择其最要言之一曰天文学中国自古以来皆言天圆而地方而西人则言地体浑圆中国言日月圜地而行西人则言地球自转而与诸行星皆绕日而行地为行星之类中国言日月闇食为计都虚而西人则言日为月体所掩而日食月为地球所隔而月食中国言天有九重最上为宗动天而西人则言恒星为太阳之一类各有行星月轮绕之中国言彗为天之垂象而西人则言彗亦有轨道可寻且必循椭圆线而行中国言日为君象月为后象而西人则言月小于日几千万倍且行星各有月轮如木星则有四月绕之凡其所言皆凿凿可据且制造极精之仪器可以仰观俯测是以天学大明而航海者竟能环绕地球而行即夜寒昼暑之理无不能言其要今所译者如谈天等书是也此可谓天学之最要已一曰地理学地为流质所结成其始极热渐冷渐缩而渐[坚] (监)地壳渐结成凸凹之形则山川是已地中火质有时发泄则为地震亦有裂为火山火井者地既外冷而内热则入土百尺即加热若干度深至十里则金石皆镕矣地球既绕日而行则因南北而有寒暑因向背而有昼夜因吸力而有潮汐因冷热而有风飓皆一理为之相生者也就地面言之则区为五大洲分为百余国有山川以隔风气有江湖以资灌输就地内言之则有五金煤铁各矿土石层累而成西人识别矿产即就逐层土石以之而地之宝藏尽出近所翻译者如地理全志上下编地理备考地球说略万国舆图地学指略瀛寰志略海国图志地学浅识金石识别开煤要法井矿工程宝藏兴焉等书其于地理地舆地质三种言之綦详此则言地学之要也一曰气学气分两种有空气有蒸气空气者合养气淡气而言之环地球外皆有空气包罗即天地氤氲之气所以生育万物者也人物皆处空气之中如鱼之游泳于水中人物四围受空气所压故骨停匀若一离空气则百偾张气喘欲死凡室中生煤火则空气为其逼走人无空气呼吸即奄然欲毙俗谓之中煤毒其实乃无空气之故也不独无空气足以杀人即空气少亦足致病凡舟舱监狱室小人多往往致毙西人有空气筩之制抽出空气则纳以鸟兽而立毙燃以火药而无光或击钟无声或钱毛并落皆其也至若蒸气则每水一立方寸化气一千七百倍藉汽之涨力代人力之用故西国凡百机器皆以汽力运之如火轮舟车纺织机器皆以汽为之行动汽之为用大矣哉西人创为寒暑风雨等表轻气球空气枪则空气之力也汽机锅炉汽罨等物则蒸汽之力也翻译者如汽机新制汽机必以汽机发轫等书皆言[气] (汽)学之要也一曰水学水为轻养二原质所成以电气化分仍还为轻养二气质而水即涓滴无余矣若复以电气还原则气质仍为流质故顺之则就下搏之则过山蒸之则化汽压之则传力其用无穷西人因创为水轮水碓水龙水法吸水筩压水柜蒸气机自来水诸法民生利赖愈宏水性就下因地心有吸力水必顺下而流水性平流设有两柜各距数里而以铁管相通则此端水高一尺者彼端亦高一尺地形之高下以水测之西国则有水平之制

物性之轻重以水为衡西国则有水平之器水可借力如大小两筒其底相通则压其小筒之水而大筒之水即上升如大筒径逾十倍即增力十倍此近日压水柜之法凡放起重压铁无不赖以传力如博物新编格致入门等书皆详载其制此亦水学之要也一曰电学万物日在电气之中而不觉电气亦伏于万物之内而无形大而人发小而猫皮粗为玻璃细为火漆皆电气之易见者也人心亦有电气道家谓之三昧火而西人谓之脑气筋司一身之知觉运动全赖脑气筋为之觉察也物类中之电则分为两种一为干电则以摄铁摩擦而生如电光灯即用此法一为湿电则以白铅炭精代精锜铜片之用一经硝强水而电生焉如电线通信即用此法至照相亦初用湿电近已改用干片矣西人为今之电学初起机缄将来深究精微必愈出愈奇不但如得律风电光灯水雷电[报] (气)而已也或用电气行车或用电气交战较各种西学最无涯岸然其端则仍中国发之中国以琥珀拾芥西人因之推究其理名之琥珀电气近所译者如电学一书及电气镀金镀镍各法此则电[学] (气)之要也一曰化学中国以金木水火土为五行而西人则分为六十四原质原质者即纯一独立之质挺生于天地之间而不与他质相杂者也原质之中分为三类有实质有流质有气质三者可递相变易亦可互相还原天壤间品汇庶类千变万化皆由此原质而成有化分化合之异其化合之故全藉爱力相摄而必得热火光三种则变化更速自有此学大之足以品察万类小之足以剖晰毫芒直探造物之元机而使凡人得窥位育之作用其功岂可与采丹炼汞者同日语哉西国学校童蒙即习其书是以重视化学为民生切要之图近来译出西书如化学鉴原分原考质求数及化学初阶等书其于西人之精蕴略已该备谓非化学之重哉一曰重学力有动静动者遇力而静静者亦遇力而动两力相抵而止两力相并而前西人机捩之学胥本乎此力之为用广矣顾论力之根原肇始于太阳由是而[星 ] (心 )月之相摄有力地心之吸动有力波涛之摧压有力风气之鼓荡有力水蒸汽则有涨力火生热则有焚力以及电有传力物有化合之力皆力之大较也西人因创为助力借力之器于是一发之力可引千钧一夫之手能移万石爰考其制则分为七类一为杠杆二为轮车臿三为辘轳四为斜面五为螺丝六为齿轮七为尖势凡造钟表之摆锤器具之机簧无不藉此七种而为之近来翻译者有重学一书其余附见于格致入门等书不胜枚举此重学之要也一曰医学人之夭寿生死虽赋于命然病前之防护病时之调治病后之补救实为生命之大关西国医理实为格致之大端其始本兴于罗马历代均有名家著书垂世自格致化学明而医学亦为之大变二百年前管回血之理西医犹未讲明近始证验明确此外如脑气筋甜肉经之类皆发前人所未发更为中国自古医学所无所以然者大半由于剖之功西国取老病院或狱囚之病者死细为剖其脏腑血究其致病之由是以于人之四体百无不洞垣一方即病者自知不起亦肯舍身医院以教生徒以救同病若病死而不得其由一若大仇之未复故精益求精也近来译出之书如儒门医学医药大成四种医书西药释略等世人颇有能读之者而西医复在各省施医施药治之辄效足见西医之治法皆从格致中来初非无本之学此医学之要也以上不过粗举大纲而西学之范围已不出乎是若夫声学光学不过为气学热学之绪余律学算学别属于专门之绝诣兹故不赘焉
 
　 
卷十二　学术十二化学

　　中外化学名物异同考　　　　　　　　
杨毓辉

今夫化学之功用大矣哉用之于组织则可化朽腐为神奇用之于洗炼则可化渣滓为精华用之于一切制造测量则可化粗涩为工良并可化烦难为平易然则化学之功用不诚大矣哉查泰西化学家共分物质为二类一曰原一曰杂当西历一千八百年以前所考得之原质不过二十有九厥后续考得三十有五共为六十四原质可知西国化学之精亦为时未久也六十四中又分二类一为非金类一为金类何谓乎非金类则曰养曰轻曰淡曰弗曰绿曰炭曰磷曰碘曰硫曰溴曰石布曰硅曰碲曰硒此十四种皆非金类也何谓乎金类则曰金悉曰铷曰锂曰钾曰钠曰镁曰鎴曰钙曰钡曰铝曰釱曰铒曰镝曰锒曰错曰铖曰锆曰钍曰鋊曰铁曰锰曰铜曰锡曰铅曰锌曰钒曰铀曰铋曰镍曰钴曰铬曰铟曰镉曰钨曰鈶曰锑曰鐕曰铌曰钽曰金申金申亦有列于非金类者曰钼曰金曰银曰汞曰铂曰钯曰铱曰钌曰錴曰銤此五十种皆金类也在译书家尝谓二类中其世所常有者止十余种其余非特中国无之即西国亦罕有之也若译以西语实觉繁冗若翻作华名又无其物故特创为形声之字以名之计所创之法有二一以平常字外加偏旁而为新名仍读其本音如钸釸金申镁等类是也一以字典内不常用之字释以新义而为新名如锌钴钾铂等类是也果若是似养轻淡绿炭磷以及硫铅金卒汞五金之外皆非中国所有之物矣不知中国实有之也试举数端以见梗概即如化学中之锌即中国之白铅也化学中之锰即中国之粗铁也至于钾在西国亦无独成者然钾养淡养五即中国之火硝也使中国亦化而分之即可得钾于硝之内是中国虽无钾而实有钾也钙于中国向无独生者然钙养硫养三即中国之石膏也使中国亦化而分之即可得钙于石膏中是中国虽无钙而实又有钙也其它如金申养即中国之砒霜也使化砒霜而分之金申亦可得是中国又未尝无金申矣硅养即中国之水晶也使化水晶而分之硅亦可得是中国又未尝无硅矣况乎化硼砂即可得石布化元明粉即可得钠乎是可见化学中本多中国之物也且夫化学中原质其体不同其用各异如不嫌繁琐请详陈之一曰养气之体用养气无色无味原质中以此为最多地球体涵三分之一天气内涵五分之一水道中涵九分之八至于生物体中如草木鸟兽等物均涵养气是养气所以生养万物者也故化学家谓世间人每日呼吸需养气七十五亿斤禽兽每日呼吸需一百五十亿斤然则养气之体微而其用则宏矣且养气遇各原质除弗类外俱可配搭成物如底类酸类蛤蜊类皆为养气化合所成可见六十四原质中惟养气之用为最广其入物也有直能深入者如铁沾养气即全身透锈是也有止食一层者如铅沾养气止锈外露之一面也此则养气之体用可见者也一曰轻气之体用轻气亦无色无味非金类内以此质为最轻约比养气轻十六倍比空气轻十四倍半当中国乾隆三十一年西人始行查得凡属酸质均涵轻气焉其用亦广以之装球中即可以上升以之装入番水作气泡其泡亦上升甚速又能与他质化合如轻与炭合为炭轻西名曰玛而式气与养气合为轻养即水也西名曰奈脱力酸与绿气化合为轻绿西名曰海特罗克罗立酸此则轻气之体用可见者也

一曰淡气之体用乾隆三十七年始查悉万物中本多淡气天气内涵十分之六动植物亦多涵之其气亦无色无味而不能燃烧亦不能独养生命敬置生物于淡气中则立即闷气投火于淡气内则立即消以无养气均匀故也虽其体极静不易与别物相合然化合之用亦不少如钾淡养淡轻养等类皆是惟合之难而分之易耳凡作爆裂之料以此气为要物如火药棉花药及一切军火炸裂之药俱不能无淡也此则淡气之体用可见者也一曰弗气之体用弗气常藏于钙中而成金弗钙矿西人炼取金类每用之为配合之料惟其性酷毒与绿气及碘质溴质无甚悬殊如遇金类及玻精则牵合之力甚大至与轻气化合成酸类其用尤宏此则弗气之体用可见者也一曰绿气之体用动植物内之流各质均涵是气因其色黄绿故名曰绿气西语则云哠咾连其味甚恶气质之中以此最重约比空气重一百有奇若冷至六十余度再以四倍之空气压力加之即成流质而色黄惟不易结冰虽冷至下二百二十度亦仍如故也若论其用则绿气最有灭臭之性凡各种恶臭之性皆可化合而灭之又有漂白之功凡各种颜料所染之色一沾绿气其色顿灭至与别质化合亦甚多如锑绿轻绿绿养钙养绿钠养绿钾养绿皆是也此则绿气之体用可见者也一曰炭之体用炭为世间最多最要之质在物中则草木鸟兽皆涵之在地中则金石煤炭亦涵之其色黑其加质无臭无味而能经久尝有西人查二千年前火山所喷之处其尚存可知炭能经久炭精禀赋之纯者有三一为笔铅一为金刚石一为煤与纯炭至炭与养轻淡化合之物尤不可以更仆数此可见炭之为用亦宏也凡插地木桩电杆外炙令焦反能经久不敝若加大热亦有去色去臭之功无论何物或腐烂不堪或臭恶已极用炭粉铺其上臭味即收又可作滤器以滤流质如将墨水或墨酒以动物炭滤之则其味与色俱无矣此则炭之体用可见者也一曰磷之体用磷无独成者动物植物及沙石田泥皆涵之禾麦之涵此质皆聚于谷仁而秆干中则略少磷之为色也白质如蜜蜡然冰不能化必须衣打酒或火酒油而始镕若露而放之即与养气化合热自初度至十五六度便能自燃故必须贮之水瓶中至其用亦不少动物植物俱赖以生长磷与养钙化合为钙养磷养五而成动物之骨故骨之磷为最多农家有用兽骨壅田者亦以骨中之磷能肥田稼耳且磷之性易烧故自来火亦用之此则磷之体用可见者也一曰碘之体用碘之为物当嘉庆十六年西人始行查出海水内有之泉水内间亦有之其余如海草鱼介等物亦多有之其色青黑状如细鳞不冷不热则为定质如加热至一百零七分则化为流质加热至一百七十七分则化为气质此物入水能令水色变黄故此物一分用水七千倍方能镕尽惟火酒及磺酒精化之甚易若论其用则为泰西精妙之药品然不可多食多食则毒以之治瘰等症颇能见功照相染纸亦用之余则无大用矣此则碘之体用可见者也

一曰硫之体用硫之为色黄而其质脆产于火山者最多与金类化合则成铁硫铜硫铅硫金卒硫等矿凡动植物各物多涵硫质银匙入鸡蛋用久即黑缘鸡蛋中亦涵硫耳硫磺之体厥有二形地中产者为八面橄核形一经烧炼即变为长方形若致力擦磨即生电惟性易烧燃其火焰成淡蓝色火酒及伊打酒松香油皆能镕之也其用亦甚广中国石膏内即有硫磺西人以之作药料共分三等一为白粉一为团块一为条子又能与别质化合而最要者尤首推硫养三及轻硫也此则硫之体用可见者也一曰溴之体用溴每藏于咸水中每咸水七千分约有溴一分其臭味与绿气相仿而更猛烈故西人名之曰步咾绵即臭恶之意也受热至六十三度则沸而化气受冷至下二十三分则凝而为冰惟其性甚毒生物之皮肉沾之即变黄色若论其用则漂白最为有功照相亦多用之与他质化合之用则有溴养轻溴溴养醋酸等类此则溴之体用可见者也一曰石布之体用石布之形有三一为暗定质其色[棕] (粽)绿一为晶粒形其色似金刚石一为半明定质其色如笔铅然无独生独成者与钠养化合则为硼砂与养气三分剂化合则成石布养三其余无大用处此则石布之体用可见者也一曰硅之体用硅与石布相同其形体亦有三为晶粒形一为[棕] (粽)棕色粉一为笔铅形凡地球大小石内皆涵之若受大热则为流质且硅亦无[独]成[之]质与养气化合即成硅养三如玻璃水晶白沙火石以及竹之筠藤之皮大半皆为硅养也此则硅之体用可见者也一曰碲之体用碲之原色其白如银而脆如玻璃化成后与硫硒之质无甚大异然其独成之质不常见常见者合于金类之中如金银铜铋之矿皆涵之也其用亦不大与轻气化合则成碲轻性甚酷毒其余化成之质嗅之不觉其臭人若误食少许则发之汗呼出之气竟至秽臭不堪此则碲之体用可见者也一曰硒之体用硒之为物质脆而色[棕] (粽)黑当嘉庆二十一年始行查出万物中涵此质者甚少铜铁银内间或涵之其光如新割之铅形体化成与硫磺无异受热至二百十二度即镕若论其用与养气化合则为硒养成酸类二种与轻气化合则为硒轻气甚臭恶故取五金矿者恒以吹筒射火嗅有此气否即知该矿涵此质否也此则硒之体用可见者也一曰金悉之体用金悉每于泉水中得之每泉水一仅涵金悉二三厘又有数种石亦涵之与养气化合则成金悉养亦颇有用余则无大用矣此则金悉之体用可见者也一曰铷之体用铷与养气牵合之力甚大遇空气能自燃投水中亦自烧凡泉水内俱涵之又有数种石及植物之炭亦涵之与养气化合则成铷养性极大故与金悉钠钾锂同为属之金此则铷之体用可见者也一曰钠之体用钠之形性与钾略同凡植物中多涵钠钠非独生每于钠养化分养气而得其净质在化学家以钠为最有用之质凡化分镁铝所不能缺与他质配合之用亦甚广如食盐即钠与绿化合而成化学家名曰钠绿颗粒之盐即钠与炭化合所成化学家名曰钠养炭养二苏特硝即钠与硝强酸化合所成化学家名曰钠养淡养五元明粉即钠与[硫] (金)化合而成化学家名曰钠养硫养三此则钠之体用可见者也一曰钾之体用钾之色白而质凡地中之石皆涵之草木所涵尤多故常法皆从草木炭内取之也与养气牵合之力最大如置钾力于水即与养气牵合成火而烧如化分轻气气烧则光显玫瑰之色水中若先加红色草酸则所发之光便成蓝绿等色其化合之用除钾养外又有钾养炭养钾养[淡] (液)养等质此则钾之体用可见者也一曰锂之体用锂之形性与钠略同然不常有惟石中含锂最多烟叶之灰内亦微有之凡定质中以锂为最轻约比水轻一半与养气化合则成锂养与他质化合亦有数种其最有用者为锂养炭养二可以供疗病之需此则锂之体用可见者也

一曰镁之体用镁与鎴钙钡皆为土属之金其色如银而质极可打为箔可制成丝置于空气中历久而不生锈其为用亦甚广飞甘石即镁与养相合而成镁养与石灰相合者成镁石灰与硅养三相合者成石数种其余西国之烟火花亦多用镁航海夜行亦用镁以发火焰此则镁之体用可见者也一曰鎴之体用鎴之色白磺养之鎴产于硫磺矿中炭养之鎴产于铅锡矿中凡鎴化成之质于火中烧之俱成猩红色惟无甚大用处若以之制花尚佳西国花即以鎴淡养等品合制而成也此则鎴之体用可见者也一曰钙之体用钙质极净其色淡黄可打成薄片如纸加热至红色即化再加热则现亮白之光如将钙碘及钠同镕即得净钙钙为地壳常有之质其化合之用亦多如石灰即钙与养气化合所成石膏即钙与硫养三化合所成大理石珊瑚以及白石粉蛤螺类亦即钙养炭养二化合所成此则钙之体用可见者也一曰钡之体用钡之色白而易消镕不须之红色即化故打为箔片极易然与别质化合则又体重西国故呼之曰巴哩庵即重意也其产于地面者多在铅矿铜矿之间若与绿气化合则成钡绿化分物质常用之若将钡养炭养二入钠养淡养五水销化即结成斜方粒用作火药宜于磔石开山此则钡之体用可见者也一曰铝之体用铝出于泥土有几许石俱涵之其色白其质坚与银无异而价值则两倍于银虽在空气亦不生锈若打为箔抽为丝击之其声甚大与养气化合则成铝养其余化合之用亦多故土属之金有十惟铝为最有用余如铒镝[锒] (银)错铽锆钍鋊皆属罕见亦无大用也此则铝之体用可见者也一曰之体用之矿不多见产于瑞颠等国与养气合则成养色白而性与钍养同与他质化合俱为白色惟无大用处此则之体用可见者也一曰铒之体用铒亦产瑞颠等国与同出一矿与养气化合则为铒养性与养之性同惟养色白铒养色黄耳此质亦无大用此则铒之体用可见者也一曰镝之体用镝无自然独成者多出于错矿与锒之性相同而形体迥别合于养气则成镝养一物其含水者现茄花色其不含水者现棕色而用极少耳此则镝之体用可见者也一曰锒之体用锒亦无自然独成者大都出于错矿与养气化合止有锒养之质余则不闻矣此则锒之体用可见者也一曰错之体用错之矿亦鲜与养气化合则成错养其色白错养草酸亦可以作药料余亦无大用此则错之体用可见者也一曰铽之体用铽与铒同而出于矿铽养之性亦与养相同其所化成之质大都具玫瑰色鲜艳异常惟无大用耳此则铽之体用可见者也一曰锆之体用产锆之矿有二非特中国无之即泰西各亦罕有之其形似釸而质稍有不同若遇大热反难镕化置沸水内能渐使轻养二气化分此质亦甚无用此则锆之体用可见者也一曰钍之体用钍之形体与铝略同亦为地球中罕见之物与养气化合则成钍养置钍养与钾养水中则消化甚难置钾养炭养二水中则消化甚易其质虽无大用然化学家不可不知耳此则钍之体用可见者也一曰鋊之体用鋊之物世不恒有泰西化学家尝化分宝石而得之与养气化合则成鋊养与别质化合味甚甜此则鋊之体用可见者也

一曰铁之体用铁与锰铜锡铅锌钒铀铋镍钴铬铟镉钨鈶锑鐕铌钽金申钼皆为贱金之属而铁之用为最多其形质为蓝灰色颗粒为立方形断处皆有纹理磨之能光其纯者为熟铁性甚柔含灰者为钢铁性甚坚惟生铁之性甚松不能硾打打之易碎祇可镕化于模以成其用如火管水管灯柱铁栏火轮铁架皆是也西人尝谓铁与国政相关若无铁则国之政令不能行即汽车火轮机器枪炮皆不能造矣可见铁之用为最宏也此则铁之体用可见者也一曰锰之体用锰色灰白究如生铁形性亦与生铁同质脆而坚钻锉所不易入其有角之粒可划玻璃若与别金化合所用亦广惟提炼纯质非易耳至于锰养二地产甚多研为粉可作玻璃及漂白粉又与作质化合之物其色皆如玫瑰亦大有裨益化学之用此则锰之体用可见者也一曰铜之体用铜质略带红色而不甚硬可搥为片可牵为丝在空气中不甚生锈惟受湿气过甚亦生绿锈其矿之种类不一形体亦各不同若与各金相合而其为用也尤广如炮铜即铜净九十分锡十分合成者也黄铜即红铜六十六分锌三十四分合成者也钟铜即铜一分锡十分合成者也宣炉铜即铜九十一分锡二分锌六分铅一分合成者也此则铜之体用可见者也一曰锡之体用产锡之地甚多如英国孟加拉国中国云广等处以及麦西国南亚美[利]加皆有所产其质甚而镕化易若屈曲之则而有声常用者有二种一为纹锡其质纯一为块锡其质粗但锡之为物磺养能食少许轻绿酸由渐而食淡养则化之甚速既化便成白散即锡养也以此化白之散至水尽以擦玻璃殊觉光亮若以锡镀铁则可不生锈又与铜铁合镕可作器皿色白如银而过之此则锡之体用可见者也一曰铅之体用铅之天然独成者极少多与别质合矿其颗粒为正方立形其形体为蓝灰间色同于锡可作薄片可抽长丝若沾湿气亦能生锈其用处甚多自来火管自来水管俱用之亦可轧薄以屋若与他质化合亦极有用如白铅粉即铅与炭养二合成红铅粉即铅与养气四三合成硬铅与醋酸合则成铅养醋酸黄铅与养气合则成黄铅养铅养铅糖其它如白铁焊即铅二分锡一分所作合字粒之铅即铅三分锑一分所作也此则铅之体用可见者也一曰锌之体用锌为灰白色之金无独成者常见于锌硫矿及锌养炭养矿其质亦脆如热即可折迭搥打若热至红色则化气遇空气即烧焚而变成锌养也此质亦为有用镀锌于铁皮铁即不锈若与绿气合成轻绿则可收淡轻气轻硫气以及臭腐朽恶之气并可使动植各物不至有朽腐之虞此则锌之体用可见者也一曰钒之体用道光七年西人始查出是质色白如银而硬过之外观其质[似] (是)重实则颇轻可扯为丝可打成片虽遇养气亦不生锈地球中有数种宝石俱涵钒养又有钒绿三水其色蓝又有钒养淡养五水其色亦蓝此则钒之体用可见者也一曰金申之体用金申之性与锰略同而不常见亦无大用所成之质有金申二养三其色绿又有二金申养金申二养三其色深黑可为玻璃瓷器之黄色及黑色此则金申之体用可见者也一曰铋之体用铋色红白质硬而脆受热至四百余度即化与别金相合则消化尤易如以铋八分锡三分铅五分至水沸之度即可镕化也若论其用则必与别金配合始有大用如铸精细铅字及印图之板俱用之此则铋之体用可见者也一曰镍之体用镍产于矿多与金申硫钴相合其色白光亮如银抽为丝亦极易其与各物相合之质色多浅绿化于水亦无异也至其用处可配合为白铜制造各种器具凡易藏吸铁电气者则惟铁与镍而已此则镍之体用可见者也

一曰钴之体用钴本红灰色为罕有之物天陨星石及空中坠下铁始涵是质与养气合则成钴养用作玻璃之颜料蓝色极鲜与绿气合则成钴绿消息于水浓则成蓝色淡则成红色若以淡者写字隐而不见遇热则即现深蓝色冷则仍隐故西人谓之冷隐墨此则钴之体用可见者也一曰铬之体用铬无独成之质各处所产者多与养气化合其色灰白似锰颗粒为方橄榄形若与各质化合色皆鲜艳无匹故染布之颜料绘画之颜精玻璃瓷器之颜料俱可用铬制成也此则铬之体用可见者也一曰铟之体用近[人用]光色分原之法始考得铟之质色白而脆可打成薄片清水不易镕化若加以盐强水热至红色即烧化见茄花色之光惟其质亦无大用耳此则铟之体用可见者也一曰镉之体用镉常合于锌矿内其形似锡其性如锌亦为白色之金镕化易于铁与碘化合成镉錪可为照相之用与硫化合成镉硫可作颜料之用近日泰西各国亦有用以合成白铜作各种器具者如洋白铜即镉与铜锌相合而成焉者也此则镉之体用可见者也一曰钨之体用钨恒见于锡矿颗粒大而长方色棕而光体坚而脆所化合之质亦不少而最有用者惟钠养钨养三凡印染棉布先浸布于此水染之甚觉光润既干后火不易烧此则钨之体用可见者也一曰鈶之体用鈶亦用光色分源法考得其体质与铅同而易于生锈既锈后其味甚烈凡与鈶化成之质亦如之惟亦无大用耳此则鈶之体用可见者也一曰锑之体用锑为蓝白色之金内含珠形极脆可研为粉常热不能变若加大热则镕发光亦甚明亮与养合共分三级若论其用则独自一质其用甚少必须与别金配合如作铅字及充银等项是也此则锑之体用可见者也一曰鐕之体用鐕无独成之质恒见于铁矿其颗粒为长方形与铜相似与养气化合成鐕养二其质白可作瓷器及伪牙又与淡气化合成鐕淡为茄花色之粉此则鐕之体用可见者也一曰铌之体用铌之颗粒极坚而无独成之矿常与铌养二铁养锰养相合然不常见亦无大用惟与养气二合则成白粉尚属有用耳此则铌之体用可见者也一曰钽之体用钽之为用也不多见形体与铌略同昔人故误作铌后始知其为钽现产于瑞颠国惟无大用耳此则钽之体用可见者也一曰金申之体用金申色如钢而质极脆可研为细粉恒见于铜铁锡钴镍等矿其纯质极少与别质化合之用则甚多如砒霜即信石即金申与养气三化合所成而性酷毒若以之擦动物之身上则可永不腐烂又有铜养金申养三可作绿颜料钾养金申养三可为药材若与硫化合则成金申硫三金申硫五即雄黄雌黄也此则金申之体用可见者也一曰钼之体用钼之色白而质硬最难销镕常合于硫矿内为钼硫三状如笔铅若以硫强水煮之水即变棕蓝色此质之大用惟合成之淡轻三钼养三而已此则钼之体用可见者也一曰金之体用金与银汞铂钯铱钉錴銤皆为贵重之品其色极黄其性极韧可造成极薄之叶片并可造作极长之细丝质纯者体如铅加大热即镕镕后复硬则略缩小惟无论寒暑燥湿皆不发锈也至其用处甚广以之作金钱器皿须加铜十分之一始能耐久又用以打成金箔可作包金之用亦极玲珑若与养气化合则成金养与绿气化合则成金绿照相亦用之此则金之体用可见者也

一曰银之体用银之色最白其体质硬于金而于铜可抽为极细之丝可搥为极薄之片惟银于矿中常与硫磺相合或兼涵[磺] (矿)铅磺铜磺铁磺锑等质其所以贵于用者以在空气中不与养气牵合故虽历久而不锈也若以之造钱币器皿亦须搀铜少许始能坚久故西国于制造银饼入铜多少皆有定率计英国银饼每银十一分铜一分美国银饼银十分铜一分又可镀银于铜铁玻璃等器亦颇雅观与他质配合之用尤不可更仆数此则银之体用可见者也一曰汞之体用汞之色白而体重独成之汞间亦有之然不如涵硫者多即汞硫矿也由矿取出必加甄炼始得纯汞凡遇空气及湿气俱不生锈其质甚密不冷不热为流质冷至三十九度则凝结如铅可制成薄片热至三百五十度则沸而化气其功用甚大凡风雨表寒暑表各种药材各种返光照镜及藉以取金银之在矿中者俱用之又有汞养即三仙丹汞二绿即轻粉其用亦宏此则汞之体用可见者也一曰铂之体用铂即白金其色如银微有灰色常产于海滨沙坦之中不与别金溷杂常见者为小扁粒大块极少其体硬于铜而于铁可以扛箔抽丝惟电合及二气火管始能镕之否则虽烈火亦不化也若论其用自铜铁丝而外以白金丝为最妙自金银线而外以白金线为最良且可以之作化学各器化分一切猛烈之物及熬煮浓厚之强水其与别质化合又有铂养铂绿铂绿二与淡轻四绿化合则成铂绒射以轻气能自生火此则铂之体用可见者也一曰钯之体用钯之色白如铂而光亮过之性亦坚固质亦稍轻可以引长可以打箔可以作精微之器余无所用以其贵而希耳此则钯之体用可见者也一曰铱之体用铱之色白而质脆体比铂重镕化亦比铂难用作铁笔尖最为上品故洋钢笔恒镶金刚石或铱质取其坚硬能耐久也与养气化合则成铱二养三色黑可作磁器面之黑色此则铱之体用可见者也一曰钌之体用钌性甚硬极难消镕惟合强水镕之尚易常合于铂矿中而不多见亦无大用此则钌之体用可见者也一曰錴之体用錴之性脆常见于铂中镕界则较铂更大合强水亦不能销化与铂相合而始镕其所配成之杂质大都为红色此则錴之体用可见者也一曰銤之体用銤无独自生成者每与铂粒相间其性颇硬质亦较重于金金类中以此为难化论其用处泰西各国多有用以作铁笔尖者惟亦贵而希耳此则銤之体用可见者也以上皆六十四原质之体用大略也窃谓西人之于化学精则精矣备则备矣顾何以伏煤瘴于矿内究无以杜渐防微是矿务之犹待化矣何以驶轮车白于海中终不能有利无弊是船务之犹待化矣且何以机器之织绸华美而不耐久机器之造纸粗涩而不光华是织造之犹待化矣可知西人之于化学虽系专门亦必逐渐而精而不能毫发无憾然则化学之功用不诚可矣然则化学之功用不诚大而难尽矣哉

　　物体凝流二质论　　　　　　
胡永吉

有天地即有万物有万物即有万物之体万物之体非凝即流非流即凝此其本然之质也凝者使之流旋使之复凝流者使之凝旋使之复流此变化气质之功也中国以变化气质施之于人为身心之学以人为万物之灵故理学家尝悉心致力之至物质之变化大抵循其常法有若金银铜锡铅铁之属则其体本可凝可流有若瓦瓶罍盎之属则其体非凝其用在凝有若朱丹色白采色之类则其体非流其用在流此中国与泰西无二致者所谓常法也泰西精参物理为专立化学一门于是变化物质几几乎无所不可近验一身远察万类大则窍邃山海小则剖析毫芒为凝为流见者直将忘其体质矣综斠其要大凡有四一曰性变铁可流而为酒煤可流而为油米浆可凝而为器油炭可凝而为胰刚柔燥湿之性可互变其凝流也一曰色变硫磺与水银合则流而为朱色铜与硝强水合则流而为蓝色海蓝与黑铅合则流而为黄色木炭与硫磺合则流而为清水青黄赤白之色又迭变其凝流也一曰味变养硝二气凝时无味流为硝强水则味酸木炭二质凝时亦无味流为红白糖则味甜海水流时味薄凝成盐则味厚牛乳流时味膻凝成精粉则味和酸甜苦辣之味复递变其凝流也一曰形变五金之类其质本重一经气化则目不能其形盐气之属其质本浮一经水银则转足以坚其形絮布炼之以为纸则厚薄之形异毛羽织之以为紬则美恶之形异虚实轻重之形且屡变其凝流也总之天地间形形色色人可变其自然之凝流而别成其为凝别成其为流者要不外硫硝盐醋之力烹炼淘汰各因其体质所宜分而化之而已若夫天地自然忽凝忽流则又皆空气使之然也之空气者虚浮缥缈迹莫穷凝流之质人皆见之空气则人莫信之不知云之流行而不坠者空气托之也风之流动而自生者空气助之也雨之流注而下降者空气因压力而不胜也露之流润而飘零者空气得阴气而渐缩也天之自然而流也有如此雨凝而为雪露凝而为霜微雨半空骤凝为霰大雨半空骤凝为雹则又以空气得热则涨而上融得寒则缩而难融也天之自然而凝也有如此雨露冰雪渗入土石积渐成多得隙而涌出是为溪涧之流江河湖泊之流或出于溪涧或流为流通不等而千支万派莫不归宿于海其所以周流无滞者非皆地势使然有空气推行于其间也鱼龙诸水族沈浸于中则生畜之盆盎则不生者空气不足故也地之自然而流也又如此江湖胡为而无冰溪涧胡为而易冰地大则空气之往来亦大寒冱不足以阻之彼咫尺之水其气不敌也石卵出于浅滩明珠藏于深渊其所以能凝结者皆空气孕之也金玉之精华煤产之富饶其所以能凝实者亦空气涵之也无土不凝实无地非空气也地之自然而凝也又如此变化之凝流若彼自然之凝流若此理可穷而物不可穷物不可穷而凝流亦与之无穷有志于察物体者本理学中变化气质之功因而衍其绪余无误于炉火之异术无惑于丹汞之旁门揆其物理考其分化攻已验之成效辨目前之各质又何难窥厥堂奥底于精纯骎骎乎驾泰西而上之哉
</div>
    <div class="pagination">
<a href="皇朝经世文三编_page23.html">上一页</a><span>...</span><a href="皇朝经世文三编_page19.html">19</a><a href="皇朝经世文三编_page20.html">20</a><a href="皇朝经世文三编_page21.html">21</a><a href="皇朝经世文三编_page22.html">22</a><a href="皇朝经世文三编_page23.html">23</a><span class="current-page">24</span><a href="皇朝经世文三编_page25.html">25</a><a href="皇朝经世文三编_page26.html">26</a><a href="皇朝经世文三编_page27.html">27</a><a href="皇朝经世文三编_page28.html">28</a><a href="皇朝经世文三编_page29.html">29</a><span>...</span><a href="皇朝经世文三编_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
