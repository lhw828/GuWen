<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 85 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 85 页/共 192 页
  </h1>
  <div class="content">
   道光五年二月日。两江总督漕运总督江苏浙江两巡抚。奉廷寄。以上年江南高堰漫口。清水宣泄过多。于本年重运漕船有妨。经钦差会同总督及河漕诸臣商办。以重运瞬即前进。未便停待。请引黄入运。藉其浮送。此固不得已权宜之计。虽添筑闸坝钞束。盛涨自可无虞泛溢。第黄水挟沙而行。过后必致淤垫。恐目前俾资济运。日久贻患滋深。终非善策。漕运为天庾正供。设将来运道淤滞。帮船迟误。自应未雨绸缪。另筹妥办。江浙各府。滨临大海。商船装运货物。驶至北洋。一岁之中。往来数次。似海运尚非必不可行。若雇大号沙船。分起装运。饬舵水旗丁人等。小心管驾。伊等熟习水性。定能履险如夷。所有风涛盗贼。亦可无虞。惟事系创始。办理不易。然不可畏难坐视。漠不相关。着各就所属地方情形。广谘博采。通盘经画。悉心计议。勿存成见。筹议具奏。余适以事至袁浦。同人以嘉庆十五年。曾应　诏议海运可行。稍知涯略。殷殷咨询。乃复作为此篇。备采择焉。

客问陈子曰。子海运之议。言之十有六年矣。今河口阻滞。粮艘不能畅行。全漕能否渡黄。事无把握。　　皇上发明诏。饬令议行。而子在浦。曾无一言之献纳。岂机宜已尽于前议。无可再事增损耶。陈子曰。前议未足以尽今日之机宜也。前议米未交帮。则以上海之船。运苏松之粮。其势甚便。今则粮艘载米。业已离次。则受兑之地应另议也。前议费未给丁。则以给帮之费。转而雇船。足以敷用。今则公私之费。均已全给运丁。疲多殷少。非还旧欠。即置新货。不能按数追缴。则海运之费应另筹也。前议试行不过数十万石。今则本年漕米之外。加以缓漕洒带。不下五百万石。此五百万石。非全行扺北不可。则全漕之数应通计也。无已。则请先就河运计之。夫海运之水脚。每米一石。以八钱计。则每千石须八百两。粮船所载。以每船八百石计。则多过一船。即省海运六百四十两。过百船。即省六万四千两。过千船。即省六十四万两。以六八串钱计。省钱四十三万五千二百千。即省银四十余万也。宜先筹款四五万金存贮河口。以为筑堤束水关盘缆牵挽赏犒之需。多过一帮。不特运丁受一帮之益。即北坝亦受一帮之益。截至夏至堵闭御黄坝为止。作两月计。每日过船以五十只计。约可过三千只。盖夏至后。将届伏汛。黄水盛涨。运河两岸。不能容受。淮扬两郡。在在可危。故夏至节近。御黄坝必须堵闭也。是坝一经堵闭。运河水无来源。势必停淤阻浅。到淮之船。令其退回江口。以就海运。势必不能。则宜先筹内河驳运之法。应请尽调江广山东江南粮驳船。停泊黄河南岸。修备用。以一千只计。每船装米三百石。约可装米三十万石。于全漕不过二十分之一。不足济事。则请调豫东回空粮船。或雇河南西河牛船只四五百只。以每船装米一千五百石计。可装米七十万石。合之驳船。约可装米百万石。自彭家马头过河。不过二里许。用麻袋小车装运。其势尚便。仍自杨家庄进中河。自运河行走。足抵北坝。此种船只。驳船水手。祇须给与饭食。西河牛船运脚。与驳船牵算。每石水脚三钱。约须三十万两。此与内河驳船无异。即令运丁自行押送北坝交兑。亦与粮船抵通无异。或可尽运江浙两省之米。其江广之米。大约不得不议海运矣。则泊船之地宜筹也。江广系属尾帮。停泊多在瓜仪。宜于上海雇船。驶赴瓜仪受兑。上自仪征之黄连港。下至江都之三江营。沿江空阔。足敷停泊。就船过船。无需脚费。惟海运之事。海船之舵水。先须粮艘之运丁。盖粮艘虽省北行牵挽之劳。实非本愿。一则自置货物。不能带北消售觅利。二则带运之客货。不能到北交代。三则北坝回货。不能携带转运。四则舵水身工已给。不能追回。五则回空过早。闲空之日。水手口食无资。不能不为周。再追其所得津贴。以为海运水。不特有名无实。于事无济。且恐情极生变。别滋事端。或不便竟置不论。则或由该本省分年扣缴。宜责成各该省粮道议详核办。至北坝交兑。则旗丁积习相沿。包与舵工。并不亲身赴北。至北坝者。不过办事旗丁数人。漕船系属官物。必须责令原来舵水管驾回次。以为下年新运地步。则江广之米。既经海运。仍责令旗丁赴北交兑。乘坐海船。既恐不谙。令其陆行。途次避匿。孰为管理。即令至北。推诿规避之獘。不可胜言。而商船祇能运米。不能交官。祇能抵津。不能抵坝。祇能交米。不能贴费。若吏胥花户。仍照粮船之例。需索挑斥。于事实多隔碍。则在北如何兑收。存贮何处。作何驳运。必需　钦派公正大员。及御史监察。严禁需索。一破向年积习。俾免累之处。应请筹议具奏。请　　旨遵行。

至大小沙船。江南沿海州县皆有。殷实之商。有一家数十号者。会于上海。牙行船埠及该处豆行。熟悉情形。就彼雇募。事有归宿。特恐办理不善。船户人等。不知公平交易。与民间买卖无异。稍为惊惶。即行避匿推诿。或书差牙行藉端播弄。坚实之船。得钱卖放朽坏之船。封雇充数。甚或勾通丁属。蒙蔽官府。增昂价值。把持分肥。种种流獘。皆不可知。必得遴委妥员。并延访老成熟悉之人。到彼访明现在中等通行之价。关担较苏担实在多寡之数。向船埠船商人等剀切晓谕。参酌交易情形。明定水脚。妥议章程。仿照粮船之意。五船互保。十船立一船头。五十船立一总船头。祇责以辨认人船。到津聚泊一处。不问其余。水脚何处先付若干。由何衙门给与执照。船户如何出具认领。由何衙门会报。应否给与较准漕斛。及样米桶袋。每船准带余米若干。货物若干。免税若干。所免之税。奏明于关税盈余项下核实减免。到北执照。呈缴何衙门会收查销。办理妥协。如何给与奖励。及执照款式。领状款式。商人与官交接。究多畏葸。在南在北。应如何设立总局。皆宜预为议及者也。至此项船只。拟运江广二省之米。约及一百万石。以每石八钱折实六八串钱计。约及五十万金。既不能追缴旗丁。又不便请用正项钱粮。应如何设法之处。亦应预筹。此皆前议之所未备者也。前议何足以尽今日之机宜也。客曰。然则何以不言也。曰。是不易言也。譬如行军之事。在于命将。为将之道。在于治心。将必心定而后臂指相应也。必谋出万全而后心乃定也。心定而后识定。识定而后志定。不易言也。不定之故。约有数端。一则通州仓储。积贮情形。未尽悉也。二则粮船海船。聚则人众。恐滋事也。三则万一失事。经办之员。恐赔累也。故不得不郑重出之也。大约仓储之积。足支十年者。雀鼠之耗。变幻百出。去其二成。不过七八年矣。七八年者。气头廒底之米。蒸湿朽坏。去其二成。不过五六年矣。而况不及十年者。畿辅之地。百官军民。皆仰给南漕。必众人之心安。而后　　皇上之心安也。今仓储未必无数年之积。而人不尽知。河运阻滞。惶惶之情。定烦　　圣虑。则今日海运似当急筹也。粮船水手。易于滋事。此诚应有之虑。故议中先议两船兼。而尤于粮船丁舵水手加之意。今拟以粮船之事。责成各该粮道。海船之事。责成上海道拣派妥员带同老成船埠同至瓜洲照应。地方之事。则有扬州府及驻札瓜洲之京口副将足资弹压。再遴委妥员帮同办理。似亦可以无患。至分赔代赔。贻累子孙。为属员所畏。上官体。恩至重也。风涛盗贼。虽可无虞。然意外之事。亦难逆料。此则在精选坚实船只。壮健舵水。分派水师护送巡缉。万一适遇。致有损失。试行之初。似当预为奏明核实。邀　　恩宽免。盖于不测之区。行见之事。必明定赏罚。且必需赏重罚轻。而后人始用命也。

近人谓海运必不可行者。其说有二。曰费无所出。曰人无所归。不知此乃海运难行之处。而非必不可行也。譬若人身受病。必思所以治之。万不能因其病而束手以待也。论海运于平日。则以粮船之费。作海运之费。费有所出。而人无所归。宜筹所以安辑之。上年江浙水灾。停运者十八九。人无所归。亦十八九。较之今日。何止数倍。筹其口食。陆续散遣。亦未见滋事也。论海运于今日。则水手身工。已于水次领足。仍须驾驶回空。口食不忧无着。所苦者。所带私货不能销售。及不能带北坝回货觅利耳。然此究有余之病。而非不足之病也。且其货不过磁器夏布竹木之类。沿途皆可售卖。沿途之货。均可转贩。河渠通利。新漕瞬届。则人不患无所归也。所难者。费无所出。窃谓　　明诏饬行。为畿辅筹民食。　国家断不惜此巨费。而经费有常。不能不多方筹划。则两淮商人。素属急公。现闻奉　　旨传询。议加盐价。以江广口岸。方在减价敌私。不便议加。稔知工用繁多。愿筹报效五六百万。分年带缴。则或遂其报效之诚。作为现在海运之费。不过十分之一。即可足用。万一运库现银不能足数。则就近藩关各库先为拨用。由运库陆续解还归款。此似可筹商鹾使。询问商情。具奏请　　旨遵行者也。此不宜迁延观望坐误事机也。筹经费以运粮艘。备驳船以资驳运。雇沙船以资海运。三者并行。以期全漕抵通。以安畿辅之人心。即以慰宵旰之　　圣心。实为目前之急务。若夫　国家如天之福。河伯效灵。两月之间。闸口通顺。刻期渡黄。不特无事海运。并无事驳运。则二者所费水脚饭食之资。或归通省摊捐。于事亦非甚难。此则前议所未备。而今日所当议及者也。若风汛之顺逆。水程之远近。前议已略及之。其未备者。则有高培源之海运备采。谢占壬之海运提要。董国华之海运事略。齐彦槐之海运南漕议。孙义均之乙酉筹运议。师亮采之瀛槎答问。沈涛之沪渎客谈。钱轼之海运蠡测。魏源之胶莱海运议。皆足以备采择。虚怀采纳。实心措置。知人善任。和衷共济。勿多顾虑。勿惑浮言。靖人心于不觉。消隐患于无形。上为　国家立恒久之规。下为畿辅兆丰盈之象。慰　　九重之宵旰。而一己之功名亦懋焉。勋载史宬。福延后嗣。是在秉钧当轴之贤者。卓远见而坚定识矣。

　海运水脚。谢占壬之苏斛每石八百十文。是以极贵之价。每石三两。每两折实钱六百七十六文。关担合苏斛二石五斗零也。齐彦槐之苏斛每石四钱有零。是关担九三兑银一两二钱。合苏斛二石四斗二升也。与现在牙户所开之关担合苏斛二石。每担水脚一两四钱。苏石每石合漕纹七钱者不同。与鄙人所议每石八钱折实六八串钱亦不同。大约船户所得水脚。每两皆六八串钱。而价之低昂。则视船只货物之多寡与为消长。今拟每苏斛水脚。给以漕纹五钱。再加免税二百担。其妥协出力之船商船户。仍加以优奖。民间雇载。论货之多寡。不论船之大小。是以有装土压钞之事。今则尽船装载。即论平价。较之民雇。已有盈余。足资牙户人等沾润。其应如何酌提行用。听其自议。官不与闻。若辈食毛践土。具有天良。当无不踊跃从事。即胥吏牙行人等。择其驯谨诚实者。开诚布公。与共斯事。当不致居奇货而肆侵渔。致掣肘而偾事。若驳船麻袋。本属无所用之。详于复齐彦槐书。兹不具载。及今为之。船则七八百艘尚可得。风则五六两月亦正可行。若过此以往。则仅可存此说以待将来矣。四月朔日又记。

　　海运北坝交兑议　　　　　　　　　　
陈文述

海运之事。惟北坝交兑最难。以沙船耆舵过于畏葸也。畏挑斥羁留。致误关东豆汛也。为沙船计者曰。但得他人代往交米。沙船仅管运送至津。俾得随到随卸随行。则水脚之多寡可不计也。于是筹海运者曰宜用运丁。为其与北坝熟习也。则州县必照旧予运丁以津贴也。必于津贴之外。增沙船水脚也。夫州县出倍费。而沙船得速行。已属非计。而运丁者。以河运为业者也。其不乐海运之利便者。情与势也。即不至仇敌相视。而不休戚相关者。亦情与势也。则沙船抵津。必多方句串书吏花户经纪以难沙船。公然不敢难也。则暗中设法难之。或羁留驳船。使不得源源接济。或压搁回照。使不得及早开行。或故使人与之寻索逋殴詈打降嫖赌酗酒。甚而结讼。明以困运丁。而暗中实以难沙船。既由运丁交兑。则沙船被羁。不能向官府陈诉也。即陈诉而官府有词以谢也。必致沙船倾箱倒箧以济运丁。逮至开行。而关东之豆汛已误。则运丁交米之无益于沙船。且有碍于沙船如此也。于是为变计者谓宜州县派人自交。夫州县以中缺计。漕米约五万石。须沙船五十只。每船一人。须五十人。州县安得有如许心腹干练之人。则或酌派数人。使乘沙船往耶。无人之船或先到。有人之船返在后。或十日。或半月。不可料也。则未到之日。皆先到船只停泊以待之日也。或使由陆路往。则米未上船。人须先行。所派之人。贤愚不一。即得其人。而州县肥官。漕务利薮。北坝之人。所欲得而甘心也久矣。其需索刁难。必视运丁有加。费用大而赔累多。其究竟终归于亏空库项。而受其刁难勒掯之日。皆沙船守候待兑之日。设遇不肖。其智计未必出运丁下。则州县派人交米。即无碍于沙船。而实无益于沙船如此也。则莫若委员。夫历年河运。各帮有运弁。各府有通判。各省有粮道。官非不多。而北坝交兑。仍以责之旗丁。刁难勒掯。官未尝过问。并亦不能过问。不敢过问也。而旗丁者。不尽在船也。南北兑运。包与舵工。则舵工者。旗丁出官代驾之人。与旗丁无异也。彼舵工虽交米。而所以交者。舵工不能自为政也。每帮有熟悉南北办事旗丁数人。出承其总。所谓尖丁是也。费用若干。照旧章而损益之。各船以所得于南者分肥焉。设有彼此争较。则官不过使旗丁多出钱与北坝。得早交卸。买静求安耳。而北坝之花户经纪口不言钱也。惟以米色为词。米色之美恶无定也。钱至则糠秕皆精凿也。钱不至则珠玉皆泥沙也。言米色者曰。干圆洁净。夫干与洁净。米之所能也。圆则米之所不能也。为经纪花户者曰。即使粒粒珍珠。亦须打眼钱。是运丁在南。所以讹州县而苦百姓者也。是慎重米色者。功令所以重　天庾。而若辈即以为挟制取财之具。是以米色愈重。苛索愈多。而米色亦愈坏。势相因也。若沙船运米。委员往交。不过坐待河干。互相观望。委员之任事者。不过明为出力。公牍禀呈。暗为调停。敛钱给费。其不任事者。不过拚一官以殉之耳。是委员之无益于沙船又如此也。

然则海运终不可行乎。曰。是又不然。我　朝自康熙中开海禁以来。船商食　国家之福者。百四十余年矣。小有转输。畏难推诿。此船商所不敢出也。则莫若推究其利獘之极而权衡之。北坝之费。历经内外臣工条奏。虽不尽不实。每船约在百金内外。每石之费。约及一钱有余。江苏漕粮。正兑本有加四耗米。二五之耗。随正归仓。一五之耗。随船给丁。改兑加三耗米。一七之耗。随正归仓。一三之耗。随船给丁。浙江漕粮。正兑耗米。与江苏同。改兑耗米。亦系加四。一七之耗。随正归仓。二三之耗。随船给丁。夫运丁于屯田领款赠五行月之外。又加以每石若干之耗。岂真仓中之鼠。饮啖倍常哉。亦以调剂旗丁云尔。今沙船载米。数倍于粮船。而行走便捷。期实速于粮船。水脚之外。耗米全给沙船。未免过多。则莫若即耗米之数而酌分之。以一斗给与沙船。除浙江杭州府属各县。江苏常镇两府属各县。距上海较远。历来津贴旗丁帮费亦较轻。五升之耗。拟归州县贴补水脚外。其余州县。照现定价值。征收折色。解粮道库。仿照轻之式。解仓场衙门。以作天津剥船水脚。及北坝一切不能减少之费。则以一百七十八万石计。可得耗米二万余石。北坝得此。不无小补。而沙船于水脚之外。得有加一耗米。除实在折耗外。似亦尚有盈余。即北坝有一二万不能省之费用。亦可于此挹注。不致耗及水脚。于公于私。似皆有益。其北坝如何预备。北仓共有若干。如何存贮。驳船共有若干。作何给与水脚。沙船到天津何处停泊。如何次第起驳。至迟不得过几日投文领批。至迟不得过几日。何处设立总局。委员如何给与薪水。书吏如何给与纸张。花户经纪如何给与饭食。以及一切芦席麻袋油火烛之需。均应奏请　敕下直隶总督会同仓场侍郎筹议章程。咨商江省。请　　旨遵行。仍请　钦派公正御史一二员。稽查沙船到津及起剥开行日期。按几日具奏一次。何处压搁。许董事带同船户具禀。稽查究办。似此情法兼行。或可不虞掣肘。抑更有请者。验米者。所以核实米色。而沙船载运粮食客货。从无验色之事。非舵水尽诚实也。巨海汪洋。风汛利便。不须停泊。既无偷漏。即无短绌。自无搀和。祇须在南不收潮米。至北自然不致霉变。此次试行之初。在南责成粮道。亲验米色。在北应请暂宽一切科条。尤以秉公验收。不挑斥米色为第一关键。少有霉变。尚堪食用者。另廒存贮。先行按成搭放。万一竟有收藏不慎。一仓之中。有发变结成巨块。颜色青黯。不堪食用者。该船户耗米宽余。或同帮邻船协济。抵补足额者无论。否则短缺之数。于批回注明。会总咨覆。于公局存贮提厘银两内买补。下运带交。如海运停止。即行交价。无款可筹。再行奏请豁免。不收之米。船户或在津粜卖。或带作回空食米。听其自便。此次试行之后。或有章程未尽妥善。应令筹议者。随时斟酌更正。以期无碍再行。至耆柁不谙文理。不娴公事。或公延一二董事出官。代为经理。亦听其便。似此分别定议。沙船或不致畏葸。而海运得以安行。河漕可以并治矣。 

　　请试行海运疏道光五年　　　　　

王赠芳

窃照本年借黄济运。原属权宜。既虑贻患于全河。仍难全登于　天庾。现在极力趱行。臣核计之。总有二千余只未能北渡。剥运之难行。臣前折已详言之。是则舍海运更无长策也。惟是我　朝二百年来。河运相承。忽议经涉重洋。事原创始。虽考元史所载。江南之粮。岁分海运二次。旬日可达京师。民无挽输之劳。官有储蓄之富。计耗损率不过百分之一。诚一代良法。究之今昔各有情形。举动不无顾虑。即上海沙船。每岁出洋率三四次。商人往来。数十年无恙。究之沙船为民货。而漕运为官米。民行之。官仍未行之也。臣愚以为南漕重计。宜出万全。海运之行。莫如先试。试行之而无患。则暂行之而奚疑。以常理言之。便于海运者。江浙帮为最。现今业已入运渡黄。姑无庸议。惟此江广帮船。既不能北渡。必筹所以抵通之方。海运固自需费。较之剥运。其费必省。即同一需费。何如借此以试行海运之为两得乎。臣请以江广各帮之米。仿薛向募客舟之法。将粮船运至镇江口。令运丁各雇小船剥送至上海县。原船饬令回空归次。即于上海官为招募沙船。令其洒带。其可容二千石者。令载官米千石。私货千石至直沽口交纳。简派文武官弁中干练而谙海性者二三员。督率趱行。且纪洋面程途。以备　　圣览。如沙船现已陆续开洋。船只较少。即就现在所有之船。度其所载米数。交兑洒带。本年不过试行。事易办而费亦无多。惟在体察商情。勿令困累。公私交济。方为有益。诚试之而效。则来年海运之暂行可无疑义矣。查各帮粮船受兑时。州县各有津贴银两。以为安丁之费。多者千余金。少亦六七百金。若近赴海口。则舵水工食。及北河提溜打闸之费。均属可省。尚何所用其安丁。是安丁之项。即可提为海运之赀也。本年江广各帮。改行海运。时日较迟。其银已归运丁。必已动用办货。若必提追。亦滋扰累。自宜以剥运之费。移而募船。若来年已定海运。即可先期饬令各州县将安丁银两解至上海。以之招募沙船。自足敷用。如此。则漕运固属便利。而　国帑更无縻费矣。总之有任事之人。仍有救时之效。是在为大吏者。肩巨思深。虚公协济。为　国家立久远之谋。不以目前之迁就为安。不以事外之推卸为智。则政无不举。而法无不行。查嘉庆十二年。前任浙江巡抚阮元。曾经遵　　旨筹办海运。妥酌一切。已有成局。商人无不乐从。后因运道已通。事遂停罢。可见筹议虽周。施行匪易。伏乞　敕下两江总督漕运总督江苏巡抚筹议施行之法。　谕令事在必行。以免观望。兼　诏两广督臣阮元。将当日妥酌章程。咨交两江。以备采择。令南河总督专力治河。不必兼顾漕运。大工告竣。仍照河运旧章。永远遵行。斯河防固而仓庾充。患弭于今日。而利贻于万世矣。

　　遵议御史朱琦奏海船带运京仓米石疏户部
道光二十五年九月初三日。奉　　上谕。朱琦奏请储蓄京仓米石一折着户部议奏钦此。由内阁并原折抄出到部。据该御史原奏内称。伏见京中十三仓米石。岁仰南粮漕运。每年支放。颇少赢余。必须及早设法买补充赢。乃为有备无患之道。求于买补之中。不致有伤经费。而又不妨于民食者。惟有海船带运一法。臣闻福建广东两省。向有海船带货至天津贸易。往年每省各数十只。或百余只不等。近年来者日稀。祗以贸易利益微薄。若令有可获息之处。仍当来者日多。而闽广谷多价贱。傥令该两省于此等海船。准其装载米石。到天津交付。以补漕运之不逮。而实京仓。于　国家根本重计。洵为有裨。惟领银采买。及到天津交付。必须严定章程。使官吏无从把持。书役不能勒索。商贾得以权子母而计奇赢。庶于商力无亏。乃能行诸久远。而每年帮运若干。亦令京仓斟酌虚赢。约定常额。则于江浙各省漕运。亦可有协济之功。无相侵之患。臣惟此议有七便焉。　国家于东南正供之外。藉此广谋储积。渐至丰赢。得深根固柢之道。一便也。商贾能得利益。带米必多。兑交之外。并许与民市易。则畿辅亦必有所资益。二便也。南粮至京。每石需脚价银十余两。京仓正运。岁有常额。若因匮乏而议添运。所费尤恐不赀。今闽粤稻米。每石中价约需银一两。上价不过一两五钱。加以水脚运费。每石价半南粮而有余。不害经费。上下两益。三便也。闽粤既招商采买。丰余之岁。可当本处官籴。民间无谷贱伤农之患。四便也。闽粤米若不敷。许商人领银。向各处海口兼行采买。如浙江之镇海。江苏之上海。山东之登州。皆为海船停泊取水之地。一任商人买米补其短少。则商农均益。五便也。海船水手。俱无业游民。无所就食。势必流为洋盗。今俾运米渡洋。船无弃材。人无弃力。顽钝可化为良善。六便也。运米既得厚利。商船可不私带违禁货物。便于民者既多。而流毒日少。七便也。有此七便。似可施行。或由该省藩库发银。或由该商自备赀本买运。至天津交米领价。务使商人有倍获之息。官吏无侵蚀之獘。则海船源源而至。京仓米石不虞缺乏等语。臣等伏思积储为制用之急务。近六七年以来。因东南各省灾缓频仍。岁入漕粮。祗敷岁出之数。是以仓存米石。固无虞夫匮乏。究未见其充赢。兹该御史所奏筹划仓储。洵属先事豫图。臣等不敢稍存成见。亦不可不再四熟商。窃以海船商运。较之漕粮北上。自为便捷。第采办少则无济于仓储。收买多复有妨于经费。查道光四年采买台米十万石。奏拨银三十六万两。若欲行之久远。补益京仓。必须豫筹米价。款项繁多。而重洋往返。诸獘丛生。闽粤海疆。米粮腾贵。尤难保其必无。全在职任封疆。权其轻重。就近察看情形。方有把握。应请　　旨饬下闽浙两广总督福建广东巡抚悉心妥议。果如该御史所奏。米价商船。易于招徕。是否永无流獘。援照道光六年苏松海运之案。试行有效。自可济漕运而实京仓。应令各该督抚据实覆奏。请　　旨定夺。

　　请将滞漕改由海运疏咸丰二年　　
张祥晋

窃丰北漫口。未能合龙。本年南漕。艰于挽运。早　　圣虑。臣于上年九月二十五日。恭折奏请将江苏之苏松常镇太五属漕粮。援照旧章。改由海运。并推广浙江杭嘉湖三属。一体遵办。诚以江浙两省八属漕额。已居全漕十之六七。若能俱改海运。则其余江广等帮。仅十之三四。即使河道阻碍。亦易于变通。嗣闻浙江未有成议。是海运米数仍少。河运米数仍多。现当漕船全数渡江之时。河运既不能行。自应亟筹变通。以免贻误。臣思筹办滞漕之法。约有三端。一曰盘剥。一曰变价。一曰海运。三者之中。不能不熟思审处。择善而从也。查道光四年。高缺口。运道受淤。盘剥滞漕。费帑至九十余万。今经费支绌。固属无项可筹。且恐剥船无多。不敷装运。势必觅地暂囤。候船轮载。辗转般运。折耗固多。并恐淤塞道里过远。费至数石之价。方能盘一石之漕。尤为得不偿失。此盘剥之法不可行也。大河以南。米价素贱。江广等帮。米色向麤。时价不过一两有零。照价变卖。所值无多。若估定银数。勒令旗丁补足。谅必窒碍难行。况就地变价。则米数太多。安得如许米商。克期承领。且京仓缺米过甚。京城米价。腾贵堪虞。民食尤关紧要。此变价之法又不可行也。臣再四思维。于变通之内。求妥速之方。似仍莫如海运之为善者。现在江广等帮漕船。既不能渡黄北上。自必停滞扬子江一带地方。其地距海口甚近。若广募海船。至粮船停泊处所。祇须将米过载。即可扬帆。固无路途迂远之虞。亦无盘运折耗之獘。或谓扬子江下游海口。向少海船往来。恐米船出入维艰。不知该处海口。向无贸易马头。故海船少到。并非海船不能至之地也。查道光三十年江苏新造各战船。由上海调赴扬子江验收。即由该处海口驶入。可为明证。至水脚一项。向闻海船运米抵津。每石脚价约银四钱。为数有限。即责成该帮旗丁应付。该丁等已收兑费。而可省由扬抵通往返费用。谅必乐从。且较之变价不敷饬令补足之数。多寡悬殊。丁力亦不至支绌。若虑海船不敷应用。则江苏海运船只。业经陆续安抵天津。交卸之后。即可饬令折回再运一次。若虑南风令过。为候已迟。不知海船由苏至津。风顺祇须数日。交秋以后。南风亦所常有。仍可放行。查前岁江苏捐输米石。九十月间。方由海运赴津。今计期中秋以前。尽可全数起运。固未为晚。至风涛寇盗。或谓可虞。然屡次办理安恬。着有成效。自未便因噎而废食也。总之海运一法。原出于不得已之举。然较之盘剥变价。究觉妥而能速。变而可通。筹办滞漕。似无善于此者。相应请　　旨饬下两江漕运河道各督臣。悉心会议。如事属可行。一面具奏。一面速行改办。以免迟误。臣愚昧之见。是否有当。伏乞　　皇上圣鉴训示。

　　河运难复扩充海运情形疏　　　　　　
江苏巡抚丁日昌

国家岁漕东南粟以实京师。转输之道有二。道光以前。专行河运。道光以后。河海兼运。迩经兵燹。河道阻浅。江浙之漕。全归海运。历办理。均无贻误。费轻运速。厥效甚巨。惟是议者以事体重大。不敢轻议更张。明知河运之难复。又恐海运沙船之不敷。是以有漕省分。虽有转输之忱。终切望洋之叹。非由　朝廷定有画一章程。窃恐议河运者。但知胶守成章。而无扩充有济之效。年复一年。外间之议论日多。　天庾之正供无益。不惟河运毫无把握。即海运亦将渐费经营。此微臣所以每一计及。不禁辗转傍徨而不能自已也。今请为综计得失。而申明其说。兵燹以来。有漕州县。改折减耗。从前浮费。一概裁汰。欲复河运。必须加费。小民计较锱铢。减漕之惠。彼既习焉相安。骤议增加。蚩蚩者恐多疑虑。且流亡初复。正宜曲为休息拊循。似不宜多取以耗民气。此河运之未易复者一也。近来帮船罕有存者。屯籍旗丁。亦既涣散削耗。欲复河运。必须造船数千艘。招觅旗丁水手数万辈。公私耗费。无有纪极。当此官民交困之时。骤添巨款。从何筹拨。此河运之未易复者二也。黄河北徙。运道久已失修。同治四年试行河运。回空之船。因沿途淤塞。并无片帆南下。欲复河运。必须疏泉浚河。乃可蓄水济运。目下燕齐之间。元气未复。骤兴大役。供亿烦苛。此河运之未易复者三也。河运之不能遽复。情形固有如此。然而上海从前有沙船三四千号。故海运无虞缺乏。今则减至四五百号。即苏浙漕粮。尚且不敷周转。何能接济他省。此又海运之穷也。夫物无穷而不变。事因当时而制宜。臣又请将扩充海运之说。而申言之。夫沙船之所以日见少者。皆因夹板日见多之故。沙船船货皆有捐厘。而夹板无之。此其利息不如夹板也。沙船非顺风不能行驶。而夹板则旁风亦能开行。此其迅速不如夹板也。沙船有风涛之险。有盗贼之虞。而夹板则火齐全。船身坚固。皆无是虑。此其安稳不如夹板也。沙船之利。初则为夹板所分。继且为夹板所夺。阅日既多。遂成废弃。自李鸿章裁减厘捐。曾国藩增加水脚后。沙船虽稍有转机。尚难全复元气。则以受病之已深。积重之难返也。臣愚以为为海运计。必须渐将沙船厘捐通盘筹划。酌量核减。以纾其气。沙船驶过五条沙之外。则可无虑盗贼。其畲由以南。十效以北。宜时派轮船师船善为保护。运米至京之后。随验随收。俾周转可以迅速。是沙船无前者之害。即可与夹板中分三者之利。不数年间。元气可以徐复。此专就沙船扩充之情形而言之也。天津东等船。船身宽大。本可运漕。因与沙船稍有畛域之分。兼苦厘捐之重。年来到沪者遂复寥寥。似宜广示招徕。使有宾至如归之乐。若津等船。不日见其少。则米数亦不日嫌其多。此兼就似沙船而非沙船扩充之情形而言之也。夹板皆系闽广人所租赁者。闽广人可租赁。则沪商亦可租赁。应即劝谕沪商。如沙船无利可图。即可改业夹板。载货之余。兼以运米。且上海福建。俱经陆续制造轮船。恒苦养船之资。若兼用轮船运米。则可以海运之水脚。津贴轮船之经费。而运漕之卒。亦可以为海防之师。即目前自制轮船。尚不足敷。亦可租赁以辅之。此又举不与沙船相类而足以助沙船所不及者扩充之情形而言之也。将来沙船元气渐复。船数必增。而又有津夹板火轮辅其不及。以济全局。海运当可无虞缺乏。惟有漕各省。临江处所。与天津收漕之处。似宜建设漕仓。随到随收。随收随运。然后内河外海运米之船。免致停泊稽留。可以辘轳输转。如是。则各省全漕。均可渐次起运。即偶尔偏灾。东南之粟。亦可源源转运京师。以固根本。此固百世之利也。至于各处所建漕仓。必须宽筹经费。优给薪水工食。庶免刁难克扣。致以正供资中饱。此又不全关乎立法之善与不善矣。

　　会议海运交米疏　　　　　　　　　　
曾国藩

窃臣等承准军机大臣字寄。同治九年十一月二十日。奉上谕。海运交卸一节该部拟请按照河运章程改由粮道赴通径交系为扫除积獘起见着曾国藩李鸿章英桂张兆栋张之万杨昌浚斟酌情形详细妥商会同核议具奏原折片均着分别抄给阅看等因钦此。臣国藩当即札饬江苏粮道英朴。会同藩司核议详覆。臣昌浚亦即札饬浙江粮道如山。会同司道核议详覆。旋据浙江粮道如山等会详称。海运章程。始自道光六年。由沪运津。责成南省委员。由津运通。责成北省委员。厘然判而为二。各有专责。奉行既久。法非不善。而獘即丛生。今欲大改章程。不外除獘节费二事。然运通之獘。全在剥船。若改由粮道委员押运。以隔省人地生疏之委员。稽察隔省积惯作獘之船户。恐呼应不灵。其獘更甚。至海运经费。系按照米数。备带赴津。力求撙节。方可敷用。向来北省押米员弁。多至一百数十员。今若改由南省带员赴北。薪水既多。川资更巨。即此一项。已形糜费。其余各款。亦必骤增。恐于事未必有济。而所费更属不支。又津局以起剥为重。通坝以交卸为重。粮道专驻津局。则交米之事。无所专责。先赴通坝。则起剥之事。又恐羁延。而沙船在津等候太久。耗费更多。尤虑畏累远避。有碍于下次之招雇。种种窒碍。未敢轻议更张等语。由臣昌浚咨商臣国藩察核所陈各节。均系切中事理。并非意存推诿。即据详会奏矣。适又接江苏粮道英朴禀称。迩来海运獘不在商船之运津。而在剥船之运通。

剥船舞獘。固由积习之相沿。亦由水脚之过少。该船户既亏累于平时。复需用于临事。偷漏搀和。无獘不作。致令干圆洁净之米。一交剥船。米色顿坏。殊为可惜。今欲力矫前失。惟有遵照部议。由南省粮道径运交通。自津过剥以后。慎选委员以押运舟。分设卡段以司稽查。严定偷漏罪名以钤制之。节省经纪等费以优恤之。或可一洗剥船之獘。至封雇弹压等事。仍由直隶地方官妥为照料。南北通筹。恩威并用。漕务当有起色。现已草创章程十四条。虽不能十分周密。请试办一年等语。臣国藩以该粮道英朴。在浙江办理海运二次。调任江苏。又办九年分一次。一切情形。久为熟习。既力为其难。勇于任事。果能除漕米搀水潮杂之獘。岂非大有裨益。复经函商臣之万臣昌浚酌核办理。臣昌浚旋又覆函。以为运通之獘。果能改弦更张。实为中外所共愿。惟改章而仍用额设之经纪。向有之剥船。则从前锢习。牢不可破。若欲重立新章。另行雇船。另行派人。则事属创始。必须通盘筹划。确有把握。方可试办。接准闽浙督臣英桂来函。亦深虑骤然改章。诸多窒碍。现在米船将次放洋。为期已迫。粮道如由议请俟下届再行试办。与其仓猝改章。不如从容集议。臣之万覆函。亦称直隶督臣李鸿章覆奏海运事宜折内。业已声明今年新漕。祗能照章在津验收。　　谕旨允派仓场侍郎一员。赴津会办。若改为径运赴通验收。则南北办理两歧。奏咨商改。多费周章。殊觉不便。臣国藩参考众论。酌度时势。本年海运。应仍在天津验收。江苏粮道英朴。既有创办径运赴通之志。浙江粮道如山续行核议。亦有下届试办之请。臣等公同定议。檄饬英朴如山。于驰抵天津后。先将本年粮米。查照向章办理。再将下届粮米运通改章之处。面禀李鸿章。应将经纪若何更换。剥船若何整顿。各项经费若何核实动用。一一筹度。不厌精详。俟下届漕粮海运。由臣等先期议定新章。奏明办理。以昭慎重。所有海运米石。改由粮道赴通径交。拟俟下届试办缘由。谨会同闽浙总督臣英桂漕运总督臣张兆栋恭折覆陈。伏乞　　圣鉴训示。

　　江北新漕改行海运疏同治十年　　
江苏巡抚张树声

奏为运河节节浅阻。粮艘碍难试行。拟请将来年江北新漕。查照成案。暂归海运。以重仓储而免迟误。恭折仰祈　　圣鉴事。窃臣准户部咨。江北来年起运新漕。应饬江安粮道循案办理河运。务将起运米数。设法多筹。冬兑冬开。乘来年伏汛赶赴张秋。渡黄北上。奏奉　　谕旨。恭录抄片。飞咨到臣。即经转饬江安粮道王大经钦遵办理去后。旋据该道禀称。运河年久失修。本年漕运。绕坡走险。待汛未通。势已竭万状。若来年再办河运。约举其端。盖有三虑。黄水散漫。多从冲缺之口。分趋大清河。势愈分则力愈弱。运道间段。淤垫日多。可虑者一。经年绕行之坡。河内八里庄一带。忽又淤塞。不能再行。可虑者二。大汛乏水。偶藉天雨灌引。未可习以为常。可虑者三。如果冒昧循办。必致徘徊中道。欲进无由。办理殊形掣肘。查上海现议购造轮船。招商转运。以之派装江北新漕。两有裨益。请将同治十一年江北漕米。暂归海运。以俟运河修复。再办河运。禀请核明具奏前来。臣查河渠系南北往来之脉。漕运乃　国家经久之规。但能设法试行。俾一咽喉。随时疏瀹流通。源源不绝。方能规复承平旧制。何敢避难趋易。率议更张。惟漕运河工相为表里。未有运道艰涩。而漕船得以畅行。即未有黄水漫流。而运道可无梗阻。自丰工溃决。黄河北徙之后。始因军务孔亟。继因工费巨繁。年复一年。修防久废。故道几不可复办。同治四年。部臣建议规复河运。行令江北漕粮雇船试办。阅今四次。不得已而为借黄济运之计。业已节节阻滞。艰险备尝。近则黄水日益泛滥。运道愈形淤塞。由安山至张秋八里庙。河流穿运。缺口分歧。水落沙停。渐成平陆。本年漕船绕行坡河。竭力磨浅起剥。以达八里庙。复由八里庙筑坝抢蓄。以达临清。沿途奇险百出。尚赖天雨浮送。仅而获济。实未可恃以为常。且坡水无源。八里庄一带。又已干涸。来岁漕行。即八里庙亦不能到。何况临清。该道所请暂归海运之处。揆时度势。实非获已。查东河督臣乔松年覆奏黄运两河折片。内称黄水至张秋八里庙。仅一股来源。故难分流入运。借黄济运。固非善策。将来欲求借黄而不可得。恐坡河亦难试行等语。诚为洞悉利害之言。原奏议请先堵霍家桥等口。并于南北两岸筑堤束黄。奉　　旨敕议。至今能否兴办。尚无把握。现已十一月中旬。新漕开兑。为日无多。若不速议变通。实未敢以　天庾正供。再行尝试。通盘筹划。不得不将迫切情形。缕陈　　圣主之前。所有同治十一年江北淮扬通三属新漕。相应仰恳　　天恩。俯准查照同治六年成案。暂行归并海运。以免贻。即乘此停运一年。专力治河。庶几运道疏通。一劳永逸。是否有当。伏候　　圣明训示遵行。至海运以雇船为先务。上海新购轮船。能否试装米石。有无窒碍。即经饬据苏松太道沈秉成查复。并据招商局委员朱其昂等禀。奉委购办轮船。配运漕粮。以补沙宁船之不足。业经禀由直隶督臣李鸿章附片奏明。此项轮船。现已购定三只。自明年正月至六月。约可装运三十余万石。除承装浙江漕米二十万石外。兼运江北新漕。不致临时延误各等语。是雇船一项。业已无虞缺乏。可期迅速抵通。除饬将起运米数。宽为筹备。妥议章程。另行会详核奏。并咨户部查照外。所有运河淤阻。拟请将来岁江北新漕暂归海运缘由。先经臣与署督臣何璟往返函商。意见相同。谨会同署漕运督臣文彬合词恭折由驿驰陈。伏乞　　圣鉴训示。

　　招商试办轮船分运江浙漕粮疏同治十一年
李鸿章

奏为派员设局招商试办轮船分运来年江浙漕粮。以备官船造成雇领张本。恭折具陈。仰祈　　圣鉴事。窃查本年五月间。臣于议覆制造轮船未可裁撤折内。筹及闽沪现造轮船。皆不合商船之用。将来间造商船。招令华商领雇。必准其兼运漕粮。嗣准总理衙门奏覆。以间造商船华商雇领一节。李鸿章沈葆桢俱以为可行。应由该督抚随时察看情形。妥筹办理等因。奉　　旨依议钦此。旋准总理衙门函属。遴谕有心时事之员。妥议章程。俟官船工竣。成规具在。承租者自争先恐后。诚为力求实济起见。臣反复筹维。现尚无船可领。徒议章程。未即试行。仍属空言无补。因思同治六七年间。曾国藩丁日昌在江苏督抚任内。迭据道员许道身同知容闳创议华商置造洋船章程。分运漕米。兼揽客货。曾经寄请总理衙门核准。饬由江海关道晓谕各口试办。日久因循。未有成局。仅于同治七年。借用夹板船运米一次。旋又中止。本年夏间。臣于验收海运之暇。遵照总理衙门函示。商令浙局总办海运委员候补知府朱其昂等。酌拟轮船招商章程。嗣又据称现在官造轮船内。并无商船可领。该员等籍隶松沪。稔知各省在沪殷商。或置轮船。或挟资本向各口装载贸易。向俱依附洋商名下。若由官设立商局招徕。则各商所有轮船股本。必渐归并官局。似足顺商情而张　国体。拟请先行试办招商。为官商浃洽地步。俟机器局商船造成。即可随时添入。推广通行。又江浙沙船只日少。海运米石日增。本届因沙船不敷。诸形棘手。应请以商局轮船。分装海运米石。以补沙船之不足。将来虽米数愈增。亦可无缺船之患等情。臣饬据津海关道陈钦天津道丁寿昌等复核。皆以该府朱其昂所议为然。请照户部核准练饷制钱借给苏浙典商章程。准该商等借领二十万串。以作设局商本。而示信于众商。仍预缴息钱助赈。所有盈亏。全归商认。与官无涉。朱其昂承办海运。已十余年。于商情极为熟悉。人亦明干。当即饬派回沪设局招商。迭据禀称。会集素习商业殷富正派之道员胡光墉李振玉等。公同筹商。意见相同。各帮商人。纷纷入股。现已购集坚捷轮船三集。所有津沪应需栈房码头。及保险股分事宜。海运米数等项。均办有头绪。并禀经臣咨商江浙督抚臣。饬拨明年海运漕米二十万石。由招商轮船运津。其水脚耗米等项。悉照沙船定章办理。至揽载货物。报关纳税。仍照新关章程办理。以免借口。昨据浙江粮道如山详称。该省新漕米数较增。正患沙船不敷拨用。请令朱其昂等招商轮船分运浙漕。较为便捷。又准署两江督臣张树声函覆。以海运难在雇船。今有招商轮船以济沙之乏。不但无碍漕行。实于海运大有裨益。当严饬江海关道等和衷协力。勿致善举中辍等语。是南北合力筹办华商轮船。可期就绪。目前海运。固不致竭蹶。若从此中国轮船畅行。闽沪各厂造成商船。亦得随时租领。庶使我内江外海之利。不致为洋人占尽。其关系于　国计民生者。实非浅鲜。除由臣随时会同南洋通商大臣。督饬各口关道妥商照料。并切谕该员绅等体察商情。秉公试办。勿得把持滋獘。并咨明总理各国事务衙门户部查照外。所有试办招商轮船分运江浙漕粮各缘由。理合缮折具陈。伏乞　　圣鉴。

　此为办轮船招商之始事。而漕粮海运。实相维持。遂为定制。故仍系之于漕运。以竟数十年来筹海者。利济之全规焉。

　　江广等省漕粮请饬办本色由海运津疏同治十三年　户部
奏为京仓需米孔殷。所有江广等省应征同治十三年冬漕。请　饬各督抚酌办本色。由海运津。以实仓储。恭折仰祈　　圣鉴事。窃查京师例给俸甲米石。向赖东南各省。岁输漕粮数百万石。储之京仓。以供支放。自咸丰年间。南漕停运。仓庾久虚。同治四年以后。河海并运。历届循案经理。尚无贻误。然海运祗江浙二省。河运惟江北各属。每年进仓米数。自数十万石及百万石不等。仅足敷俸甲米石减成开放之数。若新粮进仓稍迟。恒有青黄不接之虑。其江西湖北湖南三省。历年办理折色。以致仓存米石。毫无盈余。俸甲领款。骤难酌复。臣部于历届奏催新漕案内。行令江广等省。规运本色。各该省总以暂办折征为请。

上年臣等酌议河运海运采买各事宜折内。请令江广各督抚督饬藩司粮道等。将同治十二年分新漕。先期谋画。本折兼筹。务须分成起运本色。仿照江浙海运章程。沙宁海舶及商局轮船。均可装载。船只自无虑不敷。奏准行知遵照。嗣准江西巡抚刘坤一以酌办本色实有难行。湖广总督李瀚章湖北巡抚郭柏荫湖南巡抚王文韶等。以骤难本折兼筹。先后奏请照旧折征。奉　　旨允准照办在案。臣等伏查额征漕粮。本色乃经久之良法。折色系权办之章程。现当京仓需米孔殷。江浙漕粮。征运尚未足额。江西省漕额最多。湖北湖南两省。米谷充盈。价值较贱。如酌办本色。由海运津。于仓储饷糈。均有裨益。惟据该督抚奏陈分成征收之难。及仓廒尚未修建各节。自系实情。臣等查阅上年李瀚章等原奏内。声称酌提漕折采买。雇装轮船至沪海运。其漕折一石之价。不敷买米。或请以现今解通之款。酌量通挪。俾资周转等语。查江浙采买成案。或动用额漕。抵征钱文。或酌提漕项银两。买米搭运。所以弥补正供之不足。除轻赍等项照章起解外。仍系以漕办漕。不动别项正款。与寻常采买不同。其买米价值。连运脚在内。每石合银二两三钱至二两五六钱不等。江广系产米省分。且系稄米。与粳米体质大相悬殊。米价出留。更可节省。办理自不致为难。至转运事宜。江广各省。皆以军船未复江湖远隔为辞。查近年江浙海运案内。因沙船短少。于起运漕粮内分拨米石。交招商局轮船分装运津。业已办有成效。各该省如能仿照办理。江西或于九江装兑。两湖或于汉口镇装兑。由江入海。直达天津。最为便捷。再查江北漕粮。历办河运。抵通日期。年早一年。如江广援案照办。亦有成可循。应请　饬下两江湖广各总督江西湖北湖南各巡抚。体察情形。竭力筹划。或酌征本色若干。或试办采买若干。无论海运河运。均由各督抚酌定妥善办法。总以明年春间有米起运为断。以固根本而实仓储。一俟办有端绪。即行详议章程。迅速驰奏。以凭覆核。臣等为筹备仓储起见。理合恭折具奏。伏乞　　皇上圣鉴。

　　商号拟购轮船试行漕运札并加函
江苏巡抚丁日昌

据商号吴南记等禀呈。现据集资购买轮船四只。试行漕运。以补沙船之不足。其水脚一切。悉照海运定章。无须加增。禀乞核示祗遵等情。到本部院。据此。查沙船如果足敷装运。自应先尽沙船。惟将来楚皖等省。河运难复。恐均不能不酌改海运。米数日多。船数日少。亦断不可不未雨绸缪。急图补救。本部院前此本有轮船分运之议。事关重大。必应详慎妥筹。期于大局有裨。合行钞禀札饬。札到。该司即便遵照。会同苏藩司江藩司悉心参酌。核议禀复察夺。毋迟。

　加函

　海运兼用轮船。言之似骇听闻。然目前沙船日少。势不能不图变法。况现议在沪制造轮船。若不为代筹生计。试问将来养船之费。出在何处。杜挚有言曰。利不百不变法。工不十不易器。易曰。穷则变。变则通。目前正是穷极而通之时。多办轮船。一可收回利权。一可精习水战。断断不可拘牵时论。致失事机。某昨与缘仲熟商。不过藉商办以为嚆矢。较无痕。并将事宜急办实情。剀切函达爵相伯帅。以期坚持此议。俾获速谐。务祈尊处接牍后。迅为议复。敝处拟上加廉并饷封事。亦即顺为陈明也。

　　上江苏巡抚陆公论海漕书　　　　　　
魏源

前日面陈江苏漕獘。非海运不能除。京仓缺额。非海运不能补。请将苏松常镇太仓江宁五府一州之漕。酌行海运。窃维国家建都西北。仰给南漕。如使年年全漕北上。则除支放俸饷外。尚有余粮。三年余一。九年余三。是以乾隆中。每遇太仓之粟陈陈相因。屡有普免南漕之　　　诏。但患有余。何患不足。近日京仓缺米。支放不足。皆由南漕岁岁缺额。而南漕所以缺额之故。则由于岁岁报灾。所以报灾之故。则由于兑费岁增。所以亏短之故。亦由于兑费岁增。此其情形。从来不敢上达。若不彻底直陈于　　圣主之前。则受病之源。与救病之方。终日依违疑似之间。无以破浮议而坚　干断。请约陈之。查江苏漕船兑漕之费。即以道光初年较之近年。相去已至一倍。道光初年。江苏兑费。在苏松每船尚不过洋钱五六百圆。江北每船不过制钱四五百缗。一加于道光三年水灾普蠲之后。丁船以停运为苦累。再加于道光四五年高堰溃决之后。丁船以盘坝剥运为苦累。三加于道光六年减坝未合之时。空船截留河北为苦累。此数年中。丁船借口一次。即加费一次。今岁所加。明岁成例。则复于例外求加。其时漕河梗隔。上游严檄督催。州县惟恐误运。于是数载中。苏松已加至洋钱千圆。继以道光十一十二十三年苏松粮道陶廷杰苛挑米色。骄纵旗丁。于是三载中。苏州遂加至洋钱千二三百圆。松江千四五百圆。而白粮则每船三千圆矣。而江北刁丁。亦效尤递加不等。今日已成积重难返之势。然道光八九年间。帮费虽大。而银价尚未大长。每两兑钱千二三百。洋钱每圆兑钱九百零。使银价如常。犹可勉强支应。近日则文银日贵一日。即帮费又岁长一岁。是暗中又几增一倍。诚为从来所无。然而每年不致误漕者何哉。则报灾为之也。每帮费加一次。则漕米减收一次。缘州县收漕折色。不能与之俱加。不得不听小民吁求报灾。以其数分缓漕之米。贴补数分浮折之米。于是每大县额漕十万石者。止可办六万石。是以连岁丰收。而全漕决不敢办。非独州县兑费无所出。即旗丁年年减运。船亦久已变卖乌有。计江浙两省。每岁缓漕不下百万。岁复一岁。　天庾安得不空。此京仓缺米所由来也。

而议者尚以江苏州县漕累为不实。试思漕果有利。则州县惟恐不办全漕。何反甘心减少。况民风较刁之元和常熟华亭娄县丹阳丹徒金坛句容上元江宁等处。百姓所完本色折色。不及兑费之半。则州县全系赔垫。且不但完漕如此。即地丁钱粮。亦不随银价增长。则州县又系赔垫。钱漕皆赔如此。然而上下忙不致误奏销者何哉。则漕项为之也。向例藩司地丁。每年奏销。而粮道漕项。则两年始奏销。如及两年而州县离任他处者。则又可免处分。州县虽挪移垫公。然不敢亏地丁。而仅敢亏漕项。是以江苏州县。几无二载不调之缺。而漕项亏空。遂至二三百万之多。此清查所由来也。漕獘既如此极。而谓海运即可除獘者何哉。军船行数千里之运河。剥浅有费。过淮有费。屯官催攒有费。通仓交米有费。故上既出数百万漕项以治其公。下复出数百万帮费以治其私。海运则不由内河。不经层饱。故道光五年运米百六十余万石。而费止百四十万金。其内尚有可节省二十万金。计苏松太仓二府一州之粟。可用粮道漕项银米办之而无不足。可不取丝毫之帮费。既无帮费。则州县无可借口以浮取于民。民无可借口以报灾于官。年年可收清漕。即年年可办全漕。每年藏富于民者数百万金。藏富于国者数百万石。而太仓永无缺贮之虞矣。既无帮费。则州县无借口挪垫。但将地丁正杂税课。收钱收银。酌加火耗。以资申解办公之费。民既喜骤脱于漕困。必不刁难于上下忙银。傥州县再有浮勒于民。亏空于官者。上司执法而行。坦然无复顾虑。吏治民风国计。一举三善。而清查后永无亏空之患矣。是惟海运可再造东南之民力。惟海运可培　国家之元气。且二府一州。不过南漕一隅。其江北及浙江湖广江西安徽之漕。仍由运河行走。于大局并无变更。此外尚有漕务极敝三县。如镇江之丹阳金坛。江宁府之句容。或可提出附归海运。亦救民生之急策。合并附陈其条款。别陈于左。

一回空船。仍令照常归次。不必援上年截留河北旧案也。查四府一州。额粮百五六十万石。额设漕船二千数百只。自连年报灾。迭次减运。不过存一千余船。其水手有二种。一系沿途随雇之短纤。回空时照重船约少一半。且随雇随遣。不烦安置。惟有常年在船之头柁篙工等。每船不过数名。冬月分归各次。合计不过万余人。道光六年。试行海运时。减坝尚未合龙。故将空船截留河北。以为接运来春江广重船之地。然第七年仍行河运。丁船即以截留苦累。借口增费。今再行海运。与上年河道梗塞情形不同。亦若截留河北。则事出无名。且漕运衙门。必预防地方官有常行海运永停河运之意。先持异议。甚或暗唆水手滋事。铺张入告。恐吓阻挠。势所必至。不如照常归次。不露形。既免漕帮借口。且既归次以后。则权在地方官。总可设法办理。较之截留中途。全由漕运衙门专政者。主客攸殊。以千余船分泊二十余处。其势既分。弹压亦易。且受兑苏松常镇各帮均有。尖丁殷实居其大半。无难责令暂行约束。即如现在各县。均有减歇之船。每船不过留一二人看守。并无别烦安插之事。至其全局散遣之议。应俟本年夏季海运平安抵通。交兑全竣。明效大验之后。再奏请划出四府一州。永行海运。无难别筹散遣。如此时即奏筹散遣漕船水手之议。是为千金之裘。而与狐谋皮。不惟无益而反有碍也。至其章程。与道光丙戌所行。宜随时变通。谨条陈于左。

　一海运全漕。宜一次运津。不必援旧案分两次也。

　一海运北仓交米。除存津仓五十万石外。其余亦应以到津收验为竣。不能再赴通州也。

　一海运船价经费。今昔银价悬殊。应查照上年银价作钱。不能照今春揭米之例也。

　一漕项银款。仅敷海船水脚。其南北二局经费。将漕项米款。半解折色。以资办公也。

　一海运全漕外。尚有海船耗米十二万石。到津应听其自行变卖。毋庸官为收买也。

　一海运经费。但用漕项银米。即敷办漕。毋庸再提帮费。以滋流獘也。

　　复大学士蒋公论南漕书代　　　　
魏源

承谕以灌塘济运。事难经久。明岁当海运拨运兼行。以分济吴楚各漕。诚筹国万全之虑。窃谓明岁重办海运。与前岁情事迥殊。前岁创始试行。章程未定。不得不照常筹费。以为河运复旧之地。止以海运通河运之变。究无救于漕务之穷。非经久尽善之计。反本还原之策也。道光五年。举海运苏松常镇太仓百六十万余石。南北开销。皆出州县帮费。共百四十万金。其中尚可节省一二十万。较之河运帮费。每石几一两有余者。已大有省便。州县亦尚有赢余。然尚谓权宜非正策。暂行非永逸者。盖江苏粮道所属四府一州。岁给旗丁漕项银米。较他省最为宽裕。即使丝毫不提州县帮费。亦足以济全漕。计漕项银三十六万九千九百两。行月米四十有一万有一千八百九十三石。计米折价直银九十二万六千七百五十九两。共计给丁银米二项。为银百有二十九万五千七百五十八两。屯丁既不运漕。则以漕项作海运之费。绰有余裕。何必更留帮费之名。使州县借口以浮收于民。小民借口以挟持于官。不为一劳永逸之计。然必将此四府一州永行海运。方可举行。如仅试行一二年。仍归河运。则有所不可。即或常镇二府。不归海运。而苏松太仓三属。则舍此莫再生一筹。夫永行海运之议。人不敢主持者。一则军船之丁役难散。二则津通之收兑难必。三则海商之经久难恃。不知军船之难安置者。不在旗丁而在水手。盖旗丁自有屯田。多以运粮为累。军籍为苦。如令其不出运。正其所祷祀而求。计江苏通省各共若干帮。每年各有例造之船。改签之丁。但先将漕务最困之苏松太仓三属。改归海运。即以三属之丁船。移派于通省。以补他府改造改签之数。不过二年而派毕。既免造船之费。又免签丁之扰。事既两便。情必欣然。至水手随船去留。既省出他属造船修船之费。兼可拆材变价。以津贴安置资本营生。此可无虑者一。天津前岁收兑。全赖　钦差大臣主持全局。自后永行海运。安能常有此实心稽察之大臣。且由天津抵通州二百余里。拨船难免湿耗。反以海粮霉变为词。受仓胥之挟制。尤非口舌所能操胜。惟有仿明陈暄议建百万仓于天津以受海粮之法。船至直沽。仓场侍郎验米交仓。即与商船无涉。俟通州需米。由仓场随时拨解。其出纳稽核。则由江苏奏委同知二员专司其事。三载更代。由本省出考语。送部引见。庶可永免仓胥之挟制。今天津已有四百万石之仓。再建百万仓。以五十金建仓一间受粮三百石之为费。不过十五六万金。足受三府之粮。其可无虑者二。　国家严防海贼。曾禁商船出洋。自康熙中年开禁以来。沿海之民。始有起色。其船由海关给执照。稽出入。南北遄行。四时获利。百余载来。共沐清晏承平之泽。况　朝廷优给运价。视民雇有加。是以各商闻风鼓舞。争效子来。去秋上海增造沙船三百余艘。以备今岁海运之用。且大洋瞬息千里。侵漏无由。沿岛文武稽催。淹留不敢。如虑事久獘生。官刻价值。商情阻畏。此则人存政举。乃地方大吏力能整厘之事。有治人无治法。不得预以将来废目前。此可无虑者三。

昔人论河海并运。比于富室别辟旁门。然必行之有素。相习为常。而后船数之多少。价值之低昂。收兑之迟速。虽有不便己私之人。不得阴挠巧阻。今以苏松三属常行海运。即一旦浙江湖广各省之漕。或梗于河患。或惮于陆拨。欲假道于海运。咄嗟立办。　国家永无误运之忧。是所利在国。计军艘行二千余里之运河。层层有费。丁不得不索之官。官不得不索之民。致官与丁相持。民与官相持。已成百余年锢疾。今以海运易闸河。以漕项省帮费。州县既收清漕。吴民咸登乐国。但奏明将夏秋地丁钱粮。改钱收银。酌加火耗。绅民一律。以复乾隆钱价之旧。以资火耗申解一切办公之费。视收漕浮勒。相去倍蓗。民与吏必皆欢从。可免挟制赔累之积獘。傥再有藉词额外浮加者。上司执法而行。坦然无复丝毫顾虑之私。使每年藏富于民者百余万。省讼于官者百千案。省亏空于官者数十万。上下欢然一体。视周文襄汤文正之裁减浮粮。功且逾倍。是所益在吏治。在民生。故今言苏松海运。而但为变通河运之穷。此河臣知河而不知有漕者也。抑漕臣但知虑江楚之漕。而不知虑苏松之漕者也。苏松太仓运船轻。抵淮蚤。汛前尚可筹渡。非江楚运重程迟之比。即使漕不由河。河未必因此而治。即使河不梗漕。漕未必因此而清。两不相谋。各为一事。惟以钱粮最重之地。值漕务极困之时。议八折。议丁。禁浮收。禁闸费。舌敝唇焦。茫无寸效。仰值　　圣主圣相。勤求民莫。天时人事。穷极变通。舍海运别无事半功倍之术。为救獘补偏则不足。为一劳永逸则有余。如蒙上达　　圣聪。仰邀俞允。所有纤悉事宜。尚须与督漕诸公。会筹奏办。从此东南民。实永受其赐。

　　重修尹山桥记代　　　　　　　　
曹堉
  </div>
  <div class="pagination">
   <a href="皇朝经世文续编_page84.html">
    上一页
   </a>
   <span>
    ...
   </span>
   <a href="皇朝经世文续编_page80.html">
    80
   </a>
   <a href="皇朝经世文续编_page81.html">
    81
   </a>
   <a href="皇朝经世文续编_page82.html">
    82
   </a>
   <a href="皇朝经世文续编_page83.html">
    83
   </a>
   <a href="皇朝经世文续编_page84.html">
    84
   </a>
   <span class="current-page">
    85
   </span>
   <a href="皇朝经世文续编_page86.html">
    86
   </a>
   <a href="皇朝经世文续编_page87.html">
    87
   </a>
   <a href="皇朝经世文续编_page88.html">
    88
   </a>
   <a href="皇朝经世文续编_page89.html">
    89
   </a>
   <a href="皇朝经世文续编_page90.html">
    90
   </a>
   <span>
    ...
   </span>
   <a href="皇朝经世文续编_page86.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
