<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 25 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 25 页/共 67 页
  </h1>
  <div class="content">
   物体本原　　　　　　　
陶师韩

泰西化学实有格物致知之功物体共有二质一为原质一为杂质杂质内必函原质皆数质配合而成至少者二不能判为二者谓之原质计六十有五分二类一金类一非金类原质中稠体者五十八是为凝质气质者五流质者二原质之独禀赋成者少与别质并成一物者多自西历一千八百年以前仅知原质二十有九如五金等皆为世所常见嗣后复陆续考得三十有六必多备器药设法分化始其质大抵以彼物与此物配合则凝者可化为流流者亦可化为凝顾流质之汞溴二物固可以他物化之使凝而凝质则或成形或变色或化汽各有不同其能化为流质者有之其不能化为流质者亦有之水火之力居其半药水之力居其半尤当济以巧思参以活法也虽然西人之阐明此法为时未久今已流传中土不乏致力人将来中外好学深思之士旁搜远绍因此悟彼凡地球所产之物层出不穷有其体必有其质而为世人所未见者当亦不少吾知凝质必不止仍为五十八汽质必不止仍为五流质必不止亦仍为二也安能据西人目前所记述遂着为定论也哉独怪华人之于化学往往不求甚解专赖西国之传书西人之陈说供其剽窃即有一知半解偶得凝流二质之大略者类皆小试其端未能裕其根源竟其功效仅以玩好之类或得些微秘术辄敢妄称能无复更求精进殊不知凝流二质华人早已研究岂仅为西人所明辨即如荳之为物凝质也研碎后煮为浆则成流质以食盐或石膏点之则成腐而仍为凝质五金凝质也以火而得热即成流质火熄而得冷即仍为凝质汞流质也由矿取出再加甑炼始成水银复以水银炼成辰砂银朱使流质化为凝质如此类者不一而足凡操其业者皆优为之惟于所函之质所有之气以及配炼力化力热度镕度色变味变形变臭变之类尚未尽得奥妙深明定准而已诚能由浅入深即小见大推而广之会而通之何难与西人并驾齐驱乎

　　电报　　　　　
郑观应

电报创于丹成于美继乃行于泰西山海阻深顷刻可达各国陆路电报皆设于国家商民发电者官收其费以所入济局用而岁有所赢用之兵间尤足以先事务防出奇制胜普法之战普人于大军所到之区设电线而尽毁法人之电线法京声息不通遂以败法所谓先发制人后发制于人者非电报不足以当之矣　国家版图式廓幅员之广冠绝寰区各省距京师远则数千里近则数百里合沿海沿边诸属国属部属藩周围约四五万里鞭长莫及文报稽延近日番舶畅行华洋杂处兵机万变瞬息不同一旦有事疆场飞章入告　　庙算遥颁动稽时日而彼以电线指挥如意如桴应鼓如响应声一迟一速之间即胜负所由决近年各省电线四通八达其为便利人皆知之而创造之初几经辨难几费经营始克于疑众谤之中翕然定议成见之不易化而风气之不易开也若是电报如此则铁路可知今日之排斥火车亦犹当日之阻挠电线也电线字码皆中华字数数千百字皆由数字所生从一至十交相编辑曩成玉轩京卿及盛杏荪刘芗林唐景星朱静山诸观察公禀傅相札委会办津沪电线时曾与同事着有万国电报通例测量浅学电报新编各书各电报局及各口书局均有售者如有机密可先约定照电报号码或加或减则外人不得而知今使署及各埠殷商亦有另编号码合数字而成一字费用更省事机更密而消息更灵故电线轮车铁路火器四事孰为之天为之也天将使万国大通合地球为一统非是不足以利往来速文报也迩来外国盛行德律风之法略如传声之器亦藉电线以通百里数百里之遥彼此互谈无殊晤对各国商埠及其国家行用寖多费用尤广亦电报之别格矣又闻照德律风之式用电气写字此间举笔而书书而彼处亦照式而写笔分毫无误惟电报虽已畅行而造线配药之法中国知者甚罕岂西人故秘其传欤抑华人心性粗疏未能深求其故欤电之为用际天蟠地今所用者未及一万分之一约而言之生力生光二事而已矣电报取用之气系意大利人嘎剌法尼及佛尔塔二人考验制成由以强属与金属相感而生谓之湿电法用红铜或用白铅薄片数对重迭每对隔以强水浸透之厚纸复以二铜丝联之即能生电佛氏云因其纸易干则机滞无力乃以玻璃杯为电池后又有人造长箱内以磁盘分为数十隔箱下安铜铅薄片数十对以铜条联之每对一格内储强水用时但加于箱则二金相感生电较多其力愈旺而湿电之学大兴寻丹国人倭氏复创磁电二气合一之说法人阿拉格与安贝尔二人复以铜丝绕成螺形以验之电气每绕一则力倍增以铁能生电而磁能吸电是为磁铁电学于是英人惠氏乃设电线于伦敦法美因之遂以行于天下英国总司电局比利斯言自一岁中必辗转思议务使后来之法较诸往昔益为灵使以前发报每一分钟止发七十五字今每一分钟可发六百字矣夫因仍者易为力而创始者难为功

若中国能就其已然精益求精陆线水线打报机测量表干湿电药水皆能自行制造无假外求更复触类旁通别成奇制天下之大岂无能者亦由董劝之未得其人耳现在所用材料皆购自外洋总计漏为数颇巨电报学生测量未准停报久而虚耗多电码时有舛错电杆亦多朽折外国电报皆用铁杆日本则用铜杆我国亦宜概换铁杆以垂久远近闻德国有电杆拆下埋于地中以免损坏且用兵时以之传信则电由地中行敌人亦莫识其所在而用亦可久也各局总办帮办宜由报生司事推择洊升其巡丁亦当分别等差由下递升以期精益求精用资鼓励外国陆路电线俱归国家主持惟水线往来而归商办今我国电线已环绕于十八行省间仍宜由　国家购回派员专办沿边要地逐次扩充严定章程节省縻费他日如有军务即照西例不收商报庶机密重事无从漏泄而维持操纵于　国家之政体所保全者亦多矣查西商承办电线如在中国之英商大东公司丹商之大北公司所设海线如有军务例应委员常住该公司报房稽查不准传递暗码电报亦须委员看过无军务者方准投递神机营札委在沪采办军械及侦探中外军情时苦电线未通机事不密因购德律风四具军线百里进呈　醇贤亲王力辞奖取冀开风气之先今时甫十年而电报已通行天下道于时为变通后之君子幸勿泥古违天轻以人之国家为孤注也谓予不信请俟将来

　西国自设电报以来千里传音捷于影响可谓神矣惟深山大泽人罕到之区未能其为用也仍有所穷复为光报以继之能影射于九百里之外其法射影者背日悬圆镜一测日而聚其光每三百里更设一方镜接射之收影者设三角镜向日取影得所射书焉报书则如射者法近英伐苏鲁被围曾用以请援兵查得电灯火有险须上下有物遮隔方不事又电灯线与电报线德律风线及更钟之线不能相遇遇则电火必发各线内是以务须装固勿令相触又电灯线于发电时如偶断折则断线尖头上必有电火冲出射于木料或易燃之物立即焚烧触于人身则有性命之虞留心时务者宜知之

　　电学考　　　　　　
李提摩太

璞尔生者丹国儒士电报学堂之师也近着电学[述] (逐)略一书以示学者使知电之所以生之理以广其用焉按二千年前有[希] (利)腊人有精格致之学者尝考琥珀一物摩拭既久则既吸物使近以遽推之则可呼物使远此电学之始也然人尚未知其所以然之理至明朝时英国太医院有一名医考察物理知硫磺玻璃及蜡亦能呼吸又能与琥珀同然尚未明其所以用迨　　本朝初年有德国人制一机器运动之不但能呼吸又能发电光至是电之名始着至雍正七年有英国人察知电气能走之物如铜铁等类不能走之物如玻璃丝绸之类则行电禁电之法始出矣又法国[有人]察知电之用两因名之曰阴电阳电是时又有美国人察知琥珀玻璃蜡等所生之电光非等寻常之火实与天上之电光为一类由此而知电之所关大矣又察电之所走能引旁线一时生电至乾隆四年五年意大利国人能用两种金如铜倭铅之类以铜丝密缚即能生电气因之又有湿电之说嘉庆二十五年丹国人查考电学又知以铜线过罗盘针则针随电走不能自主至道光三年法国人又察知以电线过铁则铁自变为吸铁石迨道光十一年英国又有人考知电不但能化铁为吸铁石而吸铁石又能生电至是电学一步进一步矣道光十七年时英美两国相隔万余里音问难通乃缘电线过罗盘针及变吸铁石彼此相生之法格致家遂揣摩而生造电报之法焉至咸丰四年又有人能造电灯光明倍常九年法国人又有造存电瓶者以备用其时意大利人又揣知生电之法专用吸铁石机轮一转气自生生生无穷电不胜用矣既不用摩拭之法又无须湿电更为简便此二十年内集众人之心思尽百物之考察而电学始大明电之功用始大异焉先用钢生电者今则皆用熟铁轮机一转则化为吸铁石以吸铁[石]石生电其力较大于钢且人既得此新生电之法知电能化物有借以为包金包银之饰者不但此也又缘电光之明及电火之烈而知以电火照于农田则如日照之暖而禾稼可生若将电火运于土内则禾苗更易长矣电之关于人用者岂不大哉此生电器之大概也道光十七年英美人既得电报之法民间犹以为戏玩惟铁路公司知其益乃沿道设电杆以报铁路来往相避之信及道光二十四年英廷亦知此大有关系乃用之远近无不报者至咸丰八年英美相隔不下万里信问甚迟乃协商于海底添设电线以通信焉嗣因路太远虽有极大电力缘铁针之分量太重不能灵转是信仍不能通也后英人别作一表但借无分量之日光以达之其先虽用极大电力总不能达今竟以绝小之酒盅用绝细铜丝一倭银丝一再加一滴强水电力立时达到其运思之妙可谓极矣今之电报在海底者甚多联络各国之线合计其长足绕地球五[周] (洲)之用又发电报之机不一有按西国二十余之字母发者然此犹易事但按其书寻证虽未学者亦知但不速耳近又有新法使其针自按号码然嫌无墨可认[后]又有揣得新法者使其针自画号码有墨可寻矣此法在咸丰四年奥人所出后又有人揣出新法能使其针为字迹图画及图像皆如真者不愈出愈奇乎法虽奇妙然寻常之用仍不外奥人所出之常法使略加更改便稍精矣寻常发电报每数百里或数千里中间路远各处总须掉换今则用新法直达不必掉换如英京至波斯万余里一直达到是也当电报初立之时每一分钟止发四五[十 ]字今则每一分钟可发四百六十二字其始也以五条线发一信今则以一线发六信均在一时各不相真巧妙今西国人因其便而用以达信者多计英国每一礼拜发信不下百万函电报不愈盛乎此电报之大概也再德律风亦可借电报之线用而不在光绪二年美国人创设德律风其始也祇能传语数十里今则借铁线传语七百余里矣若用铜线可传语六千里创此器者尝曰此物若灵巧得法愈传愈远虽中华京都[至法国京都]相隔数万里亦可以如对面语焉此德律风之大略也要之电之为用实关系国家兴衰也昔德国将军毛奇在军处幄中皆有电线与各营将弁通凡有行军出令虽本营人亦无有知者外人何由伺探乎故凡不晓电学者皆不克与之敌英有大商骆某生意各国彼终岁不出门庭而天下各国生意盛衰无一不知此皆恃电报德律风等之用也不第此也凡士农工贾四民亦无不仰赖之此可知电学之[兴] (典)虽古之制作亦未有逾于此者所愿中华人士慎勿专袭电学之皮毛而不深究其奥理苟能深究自可悟出新法独抒心裁生生无穷用之不尽岂不懿哉

　　问锻炼金质试验镕度而电池之金何以必用一阴一阳方能生电说　　　
杨毓辉

今夫天地自然之美利国家无尽之财源其惟金类乎金也者利用赖之厚生亦赖之富国赖之强兵亦赖之即推而至于生电发电亦莫不赖之然则金之为金岂云小补而已哉即如矿产之金必须锻炼锻炼之功必视火候火候不可过小小则必不得力亦不可过大大则反不为功于是精于化学之西人将各金质一一验视然后知此质若干度可镕彼质若干度可镕今试详考而分列于篇一曰金西人验得黄金之纯者或成立方颗粒或成立方变形之颗粒或成线形或成鳞形或成环扣之形或成纽绕之形更有乱形之大粒以及小圆粒其质皆受热至二千零十六度即镕镕复硬后则略缩小此第就锻炼纯金而言也若锻炼杂质之金则又不然西人验得凡含金之质和以食盐而锻之即成金绿三其金绿三受热至百度表二百即度绿气二分剂而变金绿再热二百四十度则化分绿气而得纯金此可见镕金之度也一曰银西人验得各金类中以银之色为最白而质于铜稍加热便可[锤] ()为极薄之片抽成极细之丝再加热至一千八百七十三度即能镕化其镕之之具则莫善于倒焰炉及镕金类罐等器其法则冶金绿与宝藏兴焉言之綦详兹无庸赘焉此可见镕银之度也一曰铜铜之质经西人试验始知其坚致而韧故其镕度较之金则减少较之银则加多纯铜至一千九百九十四度乃镕也或有作一千九百九十六度再加大热则化散所发之气烧而色绿是以镕铜之火候最宜其难其慎至于锻炼杂质之铜尤须热度合宜热若过大则铜养之外必有别种含养之质镕出以致炼工较难如含铁者则镕质内铁多而铜少含锌者则镕质内铜少而锌多也若热度过小则成烬之工亦过少因铜养内镕出之铜必致不全也此可见镕铜之度也一曰铁铁矿之内约有十九等经西人试验而知适用者只有八等一为黑铁矿二为红铁矿三为镜面铁矿四为棕色铁矿五为炭养二铁矿六为泥铁矿七为黑层铁矿八为硫铁矿尝之皆微涩嗅之皆微臭镕度除铂之外以生铁之度为最多二千七百八十六度始镕也此可见镕铁之度也一曰锡锡之常藏于石英花刚石端石之内又在熟泥内偶见圆块锡矿其质不甚硬而亦易镕加热至四百四十二度即能镕化如再加热亦不化散惟能与养气牵合而烧耳至于锡之杂质其镕度甚少如锡三分铅五分铋八分以此三品合成西人名之为易镕金热至二百十二度便镕即水沸之度也此可见镕锡之度也一曰铅产铅之矿每与硫合即铅硫矿也经化学家试验始知其体质甚柔而结力亦小受热至六百二十度或作六百十二度即可销镕此亦仅就铅之纯质而言也若铅之杂质其镕化之[热] (度)度各有大小之不同即如铅三十一分锡十九分铋五十分则热至二百三度乃镕也铅二十五分锡十七分汞九分铋四十五分则热至一百四十九度乃镕也铅五分铋八分锡三分则热至二百十二度乃镕也此可见镕铅之度也一曰汞[汞]即水银常见者汞硫矿其色红锻炼之始得纯汞西人验得凡产于中国日本吕宋秘鲁旧金山墨西哥奥大利等处者其质皆属甚密不冷不热为流质冷至下三十九度则成定质而软韧可以打成箔片加热未至六百度即可销镕若过六百六十度便将沸而化气其气有明亮之光此可见镕汞之度也

一曰锌锌即白铅又曰倭铅中国所产亦不少西人验得其质稍坚碎而视之则其纹颗粒攒簇当不冷不热之际则质脆加热至二百度至三百度可造成丝箔至四百度可研为粉若加热至七百七十度或作七百七十三度则镕矣设再加热而至红即化气遇空气即焚烧变成锌养落下为白粉状如棉花此可见镕锌之度也一曰铋西人验得铋为硬脆之金与别金配成甚有大用在地中产者恒系独成而不与别物相合其脉皆藏于嫩端石与端石泥中体质较锡稍轻而镕度较锡稍大加热至四百七十六度乃镕也若铋与锡铅合成之杂质则其镕度皆少已详列于铅之镕度中兹不赘焉此可见镕铋之度也一曰锑西人验得锑矿之多者为锑硫常与铅硫矿钙弗矿铁硫矿石英诸质同见其色蓝白略同于铋而坚脆过之颗粒为方正形亦与铋相似推镕度则较铋大加热至八百度始镕也若再加热则烧发光甚亮并发白雾甚多故炼锑之时断不可使火候过其镕度也此可见镕锑之度也以上所列十金之镕度皆就其有用者而言也其余或为地球所罕见或为制造所不需则皆置之不议不论之列可矣且夫金不徒供鼓铸器具之用也而其用之大也尤莫大于生电电有干有湿其干电俱用干燥之物磨擦而出其湿电则由阴阳二金所生也金之生电当中国乾隆五十五年始行考得其时步路捺医生贾法尼买一田鸡其家人将剖而作羹桌上有摩电器一具学生摇动其轮以发火星左手恰执一小刀切于田鸡之脊髓田鸡之腿立即跳跃如生其后屡试皆验再用别金类传电气入田鸡亦跳动用非金类即不跳动由是遂知金能生电矣意大里之佛尔塔一作法尔泰因之创造电堆嗣以电堆有不便处又得一法以木为长箱用磁杯十三只或数十只中则盛以强水并铜锌各片以铁丝连其上端由是第一杯之锌通第二杯之铜第二杯之锌通第三杯之铜第三杯之锌通第四杯之铜第四杯之锌通第五杯之铜互相交通互相呼吸而电生矣是为电池又有葛氏电池但氏电池斯美氏电池其法皆大同小异俱不外乎阴阳二金也然同一金质而各判阴阳于是精于电学之西人因列金质十数种任取二种皆成阴阳其法甚精其理甚奥若求其说则亦非无故焉大抵金之生电也俱系不同类之金其同类金则不能生电设用两色金放于强水内一金性硬而化迟一金性软而化速则电自生若两色金性相同随时[相] (同)化则电即不生此阴阳之理也彼西人所列之金质其[所]以任取二种皆成阴阳者则以所列之质皆经试验按序推排其性俱属相异是故同一金质较其上则为阴较其下则为阳一上一下之间而一阴一阳判焉此其所以皆成阴阳而不混乱也而且不特金质如是也凡系生电之物亦莫不如是即如西人所列之动植各物如猫皮玻璃鸟翎羊毛粗纸丝紬火漆硫磺此八种亦任取二种皆成阴阳即如玻璃与猫皮较则为阴然与鸟翎较则又为阳矣羊毛与鸟翎较则为阴然与粗纸较则又为阳矣其下各物亦如之观乎此则金之皆成阴阳可喻矣而且物质之判阴阳犹之物质之分正负也西人所列之正负电气物质即法竦待所列者如养硫硒淡弗绿溴碘磷金申镉钒钨炭锑鍗鐕硅轻皆属负电气质也钾钠锂钡鎴钙镁铝铀锰金宰铁镍钴铅锡铋铜银汞钯铂金皆属正电气质也然其负电质中又各分正负正电质中亦各分正负皆与此质较则为正与彼质较则又为负也此其理可参观而得也

观乎此则金之皆成阴阳更可喻矣兹以支字列表以明之如左表

　　子　　丑　　寅　　卯　　辰　　巳　　午　　未　　申　　酉　　戌　　亥

假如丑之金与子较则丑为阴与寅较则丑又为阳矣寅之金与丑较则寅为阴与卯较则寅又为阳矣其余亦按序推排而不淆乱噫电学之精妙不测如此实金质之变化无穷神奇秘奥不可限量也然则金之为金岂云小补而已哉
 
　 
卷十三　治体一政本上

　　请饬廷臣直谏疏　　　　　　
锺佩贤

窃京师自同治四年一冬无雪上年春夏缺雨冬雪又复愆期近京一带地方麦皆未种今年亢旱如前我　皇上勤恤民瘼屡经设坛祈雨旬月以来风霾间作欲雨旋止畿南赤地数百里旱象已形人情惶惧夫水旱为灾古今皆有而自来英君哲后因是而益加修省者诚以灾眚之成由于政事休征咎征其应不爽方今　朝廷厉精图治庶政修明所谓咎征固无其理然天下之大万几之烦用舍弛张岂必一无过举弥缝匡救责在臣工应请　饬下在廷满汉言事诸臣于时政得失尽心献替悉意指陈毋循故常毋避忌讳言有可采立予施行庶上下之情通而天和可期感召矣都臣更有请者治莫要于求言德莫大于从谏政令所布以为是而行之知其非而立止此圣人之无我何损日月之至明臣伏   近者夏同善谏　幸惇亲王府第　谕旨称循旧章以折之倭仁谏设同文　谕旨令酌保数人另立一以难之此二事在　圣心原自有权衡而群情遂不无疑惑谓　朝廷开言路之时而似杜言者之口谓大臣尽匡弼之义而转使有自危之心臆揣私度未能相喻诚恐敢言之气由此沮唯阿之习由此开此臣之所大虑也伏愿　皇上宏翕受之量屏除成见惟善是从则求言之　诏不徒循其名而益副其实臣愚诚所迫冒昧直陈不胜战栗屏营之至伏乞　皇太后　皇上圣鉴谨奏

　　敬陈管见筹自强之计疏　　　　　
彭玉麟

奏为敬陈管见仰祈　圣鉴事窃臣少更忧患长从军旅近则锋镝余生久撄痼疾自问平生无日不在忧危困苦之中目   时局艰难内患外侮伏于无形我　皇上龄践阼　两宫　皇太后垂帘听政日理万几臣受恩深重自愧不能稍分　宵旰之忧耿耿此心如负重疚每当中夜彷徨为国计民生通筹大局诚有亟宜自强不容一日稍缓者然如购备船广储军火筹划饷需似自强矣而非自强之根本也论今日之时势譬犹大病之后元气久虚治表尤须治里又如树木欲其枝叶茂盛必先培养根本臣不自揆妄抒愚戆之见熟筹自强之策请为　皇太后　皇上缕晰陈之一曰清吏治州县亲民之官最关紧要苟不得人即为地方之害卑污贪鄙固当参革究办庸沓委靡亦当分别降调兵燹之后民生多困实由吏治多疏各省候补人员流品不一大吏往往优容不知优容于知耻尚者可激励自新优容于不知耻者适足以养成不肖近来各省风气往往因候补人员拥挤轮署州县而实缺转少从此官常愈坏百姓之受祸愈酷何也官员之署事譬之住屋之租赁自家住宅稍有破坏急急补治责无旁贷故也若借居蹔居明知非我之屋不特不加修葺甚至任意糟塌坼屋作薪久之辗转租赁势必至栋折榱崩而后已今之委署人员大率类是天下百姓具有天良岂肯甘心悖逆从前叛乱滋事之地非地方官贪酷逼迫即地方官宽纵颟顸此中消息甚微关系甚大欲求州县之得力全在统率之得人督抚者通省之统率也司道者各府之统率也知府者州县之统率也从前承平之时　朝廷视知府甚重　京察一等人员道府并用凡擢任知府者属吏之贤否黜陟得操其权颇得上下相维之本意近十余年来知府之权轻矣各州县于司道督抚分位悬殊情事扞格其中贻误尤非浅鲜臣愚以为欲辨州县之贤否必专责成于知府各省知府果能勤慎廉明严察属吏于贤者准密保于不贤者准密参仍由督抚司道详确考核总以有实据为主不逞私臆不徇情面吏治一清天下何患不治拟请　旨饬下各省督抚广求循吏久于其任勿以委署为调齐之具庶不至视官为传舍而吏治日有起色矣此自强之根本一也一曰严军政自古谈兵之书以一语赅之曰兵贵炼而已　国家养兵数百年司农所入大半以供军饷乃粤逆创乱曩之拥厚禄显爵者所率弁兵莫不望风披靡此岂兵之真不足恃欤将帅习于安逸官弁习于骄肆兵丁习于怠惰吞粮冒饷老弱充数不但兵不知兵将亦不知兵无怪靡烂半天下也今日之情形则又不然向时所谓骄肆怠惰之官弁兵丁业已化为乌有各省水陆提镇多由战功洊擢各省兵丁亦多另行招募非曩时不知战阵不习操练者可比自此训练有方不准沾染习气自必事半功倍然防微杜渐不可不严倘提镇稍事安逸则官弁即习为骄肆兵丁即习为怠惰天下事挽之甚难败之甚易居今日而不痛加整顿则天下之兵又成虚设岂不大可惜哉然欲练兵必先足食兵饷原有定例兵米亦有定数近因经费支绌所发兵饷或七成八成不等且有同在一省所发不一或七月八月十月亦不等至兵米有向在各州县给领者现亦随饷或七成八成不等又或每石折银若干辗转核扣不足以赡一身又安望其专心操练乎臣愚以为各省之兵缺额不补则可缺饷少发则断不可拟请　旨饬下各督抚查明旧制发给满饷兵米亦照定例发给不准折银扣食足则兵足老弱不汰自去如有摊扣兵饷吸食洋者官弁兵丁杀无赦庶几军政日严缓急可恃此自强之根本二也

一曰端士习夫言自强而归之士习其说似近迂阔然士为四民之首人心风会因之转移军兴二十余年卒能削平大难由于士气固结故也古者教士于庠序学校今日之教官犹其遗意然名存而实不符矣近时士习砥行立名者固不乏人而不顾名义趋利若骛甚至武断乡曲挟持官长者比比皆是州县容忍调停希冀了事而教官不敢过问此就士之桀黠者言之若夫良懦之儒安分守己偶有小事与官场交涉地方官痛抑之或辱殴之而教官亦不得过问以至士习不振刁生劣监更得肆行无忌此皆教官无权故也或曰教官冷曹闲职无法律以正人心无恩赏以激士气其随波逐流委蛇进退亦有无可如何之势不知教官之不足有为者由于在上者视为可有可无之官耳诚能顾名思义所谓教谕训导者其义安在昔宋臣胡瑗为湖南学教授设经义治事两斋以教从学之士千古称之彼独非教官乎诚得访求一二称职之人树之风声予以拔擢天下闻之靡然向风未始非挽回士习之一策拟请　旨饬下各督抚学政时时访察教官之贤否贤者量加保升不贤者即行参撤庶几士林观感而人心日归于正风俗日趋于厚此自强之根本三也一曰苏民困民之困不困于　朝廷之法令而困于奉行法令之人疮痍之氓生计穷蹙钱粮原属正供而浮收勒折民不聊生讼狱本求伸冤而拖累稽延永无了结人命盗案一役下乡数家破产至于抽厘助饷出于万不得已各省苦累极矣而百物昂贵其受困终归于民居今日而欲苏民困其计果安在哉邦以民为本民以食为天仍不外乎开地利而已兵燹后江浙安徽等省荒田极多至今未能开垦议者欲办屯田屡经奉　旨饬查各省大吏俱以为难行前两江总督曾国藩覆奏亦以为窒碍多端未能试办然则今日之荒田竟将任其废弃乎臣愚以为欲开荒田仍应听民自垦欲民自垦非宽其赋税不可荒田之不垦固由于耕种人少资本太重而究其不敢承种者实由地方官征敛太急其申报上司者不实不尽其取诸百姓者搜刮无遗耕种之计朝定催科之吏夕来按籍而稽不遗余力一经入册即使复荒亦必完此空粮相彼小民何堪此苛政乎诚能宽其禁令甫经开荒者一不问或种豆麦或种蔬果或种竹木悉听其自便总使小民有利可图数年之后利息果厚酌量科征必须分别厚薄断不能照向来米数一律起科一乡如此一县如此推而至于各府各县皆如此安见大利不可渐兴乎或谓禁令一弛下则攘夺纷争上则中饱舞弊而公家独受其损此诚难保其必无然地方官果能尽心民事严惩蠹役则诸弊悉除利源不涸岂可因噎废食坐令数千万顷地亩竟成石田乎拟请　旨饬下各督抚就各省地方情形剀切劝谕多垦荒田宽其赋税以厚民生而培元气并通饬地方官严惩牙蠹讼棍速理词讼案件不准姑息迁延至厘捐虽不能停不妨酌减二成恤商即以爱民自古富强之策未有不从百姓始此自强之根本四也以上四端就臣管见所及分晰缕陈如果根本既端一面宽筹饷需广购船军火等项以备不虞之需庶基址既固规模益闳内外本末无不具矣是否有当伏乞　采择施行若夫辅翼　圣德以端本原遴选贤才以膺艰巨严宦寺以抑侥幸减营缮以裕度支伏[读] (当)迭次　懿旨俱在　皇太后圣虑之中无俟臣工鳃鳃过虑臣尤伏愿　皇上兢兢业业慎终如始力杜粉饰因循之习而绝无急功近名之心常抱卧薪尝胆之忱而不作耀武观兵之举天下幸甚区区愚诚不胜战栗屏营之至

　　督抚同城急宜酌量变通疏　　　　　　
郭嵩焘

奏为　国家设官如督抚同城一条急宜酌量变通谨就微臣阅历所及推论其源流而究明其得失恭折奏祈　圣鉴事窃查明永乐初浔桂柳三府蛮乱遣给事中雷填巡抚广西之名所自始景泰三年浔梧猺乱廷议以两广宜协济应援乃设总督是总督巡抚二者皆肇端于两粤终明之世以十三布政使为定员而总督巡抚或分或并或设或罢大率与兵事相终始成化以后建置日繁如京东北一路有蓟辽总督保定总督宣大总督又有顺天巡抚永平巡抚保定巡抚辽东巡抚宣府巡抚大同巡抚天津巡抚密云巡抚开府相望然考其时督抚驻扎地方从无同城者保定添设总督而保定巡抚别驻真定宣大分设巡抚而宣大总督别驻阳和至两广督抚沿革其初分设巡抚而后改设总督天顺二年遣[右] (石)佥都御史叶盛巡抚两广则又稍易其名成化元年又以总督兼巡抚嘉靖中添设广东巡抚总督祇兼巡抚广西由梧州移驻肇庆隆庆三年又添设广西巡抚总督改兼巡抚广东是两广总督巡抚明时未尝兼设　国朝以来总督巡抚着为定制中间小有裁并而视明世纷更变易规模固远胜矣其督抚同驻会城者三曰福建曰湖广曰云南本不同城而后移驻会城遂成定例者一曰两广推原立法之始地方吏治归各省巡抚经理听节制于总督而总督专主兵是以河南山东山西专设巡抚即不复设提督为不欲使武臣主兵而巡抚又不得统辖提督故为巡抚兼衔直隶四川甘肃专设总督仍兼巡抚衔大致以兵事总督以民事归巡抚此　国家定制也而巡抚例归总督节制督抚同城巡抚无敢自专之意是一切大政悉归总督主持又名开幕府行文书不能如六部尚书侍郎同治一事也而参差杌陧之意常多道光之季两广蕴孽已深叛匪一起乱民从之如归蔓延及东南而皖豫之捻匪陕甘之回匪乘之以逞为乱者皆民也则各省抚臣之失职多矣额设营兵多或六七万人少亦万余人竟不得一兵之用镇将参游循资超擢任为将帅者更无一人所用以转战者皆勇也而兵为虚设积久又益加累岁糜钱粮千余万相与处之怡然则各省督臣之失职尤甚矣而自军兴以来江忠源胡林翼罗泽南李绩宾及今刘长佑曾国荃刘坤一刘岳昭等皆以司道主兵或积功至督抚兵权日分总督仅守虚名而例定分年查阅营伍考核将弁均系总督专政出巡之日为多两省情形亦资周览军兴数年此典竟废同治元年兵部议奏御史陈廷经变通营制一折奉　旨江苏浙江安徽江西陕西湖南广西贵州等省各镇武职升迁调补暂由巡抚办理千总以下径由巡抚咨拔报部所有校阅营伍考核将弁并本省筹办防剿即专责成巡抚经理其总督兼辖省分军政考核着经由巡抚就近出考会同具题至巡抚同城者仍照旧章办理等因钦此因查一省千余里之地能考求其利病周知其情状已难其人至于兼辖省分原不过奉行文书周旋应付稍求整顿隔阂必多所以议归巡抚经理亦穷而必变之势也而与总督分省之巡抚军政民事一听主裁与总督同城之巡抚军政既不得与闻民事又须受成总督一则虚立其衔一则两操其柄是从前督抚同城名存而实去者仅一巡抚自顷数年则督抚之名实两乖而巡抚乃尤为失职臣悉其得失利病为我　皇上一陈之

传曰天下之动贞乎一者也惟其一也故能齐百姓之耳目而定属吏之从违宋置监州而兵以弱明置巡按而政以嚣知道者惜之然于政之所出犹有未分也督抚同城爱[憎] (增)好恶之异情宽严缓急之异用同为君子而意见各持同为小人而诪张倍出如举一人也此誉之彼毁之则是非淆劾一人也此远之彼近之则趋避易徒令司道以下茫然莫知适从其君子逶迤进退以求两无所忤其小人居闲以遂其私　国家定制钱粮及升调员缺总之藩司刑案总之臬司督抚专任其成本不易有设施而又水火交攻戈矛并进是　皇上设官以求治也而督抚同城乃万无可言治向使一县置两令一郡置两守百姓佹趋佹避佹迎佹合能一日安乎州县之大百姓之愚犹足为害何主持数十州县之地御千百之属吏而使之两相持以挠政黩民为害必巨此理势之固然者也臣自道光二十七年通籍假归过武昌目悉吏治之偷气习之深心忧其将乱其后五年而乱作前后督抚殉难三人伏诛二人被劾四人赖胡林翼开立规模风气为之稍变云南之乱则既成矣前督臣张亮基每言及前抚臣徐之铭牵掣情形至慨叹而各直省吏治之偷人心之弊闽粤为尤甚细究其由来数十年瞻顾因循酿乱保奸实以督抚同城之故以言其事既如彼以言其效又如此历来同城督抚[互怀]猜忌相为敌独于公事一切雍容坐视求免于嫌怨承平日久循例守职亦庶几可以寡过处多事之时承积疲之俗而多所牵掣苟安无事以谓之和衷　朝廷独焉赖之自古中材多而贤人少　皇上委任疆吏但使中材足以自守其间一二贤者弛张以自可相维于不敝督抚同城则贤者永不得有为中材亦因以自废此臣所谓急宜变通者也近年云南督抚皆浮寄境外一无凭借臣愚以为云贵总督一缺宜暂停罢责成巡抚剿贼以一事权其闽浙两广总督则或援照明制兼并一员福建情形臣不能知其详广东督抚两标及两署书吏分别裁并营政吏治关税盐务四者未尝不可整饬权分则情多乖责专则事易集不独于地方补益甚巨其有裨于　国家之经费亦必多矣臣伏见明臣韩雍在两广总督任内疏言两广地大事殷请裁总督东西各设巡抚当时立见施行韩雍请分其责于两省今臣请重其事于异城义取因时事亦同揆至于　国朝督抚之沿革如河东总督偏沅巡抚亦时有废置即咸丰九年裁撤南河总督一缺断自　宸衷期使大臣无旷官虚设之员而天下亦同受其利益臣抚粤两年于地方利弊源流知之颇悉怀此欲陈久矣以虑语言稍涉直切或疑其有他意是以欲言复置今旦夕交卸以切身之阅历求及时之变通用敢推明得失利病之原上备　圣明采择可否仰邀　皇上天恩饬军机大臣吏部兵部会议并抄发臣折交各督抚公同核议以求妥善之处伏乞　圣鉴施行谨　奏

　　论督抚同城之损　　　　　　
薛福成

国朝例设总督八阙巡抚十五阙近又添设新疆巡抚一阙而移福建巡抚于台湾当未移以前凡督抚同城者四闽浙总督与福建巡抚同驻福州湖广总督与湖北巡抚同驻武昌两广总督与广东巡抚同驻广州云贵总督与云南巡抚同驻云南厥初总督不常设值其时其地用兵者设之军事既平遂不复罢亦裨与巡抚互相稽察所以示维制防恣横也然一城之中主大政者二人志不齐权不壹其势不得不出于争若督抚二人皆不肖则互相容隐以便私图仍难收牵制之益如乾隆间伍拉纳浦霖之事可睹矣若一贤一不肖则以小人惎君子力常有余以君子抗小人势常不足即久而是非自明赏不爽而国计民生之受病已深如康熙间噶礼张伯行之事可睹矣又有君子与小人共事不免稍事瞻徇者如乾隆间孙嘉淦许容之事可睹矣若督抚皆贤则本无所用其牵制然或意见不同性情不同因而不能相安者虽贤者不免曾文正公与沈文肃公葆桢本不同城且有推荐之谊尚难始终浃洽其它可知矣郭侍郎嵩焘于去广东巡抚任时疏陈督抚同城之弊谓宜酌量变通言甚切至兹余姑就见闻所逮者述之吴文节公文镕总督湖广时粤贼势方张为巡抚崇纶所齮龁令督师出省而隐掣其肘军械粮饷皆缺文节由此死绥武昌旋陷厥后为胡文忠公与总督文恭公官文相处最善为天下所称颂文忠既没文恭劾巡抚严树森去之威毅伯曾公国荃为巡抚又劾去文恭曾公亦不安其位以去迨伯相合肥李公总督湖广为巡抚者本其属吏诸事拱手受成李尚书瀚[章继] (音知)之一循旧辙又在位日久自此巡抚几以闲散自居而督抚无龃龉政权无纷挠矣郭侍郎之巡抚广东也适故相瑞麟以将军迁总督颇黩货卖官治军尤畏葸侍郎心弗善也上疏微纠其失以无奥援罢去蒋果敏公益澧为巡抚英锐喜任事瑞麟心惮之严劾蒋公去职因愈专横无顾忌其后英翰为总督以允闱姓缴捐事为巡抚张兆栋所劾罢近今张尚书之洞总督两广与历任巡抚皆不相能　朝廷至令兼摄巡抚以专其任则督抚同设之无益亦可概见矣咸丰同治间徐之铭巡抚云南为叛回所胁制复倚回寇以自固杀升任陕西巡抚邓尔恒于境上张尚书亮基为总督至引疾求退以速出滇境为幸潘忠毅公铎为总督方图以回攻回之铭泄其谋忠毅遂遇害光绪初年总督刘岳昭与巡抚岑襄勤公毓英不相能舆论皆不直总督寖至罢黜潘鼎新巡抚云南盛气陵总督刘武慎公长佑颇蔑视之刘公郁郁上疏求去　朝廷罢鼎新慰留刘公此皆督抚不能兼容之明证也福建督抚之外又有将军及船政大臣政令歧出尤不能画一自巡抚移台湾复裁船政大臣而总督兼理船政及巡抚事未始无裨于政体余谓湖北广东云南三行省皆可废巡抚而以总督兼理如福建之例不特此也各省之道府同城者皆可废知府而以道员兼理其事庶几纷争之衅可弭民生吏治受益多矣窃考宋代节度安抚等使皆兼知一府故虽使相亦称大府此诚意美法良非近制所及者也夫尊如督抚尚可兼知一府然则以总督兼巡抚而以道员兼知府事尚何不可之有

　　纾外患而固邦本论
窃尝博考舆图遐稽史籍知我　朝幅员之广古未有形势之雄人民之众轶汉唐而超越宋元洵莫与京矣自欧洲数国之人航海来华扣关互市藉通商之事以考察风土人情习熟既久寖有违言五十余年前衅端初起当时谋臣主和主战议论不一累次失利厥后更定新章稍持和局然外警之迭起环生者几于无岁不有三十年来中外筹议皆以设防御[侮]为要地之险者扼之军之阙者补之兵之荼者练之械之精者购之艺之善者习之几经枢臣疆吏同心合谋悉意经营者所费赀财不下数千万中国声威稍异于畴昔然濒海之区回环万数千里布置既已难周措施不过十之二三狡寇窥逼匪伊朝夕倭奴以蕞薾岛国仿效西法思启封疆进占琉球未逞其志去夏乘朝鲜之乱胁以兵威掳其王而据其都犹以为未足竟敢深入重地窥伺　盛京又以水陆之师夺我旅顺攻我威海北门管钥岌岌可危以东邻唇齿之邦与我为仇之国此大患之在眉睫间者也英人亦以开疆拓土为事初藉公司之力蚕食五印度未几而沃壤数万里尽为所并遂与我之西藏为比邻近且胁服阿富汗克什米尔巴达克山什克南诸部为英属国其势骎骎北向既越岭而与我之回疆接壤南并缅甸而云南之西南边界亦与之毗连矣俄国自兴安岭以外东[滨] (傅)于海包我黑龙江全境暨外蒙古乌梁海诸部西轶新疆诸城地势颇为广大自咸丰年间来索旧地而黑龙江以南乌苏里河以东勘界一误蹙地数千里俄人侵夺之谋无时或息又于同治年间乘我内患未平稍以兵力吞灭浩罕布鲁特哈萨克布哈尔诺回部于是俄地亦接回疆匝我三陲回环约二万余里法国自争得越南旋胁取真腊国归其保护近又侵夺暹罗湄江东岸之地而两广云南边外恐从此多事矣此大患之在心腹间者也南洋诸岛星罗棋布昔人所谓海外诸国东南际天地以万数时候风潮朝贡者今已为英吉利荷兰西班牙三国之外府竟无一岛能自存者此亦彼族虎视鲸吞之明验也时局如是可谓艰矣事变如此可谓棘矣今之大患皆肇端于此数十年之内四面环逼交涉之事日难应付之机日亟诚不知何所底止矣然人定可以胜天通变方能持久伊古以来或多难以固其国启其疆土或无难以丧其国夷其守宇未得其术则难者益[难] (离)苟握其要则难者亦易中华地大物博天时人事皆可有为苟能顾全大局将从前粉饰因循之积习痛戒而力除之考求西洋诸国制胜之术图治之原拔取通达时势之英才研精器数之通才练习水陆之将才联络中外之使才培之有本斯用之不穷鼓舞之濯磨之择异能而倚任之则事无丛挫矣此储才之要务也仿效西法以练军水师取法于英陆师取法于德简核名实增练材艺期其成效足与西军相颉颃分为南北两大扩充分布则海疆有备无患矣此整军之大也生财大端在振兴商务以畅销土货为要诀欲销土货以创筑铁路为初阶今　国家既筹的营造山海关铁路以期渐达于东三省已有成效可   矣将来内地铁路自应照张香涛制军原议分年筹费由汉口开路以抵芦沟桥而达山海关则秦陇楚蜀晋豫之土货日出不穷转输益远商利自饶帑项充盈富庶之机蒸蒸日上泰西诸国藏富于民之法大旨亦不[外] (在)乎是此利用厚生之政探本握要之图也公私学塾之教习不宜拘守旧法竞尚时文必能广其新学要务俾之读一年书卷有一年功效读二年即有二年功效推之三年四年无不皆然如此则不事虚文专求实际功效既着学必多将见一二十年之后士尽通今民皆向学在上者更有妙术以鼓舞之则豪彦竞进而宏济艰难之才亦在其中矣凡此四端用力既专收效自倍庶几纾外患而固邦本矣倘今日犹因循玩忽不早为计则屡次受侮元气大伤眉睫心腹间之患未有已时以柔道应之则启侮而意有难餍以刚道应之则召衅而力有难支以旧法应之则违时而势有所穷以新法应之则异地而情有未悉敌已迫矣患已深矣儳然不可终日矣敢为操转移世运之柄者借箸筹之

　　论今日中国当以知惧知耻为本　　　　　　　　
汪康年

悲夫微欤今日之事也何悲焉悲失权也失权焉者非全举一国之权而一时尽失之有积渐而失之者有不觉而失之者且不特上失之下亦失之不特官失之民亦失之至今日则已情现势迫矣顾犹不知为失权也但微觉转动不便而已呜呼岂知我之吭已尽为人扼我之背已尽为人拊哉是故租界辟而我失辖地之权公堂设而我失用法之权西官治租界有专权而我失治民之权各国兵船可任意驶泊而我失口岸之权墨银通行各埠中国银钱不能一律行使而我失制币之权西法税轻重其入而轻其出我则反是则失税权西法两国之讼用刑从其轻我则[从其重]西人从轻比中人从重比则失刑权公法载不得与在他国之利益不得均沾则失立国之权至若教人养人之权中国不力主持亦渐为所侵窃甚且渐夺我用人之权又且夺我议论之权等是下之必至夺我志意之权及其生命之权夫与他国共立地球之上而中国地大人众又为各国冠而蹉跌陨越一至于此嘻吁宁不惧欤　西人之所以朘削怵吓我中国者以兵商为大宗而其所以羽翼兵商者尤能坚忍刻苦联络党类碁布星散于人之国中彼将力护其从我者而深斥其不从我者贵人能扶己者深奖誉之其异己者力毁谤之借己之国势以压人之官长复借官长之势以压齐民夫如是故吾国利獘纤息尽为所得而从者益众彼又能取其国之善法以教养人不数年则才人学士将出其中且我民有为所长养者有为所生全者方感激效死之不暇而我民犹宽然宴娭谓彼之说何足动人彼之为此者特为谋食计耳岂知彼之设心立法上之则欲执人之国权大之则欲制亿兆人之死命逮至彼之势益盛方思起而谋自立之策则人联络而我散漫人坚忍而我疲脆彼欲去我若风之振槁呜呼不自立而坐以俟者其效固必至于是也　始西人至中国犹震其夙名以为声名文物之所在也已而察其政见其纪纲弛紊而不理过其野见其阡陌零乱而不整行其途见其道路污秽而不洁遇其贵人则情势懵然遇其士民则事理昏然于是彼以为可肆意相待者莫若是矣是以凡要挟诛求不能以待他国者独能以待中国凡偏苛之令不能[待] (侍)他国之民者独能以待中国之民于是有藉一案而求偿金数倍者因一事而请改约章者华人杀西人者则官革犯诛西人而若此则百不治一华人负西人债诛索不止其身西人而如是则一听其官之所拟甚至愆期失约同一事而治之不同盖彼见我官之轻其民也固谓我民之可以轻矣见我兵之扰[其]民也固以我民为不妨扰矣见士民之侮其官长也固以官长为可侮矣见我民之互相挤排互相争夺也固知我民无相顾惜之心矣故虽西人之教素尚公平而卒至若是者盖以为待中国人则应如是也　西人善于经商所至之地辄能握其利权中国商人心计之工何遽让西人然而税务一层西人固已不费丝毫心力而操赢绌之大权矣我华商见利则趋而不思其后之难见害则捷避而不顾其徒之败西人谂其如此故以整御散以坚敌脆以素娴拒新习彼集公司则赀本重大我则皆独立也彼联声势则消息灵通而我则隔绝也是以我虽行店林立而实则零碎集拾西余剩受西挟制而莫可如何也华人初见西人咸怀恶怒之心至今日则恶怒之心一变而为信畏矣夫不问是非曲直而辄以恶怒之心待人非公理也至若不信畏己之人而信畏他人则尤异矣

夫中国商人虽未尽可信然钱庄汇号固不亚于西人也而今则富贵人之金多托汇丰矣修造轮机中国非不能为也而今则购办之人必托耶松矣同一器皿而必以錾洋行字者为贵同一货物而必以来自西土者为佳以上皆指中国器物寔能与西人相匹者言非谓概足与西人匹也若夫乱兵肆横非口舌所能喻也乃一西人而敛差役恣暴非礼让所能禁也乃亦见西人而辑威无怪闻公使之骄横而骇汗横流遇西兵之严整而闻风远避然则我民盍亦深思致此之由而思所以处将来乎然此非一二人之惧而我中国四百兆人之公惧也非一二人之耻而我中国四百兆人之公耻也然则整顿之策但袖手而诿于上之人可乎整顿之策奈何曰相酌其制官革其政士益其学商扩其业工精其物如是而已吾意自去年以来必有大改其故辄以晓示天下者贵者必将协其权力以提絜万纲富者必将委其赀财以创新万事士必思力崇新学商必将共立公司工必将仿制新器报设于各省学堂林立于列县虽未   维新之全模而士习之奋民心之萌将于此见之矣夫四邻环伺不足惧大变当前而怡然无所动斯为可惧也割地偿不足耻维新有机而懵然无所知为可耻也今内之则敷衍锢蔽之见未尝化外之则夤缘酬应之习不能免官书局奉　旨重开矣而未敢昌言也又学堂奉　旨设立矣而未见定章也报已奉　旨允准矣而未见广设也每议一事而部臣诿之疆臣疆臣诿之绅士俄而以无中辍矣每定一法则下属俟诸官长官长决于内臣俄而以难行中止矣甚至驶行小轮则厘局阻之机器制造则重税苦之推之学术商务工业未尝有一事足当维新之目者诗曰不戁不悚百禄是总今之君子可谓不戁不悚矣今使朝廷之臣相率而议必敝之政有司之官相率而发必阻之令举国之人相率而治必废之业商尽心开必闭之肆工竭力作不售之器闻者鲜不以为笑矣顾观于今则几于是也然则今之人何异于举手而自击举足而自蹴也然则今之人所作所为何异于自弃绝也彼岂甘于如此哉一则由于不自顾一则由于不敢为实则由于不能深知时势之必然而姑与苟安而已且贫贱之人必曰我谋衣食之不暇何暇虑此然则当求诸富贵人矣贵者且曰我一人竭力何所补不如及时掊积为子孙计富者且曰此他人所患耳我富人何虑此他人固以保富为事者我方不失显荣呜呼蓄志如是固无怪其如是矣　夫使果如富贵人所料则苟利于己虽大局移易何害虽然此岂果可得之数乎夫以他人为可托而怡然以待其来此不仁之甚亦不智之甚抑知彼将不以显虐而以暗伤不以骤芟而以渐减刑则异律官则异举礼则异施商则异税限其权利苛其禁防而意外之波累尤不可逆料我民亦盍按切事势而一思之乎若以是言为妄诞也则亦已矣若犹谓有万一之当也则盍举天下人之心思才力而急筹之乎

　　致李傅相书　　　　　　　　
张之洞

窃谓公历仕四朝参赞机密任久宠深复邀两宫　皇太后　皇上圣明都俞堂升言听计从是宜竭忠效力军国之事靡所不言乃自公入相以来历有年所求所谓启沃　君心陈布美政者未之前闻抑安于希旨固宠安富贵保妻子已耳非所以慰天下士民之望也　文宗显皇帝时公未尝台辅其不敢越俎而谋者人臣之分也而今则俨然首相矣各省凶荒议蠲议赈恩不逮下胥吏中饱州县催科勒派浮征又且过于曩昔剥民奉上营求美缺仓廪空虚宦囊充实讼牍积压酷吏违律待民如盗军额既缺器械不良操阅似戏骑射无准调停委署官无久任苛派差徭逼勒强输民无上富十室九空是岂无可言哉公何寂寂也然可诿曰非宰相之过乃督抚藩臬之咎也宰相之职上佐天子理阴阳顺四时镇四夷抚百姓进贤良退不肖而已他非所知然公所愧亦多矣近岁西北迭遭旱灾东南频遭水患冬雷发声春霜攘麦米价日增民无饱暖老幼流离怨咨愁苦渐生乱心尚得谓阴阳理四时顺乎公之失职一也外夷扰我边疆夺我人民歼戮犹恨未尽崇庸臣纳其女色受无端圈套力主和议不能于此时声罪致讨极言辱我中国不当俯就竟随声附和偷安旦夕不知以弱误国失计莫此为甚镇四夷抚百姓其若是乎公之失职二也封疆大吏能固民心精晓兵法莫如左宗棠金顺曾国荃刘锦堂能击强暴震慑奸盗莫如丁宝桢岑毓英谭锺麟皆所谓良臣也公宜与之和衷共济以救时艰何乃遇事龃龉阻其大计致诸人功败于垂成非国之利也岂公之福耶崇庸臣贪婪成性驽骀之才与公共事多年公当悉其为人岂可使往外夷作中国使耶今果丧命辱国为逆夷笑且使外洋诸国大有轻我中国之心公能抗疏极谏所使者当焉有今日所谓进贤良退不肖者又何如也公之失职三也公自百口无以为辞其咎在洞亦不能殚述何则相国之权满洲为重语曰两姑之间难为妇道公之谓也然尽忠者责无自[恕] (怒)凡事之巨细皆出自公危而不持颠而不扶则将焉用彼相矣君子之立朝也道不行则谏谏不听则去公前居翰林不可谓无名由将入相不可谓无位今逾六秩不可谓无寿于此时无所建白更待何时为国计而为阁下计欲民治安无事莫如饬州县减钱平米价罢贪婪之吏举贤良廉洁者与百姓休养生息是之谓安内欲夷之不入寇也莫如左金诸大臣逆夷之事悉以委之无阻挠无谗间而举战为良策拣选精锐驻防兵于要隘而厚集之是之谓攘外阁下试为　两宫皇太后　皇上剀切敷陈幸而听从社稷之福也即不然乞骸骨妇乡里优游林下以终余年不亦光昭史册哉不然百世之下恐阁下难逃罪魁之名也洞与长公子有尊酒之雅故敢布其区区惟阁下察之

　　致李傅相书　　　　　　　　
王闿运

入秋以来浮议纷纭闻屡被　严诏波及甥婿殆甚于越南之役静待　朝命退处无权固纯臣之用心然于事势未为得也盖三人成市虎积毁销骨慈母之所以投杼也明公荣遇如此其极威望如此其崇且久故三十余年不闻诽谤之言今又被谤益不可以归罪引咎之言谏然不战而败败而求和谁使为之岂非淮海诸军之故哉兵法责元帅无待人言其自咎可知也凡言淮军不可用日本可不攻者皆妄也昔田单以一小城却乐毅之师而其后以全齐攻一城不能下明公以孤军愤起海隅廓清天下而今日之役一船不能渡海战守之师望风而溃此必有由焉不可仍以军械船论也洪寇之平由乡勇徒搏倡海内之勇敢清浦之战英军先败而公部后胜公之成功由智耶抑皆假之利器也如器利而后可胜则洋炮当侯而公何功焉西学之说由曾涤文避事倡之左季翁沈幼丹和之公坚主之而张孝达复张之当其时后生小子皆乐其新奇猾商市侩借以牟利又会五口有巨万之税　朝廷无发帑之费縻耗三十余年资之于通商之利民不知役故甚便也今船不能行炮不能发屯军积年反资招募兵械告匮军饷无继无知之臣税及店房天下骚动无处不兵是亦不可以已乎凡战不胜由无主帅其车三千必由方叔莅止知兵食不足恃也公当率两洋兵船登舟誓师日渡海蹈瑕而进横被直糜烂为期展轮之日日本必求服矣犹必大创之而后许之然后三十年之屯营十余年之海军公平生之蕴蓄智可襮着于天下今不此图而但驻芦台一瞬而还将因败以待和乎抑不和以待败乎矣吴卿清未亲行阵胜败成否未可料岘庄代将能胜公乎元勋巨臣诚当体国国之不利公何利焉士君子名节之为贵神威讦谟屈于小丑即不求胜亦当自刷耻也公特恃　朝廷保全耳今道路流言公辎重在香港惟衣被留行台中伤至于如此闻者为之寒心亲旧之士有敢以告乎他日邵张行成载在史册者推原误国谁执其咎闿运荆部之一介耳明公屈己以友之虚以延之今当诣津门备一客之数而先行授诸生羁留因岁暮之间强扶首涂至于上元又自念相见或议论不得无辨难以渎清听且闿运之所知公千百焉自悔其行之遽但不获申意中心屏营辄因驿以书进唯留省览哂甚区区
 
　 
卷十四　治体二政本下

　　书曾袭侯中国先睡后醒论后　　　　　　　
何启　胡翼南

西历二月八日香港德臣西字报刊有曾袭侯所撰中国先睡后醒一篇且列之四季录中将以此论翻印因敬书论以邀侯览且以谂侯之同志者

夫以此崇论宏议殚见洽闻之作读者霍然听者翕然而关心时事者莫不奋然起穆然思其文之见赏于中西人也即侯之所由见重于中西人也仆何人斯敢赘一辞虽然干济者当道之职司也献替者平人所能为也而颠倒于豪杰之前立说于未然之始则尤机会之不可失者也士有握瑾瑜怀芳芷抱致君泽民之念存民胞物与之心其视中国大有可为之资也则沾沾然以喜而凡可喜之故莫不研求默会以得其真如是者有年其视中国未有可为之具也则窃窃以忧而凡可忧之故莫不缕晰条分以深求其是如是者亦有年忧与喜交迫于中未尝有所建白则闻侯之议论而竭诚尽致以罄衷怀者人之情也其能已乎夫中国之睡百数十年于兹矣凭陵侵削置若罔闻得失是非付诸高卧由是道而不改辙则恹恹者不难以委靡继之逐逐者愈难以威武詟之如行路然不进前者必退后如登高然不趋上者必就卑此理之必然者也然而天运循环无往不复苟有人焉为之发聋振瞶大声疾呼使心之官复其思使目之官复其明四体百骸莫不筋摇而动所谓清明在躬志气如神也如此则天心剥复之机即在人事振兴之会侯之智岂不足以知此与侯同心者其才岂不足以辨此而顾为是嚣嚣然惟恐鄙言之不入且恐侯说之虚悬者诚以泰山不择土壤故能成其高河海不择细流故能成其大也侯之论[固] (故)曰中国醒矣试问中国果醒矣乎在侯必以中国为真醒大醒妙悟豁然无复有睡之意矣醒必有其据而侯所执以为据者则曰中国今时用其全力整顿海防使铁舰坚固战船得力也又曰中国现将卫固海疆水陆军务逐渐推广以目前论铁路等事凡可以富国利民者在所应为然尚可期诸异日也又曰国内政令在所应改者存以有待今可不言如居室者先须缮葺垣墙修理局键壁宇完固方可条理家规也治国亦然先须国势盛强藩篱巩固外侮既绝方可内修国政也又曰中国外务大略宜振刷者在修好与国之邦交也善处居外之华民也申明藩服之权衡也修合国约之体统也又曰中国决欲监察藩国之所为而为之加意保护非复前此之可比也又曰后有蚕食中朝藩属干预此藩内政者中国则视发难者为有意失和无心结好也

又曰通商口岸租界等事当立约者为他事牵制勉强而行然以中国之地而行外国之权体统蔑矣今拟于十年重订之期更张厘正全国体也又曰机局之创设矿之开掘铁路之建置中国皆有意为之也凡此皆俟之所谓醒者也中国未有是事而侯则谓其先有此心即其先有此心即信其必有是事踌躇满志揽[辔] (正)澄清侯之意诚足嘉矣然使中国实有此心而黾勉以赴果能如愿以相偿乎且使勉力枝梧薄着成效而中国之心即可谓虚灵不昧中国之事亦即可谓之湛然常惺乎吾不谓其然也此等事虽甚所乐闻然非徒曰愿之即可得之也道在有以为之又非徒曰为之即可得之也道在为之而当以今日中国之所为也如此而其所欲也则又如彼是无异睡中之梦梦中之梦也侯固曰中国而今既明明奋发有为矣既明明实力举行矣吾以为此等奋发举行者如酣睡之人或被魇而梦里张拳或托大而梦中伸耳以其全无心肝绝欠依据故也由侯所言以推其效之所至有懵然鼾睡而在榻侧者中国可乘其无知而中伤之有惺然无端而来枕畔者中国可出其不意而偶挫之如斯而已矣可虑者奋瞈蒙之横力发冒昧之狂威一旦触及坚贞重大之质银衡铁室之防其势不至于反目倾伤不止也此则尤为近理而深觉可危者也置车于马前其效之所至者退也必非进也吾之所辩大要在于此矣请申其说而详言之夫以中国土地之大人民之众利赖之广滋息之繁固可以恢廓规模齐欧西而超漠北高张旗鼓保藩镇而却雄然而建国与建屋同材料虽多物力虽备必先有哲匠为之经营工师为之[规] (入)画使基址永固然后大可成吾所谓国之基址者不须求之远也自古及今以往凡所称上国名邦神洲帝宅者其肇基王奠厥宏谟所恃者无他焉公平之政令而已然则公与平者即国之基址也公者无私之谓也平者无偏之谓也公则明明则以庶民之心为心而君民无二心矣平则顺顺则以庶民之事为事则君民无二事矣措置妥帖众志成城此其所以植万年有道之基享百世无疆之业也今者中国政则有私而无公也今则有偏而无平也庶民如子而君上薄之不啻如贱奴也官吏如虎而君上纵之不啻如鹰犬也基已削矣址已危矣而欲建层台起岑楼吾不知其可也人之为人也必理直然后可以气壮国之为国也必内修然后可以外攘夫中国之政令在所应改者侯非不知之深而识之稔矣乃其论则曰治国者必先使外侮既绝方可内修国政犹之治家者必先使壁宇完固方可条理家规此所谓本末舛逆首尾横决者而侯以为言吾之所不解也

大学曰身修而后家齐家齐而后国治国治而后天下平物有本末事有终始知所先后则近道矣侯之此言得勿与孔氏明训相左乎而侯又曰今所急务在整顿海防藩篱巩固内政各事暂可勿言此所谓缓其所急急其所缓者而侯以为言吾又不解也孟子曰地利不如人和城非不高也池非不深也兵革非不坚利也米粟非不多也委而去之是地利不如人和也如知其非义斯速已矣何待来年侯之此言得又无与孟氏意旨相违乎孔孟圣人也兹所引乃圣人真谛其言如日月之经天如江河之行地古今不易遐迩无殊深愿侯之体味之也吾闻治家者与其内有奸人不若外有盗贼治国者与其内失民心不若外存敌患穿窬为害齐心者可以却退之宵小潜谋疏检者不能烛照之也敌国鸱张同志者可以捍御之人心散失寡助者不能收拾之也侯如知此则薄海人民之福矣荆棘之生也必有其本毒泉之流也必有其源祸害之至也必有其所以然之故数十年来中国之所以见欺于强敌受侮于邻邦而低首下心甘作孱王而屈为软国者实坐内政之不修也故治荆棘者必拔其本若徒事于翦其枝叶恐萌蘗之生复盛于前也治毒流者必塞其源若徒事于筑围止截恐溃决之患不可复收也横逆之来治之者宜反躬自问消祸无形若徒事于血气之勇恐乘衅筑祸无了日也今侯以海防添筑炮利船坚为中国之醒之据是犹治荆棘者仅翦其叶治毒流者仅筑其防而已以此为醒无宁其睡何也事贵有其可凭力贵用于实际譬如行远者必自近始若不自近将神进于四极之外惆怅徒劳睡则无此也譬如登高者必自卑始若不自卑将心放于九霄之上焦思何益睡则无此也故事空有为之之名而无为之之实空有为之之苦而无为之之功者此类是也请质言之以证吾说夫中国君王之国也君人者不能总揽万几躬亲庶事势不得不委之官吏以收奔走御侮之用以作股肱心膂之资是其造福于斯民兴利于一国均于官吏是赖也官吏恃主上之命故能役使小民恃主上之法故能胜服强暴生杀予夺虽曰上意而官吏实操其权礼乐征诛虽曰上心而官吏实为之宰是官吏者其人最贵则其所以选之者自不容卑其任最重则其所以用之者自不容轻以其人为国祚气数之所归依亿兆苍生之托命能为福亦能为祸能为利亦能为害也是故古之明君专以得人为首务不特明四目达四聪使嘉谟嘉猷善法善政得入告我后旌闻朝廷而已也凡硕德异能高才博识者莫不旁求汲引待用无遗或焚山以求或图壁以召或长跪请教或举国相从竭其至诚则三征九辟隆其仪礼则帛璧千旌其有非常之德望者则天子不敢屈以臣礼或造庐请谒或手诏咨询而已此犹未足以洽其心也又着为令典曰进贤获上赏不实有显戮今有司随时访搜务使野无遗贤朝无幸位是其孜孜然以得人为喜者诚以此为祖宗社稷灵爽之式凭得之则其国昌失之则其国亡也此中国之风亦中国之善法也自圣人不作斯道久已不行今之服官者祇有两途曰科甲曰捐纳此外则军功而已捐纳是直以钱买官也以朝廷之名器作市井之居奇此风最劣有识皆知夫亦无庸深论矣然若其人乐善好施急公近义所得品级祗作具文则犹有可说若竟以此为干禄之计进身之阶否则以此而鱼肉乡民威福梓里是朝廷之法令适足以济其奸谋官府之威权反足以成其凶焰输之于君而攫之于民出之者千而入之者万奸民之志逾逞良民之苦逾深皆此途之为之也然而无足责也彼既出钱买取出官则上君当听其尽得此官之用犹彼既出钱买取此货则卖主应听其尽得此货之财盈亏得丧买主是问天下之通义也独惜其以官为名以民为货耳奸人何幸而为中国之人哉良民何不幸而为中国之民哉

向亦有言捐纳之途已废者然今犹未改殊可叹也科甲虽犹存学古之意然不足以造就人材何则凡物必有用于人方为好物凡才必有用于世乃为真才古之人所以措一世于和平造千秋之盛轨者要自有真焉若徒记其遗言以供词藻则揆诸时务捍格殊多而考试之法弊窦丛生贿胳夤缘无穷狡狯蓝本代倩何所见真故仅通者多侥幸成名宿学者多颓唐落第胡涂若此而谓足以收罗硕士网取英贤吾不信也且纵使所收之士文章造极策论名家亦恐无补于时有累于世请以显近之事明之福州之役侯所关心者也当时水师主将岂非所谓笔阵纵横文词灏瀚者耶其说理也岂非优入圣域耶其运典也岂非如数家珍耶方其宴琼林登玉堂天子以学士呼名士林以学雄推许举头见日呵气生云及其出为主将也逖听者欢欣闻风者鼓舞而彼亦气吞法舰雄盖闽洋乃仅及一试其锋而全军遽已覆没矣所习非所用所言非所行其效必至于此此不必为学古之讳也故吾谓此一败也咎不在于主将而在于国家盖自古用人必须历试虽有英俊之器必试其有无已成之功若无成之功则试其有无已适用之学今且试问其人曾入水师学堂乎曾临铁舰铁阵乎胸无所主身未亲临而遽使之应变非常膺当大任则覆亡之祸咎有所归矣此科甲之失也国家至此不悟将何时而始悟哉军功者论功行赏似乎衷于理而近于情矣岂知陋习堪虞莫此为甚夫以敌兵方壮之时而冲锋撼阵于军士笼束之际而斩将掣旗以计胜者施七擒七纵之能以力争者效三入三出之勇以至敌忾从公履九死一生而不顾暴露瘴毒作干城保障而逌然彼其人者惠及生民功留天壤纵予以旗常钟鼎而不为过即褒以祠堂血食亦不为荣而区区头衔之耀衣顶之观哉而今不然也有不知枪炮为何物而公然红顶花翎者矣有不知战法为何事而居然勇冠三军者矣此无他财为之也人虽没品而财之所至可以来二三等品之官阶身纵无功而财之所通可以收数千里外之功绩甚辱也而以为荣甚非也而以为是此风不戢振作奚能或谓此等人既以此物为荣而此等物本国家所常有何不以其所有易其所无阳避卖官之名阴受得财之益两全其美宜若可为不知人之所以自立者在廉耻国之所自立者在纲维天下汹汹人难相胜而所以维持名教整饬伦者赖有此物此志耳此而可伪何事不生官美物也惟有德者可堪乃有德者官无德者亦官则立德者反计拙矣赏美名也惟有功者可与乃有功者赏无功者亦赏则立功者自悔徒劳矣此风一长是有国者自解其纲维而教民自去其廉耻也使人人皆耻于立德举世皆羞于立功则固将谁与立哉吾故曰陋习堪虞莫此为甚也此皆中国之敝政所宜先修者也中国惟有此敝政故见削于强邻惟有此敝政而不修故积弱而难返夫敝政之流也其患岂特不能外御而已哉即内治亦深觉其不可何则国之根本在于民而民之身家在于官官不保民而民危矣官反害民而民愈危矣今之从政者非理烦也非治剧也奔竞而已趋承而已今之牧民者非休养也非生息也营私而已受贿而已如此则民危而浇凌刻薄之徒谗谄面谀之辈又复从而助虐之搜剔之则是豺狼之噬人也犹有饱时而官府之私橐无时可饱也盗贼之人也犹有法治而官府之剥民无法可治也如此则民愈危根本浮动国何可安虽然此其过不尽在于官也

盖俸禄之得已形其薄而应酬之费又苦其繁则其因公济私亦复人情所有是以怀清履洁者不敢居官即居官亦不能久为其不知掊克也识卓才长者不屑筮仕即筮仕亦不见其能为其不善逢迎也小人进矣君子退矣而欲天下平治犹是太阳入矣太阴生矣而望世界光明也其可得哉然则源之浊者其流必不能清理之曲者其事必不能直明乎此则国家之用人也非破格不可国家之待士也非重禄不能孟子曰尊贤[使] (便)能俊杰在位则天下之士皆悦而愿立于其朝矣今天下忠荩之士杰出之才非无人也特患中国不能待以国士以权宜使其素所蓄积者不能表见于天下则亦不足以罗致之矣欲攘其外者先修其内欲修其内者先得其人侯其知所本哉此不特治国为然也防海亦然水师固海疆所不可少炮台亦海防所不能无而在中国则尤为紧要更切讲求故金城坚筑铁舰重装关铁牡以靖铜驼镇寇氛而消反侧诚今日急要之务也然尤有急于此要于此者则得人是也盖炮台之设铁甲之用岂真为是壮国威美观瞻也哉将以收其实效也欲收实效先视人才炮身巨矣垒台固矣火药烈矣然问其守御之卒则心灵手敏者无人也命中及远者无人也审度形势者无人也此以却敌是物虽好而终不能为我用耳巡船捷矣铁舰猛矣鱼雷速矣然察其驾驭之士则勇往果敢者无人也识超力定者无人也历练老成者无人也此以攻战是物虽善而终亦反省敌人耳然则人之功用也比物为尤重而人之宜得也比物为尤先[如] (知)其有人而无物则揭竿桀石犹可以振一军如其有物而无人则大长枪不可以当一战斯亦明效大验矣我请进而言之以明巨炮战舰非得其人则万不宜用今夫纸鸢物之轻者也蹴踘事之小者也然非玩习有素尚不能高下从心起落如意而重者大者哉今炮舰之用所费不资置运之难工程旷日是其物非我自置则敌不能来者也火药之凶遇之者死弹丸之利当之者破是其物得之则虽败而犹胜失之则虽存而亦亡者也而以付诸未尝学习之人或虽学习而非精熟之选设若失机为敌所夺似犹送车者兼为之御赠剑者授人以柄也其祸岂仅仅借寇资赍盗粮而已哉故曰苟无其人万不宜用夫人才之亟若此中国知之久矣而无如积习自安未能加勉以致人心鲜所奋兴造就少能成器今所置水师各舰使非雇用外人借才异国窃恐举鼎有绝膑之叹折足来覆餗之讥也以水师一军中国无人以实之之故也吾知今之建议者为此之故将建设水师学堂延请洋人教习以行作人之法而收武弁之才斯固事理当然无庸饶舌独患有名无实阳奉阴违如福州水师学堂之故辙耳夫福州学堂之建设也不可谓不久矣其教习者不可谓不专矣诸生之成就也不可谓不多矣教师之训诲也不可谓不详矣然国家之所以待诸生者果曾因其学而重其人乎昔日之所以期诸生者果能守其约而践其言乎诸生薪水果能从厚给发乎经手诸人果无扣折情弊乎诸生之考选成材者果能得其奖赏乎诸生之溺苦于学以所矣不失所望乎及遇缺而使之承乏也诸生果能得行其志而不受制于官陋习以喜怒为黜陟者乎及有事而使之折冲也诸生果得犹当一队而不听令于上司官亲以未学而督战者乎为刻薄之故诸生有无设法遁逃以自免其难者乎为凌虐之端诸生有无多方告愬以使人听闻者乎凡此者彰彰在人耳目者也

此而不改吾谓中国无水师何则有之而不能得其力则是虽有如无也而其所以不能得力之故实由国家之自取耳我不重其人何由得其自重我已失于信何能望其无虚我不厚其禄何能得其尽心我不待以忠何能得其泯诈我不赏其善何由发其精心我不酬其庸何能进其学业故曰虽有如无也然至于补缺而仍使之受制于官遇事而仍使之听令于未学设法[遁] (通)逃而不问多方告愬而无闻则是中国宛然以无水师自视矣岂待予言哉其有之而视同无之也盖自知平时鄙之若此临事不得应其实力之报也岂待予辩哉虽然国家亦知水师之重决不可轻视乎学水师者必不可鄙夷乎风涛最险也交战最危也于最险之中行最危之事是必其人气盖山河心存君国置死生于度外凭祸福于天心而又加以骨力精强心思灵敏情性坚忍齿稚年轻然后能习练有成识见[贞] (侩)定当刀兵而悉渡走险地而如夷也是其所学择人而能视空钻故纸板执讲章者有间矣而其所用具归实济视笔有千言胸无一策者径庭矣是故时而战争也拒敌者水师攻坚者水师封江塞泊乘间抵隙者无非水师也时而太平也坐镇者水师巡缉者水师驶驻外国保议华民者无非水师也可与居安可与[虑] (处)可与处常可与应变可与扬威而式武可与摧亡而固存而谓其事顾可轻视乎哉其人顾可鄙夷乎哉今夫前事不忘后事之训也福州之役中国战船多于法人铳炮巨于法人军士众于法人乃交绥未定而片甲无存以撼山横海之雄作坠地无声之物使誓心天地之士仅随波逐浪而生是役也守陴皆哭举国吞声固不止每食不忘卧薪难寐者矣谚曰前车覆后车戒吾愿今之立水师用水师者慎无蹈从前之故辙也盖水师固须设法以图得力而设法莫如去伪以拔真才也然吾于铁甲战船之购办窃惜其耗费不无过重焉铁甲一艘原值七十五万元者不知购运至中国其费若干耳惟此经手者知之而非外人所能悉故亦无须多论吾请进而言陆军夫陆军与水军战法虽各不同而陆军与水军情事实相表里故兹之所言有宜于此即宜于彼者有不宜于此即不宜于彼者以华人之剽悍迅捷自可与作飞将而立奇功以华人之劳苦耐烦原可与冒艰危而成伟绩然而不能者训练无方也军火不继也主将无勇也俸禄太薄也粮发无期也操期过缓也虚名操演也教战非人也鎗炮不新也丸码失度也将帅窥避也弁员畏葸也赏不论功也罚不当罪也功为财夺恤予不周者也审是则所以振作之者固自有在矣训以新法则人尽知方厚以军装则兵无旷职帅以猛将则奋勇争先给以厚糈则从公恐后依期发饷则无事他求习法时多则工夫自熟认真操练则应敌无虞教师精通则学者悦服铳用新式则巧计能施码子中规则燃放不主帅督阵则军无不前弁士捐躯则卒无自顾论功行赏则皆尽其能按罪施威则各循其职功不见夺则大洽众心死必见赒则人安天命如此则敌皆可御战必成功虽小屈而终可必其大伸纵挫折而仍不失为节制欧洲劲旅大国雄师其法或不尽于此然其实亦不外乎此耳不此之务而欲以纸上空谈意中方略谓可出奇制胜高论屈人今则必无之事不此之务而将以施严刑酷法威令胁从可谓战无不胜攻无不取今亦必无之理也然则欲使其军为真军兵为真兵则惟革除旧弊改换新章矣
  </div>
  <div class="pagination">
   <a href="皇朝经世文三编_page24.html">
    上一页
   </a>
   <span>
    ...
   </span>
   <a href="皇朝经世文三编_page20.html">
    20
   </a>
   <a href="皇朝经世文三编_page21.html">
    21
   </a>
   <a href="皇朝经世文三编_page22.html">
    22
   </a>
   <a href="皇朝经世文三编_page23.html">
    23
   </a>
   <a href="皇朝经世文三编_page24.html">
    24
   </a>
   <span class="current-page">
    25
   </span>
   <a href="皇朝经世文三编_page26.html">
    26
   </a>
   <a href="皇朝经世文三编_page27.html">
    27
   </a>
   <a href="皇朝经世文三编_page28.html">
    28
   </a>
   <a href="皇朝经世文三编_page29.html">
    29
   </a>
   <a href="皇朝经世文三编_page30.html">
    30
   </a>
   <span>
    ...
   </span>
   <a href="皇朝经世文三编_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
