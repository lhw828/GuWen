<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 70 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 70 页/共 192 页
  </h1>
  <div class="content">
   乌鲁木齐开垦厂地疏同治二年　
乌鲁木齐都统平瑞

窃维乌鲁木齐所辖之境。绵二千余里。各厅州县商户民人所种之地。升科额数。共祗一万三千九百余顷。屯兵二千八百余名。每名给地二十亩。约计祗五百余顷。遣犯八百余名。每名给地十二亩。约计祗在百顷上下。其各营牧马厂及孳生取驹厂。水草茂盛。土脉肥饶之区。亦属不少。若能一律开垦。地利之溥可知。惟牧马孳生。当初具有深意。此时办理开垦。自应将马匹妥为安顿。不使稍有窒碍。查孳生马匹。于巴里坤古城济木萨玛纳斯分设四处。巴里坤孳生马厂。地亦甚宽。惟天时较寒。有水草而不能种麦。拟将应存之马。宽为挑选留备。即归并于巴里坤孳生厂内。牧放取驹。以备各营差操台卡之用。务使有盈无绌。并责成该营员弁专司经理。马归一厂。稽查易周。是马匹得有实在。牧放并无关碍也。厂地土脉既沃。开垦播种。易获丰收。中有缺水之区。亦不难设法开渠引灌。而庄农耕耨。马亦在所必需。拟令领地之户。按户分散。承领变价。为数无多。自必易从。是马价可归实在。户民亦不至苦累也。若提标中左右三营。及巴里坤木垒古城库屯精河等处。俱有屯田。额设屯兵。专事耕种。不与差操。由绿营派委屯员经管。每年种获粮石。由屯员交收入仓。以备拨放满营兵食。核计给发屯兵牛具种口粮等项。即应交粮石扫数全完。尚且入不敷出。是屯粮比籴价增昂数倍。若经开垦升科。则满营兵粮。便有所出。拟即以屯田之地。分给屯兵。以粮抵饷。令即归伍差操。而每年牛种口粮等费。俱可节省矣。又绿营兵额。原有定制。但兵贵精而不在多。当此饷绌时艰。似可量为裁减。屯兵既议归伍。营兵数且增多。除满营驻防绿营标兵无庸置议外。其绿营招募之兵。拟于遇有缺出。即便扣留。庶糜费可节。其留营兵丁。拟视所开地亩之多寡。酌量分给。以抵饷银。则在营兵糈。更无虞其不足矣。以上各项。均系臣访察地势人情。参酌时宜旧制。筹议所及。饬委文武两属。令传谕殷商富户人等。现在拟开孳生马厂。筹济粮饷。如有情愿领地开垦。准各据实呈报。旋据该员等禀称。商户人等。因素知厂地肥厚。均愿承领。其农具牛等需。本各务农为生。家家俱有。无须再行请领。至于马匹。种地亦必需用。情愿交价领马。又谕知现在亟筹兵糈。不能仿照旧例试种数年再行升科。据称厂地土脉较润。但系有水之区。今春可以布种者。情愿升科。此外尚有满汉各营之营马厂。亦甚宽广。除留牧马地面。余亦可匀出开垦。其各处闲荒地土。凡有堪以耕种者。并令该委员等一体查明报垦。至古城草湖。虽经开垦。其营马厂地。除牧放马匹之外。如有空闲地面。亦即行知古城领队大臣文祥令其一律查明办理。除俟委员普律查覆至日。将开垦事宜。挑变马价。改牧腾地。招户升科。量给兵饷。裁屯归伍。酌减兵额。诸大端。逐一斟酌妥善。挨次立定章程。再行随时具奏。

　　请兴办新疆屯田疏光绪十三年　户部
窃维天下之患。常苦于兵多而饷不足。兵愈多则国愈弱。饷愈多则国愈贫。史册具在。可考而知。自军务平定以来。俸禄未复。官已困矣。厘金未裁。商已困矣。京协各饷。定有考成。追呼急则农亦困。各处欠饷。累千百万。积欠多则兵亦无不困。夫尽搜括裁省之术。而犹不足以养兵。此臣等所为夙夜忧惶。靡知所措也。以现在兵饷论之。惟新疆一隅。较各省养勇为多。饷需亦较各省为急。每年军饷不下七百余万。各省关频年协济。竭不遑。偶有不敷动请部垫。部库关系根本。且全倚外省解款。支用繁多。时虞不给。万难将巨款屡行垫出。致误要需。以现在营勇论之。新疆尚有四万余人。不裁则终年并无战事。遽裁则又恐疏虞。长此不已。坐耗资粮。其患安所底止。况目下各省水患频仍。海防吃紧。假令协饷提解不前。军心摇动。在臣部既无可指拨之区。各路统兵大臣。又将何以为善后之计乎。当此时事艰难。臣等弥深焦灼。勉图补救。实乏良谋。惟有于新疆南北两路急为大兴屯田。为当今紧要切务。藉人以尽地利。即藉地利以养人。是有五利焉。新疆军粮。向由内地运至哈密。分运各城。或于各城设采运军局。分运各处。山谷阻深。道路辽远。核计运脚。所费不赀。若兴屯政。就地收耕获之利。内地无转输之劳。其利一。各路请饷太多。垫款难按期拨解。若兴屯政。口粮无忧缺乏。且该处所收粮食。即可划抵该处饷需。每年当节省银数十万两。足以纾饷力。固军心。其利二。新疆现收民粮。每年约有三千余万石。皆以供支各营。扣抵兵饷。若兴屯政。寓农于兵。所收民粮。即可改征折色。用备度支。其利三。兵燹之后。户鲜盖藏。若兴屯政。数年之内。必有余资。粮价因之而平。边储亦因之而实。其利四。凡兵以劳而强。以逸而弱。各军无事坐食。筋骨懈弛。窃恐师老财殚。缓急俱不足恃。若兴屯政。劳其筋骨。将来驱赴战场。必更勇健。其利五。臣等反复思维。虽富强之效。不能期诸旦夕。而屯垦之事。殊难缓于须臾。且修屯政以实边陲。非自今始也。古人尝行之矣。新疆开办屯田。亦非自今始也。乾隆嘉庆年间已行之矣。历代屯政。难以继述。我　朝自开辟新疆以来。旧有旗屯兵屯户屯回屯。成效昭然。遗规具在。可仿而行。岂空言哉。查臣部于上年十月会议新疆善后事宜折内。曾请将屯田事宜。由该大臣等明定章程。奏请　　谕旨。行知遵照在案。迄今一年有余。仍未据该大臣等声覆。臣等悬揣其故。必有三难。

一则虑边地苦寒。西成难必。一则虑军卒骄惰。不习锄。一则虑心力不齐。难归一致。臣等以为无足虑也。新疆地广。闲有戈壁。然北路自木垒河起。西抵伊。地皆肥润。种一石可获数十石。南路八城。素称饶沃。各营驻处所。即不能一律。大抵可耕之地居多。不难择地开垦。前闻俄国山诺尔地方。产粮甚多。曾代楚军采运。夫以山诺尔偏隅之地。尚有余粮售买。新疆地大物博。果能勤事耕作。储积自必丰盈。是边地苦寒不足虑。昔唐臣郭子仪封汾阳王。自耕百亩以励军士。于是谷麦充赡。军有余粮。该大臣等若严加督课。以身先之。该营弁勇。何敢告劳。是军卒骄惰亦无足虑。所可虑者心力不齐耳。心力不齐。坐食者任意优游。力耕者转扣底饷。人情既有所不甘。各营或因而观望相应请　　旨饬下新疆各路统兵大臣。速议章程。刻期一律兴办屯政。并须明定赏罚。以示劝惩。嗣后该管营官。以本营收获之多寡为殿最。各统兵大臣。即以各营收获之多寡为殿最。庶几士皆用命。饷不虚糜。一俟开办稍有端倪。臣部即为筹拨款项。续行奏明办理。所有屯田事宜。谨缮清单。恭呈　　御览。伏乞　　圣鉴训示。

一各处屯田地方宜豫行筹划也。查新疆于三年冬收复。前督臣左宗棠即有就地取资之论。遴派委员。分投清丈地亩。迄今六年之久。当已丈竣。此次开办屯田。或因昔时旧屯。或逆回叛产。以及零星荒地。皆可耕种。该大臣等应将某境内可垦田地若干亩。迅速查明。报部备核。

一各营承种地亩宜分任责成也。查新疆从前开办屯田之时。每兵一名。种地二十亩。至二十余亩不等。现在各营承种。必须分任责成。该大臣应将某营认种某境内某处地亩若干。每勇一名承种地亩若干。分晰报部查核。

一兴修水利以资灌溉也。查南北两路。河流甚多。百余年来。水利迭兴。尤以故督臣林则徐所修伊拉里克水利为最着。前伊将军曾奏请加新赋二十万两。今查其地在吐鲁番托克逊之间。水田甚广。故屯田尤以得人为要。应由该大臣等拣派熟谙水利之员。勘地势。或引河水。或浚山泉。若着有成效。准其择尤保奖。并令久于其任。以资熟手而竟全功。

一农具等项应分别购买修补也。查开办屯田。所有农具。以及籽粮牛只。皆需经费。或招工匠制造。或由他处购买。或就仓存籽粮拨给。由该大臣等查明某营种地若干。应用各项若干。报部查核。嗣后添购修补。或动存余经费。或将收获余粮变价津贴。届时酌度情形办理。

一收获粮石应分别扣抵存储也。查光绪八年。乌鲁木齐都统咨称。巴里坤屯地。初年耕种。除口粮及籽种外。尚余各色粮数十石。二三年即余二百余石。巴里坤系著名寒苦之区。必须歇年耕种。收获尚能如此。况各处腴区甚多。若每营以一半应差操。一半事耕作。约计每人种地。尽可供数人口粮。一俟收获之时。该大臣等将某营某处。实收某色粮若干。除籽种外。扣抵各营兵饷若干。余存若干。按年造报查核。其余剩粮石。择拣高燥之地。建仓存储。以免霉烂。

一分别赏罚以示劝惩也。查光绪四五等年。伊将军派官兵在塔尔巴哈台等处屯田。将出力官兵奏请奖励。其实所种之地无多。且有赏无罚。何以示惩。屯田各营。耕作不无勤惰之分。劝惩宜有赏罚之别。嗣后各营中如有收获最多者。准将该营官保奖升阶。以示优异。收获较少。查系耕作不力者。即将该营官严行参办。以警效尤。该大臣等均视各营收获多寡。分别议叙议处。若总办督办大臣果能尽心尽力。每年实能以粮放兵。抵省饷银数十万两者。仰恳　　天恩。特予格外优赏。其为数实多者。由　　特恩锡以世职。以为广筹兵食者劝。非臣下所敢妄请。均俟该处开办定章。再由臣部奏明。会同吏兵二部遵照办理。

　　募民屯边议　
陆黻恩

余着钱币议。极言银贵民病之故。客有难余者曰。子谓民之病在银贵。吾谓民之病在人满。银贵之病。犹可言也。人满之病。不可言也。　国家滋生日盛。田不加增。土不加辟。谷不加多。纵钱币得行。民困稍苏矣。而木饥金穰。不能必之于天。一遇灾荒。哀鸿野。虽有钱币。寒不可衣。饥不可食。闾阎无半年之蓄。常平无匝月之粮。其将何恃也乎。昔之人尝讲求西北水利矣。而旋作旋辍。未见其效。且今之北五省。人固未尝不满也。虽广种薄收。地力容有未尽。然垦荒之令一下。夺土著之业以与流民。是滋之扰也。余曰。尝闻之西域赐环者矣。其言曰。出嘉峪关外。弥望数千里。皆膏腴之地。亩收几一锺。其地有熟荒。无灾荒。何谓熟荒。每年谷熟之时。计其亩之所入。不足供收割之费。则表其甽之四隅。撒以灰。纵牲畜入。食之蹂之。虽他牧者蹊入不禁。又无水道可通。故其粟不能他贩。当秋收之际。菽粟如水火不啻也。其言如此。余尝谓理财之大道有二。曰生之者众。食之者寡。今东南之地生之者不为不众。无如食之者尤众。西边之地食之者不为不寡。无如生之者亦寡。恒苦于不能相通。则何如酌其盈虚而调剂之。窃意宰相论道经邦。修六府而正庶土。事莫大于此者矣。今欲徙民屯塞外。而　国家经费有常。其费在目前。而其效在十年之后。且行之不善。亦虑以扰民。则愚又有计于此。不费　国。亦不扰民。请得而悉陈之可乎。今　国家事例频开矣。设创为一例。名曰营田例。令富民之欲援例者。各募乡果之贫民无业者。或不拘乡里。即西北之富民。亦可募东南之贫民。其情谊久久亦自浃洽耳。与虽有业而愿徙者。给以资粮路费。护送屯所。　朝廷特设办事大臣数员。分驻屯所。专司屯垦事。凡富民领户到屯者。每户拨给田二十亩。富民给以牛种庐舍之资。令其开垦。俟三年后升科。准西北省之中下则。俾为世业。其富民名下之户。满百者给以八九品职衔。二百户三百户者循是递加。三年考其殿最。支给半俸。再留三年。着有成效。即以为该地方官。千户以上者为大县。七百户以上者为中县。五百户以上者为小县。其自四百户以下。以为分防县丞主簿巡检之官。皆主其户之词讼租税。其称职者为世官。该大臣考其行能而进退之。而必以讲求水利劝课农桑为率职。十年之后。则缮城池。建府库。实仓储。广鼓铸。兴学校。教以忠信孝弟之行。讲武备齐以坐作进退之节。婚姻不出里党。守望不越乡闾。井田复于是。封建由于是。礼乐兴于是。军旅讲于是。力役准于是。而又令民寓书劝导。其故乡亲戚。源源来归。皆以富民督率之。资给之。教导之。整齐之。将见数十年之后。向之风沙千里。极目无人烟者。今且桑麻蔽野。鸡犬相闻。

夫而后西北之地力尽。东南之民气纾。且以西北之赋税供西北之军粮。而东南之额征可减。至于八旗生计。如独石口外之开平城红城子等处。张家口外之兴和城新平城等处。沃野千里。处处可垦。孙文定公已详言之。请尽发禁旅之余丁。前往屯种。即以旗户之殷富者。为之督率。一如西域之例。如此则　国家之兵饷不尽仰给于东南。以其有余。讲求军政。精造船。既富且强。蠢尔小夷。固不足烦中国之虑矣。此之不为。顾曰鳃鳃焉讲理财。讲节费。卒之财不能理。费不可节。开捐之不已因而报效。报效之不已因而勒捐。勒捐之不已因而均派。均派之不已因而加赋。民生日绌。国用日匮。虽使管商持筹。桑孔榷算。亦无能为役也已。

　　畿辅开屯以救漕獘议　　　　　　　　
包世臣

水利与屯田。同理而殊势。水利者。明农之先务。主于足民。屯田者。足食之上理。主于裕国。故水利之兴多在闲暇之时。民足而国储亦富。屯田之兴多在有事之秋。国裕而民急亦解。数百年以来。兴水田于西北者。何承矩之后。以怡邸朱鄂两文端为盛。经理数年。垦成稻田至三百余万。而不久即废。论者多咎其尚不与民争利之虚名。不开屯而听升科。以致功隳已成。为虑不及远。此固非乐成人美之谈。然详考当日时势。即开屯亦不能以垂久也。南漕岁额平米四百余万石。雍正中曾以运河浅涸。阻滞南粮。至侍郎李绂筹办乃通。事载穆堂文集。然未闻当时都下有乏食之虞。是储蓄未急也。经征官多收羡余。特定为贪官例。是当时不以浮收勒折为当然。则民力未急也。运丁稍形竭。尹文端奏增水脚钱每石五十余文。不闻经征官别有津贴。是丁力官力俱未急也。如是而必责其不能预为今日之地。不亦过乎。惟当日水田三百万。散在数十州县。随处开屯。不能得如许任事而通农事之人。一也。运道迂远。转搬滋费。都下既不仰给。则经费疑于虚耗。二也。北人口味。皆宜杂粮。粜卖不售。三也。加以选种不精。米多稗。粪本不时。收成歉薄。升科之后。业者或难偿本。故旋踵而废。如是虽开屯又独能久耶。今京通两仓存粮。曾不足以支岁半。运河略闻浅滞。则都下人心为之惶惑。万一有如雍正中阻运之事。何以待之。至南漕专藉江浙。尤以苏松为大。近年吴中民户。田租所入。仅足当漕。而条银必须赔垫。即衿户讼户输纳较轻。亦复倍差额征。苏州漕额。每亩自二斗一至一斗五不等牵算为见亩一斗八升近年民户完折色。每石至洋六块为钱七千有零而糙粮每石市价。不过一千七百文。是四石方敷一石计每亩完漕当用米七斗余苏州佃租。每亩米一石。看收成定分数。通牵十年断不能及八分故租入仅敷完漕也。民户朘削不堪。非闹仓不能邀减。众志成城。不谋而集。故抢斛拆仓殴官之案。相望而起。从前闹漕皆棍徒。近年则皆力农良民。封圻大吏。知良民闹漕之实出于不得已也。每事姑容。渐不可长。州县开仓收本色。近已及倍。米足兑军。闭廒开折。民户比市价常三四倍。衿户讼户或两倍或倍半。无论平日官声。漕开则怨敛。民户日少。讼户日增。而运丁兑费。每船须洋钱千二三百块。折入之数。常不敷兑费。挪库项。贷利债。漕事幸毕。而奏销限届。公私亏累。十缺而九。旗丁所得津贴。仍不敷沿途闸坝起拨盘粮交仓之费。倾覆身家。十丁而六。是民困官困丁困。皆至于不可复加。易曰。穷则变。变则通。漕獘至此。固非变不通矣。必有备。事乃有济。损上益下。民说无疆。变通之权。惟决于开屯而已。

考今法。每里为三百六十步。计长百八十丈。田每亩积实二百四十弓。计方七丈七尺五寸。每方一里。为田五百三十亩。方十里。为田五万三千亩。方百里。为田五百三十万亩。稻田中岁可得稻四石。计米二石。以民间业佃例各半计之。得好田二百万亩。岁入即当全漕之半。岁积月累。九年之蓄易易耳。宜于畿辅数百里之内。附近河道可通舟处。相地脉。开沟渠。招集江浙老农。用安徽旱粳七分。苏州晚香三分。选其佳种。分试地力所宜。度其地可拓至方三四十里处乃下手。附近畿辅。求方三四十里可开屯者三四处。尚非难事。一有成效。即可将江浙之赋。或减轻。或酌改为本折兼征。则民气得苏。官困亦解。而大吏得以执法。齐民免长不逊之习。上裕国而下足民。盖有非名言所能尽者。虽然。言之易。行之难。行之有效易。行之无獘难。夫举非常之事者。固必待非常之人。然所谓非常之人者。非智勇超。能持一切之法以威众之谓。必其能询刍荛。察迩言。广思善断。集众人之心思材力而归于一。遇小小窒碍。则又能随时更正补苴。以顺民情而就事理者也。是故有识者言之。有力者以为然而行之。发令之始。莫不承顺风指。而胥吏藉承顺之势。以阴求其所欲。国未见利。而民已被害。好议论者因以持其短长。盛业中阻非一世也。北人既不习水田。又食性不宜稻米。是不惟不可抑勒之也。并不必劝谕之。专力治官屯。成败利病。皆官受之。而不及于民。则不生阻挠之端。或云一面开官屯。一面劝民习垦。所产稻米。官以厚值收买之。则自乐于从令。然民从者寡。是徒作一说耳。从者众。收成之后。官何能尽数收买。是不宜预为胥吏筹生计。而自取有言不信之讥矣。至于如何相度土性。如何收并民地。如何疏导泉源。如何安插棚厂。则书不尽言。言不尽意。非议者所得悬断也。

　　上林少穆制军论营田书　　　　　　　
桂超万

窃超万见闻浅陋。幸荷甄陶。昨谒白门。重承矩诲。仰惟大人建节江南。开孟渎刘河等处水利。又早稻种于楚闽。给民栽植。一岁两获。无利不兴。固已福贻百世矣。兹因超服阕将北行。示以畿辅水利。并谕入　觐匪遥。将面求经理兹事。以足北储。以苏南土。此伊尹任天下之重。希文先天下而忧也。敬读赐示畿辅水利丛书。并四案诸编。旷若发蒙。窃谓天下大计。无逾于此。伏念冀兖诸州。三代本为授井分田之地。讵宜于古而不宜于今。玉丰各邑。四郊现有开田种稻之乡。岂利于此而不利于彼。诚能成怡贤亲王未竟之业。俾虞徐克验其言。是禹稷复见于世矣。惟是非常之原。世俗所骇。晏安已久。破格为难。以鄙见计之。似尚有宜预筹者。沟洫井堰。工费浩繁。若待司农议款。恐格而不行。宜预筹者一。圻郊如有旷土。无论在官在民。俱可随时开垦。若以民地营民田。每岁获麦之后。即种秋粮。其时不能稍缓。惟秋粮既收二麦未种之时。稍有二三旬之暇。将俟此时营之。则垦田无几。将随时营之。则民食有妨。宜预筹者二。农师必召南人。如以旷土开作官屯。即使为世佃亦可。否则作何安插。抑或募玉田磁州等处种稻之农。风土略同。往来较便。宜预筹者三。天下事。非权不行。以　天使督理营田。权不谓轻。而要莫重于封疆。内外协谐。措画自易。万一各持意见。不免阻挠。雍正间营田至七千顷。至怡贤亲王身后。以朱文端贤相。而涣号不行于牧令。致弃前功。乾隆中再次营田。亦以督臣奏南北风气不能强同中止。前事有明征矣。窃谓必得首岳之任。宽以岁月。使州县各营其地。或劝民自营。或借帑为营。或募富户代营。无钦差供亿之烦。则事不扰。有黜陟劝威之责。则功必成。宜预筹者四。超计夏初当赴北平。傥得再依仁宇。为之执鞭。所忻慕焉。敬于所示简要事宜。妄参管见。仰冀鸿裁。伏维钧鉴。

　后余官畿辅八年。知营田之所以难行于北者。由三月无雨下秧。四月无雨栽秧。稻田过时则无用。而干粮则过时可种。五月雨则五月种。六月雨则六月种。皆可丰收。北省六月以前雨少。六月以后雨多。无岁不然。必其地有四时不涸之泉。而又有宣泄之处。斯可营稻田耳。文忠初锐意以为己任。阅此禀深然之。因未奏请。

　　防军试垦咸水沽一带稻田情形片光绪元年　
李鸿章

再臣钦奉同治九年十月二十日　　上谕。畿辅水利本宜讲求而畿东尤亟应如何设法宣泄以利农田着次第兴办等因钦此。当经臣于裁撤三口通商大臣酌议应办事宜先陈大略折内。声明妥筹试办。并历年督饬地方官。于各河道上下游。浚河筑堤。兴复水利。经奏陈在案。惟查津郡。自元时设官耕屯后。旋作旋辍。迄少成效。固由海滨斥卤。难浚易淤。亦由地利人工。开垦未尽如法。咸丰九年。亲王僧格林沁督兵津郡。于咸水沽营田三千五百四十亩。葛沽营田七百五十亩。同治三年。前通商大臣崇厚复派员勘办。由官给资招佃承种。同治八年。职员赵佩兰呈请交银认种。不领官本。每年交租二百石。讵十年以后。迭遭水患。田庐耕具。漂没无存。经臣节次奏免租项。而赵佩兰以田亩全荒。无力承垦。呈请退佃。由天津道吴赞诚委勘属实。详请咨部暂停租课。另行设法招垦。至军粮城稻田。同治五年。崇厚遵　　旨试垦四百七十余顷。计成熟者不过十分之一。亦因连年被水。渐就荒芜。据天津道详请改归练军及护卫营勇试垦。此民垦水田难得实效之明验也。惟是津东咸水沽一带荒地。承种无人。旷废可惜。祗有激厉防军倡率兴办。臣商令统带盛仁等营遇缺题奏提督广西右江镇总兵周盛传。于上年修筑新城之暇。往来察勘。先在新城以南。挑浚引河一道。分建桥闸沟洫涵洞。试垦万亩。稍有收获。本年。该镇复督饬弁勇增挑咸水沽以下引河四十余里。面宽六丈。底宽二丈。达于新城外河。分注各沟。顺城东闸口入海河。并建石闸三座。大桥四道。于田间搭造庄房。以便耕作。本年暂就引河两岸。开田疏沟。由近及远据勘明海河附近。间有垦熟地段。其余南至祁口。东逾葛沽。新城百里内外。皆为废地。间有民人认过粮草课。为数无多。且有自明季认垦。刻下既非本主。又已荒废者。除咸水沽左近。借用民间旱粮地亩。已分别等差。折价给领。其向未垦熟之地。仍酌给种费。以示体恤。惟目下虽就军力试垦。而开河建闸。挑沟筑圩。以及买牛盖屋。添置农器水车。需费甚巨。姑于该军月饷内。设法挪垫。俟稻田有收。陆续归扣。以资军食。现开地段内。有民户认过粮草课若干。俟查丈清楚。饬县销除粮额。暂由该营。煦数完纳。至将来荒田垦熟后。如何分给民种。按则升科。容再体察情形。妥议章程具奏。伏查津郡为京畿屏蔽。现值海防紧要。力图富强。则开办屯田。筹备军食。无事时藉兴稌稻之利。有事时可限戎马之足。实为经久良图。臣与周盛传再四咨议。欲溉新城附近荒田。非在咸水沽建闸增挑引河导潮东灌不可。欲大垦海河南岸荒田。非由南运河上游建闸另开减河分溜刷卤不可。第士卒过劳。工费过大。非可克期告竣。现仅就兵力所及。竭经营。先于咸水沽新城一带试办。仍俟办有成效。腾出军力。再筹挑南运减河。由下节节而上。渐求开拓。期于畿东水利。海疆防务。两有裨益。并咨明总理各国事务衙门暨户部知照外。理合附片具陈。伏乞　　圣鉴训示。

　　议覆津东水利禀光绪元年　　　　
周盛传

窃盛传前奉中堂照饬。以津沽一带。地多斥卤。旱苗以而槁。水田自较合宜。屯田深合古法。前人及近日条陈。多建此策。饬盛传等察酌情形。次第妥筹试办。以尽地利而裨防务。盛传自从事新城。往来津静南洼之交。见海河两岸。空廓百余里。地废不耕。弃为沮洳。窃尝咨嗟太息。以为海潮一日两至。天然穿引溉田之资。而土人不知借引。深为可惜。及奉饬察看。复逐处留心履勘。讯问乡农。博访昔人成法。略识历次兴修之绪。兼究后来致废之由。请略为中堂陈之。海上营田之议。自虞文靖集始发其端。至徐氏贞明而大畅其旨。元脱脱丞相明左忠毅公皆尝试办。着有成效。万历中汪司农应蛟遂建开屯助饷之议。并水利海防为一事。与今日情势略有同者。当日以津营驻防兵丁。创试于葛沽白塘二处。后逐年增垦。开成十围。设闸穿渠。悉用海河淡水。所垦实在顷数。津志已无可考。围河形址。亦多不可辨识。然仰窥当日创办之难。亦可谓苦心经营。不辞辛瘁矣。我　朝康熙年间。蓝军门理为津镇。倡兴水田二百余顷。皆在城南就近处所。海河上游。至今海光寺南犹有莳稻者。雍正年间。怡贤亲王修复闸座引河。多循汪公旧。乾隆十年及二十九年三十六年修治水利案内。次从事疏浚。而稻田迄未观成。仅葛沽一带。民习其利。自知引溉种稻。至今不绝。窃查津东南一带斥卤之区。非惟旱谷苦。即前人锐意兴治水利。亦旋修旋废。为时不久。其故盖缘引水河沟。规制太窄。海滨土质松懈一遇暴雨横潦。浮沙松土。并流入沟。惰农不加挑挖。不数年而淤为平地。此沟洫所以易废也。南方置闸。祗须嵌用灰石。铺砌牢固。海上沙土。遇水则泻。非用三合土锤炼镶底丈余。不足以御冲荡。闸板须置两层。则水不能过。泥亦易捞。前人建闸。或亦未尽如法。潮汐上下。坍刷日久。必致倾圯垫淤。此闸洞所以易废也。熟揣历年兴废之故。因思目前变易之方。虽工费较巨。创始为难。而以现在情势度之。海沽已成重地。防军非可遽撤。水灾积患。仍岁不息。若任其土旷民散。不思彻桑未雨。补救将来。非我中堂永奠海规利百世之意也。盛传窃尝就海河南岸。略加测步。除去极东滨海下梢。由咸水沽至高家岭。延长约百里。广十里。计算可耕之田已不下五十余万亩。就中疏河开沟。厚筑堤埂。略仿南人圩田办法。广置石闸涵洞就上游节节引水放下。以时启闭宣泄。田中积卤。常有甜水冲刷。自可涤除净尽。渐变为膏腴。惟屯田开河。土工最巨。即以百里计方不下千万。卑部有众万人。力役之劳。义应偕作。其建闸盖屋买牛置器。在在需款。如中堂以为可行。拟请俟试办有效。奏定指项陆续抽拨。期以五年。功效当可大着。至田熟之后。募人领种。或富民认垦。或流民来归。或兼募南人为之倡导。则须因时立制。设法招徕激劝。经理得人。安置妥善。似不虑有耕地无耕民也。

　　拟开海运各处引河试办屯垦禀　　　　
周盛传

窃盛传前将本年拔队诣新城。拟量移营基开挑引河各情形面禀。回防后。据量地委员禀称。自岁内携带水平尺长竿。由运河沿起。顺新辟大道左近。节节较量。计马厂高于新城四丈七尺五寸。盛传复亲行逐段履勘。见夫津静之交。俗所称南洼水乡。今年悉已涸出。而弥望荒废。百里内外。尽为石田。益慨然于土旷民稀。非所以卫津辅。而屯政与海防相为表里。诚不可以一日缓矣。查海河引潮灌田。用淡水刷。去年城工之暇。试垦万亩。虽布种不多。获稻不下数千石。成效已有可观。窃尝咨考旧闻。相度形势。以为欲溉新城附近之田。非在咸水沽建闸。增挑引河。导之东下。以资浇灌不可。欲大垦海河南岸之荒。非由南运建闸。另辟减河。分溜下注。以涤积卤不可。盖水势太平。则游波宽缓。冲荡之力亦微。惟自高趋下。势若建瓴。引溜之势捷。故刷之力猛。乃能去咸留淤。渐成沃壤。此水土之性固然。而南运河会漳河浊流。本有石水斗泥之喻。其肥尤可化咸而成腴也。惟前人屡议添开减河。皆于静海所属权家口。其意在多一支流。杀伏秋盛涨。保运堤。使无溃决而已。此次盛传愚见。则拟马厂之北。唐官屯之南。遥傍新垫大道。裁直河形。径引而东。于河头建立大闸。以时启闭。再于下流分灌处所。节节建闸束水。以取冲力而免停淤。似于昔贤成议。稍有不同。所以然者。前人祗议分流以疏水患。故必就迤北洼下之地施工。使用力省而销路畅。盛传兼欲引甜以兴水利。故不妨就迤南平衍之地开浚。使河槽高于低洼。水小则便引溉。即遇积潦暴涨。就中塘洼。一挑浚。使自行入海。亦不难疏销。万一海潮泛溢。即于二十里外遥筑拦潮土坝。亦可抵御。此盛传两年来往还津静。相度已审之情形。以为欲兴水田。非得海河运河两水纵横贯注荡涤澄清不能大着成效者也。至减河宜闸而不宜坝。则沈联芳邦畿水利条议中分析言之。河身宜直而不宜曲。则潘季驯逢湾取直遇嘴切沙之说。确凿不爽。盛传体察至再。窃以历年津静积苦水灾。南粮多归海运。似无事蓄水送漕。引河之开。无窒碍。其波水留轴等洼。即可因势相制。圈为圩田。永除巨浸。为利更非浅鲜。惟平地生开一河。延长百余里。即以宽八丈计之。土方不下五六百万。工役烦巨。卑军月半后拔至新城。拟先将咸水沽下引河先行挑挖。达于新城外河。分注各沟。宽约五丈。深约丈余。拉长四十余里。每营摊作二里许约须五十余日竣工。又附城营垒。上年仓猝布。但取便于做工。逼城而势局促。现在拓地渐南。就耕不便。拟于距城十余里。贴新道小站旁。择定空廓大营基一所。现派弁分投搬运木料物。拟到新城后。即率诸将踹定地址。分筑墙垒营房。星碁联布。与新城遥连一片。以张远势。新开引河甜水。萦绕于旁。设立行营买卖街。以便约束。将来春去秋还。岁以为常。即为久驻之基。期于一劳永逸。

计各项布置就绪。亦约近一月。加以展拓新垦。粪治已成熟田。一切土工层出。南运引河。本年似无余力兴办。若夏秋腾挪有暇。或可在下游再行试挑一段。以后分年代挑。不求速成。幸而防军无他更调。或可因端竟委。以竟全功。此区区愚虑。不得不先事陈明。以求裁定于中堂者也。历考畿省河道水利。所以屡兴辄废。其难约有数端。一在经费。国帑岂能数颁。民捐亦难久继。则筹款难也。一在人工。雇之于官。则计方授值。为费过多。派之于民。则闾左为虚。其势易扰。则集众难也。一在土质浮松。积潦所趋。泥沙随之而下。大汛甫过。河身因而垫淤。则抉壅去滞难也。一在风水牵制。本河道应行之地。愚民以伤损坟脉。妄肆阻挠。势家以吝惜田庐。腾为浮议。致美利隳于一旦。大计阻于片言者。何可胜道。则力排众惑以求济事之尤难也。盛传以为四者虽难。而尤难于久任。前明徐尚宝贞明。汪司农应蛟。皆以任事未久罢去。致抱志而不克竟行。今卑军以防海之暇。试行屯垦。藉勇力以代役夫。人工之难既可徐办。至土松沙淤一节。尚有逆制补救之法。若挑河悉用坦坡。即少崩陷。浮土不堆河干。可免垫壅。至水行以湾缓而沙停。直捷则沙随水去。亦少积淤。今河形既取直径。再于闸之启闭。视水高下。审定章程。更定为水涸时。挑取闸旁浮泥以引溜。则泥沙之患亦鲜矣。惟经费一节。现库款既艰。饷源亦绌。再四筹维。计惟于卑军下年米价银内。先请挪济。除置办农器耕牛修闸料物各件。业于上年先行垫办外。此后工料。动辄需款。拟请札饬扬州粮台分局银钱所。赐将卑军来年米价酌提数成。于二三月内分批拨解。俾得通融挪办。俟秋收有获。即将子粒分年抵还。仍搭购南米。军士可无乏食。每岁提前借给。均于头年二三月解津。俾得逐渐经理。设法招徕。地辟民聚。或收功于数年后耳。至风水牵制一节。海岸漫衍寥阔。本无风水可言。愚民自私其土。恐亦不免。恭读雍正五年　　　上谕云。自古治水之法惟在因其势而利导之但恐径直之路湮塞年久或民间既已起造室庐开垦田亩或且安葬坟墓人情各顾其私不知远大之计今见于此开浚河道则因循规避百计阻挠遂致迁就纡回别开沟洫苟且从事此治水之通獘也今江南兴修水利若水势必由之路有破坟墓即于兴修水利钱粮内动支银两给与本人令其改葬等因。大哉　　　王言。实能洞烛至隐。卑部拟挑南运引河。如蒙批准兴工。拟请中堂先行奏明立案。预杜浮言。此次所开咸水沽引河。约有民田二里许段落。将来丈清折价以后。拟恳俯赐拨发。以顺舆情而示体恤。或亦破除疑之一道乎。

　　上浙抚论清粮开荒书　　　　　　　　
刘汝璆

兵兴以来。百姓之失业多矣。　国家之赋税缺矣。衢州号为完善。然而所保者。仅一城耳。其四乡之被害者。不可胜视也。去岁署理金华。蒙蒋方伯询及刍荛。因乱后情形未能周悉。未敢以对。嗣今署金衢严道顾道又以清粮之事属为拟议。亦未有以对也。迨六月间。蒙大中丞复以清粮开荒之事下问。窃思凋敝之后。复升平。正　国家励精图治之际。地方守令。皆兢兢以　国计民生为念。此甚盛事。汝璆到浙三年之久。本地情形。亦已颇有见闻。若不献其刍荛以备采择。何以对上官。何以对下民乎。是以就其所知。略具数条。呈请顾道斟酌可否。不意顾道即据以上达。且感且愧。兹闻大中丞批令再详细妥议。务于清厘之中。寓恤民之意。所谓仁人之言。其利溥哉。此诚大君子为　国为民之盛意。不特汝璆之所瞻望惟恐弗及。凡此地方百姓属在帡幪。孰不以手加额哉。窃以清粮开荒。事虽二端。实为一理。固不可离而二之也。夫凡事必察情形。就浙省大概而言。金衢固不同于嘉湖。就金衢而言。衢又不同于金。就衢州而言。西安之与龙江常开。亦不可以一概论也。故凡办事者。章程条目。不过举其大纲。其间因地制宜之道。亦视行之者何如耳。所谓有治人无治法也。请以西安之情形。敬为大中丞陈之。西安土薄水浅。百姓藉田为业。非若嘉湖兼有蚕桑之利也。自乾隆四年清丈以来。迄今百数十年。其久而必敝之势。有胥役分洒。加减轻重。传写舛谬。而莫能辨者。有若奸民以智欺愚。占田多而收税少。挽合朋比。售田少而增税多者。有若忿争之产。重售之业。欺蔽目前。久而始觉者。有若苟免差徭。惧胥吏之需索。以己之业。寄于他人者。有若素封子弟。不知稼穑。亲党奴仆。蚕食瓜分。田去粮存。而茫然不知者。有若巨川荡潏。溪涧漂流。无田赔粮。而莫知纪极者。此在未遭兵燹以前。固已不可胜原。而既遭兵燹以后。其獘更有出于此数端之外者。则有若素封之家。连阡累陌。乱后而耆老无存。子弟不知生产。征其税则尚有十百。而问其家。则饥寒交迫。不能图存者。有若寡妇孤儿。任人欺隐。而莫能过问者。有若绝户所余。逃民所弃。奸徒因利乘便。田则据为一己之私。税则遗为里甲之害者。有若典押之业。无力回赎。豪右有田无税。安坐而享其成。贫民有税无田。赔粮而重其累者。有若业主未能周知。刁佃买耕入己。此问则以为彼业。彼问则以为此业者。有若外来游民。十百成。欺业主人丁稀少。而恃强霸种者。诸如此类。或究诘而无从。或申诉而无路。输将之未能踊跃。职此之由。由今察之。西邑之田。其逐渐开种者。已十之五六。即其荒芜未种者。尚有十之四五。而此十之四五中。非尽由于人力之不足。盖由于产业不清者实居其半也。然则以今日而言。西安之开荒。与他邑之全藉招徕者。固判然不同矣。璆故曰清粮开荒虽有二事实为一理不可离而二之也。

夫所谓不可离而二之者何也。盖制赋以地。制地以人。不开荒则赋悬无着。固也。然不清粮而但言开荒。则豪强者。皆得藉开荒之名。以为侵占之地。势必争竞滋起。讼狱繁兴。强者获兼资。弱者无再食。其害将无所底。是欲恤民而反以扰民也。若清而开。则赋既有着。而民亦可以无争矣。议者所谓现在荒田无数。未开之先。无人过问。既开以后。胼胝者习其苦。安坐者享其成。恐开荒者之不甘也。以为此即不清而开之獘也。若清而开。则自无此獘矣。不然。则开荒者不过费数日之力。而即虑其不甘。彼服先畴之畎亩者。以祖宗数代之积累。一旦而夺以与人。其又谁甘之耶。且夫普天率土之说。特据理而言耳。然王道本乎人情。　国家律例。亦有人户以籍为定之条。是土著之与客籍。固微有分焉。是故以理而言。则有分土无分民也。以情事而言。则士食旧德之名氏。农服先畴之畎亩也。且此非异视乎外来之民也。亦非不欲招徕也。诚以事必谨始。不得不先清而后开。以为他日主客相安之计耳。孔子曰。无欲速。欲速则不达。今议者第见开荒之利。而未察不清而开之獘。毋乃近于欲速乎。夫随清随开。固亦未尝不速也。议者或曰。此就无主之田而言耳。然不清。则此以为无主者。彼以为有主。未开荒之先。视为无主者。既开之后。则忽又有主。将辩之不胜其辩。毋乃启民之争乎。且所谓无主之田。其情形亦不同矣。有业主流亡。而亲族为之经管者。有业主流亡。虽现在无人经管。而确知其人之未绝。第一时未能归者。有确知其为绝户无人者。汝璆窃以为有亲族经营者。即责成亲族开荒纳税。确知为绝户者。即当召领。由领种之人。开荒纳税。惟现在无人经管。而又确知其人之未绝。此等田产。若遽令易主。则既无以泯将来之争端。若留地以待人。则赋又悬而无着。再四思维。不得已而有暂存诸公之一说。夫所谓暂存诸公者。非谓以此田竟归诸公也。盖据现在而言。可以由公召佃。而田不致听其荒芜。据后日而言。业主来归。可以向公呈领。而不致别启争竞。至数年之后。无人来领。则另行召人领种。无不可矣。然此数端者。非先行清厘。则固无由而知也。故骤而观之。似乎开荒急而清厘缓。细而察之。则清粮本而开荒末。外本内末。则争民施夺。是诚不可不深思而熟计之也。璆故曰。开荒清粮实为一事不可离而二之也。是以今日者。百姓闻清粮之说。莫不延颈企踵。愿观德政之成。而胥吏之杰。奸猾之雄。务欲阻挠其事。倡说不根。翕訿异已。是无他故盖不清则可以恣其肥己之欲。一清则不得肆其侵占之谋耳。孔子曰。有国家者。不患寡而患不均。不患贫而患不安。若清粮之举行。则均且安。则荒田不患其不开矣。伏查康熙年间。耿逆之乱。西安龙游同被其灾。西安催征棘手。逋负稠。无可如何。龙游有卢令者。锐意为清粮归户之法。立科条。明疆界。核名实。抑浮议。甚或举国非之不顾。卒以告成。于是旧逋以次就绪。而新粮咄嗟立办。无他。均故也。均则法纪明。争讼息。事简而功集。民乐而粮完也。后西安令陈公鹏年立举行清粮之法。而西安百余年享其乐利。至今民传诵弗衰。是其前效矣。璆于他府州县之情形。未敢周知。若为西安之赋计。则莫如清粮之举。今若举行清丈之法。则西安百四十二庄之钱粮。复何患其有缺额乎。

且夫缺额之患。非尽由于荒田也。一由于吏胥欺蔽分洒奸民假冒侵占。则人心之獘也。一由于大溪小涧。漂流荡潏。则天灾之故也。若所谓荒田者。特兵燹以后未能垦种者耳。而其土固依然无恙也。璆以为若举行清丈之法。则不特奸民胥吏之欺蔽假冒。无所施其伎俩。即天灾之漂流淹没者。亦不至终归于缺额也。何也。天地之道。此盈而彼绌。有漂流而淹没者。即有开而未升者。以开而未升之田。与漂流淹没之地相权。其多寡不甚相悬也。若不行清丈。则此无田而赔粮。彼有田而无粮。苦乐不均也。若一行清丈之法。则其漂流淹没者为之开除。民固感悦。其开垦而未升科者。为之丈出亩分。给与清单执照。无人更与之争。民亦未尝不乐从也。以羡补不足。此又清丈一行。而无虑缺额之明证也。议者或谓清丈之举。功繁而费巨。旷日而持久。虑其事之难行。而取效之不速也。璆谓又无虑此。孟子曰。以佚道使民。虽劳不怨。今以民生切己之事。而用民之财力。固未有不愿也。其不愿者。特恐办事之吏胥绅董。坐食侵欺。而事无实际耳。若使公正之人。董其事而财无浮费。事有成效。小民又何所不愿乎。且璆意此办事之绅董。不必他择也。即取之粮户耳。公正区长。不必他择也。亦即取之粮户耳。同此管业之粮户。其秀而文者为绅董。其朴而愿者为公正区长弓手诸色。此无异以己之财力。办一己之事。而游手无业之人。初不得冒充入局也。至于庄书人。不过令其造册勾稽书算而已。每日给薪水二食而已。此外无他浮费也。又何所侵渔乎。若旷日一节。此等大事。诚非数月之期。所可告成。然以此一庄之粮户。办此一庄之事。以彼一庄之粮户。办彼一庄之事。同时并举。此庄完而彼庄亦必将完。是虽一月办一庄之事。而兼有数庄之事也。又何虑其旷日持久乎。故凡不欲清皆奸民猾吏强有力者阻挠之说也。今傥不清。而但使之开。则彼奸民猾吏强有力者。固皆获开荒之利。且以开荒之名。应上之令。诚为得计矣。而无如安分守业之人。其不甘受人欺者。忿争必所不免。其甘受人欺者。则日朘月削。不知其困之伊于胡底。甚至无以谋生。委顿沟壑而莫之救也。岂不痛哉。璆故曰。开荒清粮实为一事不可离而二之也。大中丞抱裕国裕民之盛心。为通省绅民之所瞻仰。而十一府七十二州县之情形不同。大中丞示以大纲。务在　国无旷赋。民无旷土而已。至于纤悉之章程条目。或可行于金衢。而不可行于嘉湖。或可行于嘉湖。而不可行于金衢。似宜责成地方守令及本地绅士议而行之。若必一一而尽之。安能保无此通彼窒之患乎。汝璆得闻良法美意。苟有见闻。敢不献其狂愚之一得。惟大中丞择焉。傥以为事在可行。或犹有未尽。呼之庭而教之。幸甚幸甚。

　　南田弛禁议　
吕璜

明洪武十七年。太祖命信国公汤和周行海上。凡水陆要害。皆置关隘。置卫置所。置巡检司。因山堑谷。屯兵列舰。以戒不虞。海中岛屿。莫不禁民垦种。即昌乐县今定海县亦废之为卫。而徙其民。故南田亦在禁中。尝考其时。承元季日本屡叛之后。东番今台湾方为日本所属。倭奴之往来利便。濒海郡县。时时被其焚掠。前乎此者。元世祖遣阿塔海将十万之师。熸于海岛。只轮不还。后乎此者。倭为中国患凡二百年。微论海邦。即杭嘉徽严。进而金陵。亦惟荼毒。孰谓信国公老谋远虑。非靖边所宜法耶。然经画犹有未周。使倭奴得以狡焉思逞。则以其弃舟山今定海县元为昌国县而不设重镇也。舟山为全浙门户。寇来自东。恒必由之。于此驻重兵以扼要。则倭来可以乘其瑕。倭退可以击其惰。内洋外洋。惟其所指。皆坐收以逸待劳之势。故自嘉靖末年。设总兵驻定海。今镇海县而于舟山设参将。使定临观霩各卫之师。皆有所统。籓篱既固。倭患遂息。我　朝定鼎之后。海宇肃清。然顺治八年十二年两次讨平舟山。而旧徙之民未复。故海寇窃发。未能遽已。至康熙二十三年赐舟山名定海。置县设官。移总兵镇其地。维时闽孽郑成功亦甫削平。置台湾郡县。移提督于厦门。由是福建倚台湾为屏蔽。浙江倚定海为屏蔽。不独倭不能窥。即海上游匪。亦扑灭殆尽矣。至于海氛既靖。承平日久。从前禁垦诸岛。渐为海滨贫民所私开。阅四十余年。而李敏达公以久禁之玉环山奏准展复。特设参将以镇之。于是化贼为民。温台沿海。又增一重屏蔽。假使雍正初年玉环之禁不弛。彼中良莠不一。迨今八九十年之间。不知用兵几次。诛夷几何。浙以东之受累。未可言也。或曰。如子言。则南田距内地。较玉环为近。其壤地亦较玉环褊小。敏达公何以不并议开。且乾隆年间。经御史陈奏。又屡经垦户呈请。何以皆不予开。曰。是或尔日潜垦之民无多。所谓利不十不兴。害不十不除。因时制宜。各有攸当。今则生齿繁盛。旷土无余。小民怵于为匪。又苦无以自存。觊地有可耕。或并力开荒。或出资顶受。以收微息而免饿莩。虽犯禁有所弗恤。海中诸岛殆无有草莱不辟者。有禁之名无禁之实。非仅南田为然。惟南田地最膏腴。聚人既伙。台州不逞之徒。伺其刈获。则胁而夺之。劫杀相寻。弱肉强食。其有待于抚绥尤亟亟耳。夫无主之地。人人得而争之。闽广云贵之山。八九皆属官荒。所以多棚民。其后棚民失业。流为盗贼而不能禁。使山皆有主。民皆有籍。则外来之游惰自不能容。即外侮之强梁亦足以御之。犹之人身。正气足。则邪气自不能干。病痹者一支麻木不仁。虽风淫于外。亦此一支之气血不充。有以致之也。自来以南田为当禁者。皆谓其畸零散碎。无险可守。然内地之村落。亦多相距数里数十里者。一旦有警。未必遂能相救。且海岛边裔。恐盗贼负以为固。正幸其无险可守耳。议者又谓舟山玉环之泥涂。足以胶舟。不若南田之土实。易以致寇也。然传不云乎。我能往。寇亦能往。嘉靖三十八年以前。倭固尝屡据舟山以拒官兵矣。安在泥涂之不能越乎。

故为今日之南田计。莫若尽弛禁令。援玉环故事以绥辑之。在山垦种者。清其亩。编其氓。有隙地。许附近清白贫民。呈明有司。取结移送入籍。区科则以征本色。给牌照以稽渔户。盐则并以聚煎之。官收而官卖之。若是则公用所资。虽有不足。亦不致重糜　国帑矣。况宁台两郡之同知。可以拣员移驻。象协陆路之兵弁。可以量为分拨。仓库建于石浦。不必更筑城也。余山可作屯田。随处可设汛也。同知官廨。有石浦守备之旧署可因。都司官廨。有昌国现居之旧署可用。或移而建之。或变价以新之。皆所甚便。自余一切规画。至纤至悉。皆可据玉环志为成法。而变通之。慎择其人。假以岁月。生聚教训。至于数年。然后从而兴学。如今日之定海玉环。科第人文。未尝不与内地埒也。出水火而措诸席。使中外一体。同我太平。是千万生灵。所引领以跂者已。

　按南田。在象山宁海二县之间。东西南三面皆大海。北接石浦。距岸仅数里耳。其地周围百余里。多山岙。奇零散碎。亦有平地数处。田极膏腴。虽大旱不枯。鱼盐树艺之利颇厚。故海中十洲。以此为第一云。道光二年七月。帅抚部承瀛檄属吏议南田当禁否。因上此议。

　　代史士良观察上南田事宜书　　　　　
庄士敏

昨奉钧谕。祗悉公余勤恤。惓念洋防。并以岁事将阑。暂缓巡行之令。重人久辟。稍纾供亿之艰。仰见荩虑渊微。莫名钦佩。当即录函飞檄委员悉心遵办。毋稍疏忽。俟复到再行禀闻。惟此中委折多端。有不敢不直陈于左右者。方南田初经攻克。斟酌善后。论说不同。有张铁先生恕。年已八十。实为此邦遗献。某敬就谘访。据称乾隆季年。有此后再有请开垦者。以叛逆论。子孙如准其开垦。便为不孝之　　　严旨。而郡邑旧志不载。省会案卷。毁于粤逆。无从稽查。如果此说不虚。则辰下展辟之议。大有窒碍。业经函托都中。由部查案。窃尝采辑众论。而不能不疑此说之流传失真。否则司志乘者之过也。查嘉庆十四年。有镇海耆民王楠等。具呈步军统领衙门。以人多地窄。吁请展辟南田。呈内载有乾隆四十五年间。经宁波府吴邦裕奉饬查勘。详请耕种。而四十八年五十三年民人次呈催。皆由司道批准候勘。迁延已久。迄未举行等语。当经步军统领衙门咨查有案。复案嘉庆年间。有南田前后请禁请开案由。及象山县勘复岛岙田亩科数。若使从前曾奉严禁之　　　旨。何以展辟之说。仍然沓至迭来。复查朱庄恪桂桢。于道光二年任浙臬时。有勘议南田山开垦节略。载入　　皇朝经世文编。其躬履筹划。详审精密。瞻言百里。哀我惮人之劳。俯仰盛时。见先大夫之肃。按庄恪家集。以升任甘藩去浙。两院复意见相左。议遂不行。其时总督为赵公慎畛。巡抚为帅公承瀛。象山县志。载道光三年。帅公以南田逋逃可虑。奏请仍旧封禁。徙其民不下六千人。大略言南田与定海玉环。前明同在封禁之列。两处先后请辟。而南田独议梗不行。非出洋济匪之防。独宽于彼而严于此也。缘定海玉环。海岸皆系泥涂。潮退则舟胶不行。且松陷不能驻足。外来匪船恐潮汛一过。易就拘获。故不敢轻入。南田四面平沙。质性坚实。潮退即可行走。又岛屿丛杂。并无险要可防。此前人所以不沾沾目前之小利。而弃之如遗云。时军制稍有更张。同知亦因之移驻石浦。迄今又四十余年矣。两公见地迥殊。然皆未述及乾隆间严禁之案。似足为流传失实之一征。此时若宗朱庄恪前说。未始不可确勘定议。而某早夜以思。时会迁流。则损益异势。谨就咫见所及。参之成说。以俟采择焉。台属强悍性成。撄法网而不悔。就庄恪履勘时。所云六千四百余丁。皆临海黄岩温州平阳无业游民。而象山附近之移居者。转不过百余人。又称外来游棍。每于秋成后。聚匪抢割。即指台人而言。今既兴举展辟。势不能绝此匪踪。良莠错居。拊循非易。此一难也。军兴以来。专事召募。求绿营得力之弁卒。颇觉不多。如所称设都司一员。并分置额兵四百名。在当日足资控御。辰下更宜增广陆兵。而海口添设水师。梭巡洋面。相辅而行。方能扼要防而杜后患。尤虑日久视为具文。弁兵徒糜口粮。罔收实效。此二难也。

以朱庄恪之穷历幽奥。指陈形势。尚格于众议。当日海防周密。可无意外之虞。而任事之艰难。时会之坐失。犹且如此。此三难也。扼要固有常形。而何处聚落。何处平衍可垦。较道光初年。情势大相悬绝。必干练通晓识力兼到之委员详细戡察。需以时日。方能洞悉利獘。求之今日。正复大难。且私垦游民。名为深山野人。半多逋逃犷悍。故虽象山附近土著。不能与争。彼既利其土地沃饶。窃据多岁。今虽扬去。后必复来。向年曲直不分。惟强是尚。一经展辟。按亩升科。纵使稍予包荒。彼中犹苦束缚。万一句连海盗。致滋事端。更难收拾。此四难也。方嘉庆之初。生齿日繁。所称地窄人多。定非虚说。今兵燹之后。腹地尚多荒芜不耕者。展辟之计。特虑其为游匪窟穴。重为海上隐忧。并非利其土田。求广税则。然欲设防建署。因地制宜。势不可敷衍成文。如涂涂附。是目前取费不赀。至能否一劳永逸。尚难预必。此五难也。人情利害既明。则审端必慎。大约踵前人之成辙。即有变故而为害犹轻。更数世之旧章。稍遇错盘而干系滋重。即帅公疏中所称沙坚路坦。潮退后即可照常行走。皆足以阻任事之心。将来经手委员。瞻前虑后。虽宪谕严切。但期有补于国计民生。而辗转因循。势必流为官样文字而后已。此六难也。夫思艰图易。不废询谋。而虑始乐成。实资独断。设竟鉴此数獘。惮改前章。仍封禁之名。滋蔓延之实。是禁而无以善其禁。何如开而思所以善其开。必欲置屯画。如定海玉环故事。则有治人无治法。务求遴选实心任事精力强毅之大员。始终其事。如傅鼐之经理苗。不畏目前之艰苦。不计一身之利害。方能通筹大局。经画久长。某自揣衰惫之躯。若徒勉强一行。受成寮佐。转蹈欺罔。用敢捃摭故实。不避忌讳。伏祈详。

　　封禁山说　　　　
俞正燮

陕西封禁山。为终南里山。绵八百余里。地界岐山凤翔郿武功盩厔鄠咸宁长安蓝田九县。分段管理。谓之老林。向例封禁。其中子午谷一道。亦封禁。乾隆四十年间。以金川军报开此道。较旧驿为近。嘉庆四年十月。议开山内地。斫伐老林。垦田设营。五年四月。于五郎厅地方。立宁陕镇。设总兵。置墩汛。老林量渐斫伐。地亩拨给流民。其幽仄险峻人罕到之区。查明封禁。江西之封禁山。则宋初由今铅山分水关。又名岑阳关。置驿八。今崇安。由今广丰柘阳关。又名梅溪关。又名木城关。置驿八。今浦城。其崇安铅山之东。浦城广丰之西。空弃铜塘山箐险阻地数百里。曰封禁山。又广丰地有小山径。通浙之龙泉景宁江山常山。明正统时。处州贼叶宗榴据之。永丰知县追捕遇害。总兵戚继光讨平之。遂禁冶设隘。置汛戍。其地曰铜塘曰张湾隘曰枫林隘。万历时议开冶。守土者奏止之。顺治初。山贼杨文窜入山。奸民请采木植于风景山。十年。江西巡抚蔡士英查风景山亦书作封景山。乃封禁山。奏请复加封禁。康熙五十九年。搜查山中并无藏匪。雍正三年。江西巡抚奏封禁山事宜。　　　上谕云若当开则不得因循当禁则不宜依违但不存贪功图利之心实心为地方兴利除獘何事不可为也。今封禁地渐缩削。道光二年。增汛守。户部例。封禁者。铜塘山中零星地亩。及浙江象山县大小南田樊鹁鸪头。大佛头大月箬鱼山等处荒田。象山今设石浦同知为厅。而湖南永明县塘下源等处山场。以民猺争垦封禁。盖封禁地由外垦入内。则不虑藏奸。而材木地亩民得其利。梁书顾宪之传云。时于宣城临城定陵三县界立屯。封山泽数百里。禁樵采。宪之固陈不可。即命无禁。此今宣城泾石埭地。富庶文秀。地当就近人者。以次垦之。则有利无獘。往事其明证也。

　
卷四十　户政十二八旗生计

　　军储篇五　　
魏源

货源既开。食源尤不可不阜。阜食莫大于屯垦。屯垦莫急于八旗生计。以君养人。不如使人自养。虽尧舜犹病博施而济众。　国朝　　　列圣之厚八旗者至矣。康熙三藩初定。　　　诏发帑金六百四十余万。代偿八旗债负。每家获赏数百金。未置寸产。徒糜衣食。一二载荡然无余。其后又颁赏六百五十五万金。亦立时费尽。雍正初。屡赏兵丁一月钱粮。每次三十余万。亦不逾旬而罄。岂独八旗之不善节啬。亦其食指浩繁矣哉。　　　世祖时。八旗定甲八万。甲岁饷银若干两。米若干石。　　　圣祖时。增为十二万甲。额兵十万。养育兵二万。一甲之丁。积久而为数十丁。数百丁。非复一甲之粮所能赡。计八旗丁册。乾隆初已数十万。今则数百万。而所圈近京五百里之旗地。大半尽典于民。聚数百万不士不农不工不商不兵不民之人于京师。而莫为之所。虽竭海内之正供。不足以赡。且八旗有蒙古。有汉军。不尽满洲。满洲又皆收服辽东诸部落。非宗室天潢也。汉唐有养兵之费。宋明有宗禄之费。未闻举龙兴之地。丰沛晋阳凤泗之民。而世世赡养之者。　国初定鼎中原。居重驭轻。故圈近京五百之地。重逃旗出外之禁。以固根本而滋生聚。自乾隆中叶。已有人满之患。于是诸臣条奏。舒赫德则言。盛京宁古塔黑龙江沃壤数千里。仅为牧场闲田。请移八旗散丁数万。屯东三省。以实旧郡而还朴。分京师生齿之繁矣。孙嘉淦则言。独石口外七十里之红城子。再百里之开平。即元上都地。襟山带河。城墉犹在。膏腴不下数万顷。张家口外七十余里之兴和城。又西百余里之新平城。川原广沃。更胜开平。可耕亦不下数万顷。明初置。旋弃归蒙古。我　朝平察哈尔。复置为牧场。致东路之热河八达沟。即大宁旧境西路之归化绥远二城。即丰川东胜二旧境声势中隔。应请于开平兴和各驻满兵三千。红城新平二城各驻满兵二千。共驻防一万。屯垦牧猎。先为经营。五年规模可定矣。

又请旗人情愿下乡种地者。将八旗公产及赎回旗产。每人一二百亩。给其自种。不受佃奴之挟制矣。又请汉军罢仕。情愿在外成家者。许其呈明置买田产。听其地方官吏约束矣。张若溎则请广驻防之制。谓各省有城守营之处。绿旗兵不下数万。应请将省会及道员驻札之处。其城守营皆改为八旗驻防矣。沈起元则谓汉军本系汉人。莫若于汉军之内。每甲以一人承占。或以行辈。或以材武。食其祖粮。其余闲散。则听之出旗归入四民矣。诸臣条画。有未准行。有准行而下未奉行。窃谓满蒙汉三者。宜因地因人而徙。东三省。满洲旧地也。宜专以徙满洲之余丁。开平兴和。　国初平察哈尔蒙古之地也。宜专以徙在京蒙古之余丁。至外省驻防。难以再增。而外任留寓占籍。本汉人之俗也。宜专以安置汉军之人。各因其地。各还其俗。或曰。近日盛京将军富俊。曾经理双城堡之屯田矣。每人愿移者。许给地二顷。房屋牛种器用旅费毕具。初奏定每年移二百户。行之数年。每年仅五十户。七十户。无乃势不可行乎。曰。怀土重迁。民难图始。汉初列侯不愿就国。至诏丞相为朕先就国以倡率之。唐时京官轻外任。至令宗室分授刺史郡守以重之。元魏自平城迁都洛阳。至借伐齐之师以行之。然　国初各省分设驻防。距京师远者数千里。南北异俗。乾隆中新疆移兵驻防。距京师万里。东西异向。而八旗闻命就道。所至如归。从未闻有难色者何哉。八旗骑射成俗。语以为兵。则万里不辞。语以为农。则故乡裹足。今宜仍以驻防为名。并择宗室觉罗中奉恩将军之练者。使每人率一佐领或二佐领以重其行。至彼之后。打牲射猎屯种。各从其愿。兼许雇汉农以为之助。则旗人无不鬯然矣。汉唐中叶以后。宗室苗裔。散处郡国。列为四民。今设择京师闲散宗室。得率一二牛彔还旧都。有土有民。世食其利。尤厚于古矣。开平兴化四城。亦宜设蒙古驻防。使游牧屯种。各从其便。并许雇汉农以为之助。则初年不习于农。数载后农牧相安。即可裁其兵粮。以归禁旅之籍矣。满洲蒙古。每移一驻防。即可徙数千户。何至每岁徙二百户而不能。至汉军外任留籍。特未允行。允之必无不愿。既免回京亲友之需索。又得适乐土以长其子孙。又安有不慊者哉。若夫兴京东之水利。清旗民之赎产。清入官之籍产。以兼屯满洲蒙古汉军无业之旗民。地尤近。利尤切。其扈本固基尤厚。化而导之。宜而通之。是在得人哉。是在得人哉。
  </div>
  <div class="pagination">
   <a href="皇朝经世文续编_page69.html">
    上一页
   </a>
   <span>
    ...
   </span>
   <a href="皇朝经世文续编_page65.html">
    65
   </a>
   <a href="皇朝经世文续编_page66.html">
    66
   </a>
   <a href="皇朝经世文续编_page67.html">
    67
   </a>
   <a href="皇朝经世文续编_page68.html">
    68
   </a>
   <a href="皇朝经世文续编_page69.html">
    69
   </a>
   <span class="current-page">
    70
   </span>
   <a href="皇朝经世文续编_page71.html">
    71
   </a>
   <a href="皇朝经世文续编_page72.html">
    72
   </a>
   <a href="皇朝经世文续编_page73.html">
    73
   </a>
   <a href="皇朝经世文续编_page74.html">
    74
   </a>
   <a href="皇朝经世文续编_page75.html">
    75
   </a>
   <span>
    ...
   </span>
   <a href="皇朝经世文续编_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
