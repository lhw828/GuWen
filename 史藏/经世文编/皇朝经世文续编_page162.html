<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 162 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 162 页/共 192 页</h1>
    <div class="content">
前复一函。知尚未彻左右。四月十三日。由李君遣送手书。并大刻及稿本。读贤嫂以下死难事略。惕惕欲涕。天未厌乱。乃使弱息成名。足下遭遇惨变。流离道途。此真有知所共悲痛。惟愿重自割遣。韬景匿。以待一时。幸甚幸甚。桐城再陷。牧庵以屡胜之兵。一蹶不救。方进兵之前三日。有书见告。心常耿耿。道路阻绝。传疑百端。足下身在行闲。所见既真。又无所庸其憎爱。当有确论。书以示我。足下初意就曾侍郎。不果而就袁都宪。今侍郎驻兵何所。都宪被议入都。足下一身将安之乎。海内拥重兵持节者。不下六七公。其才气志量。果足以当大难之冲。固疆圉于盘石。拯斯民于水火者。不过二三人。又皆更事未久。独恃其志气。以驰驱于仓猝受命之际。根基未立。筹略未定。兵分而无统。勇骄而难驭。饷缺而不给。于以乘机蹈会。侥幸一胜则可矣。遂欲荡扫氛。肃清万里。盖事之不可几者。此江帅之所以死。而曾侍郎之所以邅回而不得进也。今贼欲掠汉黄。躏武昌。趋广饶。死守庐皖。九江之师。不能进尺寸以捣江左。综览天下之大计。决非岁月所能定。比如一人之身。痈疽流注。先当壮其元气。使心膂支体之闲。血气融固。疮痏不生。然后可聚一身之力以攻其毒。昔王逸少谏深源北伐。谓须根立势举。谋之未晚。祗此数言。深明大略。所谓识时之俊杰。活国之良方。而英拔之士。乃欲取成于一战。仆未之前闻也。今天下不被贼之省。尚有八九。被贼而未剧者。尚有二三。窃谓深谋老算之士。当先注意于此。须近贼之边。各自有守。重守令之权。勤耕战之务。复一域则一城守。得一险则一险固。夫曾帅拥数万之精卒。乘新胜之全势。蔽江东下。而豫章不能翼其南。皖桐不能犄其北。是谓孤军单进。胜则旬月可以成功。败则进退失据。此智者之所共知。而曾无一人筹万全以善其后。可为长太息也。来书谓江帅赴皖时。侍郎以仆与足下荐诸幕府。资商大计。惜哉不见此公一拊掌也。足下若决计北行者。试以此言诵诸当路。天下非孤注。功业难幸成。非智深勇沈之士不足与共事。亦不可与共言。古之报国复仇者。不期早发期于有成。惟愿忍而固之。以待事机之至。若屡试不中。则锋锐消亡。盛壮之气。惨痛之情。不可复追。惟足下忍之而已。

　　复戴孝廉第二书乙卯六月　　　　　　
鲁一同

怀远使至。得五月二十二日及二十五日两书癸丑甲寅文录。仆方下带。委顿离。快读至牧庵救桐殉难事略牧倓锺继昌张平两典史诸传。扼腕流涕海内破坏。汉武庐皖。最为惨酷。足下居其地。亲其事。身受憯祸。亲其事。故耳目真。受其祸。故言之深痛而有旨。仆交牧庵二十年。中多离阔。比年剿寇。时奉书尺。枞阳受命。谗口横生。憾传闻悠谬。颇欲证订勒成一书。以慰冤愍。得足下文。近传信矣。论者徒以城不速拔。致狂寇启心。此自事会未至。古之名将。临敌审慎。不中不发。且如小关之捷。匹马当先。吕亭之战。推戈直进。驻二将于东关。而身偪城下。绝安庆之援。断樵汲之路。破敌胜算。已操八九。二将急欲登城者。乃是贪功徼幸。坚守迟重。实冀万全。不虞之变。世所不图。孤军无援。竹林遇伏。数尽理极。原其本心。故亦无愧。成败之谈。吁嗟难已。来旨谓仆问舍求田。贤者见几。若望仆不相知。而以不入耳之言相慰勉者。人苦不自知。当今祸乱方始。非有出之雄。乘藉势力。扶倡名义。财足以结州郡之豪。义足以动遐迩之心。苦身力战以树基植业。势不足以抗拒凶。屏蔽方域。至于陇上之夫。太息俟风云。幕下之英。指挥分楚汉。要是腹背之毛。须凭借乎六翮。故不能风而独往已。尝试顿五指而计之。今海内长者。谁为凭借乎。昔者张陈之交驩。分身泜水。曹吕之亲密。阖门并命。今之达者。无古人之隽快。而蹊壑之闲。动相什伯。故有武夫露刃。猝起两柱之下。银章白。密陈温室之上。积爱生信。积信生畏。积畏生猜。积猜成杀。虽复流涕动三军。抚孤感行路。又安能以不赀之身。取偿日暮之一悔乎。足下国仇家耻。并在一身。疾首痛心。思有所藉以恢大业。惟愿慎其所凭而已。来书又以仆所陈。根立势举。亟得灭贼之本。而未免迂缓。请更得而申言之。粤事初起。仆在京师诵言当路。以为潢池小丑。何劳天师。但复土司数姓。责以成功。其人宗姓豪强。山蹊峒。径途熟习。跣足趫捷。长技皆同。复一州镇。便以相假。得一蹊洞。永许镇压。昔时改土归流。今仍改流归土。不费京帑。不劳征调。期岁之闲。便可大定。先时泗城黄姓土司之后。宗党颇盛。贼犯泗城。黄率子弟守城。歼其党羽殆尽。此其成效昭然可。假令此策遂行。何至劳师五年。流毒海内。至今为梗哉。当时朝士不能远虑。谓为迂谈。故计有似迂而实切。事有似缓而实要。此类是也。贼在浔梧。初无远计。及翻然度岭。便有长驱江汉窥伺河洛之心。故长沙未下。先扰鄂岳。武昌一破。顺流东趋。金陵袭踞。遂窥宋汴。逾太行之岭。叩临洺之关。横扰畿南。回翔齐右。如狂风盲雨。瞬息变灭。贼之言曰。不怕杀一千。祇要走一天。不怕死一万。祗要破一县。其用兵大略。可以想见。独于金陵盘踞三载。似有规为根本之意。而分兵沿江。死守庐皖。屡残汉黄。三破武昌。窥贼之意。初欲出奇窃发畿辅。以震动天下。北略之不行。然后横踞长江。往来策应。亘天下之腰膂。断南北之襟喉。此其志不在小。曾侍郎起湘南之众。下巴陵之航。一战而复汉阳。再战而夺江夏。乘胜长驱。有破竹之势。

然而兵阻于九江。船阨于湖口。贼效死扶伤。死守不下。罗大纲石达开之党。悉锐来援者。攻其所必救也。假令以此之时。以一将缀金陵。一将缀庐州。按兵不动。而独命一上将将水陆之师。卷甲疾走。不攻一城。不接一战。直造二贼之背。西面以争湖口之利。则九江必下。从此以东。便无坚壁。袁副宪久镇临淮。留讨诸坞。而仅遣忠壮营之二千人行收城邑。即无桐城之挫。亦理不得达。何者。兵少而将轻。留战不足。孤进不能。逆贼生心。反用吾术以挠曾帅之后。曾营所将。皆三楚轻侠。闻贼走其上游。勇气自然挫薾。凡用兵如布。先后轻重之闲。不可不察也。侧闻　朝廷已命大将牵北方新胜之兵。专救武昌。以壮东师之气。然而庐镇金陵。皆攻围数载。征输浩竭。诛求海内。晋陕之富室。吴越之商贾。两淮之盐荚。朘削搜括。骨髓枯耗。奉行之吏。不能深固根本。铢求箕敛。以敛怨于下。于是楮币之法行。重钱之局设。抽厘之令下。其近贼之边县。各有募勇。募勇百人。岁耗千金。官吏因缘为奸利。横索抑勒。爬搔疏栉。关津坊市。百织千罗。民怨深矣。故今日之忧。不在已被贼之省。而在未被贼之省。不在已残破之州县。在未破而先自残之州县。不在已从贼之民。在未从贼而岌岌思为贼之民。故愚之计。以为今日经营天下之大势。当先注意于此。首重州县之权。自汉沔以下。东至海门。州县百数。贼一日不平。州县一日不得升迁调移。贪酷者革之。甚者杀之。贤者进秩。平时劝农练勇。支动正课。要以谷多而练勇勤户口实关隘修者为上考。上考之令。加秩进律。凡贼涉县境。力战却退。或围城日久。坚守不下。皆为首功。许荫其子弟。其有临变寄孥。心怀去就。藉辞越境。巧避贼锋者。一绳以法。夫战胜则子弟邀其荣。变至则骨肉不得幸而免。一日到官。更无他望。其于爱民勤职。不期自奋。民便久职。自亲其上。寇至出战。用素练之民。出必死之地。有如手足捍头目。家人卫亲长。纵不百胜。其与今之视若传舍固相万也。其城池已为贼踞。民心去就未定者。吏部且停其选。县有强宗豪姓。能复一城。即权县事。复一镇者。权丞[簿](薄)尉之职。需待贼平。编入流官。人情劫于久威。易致翻然。须令常有所系。又其本土族姓。恩威易治。强者希觊富贵。而荣居其乡。杀贼必力。羁以名器。则常为我用。予之分地。则上下协力。尽停入赀铨选之途。使近贼之郡。仕途必出于武功。如此。则沿江数千里。皆为贼敌。凡贼所守。不过一城之地。过师枕席之上。驻军籓篱之中。何有长江之不能断。金陵之不能拔哉。次讲耕战之法。凡被贼之省会州府。不难克复。难于坚凝。且如武昌一府。向军门复之于前。曾侍郎克之于后。去未移时。旋皆陷殁。人物雕散。仓库空竭。金城荡荡。莽若邱墟。节帅式临。徒抱空器。寇至则靡。固其所也。昔唐季之乱。东都居民不满百户。荆南兵余裁十七家。史称张全义尹河南。韩建刺华州。皆能招怀流散。劝课农桑。数年之中。民富军赡。安集残破。莫良于此。

今计克复之省会。大府须驻严军。检察近城坊地户口。死亡逃徒绝远者。兴种官屯以充军食。其口丁尚存被兵残破力不能耕者。户给牛种。取三之一。立之册籍。勿有侵暴。缓刑减租。广为招徕。人畜渐集。烟火接望。兵护其外。民作其内。不过期年。形势自成。庶有坚凝之望。若听其荒敝。则常为贼蹊。节将守令。视若畏途。虽云克复。实同破甑。岂　朝廷之所愿哉。其次重捐输之选。军兴以来。　天储耗竭。求助于民。未为弊法。惟是逐户以求。贫下不免。所取无多。最易腾怨。比如京官捐俸。乃至缗钱数千。明示中外。似为非体。又闻山西陕右州县。至拘系富室。长跪向　阙。凡此举动。何可流闻。迩者江北州县抽厘指捐。名目纷繁。既责印官。复遣杂流。贫劣闲员。轻薄子弟。夤缘差委。一县之内。卡局猥多。一户之家。岁番三四。川涂百里。横纲绝流。榷算相望。商贾不行。甚者托名幕府。横动军法。民诉无所。聚而噪之。因剿除以为功。所谓未破而先自残之见端矣。安可不知儆惧乎。究其所捐。剔万家之髓。不足以供一日之用。搜罗碎。所得几何。愚以为　国家所求助之财。必其家有敌国之富。巴清沈万。前史所有。通计海内千万巨赀若干姓。人少则势不及众。财巨则无伤肌肤。其劝谕之法。不由大吏。不假守令。　朝廷命一二重臣有德望为四海所观赡者。驰传而往。隆以玺书。宠之茅土。集此诸姓。各借家财之半。以佐军实。事平之后。十载分偿。如此。则数十万之帑。咄嗟可办。此事似駴听闻。思之实无流弊。其它壹切抽厘重钱捐铜捐米。皆取停止。惟钞币酌而用之。少轻其值。省各立司。按数准兑。立见流通。而贼亦无所利之。财足则兵强。弊政除则人心奋。加前二事顺辅以行。其于灭贼可期旦夕。然其施之也有方。而攻之有序。贼之初起。数十辈愚妄人耳。胁从既多。遂出枭桀。又有缙绅科目之无耻者。闲其闲。指使引导。于是其教则参以泰西。其军制略仿周官军师卒旅。其官杂取汉宋诸目色。而其用兵之法令。严而法。行速而多诈。既得金陵。志意稍满。僭立制度。然而未有立国之势也。自古战伐之朝。有立国之势者。则先攻其本。桓温之直走成都。王镇恶之泝舟渭水。韩擒虎之顺流三山。李愬之夜入淮蔡。是也。无立国之势者。则宜先翦其枝。张角死而飞燕黑山炽。仙芝殛而黄巢尚让横。迎祥灭而自成献忠狂。皆由贼基未立。东西游走。合散无常。歼厥渠魁。则各自雄长。益多树敌。翦除党翼。首恶自孤。夫贼犹蔓草。寸寸而断之。随地滋长。根株虽绝。枝叶转茂。为今之计。莫若暂缓金陵之攻。而专收郡。豫帅壁信阳。收蕲黄。皖帅仍壁庐。收舒桐。江帅壁广饶。收宣歙。苏帅壁江南。北兵壁江北。仍同收瓜镇。皆观衅择利。而专责西师以上游之任。武昌若复。深驻大军。营缮耕战。益具舟船。练习水师。以虞变待时。而以曾侍郎九江之围。为缀贼之势。西师既盛。出其不意。顺流东下。直踞安庆。突出九江之前。号召南北。使罗石之党。外牵于曾塔之师。急不能返顾。沿江诸贼。必当同时解散。入穴金陵。则成功可望。

若不论先后之序。不权轻重之宜。旷日持久。而劳费不休。军民咨怨。衅生难测。万一先破金陵。使贼分而势散。即首逆就擒。蔓延之祸未知所底。此仆前书所谓宜待根立势举。筹全局以善其后。区区狂愚。聊一发愤于足下也。若夫将有能否。时有利顿。兵势百变难可遥度。要之先翦枝叶。再图根本。重州县之权。系豪杰之心。急屯种之务。振荒残之略。去苛细之政。收捐助之实。他时决胜。必由于此。足下有济世之大略。而志存仇耻。不怵于利害。不震于功名。抱策皇皇。必有合也。大箸草茅一得及续得前后数万言。当有英谋秘计。开时成务。返王路于清平。聚鲸鲵为京观。仆意远才疏。老加庸散。久欲充耳不闻世事。因枉来指。故纵言及之。以广足下之所未备。而不觉云云之多。至于如此也。伏惟英略咨商详密。冀可假手。道路悠悠。秘密幸甚。

　　江南三路进兵议　　　　　　　　　　
金安清

江南之变。三四月连陷一省城四府二十余州县。以视破武昌安庆江宁为尤速。顾贼之来。特偏师耳。非若昔之数十万丑类。连樯蔽江之盛也。其故由于江浙两省数年以来。恃江宁大营为泰山。以徽宁两军为屏蔽。腹地之守城无具。各乡之团练未周。外似有余而内实不足。一旦溃籓决篱。如土崩席卷。曾无一蒉之障。况兵以积怨而瓦解。民以骤衅而蚁争。兵民相仇。内讧偾起。贼得以乘之。非彼此血战。屡败屡挫。杀伤殆尽。力屈而失事也。使有威望重臣。督兵万余。激励民团。号召忠义。及此城广贼分。布置未定。又贼多方淫掠。民心愤怨之秋。分路米入。使贼首尾不能兼顾。得一二名城。杀数千悍贼。其胆一落。必亡命挟资以走。苏常嘉三郡。可计日以复。今距苏州报陷。已逾两月。省东松太各地。求一二千劲旅而不可得。嘉定青浦。旋得旋失。零贼蔓延无已。沿江南岸。江阴仍为贼有。常熟孤城。岌岌难保。瑞张二帅。隔于嘉兴湖州。艰于前进。曾帅在皖境。所部不过万人。其全楚之师。不能不顾本省。势难悉锐东下。闻有增兵择将购制船一一齐备而为大举之议。此固老成硕画。如狮子搏兔。须用全力。一洗江南连年粉饰苟且之习。其规模远大。可谓虏在目中。顾时有缓急之不同。事有理势之互异。用兵先论其理。亦必兼论其势。今日江南局面。如人陡患风寒重证。虽来势凶剧。而外邪尚未深入脏腑。但能表散得宜。即可及早挽救。傥必求良药精剂。而后投以刀圭。邪气日传一经。其根蒂渐固。虽有良方。用力更巨。奏效莫必矣。贼踞既久。必有失志之人。为之倡谋。收拾民心。减止杀掠。人苟全其身家。团练必致无心固结。设该逆复调江北皖北十数万之众。分踞苏常各城。甚至蚕食浙江完善之地。东南财赋。精华悉为彼有。迥非楚粤边远之区可比。江南既尽。江北断不能保。其时悔之。不亦晚乎。为今日计。规苏之局。当以浙江南面为一路。以瑞曾二帅当之。松太为一路。苏抚当之。沿江南岸镇江江阴常熟为一路。以在江北带兵久着战功夙有威誉之大员一人。调苗沛霖精练生力军一万。而以张德胜秦怀扬分统。由扬州靖江渡江。联络民团。先克江阴。次攻无锡。以断贼之右臂。而杜其北犯下河之势。镇江本有向奎等。兵万余。分半守城。以五六千人攻取丹阳。与江阴为声援。瑞帅浙师数虽无多。而与曾帅楚军相合。由徽宁而入嘉湖。进兵平望断。苏禾来往之贼。浙抚严饬张玉良速复嘉兴。即可军攻苏之东南。松江上海。固无兵无勇。实则沿江沿海之人。其中不乏骁健忠奋。能号召一方之魁长。饫之以重赏。鼓之以爵禄。未始不可为我所用。但在当局披肝沥胆。忠诚相许。方能得其死力耳。昆山既复。即可攻苏之东北。与常熟无锡西北一军相应。如此三路进兵。乘其不备。官民合力昼夜急攻。又多纵闲谍。多购内应。一处失志。贼必惶惑。谓肘腋之不可信。而急归江宁老巢以自固。内地不即肃清者鲜矣。

苏常复而再图持久之计。必使内防悉周。方可陈师远剿。节节有备。步步进兵。下三五年抵死之功夫。结十数省不了之危局。不求速效。不惑浅谋。一如曾帅今日所筹。竭天下之全力。而使之狝薙无憾。此则缓急各得其序而兵食皆纾者也。粤匪起事十年以来。惟周李二督知灭贼不易。一则急请重兵。一则立意严堵窜逸。皆灼然有见。而所谋适左。惟僧胜二帅能迅扫北路逆氛。曾胡骆三帅能荡涤全楚。至向和诸人一介武夫。不明大局。营伍偏裨习气。牢不可破。外此者。尤以畛域争诿为能事。目睫之见。虫蚁之识。有小利。即夸张为功皆己出。有小害。则恇怯谓事不可为。见病治病。头痛顾头。嫉人之才。没人之善。贪天之功。如出一辙。非谓指日荡平。即以为贼已穷蹙。从无核实分别。深谋远虑。为　　明主陈之者。则奏牍之粉饰颟顸。乃今日外省封疆及军营一大弊也。国初闯献灭而继以三藩。三藩灭而继以叛。嘉庆闲川楚平。而余匪降卒。又经数年剿捕始就安帖。兵凶战危。易动难静。　　　祖宗朝缔构戡定如此其难也。复十残破之区。不如保一完善之地。举百庸众之材。不如用一才杰之士。用之于急迫之时。又不如用之于可为之日。此尤当务之急。宜三致意者夫。

　　上曾节相处置滁阳降将书　　　　　　
方德骥

今日东南之寇深矣。大江以北。所恃以供军实。寄流民。为消息之尾闾。生机之硕果者。祗此淮扬通泰十数州邑地耳。当事焦劳累岁。经营而保障之。计至周。虑至熟。然而南氛北窜。患在眉睫。其祸犹显而易防。独滁阳一军。耽耽密迩。患在腠理。其祸至隐而不可卒拔。宜今日淮扬通泰十数州邑之文武商民。惴惴焉皆滁阳是患。而若不可终日。顾滁阳之能为江北患。人皆知之。知其患而阳置诸不足。患阴束之使无能为患。则非人人知之也。夫滁阳以东南名盗。率一州两邑归命　朝廷。西略盱眙定远。东克浦六天长。幅员广袤几千里。易置其官吏。而衣食其租税。大开榷场。辇致百货。爪牙森列。横绝江淮。俨然有方镇割据之势。其部众号数十万。未尝隶尺籍。受约束。骄恣偃蹇。来去自如。故九洑之贼。取道江浦而入皖北巢含诸处。彼不闻加遗一矢。议者疑其首鼠反复。诚非无因。且扬营大帅逼处卧榻。与之积不相能。迩更风影招摇。人言籍籍。彼藏怒宿怨已久。而又颖州就槛。公路归田。益复无所系恋。无所顾惜。一朝发难。狂寇叛将。连衡作。长淮以南。非　国家所有矣。然以为不足患者何。迹其反正滁阳。数年之久。攻复名城。屡却强敌。淮南亦稍稍赖之。徒以部曲日众。无寸丝斗粟之受于　朝。彼遂得网罗利权。厚自封殖。其人黩货渔色。龊龊无远略。非真有枭雄魁桀之资也。闻其初拜江南提督之命。志得意满。升屋而歌。后参临淮军事。袁公实成之。彼衔恩次骨。唯诺惟谨。夫凭假宠灵。擅作威福。从古悍帅骄将。有之。而其贪恋富贵。感激知遇。与夫歆羡　国家高爵厚禄之心。未始不可因而用也。今日袁公既归。季抚未至。彼方徘徊四顾。自危自疑。而见夫数百里内。有勋冠东南。望隆华夏。将帅供扫除之役。公卿居弟子之班者。固心倾气慑久矣。诚能隐恶扬善。引而致之。或遣使奖劳。委任指臂。或腾书慰谕。披示腹心。彼必惊喜过望。以为相公用我。若魏延之从事诸葛。仆固之奔走汾阳。终身不敢有异志。更宜密谕扬州大营。开释怨嫌。联络声势。以张我犄角之助。即不然。使之优柔餍饫。无可启。我得专其力于办贼。大功既定。彼直机上肉耳。或者谓羁縻姑息。如豢贪狼。哺骄子。养乱纵奸。非策之善。是则然矣。顾亦思从古处置反侧之道。力能去则杀之。不则用之。彼巢穴已固。羽翼已成。度我之兵力。能鉏而去之乎。不能去而听其盘踞户闼之中。孤立嫌疑之地。蕴愤积郁。狡焉思逞。是犹虎已在堂。而复激之坏垣触壁也。谋国深虑。当不其然。执事智深勇沈。长驾远驭。事关疆圉至计。早已弭患未萌。语曰。愚者千虑。必有一得。狂夫之言。而圣人择焉。道听臆说。悠悠无稽。缕所陈。用备采纳。

　　上曾节帅论善后事宜书　　　　　　　
方宗诚

宗诚少处乡隅。学疏才拙。加以境遇窘穷。不能应科举。游四方。是以于天下英杰。未得一亲謦欬。然实心当世之故。每闻一大贤君子谠言伟行。必私心窃识。奉为师资。往年于邸钞中得读执事奏议。皆关　国家根本之计。私与朋辈窃叹。以为斯言果能施用。将可坐见德化之成也。嗣后粤逆窜扰。祸延江淮。敝乡旋陷贼中。宗诚避处穷山。隔绝天日。逮臧牧庵孝廉统兵来桐。始闻执事督师东下。已大破田家镇。威声所播。士民企望。计可不日会合。以拯生民于水火。宗诚亦得随父老后。军门拜谒。仰瞻丰裁。不料臧公屡胜之师。忽焉败没。执事又阻于江西。望救之民。如中路婴儿之离绝其母。日复一日。危困遂至于今。其闲非无大帅之遥临。而未能歼贼。反张贼焰。以失民心。徒深浩叹。去年冬李迪庵方伯奉执事调度。提劲旅西来。如从天降。逆贼望风遯逃。已成破竹之势。小民久困。方幸永离虎穴。长戢干戈。不料将星忽陨于三河。各路城池因以复陷。残黎失恃。虽妇人孺子。无不感泣哀思。祝其更生。盖被贼之地。久受贼困。中加兵残。无所仰望。奄奄待尽。自李公入境。纪律森严。爱民如子。秋毫无所犯。愚民方知有　朝廷之恩德。大帅之威仁。旋闻皆执事造就之将。练习之兵。知麾下定多熊虎之士。于是益仰首西望。如百谷久枯之待膏泽矣。宗诚遯既久。前年秋即为吴竹如方伯所招。以家累未得远离。延至今年春。不得已弃家而出。竹如先生视如骨肉。孤身在外。暂得依归。而家室流离。死生莫卜。秋闲闻江西湖南肃清之后。私心喜说。料执事定振旅直下。收功金陵。前月读与竹如先生书。果已与胡中丞四路前进。欢欣鼓舞。感激涕零。恨未能趋赴行辕。望尘而拜德也。夫以肃清数省之兵。剿穷蹙负嵎之寇。水陆齐会。虑无后顾。所至不难克复。惟是自古名将用兵。必先规取要害以为根本。根本既得。则不急进取。必布置得人。防守周密。而后以攻则气锐。以守则力坚。况逆贼窟穴金陵。六合浦口芜湖东关三河庐州安庆要害之处。皆以死守。中闲往来窜逸。以窥我瑕衅。机械变诈。尤为难防。今执事与胡中丞欲进取金陵。所以必先规取安庐以为根本。而规取安庐。所以必先分兵袭桐舒以挠贼势。兼以蔽障英霍潜太。策应安庆庐州两路之师。折冲胜算。无逾于此。然宗诚不忧执事不能破贼。而惟忧既得之后。敝省大府其将何以守之。执事奉　命讨贼。势不能久驻以治地方之事。而以百战攻取之城。付之懦帅。委用懦吏。大军一去。是谚所谓前去后空者也。万一他处困兽冲突而出。不又危乎。现在进取安庐。以湖北为根本。可无虑也。安庐既得。则安庐即为敝省之根本。根本之地。镇抚岂可无人。往年安庆之陷。庐州之破。及去年庐州之复溃。无他故也。以蒋李福三中丞全无固计。根本之地虚耳。前年秦郑二帅兵溃于桐。去年三河兵溃。贼皆全力上窜。而宗诚决其不能犯湖北者。深信胡中丞根本之地实也。今以残破之地。居积弱之后。当新复之日。任防守之责。此非有才略过人者。曷克胜任。然则执事可不为敝省长久计乎。

昔袁午桥副宪之在临淮也。威名甚箸。且能心吏治人才。敝省之人。无不望其总一省之政。乃以被劾入都。捻匪遂以大炽。向使早用为巡抚。糜烂当不至此。今翁中丞书生也。屡溃屡退。远驻寿春。于安庆庐州诸属人情形势。全不熟悉。在营需次人员。亦多不谙两府情势。不知于执事收复之后。其将何以固根本。使执事无后顾之忧耶。夫安庐既得地当要害。势必有大帅大吏以为镇抚。而桐舒六霍庐巢诸属。亦不得不急择良吏恩威并用。和同绅士。以办防剿而抚穷黎。内气固则外邪不得而乘。正气虚则奸徒又可乘闲而入。此自然之理也。然必先有贤大府。而后有贤守令。有贤守令。而后善用贤绅士。此又自然之势也。今用舍之权。操之自上。执事受　命讨贼。分难越俎。然而根本之计。不知能与胡中丞筹有转圜之妙用否。不然。则所以和衷共济。使之归心听计。全无主客之分。一切可惟执事调度者。亦自必有道也。如是则克一邑。固一邑。克一郡。固一郡。甲兵之洗。可企足待矣。夫攻取之计。团练之法。守御之方。执事胸有成竹。非愚儒所敢知也。惟陷贼既久。略知情形。常思善后事宜。先以布置得人为本。而所以安人心固民气者。亦有数端。虽似无切于近功。而或有关于本计。欲藉执事重望出示晓谕。俾地方官绅得以施行。

一曰崇奖节义。安徽自陆制军蒋中丞败溃之后。各县人心瓦解。士民直不知有节义之重矣。自江中丞固守庐州。力竭尽节。然后官绅士民渐知大义。或以守城殉节。或以起义阵亡。或以请兵遭祸。或以助饷遇难。或以团练拒贼而死。城池未复。渐就湮没。虽全省肃清之后。可以访明汇奏。而究不如执事兵到之日。即首先示谕各地绅士。凡于义士义民贞女烈妇。速即确切报明。为之疏请旌表。免其家捐输徭役以示矜恤。又或有老亲寡妻孤子贫困颠连者。遗骸未葬者。令官绅筹资安全。无使失所。其殉节已经上闻者。即饬地方官择地为祠立主。以彰忠义。又访有读书守义之士。甘心穷饿不污贼命。与前者大兵到日实曾力之家因以被贼毒祸者。亦令官绅报明予奖。以扶正气。至贼陷城之后。凡属贡举生监。或充贼官。或应贼试。尽行斥革。不得考试。其有与贼为婚者。禁止平民以后不与为婚。其尝助贼残害忠义之家。则必严加之罪。如是。则士民耳目一新。心志一振。可以激廉耻而生义气。庶后来有所畏效矣。

二曰宽散胁从。攻城之日。先须立数大旗。许以投诚免死。城破奔投旗下者。审实遣散。不军中。其仍向贼方奔走者。则先伏兵歼之。无使逃佚复聚为害。至获侦探。必杀其奸黠以严防御。其余有审系迫胁者。可给予告示。令回贼中。劝使解散。以摇胁从之心。其它贼所久据之地。必胁居人以充伪职。其中实有不肖之徒。藉贼为利助贼为虐者。亦有为身家之累不得遽逃者。大兵入境。先须一味宽大。谕其但能助团助攻助守。免其罪戾。有功者一体保赏。使之不怀疑惧。为贼耳目。城破之后。访明一二确为穷凶极恶害民已甚者。必正军法。以平士庶之心。其余限日缴销伪印。出资出力。听公正绅士指使趋公。兵吏不得需索。士民不必报复。惟逾限不缴伪印。负固不肯趋公者。则一经绅士控告。必加重罪以示之准。如是。则畏威怀德。闾阎无扰。而公事易办矣。

三曰严令固守。凡克复之后。必使守御坚凝。守之不坚。贼或再窜。伤元气失民望更甚。往年大兵复城。城中全不办守。所得贼粮。听兵窃卖。所余屋宇。听兵拆毁。无怪再有贼窜。溃散常数百里也。夫南方向来有城无池。今贼所踞。多为深沟高垒。藉资凭恃。加以近年数省米谷丰稔。但须择贤守令。重其事权。严其责成。急与绅民力办城守。练兵积谷。毋得任为空城。大兵前进。或有残匪窜入。一面固守。一面分兵回援。贼无城可据。始易殄灭。即我兵偶有挫衄。亦可退入城中以图再进。守一城者必重赏。失一城者必显戮。毋徒为革职力军营之具文。如此。则已复者之城守既坚。而未复者之兵气愈壮矣。

四曰筹费团练。大兵收复一城。即不能不急办团练以助守卫。而团练之费。势不能不取于民。然民受贼祸既久。未能抚恤。而即责其出资。诛求刻削。徒失民心。念自逆贼据城以后。民之财力。半归于贼。半归于伪职。以及为贼使用之人。此时元恶固在所必诛。其余既蒙宽恕。必谕公正绅士秉公罚使出金。以为保护地方之用。次则收取各地公款。再有不足。然后按田出费以助之。如是。则人心平而公费亦可无绌矣。

五曰奏收僧田。自贼破陷城池以后。各地庵观寺院。焚毁几尽。佛像无存。僧道反俗。其田租皆归贼收。克复之后。此款正可为将来无穷之利。即以桐城而论。各乡庵田。每年租谷约三四千石。若大兵克复。即谕令绅士察明。暂助一时团练城守。及为修理学宫忠义诸祠之用。以后此田租入。即永积为义仓。僧徒存者。量人与粟。使足自给而已。盖地方困贼既久。穷民最多。一旦遇有凶荒。帑藏空虚。万难赈济。富室凋残。何能劝分。惟有以此项田租。立法尽为义仓。择各地公正绅士。丰年收积。凶年给散。分存各乡。不经胥吏之手。则取之无尽。用之不竭。比常平社仓更为得力。盖常平社仓。皆必散而无收。无租入以为永利也。若此事行之十年之后。元气必复。不然。民穷太甚。一有荒年。势又不能不生意外之患。天下事有当承平不能更张者。乘大乱之后而更张之则易为力。此似无补于一时。而蓄积足恃。实可销后来无穷之祸矣。

六曰招集流亡。潜太桐怀。田地尚未大荒。六霍舒庐。则荒田多矣。大兵克复。应即出示招集流亡。其实无主之田。或尚有主而力不能耕种者。即招外邑人民耕种。完粮纳税。以充军食。有主者分与租课。如此。则公私两便。而民气渐复矣。

七曰省狱讼。地方无官既久。平日定多积怨。官兵一到。每事报复。当此团练兵差吃紧之时。官绅士民。宜专力团练以防后来之患。狱讼滋多。官未能问。徒为吏役所鱼肉。盖书吏差役。失业既久。一旦得势。直如饿虎出山。诱人兴讼。常置保卫地方大事于不问。而专于闲事兴波作浪。以挠大计。尤可恶也。大兵所到。望即示谕各处绅士庶民。一切仇怨。俱宜解释专办团练。以卫身家。惟有匪民奸徒及命盗之案。则必当时控究。其余争端。各延绅士和解。无许兴讼。不可和者。亦俟贼远之后。再听告理。而猾吏蠹役。必饬地方官严行惩治。如此。则同心合力。而团练可齐矣。

八曰劝化积习。凡遭乱之地。虽属气数。实亦人心风俗之坏。有以召之。平日骄奢淫佚。奸诈险恶。其士子专务浮华而不为实学。其富室专务吝刻而不存忠厚。其贫民专争末利而不守本分。及至守城之时。又复各存私见。惜身保己。大义懵如。富者惜财。贫者惜力。以致遭杀身亡家之祸。失守之后。更多濡染恶习。以强为胜。以恶为能。以掠取为常行。以寡廉鲜耻为恒事。诗书之不习。礼义之不知。若不急行劝化。人心不悔祸。天心终不厌乱也。夫当承平之时。习安已久。虽有劝谕。视为具文。今当乱贼大创之后。又当大兵收复之期。沐鸿恩而慑威声。若能恺恻宣谕。指其从前召乱之由。悯其中闲被乱之苦。劝其尽改前非。与之更始。以销戾气迓天休。并饬绅士家喻户晓。愚民未有不感泣心动者也。往见执事起义檄文。闲一为愚民诵之。多有感激泣下者。安见良心之不可动哉。

凡此八者。皆于攻取大计无当也。然而振廉耻。定人心。固民气。为后来守御之用。未必无补。前此舒庐桐收而不能守者。未尝非但为目前剥削之谋。而不为长久根本之计。执事以命世之才。负中外之望。迂儒之见。不徒望执事勘一时之祸乱。而望执事开百年之太平。复一邑即振起一邑之人心。克一郡即保养一郡之元气。方今天下多故。执事所讨者贼也。而宗诚所忧者官箴士习人心也。本原之地不清。逆贼虽平。祸终未已。私心窃望执事急平残寇。早立　朝端。则所以正本清原。其任更有大者。天下幸甚。万民幸甚。前见执事与竹如先生书。偁宗诚制行端粹。望宗诚近里箸己。读之汗下。且感且惭。谨以山中所箸俟命录十卷。恭求鉴正不宣。

　　上曾协揆乞师公启　　　　　　　　　
冯桂芬

天祸吴民。陆沈一旦。焚烧夷戮之惨。远接宋建炎四年金阿朮之祸。为吾吴七百有三十年未有之大。然阿朮自南而北。五昼夜即去。如疾风暴雨之一至。非若今日之贼之窟宅蹲踞两年之久而未有已也。幸　　　先帝圣明。睠然于江南天下之重。举而畀之执事。是天未绝我吴民之命。而使执事更生之也。惟是措置必规大局。攻取务求万全。移兵则形势不宜。分兵则调遣不足。执事远犹硕画。所见者大。某等具有一知半解。不胜钦佩。故一年以来。未敢辄以浮词轻渎清听。近谂锋车收复安庆。沿江州县。次第肃清。前驱已达芜湖。闻者无不额手称庆。翘首跂足于旌旗之至。不独某等私幸已也。夫三郡财赋之衍沃。两年倒悬之困苦。万户壶箪之悃忱。凡兹皮傅肤受之说。执事心知而饫闻之。概不敢以进。惟是江苏今日之情事。有可乘之机而不能持久者三。有仅完之地而不能持久者三。敬为执事陈之。一曰乡团。去年各城被陷。乡团抵死拒贼。有相持至数月之久者。以苏府言之。永昌徐佩瑗黄土桥马安澜其尤也。所居在苏州常熟之闲。纵横三十里内。水陆勇数千。附近乡团。一呼四应。不下数万。嗣受中丞密檄。与送款之贼首熊国荃约盟而壁垒如故。大军一至。必可为邪许之助。迟之又久。万一事泄。则糜烂及于乡党。故屡请此闲进兵。不应则流涕以去。此不能持久者一也。一曰枪船。江浙闲向有之。船小而行捷。枪准而心齐。其始弋凫骛为业。继为开赌演花鼓戏之渊薮。官不能捕。军兴转受雇防堵。吴江陷。其渠沙锅阿四者死难。次渠费玉孙四喜亦受中丞密檄古见贼。各船来往忽。屡为贼患。贼畏而招之。许不蓄发。出入贼中。阳阳如平常。此辈显持两端。而一狎于宽大之政。一恋于毛土之恩。实委心于我。大军一至。必可为向导之助。惟贼明知彼之不为用而縻之。彼亦明知贼之不相容而暂受其羁縻。日复一日。必且中变。此不能持久者又一也。一曰内闲。闻贼中送款中丞者不少。苏州李兆熙至以母子为质。春闲李大举来犯。先期而漏师。交绥而旋遁。当非无因。大军一至。或可为倒戈之助。迟之又久。亦必中变。更易贼将。益复牢固。不可收拾。此不能持久者又一也。然此犹其小者也。请言其大者。此犹其虚者也。请言其实者。其数亦有三焉。一曰有兵无饷之镇江。冯镇军子材所统多张忠武旧部。艇船等水师。亦号称勇锐。贼两攻之辄大败。今扬通一带安堵。固由贼志在南不在北。亦未始非镇江障蔽之力。及今而大军一至。可保全之以为北路一面之师。然饷欠巨万。孤城无依。兵心已摇。溃可立待。此不能持久者一也。一曰兵单饷乏之杭湖两郡。为贼所注意之地。两年来以全力制之。乃灵光岿然。百[撼](憾)不折。可谓难矣。及今而大军一至。可保全之以为西南一面之师。然精锐无多。师久而老。仰给过巨。饷久而匮。比闻萧山绍兴相继不守。四面受敌。文报不通。湖州更逼贼氛。四乡瓦砾。几无人烟。若无援师。终于溃散决裂而后已。此不能持久者又一也。

一曰有饷无兵之上海。上海为饷源重地。江浙余烬所萃。商民辐辏。兵籍数万。可恃者不过数千。及今而大军一至。可保全之以为东路一面之师。且可筹备水陆粮饷。然势居下游。无险可阨。蕞尔之区。孤悬浮寄。数十里外皆贼。兵勇虽多。或为近地游民。选懦而不能前驱。或为大营溃勇。犷悍而不知循律。虽孙吴复生。亦不能为功。幸贼不大至。视息偷安。日复一日。总非长策。此不能持久者又一也。由前三者言之。果使大军破金陵而来。即乡团尽散。枪船归贼。内闲无闻。不碍其为破竹之势。由后三者言之。则金陵既下。贼且徜徉南徙。自两浙而皖南而西江。绕出上游。甚且蔓延江北。以蹑大军之后。而执事自西北控东南之议。不复可行。恐纚风沐雨正无已时。而吴中之果能出水火而登衽席。尚在可知不可知之闲也。某等借箸筹之。及今二两月之内。可乘者未尽溃散。仅完者未尽决裂。但请奇兵万人。以一勇将领之。闲道而来。旬日之闲。苏常唾手可得。大军一至。则朽株枯木。亦助声威。大军不至。则铁郭金城。将沦灰烬。及今不图。后悔必矣。闻大军以一军围芜湖。以一军趣宁国。上游布置已密。所谓奇兵万人者。宜由江北渡福山袭常熟。或由长江直薄江阴。以执事之威。挟疾雷迅霆从天而降之势。各路兵勇民团。人人奋发。内外应合。即一万可抵十万之用。一面檄镇江兵南攻丹阳西次高资。檄扬州兵截江要击。檄艇师沿江助战。为北路之军。一面檄宝山兵攻嘉定。松江兵攻青浦。为东路之军。一面檄杭州兵攻嘉兴。湖州兵由太湖复宜兴。以会宁国之师。为西南路之军。同时大举。下游各贼必将自乱自溃。执事堂堂之阵。正正之旗。由芜湖太平以薄金陵。虽有智者。不能为贼谋矣。肃清江南在此一举。昔梁王僧辩败侯景。景奔吴郡。僧辩遣侯瑱追之。景南趋嘉兴。势复炽。幸赵伯超力拒之。乃退松江而死。明祖平吴。廖永安先以偏师入福山港。徐达常遇春自宜兴入太湖趋湖州。守将李伯升降。嘉兴松江继降。然后进围平江。二者皆上游进兵殪贼吴地之证。然皆先以下游一军牵制之。如出一辙。传所谓譬如捕鹿晋人角之戎人掎之与晋掊之是也。敬陈刍说。愿执事采择焉。至师行以粮食为先。执事拔营有日。即飞札吴方伯预为筹备。方伯善筹饷。一以委之。必不贻误。昨已胪陈大略。吁之　　圣主。其有奏牍所不能尽者。缕如右。特遣钱户部鼎铭赍呈。属以包胥秦庭之事。愿听执事无衣之赋。如不得命。江南亿万姓。从此死无日矣。惟执事进退之。

　　论粤西贼情兵事始末　　　　　　　　
严正基

粤西幅员辽阔。纵横三四千里。巉岩丛矗。林箐幽邃。所在最易藏奸。通计土著十之三四柳庆桂平四郡。楚南垦荒贸易者多。粤东闲有。民人亦略相等。闽省差少。梧浔南镇郁等府州。半与东境毗连。垦荒贸易。占籍者多系东人。闽人闲亦有之。土著则妇女耕作。男子游手好闲。因而各省流寓奸民。遇事盘剥取利。相率吃喝嫖赌。引诱为非。劫掠伏莽之风。匪伊朝夕。东匪号称广马。土著则统名土马。土马易于制服。广马奸黠异常。事败则窜越东境。难于跴缉。楚闽二省游匪。亦不能及。土匪中杂有二三广马。即难擒拏扑灭。此西省平日大凡。自海邦滋事以来。粤东水陆撤勇逸盗。或潜入梧浔江面行劫。或迭出南太边境掳掠。句结本省土匪。及各省游匪。水陆横行。势渐鸱张。至道光二十七八年闲。楚匪之雷再浩李元发两次阑入粤境。土匪陈亚溃等相继滋事。小之开角打单。大之攻城劫狱。寖成燎原之势。此一变也。迨三十年十月。洪秀全以东人起事金田。窜扰浔柳二府。陷永安。攻桂林。长驱而北。蹂躏半天下。又林十八一股。起事粤东信宜。率贼众围攻西省郁林。被西省兵练击退回东。旋经东省歼灭。此二股均崇奉耶稣。遇庙概行焚毁。淫掠尚其余事。党坚交秘。觊觎非常。其众聚而不散。其用兵诡谲多端。非土匪伎俩可比。皆所谓会匪也。土匪则仅拜台结会。旗帜各编堂名。每堂少者数百人。多者三四千人不等。合数堂便已踰万。或分或合。专以淫掠勒索为事。通省无虑数十起。饥则起。饱则远扬。起号起马。殳号散马。有自行旋起旋殳者。有兵勇击败而散。兵勇撤而复起者。有此股甫经扑灭。彼股又另起事者。几于无地无之。无时无之。此变之大者也。又三十年九十月后。粤西因通省盗如毛。巡抚郑祖琛始调楚南粤东兵协剿。李文恭公星沅视师。周文忠公天爵相继抚粤。又续调滇黔兵丁。并募潮勇来西。时届咸丰元年春仲。适洪逆凶氛益炽。向帅被挫。遂专注洪逆一股。既而首相赛尚阿视师。添调外省。兵勇云集。仍以全力专办洪逆。其南太最巨之贼。则派劳公崇光率壮勇攻击。柳浔梧郁之贼。则派本省弁兵协同有司督带民练剿办。虽不及洪逆凶狡。而贼众实数倍洪逆。加以波山艇匪。又自粤东阑入浔梧江面。及各府县小股贼匪。均责成地方守令督饬壮练自办。劳公用计擒斩贼魁颜品瑶。以盈万方张之众。渐行解散。分派壮练跟踪追剿。溃入东境者。复咨会东省道将合攻。大局甫定。越二年二月。洪逆自永安溃出。赛相檄催赴省援剿。致余犹未尽除。嗣洪逆全股窜楚。前后来西各省兵勇。亦全数追剿出省。境内未平之贼。并逸盗伏匪生心。依然肆行滋扰。此又一变也。

波山艇匪。自元年十月窜西。其初止贼船八只。以洪逆尚踞永安。大军环攻未撤。乘闲句引土匪散勇。从日繁。众至三四千人。船至千余只之多。横行左右江面上下。攻陷贵县。围困浔郡。延至二年七月。本省兵壮纠约东省兵壮。合势驱逐。至梧州城外大江。为总督徐广缙一举歼灭。复将著名之降盗张钊擒斩。江面为之一清。会徐公视师赴楚。沿江兵勇全撤。张钊余党以复仇为名。又渐次句结生事。南太柳庆伏而未尽之贼。郁浔境内未平之匪。或于东省邀人助乱。或于本省纠众肆劫。渐及桂平边境州县。二年冬季。派兵练四出攻击。至三年三月旋灭旋起。加以楚鄂九江撤回之勇。腰闲金尽。所至陆续入伙。通省数千里上下。又无处不时有警报。会城亦常戒严。兴安之变。通县举贡生监拜台结会为逆。于五月攻陷兴安。分众袭攻会城。幸有畏罪悔祸者。暗通被困未死之蔡令。集众反正擒斩首逆寝事。不然。桂林几不能保。此一奇变也。粤西被贼州县。均有团练。若郁林州及所属博白。并南郡之横州。浔郡之贵县。尤为劲勇着声。次则北流桂平平南宾州河池贺县等十数州县。亦称敢战。贼非大队不敢入境。而其风气之最不足恃者。则莫若南宁之宣化一县。地大人繁。内有守正急公者。即有豢贼营利及出境行劫者。阳托团练之名。阴行鬼蜮之私。为本邑正经团。练绅民所不齿。有司利其在境无事。兼以人众且悍。不敢轻动。因即以团练虚相羁縻。劳公驻军南郡。此辈窥我壮练强盛。稍为敛听命。及带壮赴援桂林。逸匪复出劫掠。又复为之囊收纳。近知经费支绌。有司不能雇壮。公然修怨邻村。与本境团练为仇。因而向不为非村众。惧无官府之助。其恶少逐渐拜台结会。殷室之被邻匪抢掠者。亦即听从出村报复。自思太以及柳庆。均已渐染此风。又柳庆上年旱蝗过重。一二不逞之徒倡乱饥民随从抢夺。比比而然。此又一奇变也。粤西额征钱粮。通计四十万有零。本省绿营兵饷。岁需四十二万余两。既属不敷。其关料杂税不及十万余两。支给文武员弁廉俸。及祭祀书役工食等项。亦多短缺。常年征收足额。尚须外拨接济。近年盗贼充斥。人民离散。除蠲缓外。完纳不过十之五六。愈形不足。前此郑中丞抚粤。因国帑日绌。惮于奏拨。兵事初兴。为因循敷衍之计。李文恭亦不敢多有调拨。周文忠入向提帅之言。多调外省兵丁。大请饷项。思为一举荡平之计。赛相来西视师。复添调外省兵丁。广募粤东壮勇。专注洪逆一股。源源请拨兵饷。急图歼除此起。凯撤回京。所用乌向二帅。均属可倚立功。但惑于左右之言。驾驭乖宜。使乌向同事不协。均不能尽其用。以致洪逆溃围而出。难以收拾。维时洪逆虽已离粤。盗尚多啸聚。已拨未到之饷。胥为楚省截留。备支入楚大营。洪逆屯聚道州数月。闲道距桂林不三日程。会城仍未解严。省内外防剿兵壮乡练。均不敢撤。需费浩繁。司道库贮为之一空。嗣后以楚吴贼盛用巨。又不敢昌言请拨。闲有拨饷到省。随到随罄。驯至今日。即本省兵饷。并不能按季散放。而通省贼繁备多。挹注无术。顾此失彼。遂成不可救药之势。此又一大变也。

粤西地瘠缺累。州县不能赡给者。十常三四。而省会大吏。向有关料盈余津贴。不至督责州县供应。是以簠簋不饬之习。在于上游尚少。因是州县亦不敢明目张胆婪索。较之楚省稍优。而吏治之不饬。则由于十数年前院司以文酒征逐为豪举。于地方惩办盗案之员目为俗吏。或加之摈斥。有司讳匿不报。遂至盗势益张。涓涓不塞。终成江河。厥有由来。近年左右江面不靖。关税短缺。大吏亦不能自给。州县疲惫日甚。军兴时藉公济公。尚可支持。今请领无款支发。盗多民困。征粮则民多抗欠。失事则官即逮褫。州县不愿到任视事。每下檄严催。始行登程。民不聊生。官亦不聊生。可为太息。安得耐苦耐劳。视民如子。若于清端公治罗城者。参布州县。卖刀买犊。卖剑买牛。庶其有豸。此又一变也。西省办理团练各府厅州县。城内均设总局。其四乡亦有分局。省会则又另设总局。均遴选绅士以司其事。省局则又受通省总局之成。而加重焉。太约得公正廉干者专司局务。于讲求结团集赀之事必周。于胪举出力请奖之人必允。议事而众乐从。赏一人而众知劝。求之省内外局绅中殊不乏人。而亦有私其亲属戚友。不必尽以劳绩得官。既为人所訾议。且有持吏短长。以爱憎为是非。尤为公论不与者。此又一变也。

　　金陵问答　　
方德骥

密默子薄游金陵。有逆旅主人过而言曰。自　昭代龙兴。吾江南沐浴生息。晏然不见兵革者二百有余载。剧寇压境。三辰失序。金陵遂沦为异域。合东南行省甲兵财赋。将才物力之盛。誓师城下。丧败相继。蠢尔ㄠ么。骎骎坐大。烦　两朝之宵旰。竭生灵之膏血。自癸丑迄甲子十有二年而始复。失也若陨箨之易。得也比摧山之艰。天下不降康。民其何罪。吾子积劳兵闲。熟悉情状。其能以金陵已事谂予乎。密默子曰。不知而言不智。知而不言不忠。贼萌芽乎金田。咆咻乎永安。跳荡乎长沙。横决乎江汉。其闲命将出师。兵事连岁不解。功罪之。利钝之机。传闻异词。请从盖阙。洎乎弃武昌。躏彭泽。掠皖城。趋采石。舳舻千里。直指石头。如飞蝗蔽天。莫敢仰视。猛兽出柙。市廛尽空。夫以江南恬嬉偷玩之俗。脆薄柔靡之民。仓卒遇敌。应时崩摧。胜败之故。无待蓍龟矣。盖贼之觊金陵非一朝。取之以积威。而据之以全力。蹂京口。略广陵。瞰中原。窥半壁。　天赞庙算。先机谋帅。琦文勤上之捷。向忠武钟山之师。夹江而陈。控扼南北。贼自是不敢过苏常高宝一步。吴越生民。惊魂复定者又七八年。然金陵依山阻江。城高广甲天下。贼渠杨秀清以枭桀之姿。挟百万之众。据形胜之地。我兵初至。士气单弱。　中旨敦迫。严责师期。坚城在前。芒刃久顿。贼得以其隙凭陵楚皖。横溢江淮。羽翼四张。爪牙森布。虽　朝命重臣分路致讨。而往来有牵缀之惧。彼此无联属之权。畛域既分。事机屡舛。迨庚申辛酉闲。官兵挠败。江淛沈沦。贼意骄气盈。酣豢纵。无复志。猾虏之贯已盈。元元之祸应革。　　冲圣当阳。畴咨方召。东南再造。悉畀元臣。于是乘建瓴之势。鼓行而东。荡涤江浒。直捣腹心。而金陵始复为我有。传曰。多难兴邦。殷忧启圣。又曰。非常之功。必待非常之人。何其盛哉。主人曰。寇之颠末既闻命矣。抑吾闻之。向公嚄唶宿将。和公亦身负重名。手握牙璋。龚行天罚。慨然各以平贼自任。而乃百计仰攻。佹得佹失。卒以囊底之智。受困潢池。覆辙相寻。其故安在。密默子曰。向公受任危难之际。奉命颠蹶之余。方其下浔阳。趋建业。裹创疾驰。倍道追蹑。始至江南。兵不满万。累战累克捷。拔钟山而守之。未几贼由浦口分道北犯。浦东皖南。后先告警。羽书日数至。　玺书谯让。趣令济师。良将劲兵。分援南北无虚日。丙辰春夏。扬镇两军相继覆败。贼坌涌不可遏。孤军中悬。肘腋单露。不能不左次以避其锋。然且舆疾视师。屏蔽南服。帐中符印。付托得人。而公亦从此逝矣。兵法云。捣瑕则坚者破。又曰。十则围之。五则攻之。和公初克润城。气吞江表。大建旗鼓。会于金陵。时我师在城下者裁五六万。而沿江数千里。贼踪延蔓。几十倍其数。首尾衔贯。隐然敌国。为和计者。连衡湘楚。力争上游。芟薙凶。迎刃斯解。是为上策。重兵扼徽宁。奇兵拔采石。水陆列戍。贼使东。是为中策。全军孤注。力攻坚。外扑内冲。冀博一当。是为下策。

且夫古名将之用兵也。淬厉其志气。而劳苦筋力。内形既充。百用不顿。而乃开堑筑围星罗碁置连营列栅二百有余里。备多则力单。戍久则师老。器窳敝而无用。士醉饱而就嬉。当事者且谓捣穴渠。功在眉睫。人人有裂土拜爵之想。而不知李秀成辈方日夜聚谋。所以议其后也。执偏隅而昧全局。狃近功而忘远略。偾车负乘。又何责焉。主人曰。向公初薨。张高要名满天下。厥后庚申之蹶。论者谓高要督师。必不至此。然则和张之优劣。可得闻与。密默子曰。和公初至江南也。高要已被总统之命。金陵将卒。皆其心膂。奉号令惟谨。和公沈深而机警。知三军皆为彼用。且高要方受殊。负中外重望。遂一切委任之。推贤让能。欢洽无闲。高要忠勇善战。轻财养死士。两军相角。当几制胜。一时罕有其俦。至于长驾远驭。深心大用。审缓急之序。而决成败之几。则两公皆不能无憾。主人曰。吾闲庚申之变。和公拥饷数十万。将士饥疲解体。东南半壁。遂以不支。信乎。密默子曰。和公天资刻深。自奉俭约。无声色裘马之嗜。甫受命渡江。与制府约。将帅主兵事。地方筹军实。核计水陆军需月五十万金。粮台籍其数。上之督府。督府以授藩复核。辇金常州。依时散放。各营并日至丹阳关领。而行闲实不名一钱。以若所闻。督师果拥厚赀。则当贼势披猖。饷道中绝。悬金募士。何敌不摧。又安至徒手叫呼。上下坐困。而卒为悍贼乘哉。太史公曰。要之死后。然后是非乃定。夫受钺升坛。膺丈人长子之任。全师失律。何所逃罪。乃悠悠之口。腾播无稽。一倡百和。几成冤狱。呜呼。亦可哀也已。主人唯唯而退。遂摭问答之语。缀为是篇。

　　金陵军营官绅昭忠祠记　　　　　　　
曾国藩

呜呼。军兴以来。死事者多矣。而金陵尤为忠义之所萃云。咸丰二年十二月。贼陷武昌汉阳。掠取巨舟万数。三年正月。蔽江东下。连陷九江安庆芜湖各城。遂破金陵。据为伪都。城中官绅与驻防之军民。并及于难。当是时。　　天子已命向荣为　钦差大臣。自湖北逐贼而东。至则城陷已逾旬日。又继陷镇江扬州两府。而都统琦善亦以　钦差大臣由河南进至扬州。自是后。广西原从诸军驻金陵者。号为江南大营。北来新集诸军驻扬州者。号为江北大营。镇江别屯一军。则金陵分兵驻之。与扬州之师相为犄角。未几。扬州之贼。分支北窜河南直隶。金陵之贼。分支西窜江西湖北。而镇江之贼。破我营垒。别有粤人为乱。攻陷上海。其冬。北军克复扬州仪征。贼移据瓜洲。四年。督师琦公卒。托明阿接统北军。五年江苏巡抚吉尔杭阿克复上海。移师围攻镇江。六年春。南路贼陷宁国。北路贼复陷扬州。托明阿罢职。德兴阿接统北军。旋克扬州。其夏。巡抚吉公战没于高资。金陵大营亦陷。督师向公退守丹阳。已而病卒。　朝廷命和春为　钦差大臣。而命张国梁为总统。七年冬。南军克复镇江。北军同日克瓜洲。八年。南军筑长围以困金陵之贼。北军大挫于浦口。贼陷江浦天长仪征扬州六合。张国梁北援扬州。克之。九年。德兴阿劾罢。江北不复置帅。以江南大帅兼辖。十年正月。张国梁克九洑洲。二月。皖南贼攻陷杭州。江南遣张玉良援杭。克之。三月。贼破建平东坝溧阳。萃金陵。攻陷大营。我师溃奔常州。苏州继陷。是后。冯子材等坚守镇江。都兴阿等坚守扬州。数年无恙。自咸丰癸丑以迄庚申。耳目众着之事。大略如此。其余南军攻取旁近郡县。若太平芜湖丹阳溧水溧阳高句容。屡克屡陷。不常其得失。或北援扬州江浦。警报朝闻。南师夕渡。而城外贼垒。滨江要隘。亦无月不事攻战。掷千百性命。以争尺寸之土。当时中外盛称江南劲旅。声威出北军上远甚。诸路告急。金陵往往分兵四出援剿。其致败亦终以此。始至之秋。即遣虎嵩林驰援上海。既又遣和春赴援庐州。宁国失守则遣邓绍良自浙援之。数年邓君战亡。又遣郑魁士继之。贼围衢州。则遣周天受等援浙。贼入延建。又济师以援闽。近者数百里。远者二三千里。孤军转。累月不归。馈餫乖时。忍饥赴敌。膏涂原野。莫相收恤。而金陵之贼。见我军远征者多。居守者少。营垒空虚。炊烟日减。昼夜谋所以覆我者。咸丰六年。大营失陷。正坐垒阔兵单之故。最后十年之役。则长围已成。汛地愈广。我军分兵救浙。不能遽返。而自浙回窜之贼。皖南江北之贼。十道并进。乃一发而不可御。将士方冀合围之后。穴擒渠。策勋有期。不意仓皇溃败。有如沙飞河决。荡析南奔。死亡不可胜数。其仅有存者。张玉良收集余烬。以攻嘉兴。以守杭州。至明年。杭城再陷。而金陵大营八万人者。荡然无复留遗矣。

当诸将屯驻陵向公荣张公国梁最负重望。其余智者竭谋。勇者殚力。亦岂不切齿图功。思得当以报国。事会未至。穷天下之力而无如何。彼六七伪王者。各挟数十万之众。代兴迭盛。横行一时。而上游沿江千里。亦足转输盗粮。及贼势将衰。诸酋次第僵毙。而广封騃竖。至百余王之多。权分而势益散。长江既清。贼粮渐匮。厥后楚军围金陵。两载而告克。非前者果拙。而后者果工也。时未可为。则圣哲亦终无成。时可为。则事半而功倍也。皆天也。既克三载。同治六年之冬。乃建昭忠祠于莲花第五桥。祀先后死事者。同堂而异室。其中一室。祀三年二月江宁初陷时守城殉难之员。其东一室。祀三年至十年城外大营伤亡之员。其西一室。祀城内及江宁七属绅士。而外郡绅士死于此者亦与焉。又东一室。祀金陵将领出援各路死于宁国及浙江等处者。又西一室。祀镇江及扬州死事之员。镇江本金陵所分之军。扬州亦与金陵一体。其后又归南军兼辖故也。工既竣。粗为记其梗概。至于历年战争。良将猛士之劳。攻牢保危之策。将具于　国史。兹不复备述云。

　　金陵湘军陆师昭忠祠记　　　　　　　
曾国藩

同治三年。六月既望。大军克复金陵。国藩至自安庆。犒劳士卒。见吾弟国荃面颜蕉萃。诸将枯瘠。神色非人。盖盛暑攻战。昼夜暴露城下。半月而未息。余既惊痛而抚慰之。乃行营垒。周视所开地道。览战争之遗迹。彭君毓橘刘君连捷萧君孚泗朱君南桂相与前导而指示曰。某所。某将尽命处也。某所。贼困我之地也。诸君所不备述。吾弟又太息而缕述之。弟之言曰。自吾围此城。壮士多以攻坚而死。贼于城外环筑坚垒数十。大者略与城埒。攒以小营。障以长坞。甃石如铁。掘堑如川。牢不可拔。我军以元年五月之初。始克江宁镇三汊河大胜关各垒。二年五月。李臣典等克雨花台及南门各垒。刘连捷等会同水师克九洑洲中关下关各垒。其江东桥之垒。则陈湜等于八月克之。上方门高桥门七瓮桥土山方山各垒。则萧庆衍萧孚泗等于九月克之。是时朱南桂亦克博望镇。赵三元等亦克中和桥陵关。至十月克解溪隆都湖墅。而东南削略尽。三年正月。彭毓橘黄润昌等乃克钟山高垒。贼所署为天保城者也。每破一垒。将士须臾陨命。率常数百人。回首有余恸焉。其穿地道以图大城者。凡南门一穴。朝阳至锺阜门三十三穴。篝火而入地。崖崩而窟塞。则纵横聚葬于其中。贼或穿隧以迎我。熏以毒烟。灌以沸汤。则趫者幸脱。而悫者就歼。最后神策门之役。城陷矣而功不成。龙膊之役。功成矣而死伤亦多。于是叹攻坚之难而逝者之可悯也。毓橘之言曰。我军薄雨花台。未几疾疫大行。兄病而弟染。朝笑而夕僵。十幕而五不常爨。一夫暴毙。数人送葬。比其反而半殕于途。近县之药既罄。乃巨舰连樯征药于皖鄂诸省。当是时也。医午。而伪王李秀成等大至。援贼三十万。围我营者数重。我军力疾御之。一夕筑小垒无数。障粮道以属之江。贼益番休迭进。蚁傅环攻。累箱实土以作橹楯。挟西洋开花自空下击。子落则石裂铁飞。多掘地道。屡陷营壁。凡苦守四十五日。至冬初而围解军士物故殆五千人。会有天幸。九帅独免于病。目不交睫者月余。而勤劬如故。虽枪伤辅颊。血渍重襟。犹能裹创巡营。用是转危而为安。靖毅公则病后过劳。竟以不起。九帅者。军中旧呼国荃之称。靖毅者。吾季弟贞干谥也。连捷之言曰。李酋解围去后。率众渡江。连陷江浦和州含山巢县。皆我军新取之城。得而复失。九帅乃分兵守西梁山。遣连捷与彭毓橘辈救援江北。既解石埠之围。破运漕铜城闸之贼。遂偕水师连收四城。江北大定。剧贼益衰。然我众死者。亦不可胜数也。南桂之言曰。方金陵官军围困之际。同时鲍超之军亦困于宁国。水师亦困于金柱关。金柱关者。水阳江及湖所自出。芜湖之藩卫也。九帅乃分兵守东梁山。而遣南桂与朱淇章罗洪元辈力扼此关。夹河而与之上下。乱流而相攻。卯而战。酉而不休。水营捷。陆营或挫。一夕数起。一餐屡辍。凡七阅月而事稍定。百里内外。白骨相望。时闻私祭夜泣之声。天下之至惨也。

于是国荃与诸将并进称曰。此军经营安庆。翦伐沿江诸城。凋丧尚少。独至金陵。而死于攻。死于守。死于疾疫。死于北援巢和。南援芜湖太平。乃筹计而不能终。今存者。幸荷　国恩。封赏进秩。而没者抱憾无穷。鸣山下。有贼造府第一区。若奏建昭忠祠。春秋致祭。庶以慰忠魂而塞吾悲耳。国藩具疏上闻。　制曰可。黄君润昌爰董其事。取有册可稽者。造神主一万一千六百三十有奇。无册者姑阙焉。甫历三载。楹栋枉桡。墙宇陊。同治六年。省中僚友集议。廓而新之。基扃固护。笾豆有严。国藩乃追叙所闻于诸君者。而系以诗章。用备乐歌。诗曰。人无贵贱。夭寿贤愚。终归于死。万古同涂。死而得所。身殄魂愉。六朝旧京。逆竖所都。濯征十载。莫竟天诛。嗟我湘人。锐师东讨。非秘非奇。忠义是宝。下誓同袍。上盟有昊。昊天藐藐。成务实难。祚我百顺。阨我千艰。狂寇所噬。刈人如菅。沴厉乘之。积骴若山。伟哉多士。夷险一节。万死靡他。心坚屈铁。鉴彼巧偷。守兹贞拙。缕血所藏。后土长热。卒收名城。获丑王。宠贲冥漠。千馨香。新庙孔赫。彝斝将将。　　天子之锡。烈士之光。

　
卷九十五　兵政二十一剿匪三

　　除盗篇　　　
潘咏

文恬武嬉。名实不核。下怨上偷。矫诬崇饰。则盗起。盗起则军兴。军兴则财匮。财匮则思聚敛。思聚敛则墨吏逞。墨吏逞则民疲。民疲则思乱。民思乱则盗愈炽而事愈棘。故曰。官者乱之本也。盗者乱之标也。急则治标。除盗第一。

除盗若何。曰。滇盗崛强。崎岖山泽。天下荡平。不溃则殪。是最缓。粤盗余烬。扰我东瓯。劲悍剽疾。地居下游。则次之。豫章兵变。梗扼江路。招抚得人。皆我劲旅。又次之。秦陇回回。地连西域。禁格形胜。制其奔突。又次之。宋齐鲁。燕赵门户。出没向背。直逼畿辅。是最急。

急则若何。曰。请言盗势。今山东曹州之菏泽定陶曹单城武巨野郓城。济宁之金乡嘉祥鱼台。及直隶大名之东明长垣。及河南之归德陈州汝宁光州。南及安徽之颍州凤阳。东及江苏之徐州。在在皆盗。出无定向。止无定所。不攻城。不略地。饥则四掠。饱则归巢。缓之则分。分则裹胁。急之则合。合则狂噬。盗势若此。则请言民势。筑堡自固。更番出耕。各相雄长。渺视执政。仇则械。和则援应。盗掠则拒盗。兵掠则拒兵。故民与盗合则盗强。民与盗分则盗弱。民与兵合则盗且灭。民势若此。则请言兵势。穿濠筑垒。铳霆震。贼或望之而去。名曰迎剿。贼已他逸。兵随其后。贼之所过。山童原赤。乃诛胁从。以报首功。名曰尾追。大队浪战。孤军深入。不惜士力。不明侦探。不度地势。不严纪律。贼散则胜。贼聚则败。胜败相去。呼吸俄顷。名曰截击。去贼辽远。坐食积粟。微员四出。搜括闾左。名曰防堵。持议者一则曰饷不足则筹饷。筹饷若何。曰捐轮。捐轮者。见农工负贩者之未尽困也。虑墨吏之奔走者未饶厚也。虑闾阎宵小干进求食之徒啜汁未足也。再则曰兵不足则广招募。招募者。聚无赖以糜饷。驱游手以御寇。为贼反间诇我虚实者则有之。脱巾大哗挟制官吏者则有之。夺牛马掠鸡豚劫商旅挟声伎者则有之。见贼则反奔。遇民则穷搜。如斯而已。

</div>
    <div class="pagination">
<a href="皇朝经世文续编_page161.html">上一页</a><span>...</span><a href="皇朝经世文续编_page157.html">157</a><a href="皇朝经世文续编_page158.html">158</a><a href="皇朝经世文续编_page159.html">159</a><a href="皇朝经世文续编_page160.html">160</a><a href="皇朝经世文续编_page161.html">161</a><span class="current-page">162</span><a href="皇朝经世文续编_page163.html">163</a><a href="皇朝经世文续编_page164.html">164</a><a href="皇朝经世文续编_page165.html">165</a><a href="皇朝经世文续编_page166.html">166</a><a href="皇朝经世文续编_page167.html">167</a><span>...</span><a href="皇朝经世文续编_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
