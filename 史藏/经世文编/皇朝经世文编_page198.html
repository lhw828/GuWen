<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 198 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 198 页/共 219 页
  </h1>
  <div class="content">
   凡平地数经人迹。外结皮。联以新土。若粉傅然。草之芊眠。其根如织。遽覆新壤。必抗不入。待腐而隙生焉。上下割判。此大患也。故硪旧土者。欲其龃龉成齿。与生者交也。土勿块者。恐其珑而不附也。铲草木者。防内间也。择润土者。恐其燥而抵硪。又恐逐水成隙也。虚土寸之八。可实寸之五。硪必三加而后定。从是迭加。固如铸矣。然后播以卉种。叶丝披如蓑。根蟠结如甲。如蓑则惊风骤雨不濡也。如甲则飞沫溅瀑不穿也。

凡增高培厚。能合一乎。旧堤可附。能勿捍乎。故逸者。劳之占也。旧者。新之媒也。法当视如平地而筑之。则不远焉。行硪同也。铲草树同也。切坡成。各广尺。犬牙制伏。新旧吐吞。旧颠寸有奇。覆以新土而筑之。而高之则补接化。其不裂者以此。

　　　堤漏篇
水潦暴涨。惊涛如捣。隙者绽。罅者漏。可臆也。水势未平。绽漏何寻。强筑强补者祸必渥。必探水情。必度地势。视堤脚之地。内低外一二尺。而堤外水没止二三尺者。水势犹小。如附以土。人少艰成。人众损堤。智者忌之。拦以月堤。闭其气也。弰接大堤。以为密也。长或二十丈。或三十丈。其基寻巅半尺。以为固也。水勿使伸脊。勿听昂首。月堤水满内外相抵则气不泄。气不泄则水平。无冲触堤土之患。然后徐自月堤两端。实土为戗。则大堤虽隙而巩。此内杜也。内较外低过寻。堤外水没过五六尺者。其力猛。其势大。毋急而邀之。毋刚而制之。飞运●草。利在柔。外择坦坢。利在远。草铺坦坢至数十丈。草土相间。齐水后已。土遇草而水。遇土而止。刚以柔济。母以子死。夫然后漏可断也。夫役往来。践草行堤。勿伤坦坢。斯浮坪可保而不虑冲荡。此外杜也。

有覆釜者。有塞絮者。皆相其萦漩。泅其大小。徐塞故絮。或覆之釜。绕土成井。出水实土。复椓杙埽由井外。必密必周。世既知之。但小渗可杜。大险难济。夫水浸堤坡。埽工下陷。明险可防。患在井穿。在獾洞。串水内汇。埽台外整。材暗撤。埽密移。冻块搘撑。●●珑。卒遇异涨。瓦计日解也。塞以絮。数塞必陷。覆以釜。数覆必坍。更众手分拏。众足蹂躏。浮坪去。涌泉出。沕潏潡射。莫复救矣。譬肠胃内腐。外创暴发。不内补而外敷也。噫。

或曰内外杜良矣。堤隙勿问诸。曰彼急法耳。水势逢涌。强筑未可已。豫道但塞。宜●且轻。忌刚且重。柔毛婵引渣浊。喜附水。入沙停如弥斯缝●轻之利也。外入触隔。内漂无情。翘搁攻挤。冲以致溃。刚重之害也。善治者。目水之懈。扪堤之隙。由进水埽侧。椓杙必密。以便襄。锹其裂堤必尽。以求实。勿入以土。以免演。多实软草必顺埽。以取坚。虚埽实抱。以土周之。内三外七。登登其筑。故漏绝而激波不射。此谓患后之豫。

窃料一字列埽。而中砅击为门。则上下无附。激掀安穷。补缀不慎。疑长疑短。新埽摇摇。故埽圾圾。非道也。故补无急也。在先椓杙故埽而探其缺。暗桩搘乎块石●平夫后相两端为式。以准新埽。斜正协。长短宜。坎坎其力。殖殖落之。如锢矣。故短者。洞也。长者。偃月也。埆者。鱼之潜也。补者恒忌之。

治河之逸在穷冬。无汃耳而冰棱生焉。既芒且角。乘风而撺。患之藏也。是谓凌汛。不为之所。则刳埽。则凿堤。瞬经伏汛。而洞串埽欹。非夙计矣。夫福有基。祸有胎。故纳之绝之莫后。则可比其木以为护也。则可掉舟以检也。则可掘之剔之以除其●也。如医毒然。必及其肉而肌可生。套之以埽。敷之以土。齐而交木骑之。又重椓杙。是理于病之伏者。亡羊补牢。岂足以知之。

　　　河决篇
水无情而有性。其性下。故以下为道。而智者顺之。难之者曰。顺其性。则水流益下。今河水高于平地。决则四出如归。挽而上焉逆也。古去其害用顺。今享其利用逆。是大不然。何也。防之过不及而决焉。奔腾下注。非其质也。当是时。水怒激而苦浅。人版筑而苦深。人之力非水之敌也明矣。而逆杜之。水甘听乎。角不已而变生焉。旷日积月。杜愈难而河全病。害至渥也。善救者。不与水争。而与水让。会地之形。控水之驰。循次行之。而水斯不逞。盖任公子之钓。何以加兹。

有杜顶冲决口之法。顶冲者。水之故道。折如屋角。堤横筑以转水。水直下以穿堤。水劲堤开。遂成口门。飞流直入而故道淤。故道淤而口门水亦愈驶。夫水行正猛。怒宜杀也。水力正锐。首勿击也。道在用绝薪止火之法。而开掘引河以分其势。第直河大溜。必走中泓。对岸近所。开掘。而上游初转之处。不无引河河头。则仍于对岸远寻以开之。而杜合亦无过骤。先护故埽。先裹决口。俟引河将成而进埽束溜。至十之三。溜急而埽下难。方通引河以减大溜。或引河撤水半者。是口门之水仍半也。而口门之水。业不可远回以就引。则相其大势无更。即如故卷下。不然。则于引河河头下。对岸有崖可凭者。建大挑水坝。抑或崖岸无凭。则于口门之下觅开小引河。事难豫谋。临难制胜。岂直为兵顺哉。

有杜埽湾决口之法。顶冲角方。埽湾角圆。方则大溜射口门中泓。圆则大溜或在口门左右冲射。中泓者大势全入。而故道将淤。溜不定左右者。性尚游移。而故道未绝。故智者审之。凡水之游移者。虽所趋不专。然既可破埽而为门。则斜射之力亦健。斜射既久。则力亦渐专。而或成顶冲。夫水之健不可犯。而斜射之势。则可相而制之。喜治水者。知斜射之势可制也。则勿撄其中泓。而以斜治斜。以斜治斜。则水之劲者可柔。急者可缓。既柔且缓。则口门可以进埽。而立杜无难。或请其说。曰无他也。择大溜之左右。去口门数十丈或百丈。据上游而建挑水大坝而已矣。其无崖岸可就者。即接大堤建堤。用顺埽保护。挑水归槽而已矣。其变顶冲者。则于初变时。急接长堤挑坝。堤高上游埽台而已矣。至开掘引河。治同顶冲。是又事不豫谋。轻疾变重。万不获已者。

若夫井穿獾洞。或堤工日久。循视稍疏。因涨与溃。势极汹涌。犹行漫滩。此惟急下裹头。俟汛退流缓而杜之。无足难者。惟堤下旧有支河。随汛归溜。杜合斯难。则宜及汛水未落。预杜以防变。此又疏防决口之杜法也。凡此三者。操纵宜也。趋避得也。水不试强。人不逞力。以视逆而遏之者。劳耶逸耶。得耶失耶。智者辨旃。

埽以止水。台以下埽。埽台得势。则免周章。是必相决口而为之所。其水行中泓。宜左右平受。无龃龉。无高低。双岩如。埽工铺如。无偏无倚。是于顶冲宜。如溜或偏左。则左宜出埽。逼水中行。故埽台宜左近右远。远或至八九丈。俟左下二三埽。大溜稍直。则右依序进埽。大抵斜射之水。既有坝堤以挑之。则埽台亦不可无情。故宜高右三四尺。斜迎大溜以旁要之。是谓得势。而右受水既重。则于杜合八九之后。暂停左埽。使右埽独进。长短如一。受水均同。虽至合龙。而猝患可免。漏偏右者如之。是于扫湾宜。

所谓裹头者。决口开必裹以防。但决处下埽。惟暮秋水弱宜。至伏秋大汛。水势劲激。裹益紧则水益急。故缩决堤十余丈。断堤入地二尺以下埽。椓桩镶压必周。上下水各下顺埽十余丈。水虽至无反。

杜至合龙则水坉。少不周而崩且溃矣。故近口十余丈。则益检各埽之揪头滚肚暨桩橛。又于龙门十丈两坝台。积土数十方。始稍稍进埽一二。襄既固。方合以萝卜埽椓之。襄之填之。近口各埽如之。溜断而止。然后通压厚五尺。凡埽长十丈。两端襄草。而中压以土。则埽重以固。旁无揭。下无陷。

缺口既合。大溜自退。而近埽之处。必有河形。水长而分流。则漱外口沙也。埽腐遇变。患必奢。故必视裹口跌塘。其深者如外口下顺埽数十丈以为护。浅则建贴心坝为内戗。更筑里越。故功保而后患捐。

凡黄河冲决。全河必病。南北两岸。长沙冲支移溜。是必不免。三年内且有大决。是故明者慎之。详稽而筑之疏之。

　　　塞支篇
今有明险于此。汛水暴至。惊浪匒●。决堤而奔。埽入跕跕。是则可畏乎。今有暗险于此。河水时至。旁溢支流。盘涡滩地。贴漱堤根。是则可玩乎。古人谓明者易防。暗者难御。故发之迟者祸恒巨。何以明其然也。夫明险之难。难在暴迅。然建堤坝。开引河。或捍之。或挽之。虽强敌亦必释憾。而降以相从。支河之患。当分流而已有夺河之势。迨涾●迤延。则嘘吸众川。冲堤啮岸而不可潜。凡支河之患。非一时一地。澜汗道里。浸淫日时。一汛未平。一汛倏至。河头荡以日朘。堤根涤而日孤。虽择要险。估抢防风。而长堤千里。庸埽以遍。凡支河之患。大河上流旁泄下河必致停沙。大河沙塞。支河行地。水日高。堤日卑。一遇异涨。泛滥四出。势必然也。今欲使正河归流。法在毋使停沙。而沙不可去。则急杜支河。使合流以攻。水急沙行。河归故道。则河高地卑之患。捐如也。是以障为疏之道也。

以障为疏何也。支河自大河分流之处为河头。盘旋滩地数十百里而仍归大河者。为河尾。夫黄河滩地。临河者高。倚堤者低。由筑堤夫役任土畏远。又刮堤根以速高。而河之冲荡。复漱沙外出。以是日愈高。日愈低。一旦河头外出。则径奔堤根以就。下愚之夫。于滩地河身内。筑坝以横断之。夫既外高内低。水必飞坝而过。骇水鼓怒。更相触搏。越一坝。必冲一坝。非徒不能遏也。反激使胶戾盘转。而喷射大堤。善治水者。毋争其末流。而制其初发。毋挽其已下之水使归上游。而制其未泄之水使无下注。则去大河百丈或数十丈。择河头高阜有崖岸者。坚筑大坦土坝。外襄防风裹头。以防其出。其滩内河身。择其浅隘。相去里所。间筑束水小坝以制其驰。其坝形如石闸。留门数尺。以通其流而避其怒。然则河头分流之水。坝闭其气。坝外无本之水。数日可淤。纵使逢涌四出。越坝而过。而逐段小坝。亦具磬控纵送之力。外者可涸。内者不来。荡荡成滩。何俟历伏徂秋哉。 

　　　开引篇
黄河埽湾之对岸。必有滩焉。似匏似耳。似足之瘦其。似包圆而缩口。宛在中央。逼怒河溜。溜之负沙而出者。澎湃喷激。将冲崖触堤。其绕滩而旋。盘盘而如圆石者。怀浅脊深。又刮漱堤根。而日就险。故滩北则南堤险。滩南则北堤险。而滩又非岩岩矗起。其隐隐漫漫而上者斜以坦。自半没已伏根。治之者不争上游。而决垦相浚。强以成功。溜终抗而不归。且削迹遗根。开放之际。余沙荡漾。停必为淤。故作挑水坝者。短不能挑溜归河。长亦恐下流扼于坝。对岸阻以沙。势必萦回坝下。激为回溜。倒岸冲堤。百出其变。明者知之。既建矶嘴。下护埽。创筑里月矣。犹于开引之道兢兢慎之。凡开引之道有八。一曰河头远觅。河头者。匏之蒂。耳之根。足之。包之口也。凡河头。取其透崖下大而唇。既兜且吸。毋泄毋漱。河尾取其宽顺以椎。亦喷亦泻。有建瓴之势。谋定而后计广狭。使其张口外吞。腹大尾顺。开时束水。俾冲荡有力。缓急有情。而新河可辟。二曰经营必审。夫自头迄尾。道里不可揣也。绵邈沙滩。高低未易以臆也。毋遽定宽流。恐高者深阻而低者淤也。是以高则深且广宜。低则浅且狭宜。应掘者定封土志之。次于封土上标以竹。遥而企。如鴈行之横斜灭也。如率然之阵。荷戈森森也。或少龃龉。必移以齐。夫后量以水平。书其高低。算工方。核财赋。庶终事而素不愆。三曰分工得人。河之首尾。关系非鲜。且河性善变。消长无常。苟素不更事而躁以尝。经汛涛必倾坍内注。前工乌有矣。故必谨择练才。任以首尾。使其宽滩地。至于百丈。而多积薪材以为备。四曰发帑有方。凡佣工之费。毋损上。毋累下。必通计掘土如干方。佣直如干数。发其十之四。而合计夫役之道里。每夫先给银二钱以为率。如一丈地　。计土六十方。方直银八分。六八四两八钱。则先发一两六钱。募九夫为役。除以阴雨停工。一夫日掘土七分。九夫掘土六方。余直续发。斯夫无苦累。而帑不亏。五曰初工无躁。沙滩之阻。逼水旁击。其急开引河以分其势者。惟寐忘之。然取土不先计。则已掘者仍为河患。故夫役虽鸠。勿言开掘。责令夫头。如分土二百丈者。先使四百夫于两岸十五丈外。顺长掘沟。广四尺。深二尺。自首通尾无间。而桥以板。掘出之土。沟外远堆。必顺以长。使绳绳相续。高无减四尺。禁弃土河边。夫如是。则窃土填岸之弊已杜。纵有坍岸。土少水多。自排不使。而无患于壅。未成无忧暴涨。霖雨亦可宣泄。此防之豫也。六曰挨掘必忌。河工稽日。阴雨不免。淹没泥溓之患。总由挨掘。今除河头滩一百丈外。再于夫役所分段内一百丈。间二百丈而掘之。则水有所容。而无没淹矣。即所间之二百丈既掘。而每百丈之间。犹土五尺以为界。则虽有霖雨。无衔矣。七曰迎送有备河头必迎溜。而溜或不归河。河尾必泄水。而水或不顺下。则先于河头筑接水埽坝。河尾筑顺水埽坝。对河筑挑水埽坝。或捍之。或延之。首尾相生。呼吸相应。水虽无情。踊跃必赴。八曰开放有时。全河既掘。止首尾。下观水势。上候风色。果水势飞涨而下。飘风抵口而吸。时乎时乎。间不及谋。备夫役。整器具。牲以告神。以齐众。则先掘河尾。次掘河道。于斯之时。骇浪暴洒。惊波飞喷。激逸势以全驱。或鼓怒而作涛。浩浩荡荡。直抵大河。汛滥不止。何愁吾人哉。

　　　埽工篇
凡先险而埽于旱者曰等。险而挑漕下者曰搂崖。堤根初下者曰肚埽。外亲水曰面埽。没而复者曰套。不满五尺者曰埽由。襄填新土。俱曰襄垫。堤根数尺外掘深漕。平其掘土以卷埽曰埽台。埽似鼠尾。似萝卜。皆以名。故迎下水者恒大。上水二三尺。面埽独当水。余埽以次藏之。如鱼鳞之比。如鸟翼之相生。则水无可乘。溜水劲激不掀。初下埽。专恃锹头滚肚以挽者。既月则腐。故长桩椓埽。毋违五尺。迎溜顶冲倍之。凡铺埽。必相地势。量宽袤。杙长绳二。以为度也。五尺一行绳。以为束也。牵约铺弦。卷绾埽心。抱花毕。始从两头铺之。量埽之大小以为厚薄。凡埽之为物。骨以柳。肉以草。柳多则重以淤也。无草则瘦疏以漱也。故先草后柳。柳少代以秫。铺既平。齐夫役。会行绳。既备而鸣金齐力。金奏夫号。两拽收其大头。然后齐号共收。则不廉挫且肥。约可绾以小绳。防绳劲结急而退缓也。钩以小柳。名曰埽挠。鼻绳头于内。防伤触而解也。以是铺埽。埽必坚。

凡埽将下。绳后揪悬勿落。如虎之眈。如檐之临而留。夫首既号。酌以下挨。必紧且密。以杜猫洞穿水溃堤。埽沉未实。守其揪头钩棘之橛。毋过松。恐无力也。毋过急。恐揭橛也。襄勿多土。恐挤埽外出而缝也。埽附泥既遍。杙以长桩。必迎上水。向岸毋直。所以固而抱之。埽虽外欹。而触之有力也。埽将蛰。先以巨绳盘桩。层襄骑马。埽身挑水。挂角之空。多补以桩。多备襄材。防守勿懈。斯垂成不败。凡下埽。搂头兜藏不实。虚悬串水。内必汇。牵引他埽以险。则掘其裂埽。填以嫩草。急于进水所多杙大桩而襄压之。斯埽实。水出汇堤过半者。贴内戗嫩襄必速。汇崖之空。毋补以土。以土是充其外埽也。故明者忌之。凡埽初下。水宽溜缓为力易。因以急下。则折陷张裂。走漏之病起。何者。揪头滚肚不守。则无以为收放也。杙橛不稳。是可而走也。埽愈进而远。溜必急而不支也。前埽不实。无以根后埽也。故必严防诸害。俟埽溓深淖而不动。始压土加襄。杙桩下橛。检绳缆尖桩以进。故埽下而不弃。埽必附地。而溜急水深。乌乎知之。或视揪头松急矣。但地有凸凹。稍支架。则松而虚悬在也。虚悬之孔。既漩澴萦瀯。再逼以埽。则激而益劲。夫埽集众材。而桩专一木。其探既深。斯其声可听。吾以耳附桩椓以试之。其颤而声大乎。是虚悬多也。其稳而水声存乎。是犹有虚悬也。则压以土。捄之度之。务止其喘。或格格作哽咽声。皆埽附地之验也。

其杜合埽工已八九。而一以水深溜急。进埽龃龉。则龙不合。夫埽病下冲。宜提而上。则下十丈。顺埽两路。于水急溜深之门。上即于顺埽上。另出埽台。对彼岸而进埽。故深溜在下。龙门对而易合。

埽工至四分以上。水势急。必视急者力之。故上水冲埽者。则埽先上水。守揪头而及下水。压土椓桩如之。回溜倒冲者反是。是攻必先强之道。先攻其强。则弱者伏。

是故一揪头。一滚肚。必有一橛。椓橛而绳之。似无虑也。然埽恃绳。绳恃橛。橛孤而折揭。驷不及矣。复以橛。则前橛绊也。

至埽下压土。谁则独否。而薨薨其度。埽眼内塞。是外挤也。明者必度其埽狭而无积者。则篓必签而绳以系之。凡埽未沉。眼未襄。而通压土者。大忌之。

埽半沉而襄压。揪头滚肚不知所属。则收放不应。故标以楔。虽已襄压。属埽可指。故缓急易为力。

故埽工走漏者四。无溜而流自要者。桩錞也。溜窄不漩者。压土离裆也。漩大而违埽远者。埽未沉也。漩近溜大者。埽压深坎。水入坎而自埽尾出也。掘漏至三四尺。尖其桩而之。则要不流。漏处加襄。守揪头而土压之。则溜息。加襄且压。远漩如失。上水下边埽至十丈二十丈。两路襄压。椓桩于漏处而折之。俾附底草。卷上埽。填其深坎。溜断而止。则漩之近者杜矣。此埽工救败之善者。

　算埽之法。向用一三五七九递加。虽便未捷。不若高以高自乘。再以一八之数乘之为尤捷。但其中亦有不同。如高一尺至高五尺。并高一丈一尺至高二丈者。只用高以高自乘。以一八之数乘之便得。为高丈尺至高一丈者。其中有长一丈二丈三丈之别。须以高乘长。再以高自乘。然后以一八乘之。

　　　坝工篇
凡水之性。直者顺。或涣而弱。故遇曲喜激。曲者劲。或郁而漩。故逢直必涨。是以黄河奔驰。千里漭沆。乍合乍散。亦呼亦吸。其性然也。明者遂于曲直之间。而以坝妙其机。凡坝之名有八。曰挑水。曰鸡嘴。曰扇面。曰鱼鳞。曰拦河。曰减水。曰滚水。曰束水。凡坝者。拦以留之。挑以顺之。要使激之。束以缓之。闭以聚之。挽以复之。分以泄之。其用不同。因时制变者善。

凡坝既立。必埽以边之。形如鴈翅。以顺上流。以护埽之顶而免水揭。凡下水鴈翅。视上水三分加之。酌斜长多寡而卷下之。坚以填之。水没埽者加套埽。或襄填之必坚。缕堤或远。须接筑格堤。虽异涨有备。挑大溜不远者。去坝数丈建重。斯水力不支而避。两坝之间。藏头搂崖。顺埽必下以周。二坝之下同之。至缓溜而止。斯回溜不生。坝至二三而水不挑者。必掘引河。凡此数者。皆筑坝之切务也。

挑水坝。宜于埽湾上游。水势初湾之所。自河岸迄大溜半以为长。其溜急水深者。自岸至溜皆埽度门埽之长。而递次加丈。至肚埽遂倍。根广门狭。则虽有激水不撼。此鸡嘴之制也。其溜缓水浅者。则埽无参差。而挑水专名。如坝长一丈门广十丈方分大溜半者近岸一埽必高一丈长二十丈依埽丈减至门适广十丈水没埽者加套埽或止襄填必坚

埽湾之先。顶冲直下。由堤岸前阻面埽。故埽湾上游滩必嫩。坝不可建。而迫就大溜之湾。又恐对岸沙嘴。逼大挑而郁溜为回。故制为扇面。长者使挑也。圆者磨去觚棱。以无激水怒也。扇面象形。即以名也。

鱼鳞坝。用于绞边拖溜直河。或搂崖顺埽。间以用之。相去十丈至二十丈。遥遥迭迭。接如鳞砌。或以御顶埽。湾则小。

名拦河者。上生沙嘴。逼溜旁趋。引河需时。而堤日即险。故拦河之道。乘正河未涸以趋时。择正溜初分以据地。乘时。则地不而牵水如归也。据地。则岐途念消而趋正专也。遂接大堤筑抵水际。形如牛马之饮河。然后筑台进埽。埽至半溜。则支河不畅。正河益深。支埽益进。一阖一辟。使水激以回如驶。谚之言曰。支正分流之间。有龙舌焉。言高地也。故治河者。或因堤违既远。而建坝支下。仍必顺循水势。开断龙舌。庶入袖之水可下也。正河深广。生险悉平。拦河坝之妙尽矣。又何有未尽之水。漱荡堤根。上游沙滩。岂不随水散哉。

凡河之变。必由积沙。沙积之由。必始水分而溜缓。故河宜合忌分。宜急忌缓。而减坝似无容言。但伏秋大汛。涨水尽蓄。则或冲击淹漫。况出槽泛散。则正泓反缓。减坝者固大堤也。去余水使专力送沙也。是未可废也。

减坝与滚坝不同。齐地者减。过水多。出地者滚。过水少。减坝止设河之南。滚坝兼设河之北。缘南岸自河南至江南。内有淮。更萧砀而东。又多湖荡。均归淮河。下抵清口。且淮弱黄强。黄涨淮不敌。则倒灌清口而运阻。今以所减上游之水。还济下流敌黄之用。是谓两利也。惟是建造不同。则病息壤而滞飞挽。故必择内有旧河。不远即有湖荡。外滩违大河毋二十里。毋高毋下。坚土平地以为基。左右毋浮百丈。内外毋俭百寻。硪以坚之。建堤头似石闸。既砌金门及迎水分水。尔乃于上口迎水平地。依度排比六七锁口桩。下口分水。亦依度排比八九桩。桩内筑三合土以为坝。冬敷土三四寸。虽凝寒不裂。三合土法以熟矿灰洁之细之和以黄土二分泡莺樟叶水熬糯作薄粥共合捣匀乘润敷手勿重试以水宿不渗者坚

　　　训练篇
官不习夫与无夫同。夫不习器与无器同。无夫则无以收指臂之效也。无器则无以为筑朘之备也。故训练急。训者。耳提而面命也。练者。按期而考试也。月朔集夫役于公所而问之曰。埽有名件。尔知之乎。高丈长丈之埽。需材若何也。卷下之法何似也。曰不知也。为告之曰。干柳四十斤者千八百束。草七斤者千八百束。约二百套。缆二百套。头绳五千者七十。滚肚绳五十斤者六。揪头绳五十斤者四。穿心绳五十斤者一。桩十。橛二十。卷捆埽心。必圆紧以抱。毋豕腹膨●。各绳必稳。橛后必倚橛必冒。战绳以结埽心。钩绳以搂埽外。守绳务慎。松急听号。既下之后。限必襄柳三百束。草三束。桩勿錞。斯蓬架撒材之险无患也。既诺。

又问曰。工有险。必豫也。水沟井穿。何以御之。洞何以塞。渗何以补。獾宜捕。鼠宜捉。法若何也。曰不知也。则告之曰。筑堤不时。冻土珑。硪不及而翘搁。百虫●焉。还雨井穿。深或四五尺。水涨必决。宜尽去浮土。仍旁搜四五寸。至泊而止。密杵之。使声橐橐如土。杵之细。土墁之。覆及旧堤。庶雨不演。填水沟亦如之。住獾之处。熏以陈绵大椒。猎犬捕之。或网之。捉鼠则地弓铁签。无不可者。既诺。

又问曰。扫名几。坝名几。堤名几。何谓三汛。四防何说。守何有二。曰不知也。则告之曰。扫之名。等搂肚面套由。坝之名。挑水鸡嘴扇面鱼鳞拦河减水滚水束水。堤之名。缕遥格越戗。三汛者。桃伏秋也。四防者。风雨昼夜也。二守者。官民也。风防汕削。为龙尾小扫。遇风雨而系于附堤水上。卫之。雨补冲淋。则备蓑笠。夜防盗决。张灯鸣金而巡之。官者。河兵堡夫也。民者。近堤百姓也。兵夫以防平时。百姓以备异涨也。既诺。

又问曰。黄河扫工有修防。有救险。有新生险。尔能相机行乎。曰不能。则告之曰。霜降水消。密察旧扫。倾者。陷者。卑矮者。朽者。补襄必周。椓以大桩。仍依大汛涨痕。高数尺下顺埽。薄傅土。蛰定而下丁头扫。是谓修防。将危陷而扫未去。则临河添压大扫。椓以长桩。去旧埽。浮土软填之。仍椓杙旁之稳扫。是谓救险。若抢险工程。乃顶冲扫湾。埽全去。堤不保。须相其缓急。毋轻下埽。毋误椓桩。始足济绝险。而不意新生险工。则旧埽上大溜冲至。旧堤坍卸。必下扫。至于开溜之所。大凡压土太厚。反至欹斜。黄水一入。扫中停沙故也。谚曰。下扫无法。全凭上压。乃为清水河言也。既诺。

然后按日考验。诘其应变之法。试其卷下之能。明功过。勤劳。由是士识官意。官识士心。猝遇险要。应接如环。善乎家令之言兵也。一曰得地形。二曰卒服习。三曰器用利。微乎微乎。神乎神乎。是亦治河之要道也。

　　治河杂论　
张伯行

黄河自宿迁而下。河博而流迅。治法宜纵之。必勿堤。宿迁而上。河窄而流舒。治法宜束之。亟堤可也。又徐邳水高而岸平。泛滥之患在上。宜筑堤以制其上。河南水平而岸高。冲刷之患在下。宜卷埽以制其下。不知者。河南以堤治。是灭趾崇顶者也。徐邳以扫治。是摩顶拥踵者也。其失策均也。

河堤之法有二。有截水之堤。有缕水之堤。截水者。遏黄水之性而阻之者也。治水者忌之。缕水者。顺河之势而束之者也。治水者便之。夫水之为性也。专则急。分则缓。而河之为势也。急则通。缓则淤。若能顺其势之所趋。而堤以束之。河安得败。惟河欲南而截之使北。欲合而截之使分。以逆天地之气化。而反天地之血脉。河始多事也已。

河南属河上源。地势南高北下。南岸多强。北岸多弱。夫水趋其所下。而攻其所弱。近有倡南堤之议者。是逼河使北也。北不能胜。必攻河南之铜瓦厢。则径决张秋。攻武家坝。则径决鱼台。此覆辙也。若南攻。不过溺民田一季耳。是逼之南决之祸小。而北决之患深。

治漕有八因。因河之未泛而北运。因河之未冻而南运。因风之南北为运期。因河之顺流为运道。因河安则修堤以固本。固河危则塞决以治标。因冬春则沿堤以修。因夏秋则据堤以守。是谓八因。有三策。四月方终。舟悉入闸。夏秋之际。河复安流。上策也。运艘入闸。国计无虞。黄水啮堤。随决随补。中策也。夏秋水发。运舸度河。漕既愆期。河无全算。斯无策矣。是为三策。五行之性。金圆。木直。水曲。火锐。土方。夫水之不可使直。犹木之不可使曲也。黄河九折而入中国。每折千里。此西域之河耳。亦折之大者耳。若自三门七津而下。由安东入海。仅仅二千里而强。不知几百折也。故能盘旋停蓄而不泄。若人之肠胃。然丹田以上多直遂。丹田以下多盘曲。然后停蓄而注于膀胱。否则径泄气射。毙也久矣。黄河之在西域。丹田而上者也。流入潼关。丹田而下者也。故入西域。折以千里计。入潼关。折以数十里计。是注膀胱之势也。每折必扫湾。在河南制之以扫。在徐邳制之以堤。吾谨备之耳。若恶其扫湾。必导之使直。是欲直肠胃。使从管达膀胱也。岂惟人力不胜之。倾岩急泻。是谓敝河。故大智能制河曲。不能制河直者。势也。
  </div>
  <div class="pagination">
   <a href="皇朝经世文编_page197.html">
    上一页
   </a>
   <span>
    ...
   </span>
   <a href="皇朝经世文编_page193.html">
    193
   </a>
   <a href="皇朝经世文编_page194.html">
    194
   </a>
   <a href="皇朝经世文编_page195.html">
    195
   </a>
   <a href="皇朝经世文编_page196.html">
    196
   </a>
   <a href="皇朝经世文编_page197.html">
    197
   </a>
   <span class="current-page">
    198
   </span>
   <a href="皇朝经世文编_page199.html">
    199
   </a>
   <a href="皇朝经世文编_page200.html">
    200
   </a>
   <a href="皇朝经世文编_page201.html">
    201
   </a>
   <a href="皇朝经世文编_page202.html">
    202
   </a>
   <a href="皇朝经世文编_page203.html">
    203
   </a>
   <span>
    ...
   </span>
   <a href="皇朝经世文编_page199.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
