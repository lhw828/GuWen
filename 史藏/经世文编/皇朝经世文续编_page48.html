<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 48 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 48 页/共 192 页
  </h1>
  <div class="content">
   路德

杜君至。面致来函。备述载荆溪及调元和以后宦迹。尚得宽猛相济之道。抑仆更有欲言者。捐廉倡义。非不善也。但所捐者果皆廉耶。尤可暂而不可常。可行于完善之区。不能行于凋敝之处。及积累之时。即令勉强为之。后来亦将不继。圣人论政。必以惠而不费为美。此言最须参透。惠莫大于狱讼得平。无枉无纵。而解衣推食次之。莫厚于正人心。维风化。清盗源。消反侧。而培植学校次之。为其次者费多而效寡。为其大且厚者不费一钱而见功多。水旱之灾。天为之。兵燹之祸。人事召之。不幸适当其时。竭力匡救而已。其康济安平。须具大才德。亦有运数。非县令所能转移。惟地方之人心风化。视乎折狱者之数言。使善良无不伸之冤。则人人乐为善良。使奸宄无不伏之罪。则人人惮为奸宄。今日平反一巨案。即不啻捐廉万金。明日平反一小案。亦不啻捐廉数十百金。无捐廉之累。而造福大于捐廉。何惮而不为哉。明不足者。不能折狱。子佩能清厘积案。明非不足用矣。将来无论处何地为何官。总当以此为第一要务。折狱时不患不明。患在自恃其明。略观大意即下判语。使下民有不能上达之隐情。此中即难保无冤。耐烦二字。才吏尤宜急讲也。闻堂上迎养在署。愿如隽不疑之尹京兆。以平反慰亲心。身能为民父母。其父母为民父母之父母。尊亲显亲。孰大于此。往者俞陶泉由荆溪调首邑。洊擢监司。循声日上。缘用心愈熟愈妙。久之而作用愈出也。且退步宽绰有余。毫无赔累之苦。固由尔时地方情形远胜今日。而陶泉之制节谨度。其筹划之精。权衡之当。亦于此可见。为吏者不可不深长思也。

　　复易晴江同年书　　
邹鸣鹤

奉手书垂询久矣。张梧冈来。具道盛意。元宵后又读来示。肫肫然至再至三。若真以鹤为前辙之未覆者。嗟乎。鹤固敝车也。羸马也。羸马敝车。奔走于康庄。其不为御人之所嗤。而行道之所笑者几希也。而阁下尚以为前辙乎。虽然。知之非艰。行之维艰。鹤既未能行古治矣。而并诿于不知。其以鸣谦耶。毋乃大违阁下意耶。且来书洞悉本末如是。鹤不过引伸耳。指证耳。敢吝陈乎。来书云。屏除嗜好。则根本立。夫嗜好难除。清心寡欲则易除。而仕途则难言之。何也。非炫我。即诱我也。且非独炫诱我者也。虽至亲至近。素与同甘苦者。知有官之可乐。不知有官之可忧。我以无嗜好之身。踽踽独行其间。或且讪笑随之。此亦曰何太自苦。彼亦曰何太自苦。闻之久而果觉自苦甚也。乃亦稍稍从俗。日堕其中而不知返。而况多炫我诱我者邪。一国非之而不顾。一家非之而不顾。而后可以除嗜好。而后可以立根本。鹤极论至此。阁下必以为言之太甚。临时当自识耳。来书云。约束左右。去蔽防壅。使官与民常相通。夫以无嗜好之身。约束左右。似易为力者。然而意在嗜好。则以嗜好投我。意在求治。则以求治间我。左右固自有术也。事应严。而左右欲其宽也。则曰人以为冤。事应宽。而左右欲其严也。则曰人以为贿。时止则止。而左右欲其行也。则以众心悦慕动之。时行则行。而左右欲其止也。则以心不附怵之。何也。人之从违。名之得失也。彼以我为不好利而好名。故以名中我。我果有名心横亘。乃适为所中而不知悟。尝有廉吏自负察察。而颠倒失序。反过于簠簋不饬者。职是故也。名心绝而荣辱不问。毁誉亦不问。乃可以绝窥伺而除壅蔽。何容察察哉。来书又云。听讼则平心以化其偏。断案则细心以求其当。平心细心。可为武健者下砭。然所谓平者。各当其理之谓也。理应从轻。则以轻为平。理应从重。则尽法极刑。其至重也。正其至平也。专以宽减为平。谬矣。所谓细者。深得其情之谓也。情有必得研求者。情有研求而转失之者。当机立决。百獘崭然。其独断也。正其独细也。专以研求为细。谬矣。是故武健之风不可长也。当以平心细心救之。平心细心之不可误认也。当以果断持之。季之三思。苏之模棱。我辈当引为戒耳。

来书又云。兴利剔獘。随地因时。未可预定。夫兴利剔獘。言之綦难。要在举古人成法。实行之而已矣。古人立一法。必有一意。立一法。必有一效。如劝农。以兴养也。而不徒签差督耕已也。读法。以兴教也。而不徒月朔宣讲已也。保甲。以缉匪也。而不徒按甲书牌已也。审状。以止讼也。而不徒按状问名已也。书院义学。以崇文养士也。而不徒考课奖励已也。今人不得其意而徒学其法。泛泛然行之。急急焉待之。待之而无效也。辄废然舍去。曰。古法之不足行。如是岂真古法之不足行哉。试偶举一法焉。相其命意之所在。而躬行以先之。条例以示之。谆切以导之。时其缓急先后。而次第以布之。法无有不效。效无有不实且久者。至邑中大利獘所在。稍自振拔。孰不志在兴剔。而或且中阻曰。兴利而獘已伏。剔獘而獘愈滋。夫利中伏獘。固也。知其獘所由伏。而兴利之先。预绝此利中之獘。所谓节其流也。獘外滋獘。固也。知其獘所由滋。而剔獘之始。预绝此獘外之獘。所谓防其轶也。节其流。防其轶。尚何利之不可兴。何獘之不可剔哉。而或者利矣而非真利。獘矣而非实獘。又或者利小而獘实大。利少而獘实多。则又当力守故常。慎之又慎。何也。一己之名不可徇。一人一事之便不足恤也。故曰兴利剔獘。言之綦难也。阁下来书。洞悉本末如是。鹤不过引伸耳。指证耳。而窃有进者。昔乡先达秦筠谷先生。西江循吏也。鹤初得邑令时。尝举清慎勤和缓五字相勖。鹤请益曰。清慎勤敬闻命矣。和则近流。缓则更恐废事。先生日。和则耦俱无猜。缓则从容不迫。无清慎勤三字以为之本。和缓二字尚浅。和缓于清慎勤之中。乃真能清慎勤者。阁下天姿志量。大过于鹤。立身不患不卓。而立身不可太矫也。任事不患不力。而任事不可太急也。愿以先生五字诀进之。

　　答周仲和书　　
张士元

去年闻署泾邑甚勤。理事之暇。治文书不少忽。此诚读书人本色。亦为政之道当然也。昔欧阳永叔为夷陵令。斋中无书可读。乃取积年案牍。盈箱堆屋者。尽阅之。因此得究知人情物理。后时深有裨于相业。其接引后进。亦不多言文章。往往与言政事。近代王道思晚年。亦以少时居官。不留心事务。但雕琢几句不唐不汉诗文。深用自悔。观此。则知古人为学入政之要矣。来书云。一行作吏。诸事尽废。不知所谓废者何事。岂词章夙好。今日尚不免技痒。而以不得近笔砚为憾耶。将亦事上接下之间。掣肘而不得行其意也。承谕漕务经涉。为累颇深。此弟所耳闻目见。非但当局者难干。即旁观者亦难说矣。大约治县。诸事难了。而漕粮为尤甚。虽然急公爱民。亦视其力之所能为者为之而已。窃尝谓居官之所恃者在廉。其所以能廉者在俭。而今之治县。则又非纤微省啬所能济事。盖左支右绌之情形时时有焉。然亦当以制节谨度之意推之。期于济事而止。若事不可济。则直可以去矣。闲读后汉书马援传。援告梁松窦固曰。为贵当使可贱。如卿等欲不可复贱。窃叹为名言。因增一语曰。居富当使可贫。居贫当使可以不富。兄仕宦方始。愿常存此心也。

　　寄贺石农明府书　　
彭洋中

春正。李松友孝廉自益阳归邵云。以道梗逡巡南返。而独我亲家毅然北征。令人闻之气壮。六月间。欣闻亲家大挑一等。始信有志者事竟成也。时方多事。所以败坏半天下者。皆畏懦趋避者阶之厉耳。得吾亲家果敢有为不避艰险之志概。天故成之。使为　国家肩重任。宏远猷。以拯斯民于饥溺。他日卓行异政。于斯可见。孟子闻乐正子为政喜而不寐。弟则不禁距跃三百矣。即欲驰书相贺。计台方必假归。但未审分发何省。又以何日抵里。僻处边郡。虽二百余里之近。无由问讯。顷间始悉签掣四川。便道归家部署。乃益为亲家喜也。弟尝持论。今之仕者大半为贫。然往往为贫所累。初仕时。冠裳舆马道路旅食应酬之费。率由称贷。侈者不顾其后。姑以快其夙昔疾贫之心。称贷子母。遂已累累。于是有贿赂钻营以求腴缺者。得缺之后。夙逋益多。于是有挪移库项者。有滥索民间者。盖其初任已声名狼籍。所谓臣东家嫠妇遇强暴所污。因不复自爱惜者。比比矣。及其既久。亏空愈深。有罄其囊橐不足以偿。而欲归不得者。有习于奢侈。回顾家中所储。不足供其用。而不欲归者。有侥幸升擢。且拥厚赀。而所欲无厌。垂老而不知归者。此之所为。大抵不败者十之二三。而败者且八九焉。而八九之中。其子弟能读书发名成业继起者。又十之一二。而骄奢淫佚。晏安酖毒。势既去。遂以归于下流而莫可救者。且比比焉。其獘皆由为贫而仕基之。今吾亲家之仕。则不为贫矣。不为贫。则可免于一切之累。而得专一其心。以救民生之疾苦。而又进退裕如。无所牵恋。家之子弟。习其持盈保泰之为。不因是而有暴富之象。如令侄辈且争自奋发为门户计。此其可喜者一也。古人云。士君子仕于治朝。则德日进。仕于乱朝。则德日退。弟则以为今之州县。所分发之省分亦如是。弟所以不敢为州县者。诚恐分发于缺瘠苦而又亏空累累之省。不得自全也。今四川则无虑此矣。此其可喜者二也。夫以二可喜之实。而蜀中又得贤人君子。一抒伟抱于其间。知召父甘棠。必有以系士民之讴思。而非希荣慕禄者之可同日语矣。区区之忱。欣忭无似。手泐布贺。惟朗照不宣。

　　论裁定州县规费书　　　　　　　　　
吴嘉宾

今日当大乱之后。诚救獘之时。节相欲薄征以恤民。复裁浮滥无名之费以恤吏。古之圣君贤相。其用心不过如此。第恐议之不精。将来仍不免有名无实。谨就管见所及。缕陈以备采择。窃思正供之入。百用出焉。当量入以制出。尤当量出以定入。使入不敷出。则不能禁吏之他端巧取。使出漫然无制。则终不能苏民困而绝乱源。固也。是以上年新章。一切限之分数。使其确有遵循。又先令试行一年。然后博求众议以归公允。盖慎重之至矣。然此事与局外人谋之。则何异夫制千金之裘而与狐谋其皮者。且截趾适屦。既势所不能。而各地方情形之殊。各有司意见之别。多歧亡羊。亦所必至。愚意以为是当辨其本末而已。节相以恤民为心。属吏体节相之心为心。谁敢不恤民者。节相之心。是其本也。所立之法。乃其末也。但先之以至诚之心。而勿徒驱之以一成之法。则善矣。古之君子。变法以救时。其首奉法者。未必皆正人也。故司马温公变熙丰之政。而蔡京能即奉行。此不可不察也。夫赋出之民。民出之土。有田而后有赋。故今日之逋赋。当求其所以致斯逋者。今之丁壮。一尽于掳掠。再尽于流移。三尽于召募。耕田之民。百不存一。若夫食租衣税之家。既不获如往年之租入。而劝捐派费。所输有百倍于正赋者。避寇迁徒。所用又有十倍于仰事俯育者。殷户犹可黾勉称贷以输赋。其中户则借当皆穷。惟有逃亡不复而已。地方有司。困于催科之难。而催解之急。虽百变其法。未必能速征速解亦明矣。所谓薄征者。特稍缓须臾之死而已。夫赋虽出于田。然今之有田者。皆富民也。其先固为仕宦商贾以致富。既富然后求田宅以遗子孙。故田之租入甚薄。凡富民之纳赋。不必尽出于田。至今日则仕宦商贾。皆不能致赢余。而富民之纳赋。有不能如期者。况贫下之户乎。是以逋赋日积。州县之征钱粮。其公私之入。皆赖乎此。乌有所谓惰征者。故征收之不能如期。皆欲之而不能。非能之而不欲也。江西情形。与湖广异。湖广为大江贯输之会。上通巴蜀。下达淮扬。商贾固饶。农亦易足。以物价贱而谷流通也。江西土产甚薄。又三面负山。一面汇湖。百物由陆运乃能致。而米谷不出其乡。故江西富人。皆在他省致富。大乱之后。十室九空。幸得肃清。民气十未复一。令其支持曩日之用。复应各军营百万之饷。此犹抑弱者使负重。驱蹩者使行远。其敝可立而待。然六七年间。得以勉强效命者。人心厌乱思治。情愿竭力以奉军需。谓官军实生我尔。然如木之脂膏。渐取渐耗。以至于尽。宾等同为地方百姓。盖深知之。如曩者缓急之时。熟思尚有可商之处。今则由亲及疏。无一可以商者。是其明验。故为今日江西之民计。非特取之宜缓。当求所以生养安全之故。愚谓为今日计。当就地方绅董。设劝农之职。察民田之有不耕者。代之耕。或贷之牛力子种。教之通力合作。先使野无不耕之田。庶几赋可有所出也。至于正赋之外。不能无所增益。此在承平之时。犹以为厉禁而讳之。今若公以为例。固可以革曩者揜耳盗铃之锢习。而得其实在所增之多少。以为制用之具。然其名不可居。流獘亦甚可虑。盖往时所增。止以饱州县之囊橐。而今且监司之官。皆得以分其入。籓篱一决。何所不至。嗣后凡有所取。皆可以分数计。加诸赋外。以期取盈矣。

且上之取下。非法所能禁。赋外重征。法至重也。犹相与冒而行之。今又加以分数。有过于所定之分数者将劾之乎。则吾所定之分数已非法矣。将以他事劾之乎。又何足以示儆。故不如祗去其太甚。而慎择州县。使得展其手足之为得也。若必欲稍示限制。则当因地制宜。使各地方官。与本地绅士会禀定案。亦庶乎其可也。节相之意。又欲恤吏使之得以安其民。此尤探本之说也。然恤吏之道。当使各举其职。各尽其情。而无概苛之以文法而已。若更治之以文法。则将愈不知其所从。天下之枢纽。在于州县。即古之邦君诸侯也。而今日之为之者。其自视至不比于人。稍有志节者。皆不愿为。深明利害者。则不愿为州县。而愿为其上。故今之为州县者。皆资之为借径而已。呜呼。此岂一日之故哉。其始重州县之权。使之专其利。责以无所不任。继视其利厚逾于所任。则上下共分其利。而使之仍任。前日之责终。又并夺其权。而责之者愈无已。故今日之州县。皆冒利避责。与为之上者。以文法相持。为之上者。虽欲如前苛之以文法。庶几苟且集事。亦不可得。于是一切之事皆大吏自任之。大吏不能自任。则委员四出。而民几无所措手足矣。故大吏亟欲得贤者任州县。百姓亦亟欲得贤者任州县。然不变昔日所以夺州县者。使之得举其职。尽其情。则贤者谁为之。假使今日之大吏。任州县如委员。则州县亦可为矣。何以言之。譬如今日之筹饷。则捐厘局委员为大宗一矣。然断无殷户不捐。而责委员以先解捐饷者。厘票未行。而责委员以先解厘饷者。独于州县则责之以先解税课。后取于民。并先集百务。而后略给之以所解之税课。又有许给不许给之异。其不许给者。令其自行设法。而又不许其病民。其许给者。又多方展转稽核。使经手者皆得持其短长而取其费。则何其恕于委员。而不恕于州县之甚也。然犹曰州县之取于民。有定额可恃也。夫取于民有定额。则用亦有定额。今四郊多垒。各军营四出援剿。而州县与士民议防堵。其捍患一耳。其用度之不出于经费亦一耳。各军营筹饷之数。有加无已。而州县士民所捐之饷。则皆疑其不实。使州县无以取信于士民。猝有不虞。将谁与任之。又何其信各军营。而不信州县士民之甚也。然则恤吏之道如之何。愚以为当宽州县一切处分而已。夫吏部处分则例。条款綦严。而实未有行之者。不过以重胥吏之权。而大吏之逞威福酬恩怨者。得藉是以匿其耳。使朝廷黜陟。不信之于处分则例。而信之于封疆大臣。则此非赘疣也耶。今国家用抚藩监司。一切不拘格式。是明知格式之足以失人矣。夫以不拘格式擢之。而仍以格式令守之。彼必不愿。则何如乘此机会。破除文网。以冀收大小得人之效乎。窃以为用人者。当考其成功而已。其它亦不暇纤悉代为之谋。如私情馈遗公事需索诸獘窦。当使其自为裁汰。盖用之得其人。则獘将不禁而自除。否则徒多一文法。其为之者固自若也。语曰察见渊鱼者不祥。若一一为之指摘而杜之。亦察见渊鱼之类也。

　
卷二十五　吏政八守令中

　　从政要言　　
王凤生

　　　令在必行

令出惟行。谓令在必行而后出也。若徒烦文告。而不随事认真。即严拏地棍。禁赌逐娼。亦祗饱吏役之橐囊。遂刁民之讹诈。于地方卒无裨益。余所莅之处。娼赌侦知其址。每不动声色。藉查夜以亲拘。多有所中。惟禁令虽严。总不准差役及非分之人。禀娼首赌。纵所禀得实。讯结本案。亦必究其需索不遂。予以责惩。至于地棍。为闾阎之害。拘则必得其人。治则必尽其法。发之以密。行之有恒。务有以铩其翼而铲其根。断不可姑息养奸。若情重法轻。治与不治等。将视法为可玩。益肆横行。盖强悍匪徒。有以曾犯到官为好汉者。严刑峻法。正宜于此辈加之。

　　　刁风宜戢

民气宜使之靖。而不可纵也。有等刁健之徒。往往藉端挟制。聚众抗官。此虽官之平日疏于治理。未协舆情。然当场不慑以威而抑其气。将此事逞而彼事随之。此乡创而彼乡效之。相习成风。一蹶不可复振。夫官能治人。　全在　朝廷名分。苟法无可畏。而官益可轻。犯上作乱之为。未始不由此以开其先也。州县予夺之权。可操之大吏。地方风气之坏。每肇于一端。是又在上官之衡其轻重。固不可庇官而抑民。尤不可损威而废法。

　　　相机应变

天下虽有犷悍之民。未有不畏官者。乃非独不畏。而且敢犯之。是必官之示以无足畏。或意太径。语太激。亦有以致之。临民者设逢其事。断在有胆有识。任其动而静以定之。任其玩而庄以临之。坐则勿退。行则直前。惟自忖平昔治民。本无怨毒。总可推诚剀谕。拨乱而反之正。若神色稍涉张皇。必致乘虚而入。酿成巨案。浙江湖州府同知。分防乌镇。兼辖嘉属之秀水石门桐乡三县。该处俗尚赌博。仗衙门为包庇。甚有以陋规纳官者。每于江浙交界。临河空旷处所。搭盖蓬厂。演唱女戏。聚集多人。赌色俱备。并招徕苏常一带花船百余只。继赌以嫖。自朝至夕。由夜达旦。名曰花赌。几与闽省之花会等。富家子弟。往往被其迷惑。荡产倾家。且多盗贼溷于其间。以窃赃恣挥霍。大为民害。而上下衙门吏役。包庇甚坚。无从觉察。余权是篆时。屏绝苞苴。严禁聚赌。然此辈阳奉阴违如故。前此虽经嘉湖府县访闻。均未识确址。无如之何。余侦知得实。密往亲拏。从役仅十数人。皆为暗通消息者。余亦知而弗禁。使之闻而潜逃。及至其地。果有溃势。然人数尚以万计。汹汹然若将拒捕者。予挺立不动。大声喝谕。如系旁观及被诱之人。准其走散。专拏开赌之家严究。众乃退避。纷纷鼠窜。遂将开场之人拏获。发县究办。由是赌风乃戢。亦以理直而气壮。当场不示以怯。自尊而人不敢轻也。嗣权玉环篆时。有程姓者喊禀。以已山雇人刈草。突遭棍匪数百人。持械至山寻殴。捆抢二十余人而去。生死未知。当因控关重大。恐差役冒昧酿事。札委巡检率役往查。并面谕以相机获解。逾日忽仓皇而归。据称是山四围悬海。非舟莫渡。亦祇一面有樵径可登。偪仄纡回。仅容一人步行。官役之船。将至山根。即见山顶人如蚁聚。乱掷土石。而下莫敢仰视。舟不能停。祇得自崖而返。其实则未通一语。亦莫识其事之端倪也。而原告愈以被缚之人。恐为致死。情词迫切。遂传其人覆讯。反复推求。始据供吐。是山甫经前任于去冬断归管业。前禀竟抹案未叙也。随即吊卷细核。始知玉环展复之初。地广人稀。山业任人占垦。不计亩分。是山周围十余里。每年所产柴草。值钱数百千。内除程姓有粮五分。任其自划地亩管粮外。其余荒山。向系附近五村居民。赖以樵采为生者。乃程姓忽思以五分之税。妄图笼占全山。上年以粮系伊纳。山应归管控告。官未之察。如其所言定断。故次年割草之际。五村居民。邀集登山。与之争刈。将以命博。余阅悉其情。随叙简明告示。饬各村天山长。黏贴于高脚牌上。挨村肩谕。各令其家。将在山之人唤回。限两日内全行解散。而以所缚之人送出。另为审断本案。否则先拘家属。并会营严拏重究。后悔无及。予仍亲往该村庄适中处所。传集耆老。晓以利害。相感悟。一一承命。当将滋事纠众各犯。重杖枷示。其山地断令程姓仍照旧址管业。余山作为官荒。听五村居民樵采。为定界。永杜紊争。其事遂寝。使其时仓卒之来。不为求端讯末。激则生变。咎将谁归。今且思之惕然耳。

　　拦舆呈禀　　
王德茂

州县收理拦舆呈禀。为最要关键。常时告期词状。激切违碍。胥吏不为戳登。门丁不为传进。民情每致壅抑。凡出署所至之处。舆旁一有呈递。必宜驻视。其可准理者。令候批示。其舛谬显然者。即为斥谕掷还。其应行准理。必待录供者。令暂回署守候。盖牧令于民如家人。父子属离咫尺。彼意所欲达。无论是非曲直。不得禁使勿言也。且开听受之门。绝嫌避之迹。境内豪绅劣衿。积匪巨凶。及署中官亲幕友家丁吏役。一切私辙獘缘。皆可于所至处得之。以阖境之耳目为一人之耳目。明察莫广于是。每见膺百里者。以拦舆呈词。无代书歇家。恐启诬架刁诈之风。概为屏拒。实则懒自便。留胥吏门丁戳登传进规费地步。吾不知其何为也。

　　欢喜钱　　　　　　
王德茂

今世地方缺分肥瘠。率皆众知共见。正供之外。有必资办公者。未易遽革。其余一切陋规。入境之初。急宜痛切裁汰。留一陋规。即存一獘端。事势所由扞格。情意所由牵制。着一迟回黏滞之不得。非本官于此故沽廉声。要知陋规之多少。实视獘端之重轻。分毫不能少爽。彼一送一受。沿为私例。关碍公务。固不可因仍。即僚友士民。吏役商贾。时以诚至者。虽薄物微仪。亦在所必绝。盖合抱之木。生于毫末。千里之堤。溃于蚁穴也。寅友尝谓余曰。作官实能为人了事。无害于义之馈送。一概谢拒。殊觉不情。余曰。然则事后馈送。何以明着吏议。且公事所应了者。即己分所应了之事。奚关酬报也。巧而通。不如拙而介。友曰。俗言怨苦钱不可受。欢喜钱可受。君言则矫也。非拙也。余曰。官之廉如女之贞。为妇女者。于本夫外私一平等人为失节。私一品流贵重者。得不为失节耶。

　　官箴四则代曾中堂　　
李宗羲

听讼贵明贵公而尤贵勤。官声之贤否。恒视听断之勤惰。随到随讯随结。百姓未有不悦服者。到任之初。首禁传词。每逢告期。则当堂收词讯供。情节支离。将词掷还。或加薄惩。既准以后。签差勿过二名。人证切忌株连。无论自理发审各案。官须手录一编。注明两造住址。原差姓名。以便随时阅催。小县必日讯一案。大县必日讯两三案。立定课程。始终不懈。书差延搁。则勒限严比。原告避匿。则照例注销。其有自愿调处者。亦听具呈和息。每届季终。将已结未结各案。摘由录报本府及各大宪备查。如此日以为常。一月之内。可结数十案。一年之内。可结数百案。尚何滞狱之有哉。狱既无滞。则民皆敬服。而缉捕催科。亦不难得手矣。

或谓昔之盗多游民。今之盗多游勇。其缉捕似有难焉者。不知盗非窝不能容留。非线亦难跴缉。得其线则盗伙易获。治其窝则盗源自清。今昔固无殊致也。然欲清其源。必先弥其隙。平时编查保甲。整饬乡团。每街立一栅。十家设一更。闻有面生可疑。踪迹诡秘者。或改装暗访。或饬捕明拏。官有捕盗之实。盗自不敢窥其境。而以身尝试。若既经出案。通报勿讳。一面多派干役。购觅引线。明悬重赏。必全获而后已。然总宜密速。否则盗已远扬。破案之后。赃供相符。勿论游民游勇。概置诸法。而尤必严治窝家以绝根株。如果缉捕能勤。闾阎安堵。不特百姓感激。上宪亦必从优奏奖也。纵盗殃民。惟有登诸白简而已。勿后悔。

阳城有言。催科政拙。后之庸吏。遂藉以为口实。不知　国家维正之供。岁有常制。方今海内多故。需用浩繁。与其别开聚敛之门而徒事烦扰。何若即此自然之利而实力征收也。然而欲民完纳。必先禁粮书浮收。欲禁浮收。必先减自己羡余。上不营私。而下自急公。此亦默相感通之理。窃见江南开征。往往任听书差先截串票。官不加察。迨日久玩生。变民欠为书差欠。利归中饱。小民苦征敛之苛。本官受垫解之累。以后州县务当改定章程。俾小民自封投柜。庶几积习可除。所有额征地芦漕米杂税。逐一开折。注明某项已完若干。未完若干。按忙呈送各上宪。即催科之勤惰。便可定吏治之殿最。其各勉旃。

作官未有不俭而能廉者。事事奢侈。势必侵仓库。加钱粮。剥小民之脂膏。恣一己之挥霍。不致身败名裂不止。然俭非鄙之谓也。亦量入为出而已。夫州县进款。不外廉俸余平。进款既微。出款自不能不节。车马衣服。不宜太华。古玩字画。尤忌酷好。每日进出帐目。必亲自检阅。幕友则视缺之繁简以酌请之。大县一刑一钱一书启。小县刑钱兼办。或再延一书启。其余朱墨号柬征比诸席。可省则省。官亲不可多留。宜量为资助。早送回里。大县家丁不过十二人。小县六七人。但足使令而已。凡此皆节用之道。亦切身之务也。诚能于己身少用一分。即于百姓少取一分。而精神念虑自能专注于听断缉捕之中。尚何至利令智昏耶。

以上四条。语皆浅近。事非难行。勿阳奉而阴违。勿始勤而终怠。勉为良吏。用副厚期。若夫杜渐防微。明体达用。则有前人官箴在。兹不赘述。

　　论居官十一则　　
郭昆焘

清慎勤。自古相传官箴也。然非主之以明。则清以自守。而假威福以恣贪饕者。无从觉察而禁制之也。慎以处事。而因迟疑以成积压者。无从洞达而断决之也。勤以办事。而值繁难以滋纷扰者。无能昭晰而次第之也。或以清之故而流为刻薄。以慎之故而归于畏缩。以勤之故而多所纰缪。不明之蔽势将与不清不慎不勤者殊涂而同归。而美名既居。厥咎莫执。后来补捄之难。或较甚焉。此不可不辨。惟诚可以生明。惟明可以广才。盖有诚心。则必有真意。有真见。则必有实力。力所至而识充焉。识所通而才出焉。天下之安于无才者。必其未尝诚于任事者也。

人人以退让为贤。朝廷之设官何为。任事者。当官之责。斯世之所赖也。同僚之嫉忌。亦往往由此起焉。君子守道而已。道当任则任之。不以难自沮。亦不以能为其难。自矜当让则让之。不以能自炫。亦非以曲晦其能自藏。先贤有言。廓然而大公。物来而顺应。从古无避患之豪杰。亦无敛怨之圣贤。

一有自私自利之心。则国计民生之相待。媿负者多矣。君子之居官。上顾吾君。下顾吾民。中亦顾吾身。所谓顾吾身者。非第善保宠荣利禄而已。其视吾身为朝廷所倚任。闾阎所依赖。即不得薄待其身。以堕于一切苟且之行。自肥者自污者也。自满者自损者也。循吏不为身家计。而身家常泰。墨吏专为身家计。而身家常倾。君子于此。可以知所择矣。

世俗官场有三反。有益于公之举。往往规避处分。瞻顾而不敢为。及自营其私。则虽干大典。冒严谴。亦毅然为之而不惧。丁役书吏倚之为腹心。言必听。计必从。而于友朋绅士之言。未启口已格格不能相入。甚或仇视之。除一蠹。惩一匪。即托为好生之说。百端开脱。曲法保全。至良民之株连拖累。颠沛流离。乃漠然不以少动于心。官箴之弛。习尚之偷。此最其不可解者。必去此三反。始可与言吏治。

勤能补拙。俭可养廉。二者各相济而交相成。勤以任事。则神不外驰。而世俗之纷华。莫能相扰矣。俭以持身。则心常澹定。而暇逸之征逐。非所矣。惟勤然后可俭。惟俭然后能勤。上者充之可以有为。次者循之亦不失为有守。按此条语意尚有未尽。盖勤俭二字。亦不外主之以明。行之以诚。否则如俗吏之所为。卤莽纷纭。愈勤愈形其拙。吝啬心计。愈俭愈不能廉。正与首条流獘相同。尤不可以不辨。

便佞机巧。语言足以悦人。使令足以如意。然信之太深。则必受其累而不觉。虽赴机应变。有时不能不用此辈。要须以我用之。而不可以我从之。胡文忠公有言。使贪使诈。终必为贪诈所使。此理确乎不易。知其为贪诈而使之且犹不可。况不知其贪诈而但喜其便佞机巧哉。朴拙木讷。平居若无可取。而缓急可恃。始终不渝。常在此等人。不可不察也。至于以朴讷行其巧诈。世亦多有之。是又在察言观行。静以审之矣。

知府为亲民之官。而其于民也。视州县稍隔。有察吏之责。而其于吏也。视司道稍近。民间词讼。受成于州县。乡里愚民。于州县且不得直。遑敢更冀其它。凡控诉到府。非甚冤抑。必其刁健喜讼者也。意图拖累者也。故上控之案不可以轻提。州县受节制于府。而其上有本道。有两司。有督抚。知府之是非。不能取必于督抚司道。则州县之事之也。不过虚奉以尊。而未必有严惮之存。为知府者。当自处以道。先有以服人之心。尝用手书。交相劝勉。虚衷以接之。积诚以感之。上下一心。即政平而讼理矣。故知府之任。率州县以宣布德化。教养士民。推其心。尽其职。是为知府之鹄。

今天下衙门。无不有陋规。陋规非义也。而相沿日久。习为故常。虽有贤者。莫能禁革。盖亦有不必革者在焉。缘情度义。以权义利之宜。有甚害者。谓有害于人非徒害于己者却之必勿存诡随流俗之见。无甚害者仍之。亦不居裁革陋规之名。常使己得其安。人无所嫉。

天下之獘不胜防。而仆从书役为尤甚。事事而信之。彼固得售其技。事事而疑之。彼又将反其道以相尝。故与相反。则适堕其术中。故为人上者。不可轻喜易怒。不可预存成见。平心静气。惟理之衡。使人无从窥测。则亦无从尝试。日日察獘而獘转深。正坐急于祛蔽。而不能自澄其源耳。

属吏之劣。所当惩也。属吏之苦。亦所当恤也。不惩其劣。无以伸国宪。苏民困。不恤其苦。无以昭公道。协人情。

人能面折吾过。其中必非漫无所见。一日居官。则前后左右。皆私我畏我有求于我之人。虽诱之使言。尚恐不能尽言。若稍露訑訑之色。谁复以直言进者。不闻其过。身之忧也。言莫予违。政之忧也。

　　候补二十一则　　
何士祁

候补宜随在留心。逢人谘访。省会闻见较广。要在能自得师。勿亟亟于署事补缺。正以候补之久。为能立定脚跟也。宜练习公事

首府。即候补州县之上官。首县。则通省领袖。其人非德量浑厚。必材识超拔。或熟谙公事。或练达人情。苟有一长。即宜请教。帮审案牍。尤为分之所宜。请教首府首县
  </div>
  <div class="pagination">
   <a href="皇朝经世文续编_page47.html">
    上一页
   </a>
   <span>
    ...
   </span>
   <a href="皇朝经世文续编_page43.html">
    43
   </a>
   <a href="皇朝经世文续编_page44.html">
    44
   </a>
   <a href="皇朝经世文续编_page45.html">
    45
   </a>
   <a href="皇朝经世文续编_page46.html">
    46
   </a>
   <a href="皇朝经世文续编_page47.html">
    47
   </a>
   <span class="current-page">
    48
   </span>
   <a href="皇朝经世文续编_page49.html">
    49
   </a>
   <a href="皇朝经世文续编_page50.html">
    50
   </a>
   <a href="皇朝经世文续编_page51.html">
    51
   </a>
   <a href="皇朝经世文续编_page52.html">
    52
   </a>
   <a href="皇朝经世文续编_page53.html">
    53
   </a>
   <span>
    ...
   </span>
   <a href="皇朝经世文续编_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
