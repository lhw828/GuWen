<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 83 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 83 页/共 219 页
  </h1>
  <div class="content">
   与粤西当事书　
陈宏谋

粤西民穷而愚。士朴而陋。自来当事持议。皆谓安静。但觉鄙夷厌薄之意多。而体恤振兴之意少。窃以有民人则不可无劝惩。有土地则皆可以垦植。一省之大。未有无利可兴。无弊可革者。我　盛朝休养日久。生齿殷繁。纵尽水滨山崖。皆为民业。犹恐有限之地。不足以养滋生之民。顾坐视其地有余力。而不为之所。辄曰事无近效也。或曰毋动为大也。以官养民。而不以民养民。力所不及。势有所穷。且以观天下古今之事。愈远大则愈非旦夕可以观效。而有旦夕可以观效者决非远大。利害固久而后见。是非亦久而益明。有识者计久远不计目前。为民物不为一己。当时或以为迂。而久大之业。恒基于此。苟有倦心。则稍有挫折。便生消沮。其何以济哉。

　　与阎阜宁　
韩梦周

又作山中客矣。拙者伎俩。但解跧伏。真属可鄙。但心中无事。梦魂常清。此则少有佳趣耳。位者非己所得专。时者难得而易失。　一日居官。则竭一日之心。要术无多。但于足下所谓诚者。勉之又勉耳。爱百姓如赤子。防胥吏如鬼蜮。无要誉于流俗。无假意于左右。勿取人以言色。必求其实。勿任情为喜怒。必得其当。外揆之人。内返之心。可对　　君上。可质鬼神。则表里洞达。而诚之德充矣。又勤敏之中。当寓节宣之意。急要务。略细微。戒冗语。省闲气。劳而不疲。乃可任剧。不然丛迫无节。必至烦恼。烦恼不已。遂成躁率。既有伤于性情。必有害于公事。特忙中不察耳。大抵事变无常。以诚为主宰。以从容为节度。以安定为统摄。其中高下轻重。随时可以权衡矣。执法者失之固。通情者易于流。气勇者必拗。心杂者多为人所乘。既欲自立。而不知取法古人。徒求胜庸流。此则五十步百步之说。非贤者所肯居也。

　　唐风蟋蟀官箴说　
杨锡绂

诗唐风蟋蟀。论者以为勤俭质朴。有帝尧之遗风。是已。余尝细玩之。窃谓此圣学也。亦即切要之官箴也。诗之言曰。职思其居。心之官则思。惧其杂而不慎。故君子思不出其位。位者居也。又曰职思其外。非骛外也。人之一身。上下四旁。亲远近。各有不可遗不可忽者。不思则顽然一物而已。伊尹躬耕莘野。而思天下匹夫匹妇无一不被尧舜之泽。范文正公做秀才时。便以天下为己任。岂得谓之外而不当思乎。中庸以小人行险徼幸为愿外。然则事非行险。心无徼幸。皆不得谓之外可知矣。又曰职思其忧。人生之患。常出于所备之外。人无远虑。必有近忧。君子有终身之忧。无一朝之患。盖虑不在千里之外。则患在几席之间。古圣人防微杜渐。忧勤惕励。此物此志也。岂非圣学乎。顾何以见为切要之官箴也。　国家设官置吏。自大僚以至微员。各有其职。即各有其居。各思其居。即各尽其职。一邑之官。各尽其职而一邑治。天下之官。各尽其职而天下治矣。职未尽而他图。是舍己田而芸人之田也。职无不尽。而上下四旁。远近亲。计之周。虑之到。非外也。即如州县以抚字惩奸为职。或民人流亡于吾地。岂得以为他邑之民而不恤乎。盗贼窜逋于吾境。岂得诿为他邑之盗而不缉乎。以此推之。思其外正所以善其居也。若思忧则不但己身之害为忧。凡事之流弊后祸皆忧也。出一令。有在此为利。而在彼则为害。行一政。有目前若可喜。而其实酿后来无穷之祸者。思之不审。鲜有不蹈偏见。而悔作俑者矣。是则诗三言思。皆居官者之要务。不可一日不省览也。诗又言蟋蟀在堂。岁聿云暮。今我不乐。日月其除。小民终岁勤动。至于岁暮。职业稍闲。始相聚为乐。计一岁之中。为时甚暂。又其所为乐者。不过豆觞酒醴。亲族邻曲。偶然过从耳。岂遂至于荡心而佚志。乃即瞿瞿然相戒于已甚。今士大夫膺符绾绶。身据华膴。固不待岁终而始言乐也。宾佐会集。事所时有。肆筵设席。习以为常。味则求其珍美。庖则期其精良。舞袖缠头。酣歌荡饮。既卜其昼。又卜其夜。岂止于豆觞酒醴而已乎。又其甚者。则广置妾媵。狎昵顽童。衣饰车马。已多而犹以为少。已精而犹以为麤。直般乐怠傲。惟日不足耳。曾思其居思其外思其忧者。而肯出此哉。夫人生德业。莫要于取法正人。希贤哲。今诗之言曰。好乐无荒。良土瞿瞿。良士贤者也。以彼小民。犹知慕贤好德。相与仿而效之。矧士大夫而可以其逸乐怠慢之身。腼然民上乎。然则所为官箴者如何。曰。如蟋蟀之诗而已。吏无大小。各殚其力。各敬其事。日有孜孜。不懈于位。则思其居矣。此外凡吾心所宜尽。力所可及者。周而详焉。勿遗勿置。则思其外矣。念祸福之相倚。惕外侮之有由。不敢以其身一日肆然于民上。不敢以其心一刻自弛于幽独。则思其忧矣。若夫饮食燕会。虽必不能省。然取其足以适口而已。取其足以合欢而已。车马衣服。不必华美。姬妾仆从。不必娇侈。而又时时警醒曰。得毋暴殄乎。得毋僣越乎。则乐而不荒矣。至于尊贤取友。德所由进。夫季美子贱为君子。以能取友以成其德也。不但上官之德望兼隆者。宜敬之爱之。即同官之贤能素着。下僚之品端才美者。亦敬之重之。则与良士日亲。流俗日远矣。若此者。力勤则心不外驰。而职业无虑其不举。费省则心无所贪。而廉洁不患其无终。上不负君。下可对民。身以劳而得安。心以清而愈泰。其视荒官守而耽逸乐。或以放荡罹祸患者。岂不相悬万万哉。故曰。蟋蟀一诗。官箴备焉。

　
卷十七吏政三铨选

　　铨法　
任源祥

方今铨政。当讲求画一以定一代之制。当随宜变通以收得人之效。何也。凡国家数世而后。贵于遵守而不贵于纷更。今虽守实创。正讲求画一之时也。凡开辟草昧之初。利用一切之法以整齐天下。而未暇揆其至当。今虽创亦守。正权宜通变之时也。尝阅邸报。于铨政中大小节目。或屡更而着为例。或采台谏议而断自　　宸衷。如寄凭候选。顺治来屡变不一。今定例投供点卯。以免参差。又悯候选之苦。一议截。再议折半。所以重官守而体人情。旧例三途而外。惟生员得升正印。今更定吏员准贡监例。俱升正印。所以破资格而求异能。旧例选期错出。今更定双月授补。单月推升。所以绝那移而专视听。六部互升。官如传舍。今更定司属于本部内升转。所以习职掌而责成功。至于停荐劾。停考选。停大计。皆所以静奔竞而期实效。详慎如此。复何议哉。然亦有见于廷议而未行者。愚请得而申之。一曰科道之改授宜酌也。科道职司言路。必使品行卓荦。历时务者居之。旧例行取考选。出自　　睿裁。今惟论俸。以道府之郎中挨补。非设官本意。应如台臣赵玉堂张所志疏内事理。或仍行取推知考选。推知所升之中行评博改授。庶为得体。一曰内院中书之初授宜慎也。内院中书。系贡监生员加授职衔。旧例不以别衙门升用。今定得升主事府同知。与推知所升之中书科中书无别。夫撰文典籍。诚为近侍积勤。所当优擢。然既优其擢。当慎其选。合无如台臣高而明吴愈圣疏内事理。或与中行评博一体推授。或由推知升补。庶得其平。一曰外吏宜久任也。六部久任。仍可责成。本部升转。已经允行。而有司膺民社之责，犹席不暇暖。即长才安所见乎。宜取江抚韩世琦所请留任三年之说。酌而行之。奏最必多也。一曰州县宜更调也。地方之难易不同。材力之长短迥别。用违其材则两受其弊。人地两宜则并奏其效。各省督抚郎廷佐等纷纷入告。不约而同。宜酌而从之。成效必速也。而愚则更有说焉。掣签之例。起于万历末年。当时有签部之讥。今乃以掣签为典要。非特初授掣签。候补亦掣签。推升亦掣签。堂司监掣。科道监掣。凡以远嫌疑。告无罪而已。嗟乎。朝廷所赖于冢宰者。谓其能远嫌疑告无罪已乎。冢宰之职。惟远嫌疑告无罪。遂为胜任而愉快乎。为官择人。其谁之职乎。岂知人本不可学。而冥行听数。亦有得半者乎。无已请于地类其冲者僻者。于人类其杰者庸者。分而掣之可乎。签补签升。亦于事酌其大小缓急。类而掣之可乎。语云。国尔忘家。公尔忘私。当此讲求详慎之时。任事者果不以私家为念。则嫌疑不必避。而惟以人事君之是图。上亦稍宽其文法。而一代之制可定。得人之效可矣。

　　职官议　
任源祥

明代官制。远超汉唐宋。上仿虞周。而控之以机。驭之以权。亦因时制宜之道也。后虽有因革损益。虑无有出其范围者矣。纲纪节目。备载会典。而历朝事例参差。得失并见。窃为之拟议一二定所从焉。吏部为职官之要领。吏部之难。难于量材授任。在外取人地相宜。在内取人事相宜。知人则哲。所以难也。查类选急选拣选皆严于资格。切于比例。后因苞苴请托。乃用掣签之法以为公。顾公则公矣。而一任其冥行。能无蹶乎。查推升不待考满。有类推单推廷推。廷推出于众议。其单推类推皆由吏部。吏部虽贤。能尽天下人而周知之乎。折衷而论。注选推升。皆宜用保举之法。保举。历朝各异。总之保举者。正大之情也。人主之聪明不自用。而寄耳目于吏部。吏部之聪明有限。而寄耳目于内外百官。所难者吏部之得人耳。择任尚书。是在人主。学校所以储才。职官之根本也。教官主学校。顾以龙钟岁贡乞恩举人处之。彼既日暮途穷。甘心自弃。又安望其砥砺名节。主持风教。后世乃视为赘疣。甚非设官之初意。窃谓欲预养职官之用。当先重教官之选。非实有品行才望者。不得居此职。职在教士。士之贤否。为教官之殿最。士之保举。即以责成教官。教官得士多。即与知推一例行取。正统中。陈敬宗李时勉为两京祭酒。天下士风一变。建文初。方孝孺由汉中教授。召入为翰林学士。彼时保举虽未行。而厚其报乃所以重其责也。司马光十科取士。首推行谊纯固可为师表。师表尊而后士知所宗。诚治天下之首务也。由此言之。失职则吏部无补于治道。得职则教官有关于铨政。故论官有典。论政有要。查官员久任。隆庆二年令在京各官与衙门政体相宜。在外各官与地方人情相宜。虽资当升。照例加级。仍管原务。以后迁转即从加级扣算。此即虞廷三考之法而通之者也。后世不遵此法。官如传舍。虽贤者岂能尽其才。展实效乎。六曹政体各有相宜。隆庆事例。户刑工三部司属。无故不得轻调。窃谓礼兵亦然。即如边方有警。非习于形势。谙于兵马钱粮者。其能调拨无误。指授方而有济乎。府州县有烦简。才有攸宜。除吏部量材注选外。受事后量材改调。此抚按之责所以佐铨政之不逮也。查边缺有二。一曰戎马之地。因人之畏苦。而或听告选。或听掣签。皆非铨政之善者也。殊不思一人之苦乐犹小。而封疆民社。关系甚大。计戎马之地。当择其习于边事。才堪御侮者授之。选能而用。非以此苦之也。果着劳绩。不次优擢。嘉靖事例。边远司道知府迁转。量减年资。窃谓知府以下。皆用此例可也。瘴之地。当取其原籍附近风士相宜者而用之。习其俗而知其情。为治倍易。嘉靖事例。远方县佐及杂职员缺。将附近者铨补。窃谓除方面官外。皆用此例可也。府州县六曹之事具备。而治平之时。教养为重。乱离之后。拊循招集为先。至于催科。则为政之末端耳。后世考课有司。惟以催科为殿最。其余不过虚应故事。不仁者严加督责。以副考成。而国家之元气日以朘削。臂如剜肉充腹。待毙之道也。地方失事。固有司之责。然亦须宽其绳墨。期于弭盗而止。今但有失事。即为降罚。勒限不获。即斥逐。以致上下相蒙。隐忍而不敢报。由此酿成大祸。遂不可救也。总之。齐其末则法密而奸积。循其本则吏习而民安。教养拊循。治之本也。催科捕盗。治之未也。舍其本而务其末。欲治得乎。查布按二司。初但设本司正副官。后因事添设守巡二道。遂以为例。往往一道止实辖一府。或数道共辖一府。既有该府。又有该道。殊属赘疣。今之宦途。以此为翱翔之地。养望之区。往来迁转。如传舍然。于地方何益。窃谓一府兵事本合归重知府。而守巡道可裁也。问刑衙门。既设刑部都察院。又设大理寺。专主平反驳正。慎狱之至意也。然使不称其职。虽再设平反之官何益。刑得其平。如皋陶为士。苏公为司寇。岂有别衙门驳正乎。故大理寺可裁也。若镇抚司益不可不裁也。翰林詹事府皆备顾问。可裁并为一。宁重为官择人。毋轻为人设官礼也。中庸曰。人存政举。董子曰。正一身以正朝廷。正朝廷以正百官。经制未尝不善。而精神所贯。机权控驭。因时制宜。亦在人主之善用之耳。若乃揽要领。厚根本。综其典则而一归之礼。则当今董正之善道也。

　铨政　
储方庆

用人不可滥也。滥则爵禄不足重。而天下有侥幸功名之心。用人不可滞也。滞则激劝无所施。而天下有自甘弃废之患。二者之患则均。而所以受患者不同。要其失则一也。今铨政之患将在滞矣。说者谓富贵之途。人所奔趋。必使慎重而后迁。以明持久而难得。则人各安其分。不敢躁求。故与其失之于滥也。毋宁失之于滞。不知滞有以滞而生者。亦有以滥而生者。以滞生滞者。救滞之法不同于救滥。以滥生滞者。救滞之法即存乎救滥。以今救滞之法。不为不详且周矣。京职既改外员。科目复减旧额。补者既多。而取者复少。积薪之患或其无。而谒选之人。经年累月。守候都门。而不得一官者。比比如故。此岂法之犹未备欤。则以知滞之出于滞。而不知滞之出于滥也。以滥得滞。而不去其滥以为疏通之本。则虽日从事于改补之令。裁减之方。徒以阻天下进取之心。而滋其雍塞已耳。岂能有所裨益于选政哉。窃以天下官人之额而计之。京省大小之职。不啻二万有奇。而士之由甲榜进身者。三年之中。不过百五十人耳。以百五十人之数。任此二万有奇之官。即参之以科贡。亦当沛然有余。而今若是其雍遏者。乃他途之滥有以使之也。他途滥则正途不得不滞。不清他途之滥而徒欲减正途之额。以求通于滞之中。其可得乎。至于京职候补者。其人固已积日累功以致此一旦。今徒以缺少而概补外员。则既无以酬服官之劳。而后之为国任事者。亦无所望于超迁。而生激发之念矣。夫滥升擢之名。而滞得官之实。则何如广授任之门。而慎登进之始哉。然而议者必曰京职少而选人多。其不得不滞者势也。而他途并进之法。又所以破科目之痼疾。安得尽辟之以待天下之士乎。愚以为京职既少矣。今独以主政一官。待天下郡县吏。无乃少而益少欤。谓宜少广其途以示风厉也。至于科目之弊。患在得人之不精。而以他途混淆之。又未必其有济。何则。择人以识不以法也。识不足以知人。而曰吾有兼收之法焉。窃恐法立而人犹是矣。故夫今日之铨政。但当严核于正途之中。而不必任他途之滥。以滞正途。但当广开其候补之门。而不可任改授之滥。以滞进取。如曰救滞之法。莫善于不次用人也。则今之员多缺少。久已患之。岂可复开多门以待巧进。若巧者侵夺已甚。则拙者迫怵无聊。其滞当有更甚于今者矣。不次用人。可以救滞于滞。而不可救滞于滥。今天下之滞。以滥而滞者也。故愚愿执事之除其滥焉。

　　选补日知录　
顾炎武

汉宣帝时盗贼并起。征张敞拜胶东相。请吏追捕。有功效者。得壹切比三辅尤异。如曰壹切权时也赵广汉奏请令长安游徼狱吏秩百石又循吏传左冯翊有二百石卒史此之谓尤异也天子许之。上名尚书调补县令者数十人。自汉时县令。多取郡吏之尤异者。是以习其事而无不胜之患。今则一以畀之初释褐之书生。其通晓吏治者。十不一二。而耎弱无能者。且居其八九矣。又不择其人之材。而以探筹投钩。为选用之法。是以百里之命。付之阘茸不材之人。既以害民。而卒至于自害。于是烦剧之区。遂为官人之陷。而年年更代。其弊益深。而不可振矣。然汉时之吏多通经术。故张敞得而举之。宣帝得而用之。今天下儒非儒。吏非吏。则吾又不识用之何从也。

南人选南。北人选北。此昔年旧例。宋政和六年诏知县注选。虽甚远。无过三十驿。三十驿者九百里也。今之选人。动涉数千里。风土不谙。语音不晓。而赴任宁家之费。复不可量。是率天下而路也。欲除铨政之弊。岂必如此而后为至公耶。夫人主苟能开诚布公。则自大臣以下。至于京朝官。无不可信之人。而铨选之处有不必在京师者。唐贞观元年。京师谷贵。始分人于雒州置选。至开耀元年。以关外道里迢递。河雒之邑。天下之中。始诏东西二曹。两都分简。留放既毕。同赴京师。谓之东选。是东都一掌选也。黔中岭南闽中官。不由吏部。委都督选择土人补授。上元高宗三年八月壬寅。敕自今每年遣五品已上。强明清正官。充南选使。仍令御史同往注拟。大历十四年十二月[己](巳)亥。诏专委南选使。停遣御史。是黔中岭南闽中各一掌选也。新书张九龄为桂州都督兼岭南按察选补使而九龄又即岭南之人李岘传曰。代宗即位。征岘为荆南节度。江陵尹。知江淮选补使。又曰。罢相为吏部尚书。知江淮选举。置铨于洪州。刘滋传曰。兴元元年。改吏部侍郎。往洪州知选事。时京师寇盗之后。天下旱蝗。谷价翔贵。选人不能赴调。乃命滋江南典选。以便江岭之人。是江南又一掌选也。宋神宗诏川陕福建广南八路之官。罢任迎送劳苦。命转运司立格就注。免其赴选。是亦参用唐人之法。建炎南渡始诏福建二广阙并归吏部唯四川仍旧今之议者。必曰如此多请托之门。而启受赇之径。岂唐人尽清廉。而今人皆贪浊邪。夫子之告仲弓曰。举尔所知。今之取士。礼部以糊名取之。是举其所不知也。吏部以掣签注之。是用其所不知也。是使其臣拙于知人。而巧于避事。及乎赴任之后。人与地不相宜。则吏治堕。吏治堕则百姓畔。百姓畔则干戈兴。于是乎军前除吏。而并其所为尺寸之法。亦不能守。岂若廓然大公。使人得举其所知。而明试以功。责其成效于服官之日乎。唐太宗谓侍臣曰。刺史朕当自选。县令宜诏五品以上。各举一人。元宗开元九年敕京官五品已上外官刺史四府上佐各举县令一人视其政善恶为举者赏罚有明正统元年十一月乙卯。敕在京三品以上官。各举廉洁公正明达事体。堪任御史者一人。在京四品官。及国子监翰林院堂上官。各部郎中员外郎。六科掌科给事中。各道掌道御史。各举廉慎明敏宽厚爱民。堪任知县者一人。吏部更加详察而擢用之。夫欲救今时之弊。必如此而后贤才可得。政理可兴也。

自南北互选之后。赴任之人。动数千里。必须举债。方得到官。而土风不谙。语言难晓。政权所寄。多在猾吏。昔唐之季世。尝暂一行之于岭南矣。文宗开成五年十一月。岭南节度使卢钧奏。伏以海峤择吏。与江淮不同。若非谙熟土风。即难搜求人瘼。且岭中往日之弊。是南选。今时之弊。是北资。臣当管二十二州。惟韶广二州官僚。每年吏部选授。若非下司贫弱令史。即是远处无能之流。比及到官。皆有积债。十中无一肯识廉耻。臣到任四年。备知情状。其潮州官吏。伏望特循往例。不令吏部注拟。且委本道求才。若摄官廉慎有闻。依前许观察使奏正。

事堪经久。法可施行。敕旨依奏。唐书韩佽元和中为桂管观察使部二十余州自参军至县令无虑三百员吏部所补纔十一余皆观察使商才补职此固昔人以为敝法而改弦者矣。处台衡者。其可不用读书人哉。

掣签之法未行。选司犹得意为注阙。虽多有为人择地。亦尚能为地择人。自新法既行。并以听之不可知之数。而繁剧之区。有累任不得贤令。相继褫斥者。夫君子之道。在乎至公。存一避嫌之心。遂至以人牧为尝试。昔唐皎为吏部侍郎。当引入铨。或云。其家在蜀。乃注与吴。复有言亲老。先任江南。即唱之陇右。史书以为讥笑。以此用人。岂能致太平之理哉。实录言。洪武四年正月壬辰。河南府知府徐麟。以母居蕲之广济。请终养。诏改麟为蕲州府知府。俾就养其母。圣主之兴。坦怀待物。其所以劝臣者至矣。

万历末。常熟顾大韶。作竹签传。其文仿毛颖传为之。谓签对主上言。上而庶吉士科道之选。下而乡会试取士。壹皆用臣。臣乃得展其材。此愤世滑稽之言。然以之晓人。可谓罕譬而喻矣。夫楚王之厌纽。盆子之探符。古人之用以立帝立王。而今日施之选人乎。

唐时所谓铨者。有留有放。唐书选举志凡取人之法有四一曰身体貌丰伟二曰言言辞辨正三曰书楷体遒美四曰判文理优长四事皆可取则先德行德均以才才均以劳得者为留不得者为放总章二年。司列少常伯裴行俭。始设长名牓。宋白曰长名牓定留放。留者入选。放者不得入选。长安志曰尚书省之南别有吏部选院谓之吏部南院选人引集之所其牓列于院外杨国忠传故事岁揭牓南院为选式是也已定注。则过门下侍中给事中按阅。有不可黜之。故放者多而留者少。景云中。以宋璟为吏部尚书。李乂卢从愿为侍郎。皆不畏强御。请谒路绝。集者万余人。留者三。铨不过二千。人服其公。宋时此法犹存。孝宗干道元年五月乙亥。诏未铨试人。毋得堂除。未有若近代之一登科而受禄如持券者也。

　　停年格日知录　
顾炎武

今之言停年格者。皆言起于后魏崔亮。今读亮本传。而知其亦有不得已也。传曰。迁吏部尚书时。羽林新害张彝之后。灵太后令武官得依资入选。官员既少。应选者多。前尚者李韶循常擢人。众情嗟怨。亮乃奏为格制。不问贤愚。专以停解日月为断。虽复官须此人。停日后者。终于不得。庸才下品。年月久者。则先擢用。沈滞者皆称其能。亮外甥司空咨议刘景安以书规亮曰。殷周以乡塾贡士。两汉由州郡荐才。魏晋因循。又置中正。谛观在昔。莫不审举。虽未尽美。定应十收六七。而朝廷贡秀才。止用其文。不取其理。察孝廉惟论章句。不及治道。立中正。惟辨氏族。不考人才。至于取士之途不博。沙汰之理未精。而舅属当铨衡。宜改张易调。如之何反为停年格以限之。天下之士。谁复修厉名行哉。亮荅书曰。汝所言乃有深致。吾乘时徼幸。得为吏部尚书。常思同升举直。以报明主之恩。乃其本愿。昨为此格。有由而然。今已为汝所怪。千载之后。谁知我哉。古今不同。时宜须异。何者。昔有中正。品其才第。上之尚书。尚书据状。量人授职。此乃与天下贤共爵人也。吾谓当尔之时。无遗才无滥举矣。而汝犹云十收六七。况今日之选。专归尚书。以一人之鉴。照察天下。刘毅所云。一吏部两郎中。而欲究竟人物。何异以管窥天。而求其博哉。今勋人甚多。又羽林入选。武夫崛起。不解书计。惟可弩前驱。指踪捕噬而已。忽令垂组乘轩。责以治效。是所谓未曾操刀而使专割。又武人至多。官员至少。设令千人共一官。犹无官可授。况一人望一官。何由不怨哉。吾近面执不宜使武人入选。请赐其爵。厚其禄。既不见从。是以权立此格。限以停年耳。昔子产铸刑书以救敝。叔向讥之以正法。何异汝以古礼难权宜哉。仲尼有言。知我者春秋。罪我者亦春秋。吾之此指。其犹是也。但令将来君子。知吾意焉。后甄琛元修义城阳王徽相继为吏部尚书。利其便己。踵而行之。自是贤愚同贯。泾渭无别。魏之失才。自亮始也。辛琡为吏部尚书上言黎元之命系于长吏若使惟取年劳不简贤否义均行雁次若贯鱼执簿呼名一吏足矣数人而用何谓铨衡书奏不报然观其荅书之指。考其时事。由羽林之变。既姑息于前。武人之除。复滥开于后。不得已而为此例。今也上无陵压之勋人。下无噪呼之叛党。何疑何惧。而不复前王之制。乃以停年为断乎。

魏书辛雄传。上疏言。自神龟末来。专以停年为选。士无善恶。岁久先。职无剧易。名到授官。执案之吏。以差次日月为功能。铨衡之人。以简用老旧为平直。且庸劣之人。莫不贪鄙。委斗筲以共治之重。托硕鼠以百里之命。皆货贿是求。肆心纵意。禁制虽烦。不胜其欲。致令徭役不均。发调违谬。箕敛盈门。囚执满道。二圣明诏。寝而不遵。画一之法。悬而不用。自此中外之民。相将为乱。由官授不得其人。百姓不堪其命故也。北齐书文襄帝纪。摄吏部尚书。魏自崔亮以后。选人常以年劳为制。文襄乃厘改前式。铨擢惟在得人。又沙汰尚书郎。妙选人地以充之。至于才名之士。咸被荐擢。过于魏制远矣。

通典。唐自高宗麟德以后。承平既久。人康俗阜。求进者众。选人渐多。总章二年。裴行俭为司列少常伯。始设长名姓历牓。引铨注之法。又定州县官资高下升降。以为故事。其后莫能革焉。至元宗开元十八年。行俭子光庭为侍中。兼吏部尚书。先是选司注官。惟视其人之能否。或不次超迁。或老于下位。有出身二十余年不得禄者。又州县亦无等级。或自大入小。或初近后远。皆无定制。光庭始奏用循资格。新唐书本传初吏部求人不以资考为限所奖拔惟其才往往得俊又任之士亦自奋其后士人猥众专务趋竞铨品枉挠光庭惩之因行俭长名牓乃为循资格凡官罢满。以若干选而集。各有差等。官高者选少。卑者选多。无问能否。选满则注。限年蹑级。不得踰越。非负谴者。皆有升无降。庸愚沈滞者皆喜。谓之圣书。虽小有常规。而抡才之方失矣。其有异才高行。听擢不次。然有其制而无其事。有司但守文奉式。循资例而已。自宋以下。年资之制。大抵皆本于光庭也。

　　京债日知录　
顾炎武

赴铨守候。京债之累。于今为甚。旧唐书武宗纪。会昌二年二月丙寅。中书奏赴选官多京债。到任填还。致其贪求。罔不由此。今年三铨。于前件州府河东凤翔鄜坊邠宁等道得官者。许连状相保。户部各备两月加给料钱。至支时折下。所冀初官到任。不带息债。衣食稍足。可责清廉。从之。唐时有东选南选。其在京铨授者。止关内河东两道。采访使所属之官。不出一千余里之内。而犹念其举债之累。先于户部给与两月料钱。非惟恤下之仁。亦有劝廉之法。与今之职官。到任先办京债。剥下未足。而或借库银以偿之者。得失之数。较然可知已。若夫明初之所行。有超出于前代者。太祖实录。吴元年七月丙子除郡县官二百三十四人。赐知府知州知县文绮四。绢六。罗二。夏布六。父如之。母妻及长子各半。府州县佐贰官。视长官半之。父如之。母妻及长子又半之。各府经历知事。同佐贰官。州县吏目典史。视佐贰官又半之。父母妻子皆如之。其道里费。知府赐白金五十两。知州三十五两。知县三十两。同知视知府五之三。治中半之。通判推官五之二。州同知视府通判。经历及州判官。视府同知半之。县丞主簿。视知县又半之。知事吏目典史皆十两。着为令。上曰。今新授官。多出布衣。到任之初。或假贷于人。则他日不免侵渔百姓。不有以养其廉。而责之奉公。难矣。洪武初。上谓中书臣曰。官员听选之在京者。宜早与铨注。即令赴任。闻久住客邸者。日有所费。甚至空乏。假贷于人。昔元之弊政。此亦一端。其常选官淹滞在京者。资用既乏。流为医卜。使人丧其所守。实朝廷所以待之者非其道也。自今铨选之后。以品为差。皆与道里费。仍令有司给舟车送之。着为令。十七年七月癸丑。北平税课司大使熊斯铭。言仕者得禄养亲。此人子之所愿也。然有道远而不得养其父母者。乞令有司。给以舟车。俾得迎养。以尽人子之情。廷议以云南两广四川福建官员家属赴任者。官为给舟车。已有定例。自今凡一千五百里以外者。宜依例给之。制可。二十二年命故官妻子还乡者亦给车舟岂非爱民之仁。先于恤吏者乎。

居官负债。虽非君子之行。似乎不干国法。乃考之于古。有以不偿债而免列侯者。汉书孝文三年。河阳侯陈信。坐不偿人债过。六月免免侯爵是也。有以不偿债而贬官者。旧唐书李晟子惎。累官至右龙武大将军。沈湎酒色。恣为豪侈。积债至数千万。其子贷回鹘钱一万余贯。不偿。为回鹘所诉。文宗怒。贬惎为定州司法参军是也。然此犹前代之事。使在今日。则回鹘当更贷之以钱。而为之营其善缺矣。

　　出仕年齿日知录　
顾炎武

记曰。四十曰强而仕。七十曰老而传。是人生服官之日。不过三十年。汉顺帝阳嘉元年。用左雄之言。令孝廉年不满四十不得察举。皆先诣公府。诸生试家法。文吏课笺奏。宋文帝元嘉中。限年三十而仕。梁武帝天监四年。令九流常选年未三十。不通一经。不得解褐。今则突而弁兮。已厕银黄之列。死期将至。尚留金紫之班。何补官常。徒隳士习。宜定为中制。二十方许应试。三十方许服官。年至六十见任官听其自请致仕。实录洪武十三年命文武官年六十以上者皆听致仕给以诰敕无官之人。一切勒停。是虽蚤于古记之十年。要亦不过三十年而已。三十年之中。复有三衍年大忧及期丧不得补选之日。则其人在仕路之日少。而居林下之日多。可以消名利之心。而息营竞之俗。洪熙元年。郑府审理正俞廷辅。言近年宾兴之士。率记诵虚文。求其实才。十无二三。或有年纔二十者。未尝学问。一旦挂名科目。而使之临政治民。职事废隳。民受其弊。自今各处乡试。宜令有司先行审访。务得博古通今。行止端重。年过二十五者。许令入试。上虽嘉纳。而未果行。积习相沿。二三百载。青云之路。跬步可阶。五尺之童。便思奔竞。欲以成人材而厚风俗。难矣宋李伯玉请罢童子科意亦同此

　　学仕解　
陈祖范

人生不出学仕两途。古之学仕。循年蹑级。无可捷速。无可侥幸。何则。中人多。上智少。颜渊子奇。不可以为例也。按礼记年二十外。博学不教。内而不出。谓专自勤学。不敢教人。存畜所学于内。而不表见于外。如是者有年。过三十博学无方。前之博学也有方。恐年少志未坚定。或杂而不醇。故必示之向方。至此则志气坚定矣。无方可也。学记云。七年视论学取友。谓之小成。九年视知类通达。强立而不反。谓之大成。其在斯时欤。此为学之节候也。四十曰强而仕。五十命为大夫。服官政。未四十。无望仕也。未五十。无望为大夫也。古者仕于私家。仕于庶人在官。仕为闾胥党正之属。皆谓之仕。汉三老啬夫掾属之职亦然。不遽服政也。然虽小官。亦得自行其志。而无所牵制。方物出谋发虑。道合则服从。不可则去。其不可而去。想亦不俟五十。而慨然自废矣。若五十命为大夫。则必道合者也。服政二十年。己之底蕴。无所不展。国家既已尽其才。竭其力。曰吾不忍更劳子大夫。子大夫其少安。于是去位以让后来者。此古从官之节候也。呜呼。人寿几何。二十而冠。始成人。三十有室。始理男事。四十以前。皆为学之日。四十以后。或跃自试之时。至五十乃致身矣。至七十复乞身焉。天假之年。从容渐次。何其乐也。后代则不然。自六年就傅。父兄即望以仕。十余岁子弟之聪俊者。亦唯曰余仕。从事科目者。学其所学而实非学。不以科目出身者。益不识所谓学。间有自命博学者。无不好为人师。而自炫自鬻。宁有不教不出者乎。凡学官先事。士先志。故入学一年视离经辨志。三十以外。犹逊友视志。今学士之志。其可问乎。仕则人人期于躐跻显要。惟智尽能索。中路差跌。斯已耳。安所谓道合不合乎。又官无大小。一入仕即去留皆不由己。官卑不肯言去。官高又不敢言去。而引年予告之义难言矣。统计一生。其未仕也。若渴若饥。若骤若驰。其既仕也。若沉若浮。若寐若迷。前瞻后顾而无所泊栖。一朝溘尽。身与名同翳如。悲夫。

　　明吏部权重　
赵翼

明初六部。属中书省。权轻。多仰丞相意旨。洪武十三年。中书省革。部权乃专。而铨部尤要。其后制度屡创。令入觐官各举所知。自浮山李信始。朝觐官各造事迹。图画土地民人。自昆山余熂始。仿唐六典。自王府以下诸司。各编集所职为书。曰诸司职掌。定吏役考满。给由为首领官。选监生为州县官。兼除教职。自泰兴翟善始。三年一入朝。考核等第。自沂水杜泽始。此洪武中铨政大也。明吏陈修傅然虽有此等规制。而量能授职。核功过以定黜陟。则惟吏部主之。永乐中郭琎为吏部尚书。请自布政使至知府。听京官三品以上荐举。既又请御史知县。皆听京官五品以上荐举。论者谓其畏怯不敢任事。转启夤缘之渐。琎传是琎以前。布政等官皆吏部选用也。宣德中。两京六部官缺。帝命廷臣推方面官堪内任者。郑辰以蹇义荐。得南京工部尚书。辰传是未有此旨以前。六部堂官亦吏部推用也。天顺中。罢廷臣荐举方面大吏。专属吏部。李贤传故事方面官敕三品京官保举贤患其营竞请令吏部每缺举二人请帝简用并推之例始此时王直为尚书。委任郎曹。抑奔竞。凡巡方御史归。即令具所属贤否以备选。直传崔恭为吏部侍郎。置劝惩簿。有所闻皆识之。尚书王翱甚倚之。恭传成化中选郎黄孔昭。留心延访人材。以册书之。除官以才高下。配地繁简。由是铨平允。尚书尹敏欲推其乡人为巡抚。孔昭不可。其人暮夜来屈膝。孔昭益鄙之。敏谓其人曰。黄君不离铨选。汝不能得也。孔昭传可见巡抚等官皆吏部所用。吏部公正。则选用得人。否则可以高下在心。予夺任意。故严嵩当国。吏兵二部选郎。各持簿任嵩填发。时称文选郎万寀为文管家。武选职方郎祁祥为武管家。于慎行笔麈至万历中孙丕扬长吏部。不得已。用掣签法。以谢诸贿属者。一时称为至公。丕扬传亦以吏部注授官职。可以上下其手。故设此法以防弊也。赵南星长吏部。搜举遗佚。布列庶位。高攀龙等皆其所推用。山西巡抚缺人。郭尚文求之。南星薄其人。独推谢应祥。可见其时虽有会推之例。然亦皆吏部主之。周延儒谓会推。名虽公。主持者止一二人。余皆不敢言。温体仁传熊开元疏。亦云督抚官缺。明日廷推。今日传单。其人姓名不列。至期。吏部出诸袖中。诸臣唯唯而已。开元传合而观之。可见有明一代。用人之权悉由吏部。吏部得人。则所用皆正人。如王恕为吏部尚书。所引荐耿裕彭韶何乔新周维李敏张悦倪岳刘大夏戴珊章懋等。皆一时耆硕。宏治二十年。众正盈朝。职业修理。号为极盛者。恕力也。其后天启初年。周嘉谟张问达赵南星先后掌吏部。起废籍诸正人。用高攀龙杨涟左光斗秉宪李腾芳陈于廷佐铨魏大中袁化中长科道郑三俊李邦华孙居相饶伸王之寀等。悉置卿贰。万历废弛之后。赖此数年。稍支倾颓。未几易以阉党。而官方不可问矣。此有明一代。吏部之大概也。

　　民爵论　
韩菼

王者诏爵以功。故任官然后爵之。共之于朝。而或授之于太庙。示不敢专也。春秋时不更庶长。已少滥矣。商鞅修其品法为十八级。合关内侯凡二十等。错因建鬻爵之议。以实边粟。景帝复裁其价。以招民至。武帝创立武功爵。得入赀补吏。故卜式首以家财输边。超拜中郎将。至御史大夫。东都之季。其弊尤甚。有入谷而得关内侯者。有入钱买三公者。至于晋武帝之时。卖官得钱。入私门。唐至德之后。纳钱百千。赐明经。品秩耗蠹。于斯极矣。宋时鬻爵。亦间举行。入粟六百石。与补上造。出粟五千余石。赐第班行。然随举随罢。而明时纳粟。则止于监生也。间尝论之。商鞅之法。是赐爵非鬻爵也。错之议。是鬻爵非鬻官也。考鞅之二十等。一公士。二上造。三簪寰。四不更。五大夫。六官大夫。七公大夫。八公乘。赐爵自公士以上。不得过公乘。余不以滥赐也。然赐爵者有罪得赎。贫者得卖与人。汉高纪诏曰。异日秦民爵公大夫以上。令丞与抗礼。然则公士等。犹夫民耳。错之卖爵六百石为上造。稍增至四千石为五大夫而已。其时虽止卖爵。而文帝时有张释之。景帝时有相如。皆以赀为郎。此特仟伯中之一二耳。安可以一二之贤才。概望之仟伯人哉。且释之为郎。十岁不得调。后以袁盎荐。相如亦病免倦游。后以杨得意荐。未尝以赀进而复以赀迁也。黄霸曾两入钱谷。时承武帝之后。法已敝矣。然仅补冯翊卒史耳。冯翊以霸入财为官。不署右职。则当时公议可知矣。而霸自以廉进至大官。曷尝三入四入钱谷哉。夫鬻爵非古。而赐爵则[已](己)旧矣。唐时谓之古爵。自干封神龙天宝大历。屡以赐民。宋端拱咸平祥符间亦然。洪武初。赐民爵里士公士。虽俱未尝鬻然。至不得已而为国家谋权宜之利。毋宁明禁鬻官。而修鬻爵之令。彼无别途之可幸也。而得高爵有令丞抗礼之荣。有赎罪之便。又得卖与人钱。故在也亦必愿者云集。而可以佐大农之财。亦何至一开鬻官。则爵为空名。不特鬻之不应。即赐之亦非其所喜。人以官为市。滔滔者遂不知极哉。又况有如晋武之世。钱入私门。则失官而复失钱。国家何利之有。尝读熙诏书曰。理财有道。均节出入足矣。安用轻官爵以益货财。贤君谊辟。于斯二者。皆非所愿行。而建议者欲取济一时。亦当考于古而权所轻重也。

　　选政策　
陆陇其

人才不患其壅滞也。天下之才无穷。而朝廷之官有限。以有限之官。给无穷之才。前后相守。历岁月而不能即登庸者势也。是惟上之人有以鼓舞之。使已仕者乐于其职。而不见有升转之难。未仕者安于在下。而不觉其选授之迟。上之人徐择而用之。才愈多则官益得人。用之愈迟。则天下之才。益磨厉而有以效于上。故鼓舞之道得。则壅滞之端泯。善用才者。患无以鼓舞之。不患无以疏通之也。自古人才之多者。莫如三代。建官之少者。又莫如三代。然三代之时。不闻有壅滞之患者。无他。鼓舞之道得焉耳。后世之人才。非加多于三代也。建官非加少于三代也。然而常患其壅滞者。无他。鼓舞之道失焉耳。今初授者以考定先后为序。升迁者以历多俸寡为序。一出于至公矣。乃出缺有限。选途日艰。宜执事鳃鳃以壅滞为虑。而欲求疏通之法。为鼓舞之道也。然愚以为今日之选政。当以鼓舞为疏通。不必以疏通为鼓舞。鼓舞之道莫若于循格之中行破格之典。使中才不得越次而进。以守选法之常。而英流闲得超擢以登。以通选法之变。天下之士将争自磨厉。以求赴上之意。而不见有壅滞之形。窃以为凡今在籍候选之人。宜令所在督抚。每岁各以其职业考之。举其最者一人。上送吏部。使得越次而选。而郡县有司。亦令督抚岁举其最者一人。使得越次而升。越次而选者。一省不过岁一人。既无碍于选法之常。而英流之士。得以及锋而用。中才者亦将勉自涤励。而不至于委靡自弃。选授之期虽遥。而皆有旦夕可选之望。则不见其遥。升转之途虽难。而皆有旦夕可升之望。则不见其难。如此。尚何壅滞之足虑哉。此所谓以鼓舞为疏通者也。若夫就疏通言疏通。则又有其道矣。一曰入仕之途宜清也。今夫仕途之所以壅者。以流品之太杂也。自科目而外。有任子。又有例监。有投诚。有府史杂流。此固　朝廷所以广用人之途。而不可偏废也。然其中岂无冒滥而当核者乎。宜严其例。使一才一艺。皆得踊跃于功名。而不至开侥幸之门。一曰考课之典宜严也。夫不肖者安于其位。则贤才不得上升。宜令督抚察所属。贪污者不时纠参。而考课之时。不特一二等之擢者。不得滥施。即平常留任者。亦必奉身寡过。有吏习民安之便。而后使之久于其任。一曰辟召之法宜参用也。汉法长官得自辟曹掾。一时文学才俊之士。皆出其中。宜仿其制。令天下长官。得辟有出身士人为掾吏。既可息奸猾之风。而士之未就职者。亦得少展其才。此三者。皆今日疏通选政之道也。

　　答问选举　
王心敬

或问选授外官之宜。答曰。自前代议法者曲生防范。设为本省人不得官本省之例。虽佐贰微员。仓巡贱职。亦不得仕于本省。其意盖谓本省官本省。地近乡迩。不特本官有私碍之情。亦事有难行之法耳。然究之所防之弊。正有出于所防之外。而中间隐伏十弊。重为国计民生士气吏治之患害者匪浅也。十弊云何。其一海内幅万里。以极南之人遇极北缺。极西之人遇极东缺。路途甚有在七八千里外者。纵令妻子眷数至少。亦且不下八九口十余口人。况等而上之。自二十口以至三十口者往往有之。即初　赴任而费已不赀。又无论岁中必一一探候父母顾盼全家之费矣。方其积年往来京师。非变易产业。便借贷亲知。不但科贡从寒士出身为然。即荫生捐纳。亦往往一赴远任。即债累满身矣。夫甫入仕途。而有满身之债负。虽欲廉以官。而不能自遂其本心。官一不廉。而害不且隐中于国家欤。其二吏为士民师表。首宜使之敦崇教道。作风化之倡。今有如两亲已老。更无昆弟。而一选远地。即平日至性天成之士。不能不违其本心。而离亲独往。当亦非　国家教孝之道也。其三一选远方。语言不通。官民上下之情。俱赖通于积年供役之侍吏。虽至明者。初至必受蒙笼欺诈之弊。更若书生即终一任。而上下均受其愚弄者。难以意量。是官与民俱受害也。其四南北风气殊。一选远地。往往饮食起居不宜。有去以十余口而归仅四五口。甚且有本官不免者。是害在身家也。其五则路途一远。行程必淹滞时日。即旷废职业之弊多。是害在废职旷业也。其六一选远地。新旧相接。当不能一一交手。中间必加一署事之员。即此地之百姓。隐受其弊者。其端必众。是害在百姓也。其七本官有长路跋涉之苦。是害在本官之劳于无益也。其八本衙之役胥。有远接虚耗之费。是害在本官。又被于本衙役胥也。其九则属在大吏。夫马骚扰之费。即不可言。是害在驿递也。第十则吏之能奏善治者。由于洞悉地方之利害情形耳。地境一远。一切事情。素不能知。必当官而后问以知之。问果能尽此邑之情形乎。且边缺升转。大约在三四年内。故远任之员。至有官阶已转。而尚不尽悉其州邑之情事者。此之为弊。又可胜言哉。欲变其弊。初无难事。亦祇依三单之法而善行之。即以十五省分南北中为三单。北单盛京山东山西河南陕西五省。中单江南浙江江西四川湖广五省。南单云南贵州福建广东广西五省。除督抚特差。边将重任。司道府尹大寮。但论才识。不分南北外。其余文自五品以下。武自四品以下。三单各自论俸。不得以极南人任极北缺。极北人任极南缺。惟是中单尽可通融。然通融者亦止于千五百里。甚至二千里为度。亦不可过于此限。庶几公私尽便。中间暗收无穷之利耳。且古不但不避近省。亦且不避本省。无论昔之鲁人仕鲁。齐人仕齐。古有故事。又无论昔之朱买臣张镇周皆守本郡。范文正公昔亦曾守苏州。前代更有成例。不一而足。且如　本朝北京人皆仕　王朝。各省中式武科。与行伍大小武员。本省无不任其试用。亦不闻尽属扶同徇私。情法拘碍也。即盛京而天下可推。即武员而文员可推。即前事而后事可推。况下至佐贰。不过分令长之一臂。更至仓巡。其实下同役胥里正。而必隔省除授。迁转于越省数千里外哉。故文官五品以下。武员四品以下。即不遇本省应得之缺。以千百里为衡。而佐贰以及仓巡。则应止以五六百里内外。为衡斯情理允协也。

　　书雷顾二给事监掣疏后　
蔡方炳
  </div>
  <div class="pagination">
   <a href="皇朝经世文编_page82.html">
    上一页
   </a>
   <span>
    ...
   </span>
   <a href="皇朝经世文编_page78.html">
    78
   </a>
   <a href="皇朝经世文编_page79.html">
    79
   </a>
   <a href="皇朝经世文编_page80.html">
    80
   </a>
   <a href="皇朝经世文编_page81.html">
    81
   </a>
   <a href="皇朝经世文编_page82.html">
    82
   </a>
   <span class="current-page">
    83
   </span>
   <a href="皇朝经世文编_page84.html">
    84
   </a>
   <a href="皇朝经世文编_page85.html">
    85
   </a>
   <a href="皇朝经世文编_page86.html">
    86
   </a>
   <a href="皇朝经世文编_page87.html">
    87
   </a>
   <a href="皇朝经世文编_page88.html">
    88
   </a>
   <span>
    ...
   </span>
   <a href="皇朝经世文编_page84.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
