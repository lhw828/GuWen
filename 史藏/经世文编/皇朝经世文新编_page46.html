<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 46 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 46 页/共 101 页</h1>
    <div class="content">一曰公举总办夫公司之设所以联合大众也总办之立所以领袖诸商也吾粤之俗言语不通官民隔膜畏吏如虎一涉讼事荐绅之徒多挟官吏之势上下其手而藉以营私者书院学社之多甲于他省然藉斯作弊者不知凡几职此之故官与民不相亲绅与民又不相亲上下不孚则虽有良法美意莫能自行夫商务公司者国家之善政吾粤之创行者也使条理未善所任非人上隔新政之行下离商民之志事机一败不可收拾他日虽有善者亦无如何矣故总办之人必学识通博周知中外能保护商民振兴商务者始克选举公举之法必纠合诸商集思广益踵议院之法守从众之义方免流弊然犹虑公举之偶有差失考察之或有未详而败者得以滥竽其间也故定为三年一任及期而代其善者则举而复任之其贪劣者则起而除去之不得藉为盘踞久安之地且筹之事出纳之权仍归于商人而总办无与焉斯官吏之取于商也无所专责而总办无压制之苦商人无自缚之患矣

一曰创商报农以食之工以成之商以通之故商者农工之枢纽而操天下相通之权者也若夫商务之报大之可以悉中外商业之盛衰小之可以探本业之隆替开风气益民智精商术莫此为尤则又操商务相通之权者也泰西报馆各有专门政治为重商务次之省垣香港之报不下十家货价市情轮舶行期每日呈列商务之事亦赖是知其一二然第志本埠不及他载于各埠之大势洋货之大宗某者畅销某者壅滞如何为抵制之法如何挽已失之利则靡得而闻焉择焉而不精语焉而不详月无所纪岁无所计知渐而不知久知末而不知本是亦聊胜于无而已视泰西之考核精详远近毕录者则瞠乎其后矣故虽行之三十年多至十余报而于商务之盛衰究无所裨也今宜特立一报妙选撰述按月一册凡省中七十二行之情事毫备志列为表目其余粤中各埠及外省南洋等处或派人游历藉斯察访或函通彼埠商董令其随时报告凡有创一新器得一新法者则亟登报中以廓闻见广译西报以知通商之事译西书以穷商学之理廉其价值以扩售路简其论说以便披览数年之后商报大行智学日开其于市面之跌涨洋货之亏耗前后盛衰消长之机宜如家人之数米盐庄岳之谈楚语知之极明操之甚熟商务之利其犹有落后之患者吾不信也

一曰开商会泰西诸国莫不有会而获效之速以商会为最葡荷之抚有南洋美国之富甲诸国英国之地遍五洲皆由斯道也吾粤诸商所在有会凡诸会者不过作岁时伏腊之事客酬剧之所而已西共堂七十二行之总会也而徒藉为要挟长官之具义兴海山诸公司南洋华工之总会也而徒藉为植党斗争之计空有其名而不知本要虽而实独聚而实散其于商务岂有补乎方今列国并立其无事也则以商为战中国所与立约者一十六国洋货之入中国岁至三万万有纵天下之商合举国之力聚行省之财振刮精神互为犄角以为内守外敌之计犹恐其弗克胜任而终于败绩也徒泥成法声气不通中外之变懵然不觉彼众而我寡之彼通而我塞之彼合而我离之则乌得不为人弱哉乌得不为人贫哉今宜仿西法设立商会以省城为总会以各埠为分会其近者则一月有一会其远者则三月一会其有道远而不能赴会者则令彼以函通使知彼埠之情实开会之日百行交集工商鳞萃陈土物之所宜察人情之好尚辨市货之腾落其畅销而获利者策力以廓充之其滞销而亏本者合众志以变通之有昔盛而今衰此弃而彼取者咸令自陈审其利害定其避趋以兴利源又中国所需于外洋诸物以及外洋所需于中国诸物皆求所以抵御之术自售之法都其要论勒为成书刊诸报中使上下咸悉智愚专向斯远近无隔绝之弊而公私免交困之苦矣

一曰立商学堂泰西之经商也上有商部以经理之下有学堂以教育之故商学之才不可胜用而商务之利日见其盛吾粤实学同文之馆创之久矣然一为水师而设一为旗民而设于商人无与也今宜立商学堂聘中西教习严定课程选子弟之聪慧者充为学童入学之始先以辨字习语为第一义辨字之法分楷草二类择其通用之字三千按日辨认习语之法先通土语客语次及南北正音语言文字有所识则经商之学既植其基矣然后教以文法授以算学示以方名训以西文凡诸所学稍有成就则广译泰西商务之书考求其理法辨悉其条例于制造销售水陆转运邮政电报银行保险出入税则权衡轻重诸事皆令讲习无或茫然然犹虑其所见未广而域于一隅也复选其学成者遍游各地先于粤中各埠行省各口岸以及南洋诸岛华工所至之处考其商业录其情事呈于公司以周众览若学堂经费稍充更派遣各国以求新法而觇敌情则中外之故精粗之学靡不毕备可谓通商矣以之兴商何商不兴以此拒敌何敌不拒者乎如谓旷日持久所成非速倒行而逆施之则今日之商言语未谙文字未解而遽欲逐什一之利者比比然矣而卒不免于终岁勤劬愁苦万端而一无所获者则孰得孰失孰大孰小不待智者而可矣

一曰立工艺院工艺之道中国有过于泰西者二事物产极多而不假外求工价甚廉而费本甚轻若能开设艺学教以工艺使自制造以敌洋货则以中国民数之多心思之慧不难驾欧美诸国而上之日本三岛工艺日盛西人犹或之恐其侵夺商务也中国乎吾粤地界赤道物产尤盛海滨之国中西孔道运载至易则又诸省所莫及者也自通商以来佛山针行之大废散殆尽妇人织纺之业荡然无存列国并立商战之世势力悉敌方可自立吾既日与彼相通而仰给其器物乃不思所以兴技艺自制造而防制之其不至上下束手竭我利源者弗止也今宜创立工艺院聘工艺师讲求种植工艺之事如种茶树棉养蚕缫丝织布纺纱制毡等类开辨之始力有未逮则先立穷民工艺院教以粗浅各技所费不多而获利甚大使能自食其力而国无游民既有成效然后逐渐推广数年之间粤货之遍行大地矣外洋华工当亦归而求之弗至鬻身于异域也上存　国体下济小民兴盛之机可于此乎

一曰开博物院西人之经商也商报以明其理博物院以考其实英之伦顿法之巴黎奥之维也纳日本之东京美之斐拉铁非芝加高诸赛会其为百年来最大之赛会者无论矣即香港而论一小岛之地西人仅数千耳犹有一博物院以为士女游观工商考镜之助而吾民之多直省之大树产之饶反寂寂无闻焉故有终世为商终世为工而问其专门之事业彼埠之物产犹懵然而弗知所答呜呼近犹如此则直省可知矣直省如此则五洲可知矣博陋既殊智愚自异而巧拙之工精粗之业即自兹而定今天下商权削矣商势孤矣人整而我散人智而我愚而我日驱其庸众驽散不识不知之民而与彼相角逐则我何所恃而不恐哉自顷美人李佳白欲创一博物院于京师以开士夫之智夫以吾中国之大而藉手于西人之力则可愧甚矣湘桂二省创立学会大庀图书然祗为士夫而设于商人犹无补也今宜创博物院于省会兴办之始先备七十二行中工艺诸器与粤省动植各物并购直省外洋制造各物水陆之产以大其规模廓其知识使中外备陈互相炫异愚者启其塞巧者神其术虽无公输而工自巧矣虽无管陶而商自精矣又仿西国博物院之例其有新制一器偶得一异物者则置之院中志其姓氏定其价目以示表异而广其销路则外得声誉内获大利凡百一商而有不争先恐后而励其商艺者乎

一曰设功牌吾粤工匠素称精巧象牙之球刺绣之业几席之精西人亦素称之以为莫及也惜上无报官领照之例则奋厉之心怠下多搀夺伪冒之弊则创造之法鲜遂使智巧之术日就失传销畅之物日形凋落吾友南海陈君锦涛算术之深西人以为未见新会周君灵生真周假切一书能出中西算术之外开平谢君康如能制行军服式达于英廷大加取录昔年出洋学生半多粤人而间有成就专门之学者然由前之说卒使壅压抵滞莫克致用深可惜也考美国每年创新器报官领照者多至二万二百十事法则七千三百事英则六千九百事今宜仿其法凡工商之能创新法新艺者则于商会开会之日呈众考其确有实用而利民者则由公司总办禀请大吏给以功牌予以厚利刊入报中广其传布以吾粤物产之繁工商之巧数年之间新法新器日出而靡尽矣则凡顺德之蚕桑鹤山之茶烟新会之葵橙高要之草席清远英德之煤铁南雄龙川之纸兴之布惠州之蔗糖广四会之竹木潮州之磁器从化之油豆香山番禺之果物琼州之藤木矿产沿海各县之鱼盐石湾之瓦器昔称美于粤中者亦将争相考求精益求精以广其自然之利矣

一曰设轮船轮舶之多以英为最其商船之到中国者每岁至千余艘故东方商务之盛甲于诸国吾粤沿海而居通商之国也然轮船之禁未弛道路阻塞百里之遥动费时日商务之滞其在是乎昔有商人开设轮船报官领牌走行内地然厘卡胥吏咸借口于走漏之弊有防厘税随设随废迄无成例者近者梧州开关洋舶充塞搀夺商利何可胜计夫以区区防弊之故而自困其民增益外敌何如宽其例禁使民间自设轮船遍行内地以通百货而收利权之为愈乎无事则为通商运载之用有事则为调兵运饷之用昔年桂省之旱今日高州之乱轮船之效已可矣若更造巨轮通行南洋联合华工夺洋人公司之权收载货搭客之利一旦有变可充战舰为国家御侮之助公私并利一举两得法至善矣日本师之其所以覆我也

一曰办团练吾粤自孙文之变咸有惧心城市之间团勇相望然掠之案不少衰息此虽盗贼滋炽实捕治之无方也中国通商各口岸五方杂处为盗之渊薮而抢掠之事终岁寡闻者何也其法之善也立捕房以总其稽核定守时以舒其余力口号画一则呼调自灵械精练则拒捕尤易严其赏罚破其疆界用能收指臂之助而盗敛迹焉考粤省街道之多自旗满所居之外有二千四百五十六条每街约有团丁四名统计其数则不下万人矣若聚而合之精而练之则干城之选即泰西民团之法也独捕盗哉昔其势散而不聚私而不公办团之权无一尊之定捕盗之法无守望之助所募皆乞丐之流所用皆窳败之终日站立靡有定时一岁之久未闻操练其惫倦之状散涣之势弱子犹或侮之强盗耶夫岁费巨而莫收其用虚有其名而实被其害则亦何乐此为哉今宜裁撤旧额另选壮丁尽仿西法立捕房以一事权延通泰西兵法者为教习训以兵法新其章程定为例禁省垣既定推之各埠踵而行之则盗风可以少息而商业亦或小安矣

一曰修街道省垣户口之多京师以外首称吾粤然道路湫隘渠巷秽臭行旅苦之西人游历至是以为土番之国诚不谬也昔南皮张香帅督粤时筑堤岸建马头商人称便第大工未竟而忽然中辍粤人至今[惜](昔)之今宜仿香港洁净局之例定清道之法严积秽之禁其狭隘者则广大之其淤塞者则疏通之设自来水以免泥泞之苦立街市以除秽杂之患增筑堤岸添设马头则轮船得所寄泊而马车手车亦可致用矣省盘运之繁免游民之苦除疫疠之害来之便商旅之益孰有过于是乎

从上诸义皆泰西已然之至切至近至简至要易于举行而商务公司所当有事者也然则将何筹焉曰法有四吾粤之人颇称好义省城之爱育善堂广济医院香港之东华医院澳门之镜湖医院其资籍多至十余万者皆由劝捐来也昨年桂省之旱广仁善堂集至五万余金近者鄂省之灾亦不下万金若夫商务公司则倡之自上行之于下大可以保国小可以保家其事甚重其利甚溥合通省八十家善堂之力到处募捐其所集之必非区区救灾恤邻之事所比也是为募捐粤省闱姓之业六年之间报二百二十万圆纳饷四百八十万圆亦可谓重矣然犹趋之若鹜惟恐弗得以商务之大而有商报轮船工艺诸利者乎大信既洽人心所归集众招股则无事不办矣是为集股一公司之设实为商人兴利除害之计今就省中七十二行核其商务之多寡如迎神赛会之法照例输助一凡由商学堂工艺院学成出身者三年之间必将其所得之薪水半入公司以充经费一省垣民居铺户约九万余间民数约六十五万四千余人若人捐一金折半计之亦三十余万矣且有公司以为之保护有商会以为之讲求有功牌以为之鼓励有商学堂工艺院为之学习所益甚大若不捐一金者皆不得与闻其事均沾其利商人近为身家之谋远为子孙之计岂吝此一金而失此大利者耶则所得更不止三十余万也一省垣庙堂有多至十余万或万数千者迎神报赛动费千百其大者以万计陋习相沿恬不为怪今为省节将所耗费置之有用他日公司获利按数抵派其法至美而利亦自在也是为例捐吾粤之富外人以为富甲九省若于公司内立任祠凡捐金逾万或千数者则立主祠中阖省工商咸集时祀以志盛德或禀请上宪旌表其门实力鼓励则所助必多是为励捐巨既筹诸事立办则规模亦少成矣他若设保险以安生业开银行以通有无筑铁路马路以捷来定厘税以便出入浚河道以通运载开矿产以济困乏遣游民以垦荒土通南洋以保华工联各省以广声气毁祠以尊孔子立书院以惠士人教蛋户以兴渔盐之利教苗民以兴山泽之材禁赌拐带以除日用之害凡诸条理皆由后之用非由今之急也俟三年以后基趾定功效已见众志成城然后胪举斯义以相告焉

　　福州商务　　　　　　　　　　　　　　　　　　　
阙名

福州英领事阿伦所开福州去年商务报单有云近三年进出口货值比较列表如左

　光绪二十年　　进口洋货值英金八十五万五千一百九十二磅
　　　　　　　　　　土货值英金二十二万八千二百四十八磅
　　　　　　　　出口货值英金一百十一万二千二百九十四磅
　　共进出口货值英金二百十五万五千七百三十四磅以三先零二本士合海关银一两
　　　合海关银一千三百六十一万五千一百六十二两
　光绪二十一年　进口洋货值英金八十六万五千零二十磅
　　　　　　　　　　土货值英金二十二万七千三百三十七磅
　　　　　　　　出口货值英金一百二十五万八千七百六十二磅
　　共进出口货值英金一百二十五万八千七百六十二磅以三先零四本士合海关银一两
　　　合海关银一千四百十万零六千七百十四两
　光绪二十二年　进口洋货值英金八十三万二千七百零四磅
　　　　　　　　　　土货值英金二十六万五千五百七十五磅
　　　　　　　　出口货值英金一百二十四万四千四百八十四磅
　　共进出口货值英金二百三十四万二千七百六十四磅以三先零二本士合海关银一两
　　　合海关银一千四百七十九万六千四百零六两

自光绪十六年以来福州商务日见其盛祗以厘卡重重不无阻碍然以进口货言之棉花货居其大半与印度棉花皆有增无减五金类若铁若钢若铅若马口铁亦无一不增铅之为用大半衬于茶箱之内鸦片进口虽日见其少然是年尚未若近数年之大减自土浆盛行进口鸦片各口皆少不独福州为然销售鸦片于中国英人多以为非中国官员亦已知之故将来修约必加税无疑最可异者英之茶商贩茶无利年来有江河日下之势于是争销火油以为抵制闽江对岸英商设一大油栈以栈俄国火油此风一开人皆效之贩运苏门答腊火油之商亦于邻近建一火油栈凿一火油池此外更有开设火油大栈房者皆福州之英商也曾与俄商通力合作载运俄国火油自白东而至香港自香港而至福州系用散装之法尚重装即在船中分装于马口铁箱以便出售此法省费不少马口铁既来自英此间为箱有机器工人勤敏索值极廉又非若来自美国之火油箱外加木箱殊多耗费福州火油营销极利进口之多年可操券二年以来视前为倍然未用火油之处正复不少不知前数年何以进口不今若也更可喜者机进口亦稍稍加增制茶新法已有明效其中有制茶之机器无疑华英书院掌教告予谓曾为华友购一压蔗机器大得其用较常用之器多得蔗汁百分之二十五今又欲得一烧火油汽机以为利用云云可知人皆喜用机器日后更知其益进口必多十倍所憾者华布畅销洋纱用少恐不能与印度棉花争利殊出人意外耳此言夫进口货也若福州出口货则有茶新茶入市价较前年贱百分之二十五茶之出数又较少洋商运茶至英至新金山皆折阅华商所亏亦巨计少洋一百五十万元歇业者已有所闻相继倒闭者恐亦有之所望用机器制茶可有转机之一日茶业如此之衰正当仿行印度制茶之法数年前已有人计及此奈华人拘守旧法不见信从然若仍行旧法茶销于英与新金山者必年见其少势必无人问津洋商有鉴于此因立一公司名曰福州新法制茶公司运进机器以印度新法制茶所制之茶虽仅为第三四次所采之茶叶去年运出外洋人已称善谓若以新法制头茶必更大合人意华商闻之亦将附入公司者于是设立公司之本意为之稍慰祗以内地华人拘执成见疾视机器每多阻碍惟地方官恍然于利源之所在开导其民始无龃龉益令畅行官民遂皆以机器制茶为便官则知茶利已失急为补救犹可挽回民则知种茶与炒茶为两事一为土著之业一为商人大半体面粤商之事相为依倚各得其所惜阻止茶务之盛尚有二端一则抽税太重一则转运不便年中制造砖茶销于俄国至明春汴河冰泮始可转运茶为福州土产大宗此外有益于通商者有樟脑橘汁马皮等西名散格林散格林已为西人所欲购更有肥皁石西名赊泼司东此为矿产伦敦商家日前函知领事意欲采办曾将是函交与商会尚无人承办茶大宗之外其次为木销于天津等处运台湾者不少悉用民船装载未用轮船轮船非不可运特未行耳木产既如是之盛然不闻有山林之政山人得以任意采伐采伐之后旷地不少尚未补以新株此外出米亦伙此福州出口货之情形也阿伦尚有总评今摘译如左

中倭战后中之水师既尽精练之陆兵亦归无用兵气不扬莫斯为甚赔以兵费通商交涉忍气吞声时势如此尚若燕巢幕上相与安之此言非中国之所乐闻然大局攸关乌能已已

去年秋间经总署奏准华商自内地载运货物至通商口岸出洋者与洋商一例在洋关完内地载运半税与出口正税若非出洋货物则另征一税与半税作为厘金是使内地之厘金大半得以归入洋关即省中截留者少解部之为多要之无论如何征收华商之税洋商终得享条约之益以运内地货物如茶与木等驶出外洋知英国家于此等利益必不肯让

镇江谐声所定章程内开华商载运内地货物出口情形如商人运内地货物出通商口岸须先交六倍出口货税之质银若未至所出之口沿途变卖者罚质银入官若货物果至所出口岸商人报知洋关上所云之质银即为扣出第须交出口税三倍耳半税在内若在六个月内将货物运出外洋将多交之一倍正税与半税还与商人若逾是期则以此为厘金亦许将货物运至别通商口岸如在彼处六个月内复出口至外洋则多交之又一倍正半各税亦得还与商人如是则华商出口货实止完一次正税与半税与洋商无异将见华商入内地购货者必形其便非外人所可及果行此新章不特华商得势即外人向所望华之商务立于不败者亦将于是基之更望于进口货止完进口税出口货若不全然免税止完出口税则又善之善也第恐新章既不便于华官窒碍难行华之榷税者又第知己之所利为利不知足税在于兴商亦知中国书中早有富国之说耶

　　山西商务总局集股章程
山西抚部院胡　奏设山西商务局折片　再前准总理各国事务衙门咨议覆御史王鹏运讲求商务一折奏奉　谕旨饬令各督抚于省会设立商务局由各商公举殷实稳练素有声望之绅商派充局董将该省物产行情逐细讲求以期扩充商利嗣又准咨议覆前翰林院侍读学士文廷式条陈养民事宜一折行令仿照设立商局章程招集绅商广为劝办各等因查原奏内称开渠种树缫丝艺茶植棉等项或非省所宜或须逐渐推广能否开办容臣体察情形再行　奏明办理惟所称葡萄酿酒皮毛筋角等货皆系北土所产自宜及时扩充查省葡萄随在皆有尤以文水一带所产为最近年设处教民能仿西法酿酒其味浓厚芳冽诚能设局开办延请华洋人之精此业者教之酿造设法销售其利当可与泰西香饼等酒相敌且古昔酒酤在官米糟胾皆官为之准量此则民为酿售官为补助尤属有利无弊至于羽毛齿革载在禹贡本与金锡同珍今之皮毛诸货产自口外者通行海内省腹地亦间有之但工劣质麤营销尚滞若能招商设局延订专门讲求机器举口内外毛货加工精造自可广销路而扩利源惟是人情乐与观成难与图始省僻处偏隅素未讲求西法商民率皆狃于故常若但由官设局劝办众情不免疑沮非得本省殷富绅商品望素着之人为之倡导恐难集事查有籍隶山西之刑部候补郎中曹中裕候选道冀以龢候选知府刘笃康并皆识见明通品行端谨乡望素孚拟调该员等来晋由臣督同司道与之商办一切必能联络官商合为一气俟在省城设立商务总局后即就本省土货易于营销者先行集资试办此外查有可兴之利再随时推广即将来开办矿务一切招商集股股事宜亦可派令经理如蒙　俞允拟请　旨饬下部臣速令该员等来晋藉资襄助实于商务大有裨益谨附片陈请伏乞　圣鉴训示谨　奏光绪二十二年五月初九日奉　旨照所请吏部知道钦此

公启者省为古圣建都制度文章率先天下而倡始然唐俗勤俭类皆谨厚自安虽盛时着誉富强实则相仍古朴观于山川蕴蓄藏富于地而无法以取之甚至服贾习劳者几四方而输转之艰难莫为之计至今而事机日棘矣溯自海疆互市以来南北行商频闻折阅迨倭韩事起民之商于旅奉者损失至千数百万之多以致市井萧条闾阎困悴夫贫者弱之始有心世道者深思其故岂巧与拙异势迟与速异宜人工之于机巧不可以强争欤抑人各一心而无以自奋于相效而莫为开创耳方今　朝廷博采谠言　诏兴商务我　蕲帅胡大中丞通筹全局首开天算各学以握其源复　奏立商务局勖以裕国阜民期以集思广益窃谓通商惠工圣道之所不废今之商务非第法泰西之所长实则复周官之遗意耳或谓滨海之区耳濡目染故业商者易于争长而取法则见闻所限瞠乎后矣不知商务之兴以货财为主之货以煤铁为大宗地利所藏犹之不竭之渊不涸之仓也如能精心采练设法转运则利源日辟其勃兴可以操券然非聚众人之力以为力合众人之财以为财势必观望迁延因循自误利权一失欲再收回难矣譬如家有窖藏我不自取而仰屋忧贫一旦他人取之虽悔奚及由是观之开矿以出煤铁火车以利转输实中之先务如织布火油毛货等亦宜次第扩充近今有志之士蒿目时艰争相砥砺苟能有裨于国计虽毁家纾难皆谊不容辞本厚者利宽又有人焉导以先路有不乐观厥成而共襄是举者乎绅等躬膺委任亦思竭尽智能而全省所辟举凡开拓振兴之策联络保护之方苟非将伯助予实恐无能展布所望　诸同人顾全桑梓与各省　诸君子协力兴举各来厚资俾成大业当兹利源甫辟在近者实力提倡在远者同声应求是则深佩而跂望者也附呈招股章程诸乞　匡其不逮谨启　前浑源州学正太平柴淇　拣选知县太谷张惠　内阁中书太谷曹中成　刑部候补主事太平刘笃敬　工部营缮司员外郎灵石何乃莹　刑部贵州司主事忻州杨履　前京畿道监察御史临汾曹榕　吏部稽勋司员外郎洪洞贺勋　工部候补主事太谷杨长澡　候选知县吉州冯作栋　刑部候补郎中太谷曹中裕　候选道介休冀以龢　浙江严州府知府太平刘笃康　国子监学正学录夏县贾景仁谨启

一省此次筹办商务事烦巨首为开采煤铁业已勘定平定潞泽三处矿苗最旺之处以次购机开厂分炉煎炼随时运销次为火车铁路系与煤铁盐务运销相辅而行潞安平定两处并拟接入芦汉干路自可搭载客货广开利源三为机器纺织即以本省棉花毛货织成布疋毡毯分路营销免致利权外溢余如葡萄酒煤油自来火等皆拟次第招商兴办计购机炉钢轨买路设栈一切约需成本银八百万两以上方敷周转现就本省所招股本银两先行择要试办一俟商股招齐即当次第办理

一用既多不得不广为招徕除本省绅富官由总局收银付息外所有外省招商集股事宜现拟禀明抚宪札委妥实绅商分赴外省通商各口岸广为招集其收汇解统由新泰厚大德通大德恒等票号就近经理

一所招股本每股库平足银一百两为一股自一股至千股皆可附搭每股作两次交自注册之日起每股先交银五十两付给局中收条半年后定为二次交银之期再交银五十两即将前次收条缴回由经手之票号换给股票息折以凭取利分红如第二期之五十两不交即将股分销除并将以后应得红利扣除不能分派

一省设局官督绅办照中国买卖常规参以外洋公司章程所有各项司事多于商股之中选充以期得力不派委员并除去书差文案名目其挂名干馆之类一律禁绝糜费既少利息自丰至各项出入均有总簿每日有流水每月有小结每年一总结随时皆可查核而有股之人亦可随时入局察看开办一年之后按年刊刻总结清单分寄各省俾有股者一览而知以免蒙混侵蚀各弊

一各股应得息银均自各事开办之日起算如矿务系从开炼煤铁之日起铁路系从开车行走之日起织布系从开机动工之日起每年除正腊闰不计外其余十个月按五厘行息余外再分红利付利分利皆于每年腊月中旬由省总局先期知会各省即由各票号就近按折支付

一商局办有成效至结帐之期除将每年官利应提税课及绅董矿师薪水局费勇粮一切开支外作为十股计算二成提充公用一成提作总局花红余七成按股均分作为红利如扩充铁路及推广生意需添成本之处或即从此七成内提或另请股东添本均由总局临时知照股东办理

一股大任重许派人常川在局充当司事以便检查凡股分一万两以上准派一人二万两准派两人到局应办何事应受薪水若干由总局量才酌派若其人不称职或不安本分准由总局随时谢退仍请原主另派不得徇情公

一本局兴办各事需才甚多所有司帐监督工匠人等均量才器使约给薪工按月支发不准挂借挪移除饭食灯油纸张杂用按照实数开销外所有应酬等项概不得冒销倘有侵渔亏空等弊由局总辞退另举仍惟原保之人追赔垫以重公项

一中五金各矿最多自设商局后不得任意私开如各省有愿出己资集股开采者除平定潞泽一处外准其妥议章程禀由地方官详请大宪核示一面亲到总局公同考核俟奉批准后再由本局照章勘禀明后发给凭单收取贴费俾令开采此外如织布制造洋火纸酒之类凡须购机办理者皆许各商出名认办然总由总局发给凭单以昭画一如有私行招股虚设公司影射渔利欺骗所至或累及本局声名一有风闻即当认真查察禀请严究

一省设局量力任事严禁糜费可无意外亏折如或日久利微亦断不累及股主派认亏空特先声明俾无顾后瞻前之虑

一买得股票后或有要事需愿将股票转售于人者听其自便本局按期付利但凭股票股折办理惟不准中路抽掣股本缘股银皆已成货不能摇动大局

一各厂章程均用西法开矿之矿师制造之洋匠均须禀明抚宪函知出使大臣在各国访延名手订请来华综理一切庶不致虚糜巨

一省设局官与绅商同心合力不恃官势不侵商权银钱帐项买卖各事绅商经理弹压地方保护利权官为主持如有事涉衙门有绅承当不致贻累商民无可疑惧

一中设局本系创办凡各省官绅士商有能明晰机器制造矿务利弊者或访闻总局中有何弊端无论有股无股之人皆可来局面谈或路远以函相示要知此事为保我中国利权凡我中国之人谅无不愿襄成此举本局中深愿集思广益不敢自私自用蔽塞聪明

一本局创办之始周年行息初定三厘因恐商情不能踊跃故改定五厘此后无论外省本省一律以五厘起计以广招徕查各公司章程有随时择便酌改之例本局此次重订与前订者微有不同总期振兴商务非敢好为纷更

　以上招股章程十五条均禀经大宪核定先行刊刻俾众周知此外矿务铁路织布等事各有专订章程随后禀定刊呈特先声明

　　请创办银行章程　　　　　　　　　　　　　　　　
容闳

银行总纲四条

一开办事权　银行昉自泰西英法诸国屡经改章愈变愈精要以美国为最善日本银行亦多采之今拟参仿美国银行章程先设总行于京都续分设银行于各省城及通商口岸总银行资本以一千万元为额统由户部筹拨　钦派大臣督办并专派大员总办分银行即由督办总办陆续招商集股择地开设所有总行分行一切应办事宜随时拟定咨明户部办理

一印发券票　泰西有国债券无论数千百万皆由银行筹缴今息借商民之财而给以凭据名为借券银元通行市面而代以纸币名为银票此两种均由总银行用机器制造或暂时先外洋定造借券年息五厘以备各分行缴银领券凡有商民愿买亦可照领银票照资本定额如以一千万元为本应提六成六百万元存库此六百万元中又以八成制为银票计四百八十万元票内载明有库存抵本多票少随时兑现与空出纸币者不同自无折阅之虑通行各省可抵钱粮缴归藩库即可作京饷起解开办之后京外流通资本愈厚即照章加发银票该票之钢模定錾纸张定造经数十手而成正面华文背面西文花纹工细断难仿冒仍由户部编号加戳然后通行每月己未发各若干详注册簿发出银票设或日久破损准换新票所缴旧票点明号数对众销毁

一扩充分行　总行既拨官分行应招商股京都繁盛可设分行数处各省会暨通商大埠如上海等处次第招商开设泰西因领用券票称为国家银行今请设立牌号称为某某官银行如集股十万元应先缴银三万元给与借券如缴银之数股本多则借券递加总合股本三分之一为度此项借券于各处官银行开市时仍缴存总银行掣给凭单每年给与年息五厘核照所缴借券之多寡减成另领银票所减成数又以股本多寡酌定等差股本五十万以下者照所缴借券领银票九成五十万以上者八成百万以上者七五成三百万以上者六成如此则股本愈多而所领银票之成数愈减此项银票需用若干系于总银行额设四百八十万元银票之外另行随时印造万一分行亏折已有存总行之借券抵保且为数多于银票除抵偿外尚有余以备派员查帐等用再有盈余仍给还各股商并照西例凡银票存项股本每年正月七月收税两次每次通扯银票已用出者收税五毫存项二毫半股本二毫半合并一厘两次共计二厘收税极微与生意无碍其余未领借券之票号钱庄如有愿改官银行者亦准缴银领券一律办理其牌号悉听照旧无庸更易

一兼管制造　现在铜钱日少而金银两品尤阙拟由京都总银行铸造金银钱近日金钱一项外洋交涉渐多其分两成色务与西式一律庶中外通行不致因金价先零而折阅审是则需金日多金矿宜尽力开采土法淘洗所得无几宜聘矿师购机器广开以期迅速所出之金统运京都铸钱不得私售出洋以杜漏此中收回利权不少若矿金不敷鼓铸自可稍待机宜且先铸银元以便民用现查各省官局已铸银钱其成色高低务宜一律设有参差关系甚大请饬将各省新铸式样送总银行查其每年共铸若干数目亦须咨报以凭稽核
</div>
    <div class="pagination">
<a href="皇朝经世文新编_page45.html">上一页</a><span>...</span><a href="皇朝经世文新编_page41.html">41</a><a href="皇朝经世文新编_page42.html">42</a><a href="皇朝经世文新编_page43.html">43</a><a href="皇朝经世文新编_page44.html">44</a><a href="皇朝经世文新编_page45.html">45</a><span class="current-page">46</span><a href="皇朝经世文新编_page47.html">47</a><a href="皇朝经世文新编_page48.html">48</a><a href="皇朝经世文新编_page49.html">49</a><a href="皇朝经世文新编_page50.html">50</a><a href="皇朝经世文新编_page51.html">51</a><span>...</span><a href="皇朝经世文新编_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
