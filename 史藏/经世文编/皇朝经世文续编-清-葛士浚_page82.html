<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 82 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 82 页/共 103 页</h1>
    <div class="content">　　开浚河工告竣接修要工缘由疏光绪八年　　　　　　　　　　　　
开缺湖南巡抚李明墀
窃照洞庭一湖为东南巨浸周围八百余里水落之时尚有沙洲间隔分为东西两湖春夏水涨则合而为一万顷汪洋茫无涯涘行旅视为畏途东湖危险之处以九马嘴为最每遇暴风波涛汹涌往来舟楫覆溺无算从前特设鹿角救生局专收九马嘴一带浮尸每岁多至三四百具其附近地段有所谓折船厂万人堆救命港等项名目具载志乘一切惨酷艰危之状如在目中至迤西湖面宽广尤倍东湖为云贵两省及常沣等属水路要道舟行必须横截湖心而过三百里内无停泊之地猝遇狂风束手待毙又其地水势停蓄冬令严寒易致冰冻往往为船冰阻进退两难或食尽而冰未开竟有全船饿毙者故东湖危险在春杪以逮秋仲西湖则并及冬尽春初伏查雍正九年仰蒙　世宗宪皇帝详考图志洞悉情形特降　谕旨发给营田水利捐纳项内平余银二十万两交前湖广督臣迈柱湖南抚臣赵宏恩于西湖适中之舵杆洲建筑石台并于四面建堤各数十丈悉用坚石砌成以为行舟避风之所台上立营房以驻汛兵立店房以便贸易风起则趋避有地湾泊则防护有资冰冻则接济有赖　天恩高厚至今感戴不忘惟台峙湖中风波谣撼军兴以后不及大加修培以致日就倾圯仅存乱石冬令水涸尚可藉以泊舟而营房店房均经坍塌深夜多盗贼之虞冰胶无薪米之恃若值湖面水高既难停泊而乱石隐伏水中舟行尤多搁碰之患盖一岁之中失事者几难以数计也查东湖九马嘴光绪四年经绅商人等禀请于山后别开新河使上游船只可以直趋鹿角由万石湖入新河以达九马嘴之北下游船只一过扁山亦可稍依湖岸入新河绕出九马嘴之南中间一段险地全行避去数年来河开之后九马嘴以下竟未损坏一船鹿角救生局起获浮尸比前不及十分之一此项工程半由绅商人等捐资办理现已一律告竣极着成效嗣后遇有淤垫祗须设法筹款随时疏浚以为经久之图其西湖舵杆洲应修工程臣于五年冬到任后即经派员前往履勘查明旧石仅有其半而湖身淤垫入土颇深势须多购石料加高砌筑方可有裨以时方开浚九马嘴新河力难兼营并举且计工费甚钜湘省物力有限必须九马嘴蒇事后合湖南北两省之力设法通筹集成巨款方可接续兴修兹新河幸已竣工微臣适交卸在即深念此项工程攸关于民生利病甚大未敢以事非己责缄默不言应请　下湖广督臣暨新任湖南抚臣会商筹款遴派妥员估勘修筑成此要工庶　先朝良法美意有举莫之敢废而商旅往来益沾利赖于无穷矣
　　修复渠工请照旧开支岁修银两疏光绪八年　　　　　　　　　　　　　
陕西巡抚冯誉骥
窃查陕省水利以泾县属之龙洞渠为最即古之郑白渠遗址考之志乘旧说谓系引泾入渠其后因泾水力大沙多将渠道冲坍淤塞遂改为筑堤拒泾而专引龙山泉水入渠即系现在办法向灌泾阳高陵三原醴泉四县沿渠民田其利甚溥每年于司库动支存公银两以资岁修溯自陕省军兴渠道报湮民田致失灌溉曾经前署抚臣刘典于同治八年筹款修理迄今已十余年未动库款岁修渠身上段渗漏入河下段全行淤垫下游三原高陵两县无由得水恒苦旱干是水利之兴复斯时尤亟上年经臣饬行藩司粮道会委西安清军水利同知王诹驰往查勘确估督同泾阳等四县一律兴修惟查此渠袤延数十里有石工土工之烦并有官修民修之异穿山凿道更有明渠暗渠之分嗣据委员王诹禀报此次兴作首重疏通并补隙漏因将官修石工阻滞渠道者凿令通畅帮砌漏水者补砌严密并将上游暗渠羊圈哨眼拆开始知四龙眼之泉本向南流现因筛珠琼珠二大泉倒流北注以致数泉汇聚各水半经三龙眼漏去昔人治渠于三龙眼之南四龙眼之北横砌石墙遏水南流查因墙坏不能遏水诸泉倒流赴漏后人不知病在暗渠石墙祗以木板坝工顺闭三龙眼暂时塞漏转瞬土松板裂大漏如故今若补修石墙工费太钜现于两边渠石列槽下闸两道中实以土高出旧日水痕数尺力堵各泉南流不容点滴北注并将帮砌石渠漏水五处砌补坚固淤垫泥沙挑挖尽净官修土渠十余里一律疏浚宽深督同该四县催沿渠各户将民渠分段挑修务使适下底不任高仰阻滞该同知王诹驻工督催于光绪七年十月初八日兴工至十二月初七日官工民工行完竣当即按期放水各该县俱已受水计实用工料库平银二千一百三十七两四厘开具清摺由藩司粮道查明请动支岁修银两会详前来臣查该渠工竣后本年已历九个月据泾阳等四县按月具报渠水已照旧日水程依期入境灌溉民田实已着有成效察核所用工料银两亦尚核实无浮经臣率同在省司道如数捐廉随时饬发王诹承领支用请免造册报销除饬泾高三醴四县督饬沿渠水夫于每月水后随时踏勘遇有草土淤垫及有渗漏之处即刻挑修补砌并饬泾阳三原二县之水利县丞各于所管境内常川查看催修以专责成外查承平时官渠向有岁修经费银二百九十六两零咸丰八年新章减半支给并扣六分减平外实支库平银一百三十两零军兴后未能筹拨遂致失修今已将渠浚复每年挑淤补漏及闸板等项需费无措自应请复岁修旧制以重要工相应据实陈明吁恳　天恩饬部立案准自光绪九年起将龙洞渠工程应支岁修银两照例按年开支造销俾资津贴修理以垂久远而免废弛
　　办理浚河筑坝并各工情形疏光绪十年　　　　　　　　　　　　　　　
热河都统继格
窃查去岁热河山水涨发武列河石坝全行漫溢致将　避暑山庄宫墙泊岸各处堆拨多被冲刷坍塌倾圯当日由前任都统恩福奏请由直隶派员勘修钦奉　谕旨着李鸿章遴派妥员前往热河详细勘估奏明办理经署直隶总督李鸿章派委候补知府陈庆滋来热勘估等因钦此当因工钜费繁拟先将武列河挑浚并于西岸加筑拦水石坝遇水小之年不致泛滥其石坝大工另行筹办奏蒙　恩准在案奴才抵任后躬亲履勘查得石坝稍可缓修　宫墙泊岸堆拨势难延缓奏奉　谕旨着李鸿章筹款办理旋由该署督奏请由八项旗租及旗产钱粮项下匀拨银三万八千两由长芦盐课借垫银三万八千两责成委员陈庆滋会同热河道府核实办理兹本年正月二十八日该委员候补知府陈庆滋来热并由藩库领到河工经费银三万两奏请奴才添派委员会同商办当经奴才遴派理刑司司员理藩院员外郎格图铿额刑部候补主事陈庆萱会同前往察勘据该委员等禀称查武列河上游二道河西岸淤出滩洲逼水东行为东山嘴所阻不得顺流而下遂致逼向西注直冲狮子沟将西岸刷成大湾该处近年地势淤高与东岸山嘴相逼致水直冲西岸　流杯亭一带亦刷成大湾下游迎水村等处河身逼窄河流全向西注加以去年雨水山水并涨　宫墙堆拨兵房郡街均被冲灌倾塌现拟用裁湾取直之法河取中泓切去滩嘴将挖出之土石堆拦西岸成堤再于紧要处所加筑拦水大坝二道河长滩裁短使水顺轨狮子沟　流杯亭两处大湾堵筑上口浚河中泓去秋新挖中段河道稍窄加宽数丈迎水村左近东山根一带均偏东挑挖仍取中泓以便顺流直下如此办理虽工费较前估少增庶几稍有把握再下至　五火神庙地方河宽街尽不必再兴作矣共计此河应挑长一千七百一十丈口宽十丈十四丈不等底宽六丈十丈不等深三尺八尺不等有河道处加宽一丈五尺至五丈不等出土在十五丈二十丈以外不等共计出土六万九千六百七十五方每方土价约银四钱约共需银二万七千余两　流杯亭一带现在平地出泉尚有小溜必须填垫三尺疏消积水约用土数千方尚未计核查加筑拦水坝必在去夏被水之　流杯亭迤北九堆房以下方可拦东北两面涨漫之水不致逼近　园庭之墙然祗可为上游保障而迎水村地面窄而且低向赖大坝保护今无大坝如水势稍长必致漫溢泛滥村庄衙署营房郡街皆不能免此处亦必加筑拦水坝方资保护上游之坝可用鱼鳞坦坡形势做法上接废坝之根斜入河中再行收同贴岸岸约长三十八九丈原拟用大料石二十层下用大桩为根中用三合土为心约需工料银七千余两下游之坝可用常行立坝之势上接五堆房之下泊岸兼做旱桥以便行人往来下接迎水村北之废坝约长三十七八丈原拟用大料石八九层约需工料银四千余两惟查武列河形势以修筑大坝为万全之策今因钜款难筹暂为之计如将来修复大坝此项工程系属重叠不如将上下游二坝改为草坝每坝不过费用数百金水小之年亦可扞费既省而款不致虚抛其　宫墙泊岸堆拨情形核与上年所查无异惟本年工较价物料去岁原勘时无不加增实因热河地方被水之后年景歉收以致银价日微物价昂贵惟有竭力撙节工归实在项不虚糜而已至口外天气较寒清明以后地脉方融一切工作均难早动谨择于三月初九日开工禀请奴才亲诣查勘前来当经奴才率同道府司员等官亲往河干逐一确查核与该委员等所禀无异即批饬该委员等按照所禀核实修浚务期工坚料实无稍草率偷减除开工日期另摺会同热河总管奴才瑞芳奴才文佩奏报并咨明直隶总督查照外所有挑浚武列河加筑拦水坝并修整　宫墙泊岸堆拨等工大情形各缘由理合恭摺具奏
　　大修广肇两属围堤工竣绘图奏明立案疏光绪十二年　　　　　　　　　
两广总督张之洞
窃照上年水灾紧急之际赈饥堵决多方拯济自八月后灾象稍纾臣与前抚臣倪文蔚及司道等筹议佥谓备灾之计与其补救于事后不如豫防于未然因拟筹集钜款大修冲要围堤曾于上年十月初九日将大略情形　奏明在案查广肇两府水害考诸省志从前每数年十数年而一见近二十年来几于无岁无之其患常在西江若助以北江则为害愈烈上年通省溃决围堤一百五十余面高要高明四会清远三水南海六县所属一百二十九围高要高明受西江之水四会受绥江及西江之水清远受北江之水三水南海兼受西北两江之水故此六县为最冲余县或地势较高或受水较缓或去海已近旁溢倒灌为患稍轻当九月间派员带算生勘绘图式筹计办法于此六县中择其围大田多当冲受灌者若干处分别首冲次冲又次冲酌加培筑分为三路南海围多事繁自为一路责成前署粮道萧韶督同署南海县知县张琮办理嗣萧韶委署藩司即专令张琮经办三水清远河多溜急面面皆冲工程最为吃重合为一路责成署陆路提督郑绍忠办理高要高明四会地处上游合为一路责成肇阳罗道潘骏猷办理湘军统领提督陶定升籍隶岳州熟悉堤工檄调其部下弁勇赴肇庆帮同工作查围基本属民工然其时民困未苏非由官先发钜款以为之倡不足以资鼓舞而司局各库正当无款可筹且借修围基仍须带征归还事亦轇轕查有诚信敬忠两堂商人捐修会馆银三万两曾于上年九月间奏明发交绅董收储改作修筑围堤之用又查办肇庆府黄江税厂书巡浮收累商案内该厂书巡等罚缴银八万五千元七兑合银五万九千五百两以助广肇灾区修围之费本年三月奏明在案又光绪九年间直隶筹赈局司道以顺直水灾刊印捐资经前督臣张树声行司分发劝办嗣据各属陆续捐缴计收存银四千三百两零一钱二分因为数无多其时顺直赈务已竣尚未汇解又上海协赈公所绅士严作霖等解来助修东省围工西省路工规平银二万　百三十两六钱九分四厘除拟解西省外尚存银一万五千二百四十七两六钱七分又在上年试办牙捐项下提银十二万两又率同各官捐集银二万六千五百二十一两零四分四厘计共筹拨捐集银二十五万五千五百六十八两九钱三分四厘均充本案大修围堤之用于上年十月内兴工本年四五两月先后告竣查南海县地居首要势处下游现将该县西北两乡较为吃重之五十二围一律加高倍厚并于冲要处所加作十围或添筑石磡建造石闸就中以筲箕笃大揽背乌茶土布花冈南沙茯洲头三水南岸珊门大良官洲大珊下龙湾基罗格南北大富共十五围基为最要共支用银一十万零二千两由该署县张琮督率绅董修理核实支发至兼跨南海顺德两县最大之下桑园东西围已于上年九月照案于筹备堤岸项下发银二万两交围绅修筑此系该围生息专款并非正项业经于本年二月专案奏明计南海境内当冲较大之围仅良凿一围因原修坚固未经存本以备岁修道光十三年广肇两府大水前督臣卢坤等筹集官捐银三万五千余两绅富铺租捐银三十五万余两均充赈济至修围之费将奏明借给分限五年免息征还光绪四五等年清远县石角围冲决该围为三水南海两县保障前督臣刘坤一等劝集民捐银八万余两修城石工此次水灾适当海防倥重劳民力之后而当冲各围不能不急修以备春涨若劝捐恐涉迟缓借款亦多葛藤故拟筹集巨款为官民合办之策以资感发而速成功
计此次大修官筹银数合之去年夏秋堵决代赈银八万九千余两之数统计已及三十四万余两今年水势虽觉稍缓而五月盛涨时较之上年高要仅差四尺九寸三水仅差二尺六寸南海仅差一尺二寸各围幸获安全惟南海之射洲肚窝琴沙巾子四围高明之陈深水等一围冲决或数丈或十余丈皆系低洼小围伤稼尚属无多但使每年少决十余围即为民间保全钱谷百余万所动各款除会馆厂书罚款本系奏明专备围工之用外借用顺直赈捐存款目前顺直正有水灾应由粤另行筹捐归还沪绅捐款出于乐施善举粤官捐款尤系分所应为均不敢邀请奖叙塘租奏留充公一款本系各官应领之项令其节省输助扣发办公其牙捐一项因海防需饷甫经试办并非向有库款且防海修园同一系民生之事今以取之于商者用之于农似于情理尚顺各围均经详加查核委系实支实用此系官民核办且并未动支正项钱粮应请免其造册报销仍饬各属督令各围总业户人等各就该围向章随时妥为保护自行培筑日增月盛常保无虞其各围修过丈尺银数官款数目一面刊刻征信录宣示周知由广东布政使高崇基会同善后局司道详请具奏前来臣伏查此项大修广肇两属冲要围堤乃仰体　慈恩浩荡轸念边黎故亟于惩前毖后之时勉为曲突徙薪之计溯考粤省围城案关系重要者共三起前督臣阮元则借款提息专充桑园围岁修意在先其所急惠而不费卢坤则赈款散放围款征还意在分别常变俾救急之与循法并行不悖刘坤一专作最冲大围石工意在择要并力求效较钜三督臣办法不同而用意精密实皆为经久良规此次水患过广灾民过众必宜先保今年农收方免眉睫之患势不能专顾一两大围从容筹修又以民困之余专劝民捐必致畏难贻误暂借带征亦恐观望不前今昔时势不同故不得不官倡民和合力求之此后遇有修筑围基之事仍应按照定例借款征还或筹修最要一两处方为经久之法此次工程系属官民合办核实支发并未动用正款其沪绅集捐粤省官捐均系仰体　圣慈救灾尽职出于至诚不敢仰邀议叙相应将修筑各围堤加培丈尺石埧工段筹发官款分列清单并绘具西北两江水道及此次修筑各围堤恭呈　御览
　　修筑潮属韩江围堤片　　　　　　　　　　　　　　　　　　　　　　　　　　
张之洞
再上年七月潮州府属韩江水涨冲决海阳饶平澄海三县堤岸浅损田庐当经潮州道府筹捐银三十两及时赈抚臣覆饬司筹拨银五千两委员驰往勘办工赈业经会同前抚臣奏明在案该处近海水消迅速田庐并未久淹尚无大碍惟三县堤岸冲决甚广经该属绅董在籍福建补用知府郭廷集等筹议集款兴修估计海阳县属秋溪尧里等乡堤基修费银五万余两饶平县属隆都等乡堤基修费银一万五千余两澄海县属洪桥等乡堤基修费银七万二千七百余两而海阳南堤自郡南之安南庙起至龙都长桥止计长八千一百余丈保障三县扞麻城冲决计数十处若仅略事补苴终属敷衍之计必须一律加高培厚庶可收一劳永逸之功估计全堤修费约需银一十六万余两此次绅民集议原拟自行筹捐前将发去官款银五千两分拨海阳澄海各二千两饶平一千两为之倡率小民自卫身家踊跃争先已集资十万八千余两尚短银四万余两力难再筹竞赴该道府呈恳发款助工因查上年海阳县绅富海防捐输已捐未缴之银尚有一万余两经该道府禀请将此项如数催收即发作津贴此项堤工之用其余不敷之数再劝股户竭力题捐其澄海县属之洪桥乡堤岸民间筹捐不敷亦拟将该县绅富欠缴海防捐项二千六百余两催收拨用当经臣批饬照办查署潮州镇中军游击方鳌情形熟悉素能联络绅董因饬该游击及该府县分派委员督工赶办统计三属赈抚修筑之费除民捐不计外上年由司所发之款系在沙田海防捐输项下拨银五千两兹催收绅富海防捐款拨给银一万二千六百余两共银一万七千六百余两均随时发交各该属绅耆领出汇同民捐自行经理支用其绅富捐款催缴不齐应由民间自行筹捐足数现据该道府禀报饶平澄海各堤均已告成惟海阳南堤工程较钜趁此秋睛并力赶筑亦即陆续竣工查潮郡素称殷实该处堤工向系民捐民办此次因上年水势过猛冲决太多迫近郡城急须修筑巩固需费浩繁又适当广肇两府被灾之时　赐金筹款工赈兼施该属绅民同时呼吁未便从膜置致涉偏枯且所劝皆系捐款以之补助民堤尚属相当应请并免造册报销节据署惠潮嘉道益龄潮州府知府朱丙寿会同署潮州镇总兵戴朝佐禀报饬据广东布政使高崇基会同善后局司道核明具详请　奏前来臣覆核无异除咨明户工二部外理合附片奏陈
皇朝经世文续编卷一百
　工政十三海塘
　　勘估宝山塘工疏
林则徐
窃照太仓州属之宝山县三面环海境内土塘一万五千余丈石塘一千三百丈石塘之内仍加土戗其沿塘迎险处所外钉排桩填砌块石自靠塘一层至二三四五层不等历年久远潮汐激荡桩石损缺之处风浪遂及塘身嘉庆四年十年两次遭被风潮叠经奏准动　帑兴修迄今又阅卅余年每遇伏秋大汛土石各工被潮泼损责令该县随时择险抢修权为保护本年六月十四日陡遇异常风潮水势飞腾高起数丈沿海塘堤率多冲塌经臣陶澍先将大情形奏奉　朱批查明据实核办钦此臣林则徐接据沿海各属禀报当查风潮冲坏塘工以宝山为最甚除饬先行择要抢护外复委藩司陈銮亲赴宝邑会同苏松太道阳金城逐加查勘该县江西各段土塘穿缺一千七十余丈残损二千一百八十余丈江东各段土塘穿缺一千一百余丈残损四百四十余丈石塘冲裂六丈其余亦多残损虽经该道阳金城督县捐廉赶做土戗暂为拥护而急须大加修筑方足以资抵御臣等往返札商以此项工程浩大保障攸关断不可迁延贻误而　国家经费有常又值浙省大修海塘之际不敢复以江苏塘工请动　帑项因思该县士民素尚好义急公上年赈案劝捐已各勉力输助今海塘为地方保障尤期众力同擎当饬该司道体访舆情妥为劝谕一面由臣林则徐先行附片陈明钦奉　朱批所办妥等因钦此臣等即率同司道州县捐廉为倡并劝谕城乡绅庶陆续书捐至七月初间已得十万有零之数正饬印委各员会同估办闲复据苏松太道阳金城等禀报七月初二日未刻又有飓风突起雨骤潮喧彻夜震撼至初三日未刻始经渐息宝山江西各段塘面所筑土戗均被风潮漫溢全行穿缺江东各段新筑小圩冲缺五百余丈旧堤亦处处增坍等情臣等仍饬该县俟潮势稍落先行设法堵御一面饬据太仓州知州李正鼎督同宝山县知县毛正坦暨委员候补知县龚润森镇洋县知县孔昭显坐补崇明县知县徐家槐等赶紧逐一履勘估计兹据禀覆旧塘本嫌陡直收分过少不足以柔潮势今加筑新塘拟用外面三收里面二收底宽八丈顶宽二丈高至一丈二尺一律齐平所有旧塘业已残损过半若即以新土镶筑恐新旧不相胶黏应将旧土一律铲平将凸补凹铺作塘底泼水行砥再以新土层层加筑套硪饱锥以期坚固塘外签钉排桩填砌块石层数不等其小沙背谈家滨一带形势尤为顶冲除外面多加桩石俾资保护外并于里面加筑新塘以为重门保障又该处旧有挑水坝二道久经残废今一并修复仍于坝外双桩夹石以资挑溜至石塘冲裂残损各段普律添购新石砌筑完整其石塘尾段与土塘交接之处加土裹护并加石坝三层合计江西江东应估硪筑土方约共三十五万六千四百余方石塘添办青条石一百九十余丈通工桩木约须六万一百余根碎石二万一千三百余方统计银数须得二十万两有零方能料足工坚永资巩固并据司道核覆所估并无浮捏等情臣等伏查宝山县境江东江西所辖土塘本年两遇风潮穿缺残损只有五千余丈其石塘亦多冲裂脱卸既经该州县等确加履勘逐段修复并将石塘添砌新石土塘加帮高宽且于顶冲处所里面添筑新塘外建挑水坝二道以复旧制沿塘签钉排桩填砌块石再于石塘工尾土石交接之处筑土裹护外加石坝三层俾工段益增巩固实可为一劳永逸之计所估土方桩石覆核尚无浮多惟统计银数须得二十万两有零方敷办理而捐项甫经及半若必俟全数捐足始行兴工则今冬已恐无及明岁春潮骤长抵御无资人心惶惶深为可虑臣等复经采访众论公同商搉事关生民保障不独宝山一县绅庶自身家捐输已形踊跃即贴近之嘉定上海二邑亦皆唇齿相依尚可互劝集捐以期众擎易举因令先将已捐之项采购料物赶运赴工并于宝山绅耆中公举总董数人散董数十人分司其事现在将届立冬水势消落应即择吉开工派令印委各员分头催办并饬苏松太道阳金城率同太仓州知州李正鼎时刻来往稽查不任稍有草率一面续劝协捐以资办理察看该处民情因见各官捐廉倡办系为保民生起见无不心怀感奋虽需款繁钜而妥为劝导稍宽时日自可有成统于竣工之后查明捐户银数照例　奏咨鼓励如有格外多捐者容臣等酌量恳　恩加奖仍严札州县毋许抑勒科派并饬杜绝虚糜不准有丝毫浮费如能格外撙节即可稍减捐数总期认真核实以蒇钜役而奠海疆一俟通工完竣臣等酌往验收另行具　奏
　　亲勘海塘各工片
林则徐
再太仓州属之宝山县捐修海塘工程经臣会同督臣陶澍奏奉　上谕陶澍等奏筹议捐修海塘工程估需银二十万两有零据称业经率属倡捐该县绅士踊跃输将捐项已经及半其附近之嘉定上海二县皆唇齿相依尚可互劝集捐以期蒇事着即责成苏松太道阳金城太仓州知州李正鼎督令各该县随捐随办并往稽查无任草率等因钦此当经恭录转行钦遵办理旋据苏松太道阳金城太仓州知州李正鼎等以该处塘工有迫近海滨外无护滩之处应否绕越挽筑禀请臣临工勘办又嘉定上海二县虽已分劝尽捐尚未集有成数亦须臣亲往督劝臣随于十月二十八日自省起程前赴宝山工次亲加履勘除县城迤西之小沙背迤北之谈家二处虽皆临水顶冲而迫近城垣市镇未便过于缩进仍照原估于旧塘里面加筑新塘以资重门保障外其江西之衣周塘及江东之八房宅唐家宅长周家宅各处均系顶对大洋形势挺出外滩已塌塘脚渐卸入海若仍于原处修筑现在碍难施工且恐不能经久自应绕越另集庶臻巩固又江西江东两台挺峙海口虽潮大之时不免漫及根而形胜所在未便改移惟于临水之一面加筑圈堰多护桩石以凭扞卫又施港迤南塘身留有石洞一座因系农民灌溉取需不便令其堵塞但恐大汛潮猛易被冲决亦须略为挽越以避激荡均经臣逐加履勘与该道县并绅董人等酌商定见即饬该县等妥为照办毋许稍有草率至嘉定上海二县协捐一节并经臣亲督道府州县传令各该绅士详加开导互劝输将佥称各官尚且捐廉为民保障该绅等住居切近自当勉力输助以济要工察其情词尚属踊跃可期源源捐济无误工需臣仍谆饬撙节动用务使料实工坚以为一劳永逸之计又查今岁夏秋之间沿海屡被风潮本不止宝山一处如华亭县之海塘亦据该县禀报外塘桩石多被冲损内塘土间被汕刷等情经臣汇入风潮案内附片奏蒙　圣鉴在案兹臣于宝山勘毕之后并到华亭海塘逐段查勘该塘内面砌条石十五层外面包土其迎潮处所又加桩木碎石层层拦御潮至虽被漱啮仍从空隙处退回故相沿谓之玲珑埧实为全郡保障前于道光十一年遭被风潮损坏曾经请　帑承修计今已逾保固例限本年六月十四五及七月初二三等日飓风大作致将玲珑坝土石桩木各工先后冲坏潮汐直到塘根刷去面土激动条石当经署松江府周岱龄督同该县张庆瑗赶紧抢堵一面按段查勘估计详办即据该府县以工段绵长一时无款可筹而该处民力拮据即劝捐亦恐无济祗得由松江府属各员捐廉酌办议请先行择要将珠称等号有土无石之单塘一百二十余丈再加木桩一层桩内填石石后添土铺筑行硪务令坚实又将最险之金山嘴地方鸟官以下等号择要修筑四百四十余丈均于石塘包土之外量至六丈地位排钉木桩内填碎石加筑尾土悉照玲珑坝做法修成护塘摊坡俾险要之处扞卫有资再将全塘外坝徐图修复等情臣此次亲诣覆勘所估各段皆系刻不容缓之工应如该府县所议先行兴办已令即速施工所需经费据该府正署各员督率该属之华亭奉贤上海南汇青浦等县分别捐廉通力合作俟工竣验收查明实用确数再行专摺具奏
　　验收宝山县海塘工程疏　　　　　　　　　　　　　　　　　　　　　　　　　
林则徐
窃照太仓州属之宝山县海塘于七年六七月闲连遇风潮异常猛烈冲坍至五千余丈经臣与督臣陶澍函商以海滨保障攸关断不可迁延贻而工程浩大　国家经费有常又值浙省大修海塘之时不敢复以江苏塘工请动　帑项当饬升任藩司陈銮亲赴实山会同苏松太道阳金城体访舆情妥为劝谕捐输办理由臣附片具奏钦遵　朱批所办妥等因钦此随即率同司道州县捐廉为倡劝谕城乡绅庶陆续出捐十万有零因估需工费在二十万两以外复于附近之嘉定上海二县互劝集捐以襄钜役一面督饬印委各员选举董事乘时兴工会同督臣陶澍奏奉　谕旨责成苏松太道阳金城太仓州知州李正鼎督同各该县随捐随办等因钦此当即恭录转行钦遵办理旋据该州县等以该塘有逼近海滨外无护滩之处应否绕越挽筑禀请臣临工勘办又嘉定上海二县协捐亦须臣亲往督劝臣当于上年十月内赴工亲勘定议并将劝捐踊跃情形续经附片陈明在案伏查该塘旧工因收分过少形势近于陡直恐不足以柔潮势是以现筑新塘概系底宽八丈顶宽二丈高一丈二尺外面临水之处均用三收做法里面亦用二收并恐旧土与新土不相胶黏所有冲坏之处悉将旧土铲平铺底重新硪筑每松土一尺行硪三遍打成实土六寸责令各段委员逐层面验验实一层方许加筑一层又石塘铺砌条石一百九十余丈皆令选择坚结石料錾凿平整其土石交接之处加筑石坝三层以资裹护并于小沙背谈家二处收复挑水坝两道坝外双桩夹石以资挑溜又沿塘签钉排桩填砌块石凡迎潮顶冲之处皆用双层其次要之处酌用单层又施港迤南旧有石洞一座系农民灌慨所需不宜堵塞而大汛潮猛易被冲决原估挽越砌筑嗣察看形势竟须改建石闸一座始足吐纳潮汐农田既资沾润而闸身宽厚亦无激荡之虞又塘后旧有随塘河一道工长五千二百余丈岁久湮塞几成平陆该河本关水利且沿塘桩石得由内河运送可免海运风涛之险自宜乘此兴举钜工之时一律开浚以上各工有原估所未备及者节据太仓州知州李正鼎统办委员候补知县龚润森总催委员坐补崇明县知县徐家槐镇洋县知县孔昭显暨宝山县知县毛正坦等禀由司道核明详请添办当经批饬督率绅董核实经理计自上年九月二十一日开工起截至本年五月内除石塘先经补砌完竣外所有新筑土塘工长五千二百余丈均已告竣其石塘南北两头与土塘交接之处三层盘头石坝一律砌就挑浚随塘河亦已完竣通工桩石先将顶冲之处择要钉砌其余尚须集捐购料陆续接办据各该员将已竣各工禀请先行验收臣于五月十九日由苏州前赴宝山周历查验所有江西江东各土塘量明高宽丈尺较原估格外敷余逐段锥试均属十分饱满硪筑实为认真补砌石塘面面方整并用铁锔铁锭逐层句贯新旧相合灰浆坚结盘头石坝三层排桩紧密填砌块石高与土石塘相平塘外单双各石坝择险钉砌之处桩密石厚足资护塘挑溜其随塘河道挑深九尺至一丈不等正届插秧之际塘内数万农田咸资灌溉施港口石闸业经砌至十三层工已及半砌法与石坝塘相同甚为坚整臣连日查看工段绅士耆民扶老幼香花载道无不欢忻鼓舞感颂　皇仁就中有年近百岁及九十岁之耆民王七大陆孔彰杨世奇等佥称曾轻四见大修海塘未有如此次之层土层硪高宽坚固者臣验工之时适见伏汛潮汐正属盛旺塘工大局告竣已觉扞御堪资再得通工桩石全完定足以垂久远惟应行续购各料尚属不少而江西海口台攸关设险亦须拆修尚有　天后宫及　海神庙年久坍损并应改建所需经费本系奏奉　谕旨随捐随办除官捐项下升任藩司陈銮捐银三千两解任苏松太道阳金城捐银三千两护理苏松太道苏州府知府汪忠增捐银三千两太仓州知州李正鼎捐银三千两宝山县知县毛正坦捐银六千两署上海县事元和县知县黄冕捐银三千两署嘉定县知县王锡九捐银一千五百两均已交齐支用外其绅庶各捐户内有捐数在四千两以上至万余两者似应先恳　恩奖俾共闻风鼓舞互相激劝已捐者赶紧凑缴未捐者倍加输将庶大工克期告成以仰副我　皇上保卫海疆登民席至意
　　请将浙江西塘柴埽工程奏复一年固限　　　　　　　　　　　　　　　　　　　
舒化民
浙江海塘之设原以保民生溯自秦汉以来钱塘置县已有塘名唐宋元明屡加修筑至　国朝建筑石塘意美法良遂超千古复虑石塘年久难恃复加筑柴埽坦水保护塘基增十余万金以为柴坦岁修之费诚以海塘为浙省杭嘉湖及苏省苏松常镇七郡保障前人度地势者以海甯长安镇与吴江县塔尖相等稍有决裂不特七郡为鱼而咸水灌入田畴则数年不能耕种是以前此仰沐　皇仁不惜帑金大加修筑恭阅海塘各志伏读　高宗纯皇帝上谕业业谆谆屡烦圣虑又奉翠华临幸指示机宜两省臣民至今沐浴恩膏沦肌浃髓自干隆至嘉庆五六十年间并无溃决良由不惜小费是以克成大功也迨道光初年海波恬静堤埽完整章家庵潮神庙一带犹有涨沙二三百丈之宽而无识工员有心见好不顾将来变迁遂建言请加一年保固缘时大府误信其言奏加固限不数年间东塘决口西塘继之而建言之员终以不胜任罢去西塘自道光十二年至十五年屡决屡修糜费帑金将二百万又派各州县赔摊一二百万计自改例以后不及十年所省不及百万而所费已四百余万道光二十三年又有七堡决口之事则所得不偿所失也较然可矣窃以情势有今昔之殊惟主其常乃可以持久利害有大小之异惟图其大乃可以无虞请一一陈之盖海潮忽大忽小自古无定从前旧事无庸赘陈如自道光二十一年至二十六年海潮不过暗涨并无潮头彼柴埽各工无论保固两年即不修理亦无大碍道光二十三年七堡决口系由山水骤发不关海潮至二十六年夏秋间潮起以至二十七年潮头更大至二十八年潮头愈猛较二十六年不啻十倍又二十六七两年止是秋汛大潮二十八年则春夏冬三季亦如秋汛甚有更大于秋汛者良由东塘中沙愈高横加梗阻西塘南沙愈涨愈宽潮势尽击北塘又加潮水较前猛烈此时柴埽各工即使保固半年尚属难支此今昔情形之大殊者也查从前初定柴埽保固不过三阅月厥后即傍河工三汛之例定以一年论潮水极小工无赔累例价有余虽两年固限不为长潮水极大工多赔累例价不足虽三月固限不为短　朝廷立法不能视潮水大小而暮四朝三所以酌乎其中定为一年以羡补不足最得其平今加至两年则专以无潮之年而诸潮大之岁立法偏枯非长久无弊之计也窃思固限加长原为帑金有数起见某虽至愚极陋岂不知经费维艰应求撙节然而节费有大小之异而利害即与之相因从前加限之后反糜帑金数百万固已着有明验因不揣冒昧谨将西塘情形缕上陈伏祈俯察近日海塘实潮大限长工难久恃所有将来西塘柴埽盘头工程详请奏复一年固限永为定例俾可历久遵循免致险工叠出补救不及庶工员无赔累之苦则石塘少冲决之患不惜小费正所以省大费也是否刍荛可采伏乞核议施行则阴功与海水俱长伟烈共堤防永固矣
　　修防　　　
舒化民
窃惟立法期于垂久而举政务在得人查东西两防海塘柴石各工自道光六年奏定章程议加固限原以严立限期杜工员等草率偷减之弊极为周密而嗣据该工员等会详转请仍循旧章因甫经奏改未奉准行第恩海潮风势夷险靡常实非目前所能臆计但令人力能为如有坍损自属难辞其咎若遇风汛激烈即难保无旋修旋坏之事此中稍无余地实属力有难支且恐立法过严工员畏累存侥幸苟免之思遇有险工不敢开报转致贻误大功窃以为从前各工之草率固工员之办理不善而亦监司之体察未周上以修防为调剂之方则下亦乐以办工为自便之计积习相沿遂至如此某由州县出身在仕途二十余年才具短绌惟遇地方公事未敢稍蹈欺饰以海塘重大尤不容掉以轻心据愚昧之见拟请以后修防责令工员择其最险必不可缓者据实开报亲诣勘实方准会详请奏是慎之于始既无浮冒之工而兴修以后不时亲往察看所办如不合式即记过饬令加修甚者详请参劾如此则工员有所警畏工程可期结实经费亦可期节省即不加固限而此中之节省已多历一　年或当稍有成效尔
　　修防酌宽固限　
舒化民
浙江仁和海甯塘工为杭嘉湖苏松常镇七郡民生保障最关紧要遇有坍损其已逾保固例限者随时详奏动项修筑未满固限各工责成原办之员赔修若遇异常潮汐非人力可施者查明工程原系坚固钱粮实用准作报销其保固例限初办仅保三月干隆年间加至半年四十三年改为经历三汛迨道光六年奏改保限两年伏查工程之平险全视沙水为变迁从前贴塘涨有护沙潮势较为平缓是以随时酌增固限俾免滥糜经费近年南岸涨沙日宽海道日窄而北岸之护沙洗刷殆尽兼以两年来风潮异常猛烈每遇山水骤发之时与潮汇势扑面山水搜根底面受击柴埽各工动多牵连坍卸固限既长正难缓待甚有一年赔修数次者此西塘险工林立之实情也兹据各工员等以两年固限赔修实不能支禀请将西塘固限酌减一年仰蒙宪台批发司道会同通盘酌核妥议详覆察夺等因伏查海塘要工近以西塘为最险而估修例价则西塘最轻该工员等领项承修事前既难苟事后又须赔贴卒至赔补不赀迁延贻误致成钜工堵御艰难益滋糜费矣第工段绵长而经费有限两年保固似不得不量为变通若遽减一年又恐启工程草率之弊事关酌更旧例必须筹画周详请于工竣验收之日起经一年三大汛后再历半年是较两年为稍减而工经四汛五汛亦非坚固不克完全如限内有一月之未满工程有一分之稍短即查明勒令赔修如此量为变通于慎重之中仍寓撙节之道则于修防核实有裨益矣
　　修防　　　
舒化民
窃查两塘工程自南岸涨沙日增北岸海塘吃重道光五年南沙止千余丈至十三年已涨至八千余丈以致北岸险工林立石塘坍口者百数十丈先后奏请帑金二百余万始能一律巩固完竣而存留二十余万之塘工生息岁岁修防以资善后每年用银约在十五六万两上下潮汐平安两塘无事嗣因经费不充不得不量为撙节仅将险中尤险之工择要兴办延至二十八年次险者尽成尤险而又益以七八月非常之风潮坍损工段遂至修不胜修本年春夏两次修工两防共请银九万有奇原知经费不敷不得不力求节省所以请修之工皆间段之中择其尤险惟间段故前后多不联属惟尤险则宽深不易施工譬如辅车唇齿之相依前倾则后覆唇亡则齿寒亦理势所必然也又遇八月风潮比上年尤甚如省垣之秋涛宫自干隆间建修以来从无潮泼今则石柱击折扑碎楼檐实为从来所未有不第柴埽刷去并且波及行路沟槽潮势本极汹涌风又加之激荡东裂西崩如汤沃云其地宽而势坦者尚可依土附桩若路槽逼窄之处坍卸日近石塘此而不及蚤修防一经坍至底石势必搜啮塘根目今尚无策可筹何堪更添格外糜费此海塘之日危一日实在情形也至于修工则尤有难焉者从前海塘平安险要工程尚少柴埽易以整齐工员乐于从事今则非尤险者不能举办查办工例有丈尺即增减不甚悬殊今领二丈正工之例价兼修七八丈之沟槽工费已不能敷而又东西边际少能联络新筑之工沙土松浮有工未及半而被潮刷去者有甫经修竣旋遇冲损者每值工员间诉苦里往往凄然泪下维时既不能不以厉色责其赔修仍不能不以婉言慰其累此修工日艰一日之情形也每巡查塘工自七八月后实月异而日不同既见工无完善尤觉心悸胆寒各处显露石塘及坍至行路沟槽之处不能不及早请修工钜费繁实为万分焦急岂不知库项支绌筹款维艰然不及时补救奏请设法筹办纵今冬徼幸无事来春坍缺必多工愈多则工员之照管不及工愈难则工员之赔累不支某添列分巡岂敢以危辞耸听而值此任大责重断非庸才薄力所能胜自到工以来食不知味寝不安枕旧时心胃疼痛之病间日一发然不敢请假者以曩时从事繁剧州县郡守垂三十年未尝乞一日之假告一夕之劳今荷　天恩高厚擢至监司即尽瘁匪躬岂敢顾惜第一线危塘为下游七郡生灵保障东南财赋攸关设有贻误患岂胜言沥情禀恳伏冀设法筹款指示机宜海塘幸甚官民幸甚
　　修防核实　
舒化民
东西海塘险工林立修不胜修请多修则知经费有常欲少修又恐要工贻误查二十八九两年风潮猛烈固属从来所未有然究由南沙涨宽北岸受击所致本年三月间过江巡视南沙由萧山之长山河庄至山阴之党山埠一百数十里昔之海潮故道今则尽成沃壤登河庄党山遥望东北海面宽阔不及十里旧沙之外接涨新沙又接涨阴沙数百丈有潮退尚未显露者南沙日涨日宽北岸愈击愈猛柴埽既多冲刷并及行路沟槽此险工所以逼近石塘也近来工员承办往往视为畏途诚以工险则例价不敷屡修则赔累不起年复一年石塘遂形坍缺兹据工员呈请改复一年固限明知国家经费支绌事违成例何敢遽议更张第念今日情形实有艰难之势与其迁延溃决多费十倍百倍之金钱似不若量为变通尚冀七年三年之艾蓄查西塘新建扫工估银六十余两折建四十余两定例固限两年今则透底者尽需捆扫而请修者仍办折建以不敷之例价兼固限之绵长赔累不支实恐贻误似应请分别办理其尚存沟槽行路仍照柴塘给价其坍卸近石塘者悉照新建扫工例兴修工分平险而建筑仍守初章似较平允至两年固限在当日随时递加亦因海塘章家庵一带北岸微有涨沙潮势平缓自可因时制宜今则南涨北坍情形判若霄壤可否量为变通似于修防核实之道两有裨益此西塘现在之情形也至东塘戴镇念尖四汛惟镇念两汛有扫工三千余丈其余俱系坦水迤西者尚属完善而迤东坍卸扫工仍复不少且石塘溃决之处间段亦有数十丈现潮水顶冲扑塘甚或漫盖塘面履勘周遭尤为危险若不及时修筑其坍卸可立而待此又东塘现在之情形也惟欲修工必先筹费上年多办险工数百丈幸保无虞而请费至二十四万有余已为破格之举明知本款不敷方冀今年量为撙节讵料两塘情形尚复如此南沙有日促之势风潮多意外之虞万一秋汛猛烈真有不堪设想者应请鸿裁擘画指示机宜俾工员不致畏难可以及时修理庶几有备无患矣
　　修防筹费　
舒化民
窃思海塘受病深而且久自道光五年以前南沙止千余丈十年七月风潮案内以工段过多仅将险中尤险各工兴修其次险及续损者未办以致十一二年塘工大坏加以十三年又涨沙三千余丈潮势日趋而北自此工程修不胜修十四年奏请　钦差大办海塘驻浙监修共用银一百五十七万有奇两塘各工乃臻完善嗣后每年额设岁修东西柴扫工息银十五万余两东塘石工息银二万四千两坦水银五万两共岁修经费二十三万余两诚为不少然生息银十三万余两息按引输年不敷用前运司详明先于公息项下垫给迄今运库想亦无多筹垫节省司费二万余两亦由运库按年移解近年引滞课绌未能按解且闻欠解尚多此十五万岁修之支绌也石塘生息二万四千两闻本银已挪缺六万有余约收息少三分之一此石工之支绌也
坦水五万系借拨盐饷自道光十九年拨过一次上年就是款存项提拨亦非岁额各款支绌情形如此所以近十年来每岁修或用十五六万两或用十七八万两但可敷衍平安想无不力求撙节惟二十七年用过乎俭仅用银十二万两险要一停修从此塘工再坏二十八年用至二十二万余两而停缓者尚多至二十九年风潮猛烈异常石塘次第坍圯虽仍择尤险者抢修已用至二十四万有奇三十年霜雨兼旬山潮汇击石塘处处坍露决至十四堡之塘身一百二十丈工员抢险奋不顾身劳不惜命实用银十三万有奇而柴扫各工计修三千五百余丈用银二十八万有奇而就东西两塘柴扫工合计一万四千余丈不及四分之工坦水工五千六百余丈不及二十分之一上年西塘工程倍于东塘而沿塘险要者尚有五百余丈东塘柴工坦水久已倾圯不堪自上年少减缓修今又险工林立若复迁延停缓将来决裂修补尤艰思念及此每至终夜旁徨一筹莫展而又谂知藩运二库支绌岁修定额尚不能敷其何堪此意外支发然使因费无所出遂竟置七郡生灵于不问尔时即身被重谴固无足惜其如公事何天下事有费少而功多有费糜而无补者有及早则弥患于无形稍迟则祸变相寻悔不可追者事会之来间不容发岂独海塘即以海塘而论从前两次败坏之由亦前车之鉴也惟受病虽深尚当救治恳饬藩运两司设法另筹经费或每岁仍请酌留盐饷若干稍能岁修充足海塘自可改观而官民均受其福矣
　　建复东中两防石塘记　　　　　　　　　　　　　　　　　　　　　　　　　　
戴盘
海塘之筑堤也始于唐开元九年前此已有筑者无可稽考大抵所筑皆土塘草塘以后造木柜石囤塞其要处所谓石囤者皆以碎石为之非叠石为堤也海甯之有石塘自我　朝始创始于康熙改建于雍正告成于干隆而鱼鳞塘之名遂为一定不易之制前代修筑必俟海啸潮溢冲溃塘堤始行补救我　朝轸念民生钜工屡举一切制度积久大备并定岁修章程以为一劳永逸之计考之志书海塘自仁和望江门外至海甯尖山前只东西两防后添设中防移台州通判改为同知驻于翁汛遂有三防共建有石塘一万九千余丈海甯地居滨海潮汐往来惟恃一带石塘堤防扞御诚百世之利也道光年间因修筑工程浩大　特命廷臣驻工督办阅两载而工竣建修石塘一千七百余丈自此以后随损随修遂得晏然无事迨咸丰三年军兴以来岁修银移作军需之用不遑兼顾塘工而海塘遂失修焉庚申遭兵燹至甲子收复而石塘之倒塌者多至数千百丈大府忧之虑海水之泛滥而旁溢也奏请兴办先筑海甯之绕城石塘三百余丈以城中居民疏入　朝廷命督臣吴公来浙会同抚臣马公勘明三防石塘缺口四千五百余丈应行建复以外拗裂石塘二千二百余丈亦须拆修　皇上允疆吏之请遂于同治五年开工次第兴办始办西防石塘继办中防石塘共一千六百六十丈有奇然此皆塘后之工而非临水之工也塘后之工用力易而成功速临水之工用力难而成功迟历来办工筑堤皆于塘身后开槽施工今因缺口处处均须联络不得不办临水之工开槽须先筑子塘塘成戽水事半工倍此一难也沙随湖至潮退沙淤挑净方能动工此又一难也每年春夏秋有三大汛时逢潮水旺盛难以施工每月亦有两汛小汛日工作向有三四时大汛日工作止有一两时钉桩安砌俱有定价匠役人夫因工价所得者少退缩不前此又一难也余督办翁戴镇念尖五汛工程皆东中防临水之工翁戴二汛为尤难翁汛塘身低而蓄水不能露底戴汛沙性坚而钉桩不能如式则又于三难之外有此二难此人所共知其难畏其难而不愿趋事赴功者也余自十年秋七月来海甯驻工督办戴镇二汛石塘以为必迟之久而后成迟之又久而后成乃时历二载竟能告竣余之始愿实不及此迨办翁尖二汛并续办念汛东西两段石塘各夫役均能踊跃急公余奔驰塘堤无间始终夏不得避暑热冬不得避风寒督率在工各员黾勉从事不敢告劳俾临水石塘要工二千六百余丈一律完竣计自兴工以迄于成甫经五载不可谓不速矣此皆仰赖大海之神灵大府之洪福故能相与有成余何敢居成功焉夫工程之迟速视乎天时地利人工非三者俱备不可天时宜多晴而少阴也地利宜落水而见底也人工宜克勤而无怠也化难为易转迟为速天为之地为之亦人为之余则因时制宜焉耳是为记
　　塘工及长安河事宜　　　　　　　　　　　　　　　　　　　　　　　　　　　
刘汝璆
今日海塘之坏以海甯绍兴为钜工三江闸不修则将有倒灌之患海甯石塘不修浙西将岁受其害萧山等处亦然此亦不可不急筹也为今计之惟有赶筑石塘之外每年仍筹拨岁修银一百万两三江闸亦需银万两既以垒石坚筑成塘即不当顾惜工料徒为蒿目之忧也塘以内即长安坝上达杭州下通海甯河道浅塞非仅运盐粮不便且两岸桑田无水挹注长安镇为浙西屯米之区富商大贾从皖鄂运米而来遇灾歉足以备全浙缓急关系至重约需银八九十万两即能开复此等巨款宜筹之于捐厘项下则易为力否则年复一年上河将成陆海下河亦势如平地而海甯之水利不可言矣议者谓沙河泥涌日以洪湖荡潏恐开而复塞故屡议中止不知地方陷贼数年塘工无人过问任其坍废致成弃地熙甯中自苏学士大为开浚数百年民蒙其利至今嘉湖道督办塘工并委道府州县分段守护偶有冲塌立时抢筑何后患之足虑此等固为钜工而亦不能竟废与其为之数年之后为费更多而贻后人之追咎不如及早施功之为得也先贤论政所谓体国经野者亦惟尽力于沟洫河渠而已目前以厘金举办民事　朝廷有赋税之征民间无科派之累至今不免繁费亦其势使然耳与其束手坐视何如力为区画终受其利哉浙中岁入正项尚有盐政论者皆谓宜复旧制出入乃有常经往时商人之亏由于上台之供应今既革除陋规人自愿充经制一定岁入又得百万则厘金可渐次裁抑也
　　续修海塘酌拟变通办理疏光绪三年　　　　　　　　　　　　　　　　
浙江巡抚梅启照
窃浙省仁和海甯所属海塘工程紧要前抚臣奏估银数八百余万两十余年来修筑撙节动用计银六百余万两尚有未办之工二限三限鱼鳞石塘一千二百四十丈已在前数之内必须接续办理以竟全功查该段东防所属距尖山渐近海面更阔地形更低潮势极猛向遇飓风大汛迭出险工每在该处臣于五月十四日六月初八日七月十七日三次赴工详细查勘二限难于初限三限更难于二限做法工料必须坚益求坚始足抵御稍涉大意必有冲决之虞海塘志载雍正十三年飓风坏塘数千丈惟老盐塘五百丈完好如故系康熙五十四年原任浙江巡抚朱轼所筑其法用长五尺厚二尺阔一尺大条石纵横侧立交接处上下凿成笋槽厚二十层高三十尺近今工料昂贵异常欲觅厚二尺阔一尺长五尺大条石纵不惜重价亦不可多得现在海盐县修筑讲求大石时日甚长而该处估价每丈七百九十两较之仁和海甯石塘每丈四百八十两须加三百一十两之多刻下经费支绌之时臣亦未敢轻议伏查江南松江海塘干隆年间原任两江总督尹继善等所筑俱用铁箫铁笋至今巩固其奏疏内称海水吞吐为力甚大一石移动全身动摇惟于两石层累之处多凿一孔用铁笋穿合则上下连结于横石排结之处各于头尾凿孔用铁箫关住则左右贯穿较之用铁锭搭钉浮面易脱者相去悬殊等语诚为笃论臣再四思维并与司道等悉心参酌所有未修石塘一千二百四十丈内二限六百二十丈即须接续修筑拟仍照前建复鱼鳞石以资巩固惟该处地势愈低吃潮更重若仍照从前十八层之数必有漫塘之患关系匪轻议者或谓升高桩木以免加费然根不稳更恐难于经久臣复与督办工员候补道恽祖贻相度形势再四斟酌非量加层数断不足以资抵御兹拟于原定十八层外加高二层计二十层共得高二十尺每石宽一尺二寸厚一尺长至五尺至三四尺不等一切办用均依旧式惟将塘身丁头铺砌之塘石外层仿照松江石塘添用铁箫铁笋联为一气其铁箫铁笋尺寸一律用长四寸径一寸围圆三寸一分有奇重约一斤之外皆取平正匀圆熟铁再石质凿孔太多恐致损伤省中旧有机器局修造枪等件应酌委员弁及熟习机器匠目参用钢钻车孔使石质毫不受伤又条石须加工錾凿六面见力表里平正方可合用近时谙熟石匠颇少工资亦昂约计每丈四百八十两外须加石铁工料银五十四两二限工程六百二十丈原估银二十九万七千六百两共须增银三万三千四百两即可敷用臣亦知经费艰难用款宜求撙节无如地势如此工关紧要不敢率意于目前致贻后来之大患除督饬在工各员实心经理不准稍有偷减以期实济一面选购工料定期开办外所有海塘工程酌拟稍为变通办理缘由理合专摺陈明
　　勘明海盐县坍塌石塘择要估修疏　　　　　　　　　　　　　　　　　　　　　
刘秉璋
臣蒙　恩授是缺任之初谘访重要事件即据绅士佥言海塘等工年久失修势甚岌岌必得赶筹修复以免后患维时即拟设法办理乃值海防吃紧费无可出不得不暂置缓图两年以来潮汐冲刷坍塌愈甚日前海防事宜正在筹议间即据该县绅民呈请建复石塘以资扞卫情词甚为迫切当饬塘工总局行知会办局务杭州府知府吴世荣提调候补知府童光泽等确切查勘去后兹据覆称向绕城裳字号十八丈起至羌字号十五丈止鱼鳞大石塘六百十三丈及迤北之添字号二十丈起至翔字号五丈止中条石塘一千三百六十五丈现均完整其鱼鳞塘之北裳字号二丈起至中条石塘之南翔字号十五丈止原建大石塘三百十七丈率多泼损完整者不过十分之一自绕城之南羌字号五丈起至空字号五丈止原建大石塘一千八百七十丈间段泼损完整者不过十分之二自空字号十五丈起至传字号五丈止原建新条石塘四十丈亦多坍损完整者不及十分之一自传字号十五丈起至习字号十五丈止原建高矮石塘七十丈均已坍卸至底又自习字号五丈起至秦驻山脚璧字号十五丈止原建低矮石塘一百八十丈均已坍卸无存其秦驻山迤南向青山脚非字号二十丈起至长墙山脚曰字号十八丈五尺止原建小块石塘二百十八丈五尺亦皆坍卸至底总计应行修建石塘二千余丈若一律兴办二千丈费钜势难举行自应择要估办以纾财力悉心筹度审察情形内自短字号二十丈起至传字号五丈止大石塘七百二十五丈新条石塘四十丈泼损数层或坍卸至底该处地势湾环秦驻山当其右承受西北风顶冲外偪大海内靠白洋河仅倚一土堤为固每届秋潮盛涨风大浪高居民异常惊恐系属刻不可缓亟应修复之工按号勘估其仅泼损散裂而桩脚未动者五百丈拟请仍用原石埋砌完整内有低矮段落请分别酌量加高一二层以资抵御其坍卸至底桩朽不堪承受者二百六十五丈拟请一律补桩添用新木拆底修砌完固惟有原建大石塘旧石宽一尺六寸厚一尺五寸今若照样采买兴办工本既重运亦钜拟请仿照三防鱼鳞塘石样宽一尺二寸厚一尺者采购添用以节经费其传字号十五丈起至习字号十五丈止坍卸高矮石塘七十丈现存旧石约有二成可以抵用又习字号五丈起至善字号二十丈止坍没低矮石塘二百二十五丈旧石无存仅有基址据工人云当时建筑因节省工料坚固不如大石塘以致不能经久今若照旧做法需费未免过钜拟请将前两段石塘一百九十五丈仿照三防十八层鱼鳞石塘办法一律改建以期巩固以上共请修建石塘九百六十丈并将塘后附工一律挑筑培护统计约估工料银十九万九千九百余两并据声明此次所估工段做法银数均就现在情形撙节核实确估将来或有审时度势酌量增减之处随时另行核办等情由总局司道核明转详请奏前来臣查勘海盐县滨临大海全仗石塘保卫原建四千六百余丈节年坍损过半经前抚臣陆续修建鱼鳞大石塘二百余丈中条石塘二百四十余丈其余应修各工奏明俟续筹有款再行勘办近年秋潮旺盛奇险迭生仅存一土塘万不足恃脱有不虞何堪设想下游嘉湖苏松各郡皆农桑财赋之区尤关紧要不仅海盐一邑然也现虽财力不支而事不能已惟有择要兴办以重要工此次估修之工埋砌者五百丈建复者四百六十丈共计九百六十丈需银十九万九千九百余两尚属核实臣以经费艰难节益求节淮以约略八折发银十六万余两工料定以程式不准偷减一面择日开工克期竣事以省浮费此次并无专款厘金收不敷支无可指拨惟有前因筹办海防两浙商人自愿按行捐输以备急需截至上年年底随缴存银八万两此系零星凑集并不请奖似可以公济公移作此项工程之用其余不敷银十万两拟请藩库提银二万五千两运库提银二万五千两粮道库提银三万两厘捐局提银二万两分作两年陆续解塘工局支发应用庶几众擎易举以成厥事
皇朝经世文续编卷一百一
　洋务一洋务通论上
　　致直隶讷制军书金壶浪墨节录　　　　　　　　　　　　　　　　　　
浙江巡抚刘韵珂
浙省军兴以来商民助饷为数已多甯郡为全省精华逆夷搜括一空上年秋歉饥民滋事集赀赈济实已竭蹶复以贿夷之银劝令捐输势必不应若如川省之议增粮赋万不能行必致忠义之心变为怨怒之气故剿夷之银可劝捐而贿夷之银不可劝捐也某惟据实陈奏不敢稍有欺蔽愚戆之言惟大君子含容而辛教之就近天下大势而论文官爱钱而得死武官既惜死而又爱钱以致帑藏空虚脂膏罄竭军无志民有乱心战固败守亦败和更败然战守之败败于无人和之败败于失策逆夷之反覆与否姑不具论即目前善后之计已有儳焉不终日之势盖助夷为逆者汉奸也除寻常侦探放火各犯外其为逆夷主谋执戈相向者何止万人夷虽戢兵若辈混迹不去藉夷之势作奸犯科以谋衣食官不能诘吏不能捕一也夷既以兵胁和夜郎自大通商马头清道而前文武官吏皆将如尹邢避面二也取人财货掠人子女出入苏杭街市孰能禁止三也不轨之民干犯　国法一经逮问则窜身夷馆即属干城四也民犯夷则惟恐纵民以怒夷夷犯民则又将捉民以媚夷地方有司知有夷而不知有民五也水师将弁本多怯懦洋盗出没抢劫商旅或悬一大英国旗号我兵势难查缉且亦愿以此自解六也力胁通商必求免税西洋诸国大半为英夷所降服此后货船我设关而彼取税七也黄岩一县富吸烟杲杲出日阒其无人宵静灯红乃开鬼市通商之后烟禁大开鬼市将成八也年来干戈扰攘专为禁烟禁烟专为漏银鸦片仍行银尽可待九也　国家所恃以通商裕课者银也
今银漏于夷法乱于夷财匮民穷且生他变即戢兵亦复何及十也抚绥既定后患颇多伏念计出万全定必预防流弊而鄙人鳃鳃过虑者不得不即管蠡之见更为执事陈之英夷船只散处闽粤浙苏者甚多退出之后或有他国出而效尤或即英夷托名后至别肆要求我未能深察夷情更安能尽服丑类此不可不虑者一也英夷在粤初已就抚迨给与银两复肆滋扰此次议定后或称国王之命谓郭仆等酋办理不善调回本国别生枝节此不可不虑者二也逆夷屡有北赴天津之说上年投书之陈在镐及今诱获之郭仆义子陈禄言虽给银割地终不肯不往天津而前索通市马头却又置天津于不问反覆诡谲情殊可疑能杜其北上之谋方免事后之悔此不可不虑者三也通商之后各省关税自必明定章程万一英夷阻勒如故势不能听其病商攘课一经追究必启争端此不可不虑者四也澳门定制民人与英夷狱讼一听有司讯断万一案涉夷人抗不交出凶犯如广东林经喜之案何以戢夷暴而平民心此不可不虑者五也罢兵之后各省海口仍须设防如修造台战船增设兵伍营卡初非剿夷而猜嫌阻挠海防不能整顿此不可不虑者六也通商定议须治奸民应令夷人悉数交出定地安插否则介乎夷汉之间恃夷犯法万一夷人护庇官法难施必生隙此不可不虑者七也英夷既立马头则马头之外不容上岸倘或任意闯入掠取牲畜妇女民人不平纠合抗拒夷必归罪于官即起兵兴问罪之师此不可不虑者八也名曰通商而英夷拆毁定海城垣建造夷楼挈眷居住倘各省均如定海转盼之间即非我有恐非通商体制此不可不虑者九也中国凋敝之故由于漏银出洋夷船既多漏银更甚适令会子交子之弊将行国用民用生机交困此后虽准以货易货比前更须严禁漏银分毫出洋杀必无数而衅端之开即在于此此不可不虑者十也
古人经世之语当时忽之往往验诸数十百载之后精诚所注若合符节虽百世可知也书中所虑隳海防抗官法哄鬼市纵奸民行交子及夷人蓄志天津多方挟制由后观之不爽铢黍以公之深心虑事若此倘得从容展布别无蒙面畏葸辈掣肘其间夷虽狡岂至是哉黄钧宰识
　　天津新议续议中西纪事
咸丰八年大沽之役桂相等至津英人擅定通商新议五十六条奉　上谕税则之款必须至沪商定续因沪议定后该酋换约不遵照会其事遂寝然予九年在浙见西人将五十六条刊入通书中因撮其大略记之迨十年京师换约英法要请将戊午原约及现定续约颁示各省督抚大吏按照办理遂并沪中所定税则刊刻通行阅其条款悉由洋人任意增减王大臣等画押受成而已今次之如左
一约内有住居京师一款言英国官员及所带眷属可在京师或长行居住或随时往来悉由该国自便等因查此款自干隆五十八年该国主贡表文内请援俄罗斯之例遣人寄住京师照管该国贸易之事奉　纯庙谕旨告以天朝无此体制俄罗斯从前在京城设馆因未设立恰克图以前暂行给屋居住嗣因恰克图既设即在彼处交易买卖不准居住京城已数十年该国现有澳门洋行发卖货物又思在京城另立一行　天朝疆界严明不得越境搀杂所请在京城立行之事必不可行等因洎贡使回国特将　敕谕二道颁付粤东疆臣备入档案迨道光庚子辛丑间连犯浙粤据其月报谓中国待彼不肯照大西洋俄罗斯一样自琦相奏给香港不复垂涎濠镜而寄住京师白门议中未之及也今大沽之役首以事请约内虽无京师设行贸易之语而其屡请受廛若非有意通商即是觊觎国事况　天朝旧制通商在粤亦不许在城内设立栈房及擅入省城故粤人有二十九年重定之约首禁洋商入城致有七年十二月之事今查约内第一款内载前壬寅年七月二十四日江甯所定和约仍留照行广东所定善后旧约并通商章程现在更张既经入新约所有旧约作为废纸等语盖因入城一款终虑粤人持其前约而争之也寄住禁城则各省之入城谁敢侮之可以知其用意之深远矣查天津沪中之议以换约不遵而罢故准駮亦无文今阅其续约第一款约云前戊午年　大清钦差将英国驻华大臣嗣在何处居住一节在沪会商所定之议兹待申明作为罢论仍照原约第三款遵行等语即此款也然则寄住京师当日在沪并未准行后来挟兵要请始照原约许之
一议沿海之区欲于旧约五口通商外增设牛庄登州台湾潮州琼州等处又欲于长江一带自湖北汉口镇沿流至镇江入海之路俟粤匪荡平其选择不踰三口为洋艘出运货物来往之区按长江自吴泝蜀经历江苏安徽江西湖广等省皆漕运来往之通衢外洋船只目二三百顿以下者均可在江行驶该洋人沿途停泊登岸偶有端便以火轮数艘横截江面运道为之梗塞又或与粮船水手斗殴滋事或船只被其轰沈或重运遭其掳掠是国家正供之入适足为齎粮藉寇之资现虽试行海运而上游四省之漕岂能越江而飞渡哉越之强也伍子胥惧其与我争三江五湖之利魏之入荆州也吴张昭谓长江之险与我共之自此议成而东南之患中于腹心矣十年换约便请暂在汉口九江两处先行开商是其垂涎已久也
一议江甯旧约所载各货税则之多寡以价值为率每价百两征税银五两近则各种货式多有价渐减而税较重者请重修改定并议以此后十年一修改等语该洋商志在牟利析及锥刀亦无足怪惟进口之货自海口纳税后准由中国商人运内地所过关口应听中国按价估税与该洋人无涉而自五口既开外洋商人有带洋货私入内地销售者又有在内地买货运至海口下载者经由各关口中国祗知照货纳税不问中外商贾于是该洋人有议免抽征之请谓不论关口之多少凡子口之税以一次总纳为准因定照海口税例减半于首至之关口每百两纳税银二两五钱给票为凭嗣后经由各口验票放行不令重纳又议外国商船应纳钞课一百五十顿以上者顿与趸同外洋以一千六百八十斤为一趸每顿纳钞银一钱亦给票为凭不复再纳凡此纷纷之议无非该洋人自占便宜兼为华商作傀儡盖洋人货物之交受例不得越海口一步一自通商畅行出入自便此后洋人入内地即藉华商为导虎之侲华商至内地又藉洋人为腐鼠之吓试问中国自征其商而偷漏影射之弊端在在不免何况逆势日横奸商莠民推其波而助之澜虽有智者不能善其后矣自长江通商天下一家更从何处分别中西当十年换约之后马头未立货船未到即有持总理衙门执照前赴安徽之屯溪江西之河口义甯州等处采办茶叶大半华商导之也
一约内言英国民人有犯事者由英领事查办中国人有欺虐英民者由中国地方官查办若有两国交涉事件彼此会同审办等语查钱债殴之事中国定制由州县审办若欺虐外国之人经地方官查知其曲在我自可先行查办倘端自彼起即已入华洋交涉事件彼时照会该领事会同审办均无不可乃约内载明正领事与中国道员平行副领事与中国知府平行因之一遇交涉事件反越州县而诉于道府遂藉道府以胁制州县况各领事现住海口有事辄排闼入监司衙门咆哮凌虐并方面官亦视之蔑如也忆台湾二十二年红毛供词言其小埠头设立文官如中土知县者曰未士洛云今见香港上海各处洋行招帖皆冠以未士二字意即外国除授之官衔在中国则与牙户无别乃得与　天朝之州县平行其亵甚矣
一议中国民人有犯罪逃至英船及外洋寄居之房屋内一经中国官员照会到该领事即行交出不得徇庇隐匿等语此已载入江甯条约中而自五口通商后屡以照会移取起甚至有殴杀中国民人抗不交出凶犯者盖英人收拾人心专以受降为得计予见西人月报言各国罪人有逃入英境者英皆容匿之而其本国缉捕罪人不得以兵船轻造英境是其至外洋各国来往之定例故中国虽有照会交取之约多成具文至其所定中西交易有欠债不偿潜行逃避者彼此知会缉拏追缴一体办理立法非不善而予闻上海交易成后应付华商银两洋商给以银票票期率在对月多则五十日之限及届期凭票取银竟有不肖洋商私自逃回遽将货行闭歇者华商诉于领事领事寘之不理此见于西人自譔之月报中且云洋行欠帐私逃不独华人受其累即各洋商皆以为不便等语盖弥人之词也然华商悟其诡诈屡欲变易其对月取银之例卒不能行故咸丰初年沪口生意渐不如前至有茶商仍欲改道赴粤东者然则通商善后之约该酋阳奉阴违徒以此玩中国官民于股掌之上而已
一传习天主教一条江甯约中已有之然尚无华人弛禁之明文不过言彼国教士之至中国者请免查办而已自道光二十五年法人在粤陈请在各港口设立天主堂并华民之入其教者概免查禁部议允行自后各省华民公行无忌今查英国条约内载明耶稣圣教天主教二项盖英人自路德改立耶稣教于是禁行天主教见泰西稗闻而不悟耶稣之即天主也法郎西所奉则仍是旧行之天主教一曰加克特立教时英人借助法兵故约内并及之若法国之约则但云天主教而已惟西人矜其教法驱除异己各小国有不从者胁之以兵五印度及回疆之役属于英者今悉改行耶稣教甚至如东洋之日本暹罗向与西洋人天主教为仇者近年英人日强皆藉通商之约传教于其国而日本暹罗亦畏其强不敢诘今又欲以此强中国岂非欲用夷而变更哉
一约内议用汉字英字一条查英人两次入贡表文皆由中国繙译进呈据干隆六十年粤督朱文正公奏称有西字正副表二件伊国自书汉字副表一件臣等公同开验其汉字副表虽照中国而文理舛错难以句读随令通晓西书之通事将西字副表与汉字表核对另行译出等语是该国虽有自书之汉字诘屈难通仍由中国人通习西语者另行译出并不责以汉文正本配送迨嘉庆中广州知府杨健详定英人商禀许用汉字自后该洋人久居中土多以中国言语繙译彼国古书故马利逊有华英字典之辑悉依康熙字典注释是时　纯庙敕谕二道由该国副使斯当东繙译迨嘉庆二十一年之　敕谕则马利逊繙译盖马亦时为副使详考英人贡使皆以武臣为正文臣副之皆见西人纪载中同文之治渐染外邦故英弥二国皆建书院俾洋人习汉字者居之今约内欲请中国选派学生学习英文以便他日文书往来不用配送汉字是欲以外邦之言语文字强中国传习抑已汰矣自十年抚事定后总理衙门奏定章程内称臣等前定章程内有请饬广东上海挑选专习英法美三国文字语言之人来京差委挑选八旗子弟学习除俄罗斯章程由该馆遵　旨酌议外其英法美教习及学习之人薪水奖励应仿照俄罗斯馆议定之例办理又查俄罗斯馆仄狭难以兼容现查铁钱局改作衙署尚有炉房稍加修葺作馆舍免致在外滋事等因是王大臣等已议及之矣
一议中国照会公文不用夷字予见西人月报言夷者鄙夷之称外国人多忌用之不觉失笑夷为东方之国名又为四裔之总称说文夷从大从弓大人持弓也此于六书为会意氐羌蛮貊皆以兽名独夷从人从大以魏为大名之例推之不可谓非美号也说文言东夷有君子不死之国说文广采异闻其言不死之国疑即指毗骞国王事也孔子言仁者寿子欲居九夷有以也夫然则夷字之称正以其国有君子多寿考而锡以嘉名近日西人颇不乏彬彬尔雅之士胡弗之考也
一沪中所定税地名曰通商善后条约英十款法弥同大都本天津新议所定贸易各款推广言之其余则胪列出口进口之货酌定税额银数而已惟其第五款内称向来洋药铜钱米谷荳石硝磺白铅等物例皆不准通商现定稍宽其禁听商遵行纳税贸易洋药一项现准进口议定每百筋纳税银三十两惟该商止准在口销售一经离口即属中国货物祗准华商运入内地外洋商人不得护送即天津条约第九条所载英民持照前往内地通商并二十八条所议内地关税之例皆与洋药无涉其如何征税凭中国办理嗣后遇修改则仍不得按照别货定税等语查旧制洋商进口之货祗准在海口销售一经离口即系中国货物其出口之货亦由华商运至海口与之交易不准洋商擅入内地自行采办此自来各货进口之通例今天津新议第九条准听英国人持照前往内地各处通商毋得拦阻又二十八条准听英商贸易出入内地照海口税减半祗完内地一口之税以后验票放行不令重纳是二百余年之旧例一旦扫而空之故桂相等在沪语以洋药一款新定税则本不与他税等且货轻价重易启偷漏影射之端应请另款办理于是该洋人始有税则第五款之议然自长江通商洋商占立马头深入内地岂能保其不夹带鸦片又岂能保其不勾串华商相与影射必至阳奉阴违毫无顾忌他如铜钱米谷等项不准运往外国仍准其在内地各口往来贸易凡此议不过掩耳盗铃之计而已十年换约之后照此办理而英人已在总理衙门呈明内地商税过重具详洋药卷中是华商英商串通一气之证天津新议据其约内所记在咸丰八年之五月其税则之定自沪中者则十月也此等条约直至十年换约之后始奉　颁行是时英法挟兵要请续增英款九条法款十条惟弥国之约仍系八年所定并无续款然已预为异日张本矣俄人之约则又意在申定边界载入续约中今更叙而论之如左
一英人续约首在索赂据其八年所定专条议偿商亏二百万军费二百万由粤省设措清款后交出粤城等语今续约又索增费四百万合前所许共八百万议于十年十月在津先交五十万又于粤中交银三十三万三千三百余两其余在各关所收税内扣缴二成以三个月为一结仍以二百万赔补粤中商亏其六百万悉抵兵费一也八年天津新议第三条所载在京居住一节未奉允行今请仍照原约或在京长住抑或随时往来总以自奉该国君主之谕旨为定二也八年所议各口通商天津不在其列今续约内论天津郡城海口作为通商之埠均照各口章程一律办理三也粤东有九龙司地方前经两广总督劳崇光给与该洋人作为在粤总局由该国在粤之领事巴夏里批租住在案今续约第六款请将地界归英管辖撤销前次租批与琦相在粤奏给香港一岛同为割地诛其心一为牟利起见一因巴夏里被执不甘作为中国酬罚之款四也换约之后仅许退出京城及舟山屯兵其天津并大沽台暨登州北海广东省城等处应俟八百万清款后始行退还即使早退亦必俟彼国君主谕旨施行较之八年原约退出广东省城者又增数处五也其余重复及贸易琐屑者不录夫氐犬羌羊兽而人者也狼子野心人而兽者也周公兼夷狄驱猛兽司马相如之谏猎曰卒然遇轶材之兽骇不存之地犯属车之清尘是胡越起于毂下而羌夷接轸也岂不殆哉今以辇毂之下戎狄猛兽并域而居一旦有触藩之变衔橛之虞则是遇轶材之兽而京师岂复有可存之地哉非族之逼将有侵陵卧榻之旁防其睥睨何况兔窟潜营鸠居不返此诚不可一朝居者也天津之约主自李国太续增之约则巴夏里所定以彼在粤充当领事粤中之祸夫已氏实始终之迨八年新安之役粤人悬重赏购其首逃回本国遂谋充额罗金参赞怡王入通议抚则彼单骑赴宴僵卧邸中坦然无备迨其受擒则恶贯已盈依然脱网而出此与李国太之在天津被擒复释果何恃而不恐此则天下后世所不解者也商亏之款盖六七年间粤人焚其城外洋行索赔房屋货物者也无论商民平等犬兔之逐蛮触之争不足为异即以报复言之该洋人连烧我两次台亦足取盈矣若夫洿我宫坏我室是殆天之欲逞其心以厚其毒而后降之罚不自愧悔又肆贪惏在彼瘈犬吠非其主曾不足怪而在京内外之王大臣等不闻兴借一之师稍挫其方张之焰彼则如虎我则如鼠城下之盟宜一任其予取予求之不竭矣至于北塘之盟口血未干而背之今六次偿款远及二年或因关口稽查致饶唇舌或因税课亏短稍涉稽迟则随地随时皆可藉端起彼时以子之矛陷子之盾岂非藉寇兵而齎盗粮哉虽然赂银割地彼之所求者利而已惟名与器不可以假人春秋重中外之防通监严正闰之辨故楚难王也而鲁史贬之为子魏固帝也而武侯斥之为贼至于东晋以后五胡乱华冠履易位而北谓南为岛民南谓北为索虏未尝以敌体相况也后晋之尊契丹以石敬塘为其所立而其子犹不受惟南宋之后金元始大数传而卒不振我　太祖龙兴关外值明之季世天与人归蒙古首上尊号然尚不欲抗衡中国屡次议和皆出自太宗之意并请来往文移低一格仍用前颁龙虎将军之印是知天道亏盈而益谦我　朝之所以卒受天命者此也今以数万里外不宾之荒服一旦冯陵中夏竟使爝火争明十日并出此岂但阴之疑阳紫之夺朱而已哉予见壬寅江甯之约英国尚低一格阅二十年遂成敌体其约内称君主者乃外洋女主之书法也非贬词也
一法国之约八年所定四十二条外又立专条言西林县知县张鸣凤杀该国传教人马神甫请将该县革职永不叙用载入约内其余所定各口通商往来仪注及一切税课事宜俱与英前所定五十六条大略相同惟军费赔款议定二百万较英人前减半今以称兵得志亦请续增十条附入天津新议后第四条改前定二百万亦增至八百万除在海关已收数外议定本年十月先在津郡交银五十万余在所收税内分五次扣除其八百万内拨出一百万作为法商住粤被烧赔补之用其余皆作为军费等语又第七条内称该国水陆二军俟收银五十万即退出天津仍屯驻大沽台待中国各地方全行退出境外又第八条内称现驻天津之兵俟五十万交清后退驻大沽台惟统兵官仰请暂驻天津过冬余与英人续约大略相同予按法人之索商亏索兵费以八年较英人减半计之即使议增亦不过四百万耳今效英之尤在彼固多多益善在我乃默默无言传闻本年桂相赴津议抚曾许英人一千二百万后英兵入京城法使噶罗居间作说客来往调停遂较前议减去四百万然在英人则减之在彼则增之是藉以收渔人田父之获也各海口贸易英居其首花商次之若以法论则每年出口之船不过数只皆钟表呢羽细之物是英之税多而法之税少也英之暮四尚易自朝三法之一裘乃集于众腋是英之所取者劳而法之所取者逸也虽然英借助于法而饵之以利法凭藉于英而坐享其成曾不思壤地同而求其济欲者正句践豢吴之计也无贿之患必不免于象齿之焚亦终必亡而已矣
一弥人换约事在九年今其条约三十款仍是八年所定附于英法二国之后查该国向不立君长绅民公举有名望者一人住华盛顿都城总理二十七部之事是亦斯丹甲必丹之旧制也西人以一部之长为斯丹一曰斯坦一曰算滩皆声之转也其管理帐目及船主曰甲必丹是彼言丹者即中国里长约长之类乃居然以大伯理玺天德与　大清皇帝平头虽其八年所定系按照英法款式然九年大沽之役已停止英人换约弥人卑词请款正宜与之说明仍照粤东旧约款式即使该国主业已钤印亦可令其回国更换迟至来年再行换约未为失信何以王大臣等不加究诘一律允准且就其约内所定各款效尤之渐实不可长如第五条言该国使臣遇有要事不论何时应准到北京暂住但每年不得踰一次到京后迅速定议不得耽延应由海口或陆路不得驶驾兵船进天津海口中国派地方官照料若系小事不得轻请到京至上京必须先行照会礼部所带跟随人等不得踰二十人之数云云词意尚为恭顺乃又于第六款内载明嗣后无论何时但中华　大皇帝愿与别国立纳允准之处以及在京师居住或久或暂应许该国来使一律照办同沾此典等语核与第五条不准耽延及每年不得踰一次之语自相矛盾又十五条内载合众国民人在各港口贸易者除中国例禁不准带出口进口之货外其余各项均准贩运往来至买卖应纳税饷惟照粘附在望厦所立条约例册倘别国有按此条约更改者即应一体均同等语又第三十条内载现经两国议定之后倘　大清国有何惠政恩典施及他国或关涉船只海面通商往来等件为此条约所无者亦当准该国官民一体均沾等语凡此重言絮语皆为后来悔约张本且预知后来英法所请必有更进于此者即如约内并无长江通商之款又各海口但有广州潮州厦门福州台湾甯波上海等处则是五口之外仅增潮州台湾两处与英法条约之兼有牛庄登州琼州各口者不同自十年英法换约又增入天津淡水两口凡此即弥人约内所谓有惠政恩典施及他国为此条约所无者亦一体均沾固已预为道地包扫一切而此中坐收渔人之利已不少矣弥人亦黠矣哉
一俄罗斯之约其与英法异者彼为增索赂款多占马头此则要求割地意在更张康熙雍正两次会盟定界之前约也查八年天津原议第十二条除陆路所定边界照旧通商外议增海口之上海甯波福州厦门广州台湾琼州七处又载明此后若有别国在沿海增设口岸者亦准该国一律照行一也旧制俄人不入朝会之列惟理藩院设库伦办事大臣掌蒙古与俄罗斯通商之事与东西两将军会商行文于其国萨那特衙门不直达其汗也今改议由该国总理事务大臣与中国军机大臣或大学士往来照会俱按平等设有紧要由该国专遣使臣到京师其行走或取道恰克图或由就近海口悉听其便二也两国边界有从前未经定明者应各派大臣秉公查勘清理疆界载入约内绘图立册以昭信守三也其他贸易琐屑之条大略与英法弥三国同至十年续定之约则意在申定边界以防异日争端其第一条议明此后两国东界由什勒喀额尔古纳两河会处即顺黑龙江下流至该江乌苏里河会处其北边地属俄国其南边至乌苏里河口地方悉属中国又自乌苏里河口而南上至兴凯湖两国交界以乌苏里及松阿察二河作为界限其二河以东之地属俄国二河以西之地属中国又自松阿察河之源中外交界处踰兴凯湖直至白棱河又自白棱河口顺岭至瑚布图河口再由瑚布河口顺珲春河及海中间之岭至图们江口其东皆属俄界其西皆属中国界以上凡遇中外交界之处绘为地图以朱丝识别上写该国繙译地名立定界牌永无更改至此等交界均系空旷地方遇有中国人住居渔猎者俄国不得占逐仍准华民自行照管此所定黑龙江一带之东界也第二条载明西疆交界此后应顺山岭大河之流及见在中国常驻卡伦等处及雍正六年所立沙宾达巴哈之界牌末处起往西直至斋桑淖尔湖又自此往西南顺天山之特穆尔图淖尔南至浩罕边界为界此所定西疆一带之西界也第三总判云嗣后交界遇有含混相疑之处即以上二条所定之界作为解证东边自兴凯河至图们江中间之地西边自沙宾达巴哈至浩罕中间之地设立界牌由两国派出大员秉公查勘东界查勘在乌苏里会齐于咸丰十一年三月内办理西界查勘在塔尔巴哈台会齐商办不必限定日期所派大员即按所指各交界作记绘图各书写俄字二分中国或满或汉字二分两国交换画押用印以凭信守以上俄罗斯新定之边界大略如此核以康熙二十八年及雍正五年所定之边界更改侵占予取予求窃恐将来必有无厌及我之患查现在所定东边交界皆在黑龙江之北岸而俄人在江中修制战船设立位俱见于西人月报中又言咸丰五六年俄人以土耳其之役为英法所攻悉迁其各埠货物于黑龙江之南北两岸南岸逼近内藩中国兵弁阻之不得是其得步进步之渐至西疆俱系回部叛服不常一遇蠢动中西相持俄人又将从中窥以收渔人田父之利此不可不虑者也
　　密陈夷务疏节录
殷兆镛
窃惟今日国事之最切莫如洋务海防之一端议战议守议抚议防至不一矣而二三十年以来卒无定论古人云知己知彼百战百胜正不必论我之制彼如何当先察彼之胜我安在近人之羡慕而悚息于西洋者一曰富二曰强所谓富者各处洋面占据马头岁入之款倍于中华而已所谓强者船坚利新式火器层出不穷而已至于其所以致富所以致强之道无有能揣其本而探其源者纵有其船有其而驾驶开放之技艺不如也坚忍勇鸷之人心不如也如山不动之号令不如也则与无船无又何异哉试以最近之事较之我　大清国龙兴东土以骑射为绝技当时与明人交战明人有鸟枪大而我则无之与今日我之枪不敌西洋情形相类然明人有枪有往往不及施放而我之劲弓怒马已至其前明兵率弃枪以逃其故无他人心一齐一不齐士气一勇一不勇之别耳固不在有器无器也前年普鲁士与法兰西相法国之旱队枪冠于泰西千百年来为雄无敌普鲁士乃褊小之国徒以君明臣良蓄谋岁久殚精竭智上下一心遂使法兰西火器诸技失其所恃而为普所挫败是西人与西人交战所用轮船枪两俱精良惟以人心之整齐涣散分胜负中土日习火器即事事尽其巧妙亦不过与法兰西之船相等极矣使不先求鼓励兵心整饬刑政设有如普鲁士之强锐无前者我能不为所挫乎故以前明之有火器与　国初之无火器言之则有者败而无者胜以普法二国言之以火器着名者败而火器未着名者胜然则其所以必败所以必胜者当以兵心之勇怯为优劣而器之有无利钝实为第二义灼然可矣以中土十八省分南北两途南人工于文词精于书写北人往往不及焉乃北人祗效南人之笔砚精良纸墨华美而不能于幼小之年耳濡目染如南人之勤学无益也北人习于弓马善于驰骋南人亦不及焉乃南人之效北人但购其名马高车劲弓健矢而不能如北人手足胼胝耐习劳苦无益也以同一中华之人南北异宜尚不能事事相师反客为主乃一旦欲强开天辟地以来数万年之人心风俗驱迫之以效法西洋虽以汉武秦始之威其不能有尺寸之效亦明矣臣愚窃谓目下中华之于东西洋情势有无足虑者三不易学步者三大有可为者三敢为　圣明详陈之按泰西大小各国以数十计而不能统于一尊最大者为俄为英为法为美而普鲁士后出亦颉颃其闲与中土从前之战国绝相似互相联络互相猜忌更互相防维故历次条约中必云如后有施恩之处各国一律均沾其牵制钤索之隐情大可见断不能一国独启兵端使我驾驶得宜操纵有法则彼且为我用使为鹬蚌可也使为冰炭可也即或不然亦必有此疏而彼尚亲一违而众不合断不致各国同时决裂与我为难此无足深虑者一也西人虽勇于战事而兴兵则甚慎甚难必一国中君臣绅商询谋佥同且筹有巨饷方肯命将即如道光二十年洋兵初来正林则徐为两广总督威名最着遂不敢遽犯广东特乘浙江之隙及占据定海大可接踵内犯乃仍向天津诉冤次年二月奕山在广东议和给予六百万已可罢兵苟非裕谦剥皮为于甯波则江甯二千一百万断不致如此之甚也咸丰六年叶名琛与之争执入城一事辗转年余始将省城攻陷迨僧格林沁在天津击沈洋船一只法国急于报仇矣至下年春命上海道吴煦令商人与之讲解只给兵费二百万一切仍照戊午原议其各兵即可撤回乃端华肃顺拒之于内何桂清薛焕拒之于外洋人无可如何始大队北上其时洋兵聚上海载来战马二万匹在洋泾滨游牧中国共见共闻正发逆迭陷苏常使洋人乘利逐便翻然改图以攻天津之兵先据杭湖为贼前驱则固唾手可得耳而西人未奉君命不敢为也以洋人前后数年情节度之其善战而不轻于决战实已昭昭然矣
盖华军虽不能与之海上交锋若陆路鏖兵则洋人自揣亦无必胜之券且我之兵勇调募可以不穷彼则来者只有此数全仗潮勇汉奸为之前队而已此无足深虑者二也洋商自十三口通市以来其在中国购房屋长子孙已二三十年恋土情深惟利是急一有变故其数千万资财产业皆付荡然故前数年屡次为中土剿贼非其向化之独真乃其自谋之更切苟非万分怨恨岂肯自害其羽毛上年东洋无故饶舌在京威公使尚出而排解其不愿通商各口岸搅扰为池鱼之忧亦确凿可证矣虽东洋人心险诈叵测与西洋人不同不可不为之备然通商各口岸有西洋人贸易在断不令其独力鸱张此无足深虑者三也西人兵法最严而养之最厚其兵饷多于中华数倍虽一队千人十死八九其一二成尚且直前不退每船数百人终日寂然无声所派在船分段巡查者持枪往来足无停趾不但无故无一登岸者即在船亦无酣嬉高卧之人枪器械绳索什物不惜厚费必新必坚终日淬励如待敌至即子之光滑亦如球如镜大小合膛加以规算测量故其能命中致远无坚不摧虽王子贵人一经入伍与齐民等凡劳苦蠢笨事皆习为之桅高数丈缘索以登必行走如飞尽各兵之所能方为水师提督行伍之中从无一官一兵可以幸进此法律之精严中国不易学者一也西酋奉命出疆为全权大臣者行止皆可自决其督兵时临阵作何开仗每于未定计之先广谘博访必集众人所见择善而从虽走卒末僚皆可预议及既定策之后即王公贵人不能摇撼一切无知浮议更屏而不顾故下情无不上达而善策不能中挠敌之山川形势兵将强弱多寡城郭之远近平险必先期侦探确实宣示各兵皆能胸中了了更各授以地图临时再三申诫合众心为一心操有胜算方肯举动从无孟浪从事之时此用兵之详慎中国不易学者二也西洋旧制除临阵死亡无论外凡所获之囚伤者医之死者殓之生者养之绝无摧辱陵虐之事两兵相交使命往来不加梗阻一竖白旗立即止仗不得无故伤害逐日战事准局外士人随时纪载无所为纬饰为将之胜败苟布置实非其罪为众论所称者各国皆可录用如现在法国麦马韩之类此待将之宽厚中国不易学者三也有此三长故其人心精力果败少胜多兼之船坚利始克收其奇效否则孟子所谓兵革非不坚利也委而去之而已兵将法律之精且严者其本也轮船火之利且速者其末也有本而无末虽强弩不能穿鲁缟矣谈洋务者于西人之根本长技独不一深长思之何哉夫中土之于西洋未必百事不如亦未必百事皆胜其间人情风俗各有所长而天理所存则无二致今人但知西人处处恃强处处恃势而不知平时优其民信使其军仍不能逃出中土圣贤之大道至理且举措之间时有一二暗合者此其所以强也世人皆以西洋为智而臣独以西洋为愚惟其愚也故用心能专制器能利而中土之聪明十倍过之其不专不精处则皆聪明误之也世人皆以西洋为谲而臣独以西洋为騃惟其騃也故政令严肃军律整齐而中土之圆融亦十倍过之其不整不肃则又圆融误之也今欲与之角逐求其富强之效必先探其富强之源究竟各国得力之实际乃由军民一心法令严整乎抑仅在于船猛烈所向无前乎苟能执其两端而详辨之则朝廷之上饬纪整纲发号施令孰先孰后孰缓孰急之次第自有主持而不眩于道谋筑室矣又洋人之擅长在海战争在此谋利亦在此国初郑成功窃据台湾　圣祖仁皇帝移沿海之民三十里以避之郑氏遂为我困此即不与争海之效也此时诚弃海之利害与洋人而但恃陆路兵民之心以胜之彼必技无所施矣溯自道光庚子起至今三十年内地与洋人交锋惟广东三元里义民八十三村及台湾各社两次大创之皆不恃枪之猛而但恃人心之坚前者已死后者再进洋人之利器竟亦不能致力
从前捻匪盛时各省各县筑圩其圩不过秀才监生乃一发号施令数十圩中百万人皆能为之效死如果沿海地方官皆能如圩长之恩信及人则平日之民皆临事之兵虽一呼而数千万皆集矣船乃呆物待人用之而灵民心兵心乃活物激之可以必死其间优劣天壤相判矣先选沿海之督抚再选沿海之州县如身之使臂臂之使指上下联络万众一心中土有船有固足以取胜外洋即无船无亦必卓然有恃而无恐与其费二三千万买非人不行之船何如只用一千万或减厘捐或垦荒产即可收沿海万里之人心乎夫天下之大兵刑钱谷之烦边府海防之重一一综核其名实振作而有为使各直省中无一民不安其生无一官敢旷其职节无益之费以薄敛于民间求有用之才各专以要任船固不必废而不讲但不专恃船以自强兵将要在练之使精更当求其兵将之敢死将见薄海内外同仇敌忾众志成城国势蒸蒸日上外洋之人各有耳目自然既敬且畏不敢妄求其办洋务之大臣恪守条约以恩信结之断不致有无端要挟欺蔑之事再历一二十年我　皇上春秋日富英明神武上荷天心眷佑机会方来亦如干隆朝准夷故事定可复数世之仇泄敷天之愤目前固不必急急速求奇效徒乱人心制器则画虎不成临阵则羊鹤不舞以举棋不定累　庙算以狼狈相倚启外疑竭千百万小民之脂膏购东西洋唾余之船有百损而无一益此天下士庶绅耆所异口同声而无敢上诉者臣不胜愚戆急迫之至谨冒死上陈
　　拟陈洋务疏
郭嵩焘
窃臣因病两次乞假回籍渥荷　天恩优赏假期于时滇案办理已有端倪而臣病久未痊分当求退五月二十四日英使威妥玛贸然出京滇案未能议结臣岂遽能置身事外自应勉强支持暂请销假而现在办理洋务机宜有可一言其略者伏思夷狄为患中国自古皆然所以控御之方战守和三者而已彼其侵扰有常所其盛衰有定势因时制变应之有余洋人以通商为义环列各海口深入长江数千里藉衅生端以求便利名为外忧而负嵎实在内地名为敌国而构祸不出邦交故臣以为今日之洋务战守和三者俱无可言何以言之凡战有二曰攻剿之师曰应敌之师西洋各国远隔数万里中国不能往攻明矣而如洋人练兵制器之精其君臣相与讲求日新月易未尝稍息而独不肯轻易用兵其视通商各口皆其利薮意尤护惜之彼不言战何为迫使战乎凡和有三曰定岁币之等差曰议聘使之礼节曰辨称号之崇卑洋人通商二十余年从未较论及此咸丰七年广东用兵而上海甯波通商如故次年天津用兵即广东通商亦复如故其苛索兵费但以为因此用兵兵费即取偿于此始终通商而已每一滋事增加口岸据要害所争莫大于是更不得以和论至于守之为义由皇古至于今日由天下至于一家莫能废也中国沿海九千余里大小百数十口虎门大沽称天险道光二十五年三口通商以后洋务办理已有成局增修虎门台为善后之计费至数百万咸丰七年洋人直入一毁无余咸丰九年天津防堵良将劲兵高垒巨之用终亦不能持久至于广东展转贻误而有甯波之失金陵展转贻误而有镇江之失延及咸丰七年广东省城为洋人袭入扰及天津洋务遂至穷于办理此其成蹟亦略可矣今且及内地设立公使驻扎京师曾无藩篱之隔故臣以为守者经国之常略而非目前防海之胜算也窃谓办理洋务一言以蔽之曰讲求应付之方而已矣应付之方不越理势二者势者人与我共之者也有彼所必争之势有我所必争之势权其轻重时其缓急先使事理了然于心彼之所必争不能不应者也彼所必争而亦我之所必争又所万不能应者也宜应者许之更无迟疑不宜应者拒之亦更无屈挠斯之谓势理者所以自处者也自古中外交兵先审曲直势足而理固不能违势不足而别无可恃尤恃理以折之伏见　列朝平定准噶尔布鲁特方略以　至仁诛暴逆而坦然一示以诚招怀柔委曲深至干隆二十九年西疆乌什之叛办事大臣某某已戕于贼追咎肇衅之由谴及其子孙嘉庆二十五年回疆之变参赞大臣某某经回民控诉逮问治罪道光二十九年甘肃诱杀撒拉番民亦经控诉逮问督臣某某所属回番各部拊循处理务使持平惟恐一夫称屈允为　列圣控制中外之成规深求古今得失之故熟察彼此因应之宜斯之谓理臣惟洋人之强与其逼处中国为害之深远过于前代而其借端陵藉乘衅要求中国与之相处其情事亦绝异于前代处之得其法其于各口税务及学馆教习及练兵制器诸大端洋人相与经营赞画未尝稍有猜忌处之不得其法则议论繁多变故滋生往往小事酿成大事易事变成难事以致贻累无穷窃见办理洋务三十年中外诸臣一袭南宋以后之议论以和为辱以战为高积成数百年习气其自北宋以前上推至汉唐绥边应敌深谋远略载在史册未尝省览洋人情势尤所茫然无能推测其底蕴而窥知其究竟　朝廷设立总理衙门专办洋务亦不能不内惜人言周章顾盼无敢直截办理臣以庸愚为众论所诟讥何敢再有陈奏然窃计今时关系天下利病无过于洋务直隶督臣李鸿章两江督臣沈葆桢福建巡抚丁日昌练习洋务至精至博用能力筹富强之术而于交涉洋务亦皆深得体要维持保全如臣才识短乏而自道光二十二年办理洋务据所见闻证以前代事蹟深有悟于中外交接之义沛然不疑于其心疾病昏愚无能自效而其理固有可言者谨就今日办理洋务机宜略具四条可以见之施行伏候　圣明采择
一　国家设立军机处为出政之所中外事机悉归裁定咸丰十一年总理衙门之设一仿军机处章程遂与军机处并立其时恭亲王实司总理可以专制兼因交涉洋务多持正议不愿与闻今已办理十余年矣察看西洋大势总理衙门当遂为　国家定制颁发　上谕及一切处置事宜不能不归军机处军机大臣未经奉派总理衙门行走茫然莫知其原委是非得失无从推求臣愚以为军机大臣皆应兼总理衙门衔名庶几讨论情势通筹熟计以期有所裨益
一西洋通商向止广东一口嗣是沿海开口以及奉天内达江西湖北法兰西分踞安南与广西接壤俄罗斯出入西北各口及陕甘及山西英吉利又议云南通商其四川贵州河南交涉教案层见叠出目前无洋务交涉独湖南一省耳必能谙悉洋情办理始能裕如于此稍有惶惑一视若荆棘之在其身其始过持正论其后展转翻异迷误必多故今日人才以通知洋务为尤要自与洋人通商以来事变数出多因华洋交涉案件争辨纷纭而办理归结处总在讹索赔款广开口岸此其命意之所在无知预防者动辄积嫌生衅激成事端展转以资其挟制而使遂其欲推原其故由地方官不知洋情既以构衅为能而多加之粉饰又以了案为屈而更益以推延似此情形施之民间讼案含忍受冤即亦无辞施之洋人必至多生事故故臣以为考求洋务亦无他义通知事理而已矣汉诏出使绝国与将相并重当时所急者不过折冲樽俎一日之间实不逮西洋关系紧要之万一伏愿　皇上考揽人才勤求方略期使中外诸臣勿存薄视远人之心以洞知其得失利病之原忍辱负重刻自砥砺以激厉士大夫之心而奖成士民奋发有为之气外筹应接之术内立富强之基在　朝廷一念之斡旋而已
一驻扎西洋公使万非今日急务其间惟美利坚之金山中国流寓数万人左近咇噜及西班牙所属之古巴兼有招工事宜足资办理此外各国全无凭藉而恃数万里外之使臣因事与之辨争事理稍有虚饰困辱立见即有能者亦徒以有用之才虚弃之无用之地将来海道开通中国商人能赴各国设立行栈有可经理之事渐次选派大员充当公使驻扎自不可少此时出使通好委无关系而既经奉派出使英国各国相援为例正虑此后出使岁必加多臣以为考求洋务中外诸臣必宜留意而出使则尽人可以差遣窃计各部寺院二三品以下堂官类能谙悉体制讲求应对　朝廷以息事安人为心奉　命出使谁敢不尽力应请以后选派使臣依照常例由礼部开列二三品以下堂官年岁不满五十者听候　钦派亦与寻常出使同等务使廷臣相习为故常不至意存轻重而于洋情事势亦不能不一加研考以求备　国家缓急之用其为裨益必多矣
一西洋公法通商各国悉依本国法度中国刑例有万非西洋所能行者当时议定条约未能仿照刑例案酌添通商事例以致会审公所一依西洋法度以资听断中国一切无可据之势惟当廓然示以大公凡租界滋事依洋法办理州县地方滋事依中法办理其视洋民犹中国之民视办理洋案亦犹办理中国之案先期化除畛域之见以存中国一视同仁之体其间交涉洋务　上谕奏摺应发钞者概行发钞使天下晓然知事理之平其有委曲周旋亦能窥见　朝廷之用心以知事理之得失非独以释士民之疑亦足以折服洋人之气矣　以上四条于办理洋务要略未能详及而先务通知古今之宜以求应变之术熟览中外之势以息人言之嚣自可渐次讲求控御之方推行富强之计要求其归理势二者深筹远揽无以逾焉者也有宋大儒程颐论事必折衷一是其言当时朝廷有五不可及一曰至诚待敌国夫能以诚信待人人亦必以诚信应之以猜疑待人人亦即以猜疑应之此理无或爽者方今时势艰难财力支绌洋案多一反覆即　国家多伤一分元气维持国体全在先事防维事端一出补救无从此后更难与处臣久病衰颓委无材用足应　国家之急断不敢希图以语言效用供人指摘审量洋情事势则实有确不可易者冒昧上陈言辞拙直不胜战栗陨越之至
　　覆奏洋务事宜疏
沈葆桢
窃臣于本年十月十七日承军机大臣密寄九月二十七日奉　上谕总理各国事务衙门奏海防急宜切筹一摺所陈练兵简器造船筹饷用人持久各条着详细筹议切实办法此外别有要计一并奏陈不得以空言塞责等因钦此仰见我　皇上宵旰焦劳昭然若揭伏读再四感激涕零臣呫哔迂儒洋务非所谙习年来待罪船政不过因人成事绝未窥见要领然不敢不以采访所及参以管见蠡测为我　皇上敬陈之原奏称拟外患较办发捻为更难兵亦较办发捻宜更精诚确论也夫兵何以精练斯精耳以西洋枪之猛烈贲育无所用其力养潘无所施其巧及观其练兵也枪队则步伐止齐之节纵横徐疾之序队则旋转进退前却修整之法测量炸弹远近迟速之方齗齗讲求若忘其利器之可恃也者盖不以一人之力为力而以千万人之力为力不以一人之巧为巧而以千万人之巧为巧也然而练义勇之兵易练经制之兵难发捻事起各省无不舍兵而募勇明知兵之无用也而大难甫平转撤制胜之勇而复用无用之兵臣窃以为过矣数年来封疆大吏思矫兵之积弱优之饷糈使与勇等束之营垒使与勇偕而海上军兴复纷纷募勇未闻以兵为可恃者文法繁而积弊深故也抚议一定饷款不支将又议汰勇留兵用其所不养养其所不用明知之而故违之自强其何术乎若以西法练兵不得不先以西法练将将所不知而兵欺之将所不屑而兵效之今之名将皆剿发捻立功者也习故蹈常则无从精进而中年以外百战之余使舍其所长折节于西学非其所愿亦非其所长然不能尽晓其文不可不深明其义应请每省选知兵大将能耐劳苦者一二人练勇二万少则万人分为两军一驻省会一驻冲要屯札大营勿零星散布专练洋枪洋一时临敌奉调即可遄征选西洋通法者为之教习我之大将待以宾友朝夕与之讲明切究其中要法数年而后陆营庶几可恃矣水师则以熟狎风涛者为本枪按日操演尚可月冀有成若夫水师与陆师异外海水师与内江水师异近日外海水师与向日之外海水师又异绿营原额不乏精壮然城市熟而风涛疏即曾制胜之洋枪队陆路用之犹患不足岂能拨入水师且迁地不良若病眩晕虽至精之技无所用之沿海渔户实繁有徒招募非难练习亦易所独难者管驾官耳目浅言之商船舵工各口之引水其天资颖异于西洋轮船中历练多年者能充驾驭然仅百中之一二耳深言之则必通晓华洋文理明于算学兵法者乃胜其任非剽窃所能为功上海出洋局十五年限满及闽厂学年再令出洋学习二三年必有堪膺斯选者至迎剿截击尾追诸法合数船操演则其法备寓于中应请将现有之兵轮船延英国水师官一人教练以二人副之除奉差驰出外余当按日合操数年之后水师亦庶几可恃矣经费不足宜将水陆冗兵之无用者酌量裁汰固不当立意纷更亦不当意存迁就总之化无用为有用是在督抚之因地制宜耳原奏称各国枪日出日精明知效彼之长己居于后然使并无此器更何所恃因而思购最精之品与自行铸造之方夫枪非购之难而知之难用之尤难新旧既判优劣悬殊贸然购之虽得以贱价要弃物耳非能测量力之远近弹子开花之迟速莫能演试何能较其优劣演后膛枪一出费银数分演螺丝大一出费银数十两磨擦有费修理有费得斯器者往往什袭藏之日久锈生一用不可再用其惜之也不啻弃之前膛枪一出后膛枪可以四出故临阵必用后膛枪法之萨司博俄之白尔单布之莫司尔皆后膛枪也而以美之林明敦为最近则英之抵尼享厘驾乎其上今闻布之新出者又胜之矣各国洋枪外均有小队而以美之格林为最其大先尚铜继为铁今则非纲不珍前后膛互相短长而皆以螺丝为贵前膛者下药装子之人须身出外所以避敌人之然开放鲜炸裂之虞前膛者以英国为最闻有新制口径四十二寸重八十吨开花弹千二百磅者其演放则用电线火然而人要避之否则声震耳裂此恐非中国所宜后膛各国皆有之而布国练钢之法非他国所能其弹子以开花为贵然攻铁甲船则非实心之钢弹不入也
窃以为洋枪宜随时访其最精者购之大以十余吨者为宜既购之后须逐日付操则兵练而器亦练磨擦洋油砂布棉纱之费修理工匠之费必不容省其不至减费以肥私橐者是在将之得人铸造得津沪两局已有端绪应稍加广自当日起有功臣窃以为操术宜专专而后精精而后可以益求其精应请　饬总理衙门将沿海各局通盘打算孰宜子药孰宜枪孰宜铜铁孰宜船只各端其任以此所有易彼所无诚以洋人每造一器必开无数厂所若爱博不专则厂先不能容工焉得不苟须以此局之赢济彼局之绌如千人之食炊以一明似费钜中省实多若一人一费必倍矣今年臣在台湾李鸿章以津局所成洋药金陵所成洋火龙陆续见济若由闽厂购器自制费当如何臣购洋枪独取林明敦者亦以沪局亦在学制子药可以挹注修理不患无人故也至铸造枪似宜仿出洋局之例选巧匠颖童赴布国学习取法于上冀得渊源取径似迂收效为速原奏称创立外海水师应如何添选兵船及铁甲船并自行制造扩充之处均宜切实备筹查中国海江年来盗氛欠靖倭番构通递文报装运援兵未曾棘手此则有船之利之明征也然淮军分装三次累月而后完合操仅派六船便无船以供差遣此又船少之病之明征也第购船原属万不得已之急需自通商以来从未见外国肯以全美之船售诸中国者欲求其精非制造不可官厂所造未必其精然创始有基则进阶有渐外国苦煤炭之费因为新式省煤轮机苦船湾木之难因为新式铁应请购新式卧机一幅仿之以制兵船新式立机一幅仿之以制商船铁船全幅仿之以济湾木之匮勿惜目前之费冀收后日之功惟驾驶乏才则船多亦不足恃臣曩者向赫德借淩凡官兵教各船合操据称老辈管驾官多由商船出身熟驶驾而不精兵法其自学习出身者驾驶兵法皆有根柢加以阅历便成全才则出洋学习一端不容缓也欲获铁甲船之利当先知铁甲船之难其制始于美法各国踵而行之而英最精然新制试洋全船覆没者再一则务求铁甲之厚忘其上重下轻一侧而不能挽也一则务求水面避忘其船不胜而沈也臣前拟拓厂试造费既繁重成复需时且上等匠师未必肯远涉吾地因复有赴西洋定制兼资生童学习之议费虽多而效较捷而取大取小中无定见踌躇再四罔所折衷其为因地制宜之说者谓造船须为修船计吃水只宜丈七八尺使可进福州口虽建石坞广厂增添机器所费亦属不赀然海口关锁重叠去洋面尚有数十余里猝遇外警得台数座精勇数千守之厂中仍可制造修理以应急需且驾驶有信任之华人不致掣肘但行驶快捷如常亦仅能避敌而从无胜敌者英国入华之铁甲船损坏香港船坞亦不能容转向东洋修理夫东洋目前尚无大船何以有此大坞其意可知况宜仿者更不止此既未雨而绸缪焉仍存因陋就简之见如侮予何果尔则必定制最大之铁甲船又必择沿海最深之地为最大之船坞盖最大之船厂所有一切机器洋师匠徒咸备重兵设险以护之诚煌煌巨观也而仅此一端已非千余万金不办且极深之水内江无之必在外海我之全力所萃敌人亦必以全力攻之外警一来本厂仍须停止而待济于他厂况华人骤得大船无敢承领驾驶者雇募洋匠临警必万分周章臣虽生长海滨向未出洋自任船政始知福州海口奉　命赴台始见台湾海口其何处宜此船坞无从悬揣而又深虑积费之难刱工之难所以日夜旁徨寝食俱废者半月有余而无能臆断也
谨将候选知州张思桂所议及洋将日意格所陈函达总理衙门以便采择原奏称非有大宗巨款不能开办非有不竭饷源不能持久以四成洋税存款无多更求开源节流之计查四成洋税各国岁入若干何处借拨若干户部现存若干非臣所预知惟念天下洋务纲领在总理衙门天下财赋纲领在户部必总理衙门周知户部实存之款而后洋务可通盘筹画必户部周知各关实存之款而后随时可应总理衙门之急需计四成洋税各关必无敢侵挪者或者指拨六成浮于所入之款因而暂挪四成以待后日弥补第必须将六成不敷指拨之处立即切实奏咨而后户部得以权衡调济若秘而不宣则六成既不敷拨安得弥补之期各关以为出款户部尚以为存款日拨日深始和盘托出贻误必多论开源者曰借洋款夫今日所借之数即后日所偿之数非源也且厚息输于外洋非甚然眉谁甘挖肉曰大开捐民力竭矣减成徒滥名器未必踊跃输将即以抑勒所得亦复无多且可一不可再曰增洋税无论外人以利为命势必不行即竭泽而渔亦非招徕之术现在洋税尚无弊窦尤不当使藉口以启偷漏之端曰清田赋夫发捻之乱相寻十数年而元气尚能渐复者则以　国家虽急从来不肯加赋农民稍得以自存故也按户搜索民不聊生州县抑勒之难堪略加粮额以应之所得几何贻累匪浅曰收盐利盐归官办如得刘晏之才未尝不可骤见起也然而接轴连樯完厘课而享其奇赢者吾之商也肩挑背负逃厘课而窃其微利者吾之民也得才如刘晏不过巧取商民之利而归之官万一不如刘晏则弊有不可胜言者勿扰狱市古人深意存焉似不如仍旧贯之为愈也欲言开源或者其煤铁乎福建古田等处产铁甚旺洋人用之皆以为铁质胜于西洋第地不产煤以松木熔之近山松尽铁矿亦废且不通水路运致殊艰煤价每担仅千余文而运费加倍虽稍加价值亦不能源源而来台湾产煤闻兼产铁然不谙以煤熔铁之法故向来无试采者臣曾函商总理衙门令赫德延一看山洋人来台果能苗旺质佳再行约议试办近闻李鸿章已于磁州举行将来或可仿照办理盖煤炭充牣则财不耗于西洋而作苦小民兼得资以食力台地樟脑石油虽其利不及煤炭亦地不爱宝之一端也硫黄例禁綦严第禁之而不免漏不若收之以广储军用然此皆取效于数年之后目前经始尚苦于费未易筹至节流亦节其无用而已矣臣以为折冲资行阵则武科宜裁南粮归海运则漕标宜裁事权贵一责成贵专专则与总督同城之巡抚宜裁减一分虚糜即可增一分实用我　皇上躬行节俭费惜露台凡在臣工孰不当仰体斯意哉原奏称以上各事一不得人均归虚费请简派知兵重望实心办事熟谙洋情之大员为之统兵各大臣公议会推奏请　钦定臣赋性昧何足以言知人第就见闻所及兼此数长者无踰李鸿章左宗棠者矣李坐镇畿辅中外洋务本赖其主持左宗棠一时能否舍陕甘而莅海疆非臣所敢妄参末议臣窃窥兵部侍郎彭玉麟忠肝义胆迥出流辈必能为国家肩大事虽居官任职非其所愿而御灾扞患当所不辞或疑海疆统帅时与洋人交接若性情激烈恐嫌隙易生抑知天下惟忠义之人最能坚忍即远人亦未尝不考其素行而生爱敬之心至于后进人才既关培养尤资历练而后取多用宏其源不竭
近日人才之弊有二一则误于空谈谓公愤可以却敌言及外事则斥为汉奸及身居局中又茫然不知所措一则狃于习见谓我曾以此法破发捻战以气胜宜勿慑于彼族欺人之言迨临事而悟其弗如则已晚矣近惩二者之弊又取柔和熟一路但通洋语略识洋文能调停交涉事件者便为出类拔萃之才抑知片长末技以备顾问以供驱策未尝不可实学非所知也行阵部伍中国以为角力之士也而西洋无不知书之武臣规矩准绳中国以为食力之民也而西洋无不知书之匠首我以为粗彼以为精则彼得其精我得其粗固其所也臣前者特请设算学一科诚以外国权舆万事之方胥根乎算学而中国鼓励人才之用莫捷于制艺科今同文馆之设有年矣其中当有学业勤敏心术明粹者可否仿照满之笔帖式汉之小京官拨入总理衙门使习外事徐察其所成就而进退之其尤异者升之于司官与正途出身等夫教之于同文馆所以培养之也试之于总理衙门所以历练之也非培养则才无自始非历练则才无自伸其出洋有成效而归者更当优予拔擢名之所在众所争趋日推日广而才不可胜用矣臣就所见洋师咸谓中国聪明实胜于西洋循序求之不患其不精进但风气创始苦于督率之无人即如船政一事如得通晓制造渊源者领袖其间所成就者必不止此今则督艺徒者匠首也而匠首之智不如艺徒督匠首者绅员也而绅员之智不如匠首督绅员者臣也绅员能知其大意臣则一无所知而已矣一切造船驶船不能躬审其是非只能访问其优劣心力交瘁聩何补此培养历练后进之人才所以不得不亟亟也原奏议定开办后应如何一心一力久历坚持尤宜同尽公忠永维大局臣以为欲收持久之效当究其所以不能持久之原而预杜之诚使度支无缺日就月将谁则欲居不韪之名以更垂成之绪所虑者作无益害有益其始也并非与自强之意有所龃龉迨踵事增华潜滋赔累耗费之门日辟日广府库之积日浚日深水旱盗贼之忧相寻而起司农仰屋物议横生斯时欲为苟且之谋不可得矣人情愤则奋乐则颓但使朝野内外以庚申之耻常悬于目前何能以自强之思皆置于度外至于办理不善当咎其人之失当不容废于半途时势互殊苟与其人以便宜不容苛之以文法有以不变为持久者自强之方闻善能徙所谓穷则变变则通通则久也然以练兵简器造船为自强之目筹饷为自强之纲而贯乎纲目之中者则持久之精神与持久之作用士大夫知格致为入圣之门径即报国之经纶读有用之书试诸有用之地以成其为有用之才局中者受局外之攻错集思广益不视之为浮言局外者谅局中之苦心露胆披肝各资其所独见人人咸有以自尽惟不苟同者然后能为和同因循之弊庶乎免矣
　　海防条议　
丁日昌
</div>
    <div class="pagination">
<a href="皇朝经世文续编-清-葛士浚_page81.html">上一页</a><span>...</span><a href="皇朝经世文续编-清-葛士浚_page77.html">77</a><a href="皇朝经世文续编-清-葛士浚_page78.html">78</a><a href="皇朝经世文续编-清-葛士浚_page79.html">79</a><a href="皇朝经世文续编-清-葛士浚_page80.html">80</a><a href="皇朝经世文续编-清-葛士浚_page81.html">81</a><span class="current-page">82</span><a href="皇朝经世文续编-清-葛士浚_page83.html">83</a><a href="皇朝经世文续编-清-葛士浚_page84.html">84</a><a href="皇朝经世文续编-清-葛士浚_page85.html">85</a><a href="皇朝经世文续编-清-葛士浚_page86.html">86</a><a href="皇朝经世文续编-清-葛士浚_page87.html">87</a><span>...</span><a href="皇朝经世文续编-清-葛士浚_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
