<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 113 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 113 页/共 172 页
  </h1>
  <div class="content">
   ○陈六事疏
　　公秉政所行不出此数欵非言之难行之难耳
　　臣闻帝王之治天下、有大本、有急务、正心修身建极以为臣民之表率者、图治之大本也、审几度势、更化宜民者、救时之急务也、大本虽立而不能更化以善治。譬之琴瑟不调不解而更张之。不可鼓也。恭惟我皇上践祚以来、正身修德讲学勤政、惓惓以敬天法祖为心、以节财爱民为务、图治之大本、既以立矣但近来风俗人情、积习生弊、有颓靡不振之渐有亟重难反之几、若不稍加改易、恐无以新天下之耳目、一天下之心志臣不揣愚陋、日夜思惟、谨就今时之所宜者、条为六事、开欵上请、用备圣明采择、臣又自惟幸得以经术遭逢圣主、备位辅弼朝夕与同事诸臣寅恭谐恊、凡有所见、自可随事纳忠、似不必更有建白、但臣之愚昧、窃见　皇上有必为之志。而渊衷静默臣下莫能仰窥。天下有愿治之心。而旧习因仍、趋向未知所适。故敢不避形迹、披沥上陈、期于宣昭主德、而齐一众志、非有他也伏乞圣慈垂鉴俯赐施行、天下幸甚、臣愚幸甚、
　　一省议论、臣闻天下之事。虑之贵详。行之贵力。谋在于众。断在于独。汉臣申公云为治不在多言。顾力行何如耳。臣窃见顷年以来朝廷之间。议论太多。或一事而甲可乙否。或一人而朝由暮跖。或前后不觉背驰。或毁誉自为矛盾、是非淆于唇吻。用舍决于爱憎。政多纷更。事无统纪。又每见督抚等官。初到地方。即例有条陈一疏。或漫言数事。或更置数官。文藻兢工。览者每为所眩、不曰此人有才。即曰此人任事。其寔莅任之始。地方利病。岂尽周知。属官贤否。岂能洞察不过采听于众口耳。读其词藻。虽若烂然、究其指止帚、茫未有效。比其久也或并其自言者而忘之矣即如昨年　皇上以虏贼内犯、特敕廷臣集议防虏之策当其时、众言盈庭、群策毕举、今又将一年矣、其所言者果尽举行否乎。其所行者果有寔効否乎。又如蓟镇之事、初建议者曰吾欲云云、当事者亦曰吾欲云云、曾无几何而将不相能、士哗于伍、异论繁兴、讹言踵至、于是议罢练兵者又纷纷矣、臣窃以为事无全利。亦无全害。人亦有所长。亦有所短。要在权利害之多寡。酌长短之所宜。委任责成。庶克有济。皆始于大臣不能担当也今始则计虑未详。既以人言而遽行。终则执守靡定。又以人言而遽止。加之爱恶交攻。意见横出。谗言微中。飞语流传。寻之莫究其端。听者不胜其眩。是以人怀疑贰。动见诪张。虚旷岁时。成功难曙。语曰多指乱视、多言乱听、此最当今大患也。伏望　皇上自今以后、励精治理、主宰化机、扫无用之虚词、求躬行之寔効、欲为一事。须审之于初。务求停当。及计虑巳审。即断而行之。如唐宪宗之讨淮蔡。虽百方阻之而终不为之摇。欲用一人。须慎之于始。务求相应。既得其人。则信而任之。如魏文侯之用乐羊。虽谤书盈箧而终不为之动。再乞　天语叮咛部院等衙门、今后各宜仰体朝廷省事尚寔之意、一切章奏、务从简切、是非可否、明白直陈、毋得彼此推诿、徒托空言、其大小臣工、亦各宜秉公持正、以诚心直道相与、以勉修职业为务、反薄止帚厚、尚质省文、庶治理可兴、而风俗可变也、伏乞　圣裁
　　一振纪纲、臣闻人主以一身而居乎兆民之上、临制四海之广、所以能使天下皆服从其教令、整齐而不乱者、纪纲而巳。纲如网之有绳、纪如丝之有总、诗曰勉勉我王纲纪四方、此人主太阿之柄。不可一日而倒持者也。臣窃见近年以来。纪纲不肃。法度不行。上下务为姑息。百事悉从委狥。以模棱两可谓之调停。以委曲迁就谓之善处。法之所加唯在于微贱。而强梗者虽坏法干纪而莫之谁何。礼之所制。反在于朝廷。而为下者。或越礼犯分而恬不知畏。陵替之风渐成。指臂之势难使。贾谊所谓火盭者。深可虑也。然人情习玩已久。骤一振之。必将曰此拂人之情者也。又将曰此务为操切者也。臣请有以解之。夫狥情之与顺情。名虽同而寔则异。振作之与操切事若近而用则殊。葢顺情者。因人情之所同欲者而施之。大学所谓民之所好好之民之所恶恶之者也。若狥情则不顾理之是非。事之可否。而惟人情之是便而巳。振作者。谓整齐严肃。悬法以示民。而使之不敢犯。孔子所谓道之以德齐之以礼者也。若操切。则为严刑峻法虐使其民而巳。故情可顺而不可狥法宜严而不宜猛伏望　皇上奋干刚之断、普离照之明、张法纪以肃羣工、揽干刚而贞百度、刑赏予夺。一止帚之公道。而不必曲狥乎私情。政教号令。必断于宸衷。而勿致纷更于浮议法所当加。虽贵近不宥。事有所枉。虽疏贱必申。仍乞敕下都察院查照嘉靖初年所定宪纲事理、再加申饬、秉持公论、振扬风纪、以佐　皇上明作励精之治、庶体统正、朝廷尊、而下有法守矣、伏乞　圣裁、
　　一重诏令、臣闻君者主令者也、臣者行君之令而致之民者也、君不主令则无威。臣不行君之令而致之民则无法。斯大乱之道也。臣看得旧规、凡各衙门章奏奉旨有某部看了来说者。必是紧关事情。重大机务。有某部知道者虽若稍缓。亦必合行事务。或关系各地方民情利病。该衙门自宜参酌缓急。次第题覆至于发自圣衷。特降敕谕者。又与泛常不同。尤宜上紧奉行。事乃无壅。葢天子之号令。譬之风霆。若风不能动而霆不能击。则造化之机滞而乾坤之用息矣。臣窃见近日以来朝廷诏旨。多废格不行。抄到各部。今号称综核然法在必行者惟黜陟迁除事在一人者耳若兴利除害虽诏旨屡下犹然故纟氐也槩从停阁、或巳题奉钦依。一切视为故纟氐。禁之不止。令之不从。至于应勘应报奉旨行下者。各地方官尤属迟慢。有查勘一事而十数年不完者。文卷委积。多致沉埋。干证之人。半在鬼录。年月既远。事多失真。遂使漏网终逃国有不伸之法。覆盆自告。人怀不白之冤。是非何由而明。赏罚何由而当。伏望敕下部院等衙门、凡大小事务、既奉　明旨。须数日之内即行题覆若事理了然明白易见者。即直据理剖断。母但诿之抚按议处。以致躭延。其有合行议勘问奏者。亦要酌量事情缓急。道理远近。严立限期。责令上紧奏报。该部置立号簿。登记注销。如有违限不行奏报者。从寔查参。坐以违制之罪。吏部即以此考其勤惰以为贤否。然后人思尽职而事无壅滞也。伏乞　圣裁
　　一核名寔、臣闻人主之所以驭其臣者。赏罚用舍而巳。欲用舍赏罚之当。在于综核名寔而巳。臣每见朝廷欲用一人。当事者辄有乏才之叹。窃以为古今人才不甚相远。人主操用舍予夺之权。以奔走天下之士。何求而不得。而曰世无才焉。臣不信也。惟名寔之不核。拣择之不精。所用非其所急。所取非其所求。则上之爵赏不重。而人怀侥幸之心。牛骥以并驾而俱疲。工拙以混吹而莫辨。才恶得而不乏。事恶得而有济哉。臣请略言其槩、夫器必试而后知其利钝。马必驾而后知其驽良。今用人则不然。称人之才。不必试之以事。任之以事。则不必更考其成。及至偾事之时。又未必明正其罪。椎鲁少文者。以无用见讯。而大言无当者。以虚声窃誉。倜傥伉直者。以忤时难合。而脂韦逢迎者。以巧宦易容。其才虽可用也。或以卑微而轻忽之。其才本无取也。或以名高而尊礼之。先朝建言之臣多有病此或因一事之善。而终身借之以为资。或以一动之差。而众口訾之以为病。加以官不久任。事不责成。更调太繁。迁转太骤。资格太拘。毁誉失寔。且近来又有一种风尚、士大夫务为声称、舍其职业而出位是思、于今时又为朝阳之鸣矣建白条陈、连编累牍、至核其本等职业、反属茫昧、主钱谷者、不对出纳之数、司刑名者、未谙律例之文、官守既失、事何由举、凡此皆所谓名与寔爽者也。如此则真才寔能之士。何由得进。而百官有司之职。何由得举哉。故臣妄以为世不患无才。患无用之之道。如得其道。则举天下之士。唯上之所欲为。无不应者。臣愿　皇上慎重名器。爱惜爵赏。用人必考其终。授任必求其当。其言皆近武乡侯有功于国家。即千金之赏。通侯之印。亦不宜吝。无功国家。虽嚬笑之微。敝袴之贱。亦勿轻予。仍乞敕下吏部严考课之法、审名寔之止帚、遵照　祖宗旧制、凡京官及外官三六年考满、毋得槩引复职、滥给恩典、须明白开具称职平常不称职以为殿最、若其功过未大显著、未可遽行黜陟者、乞将诰敕勋阶等项、酌量裁与、稍加差等、以示激劝、至于用舍进退。一以功寔为凖。毋徒眩于声名。毋尽拘于资格。毋摇之以毁誉。毋杂之以爱憎。毋以一事槩其生平。毋以一生月掩其大节。在京各衙门佐贰官。须量其才器之所宜者授之。平居则使之讲究职业。赞佐长官。如长官有缺。即以佐贰代之不必另索。其属官有谙练故事。尽心官守者。九年任满。亦照吏部升授京职。高者即转本衙门堂上官小九卿堂官品级相同者。此等更调殊为可省不必更相调用各处廵抚官果于地方相宜久者。或就彼加秩。不必又迁他省。布按二司官如参议久者。即可升参政。佥事久者。即可升副使。不必互转数易。以滋劳扰。如此则人有专职。事可责成。而人才亦不患其缺乏矣。此外如臣言有未尽者、亦乞敕下该部悉心讲求、条列具奏、伏乞　圣裁
　　一固邦本、臣闻帝王之治、欲攘外者、必先安内、书曰民为邦本、本固邦宁、自古虽极治之时、不能无夷狄盗贼之患、唯百姓安乐、家给人足、则虽有外患而邦本深固、自可无虞、唯是百姓愁苦思乱、民不聊生、然后夷狄盗贼因之而起、葢安民可与行仁义、而危民易与为非、其势然也、恭惟　皇上嗣登大宝、首下蠲恤之诏、黎元忻忻、方切更生、先朝恩诏如此其普独昨岁以元年蠲赋一半、国用不足、又边费重大、内帑空乏、不得巳差四御史分道督赋、三都御史清理屯塩、皆一时权宜以佐国用之急、而人遂有苦其搜括者、臣近日访之外论皆称不便、缘各御史差出、目覩百姓穷苦、亦无别法清查、积储在民间为上在郡国为中在京邑为无策况□京邑空虚耶止将官库所储、尽行催解、以致各省库藏空虚水旱灾伤、视民之死而不能赈、两广用兵、供饷百出而不能支、是国用未充而元气巳耗矣、臣窃以为天之生财、在官在民、止有此数、譬之于人、禀赋强弱、自有定分、善养生者、唯樽节爱惜、不以嗜欲戕之、亦皆足以郄病而延寿、昔汉昭帝承武帝多事之后。海内虚耗。霍光佐之。节俭省用。与民休息。江陵辅政□年国帑余千余万行之数年。百姓阜安。国用遂足。然则与其设法征求。索之于有限之数以病民。孰若加意省俭。取之于自足之中以厚下乎。仰惟　皇上即位以来、凡诸斋醮土木滛侈之费、悉行停革、虽大禹之克勤克俭、不是过矣、然臣窃以为矫枉者、必过其正、当民穷财尽之时、若不痛加省节、恐不能救也、伏望　皇上轸念民穷、加惠邦本、于此不急工程、无益征办、一切停免、敦尚俭表以为天下先、仍乞敕下吏部慎选良吏、牧养小民、其守令贤否殿最。惟以守已端洁。寔心爱民。乃与上考称职不次擢用。若但善事上官。干理簿书。而无寔政及于百姓者。虽有才能干局。止与中考。其贪污显著者。严限追赃。押发各边自行输纳。完日发遣发落不但惩贪。亦可以为寔边之一助。再乞敕下户部悉心讲求财用之所以日匮者其弊何在。今欲措理。其道何由。今风俗侈靡。官民服舍。俱无限制。外之豪强兼并。赋役不均。花分诡寄。恃顽不纳田粮。偏累小民。内之官府造作。侵欺冐破。奸徒罔利。有名无寔。各衙门在官钱粮。漫无稽查。假公济私。官吏滋弊。凡此皆耗财病民之大者。若求其害财者而去之。则亦何必索之于穷困之民。以自耗国家之元气乎。风宪官不宜轻差大都害多利少不独催粮一役也前项催督御史事完之后、宜即令回京、此后不必再差、重为地方之病、若其屯塩各差都御史、应否取回别用、但责成于该管抚按使之悉心清理亦乞敕下该部、从长计议、具奏定夺、以后上下惟务清心省事、安静不扰、庶民生可遂而邦本获宁也、伏乞　圣裁
　　一饬武备臣惟当今之事、其可虑者、莫重于边防、庙堂之上、所日夜图画者、亦莫急于边防、迩年以来、虏患日深、边事久废、比者屡蒙　圣谕、严饬边臣、人心思奋、一时督抚将领等官、颇称得人、目前守御、似亦略备矣、然臣以为虏如禽兽然、不一创之其患不止、但战乃危事、未可易言、须从容审图以计胜之耳、今之上策、莫如自治、而其机要所在惟在　皇上赫然奋发、先定　圣志、圣志定而怀忠蕴谋之士、得効于前矣、今谭者曰吾兵不多、食不足、将师不得其人、臣以为此三者皆不足患也、夫兵不患少而患弱、今军伍虽缺、而粮籍具存、若能按籍征求、清查影占、随宜募补、着寔训练、何患无兵、捐无用不急之费、并其财力以抚养战鬬之士、何患无财、重赏以劝有功、宽文法以伸将权、则忠勇之夫、孰不思奋、又何患于无将、臣之所患。独患中国无奋励激发之志。因循怠玩。姑务偷安。则虽有兵食良将。亦恐有不能有为耳。故臣愿　皇上急先自治之图、坚定必为之志、属任谋臣、修举寔政、不求近功。不忘有事。公之所谓自治摠在富强熟计而审行之。不出五年。虏可图矣。至于目前自守之策、莫要于选择边利、团练乡兵、并守墩堡、令民收保、时简精锐、出其空虚以制之、虏即入犯、亦可不至大失、此数者昨虽巳经阁部议行、犹恐人心玩愒日久、尚用虚文塞责、伏乞敕下兵部、申饬各边督抚、务将前事着寔举行、俟秋防毕日、严查有无寔効、大行赏罚、庶沿边诸郡、在在有备、而虏不敢窥也、再照　祖宗时、京营之兵数十万、今虽不足尚可得八九万人、若使训练有方、亦岂尽皆无用、但士习骄惰、法令难行、虽春秋操练、徒具文耳、臣考之古礼及我　祖宗故事。俱有大阅之礼。其后穆宗行大阅之礼以习武事而戒不虞。今京城内外守备单弱、臣常以为忧、伏乞敕下戎政大臣、申严军政、设法训练、每岁或间岁季冬农隙之时、恭请　圣驾亲临挍阅、一以试将官之能否、一以观军士之勇怯、有技艺精熟者、分别赏赉、老弱不堪者、即行汰易、如此、不惟使辇毂之下、常有数万精兵、得居重驭轻之道且此一举动。传之远近。皆知　皇上加意武备。整饬戎事。亦足以伐狂虏之谋。销未萌之患。诚转弱为强之一机也伏乞　圣裁、
　　○请停取银两疏【停取内用】
　　穆庙时颇多宫中之费
　　昨者恭睹　圣谕钦取户部银三十万两、随该户部奏称边费重大、国用不足、欲乞圣明停止取用等因奉御批巳有旨了、臣等看得　祖宗朝、国用边饷、俱有定额、各处库藏、尚有嬴余、自嘉靖二十九年虏犯京师之后、边费日增、各处添兵添马、修堡修城、年例犒赏之费、比之先朝、数几百倍、奏讨请求、殆无虚日、加以连年水旱灾伤、百姓征纳不前、库藏搜括巳尽臣等备查御览揭帖、计每岁所入折色钱粮。及塩课赃赎事例等项银两。不过二百五十余万。而一岁支放之数。乃至四百余万。每年尚少银一百五十余万。无从措取。生民之骨血巳罄、国用之费出无经、臣等日夜忧惶、计无所出、方与该部计议、设处支持、目前尚恐不给、若又将前项银两、取供上用、则积贮愈虚用度愈缺、一旦或有饥荒盗贼之事、何以应之、该部所以恳切具奏、诚事穷势蹙、有万不得已者也、仰惟皇上嗣登大宝、屡下宽恤之诏、躬行节俭以先天下、海内欣欣、方幸更生、顷者以来、买办渐多、用度渐广当此缺乏之际、臣等寔切隐忧、辄敢不避烦渎、披沥上请伏愿　皇上俯从该部之言、将前项银两、免行取进、仍望念国储之日乏、怀俭德之永图、节赏赉以省财用、停买办以宽民力、如上供之费、有必不可巳者、照　祖宗旧制止于内库取用。至于该部所储、专以备军国重大之费、庶国用可以渐谷、而民力可以少苏也、臣等无任惶悚陨越之至
　　○再乞酌议大阅典礼以明治体疏【请缓大阅】
　　近该南京刑科给事中骆问礼奏称大阅古礼、非今时所急、不必仰烦圣驾亲临等因、缘臣于去年七月条陈六事内一欵饬武备中议及前事、荷蒙圣明采纳允行、原臣本意、止以京营戎务、废弛日久、缓急无备、虽屡经言官建白、该部题奉钦依厘革整饬、迄今数十余年、竟无成效、臣窃以为国之大事在戎、今人心懈惰如此、若非假借天威、亲临阅视、不足以振积弱之气、而励将士之心、又自　皇上御极以来、如耕籍以示重农之意、亲学以彰崇儒之美、一二大典礼皆巳次第举行、则大阅之礼、亦古者诘兵、治戎、安不忘危之意、且稽之列圣寔录、在　祖宗朝亦间有行者、遂尔冐昧具奏上请、其意但欲借此以整饬戎务、振扬威武而巳、然自臣原疏观之、此不过饬武备中之一事、其惓惓纳忠之意、委不在此、揆之当今时务、委非所急、今骆问礼欲乞　皇上先其所急、留神万几、以励庶职、此诚根本切要之论、又谓衅端宜防、廵幸宜谨、尤为计虑深远、非臣浅陋所及、臣闻人臣进言于君。不必其说之尽行。事有至当之论。不必其初之为是。况臣职忝辅导。一言一动。务合天下之公。使江陵公晚年能若此岂不尽善尤不宜拂众论而执巳见以为是也。伏乞敕下该部再加详议、如果事体未便、不妨另议停止、夫始以为可行而行之。继以为当止而止之。唯求以便于国家耳。辅臣科臣之言何择焉。臣若不自言之、该部无从酌议、辄敢冐昧渎奏、伏乞　圣明俯览愚诚、不胜幸甚、
　　○看详礼部议两宫尊号疏【两宫尊号】
　　伏蒙发下礼部一本内称会议两宫尊号、谓前代礼文典制不同、称谓无据、仰稽我　祖宗旧典、惟天顺八年　宪宗皇帝尊　嫡母皇后为慈懿皇太后　生母皇贵妃为皇太后、则与今日事体、正为相同、但于　嫡母特加二字。而于生母止称皇太后。则尊尊亲亲之别也。然今恩德之隆、既为无间、则尊崇之礼岂宜有殊、且臣居正恭奉面谕、欲兼隆重其礼、各官仰体孝思、亦皆乐为将顺、今拟两宫尊号于皇太后之上、各加二字、并示尊崇、庶于　祖制无愆、而于　圣心亦慰、又谓先朝母后徽称。有加至四字六字八字者。皆因朝廷有大庆典。以渐致隆。如大婚礼成诞生皇子之类。其初则止于二字。乃定制也。今　圣母福寿无疆、　皇上万年御历、将来吉祥喜庆之事、将层见迭至、尊号徽称、有加无巳、固不在此时之骤增也。臣居正愚昧仔细看详、各官所议、揆之情礼、似为允当、伏望　圣明裁酌俯从众议、先期奏闻　二圣母并加尊称、以成大孝、
　　○纂修事宜疏【世穆二宗实录】
　　公自言世穆两朝实录虽出于纂修诸臣然皆属公手定故最为详赡而简核近如神宗实录众手补缀阁臣未尝寓目以至岁月差讹记事重复者往往而有矣
　　昨该臣等题请预定纂修寔录官员、奉　圣旨是礼部知道、钦此、除钦遵具题外、臣等又惟事必专任乃可以图成、工必立程而后能责效、查得隆庆元年六月初一日开馆纂修　世宗肃皇帝寔录、经今六年尚未脱藁、虽屡廑先帝圣问、迄无成功、任总裁者。恐催督之致怨。一向因循。司纂修者。以人众而相捱。竟成废阁。臣等日食大官之馔。茫无一字之补、素飱旷职、寔切兢惭、然揆厥所由、皆以未尝专任而责成之故也、葢编撰之事、必草创修餙、讨论润色、工夫接续不断。乃能成书。而其职任紧要、又在于副总裁官、顾掌部事、则有簿书综理之繁、直经筵、则有侍从讲读之责。精神不专、职守靡定、未免顾此失彼、焂作忽辍、是以岁月徒悠而绩效鲜着也、今两朝并纂。二馆齐开、若不分定专任。严立限程。则因循推捱。其獘愈甚。臣等看得吏部右侍郎兼翰林院侍读学士诸大绶、礼部左侍郎兼翰林院侍读学士王希烈、原系　世宗肃皇帝寔录副总裁官、今查各馆草藁俱巳纂完但未经修餙、二臣虽任部堂、止是佐理、尚有余功、及左春坊左谕德兼翰林院侍读申时行、右春坊右谕德掌南京翰林院事今行取王锡爵、职任宫坊、事务尤简、皆可以专心著作之事、合无责令诸大绶王希烈专管纂修　世宗肃皇帝寔录、申时行王锡爵专管纂修　穆宗庄皇帝寔录每日俱在史馆供事、仍立为限程。每月各馆纂修官。务要编成一年之事。送副总裁看详。月终副总裁务要改完一年之事。送臣等删润每年五月间、臣等即将纂完稿本进呈一次。十月间又进呈一次。大约一月之终。可完一年之事。一季之终。可完三年之事。从此渐次累积。然后成功可期。其余副总裁等官陆树声等、或理部休暇、相与讨论、或侍讲优闲、令其补益、不必责以程限、不致两妨。各馆纂修官、务以职业为重、公家为急、不得别求差假、图遂私情、书成之日、分别叙录但以效劳多寡为差、不复计其年月久近、如此、庶人有定守、事易考成、在各官可免汗青头白之讥、而臣等亦得以逭旷职素飱之咎矣、此虽纂修一事。而国家用人之理。综核名寔之道。寔寓于斯。伏惟　圣明裁断、敕下臣等遵行、再照　皇祖历世四纪、事迹浩繁、编纂之工、卒难就绪、　皇考临御六年、其功德之寔、昭然如日中天、皆诸臣耳目之所曙记、无烦搜索、不假阙疑、但能依限加功、自可刻日竣事、合无不拘朝代次序。俟　穆宗庄皇帝寔录纂成之日。容臣等先次进呈。却令两馆各官。并力俱纂　世宗肃皇帝寔录。则两朝大典。可以次第告成矣。
　　○明制体以重王言疏【诰勑】
　　窃照阁臣之职、专一视草代言。故其官谓之知制诰。若制词失体。以致轻亵王言。则阁臣为不职矣。谨按旧矢见、凡官员应给诰敕、该部题奉钦依手本到阁、撰述官先具稿送臣等看详改定、誊写进呈、候批红发下撰述官用关防挂号、然后发中书舍人写轴用宝、此定制也、至于制命之词、贵在简严庄重。乃为得体。查得成化弘治年间、诰敕叙本身履历功绩、不过百余字、祖父母父母及妻室、不过六七十字、至于庆典覃恩、则其词尤简、葢以恩例槩及。比之考绩不同。故以赉被为荣。不必详其阅历。此制体也。近年以来。俗尚干求、词多浮靡、撰述官沿袭宿弊、往往不候进呈、先将勑文稿传示于人、其中词语、又过为夸侈、多至数百千言、或本无寔行。虚为颂美。或事涉幽隐。极力宣扬。臣等方欲为之更定。而本官巳先得稿登轴矣夫诰敕者朝廷所以告谕臣下者也。臣谀其君。犹谓之佞。况以上谀下。是何理乎。查得嘉靖十二年该大学士张孚敬等题为重诰敕事、奉　世宗皇帝圣旨、卿等所言、足见敬慎至意、近年以来、委的诰词之文浮泛夸誉、至于数百、甚非制体甚非王言、今后都着删去浮词、以存寔体、钦此、又该本官题为前事、参论制敕房办事大理寺评事岳梁、撰拟南京兵部尚书陶琰赠官诰文、浮词姱诞、又不先送内阁看详、辄便进呈等因、奉　世宗肃皇帝圣旨、卿等另撰诰文来看、岳梁骋卖浮词、蔑视制辞、不遵前旨、着法司提了问、钦此、比时嘉靖初年诰敕之文视成化弘治虽为稍繁。然尚未如近年之甚也窃以礼贵从先。辞尚体要。况命令之辞。乃一代典制。传之四方。垂之后世。所关非小。此系臣等职掌、不容不为厘正、伏乞　皇上念朝廷体统之当尊、国家典制之当守敕下臣等戒谕各撰述官、自今以后、凡为制诰、必须复古崇寔、毋得狥情餙辞、以坏制体、及文字未经进呈、亦毋得预行传示以市私交、如此、庶王言重、国体尊、而臣等亦得以守其常职矣、
　　○请稽查章奏随事考成以修寔政疏【稽查章奏】
　　臣等窃闻尧之命舜曰询事考言乃言底可绩。皋陶之论治曰率作兴事钦哉屡省乃成。葢天下之事。不难于立法。而难于法之必行。不难于听言。而难于言之必效。若询事而不考其终。兴事而不加屡省。上无综核之明。人怀苟且之念。虽使尧舜为君。禹皋为佐。恐亦难以底绩而有成也。臣等窃见近年以来、章奏繁多、各衙门题覆、殆无虚日、然敷奏虽勤。而寔效葢尠。言官议建一法。朝廷曰可置邮而传之四方。则言官之责巳矣。不必其法之果便否也。部臣议厘一弊。朝廷曰可置邮而传之四方。则部臣之责巳矣。不必其獘之果厘否也。某罪当提问矣。或碍于请托之私。槩从延缓。某事当议处矣。或牵于可否之说。难于报闻。征发期会。动经岁月。催督稽验。取具空文。虽屡奉明旨。不曰着寔举行。必曰该科记着。顾上之督之者虽谆谆。而下之听之者恒藐藐。鄙谚曰姑口顽而妇耳顽、今之从政者、殆类于此。欲望底绩而有成。岂不难哉。臣居正当先帝时、曾上便宜六事、内重诏令一欵、亦尝亹亹言之、随该吏部题覆、欲各衙门皆立勘合文簿、事下各抚按官、皆明立程限、责令完报、然亦未闻有如期令而以寔应者、甚者寝格如初、兹遇　皇上躬不世出之资、励精图治、百执事亦皆兢兢务修其职业、无敢以玩愒弛废者、葢庶几乎率作兴事矣、独所谓考言屡省者。尚未加之意焉。窃恐致理之道有未尽也、查得大明会典内一欵、凡六科每日收到各衙门题奉本状、奉　圣旨者、各具奏目送司礼监交致、又置文簿陆续编号、开具本状、俱送监交收又一欵凡各衙门题奏过本状、俱附写文簿后、五日各衙门具发落日期、赴科注销、过期稽缓者参奏、又一欵凡在外司府衙门、每年将完销过两京六科行移勘合填写底簿、送各科收贮、以备查考、钦此、及查见行事例、在六科则上下半年、仍具奏目缴本、在部院、则上下半月、仍具手本赴科注销、以是知稽查章奏、自是　祖宗成宪、第岁久因循、视为故事耳、请自今伊始、申明旧章、凡六部都察院遇各章奏、或题奉明旨、或覆奉钦依、转行各该衙门、俱先酌量道里远近、事情缓急、立定程期、置立文簿存照、每月初注销、除通行章奏、不必查考者、照常开具手本外、其有转行覆勘提问议处催督查核等项、另造文册二本、各注紧关略节、及原立程限、一本送科注销、一本送内阁查考、该科照册内前件逐一附簿候查、下月陆续完销、通行注簿、每于上下半年缴本、类查簿内事件、有无违限未销、如有停阁稽迟、即开列具题、候　旨下各衙门诘问、责令对状、次年春夏季终缴本、仍通查上年未完、如有规避重情、指寔参奏、秋冬二季、亦照此行、又明年仍复挨查、必俟完销乃巳、若各该抚按官奏行事理、有稽迟延阁者、该部举之、若部院注销文册、有容隐欺蔽者、科臣举之、六科缴本具奏、有容隐欺蔽者、臣等举之、如此月有考、岁有稽、不惟使声必中寔、事可责成、今之程限稽查未尝不严而仍至废隔者其事未能知其必可行而姑为之说也江陵之能行综核者其本在此而参验综核之法严即建言立法者亦将虑其终之罔效而不敢不慎其始矣致理之要。莫踰于此。伏惟圣明裁断施行、臣等不胜大愿、
　　○请定面奖廉能仪注疏【面奖廉能】
　　万历初政近古若此
　　昨该吏部都察院钦奉圣谕、开具各在外廉能官员、请照旧例宴赏、该臣等于文华殿面奏、伏蒙　皇上亲发玉音、将各官引来朕面加奖谕、钦此、随奉圣旨这廉能官、着吏部都察院堂上官并吏科都给事中掌河南道御史引来会极门朕面加奖赏钦此、臣等窃惟致理之道、莫急于安民生、安民之要、惟在于核吏治、前代令主欲兴道致治、未有不加意于此者、如臣等前所进帝鉴图说中、褒奖守令、召试县令诸事、载之史册以为美谭、我　太祖高皇帝每遇各地方官来京奏事。常召见赐食。访问民间疾苦。虽县丞典史。有廉能爱民者。亦特差行人赍敕奖励。或封内醪金币以赉之。迨宣顺弘治之间。亦间举宴赏之典。故二百余年。重熙累洽。兴致太平。寔由于此。恭遇　皇上天继圣明、励精图治、兹当考察之时、大明黜陟之典、又特蒙天语、谕臣等欲引见廉能官员破格奖赏、仰窥圣心、葢以深纳臣等图说所陈而远追我　圣祖综核吏治之轨也。宗社生灵、曷胜庆幸、但此系特典、久未举行、且远方外吏、从来未曙朝廷之礼、若不先示以仪节、使之演习、恐一旦震怖天威、仓皇失措、又非所以昭德意光盛举也、伏乞钦定行礼日期、敕下礼部略仿　祖宗时御会极门午朝之仪、定拟简便仪注、上请　圣裁、明示各衙门遵行、庶临期不致差误、且旷典肇举、懿范昭垂、贻之万世、永有烈光矣、
　　○辽东大捷辞恩疏【辞免军功】
　　昨该兵部核叙辽东功次、滥及臣等、请加恩赉、巳即具揭辞免、兹奉圣谕、辽东大捷非常、皆卿等运筹之功、例宜升荫、还拟敕来行、钦此、恩纶宠被、敢不遵行、但臣等窃惟庆赏之典、激劝攸关、必当其功、乃可服众、兹者辽左之捷、寔仰赖我　皇上圣武昭布、神威震迭、一时文武将吏、遵奉庙筭、同心戮力之所致、然论其力战之功。尚当以将士为首。故臣等昨者拟票加恩该镇诸臣、首叙总兵、赐赉独厚、虽总督廵抚身在地方、亲理戎务者。亦视之有差。诚以摧锋陷坚。躬冐矢石。本诸将士之力。固非坐而指画者所可同也。况如臣等身不出乎禁闼足不履乎戎行、虽曾借筯效画、演论授事、不过奉英主之睿谟、效阁臣之常职耳、乃欲缘此遂攘以为功、冐叨恩宠、则九边之士闻之。必将曰我辈披坚执锐。千辛万苦。乃得一级之赏。而彼乃掠而有之。武夫力而获诸原。书生坐而享其利。不惟以功蒙赏者。不知所劝。而旁观逖听之人。亦将愤惋而不平矣。非所以昭大公明激劝也。矧昨者皇上以大捷告庙。自引冲年凉德。而以成功止帚之　祖宗列圣。夫以　皇上之明圣。犹不肯自以为能。必止帚之　烈祖。臣等何知。乃敢贪天之功以为巳力乎、若阁臣果能运筹帏幄克致大勋虽受上赏亦不为过如近者虏饱扬去而升赏满朝阁臣遂正孤卿之位乃可愧耳且阁臣以边功受赏。亦自近时有之。非我　祖宗朝盛德事也。臣等反复思惟加恩一节、断不敢当、伏望皇上俯鉴臣等愚悃、绝无一毫矫餙、竟寝其事、免令臣等撰敕、因以明朝廷大公之典、作九边将士之气、其于圣政、亦为有补、所有原奉圣谕一道谨收藏阁中以彰天眷、臣等不胜感戴悚栗之至
　　○进职官书屏疏【职官书屏】
　　窃以安民之要。在于知人。辨论官材。必考其素。顾人主尊居九重。坐运四海。于臣下之姓名贯址。尚不能知。又安能一一别其能否而黜陟之乎。朝宁之间。百司庶府。尚不能识。又安能旁烛于四方郡国之远乎。考之前史。唐太宗以天下剌史姓名。书于御座屏风坐卧观览。唐宣宗知泾阳令李行言之贤书其名于殿柱。不次擢用。我　成祖文皇帝尝书中外官姓名于武英殿南廊　仁宗昭皇帝亦命吏部尚书蹇义兵部尚书李庆具各都司布政按察司官履历揭于奉天门西序。良以舆图辽廓。官府分罗。身既难以遍历。故托之标记以广其明。知既难以周知。故操其要约而运诸掌。君心也、臣股肱耳目也、人之一心、虽赖股肱耳目以为之视听持行而心之精神、亦必常流通于股肱耳目之间、然后众体有所管摄而各效其用。此明君所以总条贯而御人羣之要道也。仰惟　皇上天挺睿明励精图治、今春朝觐考察、亲奖廉能顷者吏部奏除、躬临铨选、其加意于吏治人才如此。顾天下疆里。尚未悉知。诸司职务。尚未尽熟。虽欲审别。其道无由。臣等思所以推广德意、开发圣聪者、谨属吏部尚书张瀚兵部尚书谭纶备查两京及在外文武职官、府部而下、知府以上、各姓名籍贯及出身资格、造为御屏一座。中三扇。绘天下疆域之图。左六扇。列文官职名。右六扇列武官职名。各为浮帖以便更换。每十日该部将升迁调改各官开送内阁、臣等令中书官写换一遍。其屏即张设于文华殿后、　皇上讲读进字之所。以便朝夕省览。如某衙门缺某官。该部推举某人。即知其人原系某官。今果堪此任否。某地方有事。即知某人见任此地。今能办此事否。臣等日侍左右。　皇上即可亲赐询问。细加商确。臣等若有所知。亦得面尽其愚以俟圣断。一指顾间。而四方道里险易。百司职务繁简。一时官员贤否。举莫逃于圣鉴之下。不惟提纲挈要。便于观览。且使居官守职者。皆知姓名常在朝廷左右所行之事皆得达于宸聪。其贤者将兢兢焉争自淬励以求见知于　上。不才者亦将凛凛焉畏上之知而不敢为非。　皇上独运神智。坐以照之。垂拱而天下治矣。臣等谨将所制职官御屏一座、随本上进、伏乞勑下该衙门进收如法张设、恭请　圣明俯览以少尽臣等纳忠之诚
　　皇明经世文编卷之三百二十四终
　　●皇明经世文编卷之三百二十五
　　华亭陈子龙卧子　徐孚远闇公　宋征璧上木　李雯舒章选辑
　　宋存标子建参阅
　　张文忠公集二（疏）
　　张居正
　　◆疏
　　请裁抑外戚疏
　　论边事疏
　　请重修大明会典疏
　　请择有司蠲逋赋以安民生疏
　　请停止内工疏
　　论决重囚疏
　　请裁定宗藩事例疏
　　番夷求贡疏
　　看详户部进呈揭帖疏
　　论外戚封爵疏
　　请停止输钱内库供赏疏
　　请酌减增造疋疏
　　○请裁抑外戚疏【武清伯坟价】
　　伏蒙发下工部覆武清伯李伟请价自造坟茔一本该文书官孙斌口传　圣旨该部折价太薄、从厚拟来、钦此、臣等看得李伟乃　皇家至亲、与众不同、　皇上仰体　圣母笃念外家之意、礼宜从厚、但昨工部尚书郭宾等见臣等言先朝赐赉外戚恩典、唯玉田伯蒋轮家为最厚、正与今　圣母家事体相同、故本爵亦遂据蒋轮例以请、及查嘉靖二年蒋轮乞恩造坟、原系差官葢造、未曾折价、该部处办木石等料、当时估计该银二万两、卷案具存、该部因本爵自比蒋轮例、故即查蒋轮例题覆、其做工班军及护坟田土另行拨给、原不在此数、今奉圣谕欲令从厚、臣等敢不仰体　皇上孝心、且臣等犬马之情、亦欲借此少效微悃于　圣母之家、但该部查照旧例、止于如此、今欲从厚、惟在　皇上奏知　圣母此亦不可开发自宸衷、特加优赉、固非臣下所敢擅专也、臣等又惟昔玉田伯、乃　世宗皇帝亲母家也。当时　章圣皇太后母仪天下。世庙奉事　母后。笃厚外家。何所不至。而其所给乃仅于此数。想　祖宗以来相传恩例如此。有难以踰越耳。今　皇上孝事　圣母。世传江陵假威于母后尚能以礼事君岂能有加于　世庙而　圣母之笃厚外家。亦岂有能踰于　章圣皇太后乎。今以　世宗皇帝之所不能加。　章圣太后之所不可踰。而　圣母与　皇上必欲破例处之。此臣等所以悚惧、而不敢擅拟者也。夫孝在无违。而必事之以礼。恩虽无穷。而必裁之以义。贵戚之家。不患不富贵。至今武清之富为贵戚而好礼无闻患不知节。富而循礼。富乃可久。越分之恩。非所以厚之也。踰涯之请。非所以自保也。臣等待罪辅弼。不敢不尽其愚、伏惟　圣慈垂鉴、
　　○论边事疏【辽东虏报】
　　张心斋才臣也尚为虚报所信可见边情之难也昨该辽东廵抚张学颜等报称达贼二十余万谋犯辽东、前哨巳到大宁、请兵请粮、急于星火、至于上廑圣虑、面谕臣等虏寇猖獗、深以为忧、比时臣等巳即面奏、暑月非虏骑狂逞之时、料无大事、请宽　圣怀、今据蓟镇总兵官戚继光揭称诸酋久巳解散、时下正议掣兵、是时江陵自养报探之人以故虏情最熟有边臣未知而彼先知者边臣亦畏之不敢欺也及臣等使人于宣府密探西虏青把都动静。则本酋一向在巢住牧。未尝东行。辽东所报。皆属夷诳赏之言。绝无影响。数日以来。更不闻消息矣。臣等因此反切忧虑夫兵家之要。必知彼巳。审虚寔。而后可以待敌。可以取胜。今无端听一讹传之言。遽尔仓皇失措。至上动九重之忧。下骇四方之听。则是彼巳虚寔。茫然不知。徒借听于传闻耳。似此举措。岂能应敌。且近日虏情狡诈。万一彼常以虚声恐我。使我惊惶。疲于奔命。久之懈弛不备。然后卒然而至。措手不及是在彼反得先声后寔多方以误之之策。而在我顾犯不知彼巳百战百败之道他日边臣失事。必由于此。故臣等不以虏之不来为喜而深以边臣之不知虏情之为虑也兵部必须厚养侦探之士分布诸边不可但据边臣之塘报也兵部以居中调度为职。尤贵审察机宜。沉谋果断。乃能折冲樽爼。坐而制胜。今一闻奏报。遂尔张皇。事巳之后。又寂无一语。徒使　君父日焦劳于上以忧四方。而该部以题覆公牍。谓足以了本兵之事耳。臣等谓宜特谕该部。诘以虏情虚寔。之由。使之知警。且秋防在迩。蓟辽之间。近日既为虚声所动。征调疲困。恐因而懈怠。或至疏虞。尤不可不一儆戒之也。臣等愚见如此、伏惟　圣明裁断施行、
　　○请重修大明会典疏【重修会典】
　　准礼部手本、该礼科给事中林景旸等、题为泰道方亨、国家闲暇、恳乞圣明及时修、辑成宪、以垂永图、以光继述大孝事、要将弘治十五年以后事例命官编辑增入会典等因、该本部覆称大明会典一书。即唐宋六典会要之遗意。以昭一代之章程。垂万年之成宪。至精且当。顾其为书。成于弘治之末年。至今代更四圣。岁踰六纪。典章法度。不无损益异同。其条贯散见于简册卷牍之间。凡百有司。艰于考据。诸所援附。鲜有定画。以致论议烦滋。法令数易。吏不知所守。民不知所从。甚非所以定国是而一人心也。嘉靖年间世宗皇帝尝命儒臣续修会典、自弘治十五年、至嘉靖二十八年而止、巳经进呈。未蒙刊布。隆庆二年都御史孙应鳌亦尝奏请汇辑嘉靖事例附入会典、今给事中林景旸等复申前请、委于政理有禆、但今两朝寔录、尚未告成、披阅挍正、日不暇给、若复兼修会典、未免顾此失彼、合行翰林院候寔录进呈毕日、另行题请开馆、抡选儒臣、分局纂修、仍先行文各该衙门选委司属官、将节年题准见行事例。分类编集。呈送堂上官挍勘明白。候开馆之日。送入史馆。以备采择。等因、万历二年五月初六日奉　圣旨是、钦此钦遵手本到阁、臣等恭照会典一书。于昭代之典章法度、纲目毕举。经列圣之因革损益。美善兼该。比之周官唐典。信为超轶矣。会典宜题准或十年或二十年一修此书至万历十五年始成今所遵行者是也顾其书创修于弘治之壬戌。后乃阙如。续编于嘉靖之已酉。未经颁布。又近年以来。好事者喜于纷更。建议者尠谙国体。条例纷纭。自相抵牾。耳目淆惑。莫知适从。我　祖宗之良法美意。几于沦失矣。今幸圣明御极、百度维新、委宜及今编辑成书、以定一代之章程、垂万年之典则、先该科臣建议、该部题覆、比时委因两朝寔录未成、势难兼理、今穆宗皇帝寔录进呈巳久、　世宗皇帝寔录编辑巳完、臣等删润、功亦将毕、催督缮写、计岁终可以进呈所有编纂诸臣、在馆稍暇、前项钦奉明旨续修会典一节、相应及时举行、合候命下、查照弘治嘉靖年间事例、择日开馆、命官纂缉、仍乞敕下礼部、照依先题事例催各该衙门将见行事例、选委司属官素有文学者、分类编缉送馆备录、其一应纂修事宜、及合用官员职名、容臣等逐续开具奏闻、
　　○请择有司蠲逋赋以安民生疏【择有司蠲逋赋】
　　窃惟致理之道、莫要于安民、书曰民惟邦本、本固邦宁民安邦固、即有水旱盗贼、敌国外侮之虞、而人心爱戴乎上、无土崩瓦解之势、则久安长治之术也、然欲安民。又必加意于牧民之官。方今　圣明在上、一时郡邑长吏、固莫不争自淬励、勉修职业、以求无负于明时、但虚文矫餙。旧习尚存。剥下奉上。以希声誉。奔走趍承。以求荐举。征发期会。以完簿书。苟且艹率。以逭罪责。其寔心爱民。视官事如家事。视百姓如子弟者。寔不多见。故　皇上虽有安民之心。而上泽不得以下究者。职此之故也。臣等思得明春又当外官考察之期。一举一措。乃天下向背所系。伏望　圣明特敕吏部令其预先虚心访核、各有司官贤否、惟以安静宜民者为最。其沿袭旧套。虚心矫餙者。虽浮誉素隆。亦列下考。抚按以此核属官之贤否、吏部以此别抚按之品流。朝廷以此观吏部之藻鉴、若抚按官不能悉心甄别、而以旧套了事、则抚按官为不称职矣、吏部宜秉公汰黜之、吏部不能悉心精核、而以旧套了事、则吏部为不称职矣、朝廷宜秉公更置之、庶有司不敢以虚伪蒙上、而寔惠旁孚、元元之大幸也臣等又查得隆庆六年六月诏书一欵自嘉靖四十三年四十四年四十五年并隆庆元年钱粮除金花银不免外、其余悉从蠲免、其二年三年四年各量免十分之一、至于淮安徐州以水患、广东惠潮三府以兵伤。则并隆庆二年三年亦从蠲免、恩至渥矣、乃该地方犹不能追纳、至万历二年、户部乃议于拖欠七分之中、每年止带征三分、而民犹以为苦、何也。葢缘各有司官不能约巳省事。世称江陵苟察然□□于吏而宽于民也无名之征求过多。以致民力殚竭。反不能完公家之赋。其势豪大户。侵欺积猾。皆畏纵而不敢问。反将下户贫民。责令包貱近来因行考成之法。有司官惧于降罚。遂不分缓急。一槩严刑追并。其甚者又以资贪吏之囊橐以致百姓嗷嗷。愁叹盈闾。咸谓朝廷催科太急。不得安生。夫出赋税以供上者下之义也。怜其穷困量行蠲免者。上。之恩也。于必不可免之中。又为之委曲调处。是又恩之恩也。今乃不知感戴。而反止帚过于上。则有司官不能奉行之过也。然愚民难以户晓。损上乃可益下。须赖皇上力行节俭。用度渐舒。又以北虏纳欵。边费稍省。似宜曲垂宽恤。以厚下安民。合无敕下户部查各项钱粮、除见年应征者、分毫不免外、其先年拖欠带征者、除金花银遵诏书仍旧带征外、其余七分之中、通查年月久近、地方饶瘠、再行减免分数、如果贫瘠不能完者、悉与蠲除、以苏民困、至于漕运粮米、先年亦有改折之例、今查京通仓米。足支七八年。通融调剂之法而太仓银库所积尚少。合无比照先年事例、将万历五年漕粮量行改折十分之三、分泒粮多及灾伤地方征纳、夫粮重折轻。既足以宽民力。而银库所入。又藉以少充是足国裕民。一举而两得矣。臣等待罪辅弼、日夜思所以佐皇上布德元元、辑宁邦本、计无便于此者、伏乞圣明采纳施行、生民幸甚
　　○请停止内工疏【罢修两宫】
　　该文书官丘得用口传　圣旨、慈庆慈宁两宫、着该衙门修理见新只做迎面钦此、臣等再三商确、未敢即便传行、窃惟治国之道。节用为先。耗财之原。工作为大。然亦有不容巳者。或居处未宁。规制当备。或历岁巳久。敝坏当新。此事之不容巳者也。于不容巳者而巳之谓之陋。于其可巳而不巳。谓之侈。二者皆非也。恭惟慈庆慈宁、乃两宫　圣母常御之所、若果规制有未备、敝坏所当新、则臣等仰体　皇上竭情尽物之孝、不待圣谕之及、巳即请旨修建矣、今查慈庆慈宁、俱以万历二年兴工、本年告完、当其落成之日、臣等尝恭诣阅视、伏覩其巍崇隆固之规、彩绚辉煌之状、窃以为天宫月宇不是过矣、今未踰三年、壮丽如故、乃欲坏其巳成。更加藻餙。是岂规制有未备乎抑亦败坏所当新乎。此事之可巳者也况昨该部该科屡以工役繁兴、用度不给为言、巳奉明旨以后不急工程、一切停止、今无端又兴此役、是明旨不信于人。宫中修造为诸珰利薮江陵持法如是所以能富国也而该部科必且纷纷执奏。徒彰朝廷之过举。滋臣下之烦言耳。方今天下民穷财尽。国用屡空。加意樽节。犹恐不足。若浪费无巳。后将何以继之。臣等灼知两宫圣母。欲　皇上祈天永命。积福爱民亦必不以此为考也。臣等备员辅导、凡可将顺、岂敢抗违、但今事在可巳、因此省一分。则百姓受一分之赐。使天下黎民万口同声。祝　圣母之万寿。亦所以成　皇上之大孝也。伏望圣慈、俯鉴愚忠、将前项工程、暂行停止、俟数年之后、稍有敝坏、然后重修未晚、臣等干冐宸严、无任悚栗之至
　　○论决重囚疏【论决重囚】
　　治国不宜数赦诚然哉
　　昨该司礼监太监孙得胜、口传　圣旨奉　圣母谕、今岁大喜、命臣等于刑科三覆奏本上拟旨暂免行刑钦此、仰惟　圣母慈悲不杀之仁　皇上将顺好生之美、臣等敢不仰承以广德意、但查我　祖宗旧制、凡官吏、军民人等犯该死罪、有决不待时者、有监至秋后者、鞫问既明、悉依律处决、未有淹禁累年。不行处断者。至嘉靖末年、我　世宗皇帝以斋醮奉玄、始有暂免不决之令、或间从御笔所勾、量行处决、然此寔近年姑息之弊。非我　祖宗垂宪之典也。夫春生秋杀、天道所以运行、雨露雪霜、万物因之发育、若一岁之间、有春生而无秋杀、有雨露而无雪霜、则岁功不成而化理或滞矣、明王奉若天道其刑赏予夺皆奉天意以行事、书曰天命有德、五服五章哉天讨有罪、五刑五用哉若弃有德而不用、释有罪而不诛则刑赏失中、惨舒异用、非上天所以立君治民之意矣、臣等连日详阅法司所开重犯招情、有杀祖父母父母者、有殴死亲兄及同居尊属者、有杀一家非死罪三人者、有强盗刼财杀人者、有鬬殴逞凶登时打死人命者、据其所犯、皆绝灭天理、伤败彛伦、仁人之所痛恶、覆载之所不容者、天欲诛之。而　皇上顾欲释之。其无乃违上天之意乎。康诰曰惟迪兹不于我政人得罪天惟与我民彛大愍乱、曰乃其速由文王作罚刑兹无赦、言彼寇攘奸宄不孝不友之人。所犯至于如此。若为政者不加之以罪。则天与我民之常道将至于泯灭而坏乱。必须速依文王所作之法。刑之而无赦。此书乃　皇上近日所讲习者。夫文王视民如伤。古所称仁圣之主。而于此等之人。亦必刑之而无赦者。良以为恶之人。彼自蹈于刑辟。虽欲生之而不可得也。且稂莠不锄。嘉禾不茂冤愤不泄。戾气不消。今　圣母独见犯罪者。身被诛戮之可悯而不知被彼所戕害者。皆含冤蓄愤于幽冥之中。明王圣主不为之一泄彼以其怨恨冤苦之气郁而不散上或蒸为妖沴氛之变下或招致凶荒疫疠之灾则其为害又不止一人一家受其荼毒而巳独柰何不忍于有罪之凶恶。而反忍于无辜之良善乎。其用仁亦舛矣。况此等之人。节经法司评审。九卿大臣廷鞫皆巳众证明白。输服无辞。纵使今年不决。将来亦无生理。不过迟延月日。监毙牢狱耳。然与其暗毙牢狱而人不及知。何如明正典刑犹足以惩奸而伸法乎。法令不行则犯者愈众。年复一年。充满囹圄既费关防。又亏国典。其于政体。又大谬也。伏愿　皇上念上天之意不可违。　祖宗之法不可废。母惑于浮屠之说。母流于姑且之爱。奏上　圣母。仍将各犯照常行刑以顺天道。若圣心不忍尽杀。或仍照去年例。容臣等拣其情罪尤重者。量决数十人。余姑牢固监候。俟明年大婚吉典告成。然后槩免一年。则春生秋杀。仁昭义肃。并行而不悖矣。臣等叨与密勿。此关系朝廷大政。　祖宗旧典。不敢不尽其愚。伏惟　圣明裁择、
　　○请裁定宗藩事例疏【宗藩事例】
　　先该臣等题奉钦依重修大明会典、节奉敕谕、卿等宜督率各官、悉心讲究、以成一代画一经常之典、昭示无极、钦此钦遵、随开馆纂修间、臣等看得各衙门事例惟礼曹为繁、国家典章、亦惟礼制为重、乃属纂修官、先将礼曹纂完、送副总裁官看改、然后呈送臣等删润、近该副总裁礼部尚书潘晟等将各官所纂礼曹事例、参互考订、呈稿到阁、臣等仔细参详、国家典礼、如仪制秩祀等项、皆出　祖宗列圣睿思亲定至精极当、臣等不敢妄议、但次其年月、删其重复、分类编录、足垂永久、惟宗藩一事、条例最繁、前后事体参差不一、似皆因时立法、未能悉恊于中、至嘉靖四十四年该礼部题覆、言官建议、始定为宗藩条例一书、颁布天下、比时礼官亦自以稽考累朝典、制、慱采诸宗建白、斟酌损益、既殚厥心矣、然以臣等愚见观之揆诸事理尚多有未当者、推原其意、徒以天潢支派浩繁。禄粮匮乏。国家之财力巳竭。宗室之冐滥滋多。不得不曲为堤防。严加裁抑。顾集议之始。末暇精详。中间彼此矛盾。前后抵牾。或减削太苛。有亏敦睦。或拟议不定。靡所适从。或一事而或予或夺。或一令而旋行旋止。或事与理舛。窒碍难行。或法与情乖。轻重失当。徒使奸猾得以滋弊。有司无所持循。略举数端、可知其槩、如亲王乐工二十七户。乃　高皇帝所定。载在会典。葢以藩王体尊。其燕飨皆得用乐。不独迎接诏敕为然。今乃槩从裁革。此减削太苛。事例之未妥者也。又如亲王故绝。既许为之继封以重大宗。又云亲弟亲侄。方许请继。及查例行之后。亦有不由亲弟亲侄而继封者。此议拟不定。亦事例之未妥者也。又如郡王初封者。爵秩虽同。然有帝孙王孙之异亦当视其亲疏以为差等亲疏□杀之间多有难解今房屋等项。一槩停给。此亲无隆杀。亦事例之未妥者也。又今文官三品以上皆得给与祭葬。郡王体亚亲藩。乃身后坟价。槩从停给。此恩恤太薄。亦事例之未妥者也。又如郡王故绝者。不准袭封。而以罪革夺者。反得袭封。将军等未有子者。许选继室。而亲郡王未有子者。乃反不许选继。擅婚庶人。名粮止给五十石。而罪宗庶人。乃得七十余石。又历世不减。此恩纪失伦。亦事例之未妥者也。又如郡王与亲王同城住居故绝者。止以本等官职奉祀而另城郡王故绝者。其子又得世授镇国将军此事同例异。亦事例之未妥者也。又如擅婚子女。不定年限。槩从查革。有一府而至数百位者。于法不可尽革。不革则又废法。此厘革无序。亦事例之未妥者也。又如郡王故绝。与以罪革降者。事体原自不同。其册印亦当分别进缴。今乃槩从缴夺。此混施无别。亦事例之未妥者也。又如滥妾及花生传生子女冐请名封。将保勘宗室。通行革夺。长史等官俱问发边卫充军。及流官寄籍。奏请选婚者。革退另选。将被选之人发边卫充军。遇赦不宥。此立法太严。亦事例之未妥者也。诸如此类。尚不可以悉数。夫令所以布信。数易则疑。法所以防奸。二三则玩。见今该部处置宗藩事情。悉用此为准。因时救弊。似亦未为大害。但欲勒成简册。昭示将来。则必考求国体。审察人情。上不亏展亲睦族之仁。下不失酌盈济虚之术。使情法允恊。裒益适宜。乃足为经常可久之规。垂万世不刊之典。今观其例议。寔多未妥。臣等欲因仍纪载。则恐事理不顺。有碍施行。欲径从改易。则先皆题奉钦依。今不敢以臆见擅为更定。照得万历四年六月内该礼部题为名封事、奉圣音这宗室滥妾所生子女、于例巳不许请名请封、乃至令改姓易籍发为编民、殊非情理之当、见今重修会典、此等条例、都着议拟停当改正行、钦此、合无敕下礼部遵照前旨、将前项条例、再加斟酌、并累朝见行事例、系关宗藩者、悉行裒集、分类编录、仍会同多官、议拟停当、上请圣裁、着为宪令、开送臣等纂入会典、庶法以画一而可守、令以坚信而不移、悬诸日月、万世无弊矣、
　　○番夷求贡疏【番僧私馈辅臣】
　　看得乌思藏僧人锁南坚错。虏酋俺荅所称活佛者也。去年虏酋西行。以迎见活佛为名。寔欲西抢瓦剌。比时臣窃料虏酋此行。必致败衄。待其既败而后抚之。则彼之感德愈深。而欵贡可以坚久乃授策边臣使之随宜操纵。因机劝诱。阴修内治以待其变。今闻套虏连遭丧败。俺荅部下番夷。悉皆离叛。势甚窘蹙、遂托言活佛。教以作善戒杀。阻其西掠。劝之回巢。又因而连合西僧。向风慕义。交臂请贡。献琛来王。自此虏欵必当益坚。边患可以永息。此皆天地祖宗洪庇皇上威德所及、而臣以浅薄、谬当枢轴、躬逢太平有道之盛诚不胜欣庆、不胜仰戴。除求贡一事、巳奉旨下礼兵二部议处、宋西夷亦馈马文潞公中国盛事也惟本僧所馈臣礼物。虽远人向化之诚。难以峻拒。但臣系辅弼近臣。参预密勿。义不得与外夷相通。查得国初翰林学士宋濂因朝鲜国王馈礼求文。却而不受。曰天朝之臣。岂可受小夷之礼。高皇帝闻而深喜之。其能守义自重如此。况臣列职帷幄。与词臣不同。而通贡大事。又非求文之比。缘是不敢私受。谨略具其事本末。仰乞　圣明俯赐裁夺敕下臣愚遵行。庶不孤远夷止帚向之诚。亦以见人臣不敢自专之义。为此谨具题知、伏候敕旨
　　○看详户部进呈揭帖疏【岁赋出入】
　　伏蒙发下票拟章奏、内有户部进呈御览揭帖一本臣等看得国家财赋。正供之数。总计一岁输之太仓银库者。不过四百三十余万两。而细至吏承纳班僧道度牒等项。毫厘丝忽。皆在其中矣。嘉靖之间。海内虚耗。公私贮蓄。殊可寒心。自　皇上临御以来。躬行俭德。核寔考成。有司催征以时。逋负者少。奸贪犯赃之人。严并不贷。加以北虏欵贡。边费省减。又适有天幸。岁比丰登。故得仓库贮积。稍有赢余。然闾阎之间。巳不胜其诛求之扰矣。臣等方欲俟国用少裕。请　皇上特下蠲租之诏。以慰安元元之心。今查万历五年岁入四百三十五万九千四百余两。而六年所入仅三百五十五万九千八百余两。是比旧少进八十余万两矣。五年岁出。三百四十九万四千二百余两。而六年所出、乃至三百八十八万八千四百余两。今出入之数不□至数百万不知何以能给是比旧多用四十万余矣。问之该部、云因各处奏留蠲免数多、及节年追赃人犯、财产巳尽、无可完纳、故入数顿少、又两次奉旨取用、及凑补金花拖欠银两、计三十余万、皆额外之需、故出数反多也、夫古者王制以岁终制国用。量入以为出。计三年所入。必积有一年之余。而后可以待非常之事。无匮乏之虞。乃今一岁所出反多于所入。如此年复一年。旧积者日渐消磨。新收者日渐短少。目前支持。巳觉费力。脱一旦有四方水旱之灾。强场意外之变。何以给之。此皆事之不可知。而势之所必至者也。比时欲取之于官。则仓廪所在皆虚。无可措取。欲取之于民。则百姓膏血巳竭。难以复支。而民穷势蹙。计乃无聊。天下之患。有不可胜讳者。此臣等所深忧也。夫天地生财。止有此数。设法巧取。不能增多。惟加意樽节。则其用自足。伏望皇上将该部所进揭帖置之座隅时赐省览总计内外用度。一切无益之费。可省者省之。无功之赏。可罢者罢之。务使岁入之数。常多于所出。以渐复　祖宗之旧。庶国用可裕。而民力亦赖以少宽也。伏惟　圣明留意
　　○论外戚封爵疏【外戚封爵】
　　今日该文书官丘得用口传圣旨皇亲都督同知王伟着进封伯爵拟旨来行钦此、并将正德二年封庆阳伯夏儒嘉靖二年封泰和伯陈万言、及各子男辈授官事例、传示臣等、恭照　圣祖定训、公侯伯爵。非有军功不得滥封。国初如魏定两公。自以佐命元勋。联姻帝室。彭城惠安。虽托籍戚里。然亦半有军功。胙土剖符。皆无容议。宣德中季始有恩泽之封。弘治以来。遂为故事。然寔非　高皇帝之旧制也。嘉靖八年世宗皇帝曾诏廷臣会议外戚封拜事理、该府部等衙门议称　祖宗之制、非军功不封、夫爵赏者、天下之爵赏、人主所恃以励世之具也、今使椒房之属、与有大勋劳之人、并享茅土、非所以昭有功劝有德也、今除巳封见任者、姑准终身外、此后凡皇亲驸马俱要查照　祖宗旧制、不许夤缘请封、其有出自特恩一时赏赉者、亦止照　祖宗朝故事、量授指挥千百户等官、以荣终身、敢有违例奏请、希图恩泽、妄引洪熙以后事例、比乞者、听本部及科道官实时举劾、寘之重典、以为贪冐不知止足者之戒、此事亦世宗超见独断可为万世法等因奉圣旨卿等既会议停当、外戚封爵古未有、我　皇祖亦未有制典、魏定二国公、虽为戚里、寔开国佐命、靖难元勋难同其功、彭城惠安二伯、亦有军功居半、都着照旧袭封、其余以为戚里滥膺重爵、名器既轻人不知劝、见任的都当查革、但其中有于先朝恩命及巳封者、姑与终身、子孙不许承袭、钦此、此我　世祖超世之见。同符二祖。非近代帝王所能彷佛其万一者。嗣后虽曾垂泽安平。许传再世。则以　孝烈皇后有剪逆保驾之功。特旨酬赏。非援例进封者也。臣等窃以为我　皇上当英玅之龄、事事皆祗遹先猷、宪章　烈祖、则　太祖定制、与　世祖圣谕、正宜仰稽而效法者。但既有正德以后事例、王伟系中宫至亲、臣等不敢抗违、谨拟传帖上请圣裁、发下吏部施行、其皇亲子男辈姑且从容、俟后再有大喜庆事、然后加恩未晚也、臣等谨查嘉靖八年　世宗皇帝圣旨及廷臣会议二本进呈御览。用见先朝恩封外戚始末。伏惟圣明垂览。
　　○请停止输钱内库供赏疏【停止铸钱】
　　昨该文书官姚秀口传圣旨、内库缺钱赏用、着臣等拟旨传该部铸造进用、钦此、臣等查得万历四年二月奉　圣旨万历通宝制钱着铸二万锭、与嘉靖隆庆等相兼行使、户工二部知道、钦此、本月又该工部题铸造事宜、节奉圣旨、钱式照嘉靖通宝、铸金背一万四千锭、火漆六千锭、着以一千万文进内库应用、钦此、万历五年二月内该户部进新铸制钱、又奉圣旨这钱锭还查原定二万之数、以一半进内库应用、一半收贮太仓、钦此、及查工部题议制钱二万锭该钱一万万文。用工本银十四万九千两。大半取之太仓银库。此奉旨铸钱之大略也臣等看得先朝铸造制钱。原以通币便民。用存一代之制。铸成之后。量进少许呈样。非所以进供上用者也。万历二年铸造之初。亦止进样钱一千万文。其后以一半进用。巳非通币便民之本意。今若以赏用缺钱。径行铸造进用则是以外府之储。取充内库。大失旧制矣。且京师民间嘉靖钱最多、自铸行万历制钱之后、愚民讹言、便谓止行万历新钱、不行嘉靖旧钱、多铸钱不妨摠是欲节宫中之费耳小民甚以为苦、近该五城榜示晓谕、民情少定、今若又广铸新钱、则嘉靖等项旧钱、必致阻滞不行、于小民甚为不便、又与原奉　圣旨与嘉靖隆庆等钱相兼行使之意相背、臣等揆度事体、似为未便、伏望圣明裁审、暂停铸造进用之旨、待二三年后、如果民间钱少、再行铸造、亦未为晚、仍乞　皇上曲纳臣等节次所陈狂愚之言。敦尚俭德。樽节财用。诸凡无益之费。无名之赏。一切裁省。庶国用可充。民生有赖。不然以有限之财。供无穷之用。将来必有大可忧者。臣等备员辅导、敢不尽其愚、伏惟圣明亮察、
　　○请酌减增造疋疏【减增疋】
　　伏蒙发下工科都给事中王道成等请酌减织造疋一本、臣等查得先该承运库太监孔成等、以赏赐夷人疋缺乏、题请行南京苏松浙江等处增织、于内又将上用袍服等项、并请织造、共该七万三千疋奉圣旨工部知道、今科臣王道成等因见东南地方灾伤重大、民力罢敝、恐加派扰民、故有此奏、臣等看得岁造疋原有定额。　祖宗朝计一岁所造赏赉诸费。尚有赢余。至嘉靖年间赏赉无时。每称缺乏。乃行文于该地方增织。谓之急缺疋。然亦间一行之。非可为常例者也。今查万历三年该库巳称缺乏。请于岁造之外。添织九万有余。其时以大婚礼重。赏赐浩繁。该部不得巳。钦遵　明旨。设法措处。然闻之各地方库藏。搜括巳尽。经今四年方得织完。而添织之旨又下。计该库所开数目。度其所费。非得银四五十万不能办。此索之库藏。则库藏巳竭。加派小民。则民力巳疲。况今岁南直隶浙江一带皆有水灾。顷蒙特恩破格蠲赈。又取回织造太监。罢困之民。方得更生。乃又重复加派。子惠之恩未洽。诛求之令即施。非圣慈所以爱养元元。培植邦本之意也。民穷财尽。赋重役繁。将来隐忧。诚有不可胜讳者。科臣所奏、宜留圣心、臣等看得该库偶、因三卫夷人赏赐疋。缺少虎豹一样服色。及近年北虏俺荅欵贡。岁增赏赉。溢于旧数。故题请添织。以上二项。委不可巳。至于上供御用等项。则近年南京太监许坤、苏杭太监孙隆织进御前者。巳自足用。不必又取办于岁造矣。臣等愚见伏乞圣明再谕该库、查北虏俺荅一宗赏赐。一岁约该几何。及三卫夷人虎豹服色缺少几何。照数行该地方添织。即作岁造之数其余皆可停止。惟复俯从科臣之言、一槩减半织造、其支费银两、敕下户工二部酌处。免复加派小民庶近日蠲恤之旨。不为虚文罢极之民少得苏息也。臣等职在帷幄、蒙　皇上心膂之寄、岂不知国用浩繁、事在难巳敢、故为节省之言以沽违拂之誉、但事关邦本、不得不为深长之虑。伏望圣慈、宥其愚昧、裁酌施行、
　　皇明经世文编卷之三百二十五终
　　●皇明经世文编卷之三百二十六
　　华亭陈子龙卧子　徐孚远闇公　宋征璧尚木　何刚悫人选辑
　　宋征舆辕文参阅
　　张文忠公文集三（疏　书）
　　张居正
　　◆疏
　　请处治邪佞内臣疏
　　请清汰近习疏
　　请敷陈谟烈以禆圣学疏
　　请用翰林官更番侍直疏
　　○请处治邪佞内臣疏【处治内臣】
　　此事亦内藉　圣母之力后来参乘之萌大都以此该文书官丘得用口传　圣谕孙海客用凡事引诱无所不为着降作小火者发去　孝陵种菜、尔等司礼监并管事牌子、既受朝廷爵禄、我一时昏迷以致有错、尔等就该力谏方可、尔等图我一时欢喜、不言我今奉　圣母圣谕教诲我、我今改过、奸邪巳去、今后但有奸邪的小人、尔等司礼监并管事牌子、一同举名来奏、该衙门知道、钦此、传示到阁、除钦奉　宣谕、臣等另行具题外、臣等看得孙海客用、奸邪不忠。引诱蛊惑。以致亏损　圣德。举动差错。上违　圣母慈训下失臣民仰望之心。论　祖宗法度。宜正典刑。罪在不赦。　皇上心虽恼恨。犹不忍加刑。薄从降斥。烛奸之明。等于日月。宥罪之仁。同于天地矣。但臣等查得旧例　孝陵种菜。皆军人为之。二犯既发令着役。不宜止降火者。须充做凈军。乃为正法。臣等谨拟票上请　圣裁施行、
　　○请清汰近习疏【汰近习】
　　伏蒙　圣谕、昨朕有御笔帖子、先生看来未曾、孙海客用、朕越思越恼、这厮乱国坏法、朕今又降做小火者、发去南京　孝陵种菜、先生等既为辅臣、辅弼朕躬、　宗庙社稷、所系非轻、焉忍坐视不言、先生等既知此事、就该谏朕、教朕为尧舜之君、先生等也为尧舜之臣、朕今奉　圣母圣谕教诲、朕悔过迸去奸邪、先生等各要尽心辅朕、钦此、该文书官丘得用恭捧到阁、臣等恭诵　纶音、不胜钦仰、不胜惶愧、仰惟　皇上天挺圣资。幼而聪颕。自临御以来。讲学勤政。　圣德日新。臣等每自庆幸。以为亲逢尧舜之主。庶几复见唐虞之治矣。乃数月之间。仰窥　圣意所向。稍不如前。微闻宫中起居。颇失常度。臣等心切忧惶。但身隔外庭。不知内事。即有所闻。未敢轻信。而　朝廷庶政。未见有阙。故不敢妄有所言。然前者恭侍日讲亦曾举孔子益者三乐损者三乐。并益者三友损者三友两章书。请　皇上加意省览。葢亦阴寓讽谏之意。又数日前曾问文书官云。近日闻　皇上夜间游行。左右近习。皆持短棍兵器。此何为者。乃文书官回说并无此事。臣等亦遂以所闻为妄。不敢复言。连日因覩御笔帖子。处治孙海客用两人。因而询访。始知此两人者。每日引诱　皇上夜间游宴别宫。释去法服。身着窄袖小衣。长街走马。挟持刀仗。又数进奇巧戏玩之物。以蛊惑上心。希图宠幸。臣等连日寝食不宁。神爽飞越。可惜天生　圣主。被这几个奸邪小人。引诱蛊惑。一至于此。拟俟日讲时。面陈谏劝。以尽愚忠。乃蒙　圣母谆谆教戒。　皇上幡然改悔。迸去奸邪。引咎自责。又　宣谕臣等尽心辅导。此葢　九庙列圣之灵。默启我　圣母之心。形之谴责。阴佑我　皇上之心。自悔前非也。夫人孰无过。惟过而能改。则复于无过。自兹以往。　皇上依然为尧舜之主。臣等亦庶几可勉为尧舜之臣矣。宗社生灵。曷胜庆幸。但古语云树德务滋。除恶务尽。臣等窃闻近日引诱之人。在孙海客用。固为尤甚。而其中謟佞希宠。放肆无忌者。尚不止此二人。如司礼监太监孙德秀温泰。江陵此中自有作用然侃侃有大臣之风矣兵仗局掌印周海者。皆不良之人。其罪亦不在孙海客用之下。今　皇上既将此二人寘之于法。以示悔过自新之意。则孙德秀等亦不宜姑容在宫。以贻　圣德之累。伏望　皇上大奋干断。将孙德秀等。一体降黜。以彰日月之明。其司礼监管事牌子等官。平日为忠为佞。谅莫迯于　圣鉴。合无俱令自陈。请自圣断。老成廉谨者。照旧管事。謟佞放肆者。悉加汰黜。且近日　皇穹垂象。彗芒扫宦者之星。亦宜大行扫除。以应天变。以光盛德。此　皇上修德改过之实政也。臣等又闻汉臣诸葛亮云宫中府中、俱为一体、陟罚臧否、不宜异同、臣等待罪辅弼。宫中之事。皆宜与闻。臣居正又亲承　先帝遗命。辅保　圣躬。比之二臣。责任尤重。今乃徒避内外之嫌。不行直言匡救。以致　皇上有此过举。孤负　先帝托付之言。万死不足以自赎。除痛自省励。以图报称外。今蒙　皇上明发德音昭示　圣意臣等此后亦不敢复以外臣自限。凡皇上起居及宫壶内事。但有所闻。即竭忠敷奏。及左右近习。有邪佞不忠如孙海客用等者。亦不避嫌怨必举　祖宗之法。奏请处治仍望俯允施行。　皇上亦宜仰遵　圣母慈训。痛自改悔戒游宴以重起居。专精神以广胤嗣。节赏赉以省浮费、郄珍玩以端好尚。亲万几以明庶政勤讲学以资治理。庶今日之悔过。不为虗言。将来之　圣德。愈为光显矣。
　　○请敷陈谟烈以禆圣学疏【法祖】
　　先该臣等面奏　皇上春秋鼎盛、宜省览章奏、讲究治理、于字书小学、不必求工、以后日讲请暂免进字、容臣等将诸司题奏紧要事情、至御前讲解、面请裁决、伏奉　俞旨、臣等钦遵举行外、但数月以来、应奏事件、与日讲之期、多不相值、或系常行细务、又不敢烦渎　圣聪、即恭侍讲读、湏臾而毕、拱默而退、不得供奉燕闲、从容陈说、虽欲竭悃欵之愚、效献替之益、其道无繇、非臣等面请奏事之初意也、顷奉　圣谕责臣等以尽心辅导臣等夙夜思惟、图所以仰承德意、启沃圣心者、窃以为远稽古训不若近事之可微。上嘉先王。不如家法之易守。昔伊尹周公。矢谟作诰。撮其大指不过两言。曰明言烈祖之成德。曰觐扬文武之光烈而以唐宪宗读贞观政要。竦慕不能释卷宋仁宗命侍臣读三朝宝训。及祖宗圣政录。前史书之皆为盛事。良以羔大墙如见。自不忘继志之思耳目既真又足为持循之地。守成业而致盛治。莫要于此仰惟我　二祖开创洪业列圣纂绍丕图。奎章睿谟。则载之宝训。神功骏烈。则纪之实录。其意义精深。规模弘远。枢机周慎。品式详明。足以迈三五之登闳。垂万亿之统绪。此正近事之可征。家法之易守者也。夫皇上所践者。　祖宗之宝位所临者　祖宗之臣民。所抚驭者。　祖宗之舆图所凭借者。　祖宗之威德。则今日之保泰持盈。兴化致理。岂必他有所慕称上古久远之事哉惟在　皇上监于　成宪。能自得师而巳矣臣等谨属儒臣、将累朝宝训实录副本、逐一捡阅、分类编摩、总计四十欵、曰创业艰难。曰励精图治。曰勤学。曰敬天。曰法祖。曰保民。曰谨祭祀。曰崇孝敬。曰端好尚。曰慎起居。曰戒游佚。曰正宫闱。曰教储贰。曰睦宗藩。曰亲贤臣。曰去奸邪。曰纳谏。曰理财。曰守法。曰警戒。曰务实。曰正纪纲。曰审官。曰久任。曰重守令。曰驭近习。曰待外戚。曰重农。曰兴教化曰明赏罚。曰信诏令。曰谨名分。曰却贡献。曰慎赏赉。曰敦节俭曰慎刑狱。曰褒功德。曰屏异端。曰饬武备。曰御夷狄虽管窥蠡测之见。未究高深。而修德致治之方。亦巳略备矣。但简册浩繁。遽难卒业。容臣等次第纂辑陆续进呈。拟俟明岁开讲以后。每晨讲既毕。臣等恭诣文华后殿。讲解训录一二条。粗述大指。如　皇上偶有疑难。即望而赐咨询。或臣等窃有见闻。亦得随事献纳。其诸司章疏。有紧要者。即于讲后面奏请裁。多寡有无。不拘程限。但使工夫接续。时日从容。自可以开发聪明。亦因以练习政事。伏望　皇上留神听览、黾勉力行视训录之在前。如　祖宗之在上。念念警惕事事率由。且诵法有常。缉熙无间。即燕息深宫之日。犹出御讲幄之时则　圣德愈进于高明。　圣治益跻于光大。而臣等区区芹曝之忠。亦庶几少效万分之一矣。
　　○请用翰林官更番侍直疏【词臣入直】
　　臣等伏覩　皇上近日以来、留神翰墨、一切嬉游无益之事、悉屏去不御、仰惟　圣学该洽、　睿志清明、臣等不胜庆忭夫人主一心。乃万化从出之原。亦众欲交攻之会。必使常有所系。弗纳于邪。然后纵逸之念不萌。而引诱之奸不入。故虽笔札小技。非君德治道所关。而燕间游息之时。藉以调适性情。收敛心志亦不悖于孔氏游艺博文之指。比之珍奇玩好。驰骋放佚之娱。则相去远甚。未必非　皇上进德养心之一助也。但臣等窃见前代好文之主。皆有文学之臣载笔操觚。奉侍清燕。如唐有天策瀛洲之选供奉待诏之员。宋有秘阁待制二馆著作。或承诏登答。或应制赓酬。皆于语言文字之中。微寓风劝箴规之益。即今之翰林官是也。国朝建置翰林。于一榜进士中。拔其英儁特异者。除授此官。固欲储养德望。以备启汏。任枢机。然文史词翰。撰述讨论。亦其本等职务　皇上即有任使。不必他求。如日讲诸臣。皆文学优赡。臣等选任以充。见今充注起居。自古权臣欲专其君者最忌人主选择文学近臣恐乘间进谋因开他径且观此知江陵之无他志也日逐在馆供事外其余见任翰林各官。亦皆需次待用者。臣等拟令分番入直。每日轮该四员。与同日讲官。祇候　皇上万几之暇。如披阅古文。欲有所采录。鉴赏名笔。欲有所题咏。即以属之诸臣。令其撰具草藁。送臣等看定。然后缮写。进呈　圣览。或不时召至御前面赐质问。令其发摅蕴抱。各见所长因以观其才品之高下他日量能擢才自可断于　圣衷且诸臣因此。亦将自庆遭逢。益图称塞。争相淬励。以求见知于上。其于　圣明辨材审官之道。亦默寓于中矣。臣等不胜惓惓愿忠之诚。
　　◆书
　　与蓟辽总督谭二华
　　又与蓟辽总督谭二华
　　与蓟辽督抚
　　答两广总督熊近湖论广寇
　　答蓟镇抚院王鉴川论蓟边五患
　　答北边抚院孟豊麓
  </div>
  <div class="pagination">
   <a href="皇明经世文编_page112.html">
    上一页
   </a>
   <span>
    ...
   </span>
   <a href="皇明经世文编_page108.html">
    108
   </a>
   <a href="皇明经世文编_page109.html">
    109
   </a>
   <a href="皇明经世文编_page110.html">
    110
   </a>
   <a href="皇明经世文编_page111.html">
    111
   </a>
   <a href="皇明经世文编_page112.html">
    112
   </a>
   <span class="current-page">
    113
   </span>
   <a href="皇明经世文编_page114.html">
    114
   </a>
   <a href="皇明经世文编_page115.html">
    115
   </a>
   <a href="皇明经世文编_page116.html">
    116
   </a>
   <a href="皇明经世文编_page117.html">
    117
   </a>
   <a href="皇明经世文编_page118.html">
    118
   </a>
   <span>
    ...
   </span>
   <a href="皇明经世文编_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
