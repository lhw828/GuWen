<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 86 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 86 页/共 172 页
  </h1>
  <div class="content">
   甘肃、即汉之河西四郡、武帝所开以断匈奴右臂者葢兰州即汉金城郡过河而西、历城子庄浪镇羌古浪六百余里至凉州、即汉武威郡、凉州之西历永昌山丹四百余里至甘州、即汉张掖郡、甘州之西历高台镇夷四百余里至肃州即汉酒泉郡、肃州西七十里出嘉峪关为沙赤斤苦峪、以至哈密等处、即汉炖煌郡、与前四郡地方、俱隶甘肃、至洪武五年、宋国公冯胜下河西乃以嘉峪关为限、遂弃炖煌、自庄浪岐而南、三百余里、为西宁卫、古曰湟中、自凉州岐而北、二百余里为镇番卫、古曰姑藏、此又河西地形之大略也
　　甘肃保障
　　甘肃边夷
　　甘肃经略考
　　△甘肃保障
　　甘肃一线之路、孤悬千五百里、西控西域、南隔羌戎、北遮胡虏、山势旷远。中间可以设险之处固有。而难以设险之处居多。洪武九年、设甘州等五卫于张掖设肃州卫于酒泉、设西宁卫于湟中、又设镇番庄浪二卫、又于金城设兰州卫、皆置将屯兵拒守、尝考之汉宣帝、命赵充国将兵讨羌、充国奏曰愿留步士万人屯田、部曲相保、为堑垒木醮、交联不绝、便兵戌饬鬪具谨烽火、通势并力以逸待劳、兵之利者也、今日守甘肃之臣、惟以充国为法斯得矣、
　　△甘肃边夷
　　甘肃之边、北虏止二种、亦不剌盘据西海、瓦剌环遶北山、其余皆西番种类不一、洮河西宁一带附近番族。以茶马羁縻而巳。其余远番、止令通贡、土达元万户把丹之后、安置平凉、今为亦不剌所据、哈密诸番卫、本中国藩屏、今为吐鲁番所破、
　　一土达元万户把丹据平凉洪武初归附、授平凉卫正千户、部落散处开城等县编为民仍号土达、其壮者选为平凉卫军、正统十四年、北虏阿渠寇陜西平凉、土达被掠、成化二年、北虏大举入寇、固原土达李俊迎献羊酒、有北从意、四年平凉。卫土达满四反、据石城、都御史项忠讨平之、一近番、黄河南有洮河二州、北有西宁、皆汉郡、唐末陷于吐蕃宋为夏元昊所据、俱为番族、洪武初、洮州河州西宁、各设茶马司、收贮官茶、二年一次、差京官赍捧金牌信符、往前三处附近番族、招番对验纳马、洮州火把藏思褁日等族牌六面、纳马二千五十匹、河州必里卫二州七站西番二十九族牌二十一面、纳马七千七百五匹、西宁曲先阿端罕东安定四卫巴哇申藏等族牌一十六面、纳马三千五十匹、每匹上马。给茶一百二十斤。中马七十斤。下马五十斤。互市茶马。羁縻得法。彼各向顺。后茶马不行、时入侵扰、成化十九年、西番满松等族反侵内地、巡抚都御史马文升调兵征剿、斩首八十三级、嘉靖元年、西番反侵内地、镇守都督郑卿领兵讨之不能克、以后每岁入境、杀掳人畜、嘉靖八年西番数至巩昌寇掠、敌杀官军、焚烧庐舍、陇右之民、深被荼毒、总制尚书王琼、抚剿并用、破若笼板尔二族、抚定木舍等七十族、西番始宁、
　　一亦不剌、正德四年、北虏小王子怒头目阿你秃厮丞相亦不剌欲杀之、二酋惧、奔出河套、拥部落万里至凉州城下乞空闲地安住、分守凉州将官闭门不敢应、凡十余日、始大掠庄堡入西海、攻破西宁安定王等族、夺其诰印、诸番散亡、据其地居之、
　　△甘肃经略考
　　一说今之议哈密者曰、获城置裔、弗能卫而守也、约好兴师、袛费赂而匮积也、不如弃之、不知此地乃我国之藩篱、未可槩以外夷视之也、为今之计、莫若得人。而先其所易。缓其期效。以徐图之耳。始必责彼寇往昔犯顺之愆。纳彼寇今日通贡之使。施不测之恩以折其奸。周羁縻之术以缓其谋。使彼逆无敢逞。而我谋有暇日。甘肃等卫主兵则补其缺伍。游兵则徙其室家。而又抚猍多方。俾卒旅悉复国初之盛。甘肃等处熟地。则仿赵充国兴屯田。荒地则效魏武令开垦。而又措置多方。俾粮饷悉复　国初之积。守备既固。攻战时发。或要前踵后。出其不意之扰。彼劳我逸。日增归附之酋。将见瓦剌沙等夷见彼通好必渐效顺我则结以恩赉。以固其必从之志。赤斤苦峪等旅依我安妥必渐蕃息我则率以大义。以振其勇奋之气。苟可以抚绥此地为中国外藩者即当授之何必忠顺之裔乎然后于忠顺王嫡裔。择其智勇足以服诸番者。仍其封爵。授以御侮复雠之略。于赤斤等选其技力足以长诸酋者。官为都督。谕以翊赞协心之谋。在我唇齿应援之势成。而在彼背腹受敌之机就。然后徙其部落以实空城。移其臣主以司宰御。倘彼不悛。再肆侵夺。则哈密犯其前。我兵袭其后。赤斤等卫之兵冲胁旁出。四面夹攻。无不破者。徐取元寇而戮之以示　天恩。吾见在彼势穷必遁。称欵必坚。然后随机应变。而更为哈密永远之图。使势之在哈密者。有如常山之蛇击其首则尾应。击其尾则首应。击其中则首尾俱应。虽十土鲁番。亦不能为哈密患矣。此则一劳永逸帝王全胜之策也。
　　一说虏在西海、可无备乎、曰、惟视虏势之强弱何如耳。弱则不必备。强则备之而为计甚难。前代固有屯兵青海以断羌虏连和内侵者矣。而征输调发。大困民力。不可为法也。正德十年、曾调朔方劲兵逐剿之、虏避走松潘、款归故巢、费以万计、竟无成功、即其验也、为今之计、惟于洮岷河兰之地、缮城堡、远斥堠、广储蓄令诸守帅、严谨备御、伺海贼强盗。连和西蕃。有内侵之势。则请诸总镇发精兵驻临洮巩昌要害之地以拒之。
　　一西宁控十三番族、四堡六千户所、近又益以海寇之扰、亦要地矣、不令属庄浪、而另设参将、易瓒之议是也、若我太宗以夷治夷、建寺立僧之法、葢有深意、今有讲其故者乎。西域之贡。番文动数百纸。诈冐相仍。骚扰无益。若给符限年。勒以名数。庶可久之道也。
　　一河西屯田敝矣。二千里内。计丁一万七千耳。防守不设。耕种难也。累遭残破。生聚难也。朘削无巳。休养难也。是故人益贫。口益耗。食益歉。兵益弱。而屯田益不兴矣。近日差官添筑新堡、广招佃种、似矣、岂有旧堡未充。而更能实新堡者乎。岂有不为防守。而敢远耕者乎。岂有将不得人。而人得生聚者乎。又譬之家政农桑薪水宾客祭祀之类。动必相连。岂有余事皆废。而一事独举者乎。是故有将而后有兵。有兵而后有人。有人而后有土。有土而后有财。有财而后兵益振屯益举矣。他如李淮之议曰、欲将见堡量给以马、无事令其瞭望而耕耘、有事得以联络而驰逐、拯溺救焚、此其近策矣、兰州旧有管粮郎中。而不司支放。与宣大事体少异。巳失事宜。或又令其历在催征不更远乎。若以省参一官、专驻兰州、以督边粮、如近时山东河南京运事例、而移郎中于甘州、如宣大例则、稽察归于户部、催科便于本省、是或一道也
　　一提督尚书金献民题亦不剌一节、要照依　祖宗朝、嘉峪关外设立赤斤罕东哈密三卫事例、于该镇抚夷官内、选差前去近边、谕以　朝廷恩威、军民杀伐利害、令其各安生理、如果革心向化、听我招致、就便安插、设为卫所、许其以时通贡、量加赏赉、以结其心、仍择其雄杰一人、授以职事、立为头目、使令钤束部落、遇有紧急声息、量调人、马为我策应、有功一体犒赏
　　○大同
　　大同保障
　　大同边夷
　　大同经略
　　△大同保障【大同】
　　大同镇城、高拱完固、内设山西行都司、管辖东西二路、一十五卫所镇守总兵一、副总兵一、游击将军二、坐营官统领本镇、并河南春秋二班轮戌官军、东西北三路、各设分守参将一员以守一路、设守备都指挥一十七员、以守一方、北去镇城九十里、旧为二边、又九十里为大边各墙堡联络以限边夷、后两边俱坏、嘉靖十八年、复筑弘赐镇川镇边镇虏镇河五堡、于二边内、去镇城五十里、五堡添设守备五员、弘赐堡居中、复添设分守参将一员、屯兵戌守、以渐修筑、则大边可复、授镇寄者当留意焉、
　　△大同边夷
　　北虏哈喇真哈连二部、常在此边住牧、亦名哈喇慎哈喇直部下为营者一、火酋把答罕柰领之兵约三万、哈连部下为营一、火酋失喇台吉领之、兵约二万入寇无常、近来套虏出套。亦同此虏入寇。
　　△大同经略
　　国初驱逐胡虏、筑内外二边墙各屯军牧可守、膏腴可耕、粮饷亦足、后俱失守、弃为虏地、嘉靖初、巡抚都御史张文锦、议筑五堡于内边为耕守计。诚是也。委参将贾鉴、徙城中居人从事、而刼以威、时重迁效尤甘肃、遂杀鉴、鼓噪附虏、文锦招来之、系官旗于狱、叛军复杀文锦、辅臣建议抚之、每军仍赏银二两始定议者谓抚叛则可赏叛则非此所以开后日之隙也五堡遂巳。由是虏寇内侵无虚岁。十八年、总督尚书毛伯温、议复筑五堡、令本边军民欲徙者听、人皆乐从、而五堡成。堡外墙堑一新。虏不敢近。但稀无积粮耳。苟能招来充积。使内边固。外边以渐而成。大同无忧矣。
　　一镇兵屡叛不靖、虽往昔酿成、亦兵众故也、议者谓于五堡东西空处。各设一镇城。以城中兵分众鼎立。则防御备而调度易。亦一策也。
　　一说驭叛兵。须察各营强悍为众倡者。取赴军门施。不测之恩结为心腹则众叛自定此总兵马永行之于蓟州辽东者也。
　　一近年大同总兵、无如梁震、震收虏中逃回人口养马家丁者数百。大将以牙兵为威此不可取与之婚娶授以鞍马器械。使出境与虏同处。见虏势弱。即斩首以归。自是虏不敢近边者数年。而边军慑服不敢舛鸟鷔此大同故事也。
　　○固原镇【固原】
　　固原、开城县地也、成化以前。套虏未炽。平固安会之间。得以休息。所备者靖虏一面耳。仍以陜西巡抚总兵提镇此边、与三关事体相同、自弘治十四年、火筛入掠之后、遂为虏冲、固原所辖、则有黑水镇戌平虏红古板井彭阳等城、西安州海剌都等营、环庆则有走马川青平山城甜水等城堡、靖虏兰州则有干盐池打剌赤一条城十字川西古城积积滩等堡、处处可以通贼。十五年、本部议　奏设总制于固原、推用户部尚书秦纮、兼左副都御史后总制皆驻札此城于是始改立州卫、以固靖甘兰四卫隶之、嘉靖十八年、因主事许论议以总制移镇花马池、仍以陜西巡抚总兵提镇此边、
　　固原保障
　　固原镇
　　固原边夷
　　固原经略
　　△固原保障
　　固原在宁夏之南实番胡要害之地、弘治间、总制秦纮筑内边一条、自饶阳界起西至徐斌水三百余里、系固原地界、自徐斌水起、西至靖虏花儿岔止长六百余里、亦各修筑、至今于二八月。各修理一次。屹然为关中重险。东向可以顾榆林。西向可以顾甘肃。总兵游击守备皆住札于此。犹室家之有堂奥也。东之于胡也以花马池一带为门户。西之于番也。以西兰一带为门户。门庭有故。总制运筹于中。总兵参游提兵会各镇折冲于外。处置得宜。全陜无忧矣。
　　△固原镇
　　固原镇与宁夏为唇齿、花马池一带。边人谓之大门若并力坚守花马池。则固原自可无虞。而向石沟至靖虏一带修筑。又在所缓。葢力分别势弱。寇巳入门。主人束手。故愚以为总制不驻花马池则固原未可息肩也靖虏一带。每岁黄河氷合。一望千里。皆入平地。若贺兰山后之虏。踏氷驰踔。则兰靖安会之间。便为祸阶。调兵防守。候在氷冻。而西凤临巩之卒。多未经战。岂能捍御。愚又以为不添沿河之堡。不屯常戌之兵。则固原又未可息肩也。征调客兵。他镇有事则然。无事则巳。若固原防守之戌。每岁凡四阅月。而蒭粮不为之处尚在本兵额内支给。兵饷有常额客兵饷无常额既戍守四月其时甚久不可槩作客兵之数恐支应烦耳如之何其不告乏乎。小盐池批验旧在固原益来商旅。纳货贿。期以填实此地。而王琼移置下马房。其见偏矣。夫固原中制之地也。总督所在。戎务攸关。此特一隅之论耳。若非任将任官足食足兵之计。孰不知之。孰不言之体权尽变。存乎其人焉耳。
　　△固原边夷
　　边夷为此镇之患者即套虏与西番也、其详见榆林甘肃弘治十三年、虏酋火筛大举住河套、十四年、总兵官保国公朱永、太监苗逵、都御史史琳、帅京营官军诣榆林调集军马、号称十万、分布韦州等处御之、侍郎李鐩、总督军饷、穵运八府之粟、随军供给、虏众数万、由花马池深入固原安会等处、大掠而出、官军战死者甚众、十八年、虏五万余骑由花马池北杨柳墩西穵墙深入固原平凉安会等处、大掠而出、正德十年正月、套虏二万余骑、由花马池镇边墩起至石井儿墩止、折墙深入固原等处、抢掠而出、本年七月套虏二万余骑、由花马池杨柳墩起至青羊井墩止折墙深入平凉临巩、直抵陇州、大掠而出、嘉靖元年六月、虏二万余骑、由井儿等堡、折墙深入固原平凉、直抵泾州、大掠而去、嘉靖六年六月二十六日、套虏锁合儿伯通、帅众一千七百余骑、到于花马池西北石臼儿墩拆开边墙口一十九处、入境经过铁柱泉小盐池韦州下马房平虏所镇戎所、提督尚书王宪预调延绥宁夏固原官军二万七百人、分路按伏、至八营攻门、固原镇参将刘文等督兵击之、近至地名细沟墩、斩首九十三级、余贼奔溃至地名哲思沟、榆林副总兵赵英等邀击、斩首三十二级、二十九日贼至平虏所、地名青阳岭、榆林游击卜云邀击斩首九十五级、贼回过宁夏地方、总兵官杭雄等邀击、斩首九十五级、前后共斩首三百三级、得获达马五百二十三匹、余贼由原路石臼儿墩墙口遁出锁合儿、伯通死于阵、自来北虏入寇。官军御敌。未有若此克捷者也。嘉靖十九年六月初六日、总制刘天和亲诣花马池调度防御、委带管粮茶参政张邦教屯田佥事李良、八月二十一日、虏酋吉囊领大势达贼五六万从定边营掏墙而入、是日雷雨大作、连旬不止、泥淖深陷马腹、不能驰逐、天和调集都御史杨守礼赵廷瑞尹嗣忠各镇参游守备官军、四路分布隘口城堡暗伏夹攻、九月初一日、虏至硝河城、结营自固、不敢纵掠、初五日、陜西总兵魏时兵遏其南、黄恩兵阻其西、崔嵩杨琮之兵击其北、郑东王升高旸陈爵等之兵、联络以击其背、边兵四集、鲁瞻等所统庄浪西宁凉永援兵接踵渡河、军声大振、三镇共斩获首级四百四十颗、内一颗系吉囊第二子、号小十王、一颗吉囊妻弟大酋、为军人张奴儿野五斤所斩、器械牛马不可胜计、捷　闻、总督巡抚镇守等官、俱写　勑奖励、刘天和加太子太保、荫一子锦衣卫世袭正千户、杨守礼升兵部尚书、赵廷端尹嗣忠升兵部右侍郎、任杰魏时周尚文俱升都督同知、郑东张鹏各升二级、张邦教李良各升一级、张奴儿与做指挥佥事、野五斤与做副千户、其余俱升赏有差、自来防御北虏。斩首数多。未有若此者也。十一日、北虏吉囊等见兵威大振、自怀疑惧、俱出套、分作二枝、一枝住东胜城地方、大同兵邀击之、斩首九十颗、一枝住贺兰山外、庄浪兵邀击之、斩首一百三十颗、宁夏兵邀击之、斩首四十九颗、一时套中俱无虏矣
　　△固原经略
　　设固原总制、元独为套虏设、西番亦赖控驭嘉靖八年、固原兵马、悉至花马池防御、西番乘虚深入临巩、杀掠太多、巡按御史胡明善劾　奏、方起王琼总制况花马池漫延三百余里、总制调操兵马不过数千、顾东失西、岂能周匝总制刘天和、方移镇花马池、虏自镇边营拆墙而入、直抵固原、事可知矣、不若仍镇固原。使凛然有虎豹在山之威。而套虏西番。俱不敢深入。尤为长计。
　　一灵州盐课司大小盐池、所产盐斤与解池相类、不劳煎晒、不烦人力、为利甚博、取之无穷、弘治以来、大盐池增一万五千引、小盐池增三万引先年止是召商中纳马匹、分给边镇骑操、后因各边交争互取、多寡不均、故有间年关领之例、又因中马之人、势嘱贿通、滥收不堪马匹、故有收价之例、毕竟为马而设。未尝别用。今查每引纳银二钱五分、照盐一车、以六石为则、外有多余、依律掣放、至固原庆原庆阳二盐厂卸每引收取引银一钱、通共每引得银三钱五分、每年该银二万七百六十余两、盐马旧例、上马一匹、给盐一百引、中马一匹八十引、大约纳银解边易马则事省人便官商两为有益若纳马解边。则秣饲属之何人。运解不胜其扰。
　　一总制刘天和、会兵御虏图略、花马池兴武营伏宁夏兵六千、或榆林游兵三千、小盐池伏宁夏兵三千、定边营旧安边营、伏榆林兵九千、或分三千游兵在花马池按伏、韦州伏中卫参将五百、靖虏固原二千五百共三千、萌城等处伏固原游兵三千、固原镇戎平虏伏固原正奇兵四千、静宁等处伏洮岷兵一千五百、花马池东至定边营六十里至旧安边营一百五十里、西至兴武营一百二十里、至清水营一百九十里、至灵州二百六十里、西南至小盐池一百八十里、至韦州二百四十里、至平虏所三百六十里、至镇戎所四百五十里、至固原六百里、以上共集兵三万一千五百之数、恐无粮草或城小难容、许于邻近城堡分住、如中卫兵在鸣沙州、靖虏兵在西安州、海剌都之类、临时仍会合一处此来贼势必众、须专用鎗炮为前锋、及用挨牌拒马鎗等项安营、庶不被贼冲乱营阵、初伏兵时依此图若临时贼情变动、随贼向往、联络会合、不拘一定、务在各领官军、齐心协谋、互相传报、并力前进、不许逗遛退缩、自取重罪、
　　皇明经世文编卷之二百四十九终
　　●皇明经世文编卷之二百五十
　　华亭徐孚远闇公　宋征璧尚木　陈子龙卧子　李雯舒章选辑
　　严峤锐子参阅
　　廵边总论三（论）
　　魏焕
　　◆论
　　榆林镇
　　论边墙
　　经畧总考
　　○榆林镇【榆林】

　　榆林旧治在绥德卫、弃米脂鱼河等处于外、几三百里、虏轻骑入掠。镇兵出御。每不及而返。故虏得乘隙焉。成化九年。都御史余子俊、建议徙镇榆林堡、襟喉既据。内地遂安。但其地逼近河套、虽有边墙、虏多充斥、东自清水营、西至定边营一带、更为冲剧、
　　榆林保障
　　榆林边夷
　　榆林经畧
　　△榆林保障【榆林】
　　榆林地险而防严。将士战不贯冑。虏呼为骆驼城。人马见则畏之。东起黄甫川。西至定边营。长垣九百二十余里。城堡三十四。墩台一百七十有零。座墩堡勾连横截河套之口。内复堑山湮谷。另为一边名曰夹道。地利亦险矣旧以陜西左前后右护卫延安绥德庆阳三卫、并河南南阳卫颕上千户所、直隶潼关宁山二卫官军、轮班哨守。成化初、开设榆林一卫操守、镇守总兵官一、副总兵一、游击将军二、俱住札榆林城、东路设分守左参将一、西路设分守右参将一、守备都指挥一、复设廵抚都御史提督、兵多敢勇、四方征战、所向有功、更多将材、有节气、视他镇为最焉、但镇城远处乎不毛、军士待哺于腹里、生理既难、粮道又远、倘人事不修、则六边之废、其首在兹乎、
　　△榆林边夷【榆林】
　　河套东西长一千八百里、南北中长一千余里、左右减半、榆林外套。皆汉朔方郡。秦取匈奴河南地即此成化七年、虏始入套、抢掠即出、不敢住牧、弘治十三年。虏酋火筛、大举入套、始住牧、正德以后、应绍不阿儿秃斯满官嗔三部入套、应绍不部下为营者十、曰阿速、曰喇嗔、曰舍奴郎、曰孛来、曰当喇儿罕、曰失保嗔、曰扒儿廒、曰荒花旦、曰奴毋嗔、曰塔不乃麻、旧属大师亦不刺、后分散各部、惟哈麻嗔一部全、阿儿秃斯部下为营者七、旧亦属亦不刺、今则大酋吉囊领之、为营者四、曰哱合厮、曰偶甚、曰叭吶思纳、曰打郎满官嗔部下为营者八、旧属火筛、今则大酋俺答阿不孩领之、为营者六、曰多罗土闷曰畏吾儿、曰兀甚、曰叭要、曰兀鲁、曰土吉喇、三部兵约共七万、俱住牧套内、时寇绥宁甘固宣大等边、
　　△榆林经畧【榆林】
　　河套外皆中原之地、唐从朔方总管张仁愿之请、夺取漠南北筑三受降城中城南直朔方、东南直榆林、西城南直灵武、皆据津要、烽火候千八百所、由是突厥不敢度山南牧、减镇兵数万人、后安禄山反、边兵精锐者、皆征发入援、留兵单弱、数年之间、胡虏蚕食于内、自凤翔以西、邠州以北、皆为左袵矣、元末为王保保所据、　国初追逐之、筑东胜等城、屯兵戍守、正统间、失东胜城、退守黄河、套中膏膄之地、令民屯种以省边粮厥后易守河之役为廵河。易廵河之役为哨探。然犹打水烧荒。而兵势不绝。故势家犹得耕牧而各自为守后此役渐废。至成化七年。虏遂入套抢掠。然犹不敢住牧。八年榆林修筑东西中三路墙堑。宁夏修筑河东边墙遂弃河守墙加以清屯田革势家乃守边者所仗以有资力故也兼并势家散而小户不能耕至弘治十三年。虏酋火筛大举踏氷入套住牧。以后不绝。河套遂失。议者谓驱河套之虏易而守河套难葢地广人稀故也。
　　近有复套之议、谓当循唐之旧、守三降城、又谓守东胜、则榆林东路、可以无虞审时度力、恐亦难为、西路最称要害。而安边定边连接花马池。更为冲剧。筑墙设险。事有不容巳者。若沿边困悴之邑。唇齿相依。当择贤令。旌以异等。令其抚绥招来。庶几可以保全乎。国初虏不过河。军士得于套内耕牧。益以樵采围猎之利。地方丰裕。称雄镇焉。自虏据套以来。边禁渐严。我军不敢擅入。诸利皆失。镇城四望黄沙。不产五谷。不通货贿。于是一切蒭粮惟仰给腹里矣。弘治中布政文贵、奏改西延庆三府东镇之税、为抛荒折色二万余石、正德中侍郎冯清、又改三府本色、尽为折色、自是军用始窘、遂有米珠草桂之谣、况节募新军。而粮未增尚在额内支给。又边邑凋敝、灾伤所免、及拖欠者、复百有余万、焉得不穷困、至于今日之急也、嘉靖七年、镇城饿莩几万、言之痛心、呜呼、此镇将士。怀忠畏法。死无怨言。敢勇善战。虏所素惮。乃令年年枵腹。不得一饱。伤哉。脱有黠虏。窥知虚实。以重兵压境及客兵既集。日费益广。更以虏军驻鱼河之地。粮道阻绝。不两三月。而榆林坐困矣。今之司计者不忧积薪之火、犹待燃眉之救、岂知此镇迫于寇门、粮道险远、急即束手、临时虽与金如山不可食也今盐法巳坏。飞挽之计。失在官籴。买一费数倍。戊子之岁、束草价至二钱有余、他可知矣、是知榆林所急在蒭粮。他非所虑也。议者谓本色不复。则榆林未可知也。至于募军之粮、及灾伤所免、户部处补自是当然、何令边臣乞哀之不巳乎、夫事有改作而后善者、不可执一论也、今三边蒭粮。至难处矣。愚谓黄河自陜州而上至绥德近境。春初时皆可舟行若计沿河郡县改征本色。水路接连而上则榆林其少苏乎再于延宁甘固适中之地。另设仓场。各以户部官一员主之。每镇每年与盐银十余万两。令有司籴买储蓄。专备客兵之用。出入稽考。一归户部。边官无得那移借贷。倘客兵一年不至。则有一年之积。如是数年。或可少裕也
　　一榆林各卫所官军月粮、例该月初关支、守备官军行粮马匹草料、例该验日关支、本镇行粮、俱于月初关支、遇有征调、又起关随处关支、是一官一军一月三次关支。成化八年、总制余子俊奏革行粮、每月二次关支、亦节省之意宜各边通行、
　　一河套地方千里、虏数万入居其中、趁逐水草、四散畜牧、欲大举南寇、则令人传示诸部落、晒干肉、收奶酪、约日聚众而后进、既聚众至二三万、夜宿火光连亘数千里。我之墩军夜不收瞭望先知。我兵可设备矣。
　　一虏众临墙止宿、必就有水泉处、安营饮马、今花马池墙外有锅底湖柳门井、兴武营外有虾蟆湖等泉定边营外有东柳门等井、余地无井泉、又多大沙凹凸。或产蒿深没马腹。贼数百骑或可委曲寻路而行多则不能故设备之处有限。
　　一定边营墙外二十里、地名锅底湖者、一名旧花马池。所产盐视内大盐池盐尤羙。嘉靖九年、虏一枝设营帐于彼住牧、诸虏来取盐者皆依之。其贼每于高处。望见内大盐池商贩牛车行走。即决墙驰入剽掠是以大盐池积课二十余万。商人不敢支。总兵梁震提兵至定虏营。次日贼入、震督兵出击、追至锅底湖大破之、斩首三十级、夺获达马一十三匹、自是不敢近湖住牧、
　　一延安府府谷安定安塞保安四县、并绥德卫屯种柳树会拜堂儿麻叶河、俱在近边地方、止是人民屯军土兵人等居住、若定委千百户所管屯官一员、会同各县、编成行伍、给领军器、常川操练、就于本县防守、可代边军、
　　一成化十年、廵抚余子俊议达贼濳住河套、离边不远、凡遇沿边军民耕作时月、人畜在野、计令分守东路左参将领军于神木堡、游击将军领军于高家堡、俱系要害去处、住札防御、东西二路、分守参将并把总都指挥等官、每堡三路、是即所谓塘报也摆塘哨探沿边墩空数塘本堡东西相向数塘。迤南腹里。东西相向数塘。遇警放炮。使耕作人畜运粮人等取便回避。及令各官整兵堤备。遇有小寇。随即追杀。若是大举星驰通报发兵策应。
　　一成化十年、兵部议将榆林原立界石、以外空闲地土、逐一清出丈量明白、先尽俵作本卫屯田、其余拨与各堡军人、或附近人户承种、三年之后、照例上纳籽粒、
　　○论边墙【边墙】
　　战国时、天下冠带之国七、而秦赵燕边于夷狄、诸戎亦各分散、自有君长、莫能相一、其后义渠【今邠宁州隋改为北地郡】 筑城郭以自守、而秦灭之、始于陇西北地上郡、【今绥德州】 筑长城以拒胡、赵破林胡楼烦、筑长城自代并阴山下至高阙为塞、而置云中雁门代郡、燕破东胡、却地千里、亦筑长城自造阳至襄平至上谷阳北平辽东郡、秦始皇三十二年廵北边、遣蒙恬将兵三十万伐匈奴、收河南地、今河套为四十四县、筑长城、起临洮至辽东、延袤万余里、恬居上郡统治之、唐中宗景龙二年、初朔方军与突厥以河为境、时默啜悉众西击突骑驰、朔方总管张仁愿、请乘虚夺取漠南地、筑三受降城、中城南直朔方。西城南直灵武。东城南直榆林。皆据津要置烽火侯千八百所。由是突厥不敢度山南牧、减镇兵数万人、我　国朝扫除夷虏、恢复中原、复申命致讨以靖边宇、一时虏酋远遁穷荒、仅存喘息、于是设东胜城于三降城之东。与三降城并。东联开平独石大宁开元。西联贺兰山甘肃北山。通为一边地势则近而易守。后多失利。退而守河。又退而守边墙。今按河套边墙、自　国初耿炳文守关中、因粮运艰远、巳弃不守、城堡兵马烽火侯全无成化八年、廵抚延绥都御史余子俊奏修榆林东中西三路边墙崖堑一千一百五里、十年廵抚宁夏都御史徐廷章、奏筑河东边墙黄河嘴起至花马池止长三百八十七里、巳上即先年所弃河套外边墙也弘治十五年、总制尚书秦纮奏筑固原边墙、自徐斌水起迤西至靖虏营花儿岔止六百余里、迤东至饶阳界止三百余里、巳上即今固原以北内边墙也正德元年、总制杨一清修筑徐廷章所筑外边墙、高厚各二丈、墙上修葢暖铺九百间、墙外浚旧堑、亦深阔各二丈、于是外边之险备矣嘉靖九年、总制王琼、修筑秦纮所筑内边墙、西自靖虏卫花儿岔起、东至饶阳界开堑斩崖筑墙、各因所宜、又自花儿岔起、西至兰州枣儿沟止、开堑三十四里、总制刘天和加倍修筑、于是内边之险备矣内外三边之中。清水兴武花马定边各营地方。又套虏充斥纵横。往来必由之路。总制王琼自黄河东岸横城起。迤东转南抵定边营南山口。开堑一道长二百一十里。筑墙一十八里。后总制唐龙改修壕墙四十里。总制王接修壕墙一百三十四里总制杨一清初修筑墙四十里。皆依前墙堑止于定边营北。嘉靖十五年总制刘天和因都督梁震奏筑定边营南至山口一带壕墙。长六十里。亦依前墙堑。十六年总制刘天和奏筑迭堤一道。亦西自横城。南抵南山口。并壕墙为二道。于是套虏入内之路。有重险矣。本年总制刘天和又筑铁柱泉梁家泉等处城堡。以据水源。十七年都御史毛伯温奏筑大同五堡及边墙边险俱备。非大举不能入真驭戎上策也
　　○经畧总考【经畧】
　　至于今日惟建州□夷足患而北虏则巳微□矣一今之四夷、北虏为急、　国初设大宁都司屯重兵镇之、其地绕出山后、与辽东宣府大同势相连属、自偏头关逾河跨西北。大虏之警。守在东胜。【今河套之北、近受降城即其地、】 河套之南又有榆林。【今在延安府绥德州北境】 寔为六镇。后弃大宁移置都司于保定。而宣府辽东势始分矣。正统以来。有司又失守东胜。大虏乃得逾河。而偏头关迤西。遂有河套之虞。因循既久。有司又不肯以时廵套。内地形势愈弱。于是所赖以卫　京师防边虏者。不过辽东宣府大同榆林四镇而已。夫四镇所领各堡。亦有精壮。苟足其粮饷。守备等官。勤加廵哨。为之牵连援救。自足以各守地方。督率耕牧。从古备边之道也。今则抚臣假调操以自固。世庙时知兵之家皆以按伏为失策将帅假按伏以为奸。军士乏正支之粮。而将帅等官。反以克减行粮为务。地方屡失。粮饷屡乏。寔此之故矣。若哈密之失守。吐鲁番之拒命。则由置制失宜。不足为虑。而亦不刺一种。窜于陜之西海地方。蔓延至于西宁。使一带地土不得耕种。士民不得安业。直抵洮岷。颇难制御。则其势有不可不虑者。今惟有痛革调操按伏之弊。坚璧固守。勤加廵哨。为耕牧长计。而无狃近利。乃可为也。
　　一又闻兵忌形露贼来不知我之虚寔。必攻墩诱我。我不往应。但分兵按伏于屯堡。或依山林。或阻沟涧乍隐乍见。使贼见我屯堡。处处有兵而不露多少之形攻墩又不往应自生疑惧矣。及贼散入屯堡。又被我伏兵擒斩。彼敢复深入乎。今或一闻贼来攻墩。即发兵抬营往救。贼反得以设伏诱我。纵我不为所诱。彼常以精卒数千绊我于外堡寨之内尽为蹂践矣若使我兵不受其绊于外。此言按伏之策未尝不是伹行之失宜耳彼敢无忌惮若是乎。故将不得人。亦不可以言按伏矣。
　　此与上俱抄戴桂文襄公语凡作总论处皆引用之言为多一又闻近之善守边者每十余墩。必总委一官提调。十墩之中。择一可守者。先储米数石。水数缸。贼近边。即敛十墩之军。共处一墩止留善走者一人举烟放炮又濳来攻墩而处。若贼攻墩。不分有军无军墩分。俱寂然无声。彼攻空墩。常多半日之劳。而卒无所得攻有人之墩。则辄被木石击伤相继。来者见我各墩烟火齐举。即莫测孰为无守。而自畏矣。所谓以静制动。以逸待劳。常形人不形于人者。此类是也。然此法须先远探贼往之处。我乃提兵间道而往。复于要害。诱而取之。乃为得策。今皆不揣敌情。不分奇正。一槩鸣鼓遽出。兵未集而形巳露。曾何益乎。故将不得人。凡调操按伏。反为边防弊政。故不得不痛革者。
　　一方今沿边之守。有营有堡有墩有空。有廵探。有按伏。有备御以分其任。有将领以总其权。有游击以备调发。有总领以司机权。防守之道备矣。而地方抄虏之失。未见息肩。此其故何也。攻守无策而偷惰之风相袭也。文法太密而巧避之术太多也。斥堠不立而勇敢之气未倡也。功赏不明而激劝之道未尽也。兵法曰善战者先为不可胜。以待敌之可胜。夫谨斥堠。练士卒。据地形。利器械。信赏罚。厚储峙。先自治者。皆为其不可胜也。以是形人而后敌无可胜之兵。今之将领安居而廵警无方。精锐买闲而疲病秉障。不为不可胜之筭。而勤于勾当词讼若有司然不练之兵。无谋之士。有生之气。无死之心。偷惰相仍。自卫且莫之能。而况驱之使战也哉。假令五路备御。各率所部分于近边要害。无形影射。无买闲。无役占。无市法。身先士卒。捍卫有法。练习有时。可以横行匈奴矣。夫墩空者烽火之缓急也。今之远斥堠。时廵逻。严哨探。本以防范也。即不幸有卒然之虏。过而掠之。驱而戕杀之。则死者不论其功。而守者先当其罪。降责戌遣而刑辱之、苦不与焉。人见以此迨罪也。则举墩空之人。廵探之卒。环而坐之坚城之中沟壑之间。出入若罔闻知。即掳抄掠袭其老弱以还。丧失损伤。匿不以闻。虚文巧肴。扶毁勘报。则终焉无事矣。夫绳人以法而不谅之情。何乃自苦取罪哉。夫法以防奸。情以逮下。可相循而治也。今不缘情以论法。而拘拘焉惟勘委是听。人且求避之之术矣。爵赏者奔走豪杰之大机。非明与决亦徒焉尔。兵法曰军赏不踰月。经曰赏延于世。功懋懋赏。下至末世犹知爱敝袴也。乃今冐功有法。买功卖功有法。其它条格亦甚备矣。边人之亲冐矢石。幸而成功者盻盻焉无所控诉。而升职世袭。率势豪纨绮之徒。固巳失志矣。万一获纪录焉。而又苦于勘验之搜求。刑法之逼迫。打点之需索。日益不足巳是故恩每滥于平人而威恒加于下卒此之谓废赏而失刑。文法太密则巧避之术生。功赏不明。则偷惰之习长。而斥堠之不立。勇敢之不倡。　上玩之也。余所谓弛文法者、非置之不问也、审其事机之所由来也
　　一古者寓兵于农、无事则执耒以耕、有事则荷戈以战、而养军之费、不以烦官、齐臣管子作内外政、而兵农始分、后来者遂不能复、我　国家酌古凖今、立为屯政、洪武永乐间、每军给屯田一分、岁收银米二十四石、内正粮十二石本军按月关支、余粮十二石、纳充本管官旗月俸、洪熙元年、正粮如旧、　钦免余粮一半、宣德十年　诏书内开正粮与军自瞻、止纳余粮六石、遂以为例、观此则　国初军皆有田。养军之费尽出于田。诚得古人寓兵于农之意。而非后之竭天下之财以养军也。多有言田则过重以致军士逃亡者其田科则之重。亦良有深意。而后人失之也、故其田日消矣。今之言军伍者、不过曰清勾、曰解补、曰存恤而巳。此固不可无。而大意则未有处也。言屯田者不过曰委官清查。曰岁一造册。曰盗买盗卖者有法而已。此固不可无。不知法立则弊生也。葢户有兴废。人有消长。其贫富众寡。十年之内。亦各不同。而况于久乎。试以一方观之。其初均一编户也。众者或至数百口。少者不过五七口。甚至丁尽户绝者亦多矣。人资田以养田亦资人以耕丁多而富者必须买田丁少而贫者不免卖田此亦理势之所必至也。故律有典卖之条。今之清军者曰漏报户口者有法。其意岂不欲尽一家数百丁皆为军也。清田者曰一人止许种屯田一分。一户不得过二分。违者有法。丁少可矣数百口之家亦止于二分可乎王者缘人情以立法。彼此背驰。于人情何。是以　国初屯田每军一分。今之屯田十无一存。夫田非卷馆之物也。岂古有而今无哉。不过因贫而自相典卖。户绝而亲管典卖。或亲管田邻之强者占种。其田自在但不能如昔之每户一二分也至于屯粮就田征收。亦安得有不纳者。第近年立法太重。今观见行条例云。凡屯田人等。将屯田转卖与典者。典卖主与买主俱比照用强占种屯田事例。官调边卫带俸差操。旗军人等发边卫充军。或口外为民。如管屯指挥等官。知情不举。受财容隐。一体参问。此为后来者戒诚是也。又曰每年岁造青苗屯册一次。此为新增者设则得矣。不知隐种者。畏法之重。乘其造册百计开除或以积荒。或以水堆沙壅尽开其粮者。或扣除原军重粮。而报以开荒轻科者。或报民科者。新者日增。旧者日减亲管知因染手于交易之时亦畏法而不敢言岁月既久。则并其粮而亡之矣。此屯田之所以十无一存也。至于军伍户有数百丁者。虽役百丁不为劳。丁少者虽一丁不役不为逸。今之清军止论人户。丁少者孩提之童入册。丁多者虽报数十丁。彼亦拂然曰。粮不及于新增田亦拘于重例。而促吾役。吾何以为生。是以强者计免。弱者逋亡。而族大者亦小矣。至于解补徒为虚文。乍到者利其归。亲管者利其粮。况得财卖放之徒不少也。是徒重甲里之扰。虚增月粮之数。而终为无益矣。此军伍之所以不充欤。为今之计。军伍屯田。不当分为二事。有丁之家。三丁抽一。许种屯田一分。虽户过数十分亦不禁有田无丁。田多丁少者。始以前例责退。虽官户民户见种屯田者。俱以此法处之。许自首正。而不究其私相和买之罪。凡此操丁。既无月粮。止令屯守。更不差调。以养其乐从之心。至于造册。将原额者监司清查一次。类造手册。后湖部院司府卫所各存一本。名为旧册。永不更易。其后岁造。止造该年新增之数。仍以编年为例。名为新册。岁报监司。积至十年。同有司黄册类造一册。将新册收入旧册。而严其原额所增之数。监司按临。执旧册以查额粮执新册以防开除密访下情。稽其隐弊。如此则有丁者乐于从役。巧诈者无所售计。而屯田军伍不日增乎。至于存恤侵夺之例。又当严之于受役受役之后。使之守而不失可也。
　　一成化间、陜西例、将在边谷营堡操守官军余丁、尽数查出、于青草长茂之时。督令前去采打。有马者每名采草一百八十束。各勾自巳马匹六个月支用无马者每名照例采打堪中草一百二十束。运仓上纳。以备客兵之用如所采草束延至十月终不完者。就将把总官员俸粮住支。后采草完日方许支俸。
　　一弘治丁巳边仓粮草告乏。简命侍郎刘大夏廵边经画、公至召边父老日夕讲究、遂得其要领、一日揭榜通衢云、某仓缺粮几千石、给银价若干、封圻内外官员客商之家。但愿告报者。米自十石以上。草自百束以上。俱准告。虽中贵子弟不禁也不两月。仓场集蓄有余。葢往时籴买法。有来告粮百千石者。草千万束者方准。以致势要子弟各争相为市。乃转买边上军民粮草陆续运至。自公此法立。有粮之家。自往告报。势要即欲收籴无处得贸也
　　皇明经世文编卷之二百五十终

《皇明经世文编》　（251～265）/五百八卷　（明）陈子龙等 选辑
　　●皇明经世文编卷之二百五十一
　　华亭陈子龙卧子　宋征璧尚木徐孚远闇公　李雯舒章选辑
　　即墨黄坦参阅
　　东溟先生集（疏　序）
　　王邦直
　　◆疏
　　陈愚衷以恤民穷以隆圣治事
　　○陈愚衷以恤民穷以隆　圣治事【恤民十事】
　　东溟先生以明经为塩山丞上书陈言时政□优旨褒答举朝恶之卒不得究其用惜矣
　　臣伏读　诏书求言之旨、忠荩之心、不能自巳、谨以民情之所不便者、条为十事、上尘　御览、一曰、减赋役以招流移。书曰民惟邦本、本固邦宁、所以古之帝王、不废困穷、怀保小民、为此故也、臣见今年以来、差繁赋重、财尽民穷、有司无优恤之仁、吏多科害之扰、丁户巳绝、尚多额外之征田土虽荒、犹有包摊之累、里甲浪费、而日不聊生、刑罚过严、而肌无完肤、民不能堪、往往流移他处。以全性命。自一州一县言之。大约流移之民。恒居其半。凡此流移之民。孰非　陛下之赤子也。若不设法以招徕之。岂特民之不得其所而己哉饥寒以迫之于其中。则非心日起。党与以诱之于其外则奸谋日深。寇贼姧宄。皆繇此出。臣愿　陛下轸念元元。深为固本之思。轻徭薄赋。禁有司之侵渔。洗弊除残。革里甲之科扰。核荒芜之田土。而蠲其税粮捡影占之人丁。而均其差役。斯流移之民将自至矣、至于失迷乡贯者、则使之附籍。隐匿窝藏者。则治之以法盗贼何从而作哉。二曰、实仓廪以备凶荒。王制曰、国无九年之蓄曰不足是储畜者、诚天下之大命也、近年以来、仓廪空虚、军卫惟支折色。而升合之积全无。有司不积谷石。而预备之仓虚设。若加之以师旅、因之以饥馑、其能免于捐瘠者乎、臣谓军粮之上纳者、当复其本色屯田之征收者。当取其籽粒。至于预备仓之储蓄。尤当多为设法。各处库藏赃罚。宜尽数籴买。各官问断纸赎。当取其米粟。夫纸赎之取银。实有司之私弊也州县之所问者。多不登报。上司之所问者。多为馈送若定为法制。止许取米。而不许取银。不惟革各官之侵寇。亦以救天下之民命也。三曰戒有司以去奢僣　朝廷之所以整齐臣民者、法也、臣下之所以奉行遵守者、亦法也、近年以来、法网疏阔、有司放肆、如上司出廵、廪给自有定制也今则加之以支应。品味竭水陆之珍。蔬果尽南北之异。是其所费者。皆民之财也、如各官乘马往来。自有定法也。今则皆变之以肩舆。倒班代换。而万里可行。褁粮迎候。而经旬不巳。是其所用者。皆民之力也。一有庆贺。则糜费不经。帐用美锦。字以泥金。玄纁稠迭。食前方丈。何其太也。一有廵游。则炫耀太甚。旌旗蔽野。士马如云。尽鼙清笳。金银钲果。何其骄也。凡若此类。难以悉举。此为探本之论夫有司之不守法皆繇御史之不执法也且以乘轿一事言之。御史乘马宪法昭然惟御史在外乘轿所以有司皆僣而御史不能禁也臣谓有司之僣侈、当责之御史。明之以法制。倡之以俭约。则有司承风效法。自不至于伤财以害民也。四曰清驿逓以革冐滥、驿逓之设、所以逓送使客飞报军情　国初设法至严。若在外有司。不守成法。泛滥给驿者。皆处以重罪。近年以来。冐滥太甚。官府之往来。不依勘合。专用飞牌、役使之差遣。倚恃衙门。惟凭纸票。轿或一二十乘。摃或八九十抬。多者用夫二三百名。少者用马四五十匹。民财既竭。民力亦疲。通之天下。莫不皆然。臣谓当严冐滥之禁。制逢迎之罚。其有给与勘合者。祗依勘合应付。原有夫马之外。一毫不许擅动。其有不当驰驿者。不许辄行牌面。若有私自逢迎彼此一体治罪、廪给之外。不许更用支应。夫马之外不许更用响器。斯驿逓清而民之财力亦少舒矣。五曰禁势豪以除暴横。民之穷困、不特繇于有司之侵渔、亦多迫于势豪之暴横、盖官豪势要之家、其堂宇连云、楼阁冲霄、多夺民之居以为居也、其田连阡陌地尽膏腴、多夺民之田以为田也、至于子弟恃气陵人、受奸人之投献、山林湖泺、夺民利而不敢言、当此之时、天下财货、皆聚于势豪之家。若不严为禁治、小民之害、何时而巳也、臣愿　勑命风宪、明其法度、居宅之有踰制者、必没之官府。田土之有侵夺者。必散之小民。子弟有犯。必置于法。家人有犯。必正其刑、严投献之条。明窝主之禁。斯居官者知所警。而民害可渐除矣。六曰正仕途以塞奔竞。人才之得失、系治化之盛衰、　国初进用人才、不拘一途、有贤良方正通经孝廉之科。有山林隐逸。怀才抱德之访。官员多从保举。不职者则连坐举主。贡举必令精选。匪人者则并罪有司。所以士无幸进。而官多得人也。近年以来专取之于贡举。巳为不足尽人。又参之以开纳之例。名器繇是而可假。奔竞之习日盛。廉静之风日微。臣非谓贡举之设。不足以得人也。豪杰之才。多出于其间。但其法行既久而蠹弊益滋。士务必得而奸巧日甚科目之所取者率多记诵之词而乏涵养之学岁贡之所取者率多老耄之辈而寡材能之士。或求题求讲。假云露以栽培。或讨保讨升。结城社而依倚。或专事怀挟。而关节濳通。或惟务请求。而苞苴时入。至于开纳之例。尤多钻刺之徒。所以州县之职多不得人。而百姓日益穷困也。臣愿　陛下广求天下。务得真才。科目之外。更求山林隐逸之人。兼重才德。而不徒取夫文词。岁贡之中。当行乡举里选之法。先考德行。而不徒循夫资格。重守令之职。宜从保举。其有党比者。立为连坐之条。止开纳之例。务惜名器。巳登仕版者。拟以闲散之任。斯仕途正。而奔竞之风自息矣七曰重功绩以明考课。书曰明试以功。此虞廷考课之法也。而成周之制。亦视其田野之治否。贤才之用舍。以行庆让之典。是以我　朝考课之法。稽古定制。专论事迹。所以官多尽职。而事无不举也。近年以来。不稽功迹。专论考语。密封投逓。多假之以行报复之私。暗装隐微。恒持之以擅威福之柄。风宪不能以自知也。而惟取之于委官。委官不能以自知也。而复凭之于吏卒。毁誉多出于爱憎之口。伪妄率繇于体访之疏。贿赂可以濳通贤否竟至淆乱。所以官怀疑愳。恒肆志于贪求。士务逢迎。多不修夫职业也。臣谓考察之际。当专论功绩。视学较赋役而课夫殿最。验户口田野。而定夫幽明。稽庶事于勤惰修废之间。察民情于苦乐安危之际。无功者不以姧巧获免。有功者不以质直不容。斯　国家之政事无不举。而官员之贤否亦在其中矣。八曰慎作养以剔繁冗。治理关于教化。人才系于作养。我　朝作养一事、最为详尽、近年以来、学较之政不修、人才之真难得、师道不立、善学无闻、夫其未用。巳既为害于民。使其乘时。岂不播恶于众哉。臣谓当严其考选、其学无成效者、则不拘其额数、去之而不嫌夫多、重其德行。其行止有亏者、则不论其文章、黜之而非过于刻、至于教官当拣学行俱优者充之、以重夫讲习、不可徒委之为养老之区。虚糜俸禄、廪增当选才德出众者、养之以待夫任用。夫然则真才自出、而其资于治理者、必不浅矣、九曰严拣练以修武备。致治之道、则民固当先、保治之规、则兵尤至急、葢民也者　国家之元气也、兵也者国家之神气也、神气不充、则元气不固矣、我　朝于武备一事、综理周密、远过前代、夫何近年以来、山泽草窃屡有潢池之忧、夷狄跳梁、时为边鄙之警、其在内也、则不能即捕。徒费粮刍以任其滋蔓。其在外也。则不敢与战。虚其声势以听其自去。繇其拣之未精。练之未熟。是以闻敌之报。无不胆寒。见敌之形。无不股栗。兵与将素不相识。人与马素不相闲。而欲望其有投石超距之能。摧锋陷阵之勇。其可得乎。臣谓拣练之法不可不预为之所也。其拣之也当黜其病弱、汰其疲耄、选其材能、择其骁勇、严清勾之法、以覆其籍、行招募之令、以补其缺、务使士皆精锐不至冗食可也、其练之也、当课其骑射、比其戈矛申其告誓、习其战阵、赏罚必信、以激其忠勇果敢之心、纪律必明、以变其骄恣悍悖之气、勿徒日张旗鼓、从事虗文可也、拣练既精、以战必胜、以守必固、内可以消寇窃之萌、外可以御夷虏之患、岂至于见敌畏缩、而气巳先沮哉、夫拣练之法、不独可施于军伍、而于、土兵亦有所当然者、臣以谓　京师东北。藩篱单薄。其昌平以东。遵化一带。频年常被虏患。名言至论凿□不朽合无于山前山后近边州县拣其丁壮尽数而籍为民兵捐其赋役以为之器械供给量其土田之多者。给以马匹。择有司以领之。各于农隙教练武艺无事之日。则为耕稼之民。寇至之时。则为行伍之士数十万之众。可不旬日而集不独可以外抗强虏。而亦可以内卫　京师。此其兵农合一。即周之伍两。卒旅之法。唐之府兵遗意也。若仿而行之。则耕稼以足食。既可以舒馈饷之劳。训练足兵。又可以减义勇之役。且义勇之所当减者何耶。葢其骄傲难制。虚耗赀财。怯弱无能。不经战阵。往来道路。尤多剽掠。之徒感念室家。岂有固字之志。岂若边鄙之民狎于其敌。而父子相为救援。宁于居其而邑里相为保守。是非其勇之独过于人也。知其有所不免。而有掳掠死亡之忧。将以全其亲戚而保其室家也。若以义勇之所费者。而资土著之民。亦民心之所乐从也。上兵既练。客兵独不可减乎。十曰振纪纲以励风俗。葢风俗之美恶。关政教之得失。近年以来。教化寝微。纪纲日废。风俗繇是大坏。自其尤者。言士无节义之守。而奔竞成风。吏乏廉静之操。而贪污日着。上司多喜谄佞。而无靡盬之忠。下官专事逢迎。而忘尽职之义。大抵依阿软熟、惟恐招尤、缄默圆活、以图保禄。非书之所谓靡靡。诗之所谓泄泄者乎。惟官邪日以愈甚。故民风日以愈漓、不顾廉耻。子弟无孝友之行。乡邻乏赒恤之仁。陵弱暴寡。而攘夺之俗成矣。奸人逞不轨之谋。愚民感祸福之说。风俗之弊若此。其所以转移激劝之机、亦惟振其纪纲焉而巳矣。所谓纪纲者何也。贤否必明。勿使贤人在野。而不肖者。得以幸进也。赏罚必公、勿使有功者不赏。而有罪者。得以幸免也。举行其教化。以崇尚节义。修明其法度。以综核名实。纪纲既振。在位之士。将尽职救过之不暇在野之民。亦畏威安分之不沦矣。风俗岂有不厚者乎。臣叨蒙卑职日覩民艰、是以敢竭葵诚、曰渎天听、如果臣言可采、乞勑该部详议施行、亦天下小民之幸、　宗社亿万年无疆之休也奉　旨、这所奉多切时弊、该部看议来说、勿以官卑废言、
　　◆序
　　律吕总叙
  </div>
  <div class="pagination">
   <a href="皇明经世文编_page85.html">
    上一页
   </a>
   <span>
    ...
   </span>
   <a href="皇明经世文编_page81.html">
    81
   </a>
   <a href="皇明经世文编_page82.html">
    82
   </a>
   <a href="皇明经世文编_page83.html">
    83
   </a>
   <a href="皇明经世文编_page84.html">
    84
   </a>
   <a href="皇明经世文编_page85.html">
    85
   </a>
   <span class="current-page">
    86
   </span>
   <a href="皇明经世文编_page87.html">
    87
   </a>
   <a href="皇明经世文编_page88.html">
    88
   </a>
   <a href="皇明经世文编_page89.html">
    89
   </a>
   <a href="皇明经世文编_page90.html">
    90
   </a>
   <a href="皇明经世文编_page91.html">
    91
   </a>
   <span>
    ...
   </span>
   <a href="皇明经世文编_page87.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
