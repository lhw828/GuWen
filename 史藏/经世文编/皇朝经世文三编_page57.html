<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 57 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 57 页/共 67 页
  </h1>
  <div class="content">
   修路　　　
郑观应

王道平平古帝王致治之一端也昔者司空平道视途修闾氏为之禁驰驱以防践踏衔枚氏为之禁歌泣以示端严诚以道路之修否可觇国政之兴废可征人事之勤弛商务之衰旺系之行旅之苦乐因之市面之兴衰系之然则王者重修路之政具有架心非若告朔虚文在可有可无之列也今泰西各国皆设工部局司理道路桥梁以时修葺化艰险为平易变欹侧为整齐以水车洒尘埃以木车收垃圾街道洁净迥异寻常非若中国各府州县道路则任其倾圮污秽则任其堆积官虽目见耳闻不啻司空见惯置诸不理修路之政久废矣今一县有应修之路一府有应修之路推而至于一省以及二十二行省无不有应修之路京津为往来大道官商士工皆荟萃于一途固应随时兴修俾安行旅乃参差不齐凹凸不一平时两马一车已难行驶[偶] (隅)逢霪雨则平地顿成泽国车马运于水中贸贸然如瞽者夜行无路径之可辨因而倾覆伤损时有所闻而且通州至齐化门四十里石路久坏倾侧颠覆不一而足而部中报销修路之费为数颇巨大都入官吏私囊问凹者曾填之使平乎未尝填也问松者曾砌之使固乎未尝砌也徒侵吞经费供挥霍之赀而已吾不知司空所司何职意置国计民生于不顾抑独何哉大抵修路之法辨理得宜其费轻微其效远大其经久不变则利于通商惠工其化险为夷则利于征兵运饷曩者山西兴修四天门路程西起晋省榆次县什贴镇东迄直隶获鹿县土门口绵三百八十余里其间险阻居多四天门踞太行之脊古称井陉天险上而蹬道盘曲下而河滩纡回行旅往来无不动色相戒商民交困无可如何因而民力雕残商务败坏后经按兴修大路则填平缺陷其土石相间之处或设以栏栅或镶以石砌成专用石工径狭者培土累石以增其厚山峻者堑岩璧以益其宽道旁开渠以免积潦停滞随架桥梁以便车马行驶由是艰险之区悉变康庄孔道民咸赖之可见修路之效远且大矣不特是也如中国往来大道一律整齐则运费必轻物价必贱用物与造物之人两得其益譬如开煤矿运道不便价值昂贵一旦修整旧路或建造铁路则运费减半而煤价即减四之一是修路于运煤有益也制造工艺之事悉赖转运灵通方能销畅旺一旦运道既便则进货之费较省成本较轻造成贩往四方获利必重是修路于制造有益也他如商务农务及凡百商旅无不均沾其益此修路之政所以宜亟行也英国自一千七百六十年起境内通商各口凡水陆桥梁山川险阻莫不一律修整平坦可行由是旅客之往来货物之运载康庄大道随意驰驱而商务因之起色凡有土产易贩运不致滞于一隅云今宜饬令天下各省就目前所有官站一切扩充狭窄者开而之崎岖者填而平之兴办之法若首至尾逐渐开筑不特费用浩大抑且难速奏功不如饬各省州县各按所辖地采办物料督率营勇同时起工如此则事有责成不致互相推诿而分筹经费亦不至于拮据抑有说者凡造铁路皆须平治道途今将尖站兴修即照铁路之宽为率则将来欲造铁路时无须另行修路但加以横木搁以铁条而事已毕是修马路者即异日造铁路之始基也惟当先订章程以资激劝凡办理得法速征成效者立行保举不次升迁怠玩无效者酌予薄其修法当仿泰西各国有石路土路碎石路黑膏路铁末子路皆便转轮之力较中国沙土坎陷相去不啻天渊凡今租界所修马路大都下铺石块宽侧立窄不一其形石块之上则用泥土碎石铺匀然后以人马机器拽铁碌碡往来旋转压愈重则路愈坚固轨愈多则路愈砥平以五尺为度亦有一二丈四五丈者繁盛之地必宜较宽冷落之区不妨稍窄皆视地势为之其路心宜高以免洼潦存积所用之石必质刚性文理细密者方能耐久中国可用青石沙石花刚石铺以为基须厚一尺虽极重车马行过亦无轧碎之虞然而有兴修之法尤当除兴修之弊历来内外大小衙门承办修路工程假如估银八万四千五百六十七两分为十成每成八千四百五十六两七钱名为八成到工余二成为节省费承修官分其一司事人等分其一其寔到工尚无八分至多不过四成积习相沿牢不可破即有廉洁之员奉公守法不敢公然侵挪然其能核算工程者百无一二而司事吏役遂串通工匠人等舞獘营私互相蒙蔽故地方兴一事开一工虽有诚正人员总理其事但能保己之廉洁不能禁人之浮冒此弊相沿久矣今为修路计与其暗蠹以保私囊不如明给以彰公义凡承办官员酌给公费吏役有随同照料之责营勇有分段开筑之劳均宜酌定新章贴给费用以养其廉自后所办工程不准丝毫浮冒如敢复萌故态扶同徇隐但查出工料与修费稍有不符之处即从重治罪如此一儆百庶上下不敢相蒙矣更有一法可以不动公当令城乡绅富量力输捐专修本邑道路其有捐输巨者奏请优奖修成后选派委员及本地绅董合办工程事宜随时修理不准堆[积]垃圾不准倾弃污秽违则必罚夫然后各省城乡市镇无不焕然一新斯天下行旅皆悦而愿出于其途矣

　余见上海租界街道宽平整而洁净一入中国地界则污秽不堪非牛溲马勃即垃圾臭泥甚至老幼随处可以便溺疮毒恶疾之人无处不有虽呻吟仆地皆置不理惟掩鼻过之而已可见有司之失政富室之无良何怪乎外人轻侮也通商各埠江边海边之地当道理宜填筑马路如洋人之租界一式以便往来仿照租界章程设局日夜轮派捕按段查月收车费各家灯捐垃圾捐各船码头捐以备费用余昔年在粤东创设开平煤矿局填筑轮船码头之时曾与同志集赀具禀当道拟承筑城外河边一带涨坍以免占筑者日填日广致河道日狭日浅一[切] (承)经费归承办者出不领公费惟筑成之余摊归承办者拍卖开销有余则提二成分酬办事者之劳此外尽归地方公用后以谋利者纷纷递禀争办许以重贿因此不敢涉手事终无成可见凡事创办之不易非当道者知人善任不能成也今上海租界地价极昂上海英法美租界地价每亩三四千两至八千两之多浦东地价每亩二三百两多至千余两何不效英法开通海底地道以便往来城南由十六铺以上高昌司庙北界虹口以下至吴淞一带河边涨滩均宜填筑马路仿照香港填路公司章程出示晓谕先准子母相生之地即缴填筑各费给予印照管业如逾限不缴则将其地拍卖以充公费捕费垃圾捐及灯捐及大小车捐各船码头[捐]悉照租界章程办理不独于有司无损亦可大壮观瞻且宵小辈容留无所于地方不无裨益也

　　盗工　　　
郑观应

三代而下刑措之风一见于汉孝文之朝再见于唐太宗之世除肉刑纵死囚仁政近古犹有下车泣罪之遗乃后世或訾议之不知仁民爱物皆自神武不杀之一念中非尽属好名之举也又何必沾沾焉遵亡秦苛暴之律令方可大畏民志哉历览古今罹大辟者惟盗为多周秦以还盗之为患不可胜数小则胠箧掘藏大且乱民窃国张角黄巢其尤显著者也大盗而至于肇乱则不能不芟夷之歼戮之以昭一世炯戒独是此作奸[犯科之徒] (犯罪之科)本皆吾苍生赤子也有饥寒之盗有驱之盗有黠骜之盗有胁从之盗妻号儿啼谁则甘之刑驱势谁则安之黠骜之徒失所则梗教化因才可效驰驱胁从之类受匪诱则为匪经德化则复为良传曰不赏而民劝不怒而民威于鈇钺良非无术以处此也考尚书有金作赎刑此既详于罚锾篇矣又曰省灾肆赦怙终贼刑民迁善亦未尝不可宥之三也秦时有以徒役罚罪人者九江王英布故骊山之鲸徒也汉时有城旦鬼薪之类皆以处夫有罪不可赦而又无金自赎者则罚作苦工以代之各国狱囚或驱以修桥整路或令各执一艺俄则将罪犯载于边境开疆辟土以实边防有益于公而不戕其命两益之善政也今日海禁大开华民赴南洋及出洋工作者不可胜数虽英美近有禁止华工之例然如南亚墨利加一大洲则有墨西哥巴拉马秘鲁[古]巴巴西各民主之国在在需人垦荒辟土招工之举有加无已粤东及南阳各埠业贩卖猪仔者仍复市利其间驱诱善良远适异域前者物故后者继往官禁虽厉诱贩自如为害良民诚非浅鲜与其禁之不绝何如转移而变通之官为经理舍良民而谪匪徒则善者可保生全而恶者可加惩创也今拟请举同治五年所立英法招工二十四光绪三年所立日斯巴尼亚招工十六由总理衙门与各国公使申议明定妥细章程自后凡各国不问有约无约之邦但有招工之役可先由公使咨会总署其无约之国亦可请有约之大国公使代达总署分咨各省各该省行下各道府厅州县将所有谳定各盗案之犯除下手刃杀事主之一人必须抵偿外余皆解赴各海口交外洋招工总理之人而点验装赴外洋酌定做工年限每名取回工价银若干两交还该盗犯家属以为赡养是则法外施仁该盗当无不感激甘心者也夫以中国不胜诛之盗充外洋欲招之工盗得生中国去其害而贩卖良善懦弱之风亦不禁而自戢斯一举而三善备焉此古圣王分背三苗诛除四凶投诸四夷以御魑魅之成法也传曰唯仁人放流之不与同中国亦即此义也欤

　附剑华道人论曰吾读郑公盗工篇不禁怃然而兴叹也夫中国之多盗一由于教化不行止知齐之以刑免而无耻一由于民生未遂无恒产斯无恒心放辟邪侈无所不为故盗案日破盗犯日诛而盗风迄无休止杀者如故犯者如故而被盗害者亦复如故也若得良有司孳孳汲汲讲求教养先谋遂其生次图化其蒙则今日之赭衣桎梏安见非他日之忠臣孝子也然此效非可急致必十年生养十年教训而后可渐跻无刑止辟之风侧闻我　国家奋发图强已计开办南北通衢及各省铁路工程浩大丁役所需甚伙曷不即先移此等盗贼未伤人命但取赀财情节较轻可以网开一面者悉下地方官使按名造册解送所立工头以监力作夫开其死罪则必感再生之恩授以工作又可得资生之计稍有人心者断无不痛深怨艾改莠为良也[爰] (疑)进一解与前篇招工之议相附而行唯当道者择焉
 
　 
卷六十六　工政六治河

　　治河　　　
郑观应

河水发源昆仑之墟伏流数千里涌出地上汇为星宿海至积石流入中国由积石而东北而南三千里至龙门今山西河津山石崇竦河流湍急禹凿之以分其势其在河南省河阴县以西两岸夹山势不能改道旁泄故河流至今如旧自荥泽县广武山而东既无两岸之山以束之而又土松地旷乃得逞其浩瀚奔腾之势横流兖徐冀豫之区不可复制我　朝定鼎于幽燕正河道敝坏之后溃决频仍然河性避逆就顺避坚就疏避远就近避高趋下挽之即忽左忽右扼之又乍进乍退皆失其本性使然善乎欧阳公之言曰水河泥沙下流淤高水流不快上流乃故河流已弃之道自古难复强复之则每于上流惟有曲体其性为分为合为宽为束顺其势以驱之忽容其下流有淤且下淤之故在于积沙沙去而不停则河流自畅昔李公义制铁龙爪揭泥竿车绳曳舟尾而沉之水篙工急棹乘流相继而下水深数尺黄怀信制浚川笆以石压之取大绳两船之端相距八十步各用滑车绞动去来挠荡中沙已又移船以浚水浅则反齿曳之凡此皆去沙之具也即或施用之法今昔偶殊而神明变化在得其人不使河积沙水落而沙已刷不与河争地水涨而有所容则河归山东入海可也从淮徐入海亦可也但袪其患而已何论南北我中国防河之员古有能者防河之策世有成书　国家不惜费数千万金为亿万生灵谋安乐奈流沙至下流愈壅而堤防至下流愈多且堤工之需土也势难掘河中泥沙则必掘就近之田土迨堤上之土渐坍入河又再掘田土以修之年复一年堤身既高河身与之俱高河身愈高田地因之愈低河高田低水性就下必至河变为田田变为河沧桑迭变职是故耳伊古以来河自开封而下东北逆流入海禹贡所谓北播为九河同为逆河入于海者是也迨九河既塞沙石日增堤岸日倾河底渐高乃东南趋清江浦入海积久而沙石之埋也如故堤防之倾也如故河底之渐高也亦如故故咸丰四年又自大清河而东北趋入海数十年间河流屡变为患滋甚此所以近年复大也一决于郑口而徐豫被灾再决于泺口而齐鲁受害仰邀　庙社之神灵上　朝廷之筹划仅得顺澜顺轨大溜归漕费数千万金钱大工于焉告竣甚矣河之不治正不得委之天数而无预于人事也惟是口虽塞而不求善后之策则犹未可恃也今就管见所及略举四端以资采择

一曰缓上游河之上游诸山峙立当于山下塘谷里通渠引水停蓄如水河不得宣泄则开沟引归别河若不能另筑别路可在本河两边开沟受水皆用堰闸随时蓄放庶河流迂缓不致横流所谓顺路通渠顺渠通沟顺沟通河是也且设闸穿渠则两岸村庄可收水田之利或地势稍高去河较远可用桔槔吸筒取水多掘深井顺沟兼用辘轳河道潦则溢旱则涸西法治河务防旱潦防旱在设闸蓄水防潦在启闸泄水建立双闸得力尤多开浚尚其次也一曰开支河河水当春夏之交积雨平添一泻千里海口淤浅支河沙淤势必泛滥宜遴选干员悉心勘察浅者深之狭者宽之曲者直之水得归墟自无倒激且河流之分莫便于郑州此处直抵淮河自洪泽湖清江浦老河入海州府去河数里四周瞭望一片汪洋广袤二百余里豫南水汇于此复有自洪南六安州来诸河之水正阳关宛在中央可藉势合国湖由务通皖多有西南顺向东北之深沟高堤昔人所造取大河泛滥之水分入小黄河有此堤为沟即为东北十数州县之保障支河开河流分水势杀矣取泥之法可参用泰西挖泥机器船即以水中之泥为筑水边之岸兼而行之事半功倍庶免筑堤反以填河之害也一曰宣积潦积水不宣行潦暴发横冲直决平陆顿成泽国清口云梯关通海河道今俱干涸如导黄水行此道而以洪泽等湖蓄来路之水水性就下颇堪逐渐归江黄流经行率皆高地今决而行东南路属低洼如顺势筑堤束水可开浅水船往来镇江之大路荷兰治水之路岸设大风车逐水归海凡近河海之处皆筑堤防有高至四五丈者或于堤上开路达水以备宣泄而资灌溉酌量参用可免壅塞之虞一曰开大河以蓄水黄河之开湖莫便于口外蒙古之地上古不之未成之湖虽大小不等而综计大概周围约千里有奇历年久远沙石充塞遂成荒野即所称沙漠之区也黄河自陕之宁夏出关北经其地倘于此处开成大湖自湖之西面或开一口或开二口以纳水湖之东面开口泄水亦如之湖之两面各口建闸以限水之多寡各闸设员以主闸之启闭河水不大两闸皆闭则河自河湖自湖各不相谋也万一奔流倒峡自天而来则开其西面之口以纳之水势虽猛而有此千余里之大湖以分其势当亦杀其大半矣河水至此一停沙石沉于湖底上流既留沙石下流自免淤填即有时河水满盈而大流既通何至泛滥洋溢此非无据而云然也亚美利加之北鄙有大河名圣桑罗流长水急与黄河相埒幸其间有天成三大湖水入其中为停蓄泥土沙石悉沈湖底故河流清涟直至于海而舟之行乎其间者往来不绝又埃及之泥勒河昔日为患尤甚于圣桑罗夏季约瑟执政于其国之东南掘一大湖湖名美利自此历数千年不为患则甚矣开湖之为益大也然河之开湖于蒙古也其益正不仅此一不侵占土田盖沙漠之地半皆死水未及耕耘即有草木蕃芜不足供刍牧开湖于此土不妨　国课下亦不害民生其便一二可以时蓄泄河水盛则放其西闸约之于湖而不致太盛河水衰则开其东闸引之入河而不致过衰河水以人为消长是不啻在驭之马驰驱由我而范者其便二三可以资灌溉无湖之先沿河之民亦间赖灌溉之利然水之消长无定水涨则千顷汪洋水消则两岸辽远是水大不便小亦不便也有湖以至其出入水之消长出入皆由人定斯灌溉之赖利无穷矣其便三湖水之出入有定河水之盛衰亦有定数凡河水所经之地如陕西东界山西西界河南中界山东西界安徽北界直隶南界五六省皆可资其余润即天灾流行国家代有而人力胜天旱潦皆无患矣泰西埃及一国旸多雨少一岁之中甘霖绝少其所以润养稼穑者则全恃乎泥勒一河而黄河从可知矣盖黄河水中之土肥美宜田使疏而通之如泥勒河之利便则稷嶷黍与千万之仓箱可庆前被其害者今且享其利矣其便四鱼性喜清而不喜浊黄河之鱼无多者水浊耳今既开湖以清以游则自蒙古而下直至东海河水清涟虽非鱼知鱼之乐矣河流既清而舟舶之往来于其中者毫无艰阻则舟楫之利达于北方而水磨之设更无论矣其便五

说者曰河身年年淤塞两岸筑堤河身愈淤愈高建瓴之势一决则胥为泽国是可以河身为堤另于河外挖阔数里所挖之土另筑一堤由河南山东以下节节相机改筑俟筑成之后则决水入所挖之河身而两堤夹之以入海此可保数百年无患但事关重大劳民伤财成功非易恐贻天下笑曰天下事因仍者易为功创始者难为力又曰小民难与图始可与乐成夫黄河自开封而东数经溃决河臣随时修筑决于此者修于此决于彼者筑于彼补偏救弊易于见功而无如今日筑者明日溃矣明日筑者后日又溃矣十日之筑不敌一日之溃而一朝之溃足[废] (费)经年之筑则始逸而终劳名易而实难功之成者安在故治河之事尤贵得人然而责之河官不如责之疆吏责之疆吏不如责之乡绅盖生长聚族于斯则痛痒相关不敢自贻伊戚也夫中国之人动曰黄河有神决口合龙皆一归之天意而不然也南亚美利加之亚马孙北亚美利加之米西比其河源之高河流之急亦与黄河等治法夹河筑土堤厚近水使河身宽窄相均水溜疾徐相均先用本石于海口修坝五年工毕溯流而上筑土堤长五千里有奇经二年而工亦毕于是沿堤种树年年修补至今屹然无恙端在堤近水深则溜急力大始能带沙泥下行上游河底刷深则海口之底亦刷深此一利也河身上下游宽窄相均则堤不能决此二利也入海之处既深则商贾大船可进此三利也一成之后功坚料实水患永除其它意大利之治官河埃及之治尼勒河英人之治印度河大致不外此法至今永无河患彼亦人耳所尽者亦人事耳何竟一劳永逸若是美人李佳白之言曰河之决口其故有二[一由水盛]一由淤塞无论何国之河当制其水势之盛而去其淤方为妙法首在理河源或于近源处递修层坝以节其流或廓开一湖以停蓄之即上游众水来归亦于此为总汇且多作旁池使水入池中旋而复进泥沙因以沈落兼多植草木以潜吸其水气不至汛滥为灾此理河源制水去淤之说也次开海口须兼用机器挖其底令深又于海口左右用木石作坝直入海中一二里许以速其势则入海之处泥沙不停前土耳其国开多脑河海口未开以前水深七尺开口水深二十尺荷兰国有止水名马河堑不通海嗣凿通之海口深至二十尺德国一河入海处水深七尺开后十八尺俄国有河入海处水深三尺开后十二尺他国开海口之处亦有由六七尺增至一二十尺不等者此浚海口之说也再河身两堤多植草木竹苇之属能吸河水能开河堤此治堤之说也连岁俄人于西北诸境经画河渠泄暴涨杀怒流意以中国为壑建瓴高屋坌涌来源水势将自此益大苟不尽法以疏瀹之为患将何极哉且西北两江两湖水患之外广东之东西北三江于古未尝患者今亦为患年盛一年安得当道如大禹复生相度形势为之疏凿使水患尽平化有害为有利哉

　雍正间李敏达疏云天地之有江河犹人身之有血脉宜流通不宜壅阻而黄河西北之水由高就下悍激湍流尤非人力所能夺故神禹治水止言疏引顺其性而利道之尚书所载无庸琐赘然洪流浩瀚汹涌奔溢急则冲刷无底漫则沙泥淤塞治河之法或导或防惟于此处作用耳臣闻黄河入海之口原设有船夫不时疏浚使不致沙淤壅积下流之脉络宣通则土源之横决自少此必然之理也后经河臣为节省裁革不于此处留心以致沙填海口黄河下流之处听其散漫沙日益壅而水日益浅所以年年上流决口前次北岸之冲夺运道犹可急为补救惟去年决开南岸水无所容直趋洪泽湖仍由清口会合黄水方入东海但洪泽一湖上自陕西商南以东等处山水并河南五府以及江北一带诸流总汇即此一湖水每年伏秋二汛高堰已属危险再加黄河归并其中更当何如黄水浑沙一见清水必然澄落湖底势将垫高若再遇水发则湖愈浅而受水愈少高堰之保固愈难倘有漫溢则淮浦高宝以东数千万生灵皆有虑久在　圣明洞鉴而未闻何臣言及于此深为惶惑臣幼龄时即闻从前三十余载黄河不为大患者实赖原任河臣靳辅之力迄今小民犹食其福且彼时沿河官地尽种柳蓄草坝扫之需不累百姓嗣后诸臣莫能改其成规不过托　天家之洪福循途守辙仍无大患及渐次崇尚节俭遂多用不知河务之腐儒因而渐至废弛耳

　　论修河　　　
李提摩太

昔先王之治天下也候人在疆司空视涂又有遂人匠人暨稻人之属各尽厥职诚以地利所在陆与水并收其用故舟车之需其有关系于国计民生者大矣递至今日五洲相通陆路则宜有火车水路则有轮船所有转运费较之往年专恃骡马帆樯者其有速迟巧拙省费情形固不待智者而矣虽然自分观之陆运与水运固各有其用若合计之则水运之费减于陆运者实多是以五洲各国除有轮船之地外莫不欲广开河道以收通行之益但河道日久有利必有病或水行湍急有泛滥之虞或沙梗淤浅有胶搁之患大则宣泄无从每当春夏之交积雨伏汛其势滔滔一泻千里堤防人叹其鱼小则舟楫不通商贾裹足贸易日少地方凋敝因此欧美两洲均皆极力讲求修河之法其在平地所开之河水流太缓往往泥沙停聚淤涨如埃及国之尼勒河英国之太士河前属土耳其之丹流河法国之罗恩河美国之米西屑皮河曾皆因地制宜各尽其妙或将河岸修窄以成就下之功或将河身改宽以免冲刷之虑此外挖挑修浚均有成法可考虽海口素称难治然观埃及之泥勒法之罗恩皆系另开之河英之太士河两岸修理高埧使前有水之处皆为干地则有时将海口逼窄使水流奔急所有停沙即顺势下如英之太士河与美之米西屑彼河皆已大有效验至水中修河从前最为难事近年来得有新法即觉甚便如[塞] (寒)门德土挖泥机器入水衣服不畏水炸石火药等物其获益实非寻常可比昔时用大石修河既费人力又不见功现用塞门德土可以自做石块或重十五吨或三十吨甚至三百吨倘再需大不必再为先做即在水中亦可自行制成故当年海浪可以坏石块自有塞门德后即不畏海浪矣英国苏格兰柏尔兰省有用大石块者又英属耶百的海口石块全系在水中制成若欧洲日前造桥均用空心铁柱子现用塞门德亦可放做如太密士河克来的河皆曾用过以上各项皆确有明证固不可不及早购备也至挖河机器近日中国亦经购用如导海导河各船亦已成效彰彰在人耳目间矣今者天津海河频年淤浅进口轮船每停泊于大沽白塘口等处起卸货物雇船驳运不独价增多商民交困且津沽为　京畿门户各省海运漕船皆须经过此河　天庾正供关系匪轻自宜赶紧挑挖切勿因循坐误欧美两洲治河良法甚多要在审时通变择善而从运以精心持以毅力虽浩费在一时实利赖在万世也是否有当敢以质之高明

　　治河上　　　
陈

黄河发源西域逦迤五十余里而至内地水利所在实开九功之先昔者神禹随山浚川任土作贡遂转洪荒而为平成法具于禹贡而道则原于洪范汉魏以后师汨之智昧畎浍之制于是全河之利尽失而滨河居民薀昏垫之灾者数千年而靡有定然殷忧启圣而贞下起元去害兴利此其时乎故愚请以三策进

导源岭横绕北徼率顺水性循山入江扼中朝内外之防开塞外富强之源以治河为防边此策之上也何则山以水为用水以山为体故水以界山山以摄水欲明水道先考山脉天下之山以西藏极西之冈底斯山为祖康熙五十九年遣理藩院主事胜住偕剌麻楚尔沁等国得之三周一百四十余里高出众山百余丈顶上百泉流注在阿里达克之剌城东北三百十里直陕西西宁府西南五千五百九十余里西三十六度四分极出地三十度五分实诸山之祖居天下之脊众山皆其分脉分干有四西北向者为僧格喀布巴山蜿蜒起伏以趋西域抵吉布察克山而结岭魏源海国图志谓昆仑即岭[众山之祖乃岭] (众山之大龙池岭)而非冈底斯山所谓河源出阿耨达者乃岭脊上之大龙池证引甚辨惟疑后藏之水多南流入海不知冈底斯山相近亦有四大山其北自僧格喀巴本山而西北为冈里木孙诸山绕阿里而北二千五百余里入喀济国山行必有水特不入中国故未之考耳自岭而东又分为三大干北干由岭分趋东北循乌什之贡古鲁克阿克苏之穆苏尔达巴罕库车之丁谷山诸地之北至于伊格登山在伊西南百余里东北行踰鄂尔和绰尔山循察尔古尔依特山东行起阿尔泰山即古金山一作阿勒坦鄂拉直趋肯特山而结于外大兴安岭阿尔泰山绵二千余[里高]入霄汉外兴安岭长几万里二山山阴水皆东北流山阳水皆西南流故断为北大干其中干则由腾格里山之空格斯山东南行过喀喇沙尔起博尔图达巴罕循吐鲁蕃罗卜淖尔东行起祁连山遶套外为贺兰阴山经归化城宣府至独石口外之多伦泊而起内兴安岭东入辽左起长白山回龙穿海陆行而结泰山　　圣祖仁皇帝谓长白山二干一干东至鸭绿而结高丽一干北折至盛京复西行而南至金州旅顺口之铁山穿海而结泰山故泰山面西南而背东北案汶泗水皆西流亦其一证又唐一行创山河两戒之说谓北界自三危积石东循塞垣至濊貊朝鲜者误不知积石为北戒之南干朝鲜为北戒之中干而北干实当以外兴安岭为纪口魏源以祁连为上起于阗与天山之不相属者误山脉以界水为断祁连来自喀喇沙尔所循之罗卜淖尔小包尔腾海达布逊池大通河皆其大界水之历历不爽者和阗北距叶尔七百里南行二十日即后藏东皆戈壁沮洳之场逦迤而至河源其由天山直趋哈密者余支也中干龙脉腰落而起祁连故天山尽于玉关而哈密余支尽于布隆吉河松筠以祁连山之阳为吐蕃哈密盖误以天山当祁连山也其南干则由叶尔经和阗尼莽依山东南行而起巴颜喀喇山一云即古昆仑山今河源之所出也在星宿海西三百里东北至河州界积石关计二千七百余里齐召南谓其脉西自金沙江南石山东来疑误河为北条源出藏北江为南条源出藏南巴颜喀喇北江为山后有那木齐图乌兰木伦河托克托乃乌兰木伦河二大河以为之界故确定其来自和阗循阿拉克沙尔山过大积石山入终南逾河并雷首底柱王屋太行而结恒山南干之实结于此盖正龙尽落未落则沙少水多恒山三面界水桑干滹沱二大河以及寇河沙河滋河诸小河层层锁龙又焉往魏源但知北干有二故误以中干之原于三危积石一行误以北干之南干为北戒故误以太行之脉东循塞而至朝鲜口所称中南二干均就北大干而分非今堪舆家所言三大干龙之说也此其概也然则北干水道可得而言矣议由天山北路伊河西北图尔根河起逾博罗拉达河库尔喀喇乌苏河安集海河和尔廓斯河苇河乌陇古河布尔干河德伦时河锡拉河墨特河推河塔楚河翁金河循达尔罕山北麓入喀噜伦河搭尔河穿戈壁百数十里通科勒苏河达敖嫩河入黑龙江其由天山南路者则由岭循乌什城河沿开都河博斯腾泊入阿尔辉河托克逊河蒲昌海哈密河布隆吉河过花海子入居延泽穿阴山达搭楚河曲曲入江虽开凿河道汇巨川堵支流费固不赀然河成实子孙万世之利也

曰其扼中朝内外之防奈何曰近者俄人逼处吾后踰兴安岭而南与吾争东省三江之利又西北新疆之地膏腴尽为所占东西横万余里防不胜防若能特开新河挖土筑堤以置铁路征兵运饷一水上下俄虽强不足虑也盖山险既失则当退而守河夫宋太祖之经营河朔也雄县界皆令多植榆柳以防敌骑之冲突秦始皇亦特筑万里长城以遏强胡此皆严中外之防明利害之机以治河为防边实一举两得之计乎其开西北富强之源奈何曰西北为秦陇之屏障燕晋之藩篱自新疆开设行省以来布置亦当矣然省不过十数县城不过数十庄地旷人稀难骤望其生聚盖沮洳戈壁之人畜俱困故皆裹足不前耳若大开河道使舟车直达则地大物博懋迁自众将来练兵筹饷不患无措且由此大修屯政而吾圉固矣顾或者难之曰北路如苇河乌陇古河推河搭楚河之间皆隔有古金山杭爱山等麓布隆吉居延泽东行有阴山以为之阻又瀚海之沙碛天山之戈壁又岂可借巨灵五丁之力哉曰地利未转万人不能浚一湖风气既开匹夫可以达五洲往者葡萄牙于印度西南界之孟买开凿海港建立城邑通行市舶近法人海理色朴以苏尔士湖横连亚细亚阿非利和二洲以一人之力凿而开之闻其子又将凿巴拏马分南北美利坚为二盖泰西机器百出穴山而启铁路入海而穿电线今昔异时又岂可以一隅之见自局哉然则今日非常之举亦患其无资耳不患其无具也或又曰今国帑告匮费将安出曰招内地流民以实边准其自占地利托泰西豪商招以包工许其酌操利权经之营之十年之内河道大开沙漠之地水草沃饶富庶可坐而致也或又谓汉武帝时齐人延年[已有徙河塞外之议或谓阴山大脊必不可] (之言也可按图书观地形准高下开大河东)踰瀚海沙碛必不可疏今吾子所陈得毋摭齐人之剩说而为通人所见呵欤曰延年[之言也可按图书观地形准高下开大河东] (已有徙河塞外之议或谓阴山大脊必不可)注之海则关东长无水灾是仅知徙河关外内地即可无忧实不明当日水土之性北中支干之界诚不免或人之讥然或所说亦一貉之见也瀚海者洪荒以前大河之旧大界水也自神禹舍阴山而凿龙门截中干之界水东入内地于是漠北之地始尽成沙碛龙门可凿阴山独不可踰乎有以知其不然矣或又曰如吾子所议良然岂神禹当日亦见不及此欤曰非也唐虞之时地仅九州岛荆扬边地视同瓯脱故禹仅就中干之水凿龙门使归内地而又于冀兖下流播为九河所以漠北水利不甚计虑盖秦汉以前地气锺于西北内地魏晋以下东南始盛沿及金元渐趋塞垣东北此天时地利人事之自然而然者非真圣人之知有不足也或又曰今者回匪初平哥老会党又所在而有民情浮动当持之以静猝有非常之举其不为元氏贾鲁河之续者几希曰元氏之亡亡于国政之不纲非在人之谣所能动也文筑灵台而庶民子来秦筑阿房而戍卒揭竿固别有所以致之也全河外徙则内河可垦之田当以亿万计仿军屯之例使人得占田自力拔尤使卫边以招抚为解散即以解散为召募利益岂有涯哉或又曰河大禹之所道也圣人作事为万世功通于神明恐难更改英明如汉武亦为是言将吾子之说终不可行乎曰是又不然河自周定王五年南徙砱砾遂渐移而东已非复禹之故道矣自是以来三千年中屡修屡害靡有止夫河自郑州以下南流东徙皆其故道何历考迁徙大抵而北者十之八而南者十之二盖行北地者三千六百一十余年其南行仅五百一十九年据光绪十三年翁同龢等疏故兰仪铜瓦厢后乃改道北趋盖山不离祖水必归壑亦可晓然于北干之水终不能以人力挽之使南也天地之气以渐而开河源之说始自张骞唐宋以来谈者如梦元世祖迁都实穷四阅月始仅至阿喇脑儿至本朝康熙五十九年遣理藩院胜住等直穷至阿里以西三百里而真源始得盖天算舆地皆历久愈明近者英人之治印度河一日之内水可陡涨五尺德人之治兰因河源流二千四百里水浊多泥亦借机器埃及之治奈而河建闸蓄放他如意大利奥国等国水患皆突过黄河今皆一例顺执或者五德之说水运将兴以古三元法推得同治三年交上元水运详所著三元运统表四海自此遂永庆安澜乎是在有志澄清者次第举而措之其可也

　　治河中
天地有不涸之仓国家有莫大之利则内地之矿务塞外之河防是矣矿务之利近稍稍有知之者而河防则从未之及夫内外蒙古起自元初已六百年矣以文武之圣东迁以后国势孱弱尚不能自立亡国遗裔其为再实之木乎比闻其俗趋便易少机警习喇嘛教吸鸦片烟奄奄无气息其不肖者至狗偷鼠窃无所不为朝廷虽设有办事大臣增添卡伦然戍兵无几仅足供更番[候] (侯)望之用而已其甚者亦且相从而靡盖俗之不振甚矣蒙古之衰敌之所喜而吾之所甚忧也卧疲羊于饿虎之旁笼干鹊于饥鹰之侧欲求其不噬其可得乎故欲收其唇齿之益当重以腹心之寄非大兴水利而实边防不可拟堵黄河南行故道使由套河北路图尔根河东北行达德布色黑河绕墨灰驿路踰纳林河循察罕鄂博入昭哈河堵东洋河达七七哈那河踰哈那台河沿哈拉马苏河改穿内务府镶黄旗牛牧循察汉托罗海岭北麓疏乌兰克勒大马库朝古者五河为数不及百里堵五可儿河而汇五河之水入乌兰城上都河北流转东复折而南浮于库儿奇勒河于郭家屯北堵滦水截使东北行循郭里岭东行穿虾蟆岭入英金河沿西剌木伦河达大辽水入海疏凿水道改宽河身厥利有八而形家之说亦寓焉矣万里来源环卫神京外固长城以作金汤其利一区内外蒙古为水陆二防以外蒙古为江北之濡须淮南之合肥舟车四达接应利便其利二黄河自郑州合龙以后时有口随其北行之性则畿辅有渐车之虑挽就东行故道则东南无安堵之期若改道使出河套则河身尽占为田堤悉令种植五年之后富可敌国其利三水草沃饶荒漠之地顿致富强备边之道莫大乎是其利四地辟人众货物充牣关外铁路由此大开其利五全河外徙则秦晋衮豫四省水利不能不改渠置闸人自为力四省之地可期富庶其利六河工岁修之费往时定五百万近经裁节犹六十万而意外之费不与焉乾隆四十六年青龙冈之役费帑二千万嘉庆十六年上谕河南近年以来年年漫口前此已费三千余万今郑州之役奏销亦一千二百万度支有常而漏无底病国厉民曷其有极若全河北徙百弊尽蠲其利七俄国近于西比利亚新造铁路横新疆蒙古东三省上策或难猝行得此河亦可稍折其锋昔粤捻诸逆窜扰曹济几无虚日然未能过黄河一步以河为防不无少补其利八若夫形家之言虽为体国者所不道然涧东西周公亦尝借之以营洛而朱子亦云冀州正是天地间好风水但仍误以山自云中发来故取前面黄河为案若夫河北通上都则万里来源后而为荫龙之水大小辽河为领龙之顺水津门七十二沽为倒局之逆水旅顺登莱对插海中为固局之水护聚会永壮皇图此岂复汉晋中兴后之人祚所可拟其万一哉夫古称博求能浚川疏河及征能治河者皆谓其熟悉形势而参以时局之人不然修堤筑坝之工镶扫戥水之法此河上老卒之事耳尚有待于求而征之哉循此干大界水之旧顺地而循天纪竟神禹四千年来未竟之功故谓之上策若夫据中外之形势固国家之基业利及万里功在当时故曰中策也试言下策

　　治河下
河自神禹奠定以后六百余年至商始有水患然不过迁都以避之非有溃决漂没之痛也周秦以来河患史不绝书至本朝尤伙顺治间河南为甚康熙六十年决詹家口乾隆十八年决铜山四十六年决兰阳嘉庆朝河南屡决靡费至三千余万道光二十六年开封次年又决中牟咸丰三年决河南兰仪铜瓦厢径入大清河遂复北行故同治七年荥泽四月十二月堵合十年决[侯家] (石庄户)林漫南旺湖始分入南运壬申二月合堵十二年石庄户张支门漫牛头河始由南阳河径入运河十四年三月堵合贾庄普建南堤北流斯定而大清乃全受黄河矣光绪四年大清河两岸旁决小口不一至丁亥十三年八月十三日郑州上南厅之决口宽三百余丈尤为百余年来所仅见而近之为河防之说者其书汗牛充栋其说膏润液美究其治法不外镶扫筑坝创水圈重堤放淤包滩下扫与修九河之遗迹复南行之故道而已而大旨不出乎汉贾让增高陪薄劳费无已之下策潘季驯束水归槽借水扫沙之成规然其法固具在也何患仍未已乎呜呼治河其果无善策乎何昏垫之灾终不能免也夫善解者批亢而捣虚善灭火者曲突而徙薪河虽决于东南然其源固自西北来也闻之黄河入境至[榆]林府府谷县北水深不过八九尺至榆林府西纳入无定各河则水添至一丈一二尺至孟(榆)门壶口纳入汾丹各河则水添至一丈三四尺至西安府三河口纳入渭泾浐灞沣各河又至华阴纳入北洛河则水添至一丈八九尺出潼关至河南巩县纳入伊洛二河则水添至二丈三四尺至武陟县纳入沁丹各河则水添至二丈六七尺至郑州则已受大支河十六道小支河一百六十余道除五十里小河不计故三汛之期黄河顿涨数丈而横不免矣斯言也盖得之陈君继本云君字华亭本浙山阴人幕游陕西二十年矣刻意考求河道庚寅来东条陈河务遇于济南其言治法亦言请于山西陕西河南等处归入黄河大小之支流添建水闸以时启闭杀水上流之势此亦不刊之论也夫昔禹之治河也下流既播为九河而又浚畎距川乃孔子称其尽力孟子赞其无事意岂相妨哉诚以水出高深而实以海为尾闾若能于上下流分杀其势则水自顺轨此道本易明也后世昧沟洫之制万川归为一派下流不分支河不得不为增库陪薄束水归槽借水刷沙之策水由地中行已谓之害今河身日淤齐河等县水皆高于城上水地也张偾兴人事当有隐酿其害而不觉者岂仅溃决放滥之失哉考古西北水利之书郑白二渠无论矣他如召信臣造钳庐陂在穰县增田至二万顷后魏裴延之修督亢渠范阳郡溉田百余万顷魏刁雍之凿艾山河在富平溉官私田四万顷唐云得臣开渠自龙首引黄河溉田六千余顷唐武德中宋程师孟引河水淤京东西沿下田九千余顷至明徐贞明万历时御史陈西北治水十三利汪应蛟万历时抚皆剧言西北水利此皆载在史策班班可考今盍一仿其法乎曰请问上流蓄水放淤之法曰当于内地上流多浚大渠相地形之高下定渠底之浅深下流设石闸以时节宣离闸数里先筑小埧一二处不必过高底视闸口深留淤不使外[放] (于)盖水[性] (情)润下盛涨之来所挟泥沙皆从地底而下非从水面而过有小坝以为之潴其漫出坝上由闸入河者水当渐清矣内地既开设多渠水势自杀不必以小坝壅水为疑沿渠居民岁使淘沙挖泥各一次若多洼下之地更可仿重堤放淤之法渐成高阜法具治河各书可考而知也

曰下流多开支河是固然矣近有请分黄入马颊河者仅六百三里耳枢臣勘议约挑河筑堤之费已三百余万两而迁徙村户五百七十六村三万九千余户坟墓三万一千七百余冢估买民田一切六万余亩之费皆不与焉支河之开谈何容易曰上流既广穿大渠潴水则水势自灭而所谓支河者口不必其过宽原议口宽四十丈堤不必其过高地价夫工均可从省又安可以难自阻哉近前河北趋所恃为尾闾之泄者仅东省利津县之牡蛎嘴而已愚拟请仍张曜旧议于齐河以下李家岸赵庄之间引河使入徒骇计地不过十里使由流锺口入海更于章邱县东山头店东通獭河汇浒山泊入小清河此其概也水以北行为性南省不必再开支河曰黄潮冲击久自成瘀瘀高则倒灌横决故往者云梯关积瘀高至六七丈故河改而北趋近闻牡蛎嘴又渐瘀矣然亦他日之云梯关也御之之法将奈何曰出口之瘀由中溜挟泥沙而出潮水性咸而力劲顶冲而入刚柔相搏阴阳相荡故积瘀必坚铁门关以下之铁板沙亦即此理故咸水淡水相错之处所生鱼虾味厚而性刚今拟于出口之外唇束竹为桩扞作三角形斜入海中挑水移溜则害自除试中其说闻之大海捕鱼之法扞竹为扈相间数尺盖潮水值竹则逼流入网视溜势之大小为扈竹之远近此即河工减水坝之遗意若能量口之宽狭作角形之长短则大溜由中直趋入海而潮水之迎溜而来者自分趋于两边所有沙泥皆直出而积于出口之外海风潮鼓荡横冲斜啮海中流瘀安从凝积此计之上也有逼溜分潮之功无闸瘀束沙之患费省而功大有利而无害一得之愚或亦有可取者乎或疑河流过大竹不能御此皆不悟以柔制刚以轻运重之法瓠子之犍竹即近日之扫力皆胜于砖石不出里门之儒真有万思不得其故者此策得行上流既杀其势支河又多分其流各口所出之水视今日当减十之七八又何不能御之有西北之广渠既开东省之支河盛启诚于此时于汾水发源处使绕管涔山东麓通入滹沱河清北干南条之兴畿辅大利之源雍正四年设营田水利府命怡亲王董其事设京东京西京南天津四局数年之间得水田六千顷成规具在盍推而广之乎穷其原于未入关之上竟其委于既出口之下实事求是水利或自此大兴乎或曰鲧洪水五行何以汨陈箕子言彝伦攸叙道备于洪范九畴愿闻其说曰剖判以来一气生人而水为之祖地球之上地得一分水得三分故王者不修祭祀时则有水灾据后汉书五行志说郊天用元酒亦取报本之义也礼本于大一其降曰命故元酒之尚不敢用亵味而贵多品所以交于旦明之义也盖水为天一之气所生故即取其气以交于天实非此则不能交其义甚精非仅贵质而已故曰郊之祭也大报本反始也汉唐以来解经家皆未见及此呜呼此礼乐之所以不复兴也水于卦属坎于人属肾坎为律而肾为命水不顺轨则天纪乱而地紊人生其中则性情隐为改变而其常度失律奸而命无以立六极备而三德微矣然则布五事立五纪修八政岂能外水而治哉故洪范九畴独详治水道原于洪范而治具于禹贡一经一纬皇极之所以建也盖禹之明德远矣民免其鱼犹其小焉者耳呜呼安得神禹复出使得陈说大义从童律庚辰后一探阴之原乎虽然维皇锡福富寿可期拭目以俟其清可也

　　御水赈饥莫如推广铁路说　　　
李提摩太

水有不测之威而防卫之力有限民有垂毙之惨而赈恤之惠难周何则二段阻于绵长道不免辽也当事者欲无绵长之阻而免辽阔之忧将何说以处此或曰费长房有缩地法当世岂有神仙其术可得而昉乎明湖子曰缩地无方速行有术地之缩何如行之速行之速又何异地之缩也且缩地术仅擅一人之奇筑路功成洵普万方之利夫便一人者谓之技善泅善走是也便尽人者谓之利驾舟驾车是也舟自易帆而轮以波为轨海客计程以今视昔昔也百今也十矣昔也千今也百矣昔也万今也千矣其为期也以时易日以日易旬以轮车之以火为马驰骋往复绝迹飞行其便捷尚不止此论者谓铁路之便便于御敌用兵之道合则见多分则见少备此攻彼此应彼走往返频仍疲于奔命矣今苟有铁路以速其程传电赴援捷于影响则分仍见合合不异分敌众云屯我军风扫有不风流云散所至披靡者哉不知水犹敌也河流盛涨在在堪虞随处可即随处宜备势必无处不备无岁不决多备必至力分力分则如未备终至备于此而决于彼何也防备之力有限二段绵长策应有所不及也一旦铁路纵横以缓急为挹注备无不备决无可决吾得而断之曰御水之方与筑路之役不相涉而相资论者又谓筑路之便便于通商古昔负戴谋生牵车服贾越国过都艰于运贩殢贱鬻贵得以居奇往往利市三倍自海禁开轮舟驶电传市价北低南昂不难朝发而夕至车复同轨以济火舶之穷物值平而民用便矣不知便于通商者言其常便于赈济者言其变通其变斯不狃其常近数年来岁比不登尧水汤旱饥馑荐臻赤地白水燕晋齐秦无年之告屡矣今秋复河决畿辅东省之黄流泛滥武定济南受祸尤烈他如邸报所载见诸章奏者吴之风灾越之蛟水闽之侯宫粤之番禺南胥为海若冯凌河伯肆虐嗷鸿硕鼠民何以堪幸疆臣上流民之图　朝廷下罪己之诏议蠲颁赈拨帑截漕旰食宵衣问民疾苦深仁厚泽慈惠旁流可谓无远弗届矣封疆大吏亦能承上　意旨审慎周详再三筹划下诸郡县复下诸绅耆口按丁稽村趋堡步莫不奉行惟谨复移赈就民不移民就赈家给户与直叩穷饿之门而哺翼之以视紫阳赈法择适中之地来四方之民其法尤加缜密民志其劳焉然而过其效老羸尤多菜色者殆吾所谓赈恤之患难周道里辽阔输挽有所不遑也设轮路旁通任重致远残喘一息保全实多纵使穷乡僻壤在水中央背山之麓马艇载就近致之不啻一举手之劳耳古谚云多不如少少不如早又有云饥来一口饱来一斗盖多而迟不如少而速一米之微可度三关之命也吾得而断之曰赈饥普惠筑路利行不相侔而相倚于乎尝谓礼司空视涂邦国之政何可忽诸

　　中国择地建造船坞论　　　
李龙光

间尝考西国船坞厥有三种有修船之坞则筑坞水滨而建活门以通水船入其中即闭闸而戽竭其水以便修船底此坞之建于岸者也有泊船之坞则于海滨筑堤以御风浪船入其中无潮水涨落之高低以便起落货物此坞之建于水者也有藏船之坞则专为海军养船之澳盖兵舰常年行海易为海水锈蚀而坏故收藏于坞上建大栅以终蔽风日复吸水令干而置船于架上时加油漆有事则放船出洋无事则收船入澳则兵船能耐久常多得一半之用此坞之水陆并用者也各国海军无不以船坞为重务而中国则知其制度者鲜矣然使有船无坞则修理既难而藏船亦复不易彼铁甲等船费逾百万何可无一修藏储之地譬如千金之马而吝惜造之费则良马易生瘯蠡之疾此经费所不当惜者也顾造坞非难而择地最难非将沿海沿江岛屿港汊遍为履勘殊难得其实在情形即以大沽旅顺之船坞言之大沽河道不深铁甲兵船易于搁浅只能容小轮旅顺与台威海卫遥遥相对为北洋紧要门户形势天然规模颇大近年由法人德威尼包承计价银三十五万两船坞大小各一其大坞已经华人开凿过半小坞亦借山势凿成故工价大省旅顺海口水深二十八尺船坞深亦如之其定远镇远等各大兵船吃水在二十四尺以内均能出入裕如潮满时坞内存水五十尺足以停治兵船若胶州为前明海舶聚市之处虽昔人建议欲开胶莱河以通漕运免绕荣城山角之险但近来海舶皆以此为迂途鲜有至者商市亦遂寥落自上海而往罗盘直指东北至将近成山始敢捩舵诚以[傍] (防)山而行礁石林立而胶州口外沙易胶舟故洋人不甚垂涎未尝请开为通商口岸规画此处似非要此则北洋船坞之情形也广州之黄埔有船坞两处均以石砌本系洋人所造张振轩宫保督粤时以鹰银十八万圆购得之连洋栈洋房汽机吸水筒等在内至今设水雷厂轮船局于此然规模尚小而彼号称能修铁甲船者乃香港之船坞即西人所称阿白丁船坞也其坞原建于黄埔该公司后又得九龙新地号称小香港者形势愈佳遂卖去黄埔之旧坞而新建此坞系一千八百七十七年开工实为东方各船坞之冠凡泰西兵[轮] (争)铁甲巡历来华无不入此坞修理至福建船局则仅有浮船坞上海机器局则仅有木船坞皆不足以修最大之兵轮此则南洋船坞之情形也长崎形势峰峦环抱两岸炮台林立有一夫当关之势遇有兵争足以保护是以航海者翕然称之其船坞上长四百三十八尺下长四百尺上八十九尺下七十七尺大汛潮满时坞中水深二十七尺六寸小汛时水深二十三尺共享鹰银三十万圆工程颇为坚致[顾] (愿)自日本人言之则彼国船坞本有三处小缓野地方之坞长三百尺祗能修八百吨之船而推横须驾船坞为巨擘凡海军各舰皆隶于此又有斜板修船处计轨道长五百五十尺台车长二十尺满潮时前部水深十一尺后部水深十九尺而轨道之设于石上者足架一千六百吨之船体此即西人所谓坦坡修船之法与船坞稍有不同此则日本船坞之情形也中国沿海沿江之地岂无合式之地势堪造船坞者以海外言之则莫如浙之定海英人初思占为兵船之埠乃初屯一旅疫死大半遂疑为水土恶劣而弃之遂占我香港然犹恐他国据以屯兵故立约许以保护不容他人觊觎此其形势之险西人共知之矣以内港言之莫如九江之湖口据长江之上游为吴楚之关键有石钟山为之屏蔽有鄱阳湖为之转输即于湖内练习水师效汉武昆明湖故事改长江之楚勇为横海之水师最得居中驭外之势惟虑自狼山口至九江迤长二千余里岂能处处深通铁舰吃水甚深保无中途险阻不知中国现办海军不过保我和局原无长驾远驭争雄海外之规现造兵舰本不需大无需吃水甚深保稳渡重洋之计近来各国之铁甲船新式百出亦祗争速率而不争长大我中国初创海军宜为可进可退之谋胜则可以驶出大洋败则可以收入内港方为胜算若定海孤悬海外万一不利恐蹈马江之覆辙故此刻经营定海尚可置为缓图不如多用机器船只开浚长江使我铁甲船畅行无阻而止彼敌船之吃水深者不能追踪而入也此则中兴诸大老且有言之者矣顾或者谓湖口造坞未免太远一旦海疆有警出海需时殊虑鞭长不及不知修船之坞犹病兵之医院也地宜僻静方可调养若逼近军前倘有风鹤之警人情易扰殊非计出万全也或谓船坞可凿山而成沿江处处均可开挖本无藉天然之湖泊倘于圌山关以内择藏风避浪山石稍松之地似亦可以凿山为之如燕子矶夹江一带借江防以兼护船局设炮台而守以重兵较湖口无其远较定海无其险此说当并存之总之长江水师以武汉为基海外水师即当以长江为基此为一定不易之理如以一旅孤军孤悬海外而无收港泊船之地则反主为客伥伥无归万一敌舰环攻毫无退步远则蹈元征日本之师近则如石浦沈舟之役故论今日海军择地设坞当先长江而后定海愿与当世贤豪借箸筹之谨对
 
　 
卷六十七　工政七船政

　　修船政　　　
彭玉麟

自闽扈设立船厂以来华人渐通西法以机器造机器成效彰彰而议者谓机器可废船厂可停彼非不知轮船之利也诚以华厂造船之价半倍于华厂购船之价同一利也与其多糜帑金不如节省繁费意非不佳惜狃于近见而未总全局以筹之也洋人之所以悍然与我为难者非不知我民心之甚固也非不知我兵力之尚强也而敢于得寸思尺要求无已者恃有兵船谓彼能来而我不能往耳今欲防洋而仍购洋人之船且倩洋人以为船之主是发之者洋人收之者洋洋人中国虽有船谓无船可也即谓此船仍谓洋人之船亦可也则何如自造之为得也方今要务全在战守兵船为急商船为辅其事须并行而不悖往年中国特设招商轮船夺洋人之所恃收中国之利权杀费苦心洵为良策然自议定华商[贾] (买)雇轮船章程而后除招商局外无一人入厂购船更无一人入厂租船者何也良以船价太昂成本重大恐有折阅兼之风涛可畏是以裹足不前今欲畅通商务使之日新而月盛不如于图利之中更加鼓舞之权凡有富商招集股分造一船出洋者船价与洋厂等而又照军功例酌赏职衔驾驶三年获利甚厚者优更赏之名利兼收谁不踊跃而从事华商出洋贩运与洋人岁时相接则声气可通利弊情形见闻真切遇有交涉事件亦可调停折服利于商未必非利于国也至外洋各埠华民有愿得兵船保护者当自筹养费报明领事请公使转咨船局派船游弋或一年或半年更调他船藉资历练其一埠不能养一船者则合数埠共养之如是则船局不必更筹养船之费兵船并无坐耗国帑之名海道之沙线可以熟中外之声气可以联商民资其捍卫公使可壮声援诚一举而数善备焉者也若夫兵船之制其名不一利于水战者曰铁衡船利于攻坚者曰铁甲船利于肆击者曰转轮船利于环攻者曰蛟子船而总以铁甲船为最精近日美国更造碰船其前锋利如椎遇铁甲船直前撞之轰然破裂其价亦甚廉计铁甲船一号费在百万余金碰船一号约二十余万金省一铁甲船可造碰船五六号将来出洋征剿必须铁甲十数号以备战攻目前用费不充不如先造碰船分驻海口防御可期得力然后续造铁甲船即以成全盛之规正所谓由渐而入者也但海口甚多节节设防恐防船不能如是之众是宜将近海各省分为四镇择地立营各设水师多筑台既防之于洋面复防之于海口务使声气相通指臂相连方为万全之策查津沽为京都咽喉而奉天之牛庄山东之台皆为要害若仅设防于津门而东奉二口全无牵制之兵防犹未固也若以直东奉为一镇以铁甲船或碰船数号以蛟子船转轮船十余号立营于旅顺口并威海卫之中添筑台相为表里又设分防于大连湾据奉直之要隘则北可以联津郡东可接牛庄而北洋之防以固江浙仅设内防长江只有台守则有余战则不足既不能战又何以为守若以江浙长江为一镇如北洋例立营于长江口外既可以固我天堑复可以照应寍波舟山一带而中洋之防以固台湾为七省门户地颇丰饶窥伺者多宜立营于澎湖以为闽省重蔽是福建台湾宜为一镇者粤省华洋杂处洋船蚁集较之他省尤为紧要宜自为一镇一体立营以防之而分防于琼州北海等处则南洋之防以固至东西各洋亦宜每洋派一铁兵甲船巡游各埠名卫商务实谙敌情庶处处收海防之实效不徒博海防之虚名也已虽然船政宜修矣而造船驶船尤不可不得其人也华匠虽有巧思而堂粤初窥闻见未广总不如洋人之精是宜选上等华匠及出洋学徒之聪者亲赴外洋各厂参互考订务得其实他日艺成返国果能神明变化可广其传酌赏官职使之综理厂务则工匠之贤否经费之多寡了如指掌不至受欺于匠人则造船得人矣船主柁工大副二副等色人目中国每每阙乏即有可为大副二副者类皆幼童出洋之学徒性根未定嗜好易染于量星探石测风防等件尚未讲求事关紧急恐未可靠查泰西船政本有专门之学其法须先通数国言语文字并娴天算地舆诸术然后官为考校如能测度数诸风潮以及各国海口礁石之有无水势之浅深测验表度措置机器一一合法方能充副柁工阅历三年不致误事方升为正柁工如果心灵手敏可操一船之权然后升为船主郑重周详有如此者中国欲收船政之益宜仿其法选十余岁之世袭聪慧子弟成童则习不能染世职则人不能轻或聘教习或出洋学习务使精益求精益有把握则中国多一船即有一船之利虽糜费于目前必程功于异日自强之机自固之术胥于此矣前两江督臣沈葆桢尝以未办铁甲船为憾事其遗折有云天下之獘在于因循目下若节省浮费专注铁甲船未始不可集事若复徘徊瞻顾执咎无人事机呼吸迟则噬脐老成之虑深且远矣

　　请整顿船政折　　　
陈璧

奏为船政整顿伊始敬陈管见以备　采择恭折仰祈　圣鉴事窃臣前奏请另简专员规复船政仰蒙　圣明洞鉴近日敬闻　命福州将军裕禄兼充船政大臣　朝廷知人善任以榷税之官兼将作之选工程项并责诸裕禄观成可指日待矣然臣有不能已于言者泰西以水师为命源水师以船政为根本外国幅员不及中国二三行省制造之厂林立养厂养船之费君臣上下并力任之中国沿海万余里所占海面最广左宗棠沈葆桢议创福建船政实海防第一要着自由德国购镇远定远数船归后侵蚀虚冒无有发其覆者且照例有异常劳绩保案将校无搴旗斩将之功坐致专阃委员无经商服贾之劳立成巨富蝇营狗苟倾轧成风势不诋设船政使师船尽出于购买不止也岂知船政所制之寰泰镜清开济较南洋之南琛南瑞为优已见诸刘坤一之奏船政新制之平远钢甲较北洋定购之致靖经来式不甚远费且大减大东沟之役并驾齐驱屡受巨弹船身并未损制谓自制之船不足以任战岂平情之论哉今　朝廷以船政委裕禄若以裕禄为　国勋休旧戚相关必能任怨任劳力顾大局然使以筹专责将军而户部总理衙门便可不问则海关一出一入各有指拨即使按月五万旧案扫解于制造铁甲一年一船之用犹恐不敷其力顾京饷及新派洋考成解数断不能足则船政属之将军与属之总督何以异乎沈葆桢在船政前后十年廉以持己严以率属取厂中一草一木者立案军法令行禁止其取材多用士人成效必获信赏人无异念咸有竞心臣居同里闬寔亲见之亦中外所备闻而无异词者也盖以船政关系甚大非他省机器等局可比不以军法从事则整齐画一之规模不立不多用士人则官场习气删除不尽老成规画用意至为深远自英将琅威理回国北洋海军之操演虚自出洋局之监督撒船政学生之肄业废工用濩落消息阻绝解日蹙成船日稀良可惜也夫上海制造局以道员管理每年造炮数尊江海关二成洋税按月划济岁约百万船政以专派大员责成制造师船解又不及十之二三无米为炊在事虽锐意翻新其可得耶应请饬　户部及总理衙门于三五[年]之间每年筹的二百万两交船政大臣为制船开矿之用并由总理衙门照会德国外部由该国国家代中国精选洋总监工一员洋匠数员矿师两三员立定合同来华交裕禄委用限定每年成船若干得矿若干即以此为船政大臣之考成数年之后成[船] (数)可敷海军之用矿产可济船工之穷纵使一时无可筹划多借洋一气呵成未为失算裕禄任安徽巡抚湖广总督甚有政声将军衙门旗务极简且有副都统同城足以助理所管海关各口多在沿海一带船政离省水程五十里往返不便前此督臣兼管每月工仅一二次驻工之员奔走禀承尤多旷职则此次裕禄之兼办船政非移驻署中亲督率不可甲申之役穆图善出驻长门敌船恐塞出路不敢登陆以迫船厂是其明证闽省海口重山嶂波流纡折若两岸炮台得力水陆控制得地敌船断难飞越[船] (敌)厂既属深藏新成之罗星塔船坞尤占形便一切新式铁甲出入俱属相宜尽可自制是为船政计将军应专驻船政为控制海防稽税务计将军亦应移驻船政也抑臣更有请者船政员绅薪水本不甚优虽属在官无异寒士而海关处脂膏之地在事员役积习相沿由来已久虽将军正己率属一时亦骤难转移应请　饬下该大臣查照旧案遴选官绅士人以分执其事勿得参用海关员役致坏风气所有督催工程收料物支拨项稽查工课皆按开厂初年成法而加密焉在事官绅人等滥竽者革逐舞弊者治罪弁役盗窃官物者立时以军法从事俾人心知儆耳目一新将军任满之日应如何　特加委任使奏全功则　朝廷自有权衡非微臣所敢妄拟总之以船政责成裕禄者为　朝廷破格用人之异数不得视为将军照例应得之兼差筹船政项为中外臣工之公职非裕禄一人之私责则船政幸甚大局幸甚臣为海防根本起见理合具折沥陈伏乞　圣鉴训示施行　谨　奏

　　遵　旨议覆福建船政折并恭录　谕旨　　　
总署*或作总理衙门

奏为遵　旨议覆事光绪二十二年四月二十一日准军机处钞交闽浙总督边宝泉奏查明船政情形一折奉　朱批该衙门议奏钦此钦遵到臣衙门据原奏内称船政之设经营垂三十年糜帑至千百万若不及时整顿设法扩充则堕弃前功殊属可惜等语臣等查船政始于前大学士臣左宗棠成于前两江督臣沈葆桢朴实耐劳实事求是其所用又多本地寒士布衣草笠亲执朴以巡功故弊绝风清为各省官厂所仅见近十余年来泰西制造日精日新闽省出洋回华学生虽不无悟之资能自出图制样而财力短绌既不能添机[拓] (摭)厂又不能制料储材自光绪八九年以来购买现成机器就厂合栊制就寰秦镜清开济平远各快船后即得有更新之法亦因无机无厂不能如法更制而木质轮船如同治年间所制之琛航靖远等船经费较轻马力较微者又不合于时用于是制造日稀人多闲旷不得已而裁汰归并苟为省费储货之谋至于急迫用船则势须勉捐重赀种种吃亏展转而购诸外国既伤财力复误事机诚可惜也所请造船宜求寔际添置机器募精于工作之洋员督率在事员匠认真讲求所造新式巨舰各节应请　旨饬行以期有裨实用原奏又称物料宜由内地采办闽省矿务现已遵　旨委查一经兴办当办就地取资其炼钢镕铁机器必须依法仿造自成机杼等语查一船价值料居七工居三各料之中如煤铁土木之类为生料有产自中国者有不产自中国者如钢甲铁甲帆缆之类为熟料有中国现能自制者有必待雇匠添机拓厂而后能自制者应由船政大臣督同洋员学生随时考究奏明办理至煤铁各矿虽经该督委查将来兴办能否速效应用尚无把握应请　饬下该督不准猾吏蠹役土豪劣绅阻挠扰乱以期刻日课功原奏又称学生认真造就从前出洋学生期限太蹙初无心得经费又太巨财力未逮不如延致教习在厂督课等语查船政本有前后两学堂前学堂习法文学制造后学堂习英文学驾驶学成择其尤为聪者派令出洋在中国既学有根底再令游学泰西各大学堂及各国炮台兵轮以资练习广见闻此必非在厂一师教授之所能及前据船政大臣会同南北洋奏请设立肄业局委派监督带同出洋[已]历三届所谓置之庄岳之间也日本现在执政大臣多与我第一届之出洋学生同堂肄业岂中国学生资质尽出人下哉盖用之则奋发有为人人有自靖自献之思不用则日就颓落人人有自暴自弃之境闻船政学生学成回华皆散处无事饥寒所迫甘为人役上焉者或被外国聘往办事其次亦多在各国领事署及各洋行充当译譒我才弃为彼用我用转需彼才揆诸养才用才之初心似相剌谬若以此而并废出洋之举是因咽废食从此更难储上品之才矣应如该督所请延致教习数人在厂督课其尤为异等者仍照成案络绎出洋俾后出更新之法不至绝无闻见至学成回华之学生如所造尚浅仍令再行出洋其业有心得者应令分别有差无差咨报臣衙门听候调取考咨送各督抚酌量位置以昭激劝原奏又称经费宜筹的船政经费向由闽海关洋税每年拨解六十万按月分解数年前不过解至二三十万近则并不及二十万请沿江沿海各省通力合作即以购船之费分年拨解又请如户部原奏　简派廉干精核大员来闽接办等语臣等查船政用初由闽海关六成项下月三万两四成项下月二万两其养船经费则随时由善后局拨解本无定数光绪二三年以前前两江督臣沈葆桢前福建抚臣丁日昌任内位望较崇随时将需为难情形据实奏明每奉　特旨催解各将军督抚亦气谊交孚力筹应付故经费裕而成船多此后船政大臣黎兆棠张梦元裴荫森皆以两司调管船政不能不事事禀承督抚将军名为专管实与司道兼权无异所谓权重较轻不足振全局扩前功者也所以光绪四五年以后闽海关积欠几至三百万两善后局积欠亦不下百万两从前但制木质轮船每年六十万两尚可敷用现既责令改造铁甲铁钢雇募洋匠一船之费动直百十万金洋匠薪水费亦不赀断非月数万金所能敷用此数者又皆不能应手至各省通力合作一层非有一定章程恐亦徒成画饼可否仰恳　天恩俯念船政为海防根本较边防尤为吃紧饬下闽海关该督将每月应解五万两并养船各经费仍照光绪二三年以前按月清解倘解不足额请照甘饷边饷之例由臣衙门严定功过奏明请　旨办理并饬下南北洋大臣及沿海沿江各督抚应定何项快船甲船绘成图式估价若干奏明由臣衙门会同户部指分期派拨其造不如式以及愆期告成者应请将该大臣及在事人员分别议处果有限内告竣及坚固速率如法者亦准择尤优奖该督所称总督事繁势难兼顾自属实在情形应请援照旧案　钦派大臣驰往督办随时与该省将军总督南北洋大臣会衔具奏一切兵轮各船统归节制以重事权所有遵议整顿船政拟请援案　特派大臣督办缘由是否有当谨具折覆陈伏乞　皇上圣鉴请　旨遵行谨　      奏

光绪二十二年六月十八日奉　上谕总理各国事务衙门奏遵议闽浙总督边宝泉奏查明船政情形请派大员督办一折福州将军裕禄着兼统船政大臣船政一事为海防根本经前大学士左宗棠等经营缔造实事求是卓著成效后因经费支绌日渐废弛现在泰西各国制造日新铁甲愈坚快船愈速非大加整顿不足以建威销萌该衙门所议各节均极周妥其添置机器招募精于工作之人洋督造新式巨舰即着照边宝泉所请行造船物料名目不一着裕禄督率在事员匠随时讲究奏明办理内地煤铁各矿业经该督委员查勘即着从速兴办不准滑吏劣绅等阻挠以收实效船政学生延请教习数人在厂督课仍照成案出洋其业有心得者咨送总理衙门考酌量位置经费一项从前积欠过多亟应源源拨解以济要工着裕禄边宝泉将闽海关等处每月应解五万两并养船各经费均照光绪二三年以前按月清解傥解不足额即照甘饷边饷例由该衙门严定功过奏明办理并着咨行南北洋大臣及沿海沿江各督抚将应定甲船快船绘图估价奏明拨兴办现在从新整顿船政寔于时局大有关系该将军务当破除积习实力实心认真办理方为不负委任直隶候补道徐建寅熟悉机器情形已由总理衙门电饬该员前赴船政局听候差遣着裕禄察看能否派充提调酌量办理原折着钞给阅看钦此

　　船政卮言
英人勃来西所著水师岁纪每年一册详论各国兵力实为兵家要书今一千八百九十六年岁纪新成中多至论为英人所当留意其体例亦有更新从前每岁所载船数惟列英与法俄二国之比较今则德美之举动[及]其余某某等国皆有与英为敌国之势故表上所列比较不得不加详试综论之英有铁甲船四十四艘法二十三艘俄十艘意大利十五艘德十四艘并俄意德三国之船与英较英尚多二艘并法俄二国与英较英多十一艘并法俄德三国与英较则英少三艘至于边防之船则英尚觉瞠乎其后因英只十三艘而法有十六俄有十意有十五德有十四也若论快船则英多矣计包甲快船英有十六法俄各九意有十六德无之头等快船英有十一法俄各二意无德有一二三等快船英有五十一法有十俄有三意有十六德有三巡探之船英有十九法有十二而他国皆无之比例以观强弱可惟俄国有一种民间轮船带有军器可作为二等快船之用而勃来西之书竟漏不提因此故所较在中国海面各国之兵力亦不尽合又彼亦多悬揣之语如谓英在东方之水师足敌法俄二国亦仅据数目言之若果使开仗则胜负之数未可尽操也至以今年英国水师与九年前比较则极有进境盖一千八百八十七年英只有铁甲船二十艘今已增多二十四艘且式样亦远胜于前又彼年有失事之惟多利亚船号称最有力量当时论者多谓船身太大不适于用彼时又造有劳亦耳瘦勃伦一类之船派令备调其船均吃水一万四千一百五十吨又有迈者斯铁克一类之船近年造法亦标新领异此等船较之劳亦耳瘦勃伦大八百吨至交战时力量则申秋冷之船比之惟多利亚船虽吨数相同而实有长进然进境最多者尤在不包甲之船一千八百八十七年清单共仅一百二十二号其所列之船今多无之今年清单又有新名一百三十艘非但数目大加即为交战起见则本年单上所列之快船与从前铁甲相敌尚觉过之彼时最大快船有二一名夏二名应康时夏船之得名因与湖安斯恰交战当时最利用者为西负伦一种之船今所造船则远过西负伦矣今之快船除栾波一类二十一艘外尚有一船名怕复耳一名太尔卜尔一名勃雷克一名勃来痕及安得加一类之著名快船皆推陈出新将来日变日上未知所止今年英廷定造新式铁甲船五艘又头等快船四艘二等三艘三等六艘[灭] (减)鱼雷之船二十八艘合前此定造未成之船计之凡在船厂现造之船统计头等铁甲船十三艘内八艘去年定造未成今年又拟造五艘余仿此头等快船十艘二等快船十六艘三等快船七艘灭鱼雷船四十八艘共九十四艘新增兵力如此无论何时有军务皆可有备无患矣然英国既如此经营各国亦不敢袖手也论海军

昔英法水师尝造潜水兵轮闻之稔矣比美国又刱新式铁舰顷已竣工闻该船身纵率八十尺横率十一尺重数百三十八吨机关四层潜水底有七十马力浮行速率有十六洛驼沈降速力有八洛驼且能深入七十尺海底云美国造潜水战船

鲍尔铁漠美国地名船厂新造一船可在水中行驶正在工作尚未告竣此船在水中深六十尺处每点钟能驶八海里或九海里在水面时运动之力用烧煤油之锅炉发热气至三倍涨力机器其器可有马力一千八百疋船上并配有贮电之具并电池等器船进水中筒缩小紧封至不漏气遂运动使用电力船上人所需养气另有气柜供给柜中之气用气盘更换气盘与浮在水面之树胶管相接云海底行船新法

英国名士不雷尔作中国再兴海军得失论一篇登诸某日报中曰中国于中日战后犹未脱旧时之妄想犹欲恣弄海上之权乃购买铁甲战舰又欲托英德造船公司造坚舰今我以公平无偏之心为中国谋以为不必作此下策也如此不过浪费国帑授敌人利以器耳何则东方今日之和局必不足以支十年也而此十年内中国所练之海军犹不足以敌欧洲诸国中之最弱者也然则练此何为乎且中国他日之危不在海而在陆故为中国者无庸以掷国帑于防御海岸之事为得计也若夫费巨万之资以造战舰不过再成威海黄海之覆辙耳抑何取焉香港日报论之曰不雷尔之论固当凡天下无论何等之国苟其地势已沿海则陆军水师必不可偏废中国亦安能外此常理哉不雷尔之意盖谓殃国中者必为俄人俟其西伯利亚铁路竣工之日俄人戎马之足将风驰雨骤而蹂躏中国也然俄国陆军之勇固足慑也其海上之势力亦不可不惧也俄国太平洋舰队既已如火如荼又得法国为之羽翼法以水师称雄于支那海上出没跋扈必如东京往日之事无可疑也抑欧洲之形势姑置勿论今日中国所疾首切齿者日本也若不再兴水师则一旦相遇胜败之数未战而矣若曰恐为黄海威海之续而废水师则中国陆军亦何尝不为日兵所败乎要之中国之不振全在根本之地政治颓废上下隔绝苟非振肃其官箴振起其人心则战舰何用兵图何益虽日日言兵适足为寇兵盗粮耳世有通识之士乎其必能穷本知变以大造于中国矣论中国再兴海军之得失

英国现代美国造一入水船系改籍美国之英国阿尔兰省民人名荷兰者所创船形如吕宋所有三轮但须船上烟筒浮升水面可用三倍涨力机器使之运动若全船入水则筒须封盖而轮用水气压力转动如水气不足另有电气使之行动船身能浮亦能沉如仅船身入水而尖顶塔天气管及筒等件仍出水面之上船行速率每点钟计十二半海里若全船入水筒气管亦已封盖所有筩气管透出之处尤须密封若是则船可入水至四十五尺虽入水如此之深而其船身坚固足御水之压力仍可浮在水中每点钟能行六里半海里再入水船无论停走行驶之际均可随时全船入水深浅随便更可使之浮升水面迟速又随便全船在水中时更有巧法用镜一方俾在水面回光入气管庶船上管驾可观敌人动静得以尾随驾驶惜船上钢铁太多不能备用向盘耳入水船

各国兵船试用煤油久矣一千八百九十三年意国兵船有装煤与煤油二项互相参用者亦有鱼雷船其造法专烧煤油者此道英国最有进境俄国次之而其于俄国尤为紧要以其产油颇多也兵船烧油利便无穷油比煤轻轻则机器马力亦省是以同一马力载煤行驶迟易[油]则速矣加之油能藏在水线以下船身浮水面者谓之水线以上在水中者谓之水线以下非敌船弹所能及煤每有忽焉然自燃之患油则可无此虑且油中无硫磺不致损坏锅管烧煤生火甚难油则一引便燃又无火冒出筒用煤开门加料每有冷气冲至锅上用油则炉门常闭可免此患装油上船无论大洋洪铸之中均能凑手其利便如此兵船烧油代煤 

俄国巫[剌] (利)夷缚斯脱科港面每值隆冬冱寒海水咸结为致船舶不能出入于是欲造碎船撞破块以通船只使冬日航海者无所阻碍前年该国海军省已托丹麦国薄尔敏斯剌儿尾斯造船公所制造碎船一只其排水量一千五百吨马力自二千五百至三千船侧所包之钢厚一因制速率计十一海里造价计三万四千六百磅本年冬季应竣工明年春当可驶至巫剌夷缚斯脱科也俄国造碎船                                                    

英国水师今秋大操之后拟将灭鱼雷船及鱼雷快船分驻各处卜克叟及波路叟又鱼船雷三艘派驻地中海赫台及赫德派注中国其余灭鱼雷船派驻外洋各处所派之船将来放洋时联队离英由恩突米翁船名及快船二艘护送至地中海之毛尔塔诚盛事也查兵船水手派驻东方各船当差甚为艰苦以灭鱼雷船船身本小房间尤窄故也最善之法准其择请派驻何处政府不强调派则愿驻东方之人亦必不少所可喜者海部知鱼雷船之益重用之故其于各处派驻鱼雷船之意尤属尽善尽美矣英重鱼雷快船

法国某医生新得海中救生之法遇有不测船上之人用此可各救各命此法不用寻常救生带及各种浮水器具但灌天气入胸前皮肤以成天生气带如法泡之不独本身无灭顶之虞并可助他人之力凡人身重一百六十镑者须放二十立方寸天气入肤首即浮在水面其灌气之法用不易霉烂之抽气皮管灌入又其法之最为简便者用一空心针嵌入十八寸长之薄象皮条内皮条[开口一端] (问口中端)用棉花堵塞将针刺入皮内自灌口中之气进皮条又一端内无论人身如何沉重灌气两口足浮其人于水面矣救生新法
  </div>
  <div class="pagination">
   <a href="皇朝经世文三编_page56.html">
    上一页
   </a>
   <span>
    ...
   </span>
   <a href="皇朝经世文三编_page52.html">
    52
   </a>
   <a href="皇朝经世文三编_page53.html">
    53
   </a>
   <a href="皇朝经世文三编_page54.html">
    54
   </a>
   <a href="皇朝经世文三编_page55.html">
    55
   </a>
   <a href="皇朝经世文三编_page56.html">
    56
   </a>
   <span class="current-page">
    57
   </span>
   <a href="皇朝经世文三编_page58.html">
    58
   </a>
   <a href="皇朝经世文三编_page59.html">
    59
   </a>
   <a href="皇朝经世文三编_page60.html">
    60
   </a>
   <a href="皇朝经世文三编_page61.html">
    61
   </a>
   <a href="皇朝经世文三编_page62.html">
    62
   </a>
   <span>
    ...
   </span>
   <a href="皇朝经世文三编_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
