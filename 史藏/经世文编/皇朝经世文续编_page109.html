<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 109 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 109 页/共 192 页
  </h1>
  <div class="content">
   窃闻咸丰三年以来。所放宝钞见在概行发钱。官民商贾。无不鼓舞鼚轩。顾臣以为　朝廷发一令。行一政。必大利真能在　国。实惠真能及民。而后为斟酌尽善。若制度纷更。徒饱奸商之溪壑。甚无谓也。臣谨就管见所及。条举数则。敬为　　皇上陈之。一收钞宜筹妥速也。臣闻总局收钞。隔日一次。收钞之日又定限收数十号。每号又定限不得过一百张。持钞赴局之人。多有守候竟日不得交入者。此商人办理不善之情形也。旋经户部出示。改为按号掣签。每掣十字每月隔日验收一字等语。较商人所办。似为妥协。顾臣尤有疑者。闻宝钞有六百万串。谅不下六百字号。今以隔日一字计之。一月对十五字。一年仅能对一百八十字。统计六百字对完。应在三年零四个月后。中间尚有封印日期。三年中又应扣三个月。积日更多。以此而云流通。臣未见其可也。臣观户部告示云。总局内有一百二十人。臣愚以为每日以二十人收钞。一百人对号。计以一人对一千张。似不为多。十人可对一万张。百人应可对十万张。每一日即可收十字。计六十日便可对完。即以减半计之。每人对五百张。至一百二十日亦可毕事。而户部告示云隔日仅收一字。此臣之所不解者一也。一还钞不宜过迟也。臣闻总局十一月二十日所收钞票。批云十二月二十二日领回。二十二日所收钞票批云十二月二十四日领回。夫收钞以后。不过核对钞根。分别真伪。该局既系隔日一收。则本日所收之钞。次日谅已对完。又次日即可发还。即或三日不能则五日。五日不能则七日。何以必迟至一月之后耶。换钞之家。亟须应用。乃宝钞已交局矣。转瞬时至腊底。不但钱不得取。即钞亦不得出。民情穷迫。恐致别滋事端。而总局地方。又设在东安门外。密迩　禁城。先事豫防。尤宜加意慎重。臣闻外间富商巨贾。多有收买钞票以图取钱者。今总局还钞。必曰对月以后。将来买钞之徒。句通总局。遇有字号重复之票。必至以真为伪。以伪为真。是名为便民而适以厉民。名为除獘而转以滋獘。此臣之所不解者二也。

一大钱宜并流通也。臣闻总局现办章程。拟概发给制钱。不搭当百当五十大钱。夫当百当五十大钱。外间诚不便用。顾此项大钱。现在未能停铸。　国家发给八旗兵饷。发给各官俸票月钱。无不按成搭放。何独至发钞。则必曰概用制钱。此系总局奸商买钞至多。从中渔利明矣。宝钞贵流通。大钱独不贵流通乎。况外间初传商人捐钱百万串。现闻商人凑捐不过十万。试思商人所有钞票。奚啻百十万串之多。以所捐十万串钱。取　国家百十万串钱以去。尚得谓非假公济私乎。宝钞已用年余。一旦发给实钱。即使搭成付给。亦属喜出望外。而必曰概给制钱。此臣之所不解者三也。一商人宜示裁制也。臣见商人告白。贴街衢。第一语即云本局流通钱钞。又云此系京城各行义举。为流行宝钞疏通市面起见。一似此次钞本。全系商人捐发者也。其实商捐现止十万。以所发六百万钞计之。不过六十分之一。顾已专擅若此矣。臣愚以为。　国家办事。须持纲纪。此次办理发钞。凡有所告于众者。应归户部用印出示。以免太阿倒持。今问其经理。则曰商人。问其接济。则曰户部。行之日久。又必曰户部欠商人钞本若干万。前此官钱铺。以官号之票存。指为户部之欠款。商情诡诈。已有明征。而户部办事各员。犹复甘蹈前辙。此臣之所不解者四也。以上四条。相应请　　旨饬下王大臣会同户部悉心核议。臣愚昧之见。是否有当。伏乞　　圣鉴施行。

　
卷六十一　礼政一礼论

　　礼论　　　　
王效成

天地为虚气。而生人为散数。交通流转于其间者二。有形则货财。而无形则礼节。礼节所以维持夫货财也。天地祗此生物。人不知惜之。则耗散者益不足。蓄积者益有余。而贫富之势悬绝。先圣王默识其深也。于是制为交际宴会昏丧祭之礼。各称其家而为之。则庶人不得拟士大夫。士大夫不得拟君公天子。其所用恒视其所有。而又凶荒杀礼。山泽异礼。通时与地以酌剂之。故古民亡僭踰之罪。而资产得以常充。财之出入移易。隐受约制于无形。而人忘其拘苦。岂不简而神哉。论者深原之以为陶育之具。浅者则曰。是等威之辨也。人之生也。衣食给而后善心生。官骸之和淑。乐利之所充而达也。不探其实义。徒执学士升降揖让之。概之人人。论仪文与论等威。其精粗殊而其失要不异焉。三代以降。田不口受。民各私其产。富者厚自奉养。而贫者朝夕不赡。不均甚矣。然而人性好矜胜。文饰日滋而未已。亲戚宴款。动议方物。往来馈遗。重以金币。丧葬之家。雪盈堂涂。缁黄列进。盛音乐以娱宾。不如是则谓之不孝。男女昏耦。礼未毕而征逋者填门。豪家以骄其里闬。而无识效之。更愧厉其不若。不务竭其资不止。方自以为世礼之相因远矣。非一人所得更也。今夫禀气之不齐。医者不能人立之方。则莫若一使之保节。而脆者充。壮者益固。品地同而生计参错。礼不能以整一。而俭则可以咸遵。夫俭固礼之本也。先王之制。牲牢玉帛之陈。几席章服之具。钟鼓笙管之奏。未尝不务从其厚矣。然而瓦尊也。明水也。大飨腥也。冠缁布也。疏布之用。而蒲越鞂之设也。观其所尚。则其微意可知。人即至贫。不能具多品矣。区区简质之备。独不有可安者乎。有力者知所贵在此不在彼。则其侈心不作。孔子曰。礼与其奢也宁俭。当井田未废且然。而况其为无恒产时哉。且昔之人亦尝讲求于斯矣。明堂学校巡狩养老郊社禘祫诸典。征辩古昔。聚讼丝棼。三代创制之精。莫巨于是。议之而不敢忽焉。而卒未有振兴如三代之盛者何也。详行于朝庙之上。而未能通于闾阎之隐。增饰视听。文在实亡。民气何自而。治理何自而隆哉。虽然。礼乐者人情之着也。斯人一日不绝。即礼乐一日不亡。古之匏土等音废矣。而今未尝无其乐也。古之丧昏祭宴异矣。而今未尝无其礼也。独奈何士大夫动作自恣。导乱愚甿之耳目。僭越亡等。生资坐消。虽有恭俭之君。宏毅之主。而欲求礼乐之效于一朝。卒不可复得。错曰。商贾操其奇赢。日游都市。亡农夫之苦。有仟伯之得。因其富厚。交通王侯。力过吏埶。以利相倾。千里游敖。冠盖相望。乘坚策肥。履丝曳缟。贾子曰。矫伪者出几十万石粟。赋六百余万钱。乘传而行郡国。此其亡行义之尤至者也。董子曰。累日以取贵。积久以致官。是以廉耻贸乱。贤不肖浑淆。又曰。身宠而在高位。家富而食厚禄。众其奴婢。多其牛羊。广其田宅。博其产业。畜其积委。务此而亡已。以迫民。

夫天下虽大。经此三者牣其间。其气力足以驱役众庶。其势位足以震动一时。恶习之所被。流荡亡极。江湖澄而风挠浊之。山谷朗而雾昏之。可深痛哉。是故吉凶宾嘉。无有品节。忍为失时而废礼。不敢见哂于戚。男女愆期。丧棺羁室。终身只处。数世浅藏。礼教猖狂。其咎安在。昔者尝闻父老言。吾乡俗五六十年前。实未凋。衣皆布素。年未六十不衣裘。赴饮者必先饱于家。至则杯酒数周。四盂略具而已。而主宾揖逊。情意周浃。虽草野之俗。不尽协于古礼。而礼意自胜。故其时物充值约。一夫之食。日十数钱。民无窘苦之状。有康和之乐。即一乡以推之天下。使长此而不变。虽驯至三代礼乐不难也。或谓朝廷等威之辨。不为不严。海内遵而行之。岂不甚善。然如汉制。命妇深衣制缘。佐祭皁绢上下。助蚕缥绢上下。而倡优下贱。更绣衣丝履。不能禁也。贾人服缃缥而召会嘉客。被墙屋以文绣。不能禁也。等威之辨弥严。必有出乎其外。而视等威加厉者。上以责。下以例奉。此其于世道何裨哉。无他故也。能责之于下。而不能倡之于上也。且夫等威者。上下之辨也。自上下下。则等级自明。不上而下。则何名为等。以身教者从。以言教者讼。独奈何徒以法令为哉。昔海忠介令安。自课二仆。耕田艺蔬。于民无取一豪。　国朝汤文正抚吴。濒去。送者睹夫人舆出。袖落败棉絮。属吏为之感涕。使得如斯人者。置之节镇。则千里被其泽。置之辅相。则天下化其清。风流之所播渐。咸晓然知朴质之为本。方以奢费不知分为耻。纳斯人于轨物之中。而人不觉。又何等威之不明为患耶。盖介士者。浊水之矾石也。得之则澄。不得则混。然非其时崇廉而黜污。则节操何由得自伸哉。夫世之论礼者可以思矣。严贾人不得衣丝之禁。士经明行修始得为吏。程吏以贤不肖为进退。无资格之限。清白盈廷。阴邪敛。举宫室衣服饮食器用婢仆。一切而立之限。家守仪型。人知自爱。此之谓廉耻兴而等威辨。等威辨而风俗清。风俗清而财用裕。财用裕而人心。人心而刑罚省。呜呼。岂不盛哉。

　　礼论　　　　
杨绍文

凡人不得其平则争。而人之心又必不能平。故圣人作礼以平其心。吾见天下之巧诈者矣。曰若是则我胜人。不若是则人胜而我负。呜呼。彼其胜我者。必其智其能之不若我者也。若我者。我不能胜之矣。胜我者。彼又将胜我。然则胜负未可决也。且夫吾力能胜百人者。不可谓天下无胜千人者也。推此而上。则虽胜万胜亿。将亦无可恃。而何以为必胜哉。虽然。其所以为此者。则有故焉。彼盖未知登降揖让之节。亲贵贱之分。无谦让。无等衰。彼其于人。泛泛焉而无以相系。则谁抚之。谁恤之。谁尊之而敬之。劳吾知其无助也。忧吾知其无分也。劳无助。忧无分。则不得不思所以御其忧劳。而千万人之张之敌者。又岌岌乎有不能御之之势。于是奸诡诈佞之念横生。遂至于无所底止。昔者先王之制礼也。就人之所自有之理而文之。记曰。墟墓之间。未施哀于民而民哀。社稷宗庙之中。未施敬于民而民敬。孟子曰人皆有是四端也。因其各有之心而施于所宜发之地。人皆安焉。父母生而知爱者也。于是制昏定晨省之礼以成之。兄弟生而知友者也。于是制随行雁行之礼以成之。君生而知尊者也。于是制南面北面之礼以成之。夫妇生而知亲者也。于是制同居同庙之礼以成之。因其心而制其事。使其亲疏贵贱之相属者。情有以相联。义有以相结。乖离淫纵之渐。有以相禁而无所发。故其民相依以生。相保以死。相庆以喜。相救以患难。纷争攘夺之形。不作于外。而巧诈奸宄之心。不作于内矣。贾生曰。法者禁于已然之后。而礼者制于未然之先。故曰。礼至则不争。盖先王所以平天下之心者。恃有此具也。夫天下虽有杰悍之夫。临之以礼。未有不驯者。然则天下所以胜人者。孰有如礼。而胡以巧诈为哉。

　　礼理说　　　
俞樾

礼出于理乎。理出于礼乎。曰。礼虽先王未之有。可以义起也。是礼固出理也。然而圣人治天下则以礼而不以理。以礼不以理。无獘之道也。且如君臣无狱。父子无狱。若是者何也。礼所以不得争也。礼所以不得争。故以无狱绝之也。使不以礼而以理。则固有是非曲直在矣。君臣父子而论是非曲直。大乱之道也。是故圣人治天下以礼。不得已而以理。何也。天下之人。而皆从吾礼。则固善矣。不幸而有不合乎礼。且大悖乎礼者。不得不以理晓之。此古治狱之官。所以名之曰理也。礼者治之于未讼之先。理者治之于既讼之后也。然而遇君臣父子之狱。则仍不言理而言礼。舍礼而言理。是使天下多讼也。且礼者。天下无一人不可以遵行。而理则能明之者尟矣。孔子曰。麻冕礼也。今也纯。俭吾从众。此在圣人则可耳。使胥天下之人。而使之斟酌乎理以定从违。则必有得而有失矣。幸而从纯之俭可也。不幸而从拜下之泰将奈何。固不如一概绳之以礼为无獘也。夫天理之说。已见于乐记。非宋儒刱为之。然圣人治天下以礼不以理。理也者。不得已而用之于治狱。舍礼言理。是治狱也。治天下非治狱也。以治狱者治天下。而人伦之变滋矣。今夫妇人从一而终。周公着其文于易。理固如此也。及其制礼也。则有同母异父昆弟之服。是又许之再嫁矣。然后知圣人之于人。绳之以礼。不绳之以理也。故中材而下皆可勉而及也。后之君子以理绳人。则天下无全人矣。呜呼。是司空城旦书也。

　　崇检论　　　
马福安

昔圣人建天地之中而为之礼。所以轨范人伦。整齐殊俗。使人得以束身寡过。而无悖夫五常之性者也。自魏晋之世。老庄盛行。以放旷为高妙。以礼法为俗人。一时风流相尚。贤者不免。阮籍居丧饮酒食肉。谢安石期功不废丝竹。幼舆任达折齿。毕卓瓮间醉卧。当时以为名士而艳称之。以致礼坏乐崩。中原倾覆。故王衍将死。叹曰。吾曹虽不如古人。向若不祖尚浮虚。戮力以匡天下。犹可不至今日。桓温北伐至洛阳。登平乘楼叹曰。遂使神州陆沈。百年邱墟。王夷甫诸人不得不任其责。西都时。王恺石崇尤为豪侈。能守礼崇让。克全贞素。惟刘实兄弟而已。或问江左人士于颜含。含推周伯仁之正。邓伯道之清。卞望之之节。然伯仁以酒失贻讥。犹染中朝余习。惟望之持论侃侃。当官干实。欲轨正当世。不苟同时好。时贵游子弟。多慕王澄谢鲲为达。望之以为背礼伤教。欲奏推之。斯真笃礼守法。王臣蹇蹇者矣。夫天下非氓庶犯法罹罪之足忧。而士大夫弃礼蔑义。罔识廉耻之可畏。诚以士大夫者。教化之纪纲。风俗之原本。而人心以为转移者也。故朝廷崇礼。百僚奉法。士大夫以名教相尚。节行相高。而风俗人心。未有不归于端厚者也。朝廷弃礼。百僚坏法。士大夫以浮虚相祖。放纵相师。而风俗人心。未有不归于邪薄者也。然则天下之要道可知已。欲民知义。莫如尚廉隅。欲民知礼。莫如敦矩。欲民贵信。必不可以巧诈欺之。欲民兴仁。必不敢以刻薄行之。立身以清白奉公为贤。当官以勤事尽职为恪。立朝以忠厚正直为敬。行事以秉礼尚义为宗。一时士大夫流风笃厚。凡为骄逸淫纵。自放于礼法之事。皆兢兢焉防其萌。杜其渐。是以君子勤礼。小人尽力。廉耻笃于乡闾。礼义兴于家衖。而无奇不轨之民。以污我大化者。由上之人不以防检为迂而力崇之之效也。尝观东汉风俗之美。其时郭有道陈仲弓王彦方管幼安之徒。皆以匹夫为善于家。而乡里化之。争讼者望闾而返。盗窃者咸畏其知。况示以上之风旨。而士大夫又皆身为表率。吾见礼教之兴。不必俟读县书。而后浃于民心也。是在有风俗人心之责者加之意而已。

　　读曲礼　　　
程德赉

予读曲礼。而知古人教术之隆也。父见子而诏以是。兄见弟而诏以是。师见其弟子而诏以是。朋友之所与讲论质正者亦不越乎是。是故家可齐而国可治也。夫古之所以教民者。皆以诚心行之。非徒颁悬诏告而已也。天子之所以纲理四方者。公卿大夫士之佐助以辅世长民者。胥率于是而无愧焉。故其民信而习之。顺而从之。可以矫刚戾者而化为和顺。可以矫柔弱者而立其廉隅。可以矫邪僻者而归于正直。其粗安于洒扫应对起居出入动静之节。而其精达于性命之原。此其所以能致刑措欤。呜呼。刑之不措。而至于滥且冤也。岂非礼不明之故哉。

　　读内则　　　
谢应芝

礼书之残阙无怪也。其在列国之君。以古礼之不便于时。而去其籍。则既亡于秦人焚书之前。而博士诸生。各挟所见。杂以当时之说。又淆于汉求遗书之日。夫古经之亡者不复见矣。幸而出于孔壁及鲁淹中者。犹存千百于什一。汉人复从而乱之。于是瞀儒竞谓周官仪礼不出于姬公。大小戴氏记。无复孔子时书。欲胥摈弃之以为快。而一二泥古之士。又并其淆之说。亦以为古圣贤之传。呜呼。辨礼于今日。能不随众为是非。盖尤难矣。内则古经。而错以释经之文。以故重繁失次。又一引曾子之言。疑传于曾子门人。而朱子以为古学校教民之书也。盖其始也。必行于士大夫之家而达乎闾巷。为于贤智之人而乎庸愚。逮观法多而见为同然。相习久而出于固然。则刑罚措。兵革息。古之盛时盖如此。顾其教之能行也。非上之人先为立井田之法。正疆界。薄税敛。俾民咸宽然于身家之际。岂能如此哉。至于如此。则但见上之能教。而不复见为能养。故周易富家之吉。着象于六四。而是篇言降德兆民。则归本于后王也。其果传于曾子门人与否。则莫可详考矣。

　　读曾子问　　
谢应芝

读曾子问。而于礼之委曲烦琐。随变故所出。无不有以处之。知非圣贤悉心考索。则学者遇此。虽百思而不得其当。况欲毫发无憾耶。曾子善于审几详究矣。以孔子之圣无不知。犹尝问礼于老。盖折中而出之者也。常人之去圣贤殊绝矣。而不克详审于其所不知。彼医卜农圃一节之艺。犹必预究其应变之法。童子句读之不知。文字之不明。犹必从师而学之。礼制之不讲也久矣。国家即位郊禘。民间墓祭祠祭之常。圣贤之所未言。与言之而未尽。及后世之异于古者。博士诸生之立说无常。然以圣贤所已言者推求之。未尝不可折中也。论语信而好古之老彭。或以为老子之与彭祖。孔子虽尝问礼。而关尹喜所传道德五千言。与儒者之言不类。孔子于曾子问称老者数矣。郑康成注且以为古寿老者之称。而不以老子当之。则为学之不可不慎也又有然矣。语云。礼失而求之野。古之好问者。未尝必择人而询之也。从其所可从。而不从其所不可从。谓必以人废言。多见其量之不广也。即位禘郊墓祭祠祭之礼询之学士大夫。既茫然不知其故。幸而士丧礼诸篇及戴氏记所存者。塾师又往往不讲习于此。其或老死而终昧之闾阎丧祭之礼。遂惟浮屠老子是从。呜呼。学者读圣贤书。莫不愤嫉浮屠老子之流。欲尽废之以为快矣。问其愤嫉之故。岂不以其异于吾儒之礼教耶。虽然。儒者既为孔曾之徒。而与世之黄冠缁衣较其累所师承者。相去曾几何也。然则圣贤礼意之精宜讲求之也亟矣。

　　四礼从宜叙　
龙启瑞

古昔圣人缘人情而制礼。依人性而为仪。人情之所弗安。圣人弗能强也。记曰非天子不议礼。此言世有先后。时有古今。惟圣人者出。乃能参酌乎时宜。而制为经久常行之道。使其下畏而爱之。则而象之。然后家国和乐。教化行而风俗美也。三代以前尚已。其仪节之美备。名物象数之详且悉。非好为文也。不如是。而其心有不得尽耳。秦汉以还。始以为无用。而一切去之。夫恶委曲繁重而乐趋于简易者。人情也。上无以导之。犹虑民之习而化。上有以导之。则民何惮而不乐为。故古礼之不可复。汉文帝叔孙通诸人之过也。斯民之去古也远。三代上之文为制度。不接于目。于此而欲强之以隆古之道。必拂人性而有所弗安。然遂任其简陋疏略。荒忽谬悠。或寖至于悖弃典常而失其性。此有心世道之君子。所以惄然忧之。而思挽末流扶世教者为亟亟也。清江杨文恪公旧辑有四礼从宜一书。其言冠昏丧祭各为一篇。酌古准今。通人情而适世变。余同年聊摄安大令宰楚之谷城。悯其俗之不习于礼。乃与广文蕲水萧君复校是书而刻之。将以示邑之士民。而问序于余。余谓公之书诚善。二君之意诚美矣。虽然礼教之不行。非一日之故也。婚嫁多蔽于家人妇女之说。丧与祭多杂以二氏之术。求其志乎礼者。十无一二焉。非毅然自拔于流俗者。莫能复古而为众倡也。二君其先讲明于学校。而劝谕于世家大族。则闾阎之兴起或庶几焉。夫礼之用不同。其为教则古今一也。今之仪较古简矣。然　　大圣人化民成俗之意。实寓乎其间。士苟体此书而行之。因博观夫会典通礼之全。以推见夫　　圣帝明王不相沿袭之义。则斯民之兴行有由。而古礼至今为不亡矣。讵取其仪云尔哉。 

　　绎礼堂记　　
刘蓉

物生而后有伦。伦立而后有法。法修而后有教。诗书礼乐。皆圣人因伦物之粲殊。立法度以垂教者也。予读仪礼。郊庙邦国之大。居处服食之微。鬼神祭祀之幽。莫不明着等威。彰示节文。使各有所遵循而不踰其矩。以是知圣王纲纪天下。所以范民心思耳目。而纳之轨物。意义深矣。士之生其时者。有动作威仪之则以闲其外。有道德仁义之训以养其中。其君子被服雍容敬慎以成其德。其小人亦谨守法度。而耻纳于邪。故成康之治称为至盛。则礼教之浸淫于人心。积久以成风俗。岂一朝夕之故欤。东周以降。上多失德之君。下无名世之佐。人纪紊而礼意寖微。然其时朝聘会同。以及战陈干戈之际。犹必诵说先王。陈典礼以决得失胜负之数。至于执玉高卑俯仰之容。或愆其度。君子犹以观德厚薄。而休咎之征。亦果应之。则知圣王所以定志凝命。养人心之和平。至五六百年之后。敬怠敛肆。尚警动于不自觉。传所谓范围天地之化而不过。曲成万物而不遗。何其神也。汉承秦燔书之后。礼经残缺。诸儒掇拾煨烬。存什一于千百。微言几于绝矣。虽有愿治之主。慨然复古之思。然文献无征。抑无以备制作之德。即其剿袭前闻。缘饰经术。亦数陈而义失。末合而本离。唐宋以来。得失之数。可矣。由是政治隆替。特随世运推移。递升递降。无与维持于不敝者。治术所以趋于苟简。民俗所以即于浇漓。曾不百年。盛衰异视。亦理势之必然者欤。昔之君子。盖有忧之。网罗旧文。列为经传。以着古昔哲王治天下之大经大法。将以仪型四方。纲维万事。后有王者。取而读之。由干以达枝。穷源而竟委。则古人所以制治保邦化民成俗之意。可坐而得。尧舜禹汤文武周公之盛治。可端拱而致也。即或圣伏神徂。旷绝千祀。然日月经天。江河纬地。乾坤未毁。固将百世俟之。予生也晚。不及躬与斯文之盛。少承庭训。笃好礼书。遭时多艰。滥窃禄位。驰驱鞅掌。不遑安居。然抱此区区。未尝一日或释。近获归休。窃窥坠绪。迢迢千古。独契予怀。于是始作绎礼之堂。取周官仪礼经传。及杜君卿氏之通典。江慎修氏之礼书纲目。秦蕙田氏之五礼通考。陈诸几案。朝夕紬绎而咏歌之。上窥往圣制作之原。下较百代修废之。奥旨宏纲。旷然心会。以为善读者抉其精微。综其条贯。则以进退百王。权衡万变而莫淆予鉴。即后世事变纷歧。文质异尚。因革损益。不主故常。然大纲之昭垂莫易。旷百世而可知也。世有魁儒硕德。笃学嗜古。欲崇德而广业。必于此会其归。新学小生。详其品节。服而习之。优游矩矱之途。沦浃肌肤之会。亦将由之以弗畔焉。余之乐此而不厌也。舍此欲奚适乎。当春融和。万景毕会。天穹然其上。地隤然其下。山川草木鸟兽。森殖蕃滋。其文粲然。其序秩然。于以仰思圣王。肇修人纪。经世宰物之意。先民有作。庶几旦暮遇之。至若较马郑之异同。探名物之繁赜。嗜奇缀琐。以资证附。则近世小儒有好之者。非予志之所存也。

　　上曾相国书　
刘蓉

畿辅苦旱。吏事废坠。诚贤者劳心焦虑之时。南中乃患水潦。楚鄂江皖。所在皆同。阴阳乖争。各相偏胜。世局殊可念也。弟自还山后。闲居无事。懒复出门。日取先圣昔贤之书。端坐而诵之。梦寐与俱。謦欬相接。意趣所至。动与古会。自疑身在两汉周秦以前。非今世也。古之去今远矣。人之为类繁矣。或处世宇。促膝谈笑。而旷渺辽。抵死不相闻知。或世邈代殊。悬隔千载。而神明往来。如共几席。故莫远于并世之士。莫近于邃古以上之人。其为精神志趣之载简编者。旷千世而相感也。礼书自周官仪礼戴记。下逮儒先所述。并得粗读一过。近世江慎修氏。笃志研讨。白首一经。可谓勤矣。纲目一编。具见条理。惟墨守康成。颇袭纬书之谬。其于礼之大者。往往昧所由来。秦树沣氏。网罗旧章。别为五礼。历代掌故。灿然明备。可谓博矣。然亦特类书之较有伦序者。其所据以折衷。颇泥古礼之。而莫通其意。但取器数之备。而不揣其情。不可谓非蔽也。盖先王礼制之大备。不尽传于后世。其仅存者。又颇为传记殽乱。迷失本旨。学者非能究观义理之原。精思而默识之。固无由达其意。仪法度数之等。虽颇备具。然非德积于躬。诚溢于外。亦莫能称其情。故不特知其义者之难。而袭其文以行之者之尤难也。执先王之礼。不审其时度其德。而强后世以必行。不可也。取后代沿袭之似卷六十二　礼政二大典上

　　读宋史记礼志论郊配　　　　　　　　
叶裕仁

帝王功德必与天合撰。然后享配天之祭。非世世可以配天也。祭法国语。皆有夏后氏郊鲧商人郊冥之文。而郑康成注祭法。谓夏后氏宜郊颛顼。殷人宜郊契。疏谓康成之意。正其姓代先后之次。夏后氏不当先云郊鲧。后云祖颛顼。殷人不当先云郊冥。后云祖契。然鲧之不可以郊配。契之合应郊配。亦寓乎其间。后世帝王之德。去三代圣人远甚。则配天之礼止。可不论德而论功。则惟建邦启土肇造区夏者方可配天。其余则否。观宋史记礼志。方丘及神州地祇。建隆以来。奉僖顺翼宣四祖崇配。太平兴国以后。以宣祖太祖更配。真宗时乃以太宗配方丘。宣祖配神州地祇。神宗元丰六年。祀昊天上帝。唯以太祖配。余则仍以太宗配。祈谷大雩。初以宣祖配。太宗时以宣祖配祈谷。太祖配雩祀。真宗时。以太祖配祈谷。太宗配雩祀。仁宗诏二祀以太宗配。熙末。光宗受禅。奉高宗配。按圜丘方丘神州地祇祈谷大雩。皆当以祖升配。而不及于宗。准周礼以后稷郊配。则宋以僖祖为始祖。虽无后稷之功德。而以报本追远之意。非僖祖不足以当之。若夫建邦启土肇造区夏如太祖。固亦无可疑者。虽太宗之功同于开创。而非受命之主。高宗虽中兴。偏安南服。尤不得与汉之光武比。愚故谓二宗之升配。皆非礼也。至于宗祀明堂之议。钱公辅司马光吕诲皆达于经义。其说实为千古不刊之论。而当时犹狃于严父配天之语。终宋之世。沿为定制。虽徽宗之亡国辱身。亦奉以跻配。方自以为大孝尊亲。而不知误解孝经之旨也。故曰。帝王功德。必与天合撰。然后可以配天。其次则建邦启土开创受命之主。方可配天。如前汉之高祖。后汉之光武是也。虽文景明章。并称令辟。未尝与升配之数。最为合礼。由唐及宋。竟至世世配天。岂不谬哉。裕仁尝伏读　　　成皇帝遗诏无庸郊配一条。远轶唐宋君臣之上。与三代圣人尊祖配天之意。先后同揆。曾文正遵议大礼一疏。能仰体　　　先皇帝之微旨。苦心将顺。持论坚确。后世议及升配者。慎毋惑于浅儒之论。以蹈唐宋之失哉。

　　遵议大礼疏道光三十年　　　
礼部侍郎曾国藩

奏为遵　　旨敬谨详议事。正月十六日。　　皇上以　　　大行皇帝朱谕遗命四条内无庸　　　郊配　　　庙祔二条。令臣工详议具奏。臣等谨于二十七日集议。诸臣皆以　　　大行皇帝功德懿铄。　　　郊配既断不可易。　　　庙祔尤在所必行。直道不泯。此天下之公论也。臣国藩亦欲随从众议。退而细思　　　大行皇帝谆谆诰诫。必有精意存乎其中。臣下钻仰　　　高深。苟窥见万分之一。亦当各献其说。备　　圣主之博采。窃以为　　　遗命无庸　　　庙祔一条。考古准今。万难遵从。无庸　　　郊配一条。则不敢从者有二。不敢违者有三焉。所谓无庸　　　庙祔一条万难遵从者。何也。古者祧庙之说。乃为七庙亲尽言之。间有亲尽而仍不祧者。则必有德之主。世世宗祀。不在七庙之数。若殷之三宗周之文武是也。　　　大行皇帝于　　皇上为　　　祢庙。本非七庙亲尽可比。而论　　　功德之弥纶。又当与　　　列祖　　　列宗。同为百世不祧之室。岂其弓剑未忘。而烝尝遽别。且诸侯大夫尚有庙祭。况以　　天子之尊。敢废　　　升祔之典。此其万难遵从者也。所谓无庸　　　郊配一条有不敢从者二。何也。古圣制礼。亦本事实之既至。而情文因之而生。　　　大行皇帝仁爱之德。同符大造。偶遇偏灾。立颁帑项。年年赈贷。薄海含哺。粒我烝民。后稷所以配天也。　　　　御宇三十年。无一日之暇逸。无须臾之不敬。纯亦不已。文王所以配上帝也。既已具合撰之实。而欲辞　　　升配之文。则普天臣民之心。终觉不安。此其不敢从者一也。历考　　　列圣升配。惟　　　世祖章皇帝系由御史周季琬奏请。外此皆继统之　　圣人特旨举行。良由上孚　　　昊眷。下惬民情。毫无疑义也。行之既久。遂为成例。如　　　大行皇帝德盛化神。即使无例可循。臣下犹应奏请。况乎成宪昭昭。曷敢踰越。传曰君行意。臣行制。在　　　大行皇帝自怀谦让之盛意。在大小臣工宜守　国家之旧制。此其不敢从者二也。所谓无庸　　　郊配一条有不敢违者三。何也。　　　坛壝规模。尺寸有定。乾隆十四年重加缮修。一一石。皆考律吕之正义。按九五之阳数。增之不能。改之不可。　　　七庙配位。各设青幄。当初幄制阔大。乾隆三年。量加收改。今则每幄之内。仅容豆笾。七幄之外。几乏余地。我　　　大行皇帝虑及亿万年后。或议增广乎坛壝。或议裁狭乎幄制。故定为限制。以身作则。俾世世可以遵循。今论者或谓西三幄之南。尚可添置一案。暂为目前之计。不必久远之图。岂知人异世而同心。事相沿而愈久。今日所不敢言者。亦万世臣子所不敢言者也。今日所不忍言者。亦万世臣子所不忍言者也。经此次　　　朱谕之严切。盈廷之集议。尚不裁决遵行。则后之人又孰冒天下之不韪乎。将来必至修改基址。轻变旧章。此其不敢违者一也。古来祀典。兴废不常。或无其祭而举之。或有其礼而罢之。史册所书。不一而足。

唐垂拱年间。郊祀以高祖太宗高宗并配。后开元十一年。从张说议。罢太宗高宗配位。宋景佑年间。郊祀以艺祖太宗真宗并配。后嘉佑七年。从杨畋议。罢太宗真宗配位。我　朝顺治十七年。合祀　　　天地日月星辰山川于　大享殿。奉　　　太祖　　　太宗以配。厥后亦罢其礼。祀典改议。乃古今所常有。我　　　大行皇帝虑亿万年后愚儒无知。或有援唐宋罢祀之例。妄行陈奏者。不可不预为之防。故　　　朱谕有曰。非天子不议礼。以为一经断定。则巍然七幄。与　　　天长存。后世增配之议。尚且不许。罢祀之议。更何自而兴。所以禁后世者愈严。则所以尊　　　列祖者愈久。此其计虑之周。非三代制礼之圣人。而能如是乎。　　　大行皇帝以制礼之圣人自居。臣下何敢以寻常之识浅为窥测。有尊崇之虚文。无谋事之远虑。此其不敢违者二也。我　朝以孝治天下。而　　　遗命在所尤重。康熙二十六年。　　　孝庄文皇后遗命云。愿于遵化州孝陵近地择吉安厝。当时臣工。皆谓遵化去　　　太宗昭陵千有余里。不合祔葬之例。我　　　圣祖仁皇帝不敢违　　　遗命。而又不敢违成例。故于　　　孝陵旁近。建　暂安奉殿。三十余年。未敢竟安　地宫。至雍正初。始敬谨蒇事。嘉庆四年。　　　高宗纯皇帝遗命云。庙号无庸称祖。我　　　仁宗睿皇帝谨遵　　　遗命。故虽乾隆中之丰功大烈。而　　　庙号未得祖称。载在会典。先后同揆矣。此次大行皇帝遗命。惟第一条森严可畏。若不遵行。则与我　朝家法不符。且　　　朱谕反复申明。无非自处于卑屈。而处　　　列祖于崇高。此乃大孝大让。古之盛德也。与其以尊崇之微忱属之臣子。孰若以莫大之盛德归之　　　君父。此其不敢违者三也。臣窃计　　皇上仁孝之心。两者均有所歉。然不奉　　　升配。仅有典礼未备之歉。遽奉　　　升配。既有违　　　命之歉。又有将来之虑。是多一歉也。一经大智之权衡。无难立判乎轻重。　　　圣父制礼而　　圣子行之。必有默契于精微。不待臣僚拟议而后定者。臣职在秩宗。诚恐不详不慎。　　皇上他日　　　郊祀之时。上顾　　　成命。下顾万世。或者怵然难安。则礼臣无所辞其咎。是以专折具奏。干渎　　宸严。不胜惶悚战栗之至。

　　敬陈从权守经疏咸丰十一年　　　　　　
董元章

窃以事贵从权。理宜守经。何为从权。现值天下多事之秋。　　皇帝陛下以冲龄践祚。所赖一切政务。　　　皇太后宵旰思虑。斟酌尽善。此诚　国家之福也。臣以为即宜明降　　谕旨。宣示中外。使海内咸知　　皇上圣躬虽幼。　　　皇太后暂时权理朝政。左右不能干预。庶人心益知敬畏。而文武臣工俱不敢稍肆其蒙蔽之术。俟数年后　　皇上能亲裁庶务。再躬理万几。以天下养。不亦善乎。虽我　朝向无　　　太后垂帘之仪。而审时度势。不得不为此通权达变之举。此所谓事贵从权也。何为守经。自古帝王。莫不以亲亲尊贤为急务。此千古不易之经也。现时赞襄政务。虽有王大臣军机大臣诸人。臣以为当更于亲王中。　　简派一二人。令其同心辅。一切事务。俾各尽心筹划。再求　　　皇太后　　皇上裁断施行。庶亲贤并用。既无专擅之患。亦无偏任之嫌。至朝夕纳诲。辅翼　　圣德。则当于大臣中。择其治理素优者一二人。俾充师傅之任。逐日进讲经典。以扩充　　圣聪。庶于古今治乱兴衰之道。可以详悉。而　　圣德日增其高深。此所谓理宜守经也。至行政多端。首在用人。外而封疆大吏。则洁已率属。责在督抚。督抚贤。则一省赖以安全矣。军务地方。则训卒练兵。责在将帅。将帅良。则一方赖以捍御矣。臣以为宜　　严旨晓谕。令各洗心涤虑。勿得仍蹈因循欺饰之獘。如大吏中有贪黩营私。不能廉正自持。察吏安民者。及将帅中有退缩不前。不能申明纪律。运筹决胜者。均即从重治罪。以示警戒。庶人人惕厉。而寰宇可望肃清矣。臣愚昧之见。是否有当。伏乞　　圣鉴施行。

　　政权操之自上疏咸丰十一年　　　　　
贾桢

奏为事关　国家大计。政权请操之自上。以振纲纪而防流獘事。伏惟我　朝　　　圣圣相承。从无　　　皇太后垂帘听政之典。前因御史董元章条奏。特降　　谕旨甚晰。臣等复有何异词。惟是权不可下移。移则日替。礼不可稍渝。渝则獘生。我　　皇上冲龄践祚。钦奉　　　先帝遗命。派怡亲王载垣等八人。赞襄政务。两月以来。用人行政。皆经该王大臣等拟定　　谕旨。每有明发。均用　　御赏同道堂图章。共见共闻。内外皆相钦奉。然臣等详慎思之。似尚非久远万全之策。不敢保日后之决无流獘也。寻绎赞襄二字之义。乃佐助而非主持也。若事无巨细。皆凭该王大臣之意。先行定议。然后进呈　　皇上一览而行。是名为佐助而实则主持。日久相因。中外能无疑虑乎。今日之赞襄大臣。即昔日之军机大臣。向来军机大臣则事事先面奉　　谕旨。准驳可否。悉经　　钦定。始行拟　　旨进呈。其有不合　　圣意者。每奉　　朱笔改正。此太阿之柄。不可假人之义也。为今计之。正宜　　　皇太后敷中宫之德化。操出治之威权。使臣工有所禀承。命令有所咨决。不居垂帘之虚名。而收听政之实效。准法前朝。宪章后代。不难折衷至当也。伏查汉之和熹邓皇后。顺烈梁皇后。晋之康献褚皇后。辽之睿智萧皇后。皆以太后临朝。史册称美。至宋朝之章献刘太后。有今世任姒之称。宣仁高太后。有女中尧舜之誉。明世穆宗皇后。神宗嫡母。上尊号曰仁圣皇太后。穆宗贵。神宗生母。上尊号曰慈圣皇太后。维时神宗十岁。政事皆由两宫决择。命大臣施行。亦未尝居垂帘之名也。我　　皇上聪明天亶。正宜涵泳诗书。不数年即可亲政。而此数年间。外而贼匪未平。内而夷人偪处。何以拯时艰。何以饬法纪。固结人心。最为紧要。傥大权无所专属。以致人心惊疑。是则目前大可忧者。至　　　皇太后召见臣工礼节。及一切办事章程。仍循向来军机大臣承　　旨旧制。或应量为变通。敬祈　　饬下廷臣会议具奏。请　　旨酌定。以示遵守。庶行政可免流獘。而中外人心。益深悦服矣。臣等意见相同。谨合词具奏。是否有当。伏乞　　皇上圣鉴。

　　请亲理大政疏咸丰十一年　　
内阁学士胜保

奏为政柄下移。无以服众。应请　　　皇太后亲理大政。并另简近支亲王辅政。以正　国体而顺人心。恭折仰祈　　圣鉴事。窃惟朝廷政柄。操之自上。非臣下所得而专。我　朝君臣之分极严。尤非前朝之比。自　　　文宗显皇帝龙驭上升。　　皇上嗣位。聪明天亶。尚在冲龄。全在辅政得人。同民好恶。方足以资佐理。如怡亲王载垣郑亲王端华等。非不宣力有年。然而赫赫师尹。民具尔瞻。今竟以之当秉政巨任。揽　君国大权。以臣仆而代　　纶音。挟　　至尊以令天下。实无以副寄托之重。而餍四海之心。在该王等不过以承写　　　朱谕为词。居之不疑。不知我　　皇上以宗子缵承大统。天与人归。原不以朱谕之有无为定。至赞襄政务一节。则当以亲亲尊贤为断。不得专以承写为凭。何也。　　　先皇帝弥留之际。近支亲王多不在侧。仰窥　　　顾命苦衷。所以未留　　　亲笔朱谕者。未必非以辅政难得其人。以待我　　皇上自择而任之。以成未竟之志也。今　　嗣圣既未亲政。　　　皇太后又不临朝。是政柄尽付之该王等数人。而所拟　　谕旨。又非尽出自　　宸衷。其托诸掣签简放。请钤用符信图章。在该王等原欲以此取信于人。无如人皆不能相信。民可畏。天下难欺。纵可勉强一时。不能行诸日久。如御史董元章条陈四事。极有关系。应准应驳惟当断自　　圣裁。广集廷议。以定行止。该王等果知以　国事为重。亦当推贤虚己。免蹈危疑。乃径行拟　　旨驳斥。已开矫窃之端。大失臣民之望。　　命下之日。中外哗然。自古天无二日。民无二王。礼乐征伐。自天子出。凡统兵将帅暨各省疆臣。皆受　　　先皇帝特简。虽当势处万难。无不思竭力图报者。亦以统于所尊。故能一诚不贰。今一旦政柄下移。疑莫释。道路之人见　　诏旨。皆曰此非吾　　君之言也。此非吾　　　母后　　　圣母之意也。一切发号施令。真伪难分。众情汹汹。咸怀不服。不独天下人心日形解体。且恐外国闻知。亦觉与理不顺。又将从而生心。所关甚大。夫天下者。　　　宣宗成皇帝之天下。传之　　　文宗显皇帝。以付之我　　皇上践祚者也。昔周之世。武王崩。成王立。周公相之。　本朝摄政王之辅　　　世祖。亦犹周公之相成王。疏不间亲。典册具在。以周公礼圣。尚不免管蔡流言。迨风雷示警于金縢。而忠棐益见。现在近支诸王中。能知大体。迈于载垣端华。尚不乏人。一切离间之言。应请毋庸过虑。又知垂帘听政之制。宋宣仁太后称为女中尧舜。情欢洽。国本无伤。我　　　文皇后当国初年。虽无垂帘明文。而有听政实用。因时制宜。惟期允当不易。为今之计。非　　　皇太后亲理万几。召对臣。无以通下情而正　国体。非另简近支亲王佐理庶务。尽心匡。不足以振纲纪而顺人心。

惟有吁恳　　皇上俯纳刍荛。即奉　　　皇太后权宜听政。　　　二圣并崇。而于近支亲王中择贤而任。仍秉　　命而行。以待我　　皇上亲政。以前一切用人行政大端。不致变更紊乱。以承郅治于无穷。　　宗社幸甚。臣民幸甚。如此。庶于亲亲尊贤之大经。既不相悖。且于该王等亦可保全终始。受福良多。此皆中外臣工所欲言而未发者。臣先为言之。臣忝为大臣。受　国厚恩。屡奉　　　先皇帝手诏嘉勉。云朕所望于该大臣者至大至远。又奉有忠勇性成赤心报国等谕。每诵　　　天语。感激涕零。今外患固宜亟平。而内忧尤当早虑。臣天良所迫。何忍不言。何敢不言。伏愿　　皇上干纲独断。迅赐施行。并请将此折发交惠亲王惇亲王醇郡王等。公同阅看。如有尚未尽善之处。应令大学士九卿科道集议以闻。庶大局可全。而人心可定。谨不揣冒昧。披沥上陈。无任激切待　　命之至。

　　遵议垂帘听政事宜疏咸丰十一年　王大臣
咸丰十一年九月三十日。内阁奉　上谕。本日据贾桢周祖培沈兆霖赵光奏政权请操之自上并　　　皇太后召见臣工礼节及一切办事章程请饬廷臣会议并据胜保奏请　　　皇太后亲理大政并另简近支亲王辅政各一折着王大臣大学士六部九卿翰詹科道将应如何酌古准今折衷定议之处即行妥议以闻钦此。又经翰林院侍讲学士杨秉璋御史林寿图条奏　　　皇太后垂帘听政各事宜。臣等公同详阅。钦惟　　皇上聪明天亶。尚在冲龄。正宜涵泳诗书。培养圣德。不数年即可亲政。而此数年间。端赖　　　皇太后亲裁庶政。整饬纪纲。　　皇上得专诵读之功。早裕圣贤之学。承　　　两宫之慈训。丕缵鸿图。绍　　　列圣之诒谋。聿昭骏业。万几无旷。俾政事之交修。百尔同钦。欣禀承之有自。臣等悉心参酌。谨将　　　两宫皇太后召见臣工礼节。及一切办事章程。公同妥议条款。敬缮清单。恭呈　御览。伏候　钦定。嗣后如有应行变通添改之处。容臣等随时酌议。奏明办理。所有臣等会议缘由。谨合词恭折奏闻。伏乞　　皇上圣鉴。

一　　　郊　　　坛大祀。拟请　遣王恭代。　　皇上于宫内斋戒。俟数年后。奏请　亲诣行礼。

一　　　太庙祭享。拟请　遣王恭代。　　皇上于宫内斋戒。祭期前一日。　亲诣行礼。俟数年后。奏请于祭日　亲诣行礼。

一谒　　　陵　御门　经筵　耕耤。均拟请暂缓举行。

一遇元旦　万寿传胪等大典礼。　　皇上升殿。均拟请照常举行。

一　召见内外臣工拟请　　　两宫皇太后　　皇上同御养心殿。　　　皇太后前垂帘。于议政王　御前大臣内轮派一人。将　召见人员。带领进　　见。
  </div>
  <div class="pagination">
   <a href="皇朝经世文续编_page108.html">
    上一页
   </a>
   <span>
    ...
   </span>
   <a href="皇朝经世文续编_page104.html">
    104
   </a>
   <a href="皇朝经世文续编_page105.html">
    105
   </a>
   <a href="皇朝经世文续编_page106.html">
    106
   </a>
   <a href="皇朝经世文续编_page107.html">
    107
   </a>
   <a href="皇朝经世文续编_page108.html">
    108
   </a>
   <span class="current-page">
    109
   </span>
   <a href="皇朝经世文续编_page110.html">
    110
   </a>
   <a href="皇朝经世文续编_page111.html">
    111
   </a>
   <a href="皇朝经世文续编_page112.html">
    112
   </a>
   <a href="皇朝经世文续编_page113.html">
    113
   </a>
   <a href="皇朝经世文续编_page114.html">
    114
   </a>
   <span>
    ...
   </span>
   <a href="皇朝经世文续编_page110.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
