<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 12 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 12 页/共 101 页</h1>
    <div class="content">
　以上四法认真办理期以二十年内外之杌陧可以平中西之形迹可以化天下万国至精至良已行已验之善法均可传之中国每日至少之数可增八一百万金每年至少之数可增八三万六千万金百姓足君孰与不足再者英国国家每岁入银二百兆磅合中国银一千兆两五分之合二百兆中国得之亦当不难矣君臣士农工商皆富何必患贫患寡无米难炊忧赔费之不易偿卢借之不能归楚哉譬农夫种地之时须只借银购买籽种秋成而后百倍丰收除还所借之资仍获无穷之利若无力购种而不敢借银自甘饿死智者不为也此事在中国二十年前早经举办延至今日事机已迫受害已深果能迅速举行中国尚有得半之望倘再迁延贻误恐燎原之火立见焦糜滔天之流实时昏垫无穷大祸近在目前虽上有尧舜之君下有周公之臣亦断不能起此不能起之沉延此不能延之生命矣盖中国之病始也痿痹不仁而已今则中风矣血瘀入脑矣惟此一方可以回生起死当此死生呼吸之际乃尚有人刻意阻挠则是误国庸臣与庸医杀人何异且所误杀者固其君也其父也其子也中国素谈忠孝慈爱万不能忍心害理甘心亡国无耐不通万国之大局故不觉则偏见而反见失礼而失信惹祸无穷惜哉痛哉苟愿奋发图存务于十日之内电召此总管新政之四人入京其余诸人亦宜封冻以前一律赶到盖稍迟一日至少必自弃百万两而丧师失地之忧更有非意料所及者外有俄法日本等国亦不乏能人皆可随时延请襄助中国以保各国长远太平之象李提摩太往来中国廿有五年践上食毛弥感　皇太后　皇上　皇恩之浩荡辱承明问不忍不披沥上陈伏惟　鉴纳奏请速见施行中国幸甚大局幸甚至于中国事势之危急办理之不可再迟除此法外更无他法则天下万国及中外明智之公言非一人之私言也

　　思纬士壴士凶台短书　　　　　　　　　
谭嗣同

王仲任有言彼短书之家世俗之人也沈休文名所著书曰俗说循短书之趣也嗣同夙愤末世之诬妄感于神怪杂谶使民弗舋舋乎事业坐为异邦隶役读衡阳王子辟五行卦气诸说慨焉慕之独怪于河图洛书太极图等何复津津乐道然苟明乎五行非以统万物八卦非以纲百名则诸杂说非五行八[卦](封)无所牵附以苟其义者亦且自息尝分条讼辩以与世俗砥砺而仍恐自不出乎世俗遂标曰短书奄积月日得若干件适有报欧阳瓣强师书足以檃括厥旨间有未尽复于报贝元征书详焉师以报书及拟为算学杜章程别刊兴算学议一卷兹乃仅以报贝者代吾短书夫彼之隶役我者则必事业之有可征焉吾独不可以反鉴乎哉故观化学析别原质七十有奇而五行之说不足以立呼天地曰乾坤特巴比伦之方言赫德氏因谓八卦为布算之号记他若尔雅岁阳岁阴阏逢摄提格之属亦皆巴比伦语至于甲子纪向始见于东方朔十洲神异之篇要皆依斗柄所揭分度为十二宫定子午而余向胥定月以甲子名盖亦缘此而岁缘岁星所而名时缘日所加而名各依全圜三百六十度为率犹夫指南针之旋于圜盘而甲子特方向之异名而已然则壬遁孤虚风水生岂足当一辩哉吾所欲辩固有大于斯者

　　报贝元征书　　　　　　　　　　　　　　　　　　
谭嗣同

元征齐年有道李正则书称足下流天津适馆厥家德星辉聚甚善甚善奉五月十四日书具承操先醒之资蕴悯乱之旨方复图谋三反盱衡相告其曰正则同驻藉晓中外情事此诚当务之急儒者所尽心矣嗟呼谁为为之不图才数月使天下大局破裂至此割心沉痛如何可言夫不获已而和是也而利权兵权制造之权骎骎乎及于用人行政之权一以授之敌无短篱之不撤有一网而俱尽直合四百兆人民之身家性命而亡之即何能为今之条约解矣前寄书有未宣究今且即答来语一一陈之来语将讲洋务之术尚未精必变法以图治欤抑中国圣人之道固有未可尽弃者欤嗣同以为圣人之道无可疑也方欲少弃之而不能何况于尽特所谓道非空言而已必有所丽而后见易曰形而上者谓之道形而下者谓之器曰上曰下明道器之相为一也衡阳王子申其义曰道者器之道器者不可谓之道之器也旡其道则旡其器人类能言之虽然苟有其器矣岂患旡其道哉君子之所不知而圣人知之圣人之所不能而匹夫匹妇能之人或昧于其道者其器不成不成非旡器也旡其器则旡其道人鲜能言之而固其诚然者也洪荒旡揖让之道唐虞旡吊伐之道汉唐旡今日之道则今日旡他年之道多矣未有弓矢而旡射道未有车马而旡御道未有牢醴璧币钟磬管弦而旡礼乐之道则未有子而旡父道未有弟而旡兄道道之可有而且旡者多矣故旡其器则旡其道诚然之言也而人特未之察耳故古之圣人能治器而不能治道治器者则谓之道道得则谓之德器成则谓之行器用之广则谓之变通器效之着则谓之事业故易有象象者像器者也卦有爻爻者效器者也爻有辞辞者辨器者也故圣人者善治器而已矣又曰君子之道尽夫器而已矣辞所以显器而鼓天下之动使勉于治器也由此观之圣人之道果非空言而已必有所丽而后见丽于耳目有视听之道丽于心思有仁义智信之道丽于伦纪有忠孝友恭之道丽于礼乐征伐有治国平天下之道故道用也器体也体立而用行器存而道不亡自学者不审误以道为体道始迷离徜恍若一幻物虚悬于空漠无朕之际而果何物也耶于人何补于世何济得之何益失之何损耶将非所谓感世诬民异端者耶夫苟辨道之不离乎器则天下之为器亦大矣器既变道安得独不变变而仍为为器亦仍不离乎道人自不能弃器又何以弃道哉且道非圣人所独有也尤非中国所私有也惟圣人能尽之于器故以归诸圣人以归诸圣人犹之可也彼外洋莫不有之以私诸中国则大不可以彼处乎数万里之海外隔绝不相往来初未尝互为谋而迭为教及证以相见则所食者谷与肉不闻其或异也所饮者酒与浆不闻其或异也所衣者布帛裘褐所者金玉珠玑不闻以冠代履以贵贸贱也所需之百工器用商贾输贩与夫体国经野法度政令不闻有一不备也与中国通商互市易器物而用之又未尝不各相宜也独于伦常窃窃然疑其偏绝夫伦常者天道之所以生生人道之所以存存上下四旁亲远迩之所以相维相系俾不至瓦解而土崩无一息之或离无一人之不然其有节文之小异或立法之相去甚远要皆不妨各因其风俗使捷于知而便于行未有一举伦常而无之者

即如君臣一伦人人知其有不待言矣而有所谓民主者尤为大公至正彬彬唐虞揖让之风视中国秦以后尊君卑臣以隔绝不通气为握固之愚计相去奚止霄壤于族属有姓氏之分有谱牒之系长幼卑尊之相次父子兄弟之相处未尝不熙熙然彼惟无人不出于学深得易子而教之义故年至成立艺术已就其父母分与资财令其自立是尤合古之士父子异宫之法其日日问视可如故非一离不复合一别不更亲也且将以小离终保其大合以有别不至相夷于无亲是可无中国室无空虚妇姑勃溪之弊人人不能不求自立之道通国于以无惰民不似中国转累父母养之忧之使父母有多男多惧及汝曹催我老之叹也祖父之产身后不悉归于子孙犹然民主之法之推也是永无兄弟骨肉争产之讼与夺嫡争继之讼嗣同所识西人有英医士某能孝其母言及其母则肫肫然有孺慕之色三数日一寄书言琐屑事甚备下至日所食之蔬果无不奉告惟谨又不时电问安否至其俗左男而右女自为风气所囿亦犹中国烧拜香之陋俗谓止可为母烧之父则当不起也夫妇则自君至民无置妾之例又皆出于两情相愿故伉俪笃重无争之患其子孙亦遂无嫡庶相猜忌之患朋友则崇尚风义讲信修睦通财忘势而相赴难其学堂书院之规模一堂师弟恩谊分明非中国书院之攘诟及近日师弟相待之薄即与异邦人交无不竭尽其诚胡越而肝胆永无市井欺诈之习是尤为中国衰世所绝无至于取人之国专尚阴谋狡险此兵家之道所谓兼弱攻昧取乱侮亡因可施而施之所当自反岂得怨人哉中国之五伦详于文而略于法彼不尚文而其法能使家庭之闲不即不离就令不无流弊而长短适足相抵何至如中国前跋后疐貌合神离强遏自然之天乐尽失自主之权利使古今贤圣君子于父子兄弟之闲动辄有难处之事尊为天子德为圣人徒抱幽恨于无穷而无术补不周之已缺毋亦强密其文而法未有以节宣之欤由是论之夫惟仁是以相人偶夫惟义是以能制事夫惟礼是以有周官之制是以有朝聘宴飨军宾婚丧贺吊岁时上冢之仪其不祭知其无益也丧服各有等衰为父母持服一年余以次递降其不三年者文不具耳天性笃至者乌知不有终身之戚也彼之免冠吾之半跪也彼之握手吾之长揖也彼之画数吾之顶戴也彼之星吾之翎枝也吾笑彼冠服简陋彼即诰吾之发辫何为者无以答也若夫智信又人人共知共不待言者子张问十世孔子告以百世可知万年之久万里之遥各安于所习不必相远不必相从自不必相非也其不能变者极之纵天横地无可变也果未有一举伦常而无之也使彼无伦常则不相爱不相育彼吞此噬攻涣散族类澌灭久矣尚安能举国一心孜孜图治一旦远出中国上如今日乎使无伦常而犹有今日则伦常者初无关于治乱得丧为可有可无之赘旒而吾圣人以伦常设教反虚而多事矣彼其教或有不晓者要亦尊天明鬼阴以整齐其民耳中国之佛老何谓也乡曲之牛鬼蛇神一木一石一藤一井皆虔而祀之祷而祈之又何谓也诋之者谓在中国有抉目刳心为诸不道而谁目之耶果尔何以在本国不闻有是而天道又何在此有识所断不信尝笑儒生妄意尊圣人秘其道为中国所独有外此皆不容窥吾之藩篱一若圣人之道仅足行于中国者尊圣人乎小圣人也盖圣人之道莫不顺天之阴率人之自然初非有意增损于其间强万物以所本无而涂附之也则凡同生覆载之中能别味辨声被色顶上而踵下抱阴而负阳以口鼻食息以手足持行其形气同其性情固不容少异子思子由舟车所至人力所通推之天之所覆地之所载日月所照霜露所坠凡有血气者莫不尊亲不必即尊亲其人自由其道而莫之知也在人言之类聚分各因其厚薄以为等差则有中外之辨所谓分殊也若自天视之则固皆其子也皆具秉而全之者也所谓理一也夫岂天独别予一性别立一道与中国悬绝而自能理其国者哉而又何以处乎数万里之海外隔绝不相往来初未尝互为谋而迭为教及证以相见莫不从同同如所云云也惟性无不同即性无不善故性善之说最为至精而无可疑而圣人之道果为尽性至命贯澈天人直可弥纶罔外放之四海而准乃论者犹曰彼禽兽耳乌足与计是非较得失呜呼安所得此大不仁之言而称之也哉其自小而小圣人也抑又甚矣故中国所以不振者士大夫徒抱虚憍无当之愤激而不察夫至极之理也苟明此理则彼既同乎我我又何不可酌取乎彼酌取乎同乎我者是不啻自取乎我由此而法之当变不当变始可进言之矣夫法也者道之淆颐而蕃变者也三代儒者言道必兼言治法在汉儒犹守此谊故老庄与申韩同传而盐铁论列于儒家自言道者不依于法且以法为粗迹别求所谓精焉者道无所之器而道非道矣至于法之与时为变也所谓汉唐旡今日之道今日旡他年之道道之可有而且旡者也且旡则不能终旡可有尤必应亟有然以语乎今日又不徒可有而且旡实今旡而古不必不有者也忆年共足下谈时事疾世之薄儒也嗣同奋起作色曰奈何诋儒术无用乎今日所用特非儒术耳足下便叹绝说是知言故夫法之当变非谓变古法直变去今之以非乱是以伪乱真之法蕲渐复于古耳古法可考者六经尚矣而其至实之法要莫详于周礼周礼周公以之致太平而宾服四夷者也朱子谓周官如一桶水点滴不漏盖几经历代圣君贤相创述因革衷诸至善而后有此郁郁乎文之治

嗣同尝叹周公之法而在也谁敢正目视中国而蒙此普天之羞辱至率九州岛舍生之类以殉之也哉盖至是始识周公立法之善而孔子孟子皇皇周流思以匹夫挽救周公之法之将废终不见用犹垂空文以教后世万一有能复之者所以贻万世以安不忍于人类日趋消亡遂有今日之奇祸也其事至难其心至苦斯其计虑亦至深远矣当时既皆不悟至秦果尽废周公之法是周公之法在秦时已荡然无存况秦以来二千余年日朘月削以迄今日虽汉唐之法尚远不逮岂复有周公之法一毫哉然则今日所用不但非儒术而已直积乱二千余年暴秦之弊法且几于无法而犹谓不当变者抑尝深思而审处上下古今一综计之乎然以积乱二千余年暴秦之弊法且几于无法而欲尽取周公之法之几经历代圣君贤相创述因革衷诸至善而后有此郁郁乎文之治为两汉所可复而不复而使一旦复于积重难返之时则势亦有万万不能者井田可复乎封建可复乎世禄可复乎宗法可复乎一切典章制度声明文物又泯然无传非后世所能凭虚摹拟此数者周公藉以立法之质地也数者不可复其余无所依附自阂窒而难施故曰旡其器则旡其道无珩琚而为罄折委佩之立人鲜不笑其戚施矣无筵几而为席地屈足之坐人鲜不疑其瘫痪矣是故后世人主未尝不慕古之良法美意鳃鳃然效之若封禅若乐舞若耕籍若亲蚕诸如此等不一而足效之诚是也而终于涂附会故事奉行牛非牛马非马泥虚文而无实济即儒生则古称先研覃经术一若三代大同得尺寸柄遂可举而措之及向用矣亦终不能有如其所自期而踌躇满志之一日岂皆学之不至与所从学者之不至哉为高必因邱陵为下必因川泽古法废绝无以为因也无以为因则谁周孔复作亦必不能用今日之法邀在昔之效明矣贯七札者非空弮伐大木者无徒手无他旡其器则旡其道而已于此不忍坐视而幡然改图势不得不酌取西法以补吾中国古法之亡正使西法不类于古犹自远胜积乱二千余年暴秦之弊法且几于无法又况西法之博大精深周密微至按之周礼往往而合盖不徒工艺一端足补考工而已斯非圣人之道中国亡之独赖西人以存者耶说者谓周衰畴人子弟相率而西故西人得窃中国之绪余而精之反以陵驾中国之上此犹粗浅之论未达夫性善之旨与圣人之道之所以大也同生于覆载之中性无不同即性无不善彼即无中国之圣人固不乏才士也积千百年才士之思与力其创制显庸卒能及夫中国之圣人非性善而能然欤又以见圣人之道果顺天之阴率人之自然初非有意增损于其间强万物以所本无而涂附之故闇合而悬同欤就令如说者之言西法皆原于中国则中国尤亟宜效法之以收回吾所固有而复于古矣见飞蓬而作车见蜘蛛而结网一草一虫圣人犹制器尚象师之以利用况穷变通久如西法之为圣人之道乎不然且日贫日弱长为人役圣人之道乃终亡矣故嗣同以为变法图治正所以不忍尽弃圣人之道思以卫而存之也来语数十年来士大夫争讲洋务绝无成效反驱天下人才尽入于顽钝贪诈嗣同以为足下非惟不识洋务之谓兼不识何者为讲矣中国数十年来何尝有洋务哉抑岂有一士大夫能讲者能讲洋务即又无今日之事足下所谓洋务第就所见之轮船已耳电已耳火车已耳枪水雷及织布炼铁诸机器已耳于其法度政令之美备曾未梦见固宜足下之云尔凡此皆洋务之枝叶非其根本执枝叶而责根本之成效何为不绝无哉况枝叶尚无有能讲者

试先即枝叶论之西法入中国当以枪为最先其次则轮船皆不为不久矣枪尚不能晓测量遑论制造今置一精枪精于此足下以为可仅凭目力而浪击之乎势必用表用算而后能命中则试问左右前后之界若何昂度低度若何平若何抛物若何速率若何热度若何远近击力若何寒暑风雨阴晴之视差增减若何平日自命读书才士无一人能言者甚则并其名与制犹不能识有事则召募愚愿乡农使用读书才士所不能识之器不亦大可哀乎去年日本闻中国购枪械从而笑之曰纵得精者其如无人解用何终为我有而已后竟如其言彼之兵无不精测算枪兵亦通晓大略胜负之数早辨于此矣轮船虽内江商轮曾不能自驭必聘洋工驾驶又况海船又况海军之且战且行回旋不成三角何以避碰船机不极灵熟何以御雷艇下至风涛沙犹须寄耳目于洋工就令秦越有同舟之谊而攻战大事何能专责一二驾驶之人平时依违近港虚作声威初不意真使出战迨迫以军法将士环向而泣至有宵遁者其能与履险如夷少成习贯之悍敌驰逐于洪波骇浪中而望其不覆败乎则凡汽机之灵滞水火之均剂速率马力涨力压力之多寡测天以辨经纬测地以验远近更无论矣嗣同尝往来各省机器局见所谓总办非道即府问其得道府之由上之挟万无一用之举业弋科目而驯致之不则入赀财而货取之营荐举而巧攫之中国辨士论官固自不出此何怪于算学制造了不省寤则以下诸官属之懵然昏然又不待言即或一二奇材异能之士杂其中夫谁知而听之非无格致书院武备水师诸学堂矣而肄业不过百数十人又不过每月应课支领奖饩以图敷衍塞责非能合天下全力如治八股之殚精竭智以治其业以求御侮之方兼无一定登进之途使免于夤缘干禄而谓此智愚不齐之百数十人皆可造成人材有是理乎材或成矣又谁知而辨之于是各局不得已而用西人主其事西人竭诚忠事与否民不可信见我无知无识安坐束手以受指挥而听愚弄彼亦何为不遂愚弄之乎故枪厂不一天津上海江其最久者至用枪之时无枪也船厂不一旅顺福州其最大者至用船之时无船也于是又不得已而购于外洋外洋知中国素无试验船械之机器莫辨良楛也尽以其共弃而已废者昂值售之中国其外观犹是也而铁质之粗疏炼法之苟简花骨节之不中程度有非机器莫辨者固不得谛审而争论也又况如去年危迫时欲购稍钝之器皆碍于公法而不可得智利为局外之国因之见钱竟不愿售而出使大臣意在入肥收兑委员从而索费值愈昂而器愈劣又累被倭船搜夺私相授受急何能择耶然则中国虚掷此数十年足下犹称为讲洋务毋乃过于高视诸公为之出其罪乎儆末流之失遂谓创始之非又何异惩羹而吹齑因噎而废食矣且惟数十年士君子徒尚空淡清流养望以办洋务为降志辱身攻击不遗余力稍知愧者至不敢与办洋务人通来于是惟下贱无不恤声名之流始甘心从事上官明知其非类窘于无人不获已而用之有细崽起为关道者矣有从马占仕至封圻者矣人才安得兴洋务安得有效足下所谓反驱天下人才尽入于顽钝贪诈反之一字适足见洋务本非驱人之具无真知洋务之人使顽钝贪诈得诡托于洋务以售其奸反似洋务有以驱之云尔此又不得专罪诸公实士君子引嫌自高不屑务实事之过矣有其学而不用犹可曰不用者之罪也自不肯为有用之学将谁执其咎哉

某公尝叹曰无惑乎合淝之得志也中外大小臣工学问非不好人品非不好心术亦未必都不好然问以新旧小大数百种新旧后膛枪数百种形式若何运用若何某宜水某宜陆某利攻某利守某利山林某利平地以及水雷旱雷台地营诸攻守之具进而西人政事法度之美备更有十百于此者无能知焉贤之与不肖一也少知之惟一合淝　国家不用之而谁用乎而昨见□□□上合淝书痛诋洋务兼及曾左兼及香帅其为合淝画计则又劝其率铁甲船往攻日本是诚奇计矣然无论中国初无人解驭铁甲即有之而铁甲独非洋务乎非测天无以识途而谓当用中国之土圭乎非测地无以记里而谓当用中国之更香乎不解汽机何以行船不熟算术何以定不习公法不能悬旗不通语言不能答局外之问凡此数者非致力久用心专则不能得实用而谓平日不当讲肄自可取办于临事乎是铁甲尤诸洋务之荟萃是中国之名士未始不知洋务之有用特己所不知不能恐一讲洋务即失其所以为名士之具不得不忍心出死力以挤之耳试问诋洋务者能不衣洋布用洋物乎与其仰彼之物以为用使其日耗吾民之财何如皆自造之自用之兼造彼所需用者抵御之以留养民命纾民力之脂膏耶即如洋钱一宗通行东南各省西人获利无算中国何以不早仿造始以为赀本太重耳湖北建银元局购置机器才数万金是亦何难乃至今始有广东湖北二局铜钱则竟坐视西人之销镕而不为之所中国举事着着落后浸并落后之着而无之是以陵迟至有今日而所谓士者方更坚持旧说负固不服不问此时为何时所当为为何事溺于考据词章狃于湘军中国人杀中国人之百战百胜而怙以矜夸初不辨为某洲某国概目之曰洋鬼动辄夜郎自大欲恃其一时之议论为经济意气为志节尽驱彼于海外以闭关绝市竟若经数十年贤士大夫焦思极虑无以处之者彼一横蛮即旦夕可定见有识者讨论实学力挽危局又恶其形已虚而秉已短也从而媢之嫉之詈之以异端訾之以邪说然则便当拱手瞠目以待诛戮耶愚尝谓中国有亡国之士者此也又不惟士有亡国之民焉各省之毁教堂打洋人湖南之阻矿务阻电以天子之尊不能举一事官湖南者动色相戒噤口不敢谈洋务加以周汉之稗士乱民煽惑之快私志于一逞而阴贻君父以危辱犹施施然不知天高地厚方自诩忠义骄语于人曰吾能辟邪说攻异端矣顷四川教案牵涉多国大不易了保护教堂之　严旨急如星火驯至湖北之洋人每日游洪山令由督抚衙门派兵伺候岂复成世界西人犹谓中国之官曾不能自约束中国之民要此官何用其评吾湘人一则曰无教化之野蛮再则曰未开知识之童騃而中国之人尝一致思否乎穷其所以至于如此之故即又不得不专罪诸公处无法而当变法之时不能出铁肩下辣手如张江陵毁天下书院如　国初薙发之令以力遏此曹稗士乱民反曲循之使不变使士民无所适从欲不讲洋务而接于聪明接于精神接于日用饮食何莫非洋务既不能高飞远走不在人间斯去之而势有不能平时所考不过八股试律大卷白折及使之也迥异其所考不问其习不习一于求全责备事事皆使为之卒至一事不能为欲讲洋务而　国家初无是法乏师承以致其精又望焉而畏其烦苦恐徒分治举业之日力又不能与科目赀财荐举者争进取目营四海茫无系属遂忍而付诸不论不议无铁路及游历之费以扩充其见闻乃真以为可不讲洋务而讲之即非圣人之道似是而非习非成是一唱百和同然一词虽家置一喙亦讲深闭固拒而不信

日本暹罗之变法也先变衣冠所以神其鼓舞之妙用而昭其大信一新士民观听俾晓然共喻于法之决于一变渐摩濡染久久自将合为同心同德以舍旧而新是图进变他法始自易于听从乐于效用民志于以定谤议于以平也日本遂以勃兴暹罗亦不失为宇内第三等国其不变者则皆不祀忽诸斩焉灭矣故夫变衣冠亦洋务根本之一端焉或者以五十步笑百步而不愿变亦可不强之而其它当变者固无一可缓也夫言不当变法亦幸生此取士用人无据之时得匿其无所能而冀幸于糊名之取士资格之用人以便身图耳西人鄙中国之士志趣卑陋止思作状元宰相绝不自谋一实在本领以济世安民吁异哉此言乃出自西人之口吾中国之取士用人何如耶足下昔慨资格糊名之失犹以为彼善于此为公道之仅存斯其愤时嫉俗之深心非不知圣人之道之无存惟恃此希疏将裂之法聊为遮禁而独不思变计何耶变而乡举里选谬采虚声则得人爵弃天爵党同伐异弊愈益滋更出资格糊名之下是古法果不可行于今果不能不变为西法取士用人之依于实事苟依于实事即乡举里选又未尝终不可行故以为变法即变而复于圣人之道此物此志也向令早数十年变科举如西法之依于实事舍此更无出身之阶彼便身图者复何所容其冀幸而不回心易虑以治西学迄乎今日民志久定谤议久平人才久布列在位中国久复乎圣人之道而首出乎万国父以是诏兄以是勉我辈亦必精其业于公法条约使务界务商务农务税务矿务天文舆地测绘航海兵刑医牧方言算数制器格致之中各占一门各擅一艺以共奋于功名之正路何至如今日一无所长而流为废物又何劳滕其口说至有此等辩论令彼时有强我辈复为八股者有不笑之骂之如今之笑骂洋务者乎又令我辈不生中国而生于英俄法德美日诸邦见中国所谓八股及我辈此等辩论有不旁观而目笑者乎然则诸公与士民皆有不得归罪者不早变科举故也今之原祸始者必以合淝为丛矢之的夫其暮途穷百政废弛诚足恶矣然二十年前有绝大之名奏议为中国生死存亡之所系则为请以科举变西学一疏既格不行何从得策力以自辅何从使君子自别于小人而化四百兆无用之废物为有用更何从有安内攘外建威销萌之一日合淝聪明人岂见不到此故规模虽极宏远布置虽极周匝一有边警即始终主和亦灼见科举不变材艺不奋万无可战之理此其洞几先力维大局非后生浅识所能窥观者矣责人斯无难我辈匡居逸豫超然事表但觉彼之失机后时而当局者步步荆棘居高位而不能行其志愿事变万端交秉迭赴实有至难者独怪其变科举之言既不用何不以去就争之争之不得即奉身而退不人己两全矣乎俟至伊藤博文十年变法之诘张目而不能对嗟乎贪位恋权之足以丧身如此徒柱其才而已故夫变科举诚为旋干斡坤转移风会之大权而根本之尤要者也或难曰不先正天下之人心变犹不变也曰是固根本之根本而亦第正在上位之人之心可矣

有睢麟之意而后可行官礼之法亦就在上位者言之何便溥罪天下之人心乎必谓天下人心皆不正又何其过尊西人而自诬之甚也西国之治平岂皆人心正于中国乎彼独操何术以致此然则彼性善而我性恶乎亦彼之法良意美我无法而已法良则中人以下犹可自勉无法即中人以上难于孤存法良则操莽无从觊觎无法即尧舜终于犹病且即欲正天下之人心又岂空言能正之乎极知今日之祸乱有为人心所召彼甘心误国者所谓不待教而诛虽圣人不能正此已死之人心然有后来未死之人心焉无法又从何处正起则亦于变法之中已耳衣食足然后礼让兴圣人言教必在富之之后孟子谓救死而恐不赡奚暇治礼义言王道则以耕桑树畜为先旡其器则旡其道圣人言道未有不依于器者岂能执四百兆颠连无告之民一一责以空言强令正心乎所谓垂空文以教后世亦望后之人能举其法以行其教而空者不空耳若但空文而已足则前人之垂亦既伙矣今之于教何如哉孔子作春秋而乱臣贼子惧并孔子之世不乏乱臣贼子矣后孔子之世不乏乱臣贼子矣孟子距杨墨而异端不绝于后世韩昌黎辟佛老宋儒又辟佛老卒与昌黎宋儒并存无他孔孟昌黎宋儒不幸不得位行权以施其正人心之法徒恃口诛笔伐以为千里金堤而不忧横决固不免为奸雄所窃笑然则不变法虽圣人不能行其教以正人心此变学校允为正人心之始基根本之根本矣学校何以变亦犹科举依于实事而已夫人心既不可抉取以考察正否故非借证于实事尤无从以得其中国之经史性理诵习如故尊崇如故抑坐定为人人应有而进观其它不当别翘为一科而外视之也即考据词章八股试律亦听其自为之不以入课程不以差高下皆取文理明通而已以其可伪为也余不可伪为自必皆实事皆实事则科举之取士也有据而乡举里选亦无计以遂其私善夫西法学校科举之合为一也有泽宫选士之意焉有初学院中学院上学院学者依次递升其材者升于大书院犹成均也各守专门之学以待录用学弗精进或他过失依次降之犹郊遂也其投考也即由各专门院长考之不拘人数求考即考一二人可也百十人可也不拘时日随到随考今日可也明日可也所考又皆实事皆可实验如考算学即面令运算船学面令驾船律学面令决狱医学面令治病汽机学面令制造天文测量学面令运用仪器众目昭彰毫无假借中式即面予证书差其等第以为名称如中国举人进士之类其有殊尤立即报明擢拔考政学文学者官内部考算学理财者官户部考兵学者官海军陆军部考法律者官刑部考机器者掌机局考测绘者掌舆图考轮船者航江海考矿学者司煤铁考公法者充使臣考农桑者列农部考医学者入医院考商务者为商官余或掌教或俟录用或再考每国大小公私书院学塾多至十数万区少亦数万学某学即读某门专书而各门又无不兼有舆地之学又有兵学校凡兵均令读书又有瞽学校制凸字书令扪而读之凡子女生八岁不读书罪其父母又有五家连坐之法一家不读书五家皆坐罪故百工商贾农夫走卒无不读书又有女学校故妇女无不读书由是小儿得于母教方七八岁即知地为球体月为地之行星地为日之行星地自转而成昼夜地绕日而有寒暑地凡几洲凡几国某国与我亲某国与我及其广狭强弱均已晓其大概

至于品行心术固无法以考验实即于诸学之中坐定为人人应有而进观其它苟其不端亦无能善其事而不败露者况有警察官吏举刺之有上下议院评论之又有浓赏厚罚驱其后复何忧不得人哉中国之考八股于品行心术即又何涉岂惟八股经史性理考据词章凡可伪为者其无涉犹八股也顾亭林悼八股之祸谓不减于秦之坑儒愚谓凡不依于实事即不得为儒术即为坑儒之坑惟变学校变科举因之以变官制下以实献上以实求使贤才登庸而在位之人心以正且由此进变养民卫民教民一切根本之法而天下之人心亦以正根本既立枝叶乃得附之夫何忧顽钝贪诈夫何忧洋务之无效或又难曰天下大局已溃裂至此所谓利权兵权制造之权骎骎乎及于用人行政之权一以授之敌欲毁约又已无及虽变法庸有济乎曰是难言也吾独惜夫前此数十年宽闲之岁月不计此不为此见日本之变法而兴可谓虽无老成人尚有典型矣犹不思效法反议之诋之笑之咒之初通商之不变尚曰不识中外情形也庚申可变矣庚辰可变矣乙酉可变矣而不变迄乎今日奄奄一息自救之不遑顾不度德不量力张脉偾兴忽起而与能变法之日本战如泰山压鸡子如腐肉齿利岂有一幸乎初闻湘军之见敌即溃也心虽哀之未尝不窃喜吾湘人之骄从此可少戢矣既而其骄如故躬自厚而薄责于人吾何暇计外洋之欺凌我虔刘我哉责己而已矣春秋之法责贤者备彼甘心误国之臣既非贤者责又将别有所在则事之不可为夫亦亡国之士与民为之也何则今日误国之臣即前日之士民今日之士民不变他日又将误国矣虽然吾所云变学校变科举凡以为士与民化其桀骜而登庸其贤才也贤才登庸正如西人所称联合力岂有不可为之时势哉试为今之时势筹之已割之地不必论矣能有为者固不在大此其浅祸也赔兵费二万万两又议增三千万两其祸较深括尽中国之民财及于妇女之环珥恐犹不足取办不足取办则威海之倭兵永不得撤五十万之岁饷永不得停子金又日孳而日重势不得不假赀于西人西人更因而盘剥之重息也质地也抵押海关也皆所不免而吾益不足取办子金之日孳日重负西人无益于负日本积累既久虽割地割海关犹不能偿统筹全局者所以必首先从事于此若无内国债可举而择祸莫如轻莫如俗谚与其欠钱不如卖田是犹有办法者也至于地通商免税免厘兴创机局制造土货其祸之烈直无办法来语所云各国援利益均沾之说从而效尤小民岂堪其苦嗣同所云直合四百兆人民身家性命而亡之此约不毁圣人无能为矣然毁之自当有其道也今夫内外蒙古新疆西藏青海大而寒瘠毫无利于中国反岁费数百万金戍守之地接英俄久为二国垂涎一旦来争度我之力终不能守不如及今分卖于二国犹可结其欢心而坐获厚利二国不烦兵力骤获大土亦必乐从计内外蒙古新疆西藏青海不下二千万方里每方里得价五十两已不下十万万除偿赔外所余尚多可供变法之用矣而英俄之出此亦自不易吾则情愿少取值浼二国居闲胁日本废去地通商之约即再加赔费亦无不可而仍愿少取值请归二国保护十年二国第毁约与保护即少出值尤必乐从

夫保护之说本不可恃而此所谓保护止求其出一保护之空言且须有十年之限制吾暂假以为虎皮吓他国使不吾扰耳似今浙江之舟山天津之铁路竟由英德派兵保护则断断不可即十年内与他国有事亦不可真令其助然得宇内二大国之一言亦断不至与他国有事且英俄互相猜忌倚中国为障隔中国转因而居重新疆西藏壤地密邻二国又将彼此相谋自固其圉更无暇犯中国即令欲犯中国而经营内外蒙古新疆西藏青海大而寒瘠之区如农务矿务商务铁路之属必十年之后始少有条理是尤为缓兵之策吾得此十年间暇固足以自强矣而二国出值又不必皆见银凡铁甲船快船碰船雷艇水雷精枪快商船火车造铁路之钢条木板及应用诸机器皆许作抵凡此于日本于英于俄无不准情酌理两剂其平所谓挈矩之道也于是迁都中原与天下更始发愤为雄去壅蔽且无中外之见何有满汉之分则凡一官两缺凡专称旗缺一律裁止则凡宗禄驻防凡旗丁名粮一律裁止广兴学校无一乡一村不有学校而才奋大开议院有一官一邑即有议院而民气通慎科举无一定之额数无常限之日期程其艺事端其趋向繁其汇目精其较量而一人不求其备改官制无内外之重轻无文武之区别专其职业少其层累迁其勋阶增其禄糈而终身不易其官选士人治里闾以复乡官之旧练乡兵隶守令以代力役之征凡府史皆用律学之士人既有升转之望而书吏之盘踞空凡胥徒即用在役之乡兵既有践更之期而差班之木虫贼去几阙失有警察之官禁暴修闾之遗制也正粮土有测绘之官封人均人之职掌也分海军陆军为二部将则必出于武学堂创办之始募西贡新加坡新旧金山之华民以炼海军无事则令运载货物出洋贸易既可挽救商务又得熟习航海陆军则守兵仿寓农而隶守令战兵募选锋而立将帅枪兵可尚勇力兵兼通算学工兵则备筑垒浚濠堤地营修造器具诸工作其炼之也守兵令站台较准头布阵势习步伐战兵于数者之外益以征调代操练今日往某处已而易一处己而又易一处日日如临大敌彼出此归不使游惰尽开中国所有之矿以裕富强之源兼以兵法部勒矿夫有事则处处皆兵多修铁路多造浅水轮船以速征调以便转饷以隆商务以兴矿产以广游历以通漕运以宏赈济商务则设商部集商会立商总开公司招民股兴保险建官银行而必以学商务者为之官精求工艺制造如磁器丝茶之属与中外所共需者下至烂布可造纸莱菔可熬糖骆驼牛羊鸭之毳可为为褐工与商通力合作以收回利权改订刑律使中西合一简而易晓因以扫除繁冗之簿书清理庶狱分别轻繁重繁使操作如白粲鬼薪之罚岁始豫算岁终算丝毫皆用之于民而不私于府库以明会计之无欺出口免税入口重税涓滴皆操之自我而不授于外洋以杜漏之有渐食盐与诸土货则一征于出产之地而不问所之税坐贾而不税行商以归简易而塞弊窦尤须研覃税务之学缕晰中外税则查验章程始可夺回税务司包办海关之权讲求植物学以裨农政以丰材木讲求动物学以蕃马政以溥畜牧兴女学以课妇职兴废疾学以无坐食蚕织用机器可去蚕瘟而成功多以速耕不必用机器而引水用机器可省筒车之费与手车车之劳续电创邮便局以理邮政汲自来水然电气煤气镫以利民用街道修则疠疫之源塞医院多则医治之术工造公共之花园以为养生郄病之方七日一休沐以合文武弛张之政博通各国语言文字以翻译西书西报以周知四国之为以造就使才而四出游历以长见识以充学问以觇人国之得失兴衰各国之长并取之各国之弊立去之各国之船械无一不能造各国之器用无一不愈精谨权量审法度一道德同风俗法立而教自存焉矣

而中国有屡去而不能去之弊二不能不变而去之曰漕务曰河务八省漕米岁数百万石由河运则费银四十两而致一石从改海运费仍十七八两而河运亦不废嗣同不解所谓叹为可已不已尝共足下言之足下谓惟正之供何当废绝嗣同亦无以决后见李次青布政条奏果谓禹贡秷秸粟米不出五百里外周礼九贡九赋亦专指王畿而言汉高帝转关东粟以给中都不过数十万石唐初漕运不过二十万石宋都汴去江淮不远劳费尚轻元行海运初止四万石迨明成祖得国不正挟众北迁虑南人不喜食麦乃漕南米以赡北都开运河数千里引黄河以济运劳民伤财几竭天下之全力然则今之漕务特始于明成祖之枉道干誉遂相沿不改仓廪陈红不知何用宜将河运海运均罢去酌量都城每岁用米之数另由铁路随时转运余以贮各府州县或由铁路运往各缺米之地且有铁路则民间之销售易征收可尽改折色俟缺米时然后采买尤为简便古人耕九余三与谨盖藏诸法皆为人少又无铁路之时言之今者生齿日繁数十倍于古所食之谷自不甚有余即有余亦自知盖藏岂虑货弃于地者惟苦无铁路以流通耳有铁路则不在此即在彼因其虚而趋填之断无天下皆荒之理即可有天下相通之事初不必恃有余之留与盖藏之谨凡官仓社仓之繁难悉可省矣往年山西河南旱灾连岁赤地方数千里富室拥重金转死沟壑有司疾视莫可奈何正坐运道艰远耳使有铁路何至穷窘若此治河古无良策殷商五迁半因河决然则言齐桓湮九河中国始有河患者虚也西人治河亦止筑堤一法但善审形势又多筑相距数里之遥堤至三四重两堤之间筑横堤使两堤相属中成方罫平时皆可栽种偶溃一处水仍束于一方罫中进溃一处又束于一方罫中不至浩荡横流使人无从施工无地取土嗣同因悟井田之法亦必四面有堤中如方罫始成一井堤上可行所谓径也畛也井愈多则堤愈高愈厚所谓涂也道也路也而田遂沟浍洫者即各依于本堤盖堤四旁八达皆有口门可以宣泄由己水大堤圮亦止一井被淹余可无害故八蜡中有防可知堤者井井皆有为农家最切要之事不然一有水灾沟洫畎浍反足导水入灌后儒遂以井田为不解之积疑至战国时毁井田为阡陌殆恶堤之占地因锄而去之疆界乱而水患亦剧矣今西人殆以井田之法治河所亟宜效法者也而治水之要则曰不与水争地湖湘垸圩日筑日多故洞庭江汉之泛溢年甚一年曾奉　严旨禁革卒不能止亦由人满土稀无可[垦](恳)辟之地昔行陜甘道中见山东河南被水灾黎民挈妻子负农器而西迈流离饥困心窃哀之停车慰问云将迁耕旷土问素愿乎曰苦资斧不足自达耳故乡一片汪洋岂复堪恋于时陜甘大吏颇有周之者西北土满胡不遂迁濒河濒江湖常被水之民于彼使水得所容受以杀堵激之恕耶然此非铁路无以致之故铁路之有益农务尤在无形诚根本之一端矣

中国又有屡兴而不能兴之利二不能不变而兴之曰铸钱曰钞票金银铜三品皆所应铸而铜钱至今日尤坏极矣重则私销轻则盗铸抑亦古今之通弊惟有就出铜各矿用机器铸极纯之铜极精之花幕而又少轻之钱则私销无利而盗铸不能然钱中有孔即不啻多出一边尤宜力求细致机器造物圆体易工方形难好故广东机铸之铜钱方孔中不甚光凈无以杜刮取铜屑之弊当改造圆孔而孔内边外皆作极细之平行纵略如银元之式至妙之法又莫如无孔铜钱无孔积至千不便提携势不能不用银元银元又无孔势不能不用钞票故西国钱皆无孔亦其畅行钞要之微权矣钞法又银钱兼权者也国家不行钞致令票号钱铺坐盗御世之大柄而持轻重于其闲事之倒置无踰此者钱铺更易倒闭甚至故设骗局穷民受害无涯然而犹通钱铺之票者当世钱实不多乡间尤窘不得不赖此几帐纸以为转输耳言者辄引咸丰朝钞事为戒不知特行之未久又未免失信所以难行若许民纳赋完税皆可用钞又订造外国精纸精板自以中国之印印之令票号钱铺即领用官钞而严禁其出私票随设官银行视国家入银若干始出钞若干止求便民毫无营利之心原非持空纸以诓民亦岂有不能行者况官银行为商务先着银行既设商民存交易必以票为据是钞票不待行自不能不行也从前陜甘粮台有汇兑之票可汇银往应解陜甘协饷之各省毫不需费票至各省由藩库发兑以代运饷立意极为灵巧湖北善后局有台票准其上缴厘金及诸解皆未尝不畅行且甚便也钞票于行军尤有三利一便于转运二士卒轻于赍带三不幸战没所亡失止空纸而已日本兵饷半银半币故亡失甚少此又亟宜效法者也凡利必兴凡害必除如此十年少可自立不须保护人自不敢轻视矣每逢换约之年渐改订约章中之大有损者援万国公法止许海口及边口通商不得阑入腹地今无论东西大小各国皆如此独中国任人入腹地耳如不见许即我通商于彼国之轮船亦当阑入彼之腹地此出洋贸易之船所以万不可少所谓即以其人之道还治其人之身也援各国之例加重洋货进口之税如不见许即我往彼国之进口税亦当视他国而独轻矣去年湖北筹饷加抽洋油厘金止加于中国商民于西人无与而西人谓有碍其销路竟不准行此正苦于无以相报也但使一国能改约余皆可议改如此又十年始可由富而强始可名之曰国治定功成礼乐可徐兴矣夫不入虎穴焉得虎子不下十成死工夫焉能办成一事平日务当胸中雪亮眼捷手快穷理尽性大公无私权衡数千年上之沿革损益与数千年下之利弊究竟调剂五大洲政教之盈虚消长而因应以为变通使人存政举利权尽操之自我以中国地之富人民之众多而聪慧必将为五大洲三十余国之冠外洋皆将仰我鼻息以为生活更何至有战事故今日言治实有易于前人者因格致诸理早经西人发明吾第取而用之彼于医学尤不恤脔割其肢骸以订中国医书之误其它大经大法皆由屡试属效考验而得吾不难亲炙西人目察其利病以法之也足下昔言外洋煤铁向罄中国之矿未开他日中国挟煤铁二宗即足制外洋之死命是诚然矣然中国必先自开其矿以图富强始能制人不然人将夺我之矿以制我矣西人亦有言中国譬则富室千仓万厢蓄积至厚即湖南一省之矿足抵外洋各国而有余无如四邻环居皆穷饿乞丐耽耽垂涎即欲缄縢固箧终闭不出而势恐有所不能危切之言不啻箴规我矣

凡事不惮其难不忧其繁但当先寻一下手处虽承小人扰乱极弊之后不难掉臂行游密筹追补之策以期异日可行今之矿务商务已成中西不两立不并存之势故西书物类宗衍中有争自存宜遗种之说谓万物必争而后仅得自存以延其种类也以矿务商务力与之争即今之下手处而所以能有此下手处者岂他故哉前所言贤才登庸之力而固无望于今之执政者也况会匪回匪散勇饿民行将四起大乱即在眼前更何暇及此然失今则更不可为又将奈何曰前所言者王道也无已则有霸道焉河西吴越以保民为心旁求俊[乂](又)精研格致制造诸学猝起与外洋力战以争一旦夕之命其胜也或可蒙数十年之安然而无可必也凡霸道必不如王道之可大可久皆此类也此而又不可得则惟有自变其学术而已矣学术可变乎亦曰复古而已矣唐虞之际任农者稷任工者倕任水土者禹任山林者益任教者契任刑者陶任礼乐者伯夷夔任历算者羲和皆深明其学故多世其官而圣之相与咨谋又不离乎兵刑六府鲜食艰食懋迁有无化居之实事有薄一名一物之不足为而别求所谓道者乎三代学者亦皆有所专习切近而平实自秦变去古法学术亦与之俱变渐无复所谓实学而今则滋甚即如算学为中国最实之学中国往往以虚妄乱之故谈算者必推本河图洛书为加减乘除之所出不知任举二数皆可加可减可乘可除何必河洛夫河洛诚不解是何物要与太极图先天图纬五行爻辰卦气纳甲纳音风角壬遁堪舆星命卜相占验诸神怪之属同为虚妄而已矣必如西人将种种虚妄一扫而空方能臻于精实算家又言黄锺为万事之根本此大可笑黄锺一律筒而已何能根本万事即以造度量权衡而论十二律吕谁不可借为度量权衡何必黄锺累黍之法实迂谬不可行何能取准是以从古至今九州岛十八省无一齐而不差之度量权衡则亦创法者未尽善虽虞舜不能强同之矣夫谨权量为王政之大者奈何不求一定率而听奸民相欺乎惟法人分地面之天度为四千万分以其一为度度定则算立方容积以为量即以其重为权衡而权立方之轻重又可还正乎度一有差数夫人可运算得之中国之度至分数止矣彼有佛逆及分厘尺每分可剖为千百中国之权衡至分数止矣彼有化学天平每分亦剖为千百以故通都大邑僻壤穷乡出而相较无不合中国测量家多用西尺沿海民间交易尤习用西人之度量权衡非好新奇实彼有准而我无准也天地之机缄一发不可遏将尽泄其灵奇以牖民于聪明之域其间自有不期变而自变者此类是也算术古有九章之说割立方田粟布商功均输诸名目实非本乎自然疑周礼保氏之九数初不如此其说失传汉儒乃割裂算数以补之在先郑时已多出夕桀重差诸法明不止九至宋秦九韶知九章不足信别立九章名目所分乃益无理是不若西人点面体之说足以包举一切惟此则凡中国所称五谷六谷九谷百谷三江九江五湖九河要不过随举一数以为名如九夷八蛮之类原可不必拘泥经生家琐琐分辨卒不能折衷一是亦止觉玩时愒日而不切事理矣

格致之理杂见周秦诸子乍聆之似甚奇其实至平至实人人能知能行且已知已行习焉不察日用之不觉耳而迂儒诸凡机器不辨美恶一诋以奇技巧及见其果有实用也则又仗义执言别为一说曰与民争利当西人之创为机器亦有持是说阻之者久之货财阗溢上下俱便不惟本国废弃之物化为神奇民间日见富饶并邻国之金钱亦皆输辇四至各国大恐争造机器以相胜仅得自保彼此无所取赢乃相率通商于中国以中国无机器也中国若广造机器始足保利于民而谓争民之利何耶轮船似争船户之利矣然任外国轮船往来江海以刮取民财吾不自造轮船夺回一二可乎又如招商局有民间之股分各轮船所用民人以千计各码头之商务繁盛其利非仍归于民乎铁路似争车夫之利矣然应用之人当百倍于车夫铁路所不到之处仍须车运是车夫之利且将日盛而民间笨重不能运之顽铁怪石遗秉滞穗至此皆可易钱其利民尤不胜计汉阳铁政局似争铁匠之利矣然所造皆铁匠所不能造之物所雇工役又皆即铁匠余杂役及煤铁各矿山所用人以千以万计财既散于民间亦以分外洋铁器之利武昌机器缫丝局似争蚕妇之利矣然自此育蚕者将日多且雇用女工以千计使武昌不产丝之地忽增此厚利而所缫之丝又以售于外洋争有大于此者乎凡地方一设机器局肩挑负贩必数倍于平日此亦利之浅而易见者也西国兵法有气球飞船机器中之最脆薄者然最足以乱敌耳目而夺其气往年镇南关缘此失事今年澎湖又因以不守中国宜如何讲求仿造及应付之道偶与人言之辄以奇技巧四字一笔抹煞中国之士尚得谓之晓世事乎舆图者为政之纲领尤行军之首务中西所同然也然中国从古至今无一详而确之图经史大儒恒自命舆地专门于亚细亚洲沿革形胜尚纷争不已无从折衷此外岂复知为何地西人分舆地为文质政三家文家言地与日月诸行星之关系各球体之大小轻重各本质之松紧分数寒暑昼夜潮汐之所以然及测日星所高弧定经纬道里而着之于图质家辨土石之新旧层各种殭石五金凝结之故得太古以前冰山火山沧海桑田之形势动物植物之同异及矿苗之类别政家纪风土礼俗及治忽之理攻守之宜故西学子目虽繁而要皆从舆地入门不明文家之理即不能通天算历法气学电学水学火学光学声学航海绘图动重静重诸学不明质家之理即不能通化学矿学形学金石学动植物诸学不明政家之理即不能通政学史学文学兵学法律学商学农学使务界务税务制造诸学去年前敌虏获倭兵其身皆有地图攻某处即绘有某处之图山泽险要桥梁道路无一不备下至山之斜度川之广狭某容骑兵某通单步皆有比例可寻每逢抄袭埋伏要约期会虽一走卒能按图心领其意不致歧误西国史书记一大事即有一当时之地图附之而行凡游历士人到一处即绘一图然西人犹自以为未臻其极各国皆特结舆地会邀集千百辈潜心考究精益求精永无止息中国则虽大将出师不过恃向导之口述初不解测绘为何事也兵法者亦儒家之大用而今所谓纯儒反讳言之夫平居不讲习临急又安得有一将才西人既重韬略尤喜观战如我与日本之战其胜负之由为我所不自知者皆详图其地并附说以论断得失回国印板售卖使人人知兵即人人可兵人人可有枪械兼许自造故一呼即成劲旅所谓百足之虫死而不殭也

中国则惟恐民之知兵军兴以来奏报条陈及两军之情皆秘不示人虽督抚大臣亦不令知而外洋则无不知也民间售藏枪械谓之犯法明知弓矢无用而考武终不改用火枪盖防民熟其器而为乱如汉时挟弓弩之禁也卒之乱民未尝无火枪又徒束缚良懦而已一旦有事或外患或内忧其不使蚩蚩之氓骈首被戮者几何矣国家将召使为兵何能期其得力然则为握固之术以愚黔首适自愚以自困耳尤不可解者日存猜忌之心百端以制其民民之不甘受制者自托于外国即莫敢孰何犹一家兄弟相攻不遗余力一遇外侮反腼然乐受且召之焉独何故哉商务者儒生不屑以为意防士而兼商有背谋道不谋食之明训也然此不惟中国防之西人亦何独不然官自官士自士商自商仕宦而货殖者有常刑富商虽挟敌国之赀不少假以名位其称商学商部特研究商务之赢绌而时消息以匡救之非以其身逐什一也中国惮讲商务遂并商务与国存亡之故而亦弃置勿复道修铁路则曰无费然粤商某竟出赀为美国包办铁路矣造轮船则曰无费然闽浙巨商往往购大轮船挂外国旗自号洋商矣渊鱼丛爵楚材用此固在上者驱使然彼为士者独不可悟商务力量之大乎惟此凡言农务蚕务牧务渔务皆非谓身为之但当精察其理以为民导耳图表者尤所以总学之目而会其归为经济家所恃以程核而筹策者也试问中国为此学者谁乎西人表学译名统计谓源出禹贡及九鼎之所图象考西学近墨而墨子法禹则言必有据故于政之至至悉莫不列表夫家登耗百官进退外国兴衰及交涉事件矿苗衰王出产增年谷丰歉百物价值用度奢俭岁入多寡兵额损益船械精粗工艺良楛各种学术高下医院治病得失庶狱人数及罪名皆分等级为年月比较表或变为方圆等图既可省案牍之烦苦尤能一目了然视通国之事如数掌纹故常以简御繁操之有要太史公曰吾观周谱旁行斜上盖即中国治经作史之法至于新闻报纸最足增人见识而藉知外事林文忠督粤时广翻西国新闻纸故能洞悉其情而应其变今日切要之图无过此者乡间无所闻见尤须藉此为耳目中国之大病莫过于不好游历又并此无之终身聋盲矣凡以诸端有一非学者所当为者乎抑有一非古法乎而谓别有圣人之道此不足容于圣人者过矣□□□言昔客上海有西人到其斋头见书籍堆案佯为不识而问曰此何物也曰书也又问有何用处不能答乃徐曰此在我西国自皆有用处汝中国何必要此哀哉此言亦所谓一尢其器则旡其道也不力治今之器徒虚谈古之道终何益焉若西人之于书则诚哉其有用矣经史通鉴及有宋儒先之书各国久即译出又皆有专译中书期将中国经史子集下逮小说新闻纸概行翻译以备采择彼既有其器矣道乃得以附之观其设施至于家给人足道不拾遗之盛视唐虞三代固品节无其详明而收效卒不少异区域且加广焉尝恨博施济众之说圣人以为至难则将与天地终此缺陷乎今不图于美德诸邦遇之虽西国亦断无终古不衰弱之理而中西互为消长如挹如注彼所取者即我所与我所增者亦即彼所损我不自盛强斯彼亦终无衰弱之理则洋务之当讲不当讲岂待徘徊而计哉

来语倭未尝蓄内犯之志云云嗣同以为足下此言视所云晓中外情事者毋乃相去太远倭之蓄谋当在二十年前储峙钱粟缮治甲兵久为外人侧目合淝知为中国之大患曾言于　朝沈文肃亦言之薛叔耘又言之而丁雨生中丞言尤激切外此中西智士谈东事者指不胜屈足下岂不知之而故为轻敌之论者殆犹以中国真可以一战也夫战必有所以曹翙犹能言之今则民从耶神福耶忠之属耶去年主战之辈不揆所以可战之人心风俗与能战之饷与械又不筹战胜何以善后战败何以结局瞢然侥幸于一胜偶有一二深识之士出而阻之即嗤为怯懦甚则诋为汉奸虽然此无势之能审犹有义之可执也则互日穷天孤行其志胜败存亡或可不论及至形见势绌有百败无一胜所失膏壤方数千里沿海八九省同时称警顾此失彼日不暇给守则无此恒河沙数之兵弃又资敌而海军煨烬漭漭大洋悉为敌有彼进而我不能距彼退而我不能追彼他攻而我不能救彼寄椗而我不能蹙彼有优游自得以逸待劳之势方且意于东而东宜意于西而西宜择肥而噬伺瑕而蹈顾自雄意气横出我则望洋坐叹不知所措当海军之未亡也言者欲直捣长崎横滨为围魏救赵之计不知我之海军且失事于海口其能得志于外洋乎一泛沧溟即晕眩呕哕不能行立窃恐东西南北之莫辨将举踵而郄行适幽燕而南其趾能识长崎横滨之何在乎然海军之不可用犹曰中国所短也中国所长莫如陆军而奉天败高丽败山东败澎湖又败旗军败淮军败豫军东军各省杂募就地召募之军无不败即威名赫濯之湘军亦败且较诸军尤为大败将领相顾推诿而莫前乡农至以从军为戒闻与倭战即缩朒不应募或已募而中道逃亡虽将领不得其人然亦有善调度能苦战者矣亡死数万人亦不为少义勇之士矣而卒至此者则陆军之于海军又未必相悬殊也至若饷械之亡失大小以千计弹以万计枪以十万计枪弹以百万计其它刀矛帐棚锅衣服之属尤[琐](锁)细不足计亡失之银钱与工料以千万计统中国所耗之战守填防月饷加饷转运一切又以千万计司农告匮外库搜括靡遗下而劝捐勒捐房捐商捐加税加厘息借洋息借民财名目杂出剔脂钻髓且陜甘云贵之协饷以及廉若俸与凡应支之概支吾而不发卷天下所有曾不能供前敌之一败而添购军械之尚无所从出于是赤手空拳坐以待毙向之主战者乃始目瞪舌挢神丧胆落不敢出一语偶蒙　顾问惟顿首流涕相持嚎哭而已而和之势遂不至摇尾乞怜哀鸣缓死不止嗣同以为孟浪主战之臣以人家国为侥幸事败则置之不理而逍遥事外其罪犹加败将一等矣而日本则战无不胜攻无不取鼙鼓经年其阵亡之真日本人才六百余而已饷械更有得无失足下以为中国可战乎不可战乎前见□□□上书言与西人战不当用枪当一切弃置而用己之气□□□同守此义而持变气之说曰专精诚然观其文采则美甚书法则佳甚中国之名士大抵如此矣夫洋鎗洋之利在西人犹其余事然亦万无徒手可御之理殆误于孟子制梃之说耶然孟子明明提出秦楚二字何尝谓可挞英俄法德诸国之坚甲利兵乎即以论之最大之克虏伯阿模士庄能击五六十里而开花可洞铁尺许者可使万人同死于一虽断无万人骈肩累足以待之理而其力量所及要不可不知由是以推彼不过发数万而我四百兆之黄种可以无类犹谓气与精诚足以敌之乎彼之法度政令工艺器用有十倍精于此者初不必尽用蛮攻蛮打自可从容以取我乎今倭已得险要已得命脉已具席卷囊括之势有可幸者或各国牵制恐碍商务不即尽其所欲为耳

悲夫会见中国所谓道德文章学问经济圣贤名士一齐化为洋奴而已矣岂不痛哉岂不痛哉而犹妄援攘夷之说妄攘距杨墨之说妄援用夷变夏之说妄援不贵异物贱用物之说妄援舞干羽于两阶七旬而有苗格之说如死已至眉睫犹曰我初无病凡谓我病而进药者皆异端也大愚不灵岂复有加于此者耶且足下抑知天下之大患有不在战者乎西人虽以商战为国然所以为战者即所以为商以商为战足以灭人之国于无形其计至巧而至毒今之策士动曰防海不知曲折逶迤三四万里如何防法既无铁路使调度灵便即应有海军可南可北首尾相应练一军而固数省之防使数万里海面不致尽为敌有如围棋所称活着今又亡失于非人将从何处防起耶于是有为练民团渔团之说者此以张疑兵助声势可耳若责令当大敌匪惟不情抑近儿戏矣有为弃海口海岸专守内地内江之说者此殆以为西人止能水战亦不识夷情之至矣西人尤善陆战有正有奇能谋能勇苟得我之海口海岸所谓糠及米而内地内江又化为海口海岸之形矣然则又将弃之耶故无铁路无海军直是无防法且彼又不必真与我战也率数艘铁甲今日北洋明日南洋后日闽广乍离乍合倏去倏来止游奕而不接伏彼所费无几而我必倾天下之财力以为防防密即退偶疏又进一夕数惊乘间抵隙不一年而我无有不疲极内乱者此亟肄多方之故智楚之所以灭亡也今倭人专定数地明目张与我接仗犹其老寔易与处若夫西人则更不须亟肄多方也岁取中国八千万视　国家岁入犹赢一千万且无　国家之费用是商务一端已远胜于作中国之木那克迨至膏血竭尽四百兆之人民僵仆流离自不能逃其掌握今欲闭关绝市既终天地无此一日则不能不奋兴商务即以其人之矛转刺其人之盾岂一战能了者乎向令战胜日本于中国全局初无裨益转恐因以骄贪而人心之疵疠永远于深痛故败者未必非幸和者尤当务之为急但不当如此和耳更思足下轻敌之意殆犹以为彼夷狄耳此天下士大夫之通病有断断不可不改者语曰知己知彼先必求己之有可重而后可以轻人今中国之人心风俗政治法度无一可比数于夷狄何尝有一毫所谓夏者即求并列于夷狄犹不可得遑言变夏耶即如万国公法为西人仁至义尽之书亦即公羊春秋之律惜中国自己求亡为外洋所不齿曾不足列于公法非法不足恃也欧洲百里之国甚多如瑞士国国势甚盛众国公同保护永为兵戈不到之国享太平之福六百年矣三代之盛何以加此尤奇者摩尔奈止三里之国岁入可万余元居然列于盟会非公法之力能如是乎中国不自变法以求列于公法使外人代为变之则养生送死之利权一操之外人可使四百兆黄种之民胥为白种之奴役即胥化为日本之虾夷美利坚之红皮土番印度阿非利加之黑奴此数者皆由不自振作迨他人入室悉驱之海隅及穷谷寒瘠之区任其冻饿黑奴生计日蹙止堪为奴红皮土番初亦不下千百万今则种类顿少至十数倍虾夷则凘灭殆尽皇天无亲惟德是辅奈何一不知惧乎无怪西人谓中国不虚心不自反不自愧不好学不耻不若人至目为不痛不痒顽钝无耻之国自军兴后其讥评中国尤不堪入耳偶晤西人之晓华语者故作哀怜慰勉之词来相嬲令人愧怍无地自容

而今日又有一种议论谓圣贤不当计利害此为自己一身言之或万无可如何为一往自靖之计则可云尔若关四百兆生灵之身家性命壮于趾而直情径遂不屑少计利害是视天下如华山桃林之牛马听其自生自死漠然不回其志开辟以来无此忍心之圣贤即圣人言季氏忧在萧墙之内何尝不动之以利害乎孟子一不可敌八之说小固不可以敌大寡不可以敌众弱不可以敌强又何尝不计利害虽滕文公之艰窘不过告以强为善以听天若使孟子不计利害便当告滕文公兴兵伐齐楚矣尧舜相授受犹以四海困穷与十六字并传而阜财之歌不忘于游宴是小民之一利一害无日不往来于圣贤寝兴寤寐之中若今之所谓士则诚不计利害矣养民不如农利民不如工使民不如商贾而又不一讲求维持挽救农工商贾之道而安坐饱食以高谈空虚无证之文与道夫坐而论道三公而已今之士止骛坐言不思起行是人人为三公矣吾孔子且下学而上达今之士止贪上达不勤下学是人人过孔子矣及至生民涂炭万众水火夺残生于虎口招余魂于刀则智不足以研几勇不足以任事惟抱无益之愤激而哓哓以取憎其上焉者充其才力所至不过发愤自经已耳于天下大局何补于毫毛其平日虚度光阴益可知矣英教士李提摩太者着中国失地失人失财之论其略曰西北边地为俄国陆续侵占者可方六千里此失地也而知之者百无一人也中国五十年前人民已四百二十兆口以西法养民之政计之每岁死生相抵外百人中可多一人然至今初无增益也此失人也而知之者千无一人也又以西法阜财之政计之每岁五口之家可共生利一铤然中国日贫一日也此失财也而知之者竟无其人也审是则中国尚得谓之有士乎嗣同深有痛于此常耿耿不能下脐平日于中外事虽稍稍究心终不能得其要领经此创巨痛深乃始屏弃一切专精致思当馈而忘食既寝而复兴绕房傍徨未知所出既忧性分中之民物复念灾患来于切肤虽躁心久定而幽怀转结详考数十年之世变而切究其事理远征之故籍近访之深识之士不敢专己而非人不敢讳短而疾长不敢徇一孔之见而封于旧说不敢不舍己从人取于人以为善设身处境机牙百出因有见于大化之所趋风气之所积非守文因旧所能挽回而必变法始能复古不恤首发大难画此尽变西法之策于所谓算学格致益不敢不尽心焉于是上书欧阳瓣强师请于本县兴创算学其指曰士生今日亦止有隐之一法然仕有所以仕隐尤当有所以隐为天地立心为生民立命以续衡阳主子之绪脉使孔孟程朱之传不坠于地惟夫子与刘夫子涂夫子自当任之而诸门弟子亦宜分任其责或如仲子之治赋或如冉子之通算术能理财或如端木子之通算术经商务或如樊子之考究农务或如公西子之足备使才或如宰我子之习语言或如卜子之治文字或如颛孙子之订仪注或如言子之详节文陶淑既久必将有治学合一高据德行之科兼为邦南面之才与器如颜子仲弓其人者师弟一堂雍雍三代有王者起必来取法可不疑矣然今之世变视衡阳王子所处不无少异则学必征诸实事以期可起行而无窒碍若徒著书立说搬弄昌平阙里大门面而不可施行于今则何贵有此学耶

闻曾发变法之论伏望先小试于一县邀集绅士讲明今日之时势与救败之道设立算学格致馆招集聪子弟肄业其中此日之衔石填海他日未必不收人材蔚起之效上之可以辅翼明廷次之亦足供河西吴越之用即令付诸衡阳王子之噩梦而万无可为之时斯益有一息尚存之责纵然春蚕到死犹复捣麝成尘谚曰巧妇不能作无米之炊然必有米而后作炊亦不得谓之巧妇矣然则畏难而就简因陋一渐之不忍而累及终身事急又横蛮言战曾不恤情理之安亦安得谓通天地人之为儒推十合一之为士为包罗万有本末兼该体用具备之学乎夫彼之横蛮言战及为闭关绝市之说者其不计利害也是劝五十里之国之滕文公伐齐楚也书到以商于涂大围师俱蒙嘉纳遂有兴算学社之举唐绂丞诸君复得请于学政将县中南台书院改为算学馆而刘淞芙又别联一小社稽古振今士风一奋嗣此倡扶正学丕振宗邦尤为足下是赖而乃慑于讲洋务之名随众以诋如诸来语甚非所愿闻也窃意足下天姿开敏行且猛悟今特为嚣谈所夺耳历观近代名公其初皆未必了了更事既多识力乃卓如曾文正惠敏父子丁雨生中丞洞彻洋务皆由亲身阅历而得左文襄晚达故沈观最久其请造轮船之疏曰彼既巧我不能安于拙彼既有我不能傲以无所至兴创机器信知所先务矣沈文肃疏论船政自谓臣则一无知而已矣其悔恨为何如耶彭刚直号为不喜洋务然筑沿江台何尝不用西法又何尝不请造兵轮其序郑陶斋盛世危言至谓孔孟复生不能不变法而治是于洋务独能深入其蕴黎斋兵备为诸生时上书言事似深薄洋务及使东章奏迥然如出两人郭筠仙侍郎归自泰西拟西国于唐虞三代之盛几为士论所不容薛叔耘副都初亦疑其扬之太过后身使四国始叹斯言不诬夫阅历者人所同也但能不自护前不自讳过复何难寤之有即嗣同少时何尝不随波逐流弹抵西学与友人争辩常至失欢久之渐知怨艾亟欲再悟其人以状吾过而或不更相遇或遂墓上草宿哀我无知负此良友故尤愿足下引为鉴戒焉十年之前作治言一篇所言尚多隔膜未衷于理今并呈览亦可考验其识见之增益昔尝以日新相期足下未遽领悟或者其失即在此乎若嗣同则自今益当求新不敢自囿于所陈足下不斥其妄尤有更精之策并为足下倾箱倒箧而出之一曰筹变法之费除卖地以供　国家巨用外余议院学堂乡塾之所需莫如毁天下寺观庙宇诸不在祀典之列者即在祀典亦宜严立限制节其侈费以供正用则各厅州县皆能就地筹财无俟他顾今之寺观庙宇多而且侈使悉废之不惟财无虚掷人无游手而其云构崇阁亦可为议院学堂诸公所之用至民间每年所省香烛纸爆等费尤为不可胜计黄佩豹两至西藏及诸番部金银之富无与伦比佛寺大小以万计寺产可千万金者随在有之佛像屋顶悉以赤金铸成余黄白之属或镕为山或窖于地民俗愚而勤苦岁有赢赀以献诸佛寺堆积至厚而不知取用设若强邻内侵枭雄窃据其为借寇兵齑盗粮害有不堪设想者谁秉国钧愿思冶容漫藏之训亟有以收之而中国自此富无与京矣

一曰利变法之用机器之兴仅赖煤炭火油以司运动则耗多而势必竭西国有收地热日热以行轮船及用电气以行铁车者然地日之热其力甚微电气赀本所费不给则莫如就四川之火井各省之温泉以设机器更助以地热或日热是可以省火力矣就各山之瀑布飞泉安措轮轴使摩激而生电气因而传引至需用之处是可以节物力矣然而西人诸机器之力犹有限量欲求大至无限量之力又莫如海潮据天学家言海潮与日月相吸之力能令地球暂离其轨道所以积久必有岁差今任其自消自长而不思所以用之则亦徒负大力而无裨于人事矣可就沿海潮头极大之地偏立极大之机厂以取受其力距海远者则用电传力之法而力无不达由是巨灵逊其开山共工惭其陷地助力之广殆于不可思议一曰严变法之卫夫甲船枪日出新奇久之必更有一物焉驾乎其上而他具皆废涂大围师深痛战具酷烈尝曰不识气学电学能御枪否夫御之则不能而有加酷之法不啻御之而尤甚西人尝欲以电气施于枪之中各国聚谋尚无精诣惟英人玛格森者曾造灵巧小每分锺时能放子六百出宜车亦宜舟兼有吸水柜能减之热度使久用不息固已绝伦超矣而成此后复精治电学创为电气飞船无论风之顺逆皆可飞行无阻进退升沉转旋如意但尚不能速耳此与气球同为行军绝技即薛叔耘副都所谓云军云战者也今幸西人尚未极精使中国从而精之则可无敌于天下盖各种枪俱不利仰击田鸡虽较胜亦不能及远而电船气球行度常在三十里内外即降至十里或数里亦无有能伤之者是翔所至山海失其阻深枪都成废物矣且重物下坠之率于相距之平方有反比例渐次增速即渐次增重愈速则愈重一斤之物坠之于至高及其至也可陡增千万倍之重故人乘电船气球并不必用枪第取开花炸弹或实心巨弹而下坠之即已无坚不催而西人又有用大凸透光镜取日中之火以焚敌者镜方八尺即可镕化生铁于三十里之外是尤宜参用其法则凡铁甲船水雷旱雷各式台地营与城郭之属皆为无用矣然则气学电学所能御者岂第枪而已哉惟此策惨无人理尤须防人之以此加我宜专设一学孜孜制造庶几力争先着若又让西人之我先中国直几上肉耳一曰求变法之才前言变学校变科举是求才矣而创办之始尤贵有人焉以肩其任莫如即责成各府州县之绅首有能倡议废寺观或集股开矿或置办机器与以一艺一事名者与兴利诸事即加服命宠异令入议院充议员由官佽助之保护之使成其事有梗议者籍其名不令出仕并不准干预地方事有一府一县皆顽梗不受化者即将所属停止科举以坐辱之赏罚明斯人材奋无可疑也然以中国民风之良懦为五大洲之所无故治国之易莫易于治中国他日治成亦必为五大洲之所无患上之不行耳何患民弗从哉嗣同拭目隆平踰于饥渴见诸公变法之奏不禁跃如所言傥皆踳驳望足下别思一可行之策勿谈空理勿尚浮文并条举而件系之庶乎吾儒之实学若徒摘一字一句之未安而遽尔见攻则虽墨翟环带之守将不能任惟高明图察是幸甲午秋七月谭嗣同谨上

附录治言此嗣同最少作于中外是非得失全未缕悉妄率胸臆务为尊己卑人一切迂疏虚骄之论今知悔矣然仍附此所以旌吾过亦冀谈者比而观之引为戒焉

以十二万年为一元天始局于句稽比偶而人力无所用其挽救以八十一州共一海地始划于方罫广轮而人事无以善其变通于是天地之神化束手帖耳一听于万物之相积而渐以推移夫且颓然日即于窳此亦以私意觇觑于一隅者不恤情理之安之过也乃若自其已然之迹纪其固然之可纪而数计之而条分之则天凡四千年而三其变地凡九万里而三其区唐虞以前吾不得而知也夏后氏兴出天下于洪水猛兽俾东西南朔海隅苍生田田宅宅而一登于大顺固已洒然其非旧矣虽其创制显庸要皆黄帝尧舜井田封建之制而州肇以九山列以四食鲜而艰传贤而子其它车服礼器百官宗庙乐律政刑正朔徽号罔不括五帝之终而启三王之肇故天于是成地于是平遂足以当一变夏以后治乱损益不一其大经大法阅商周未之有改是曰道道之世由是二千年至于秦而一变尽取先王之法度弁髦而敝屣之以趋后世一切苟简之治郡县封建陌阡井田礼乐而会计诗书而狱吏其疾求而捷给亦足以取快于一时而箝举世别味辨声被色之伦以无能自遁于其外迨乎万物疲极而思戢则且息肩于杂霸黄老世主时相之稍有条理者而见为一治故秦以后治乱损益不一其大经大法阅汉晋隋唐宋元明未之有改是曰法道之世由是二千年至于今而一变开辟之所未通琛赞之所未供鞮译之所未重尉候之所逢星辰寒暑之异其墟而舟车人力之穷其途东掘若木之所根西竭虞渊之所沦南北緪二极若筦以箹而络以绳其间排虚跖实根着浮流之毋午而纷赜莫不蜎飞蠕动跂行脊运错蹄交禸于上国而薨薨乎而蒸蒸乎而訰訰乎起以与之抗上国一再不胜且俯首折气日出其下而未有已降一统而列邦降朝请而盟会降信义而货币降仕宦而驵侩而上国固已朒矣而生民固已苶矣此三王之所逆亿而不能而汉晋以下所色然惊其未闻者也是曰市道之世此天之三变也赤道以北适居三百六十经度之中西至于流沙东南至于海北不尽兴安岭八荒风雨之所和会圣贤帝王之所爰宅而经纬风教礼俗于以敦而三纲五常于以备也是足以特为一区曰华夏之国而东朝鲜西回藏洎越南缅甸之遗民犹面内向震先王之声灵以服教而畏神者咸隶焉由是而东起日本以北迤俄罗斯而西折而南而土耳其而西度西北踰地中海而布路亚而西班牙而德法英诸国又西踰海而北亚美利加其壤地不同同于法治其风俗不同同于艺术其禀于天而章于用为人所以生而国所以立而上下之所以相援系视华夏则偏而不全略而不详视禽兽则偏而固为全之偏略而固为详之略是足以为一区曰夷狄之国而北之瑞典岛南之荷兰岛咸隶焉由是而南起阿非利加西至南亚美利加又西至澳大利亚则又皆榛莽未辟之国也又皆出夷狄下是宜自为一区曰禽兽之国而近南极之岛咸隶焉

立乎华夏而言自东而北而西或左或右或后三方环以拱者皆夷狄也其南空泱漭而落落以肴列于前者皆禽兽也此地之三区也夫以天之所变而市不蕲乎法法不蕲乎道而天穷地之所区而夷狄率禽兽以凭陵乎华夏而地乱不先不后荟萃盘结于一朝斯固天地自旦之宵生民自长徂消方将休息乎归墟以待别起而为更始矣虽然又岂惟天地之主宰是纲维是哉治不自治也则亦乱不自乱也人为之质文递禅势所必变也夏商之忠质固已伏周之文周之文固已伏后世之文胜而质不存周以降皆敝于文胜质不存今其加厉者也审乎此而挽救而变通者可知抑审乎此而夷狄之加乎华夏者皆可知何以明其然耶夷狄之加乎华夏夷狄之由忠而质且向乎文而适当乎华夏之文胜质不存也夷狄之生人生物晚于华夏不知几千万年之期其草创简略亦尚与古之噩闷相近而人心之朴于以不漓故夷狄之富不足以我虚夷狄之强不足以我孤夷狄之愤盈而暴兴不足以我徂夷狄之阴狡而亟肆不足以我图惟其出一令而举国奉之若神明立一法而举国循之若准绳君与民而相联若项领名与实而相副若形影先王之言治曰道一而风同道非道而固一风非风而固同斯其忠质之效而崛起强立足以一振者矣世之言夷狄者谓其教出于墨故兼利而非好学而博不异其生也勤其死也薄节用故析秋毫之利尚鬼故崇地狱之说日造于新而毁古之礼乐其俗工巧善制器制器不离乎规矩景教之十字架矩也墨道也运之则规也故其数皆出于圆而圆卒无不归于方割圆者割方以使圆也三角者方之角也故其教出于墨乃今则不惟是也出于墨自其朔而言之也其出而为治不惟是也其出而为治罚必而赏信刻核而寡恩暴敛而横征苛法而断刑君臣以形名相责而父子不相亲奋厉桓拨以空其国于佳兵是昔之夷狄墨家之夷狄也今之夷狄法家之夷狄也墨家之学出于夏忠也法家之学出于商质也而又继之以靡丽故曰由忠而质且向乎文也且向乎文则亦且向乎文胜而质不存文胜质不存则其衰也孽不必自天陨祸不必自地出物产不必其不供盐铁之大利不必其或绌而世降则俗浇俗浇则人自为心而民解裂则令不行而上下相厄上下相厄则所举皆废而国以不国虽欲如华夏之质不存而犹可以存者又乌可得耶何者其文固非文也故其敝亦且一敝而终敝文非文则质亦非质忠亦非忠皆其似焉者也何以似反之极也天下惟相反至于极其归也必相似相似至于极亦适得其相反循环而运一左一右相反也而卒于相遇绕地球而行一东一西相反也而卒于相遇此犹即一物而论也朱似紫而一正一间碔砆似玉而一贵一贱驺牙似虎豹而一以暴一以仁卤沙似食盐而一以养人一以杀人相反莫如水火而相济以为利相反莫如刑赏而皆为忠厚之至故文周之以圣者操莽之以奸伊霍之以权者齐梁之主之以相残诗礼非以发冢而发冢者习之仁义非以窃国而窃国者并窃之异端之惑人心何尝不自托于圣贤利口之覆邦家何尝不自诡于忠言观乎龙门之凿然后知大巧若拙也观乎昆阳之战然后知大勇若怯也是故其所以为似也即其所以为反也知其反则华夏之以自治者固自有道矣

今夫士之自号于人曰治天下治天下非不然以大而嚣然以繁而括其言之指归要不出于三端曰吾中国帝王之土岂容溷以腥羊士师猾夏之刑具在而司马九伐之未可终淹为生民以与封狼貙罴争此土也固将一鼓而歼旃是作而进也是战之说也曰一战不胜吾将不支毋亦务乎息民而讲信以柔之是有天焉非人之所能为也是敛而退也是和之说也曰我加乎彼而我则我无以加乎彼而彼日益张见可战而姑战焉见可和而姑和焉不为牛后亦终不为戎首且吾身所不及见者吾又遑致吾之辨是不进不退而亦进亦退也是守之说也夫战吾不知何恃以战夫和则今之患方浸而无已是后之说宜若近矣乃误人家国而阶至今为梗之厉者亦恒此之由幸灾之不及己而雍容以养奸贪天之或我佑而首鼠于两端庸医不杀人能致人于不生不死之间庸臣不亡国能致国于不存不亡以不安坐失岁月于宽闲而饷后之人以艰虽有善者不已难乎故夫战不可不夙讲也以战之具若测算若制造亦志士所有事而诋之者拘也不获已而和以纡吾力焉以和之具若立约若交聘亦当官所宜慎而恃之者愚也要之华夏之以自治者则皆不在乎此华夏之于夷狄夫既有相反之形矣夷狄且以文敝者华夏固可反之于忠忠者中心而尽乎己也以言乎彼己之己则华夏之自治为尽己先王之典孔彰也祖宗之泽方长也举而措之人存政不亡也说者固曰儒者博而寡要迂而寡效乃其所谓儒非儒也故庸庸得以冒焉反天下扰攘者一于礼而后风俗敦风俗敦而法乃可均日驰骛于外侮而荒其本图是谓舍己之田而人于耘以言乎人己之己则出治者先自治为尽己我见以为独放之则方州部家我见以为微延之则甲冑干戈威福所以饰喜怒喜怒不中而威福替黜陟所以行好恶好恶不审而黜陟盩故王道始于耕桑君子慎于袺襘苟徒恃乎科条又何懵于内外也或曰忠则忠矣然以厉薄俗何异进途人而讲姻亚以驭强胡何异救焚溺而用陔夏非不言之寒谷可黍吾恐行之石田无稼也曰是岂易与俗人言哉其理则可谓云尔性有秉故三代之治不易民道有污隆故未定之天能胜人事不求可功不求成君子之立本以趋时居易以俟命固已异于策士之纵横创业垂统求为可继强为善者人而成功者天诚可期乎必济孟子不以告滕文矣且期乎必济彼之为战为和为守之说者能必济耶抑不能而漫以云云也无可必而姑期之将非自欺而欺人者乎夫君子则何能治天下哉能不自欺而已矣又何敢言治天下哉言不自欺而己矣闻之吾师蔚庐先生曰子脍以子之亡不得谓尧舜不当行揖让李密以无恒戮不得谓汤武不当用征诛新莽败于井田不得删尚书之禹贡王安石祸于青苗不得毁文公之官礼天下事知其一不知其二固未有不罔于从违者也且世之自命通人而大惑不解者见外洋舟车之利火器之精刿心鉥目震掉失图谓今之天下虽孔子不治噫是何言欤自开辟以来事会之变日新月异不可纪极子张问十世而孔子答以百世可知岂为是凿空之论以疑罔后学哉今之中国犹昔之中国也今之夷狄之情犹昔之夷狄之情也立中国之道得夷狄之情而驾驭柔服之方因事会以为变通而道之不可变者虽百世而如操左券若使夏禹受禅而帝启即有崖山之沈周武兴师而尚父即膺黄巢之戮则可云邹鲁之不灵六经之有毒矣而要之决无虑此此则诚能不自欺者也夫不自欺忠也救文胜之敝而质赖以存也夫不自欺自知知人明而致知之征也夫不自欺又意之所由诚也夫言治至于意诚治乃可以不言矣夫圣人固曰意诚而心正心正而身修身修而家齐家齐而国治国治而天下平
 
　 
卷一下　通论

　　论中国积弱由于防弊　　　　　　　　　　　　　　
梁启超

先王之为天下也公故务治事后世之为天下也私故务防弊务治事者虽不免小弊而利之所存恒足以相掩务防弊者一弊未弭百弊已起如葺漏屋愈葺愈漏如补破衲愈补愈破务治事者用得其人则治不得其人则乱务防弊者用不得其人而弊滋多即用得其人而事亦不治自秦迄明垂二千年法禁则日密政教则日夷君权则日尊国威则日损上自庶官下自亿姓游于大网之中习焉安焉驯焉扰焉静而不能动愚而不能智历代民贼自谓得计变本而加厉之及其究也有不受节制出于所防之外者二事曰彝狄曰流寇二者一起如汤沃雪遂以灭亡于是昔之所以防人者则适足为自敝之具而已梁启超曰吾尝读史鉴古今成败兴废之未尝不悁悁而悲也古者长官有佐无贰所以尽其权专其责易于考绩王制公羊传春秋繁露所述官制莫不皆然独周礼言建其正立其贰故既有冢宰司徒宗伯司马司寇司空复有小宰小司徒小宗伯小司马小司寇小司空凡正皆卿一人凡贰皆中大夫二人此今制一尚书两侍郎之所自出周礼伪书误尽万世者也汉世九卿尚治斯制汉晋间太常等尚无小卿后魏太和十五年始有之后世惧一部之事一人独专其权也于是既有尚书复有侍郎重以管部计一部而长官七人人人无权人人无责防之诚密矣然不相掣肘即相推诿无一事能举也古者大国百里小国五十各亲其民而上统于天子诸侯所治之地犹今之县令而已汉世犹以郡领县而郡守则直达天子后世惧亲民之官权力过重也于是为监司以防之又虑监司之专权也为抚按等以防之又虑抚按之专权也为节制总督以防之防之诚密矣然而守令竭其心力以奉长官犹惧不得当无暇及民事也朘万姓脂膏为长官苞苴虽厉民而位则固也古者任官各举所知内不避亲外不避汉魏之间尚存此意故左雄在尚书而天下号得人毛玠崔琰为东曹掾而士皆砥砺名节后世虑选人之请托铨部之徇私也于是崔亮裴光庭定为年劳资格之法孙丕扬定为掣签之法防之诚密矣然而奇才不能进庸下不能退则考绩废也不为人择地不为地择人则吏治隳也古者乡官悉用乡人周礼管子国语具详之汉世掾尉皆土著为之京房传房为魏郡太守自请得除用他郡人可知汉时掾属无不用本郡人者房之此请乃是破格盖使耳目相近督察易力后世虑其舞弊也于是隋文革选尽用他郡然犹南人选南北人选北宋政和六年诏知县注选虽甚远无过三十驿三十驿者九百里也明之君相以为未足于是创南北互选之法防之诚密矣然赴任之人动数千里必须举债方可到官非贪污无以自存也土风不谙语言难晓政权所[寄](奇)多在猾胥而官为缀旒也古者公卿自置室老汉世三府开合辟士九卿三辅郡国咸自署吏顾氏日知录云鲍宣为豫州牧郭钦奏其举错烦苛代二千石署吏是知署吏乃二千石之职州牧代之尚为烦苛今以天子代之宜乎事烦而职不举所以臂指相使情义相通后世虑其植党市恩也于是一命以上皆由吏部防之诚密矣然长佐不习耳目不真或长官有善政而末由奉行或小吏有异才而不能自见也古者用人皆久于其任封建世卿无论矣自余庶官或一职而终身任之且长子孙焉爰及汉世犹存此意故守令称职者玺书褒勉或累秩至九卿终不迁其位盖使习其地因以竟其功后世恐其久而弊生也于是定为几年一任之法又数数迁调宜南者使之居北知礼者使之掌刑防之诚密矣然或欲举一事未竟而去官则其事废也每易一任必经营有年乃更举一事事未竟而去如初故人人不能任事而其盘踞不去世其业者乃在胥吏则吏有权而官无权也

古者国有大事谋及庶人汉世亦有议郎议大夫博士议曹不属事不直事以下士而议国政余别有古议院考所以通下情固邦本后世恐民之讪己也蔑其制废其官防之诚密矣然上下隔绝民气散耎外患一至莫能为救也古者三公坐而论道其权重大其体尊严三公者一相二伯汉制丞相用人行政无所不统盖君则世及而相则传贤以相行政所以救家天下之穷也后世恐其专权敌君也渐收其权归之尚书渐收而归之中书而归之侍中而归之内阁渐易其名为尚书令为侍中为左右仆射中书侍郎门下侍郎为平章政事同三品为大学士渐增其员为二人为四人乃至十人渐建其贰为同平章事参知政事为协办大学士其位日卑其权日分于是宰相遂为天子私人防之诚密矣然政无所出具官盈廷徒供画诺推诿延阁百事丛脞也古者科举皆出学校教之则为师官之则为君汉晋以降犹采虚望后世虑士之沽名官之徇私也于是为帖括诗赋以锢之浸假而院而搜检而糊名而誊录而回避若夫试官固天子近侍亲信之臣亲试于廷然后出之者也而使命一下严封其宅焉所至严封其寓焉行焉严封其舟车焉若槛重囚防之诚密矣然暗中摸索探筹赌戏驱人于不学导人以无耻而关节请托之弊卒未尝绝也古之学者以文会友师儒之官以道得民后世恐其聚众而持清议也于是戒会党之名严讲学之禁防之诚密矣然而儒不谈道独学孤陋人才雕落士气不昌徒使无忌惮之小人借此名以陷君子为一网打尽之计也古者疑狱泛与众共悬法象魏民悉读之盖使知而不犯冤而得伸后世恐其民之狡赖也端坐堂皇以耸之陈列榜杨以胁之防之诚密矣然刁豪者益藉此以吓小民愿弱者每因此而戕身命猾吏附会例案上下其手冤气充塞而莫能救正也古者天子时与国人交君于其臣贱亦答拜汉世丞相谒天子御座为起在舆为下郡县小吏常得召见后世恐天泽之分不严也九重深闭非执政末由得见防之诚密矣然生长深宫不闻外事见贤士大夫之时少亲宦官宫妾之时多则主德必昏也上下暌孤君视君如犬马臣视君如国人也凡百庶政罔不类是虽更数仆悉数为难悠悠二千岁莽莽十数姓谋谟之臣比肩掌故之书充栋要其立法之根不出此防弊之一心谬种流传遂成通理以慎密安静为美德以好事喜功为恶词容容者有功硗硗者必缺在官者以持禄保位为第一义缀学者束身自好为第一流大本既拨末亦随之故语以开铁路必曰恐妨舟车之利也语以兴机器必曰恐夺小民之业也语以振商务必曰恐坏朴之风也语以设学会必曰恐导标榜之习也语以改科举必曰恐开躁进之门也语以铸币楮必曰恐蹈宋元之辙也语以采矿产必曰恐为晚明之续也语以变武科必曰恐民挟兵器以为乱也语以轻刑律必曰恐民藐法纪而滋事也坐此一念百度不张譬之忡病自惊自怛以废寝食譬之痿病不痛不痒僵权床蓐以待死期岂不异哉岂不伤哉防弊之心乌乎起曰起于自私请言公私之义

西方之言曰人人有自主之权何谓自主之权各尽其所当为之事各得其所应有之利公莫大焉如此则天下平矣防弊者欲使治人者有权而受治者无权收人人自主之权而归诸一人故曰私虽然权也者兼事与利言之也使以一人能任天下人所当为之事则即以一人独享天下人所当得之利君子不以为泰也先王知其不能也故曰不患寡而患不均又曰君子有絜矩之道言公之为美也地者积人而成国者积权而立故全权之国强缺权之国殃无权之国亡何谓全权国人各行其固有之权何谓缺权国人有有权者有不能自有其权者何谓无权不知权之所在也无权恶乎起曰始也欲以一人而夺众人之权然众权之繁之大非一人之智与力所能任也既不能任则其权将麋散堕落而终不能以自有虽然向者众人所失之权其不能复得如故也于是乎不知权之所在故防弊者始于争权终于让权何谓让权天下有事上之天子天子曰议以闻是让权于部院部院议可移文疆吏是让权于督抚督抚以颁于所属是让权于州县州县以下于有司是让权于吏胥一部之事尚侍互让一省之事督抚互让一国之事君民互让争固不可也让亦不可也争者损人之权让者损己之权争者半而让者半是谓缺权举国皆让是谓无权夫自私之极乃至无权然则防弊何为乎吾请以一言蔽之曰因噎而废食者必死防弊而事废者必亡

　　以爱力转国运说　　　　　　　　　　　　　　　　
汪康年

国者何也以其能自完固也质点相切而成物若未受空气之改变而质点未相离则同类之物必无能损之理若金类然必已锈蚀而后见残于同类之金否则必有刃而后能锤锉之也若木类然必已腐朽而后见残于同类之木否则必施以削而后能锤击之也惟国亦然与他国同立于地球之上而独见弱于他国则必其本质已有内离者矣内离者何失爱力是也夫起于相忘者终于相绝起于相爱者终于相成是故农与农相爱则通力合作转相告语凡播种辨土可以新法行之矣工与工相爱则居肆成事互相欢勉凡购器造物事事可仿制矣商与商相爱则集赀易广谋事易就凡公司行栈可如林而立矣士与士相爱则得失相较善否相示凡置书立会可并时而起矣官与官相爱则善法相告过失相救凡兴利除弊之事可一旦行之矣疆臣相爱则救灾捕盗设防治水之政不分畛域而彼此形迹之见可尽除矣卒与卒相爱则胜相让败相救而失伍弃军之事可免矣将与将相爱则进止攻守互相应援而无彼此不相顾之患矣若夫上惟爱其下也则恩威互用而下必不忍蔽其上官惟爱其民也则宽猛相济而民必不忍疾视其官将惟爱其卒也则赏平均而卒必不忍轻弃其将且以全国之爱力爱其君则君益尊以全国之爱力爱其国则国益固以攻则克以战则胜以守则完相爱而后能相相而后能相固是以爱力生强者也

夫责国之强必求器械之利士卒之勇将帅之武粮糈之足然是四者咸强国之末务也非本务也鹰之鸷由于嘴爪然安嘴爪于燕雀必顿失其鸷则以嘴爪是也其所以用此嘴爪者非也鹰之全体固皆与嘴爪称者也犀之猛由于齿角然使安齿角于麋鹿必顿失其猛则以齿角是也其所以用此齿角者非也犀之全体固皆与齿角副者也然则不以全体之爱力生强而但求强于整军经武得乎项羽百战百克而卒见灭于汉则以项羽之爱力不如汉也窦建德王世充之徒非不足以抗唐也而爱力不若唐则卒并于唐故英之保党公党设心不同而其为英则同美之共和党合众党议论不同而其欲富强美则同普已蹶而忽兴法将亡而复振以国势虽衰而爱力如故也盖惟其相爱也则必求所以相存求相存则必求所以自强是故农夫荷畚执锸之时工人审曲面势之时商人操奇计赢之时虽各营其私而心思所注射咸在于国虽以佣赁贩竖之微咸不敢以国事为后于是必思所以旋转此国事者必思所以改革此政法者必思所以监察此用事之人者如此则虽欲不强不可得矣

夫相爱也者非仅相爱而已也有相爱之意则行事相劝利弊相告进止相助艰阻相扶过相隐善相称得相贺失相矜成功相期同类相助如此则不期成而自成矣相忘也者非仅相忘而已也有相忘之意则行事相阻利弊相隐进止相挠艰阻相倾过相讦善相诬得相恶失相幸成功相忌同类相离如此则不期于绝而自绝矣然则察善败之由审劝道之宜有国者宜何从焉中国迭更艰阻而犹晏然无振作之意说者谓其守旧法也谓其多掣肘也谓其意见之歧也吾以为由于不相爱也其仕者以为我惟求敷衍抵塞终身不失官而已遑恤其它士以为我工制举业即足以自进何必劳心于他学商以为我得新法当以自利何故公之人工以为有利便之法宜秘不示人富者以为他人之危急无与于我何必劳心以为人是以通商数十年来坐视强族之逼处国势之危险利权之全失而未有共谋一事特创一业以开惟新之景象者公司屡创而屡蹶商会虽有而如无至若学会公会则尤未有见端盖西人之事皆赖众人之心力而后能成之而中国则断无合众人心力以成一事者呜呼爱力之失人心之亡也人心既亡欲求国势之能振将何所必乎

今夫中国之人不能食于故土流离海外幸而成立又不得保护有被侵夺于他国者如此则失爱力于我之旅民矣编户之民赋税未缺平居则官吏侵扰过当饥馑则任其转徒而莫或过问如此则失爱力于我之居民矣工商以其巧力糊口而厘税无定章保护无定法以致折阅失赀无算如此则失爱力于工商矣隶名卒伍无事则克其名粮有事则驱之前敌罢归则任其流徙甚有为丐盗者如此则失爱力于武士矣士读书求官然滥其取而狭其入官之途有穷老不能自存者如此则失爱力于士子矣求俊秀之人行之海外而赀之学学成则不复问使求食于他国如此则失爱力于学人矣尝以赀藉得策名仕版然屡改其铨选之方又不思所以维系之以致不能活八口则失爱力于入仕之人矣有位于朝者既已委之事而宠之官然禄不足以给其养使不能无他营如此则失爱力于在朝之人矣用是之故有权藉者专为欺蔽侵渔而不顾其上富者宁怀金待寇而不肯以资军实士以不与外事为贤良民以苟免为得计甚至比不相知闻北方饥寇而南方钟鼓贫贱之人闻富贵者之倾覆则引为庆幸同国之人而相待乃如此环顾全球诸国未有如是者也

夫爱力甚者先自爱其国内其国而外诸夏内诸夏而外彝狄春秋之义也是以春秋内大恶讳内大夫卒日凡以殊异于外也孔子曰不爱其亲而爱他人者谓之悖德然则不爱己国之人而爱他国之人者独不为悖乎然而今日之事有异于此西商正税值百抽五华商完厘则有例内之追求有例外之苛索西人日用物皆得不税华人仿造乃复从而征之华船挂洋旗则遇关卡无敢过问华店用西商牌号则虽越禁踰制无所妨碍华商托西人报关则无滞之苦反是则留难讹索将不可言状延请西士不惜重金礼聘华人即才技与相齐等亦必薄其廪饩异其礼貌购物于西商惟所取求不敢与谐价入华人之肆则百端吹求必欲抑价短值而后快甚至有俟其折阅而冀其贱售者夫如是是驱举国之人而使有外心也夫有外心则无内矣

夫以是解散涣释之心而欲使成事是必一人可为之事而后能成也若多至二三人则不能成矣又多至千百人及亿兆人则愈不能成矣今使开行栈立公司皆千人以上练军旅饬捕务皆万人以上设学会建议院皆亿兆人以上然而以彼此不相顾之人处之纵使明立规条选用贤哲亦必俄顷之间变故纷起局内则自相忌嫉局外则互相疑阻始而意见各执继而彼此倾轧终且推诿避嫌而置正事于不问以军则不武以财则不富以商则不能扩充以工则不能新异是何也以其不相爱也不相爱则相争方自相败坏之不暇何暇为集事计然则有国者必行其爱之之心尽其爱之之实以生其相爱之意于是相切愈密相附愈坚可以致富可以致强舍是则何以焉

　　论今日中国当以知惧知耻为本　　　　　　　　　　
汪康年

悲夫微欤今日之事也何悲焉悲失权也失权焉者非全举一国之权而一时尽失之有积渐而失之者有不觉而失之者且不特上失之下亦失之不特官失之民亦失之至今日则已情现势迫矣顾犹不知为失权也但微觉转动不便而已呜呼岂知我之吭已尽为人扼我之背已尽为人拊哉是故租界辟而我失割地之权公堂设而我失用法之权西官治租界有专权而我失治民之权各国兵船可任意驶泊而我失口岸之权墨银通行各埠中国银钱不能一律行使而我失制币之权西法赋税重其入而轻其出我则反是则失税权西法两国之讼用刑从其轻者我则西人从轻比中人从重比则失刑权公法不得与在他国之利益不得均沾则失立国之权至若教人养人之权中国不力主持亦渐为所侵窃甚且渐夺我用人之权又且夺我论议之权等是下之必至夺我志意之权及其生命之权夫与他国共立地球之上而中国地大人众又为各国冠而蹉跌陨越一至于此嘻吁宁不惧欤

西人之所以朘削怵吓我中国者以兵商为大宗而其所以羽翼兵商者尤能坚忍刻苦联络党类碁布星散于人之国中彼将力护其从我者而深斥其不从我者贵人能扶己者深奖誉之其异己者力毁诱之借己之国势以压人之官长复借官长之势以压齐民夫如是故吾国利弊纤息尽为所得而从者益众彼又能取其国之善法以教养人不数年则才人学士将出其中且我民有为所长养者有为所生全者方感激效死之不暇而我民犹宽然宴娭谓彼之说何足动人彼之为此者特为谋食计耳岂知彼之设心立法上之则欲执人之国权大之则欲制亿兆人之死命逮至彼势益盛方思起而谋自立之策则人联络而我散漫人坚忍而我疲脆彼欲去我若风之振槁呜呼不自立而坐以俟者其效固必至于是也始西人至中国犹震其夙名以为声名文物之所在也已而察其政见其纪纲弛紊而不理过其野见其阡陌零乱而不整行其途见其道路污秽而不洁遇其贵人则情势懵然遇其士民则事理昏然于是彼以为可肆意相待者莫是若矣是以凡要挟诛求不能以待他国者独能以待中国凡偏苛之令不能待他国之民者独能以待中国之民于是有藉一案而求偿金数倍者因一事而请改约章者华人杀西人则官革犯诛西人而若此则百不治一华人负西人债诛索不止其身西人而如是则一听其官之所拟甚至愆期失约同一事而治之不同盖彼见我官之轻其民也固谓我民之可以轻矣见我兵之扰民也固以我民为不妨扰矣见士民之侮其官长也固以官长为可侮矣见我民之互相挤排互相争夺也固知我民无相顾惜之心矣故虽西人之教素尚公平而卒至若是者盖以为待中国人则应如是也

西人善于经商所至之地辄能握其利权中国商人心计之工何遽让西人然而税务一层西人固已不费丝毫心力而操赢绌之大权矣我华商见利则趋而不思其后之难见害则捷避而不顾其徒之败西人谂其如此故以整御散以坚敌脆以素娴拒新习彼集公司则赀本重大我则皆独立也彼联声势则消息灵通而我则隔绝也是以我虽行店林立而实则零碎凑集拾西余剩受西挟制而莫可如何也

华人初见西人咸怀恶怒之心至今日则恶怒之心一变而为信畏矣夫不问是非曲直而辄以恶怒之心待人非公理也至若不信畏己之人而信畏他人则尤异矣夫中国商虽未尽可信然钱庄汇号固不亚于西人也而今则富贵人之金多托汇丰矣修造轮机中国非不能为也而今则购办之人必托耶松矣同一器皿而必以錾洋行字者为贵同一货物而必以来自西土者为佳以上相匹皆指中国器物实能与西人者言非谓概足与西人匹也若夫乱兵肆横非口舌所能喻也乃亦西人而敛差役恣暴非礼让所能禁也乃亦见西人而辑威无怪闻公使之骄横而骇汗横流遇西兵之严整而闻风远避然则我民盍亦深思致此之由而思所以处将来乎然此非一二人之惧而我中国四百兆人之公惧也非一二人之耻而我中国四百兆人之公耻也然则整顿之策但袖手而诿于上之人可乎整顿之策奈何曰相酌其制官革其政士益其学商扩其业工精其物如是而已吾意自去年以来必有大改其故辙以晓示天下者贵者必将协其权力以提挈万纲富者必将委其赀财以创新万事士必思力崇新学商必将共立公司工必将仿制新器报馆设于各省学堂林立于列县虽未维新之全模而士气之奋民心之明将于此见之矣

夫四环伺不足惧大变当前而怡然无所动斯为可惧也割地偿不足耻维新有机而懵然无所知为可耻也今内之则敷衍锢蔽之见未尝化外之则夤缘酬应之习不能免官书局奉　旨重开矣而未敢昌言也学堂奉　旨设立矣而未见定章也报馆已奉　旨允准矣而未见广设矣每议一事而部臣诿之疆臣疆臣诿诸绅士俄而以无中辍矣每定一法则下属俟诸长官长官决于内臣俄而以难行中止矣甚至驶行小轮则厘局阻之机器制造则重税苦之推之学术商务工业未尝有一事足当维新之目者诗曰不戁不悚百禄是总今之君子可谓不戁不悚矣

今使朝廷之臣相率而议必敝之政有司之官相率而发必阻之令举国之人相率而治必废之业商尽心开必闭之肆工竭力作不售之器闻者鲜不以为笑矣顾观于今则几于是也然则今之人何异于举手而自击举足而自蹴也则今之然人所作所为何异于自弃绝也彼岂甘于如此哉一则由于不相顾一则由于不敢为实则由于不能深知时势之必然而姑与苟安而已且贫贱之人必曰我谋衣食之不暇何暇虑此然则当求诸富贵人矣贵者且曰我一人竭力何所补不如及时掊积为子孙计富者且曰此他人所患耳我富人何虑此他人固以保富为事者我方不失显荣呜呼蓄志如是固无怪其如是矣

夫使果如富贵人所料则苟利于己虽大局移易何害虽然此岂果可得之数乎夫以他人为可托而怡然以待其来此不仁之甚亦不智之甚抑知彼将不以显虐而以暗伤不以骤芟而以渐减刑则异律官则异举礼则异施商则异税限其权利苛其禁防而意外之波累尤不可逆料我民亦盍按切事势而一思之乎若以是言为妄诞也则亦已矣若犹谓有万一之当也则盍天下之心思才力而急筹之乎
</div>
    <div class="pagination">
<a href="皇朝经世文新编_page11.html">上一页</a><span>...</span><a href="皇朝经世文新编_page7.html">7</a><a href="皇朝经世文新编_page8.html">8</a><a href="皇朝经世文新编_page9.html">9</a><a href="皇朝经世文新编_page10.html">10</a><a href="皇朝经世文新编_page11.html">11</a><span class="current-page">12</span><a href="皇朝经世文新编_page13.html">13</a><a href="皇朝经世文新编_page14.html">14</a><a href="皇朝经世文新编_page15.html">15</a><a href="皇朝经世文新编_page16.html">16</a><a href="皇朝经世文新编_page17.html">17</a><span>...</span><a href="皇朝经世文新编_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
