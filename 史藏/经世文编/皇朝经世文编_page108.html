<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 108 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 108 页/共 219 页</h1>
    <div class="content">粤东向年用兵。百姓死于盗贼者十之一二。死于征调者十之五六。其害莫惨于取夫。名则取夫。其实取工匠。取器物。以及发养牛马之类。无不在取夫之内者。取夫旧例。五十家出一名。则有那移增减之弊。有不及五十家而出一名者。有不止五十家而出一名者。县官每十名。多取一二名。其甚者多取三四名。夫房则以一而派十。保甲奉行箕敛。又加取一倍二倍不等。每月每名。需用银二三十两。甚而有用数十名。甚而有用百数十名。百姓至卖儿女以雇夫折夫。即此一事。官取之。夫房取之。保长取之。譬如病夫更遭颠扑。几何而不立毙也。欲绝其弊。莫若通计一省夫额若干。每名每月征银一钱。通广州之夫不下数万。每月即有数千之银。取给通省之调遣应酬各差。自见其有余。不见其不足矣。而或者曰。百姓向者每夫一名。每月出夫银多至数十。或百数十。公家尚且不足。而每名每月。出银一钱而足者。未之信也。不知前之夫银。如此之多。然公家用之。县官用之。夫房保长亦用之。其不足也宜矣。今每名每月一钱。轻而易举。投之于官。明白无弊。夫房保长。不得而染指。则以积而待公用。鲜不足矣。夫以五十家。出夫一名。每名每月出银一钱。是一家每月。只出银二厘耳。且聚于公家。有事方按籍而取之。无事则留以待赈济。否则全免之。公私两便。无有过于此者矣。至其征收之银。则以一府佐之廉明者司之。各县征解藩司。发所司府佐开支。每月造册分缴。督抚藩司核其用否。查其存留。互相稽察。而所司之府佐。于每驿镇马头冲繁之处。各选夫吏一名。凡有往来各官。取夫名数。明填夫簿。皆于总数内支销清算。其夫预雇贫民愿充者。报名入册。有事支给夫银。无事自食其力。不病公而又不病民。何惮而不行之。粤东僻处岭外。吏治素弛。　国初民害甚多。派夫为最。派夫有二种。其一谓之均平。各里派银数千两。缴之县官。需夫官发银。以雇夫之多少。官任其盈缩。其一派之里下。夫之多少。里下承值。官唯发夫票而已。然一遇差使。正夫之外。不免多派余夫。吏催差逼。人不聊生。后尽革除。民乃保聚耳。

　　伐石志　
胡天游

越山石多而采习。百材资焉。官室之基础。舆梁之构。道路之布。砺硙杵臼。钟氏之砑具。罟师之权杠。封椁之合。皆取给焉。以需之博也。将尽山伐之。其始发集十百俦。登颠东西视。相厥腠脉。剥土之肤于外者。乘其燥气。输水激之已则磞璺。然后环巨凿。竭勇击焉。块而材鬻。或值大坚不可猝伐。横崖植椓。腰悬撞之。崱岸削绝。下临洞黑。生活乎中者。缚柔木为云梯。接数十仞。猿猱臂联。力附惴升。或系脱阶绝。霍飞鸟堕。骨无完收。伐之久。门户砑豁。渐入愈深。中空室堂。侧穿奥窍。龟行狐蹲。吹炬击敲。石时倾砟。醢于内。或石尽底通。冒洪溺漂。岁死者数焉。予游于山间。悯其险劬。试慰之曰。若拮据乎是。毋或惫与。工人顣然太息曰。岂谓斯役之不吾困耶。吾始为农。佃田耕之。计幸卒饱。比岁登。收者绎至。饮食舟车之毕偿。算赢谷无多矣。设穰余二三月食。谋贷补饿。罔资决芸矣。歉即卖质子矣。更视吾里之农者。或铚甫释而釜空于家矣。所以炙烈暑。风冱冬。犯虺蜴。闯虎豹。杂伥鬼。干汗涸嘘。肿裂肩●。而来役此。庶无罹伤死。博入不缺。得日食吾躬。且饘其家。自顷之岁。海汐大溃。入漂其捍堤。官出符筑之。籍吾名于府。旅往工。遂禁民买。并为致佣。苟私有货事。降重罚。以故利绝乎百需。而费之罄于呼者。仅肤不剥也。若估价。视常减十一。发金于藩吏。干没十一。经县郡吏复然。持以散吾徒。值既不足。又料责侈巨。倍众力。加日时。愈适就困。然以成之不效亟也。时扑于廷。裹创以趋。罢雨雪。奔道路。病不得休。吾兹役也三年矣。痛孺妇之瘠弗遑及。秦越视者势使焉。假无向扰。而仍吾初工。或太守令尹。恤其罢而薄塈之。吾虽瘏手瘃足。犹私循以甘。而庸惜惫于吾躬者耶。曰。然则予盍返诸农。虽艰食。庶少逸乎。曰隶既不得脱。且吾尝以工迫慑吏状。观催敛于乡者。迫殆甚焉。吁。可悲哉。吾徒以其劳也。恫工之言。推农之事。是蒸蒸之不困也鲜。思夫养人者焉。

　　民夫记粤东文海　
王鸣雷

年月日。师出征。至于闽海。广之大船数十。小船至数百。马丁用长小船四五丈许。至载刍草米谷豆料之属。为喂大马。大船用夫二十人。中船十人。小者或六七人。先是郡县吏稽花户册。以民间食田之出入。均派夫之多寡。有急夫。有约夫。有月夫。夫之家一。而食粟之家九。吏所至。乡村夜鸣锣。催点急夫。夫有班头包。有官差押。或派门头。或派田亩。除食田外。荒田有税。无耕者概弗蠲。上之所取。下恒倍之。每次朱票下州县。押运夫至省会。邑令掌簿坐堂上。捕官立阶左。文书吏居侧。清晨点卯。至漏三鼓。吏叱官差。官差唤班头。班头唤花户。夫两阶翌鱼贯而入。入右出左。班头押至。锁颈赭衣。若囚系。其或隆冬。促缘不掩其长形。肘竹篾小筐。所载饭食之具。茆柴一小束。瓦瓿熏汗。凡背系薄苇席。俱截草绳缚之。腰袷横数尺麤布。裹八升之黑豆。神宫佛寺。坐无空地。宿败絮展石。伸脚则足出。挛卷则背露。至操舟牵缆弄潮。日行尽夜。五百里。不得休息。如以少缓。则丁壮数以百鞭。日不替手。沿习猎。所至则背插箭箙。手挽刀韔。而言语侏。北军莫辨其逃去死亡。于回也不得半。面拥肿如水埕。指如竹筒。腹大如饭●。两足明如琉璃。皮肤不启。四体。归来骇幼子妇。予曰。当国家太平无事。民不知兵。插秧粪牛种。焉知夫足乐。然犹有逞血气以忧庙堂。今海上烽。谁寔其祸。而使边海穷民。徙其父母所居。帛麻水车。鸡桑田秫。颠倒魂梦。以额叩阍者不闻。以夫官夫。牧大马。驾楼橹。犹得驻船头。与班头索酒钱。买醉洲边也。

　　蜑人采珠说　
吕星垣

余往读后汉书孟尝传。合浦珠徙交址。尝到官珠还。后人率为廉吏诵。余尝疑之。及游京师。访之合浦李君廉山。谓其说信且屡。并告以蜑人采珠。乃为之说。珠产交址者。曰拂菻瓜哇浡泥沙罗。产粤东者。曰乌泥海猪沙。平江独揽沙。杨梅青断望。皆廉属。曰对乐。雷属。曰东筦大步海。广州属。王者政平。德及渊泉。产珠恒丰。廉吏布上。德化亦丰。其衰旺若五谷。珠品九寸八九分至五分为大品。覆釜平光小曰珰珠。不覆釜光小曰走珠。有光不圆曰滑珠。次螺砢。次官两。次税。次苻。皆曰珠。又次如粱粟曰幼。如豌豆曰常。碎曰玑。精曰璇。其人形者率曰珠佛。物形率曰珠。凡采珠用三月。将采。先祷海。祷用五牲。五牲不备。祷不敬。飓风翔。不得采。采或巨。守杀采人。若巨珠潜海底。有城郭。蠃母抱居。●物环守。其采也。环池联巨舶。巨沉石抵海。乃系悬蜑人腰。蜑人善水居。啖其腥。入水能视。其视水色识龙远近多寡。曰龙户。凡蜑人系而下。气逼。则撼系。缘上。既出。覆以热毳柄。少缓死。或于水陡触蛟鼍网像鬐鬣。血缕死。死皆不救。其器铁橇木柱板口。两角队以石。又兜麻为囊。悬舶两旁。或既贮复飘失。凡珠三十年采曰老。二十年曰半老。十年以下曰稚。凡珠升。重四十七两。凡守珠有寨。凡蜑人编户。亦计丁。或责户。或责丁。或丁缺户存。责募丁。官廉者如所责。已。又或察其病。除其缺。矜其生。恤其死。功其得。勉其失。故十年下得不采。二十年三十年上者。亦往往潜泳于重渊深幽之境。以若其天。以媚其川。而田谷以顺成。百姓少夭札疵疠。至珠之徙而去。每视吏贪之甚不甚为节。意者天地之滨。神物怪异窟居。其族类相伤。弱肉强食。为祸至烈。即肆攘夺。总货宝。亦饕餮罔餍。故珠徙近人以居。冀其廉俭慈爱。仁民及物。迄人戕物胜物。物不得已姑徙。避重就轻。亦固其理。珠尽徙。蜑人少死者。

　
　　田功论　
顾炎武

天下之大富有二。上曰耕。次曰牧。国亦然。秦杨以田农而甲一州。乌氏桥姚以畜牧而比封君。此以家富也。弃颖栗而邰封。非子蕃息而秦祚。此以国富也。事有策之甚迂。为之甚难。而卒可以并天下之国。臣天下之人者。莫耕若。尝读宋魏了翁疏。以为古人守边备塞。可以纾民力而老敌情。唯务农积谷为要道。又言有屯田。有垦田。大兵之后。田多荒莱。诸路闲田。当广行招诱。令人开垦。因可复业。则耕获之寔效。往往多于屯田。边之地。久荒不耕则谷贵。贵则民散。散则兵弱。必地辟耕广。则谷贱。贱则人聚。聚则兵强。请无事屯田之虚名。而先计垦田之寔利。募土豪之忠义者。官为给助。随便开垦。略计所耕可数千顷。明年此时。便收地利。可食贱粟。况耕田之甿。又皆可用之兵。万一有警。家自为守。人自为战。比于仓卒遗戍。亦万不侔。无屯田之名。而有屯田之寔。无养兵之费。而又可潜制骄悍之兵。不惟可以制虏。而又以防他盗之出入。不数年间。边备隐然。以战则胜。以守则固。愚以为此策行之今日为尤易。夫承平之势。田各有主。今之中土弥漫蒿莱。诚田主也。疾力耕。不者。籍而予新甿。不可使吾国有旷土。若是人必服。一易。屡丰之日。视粟为轻。今干戈相承。连年大饥。人多艰食。必勤于耕。二易。古之边屯。多于沙碛。今则大河以南。厥土涂泥。水田扬州。陆田颖寿。修羊杜之遗迹。复上元之旧屯。三易。久荒之后。地力未泄。粟必倍收。四易。然而有三难。大农告绌。出数十万金钱。求利于三四年之后。一难。朝不能久任。人不甘独劳。蕲以数年之力。专任一人。二难。天有旱涝。岁有丰凶。若何承矩之初年种稻。霜早不成。几于阻格。三难。愚请捐数十万金钱予劝农之官。毋问其出入。而三年之后。以边粟之盈虚贵贱为殿最。此一人者。欲边粟之盈。必疾耕。必通商。必还定安集。边粟而盈。则物力丰。兵丁足。城圉坚。天子收不言利之利。而天下之大富积此矣。

　　屯田考赣州府志
屯田之设。即古寓兵于农之义。唐以前只沿边有之。汉赵充国因转运维艰。始于北边立屯。兵民无扰。当世便之。东汉则置农部都尉。主屯田殖谷。而大河以南尚无有也。唐开军府。因隙地置营田。天下屯总九百九十二。每屯五十顷。自此各郡有屯田矣。汉之屯田兵耕之。唐之营田募民耕之。虽有屯之名。而田之所出不尽为兵用。宋则拨令弓箭手种之。而收其租。于是营田有徭役科配。元时各郡皆立屯守御。耕营田以为戍。分兵屯民屯为二。赣州之屯。亦仍唐宋之营田。不募民耕。发寨兵。及宋旧役弓手。与抄数漏籍人户。分给之。使耕种。户有可稽。田有可计。其来实始于此。明仍元制。设指挥千户各一人。俾世其职。复分设信丰所千户。会昌所千户。无事为农。有事为兵。隐然有充国之遗意焉。至成化间。各省漕粮改民运为军运。守御之丁佥为领运之丁。其初立法綦严。及乎末流。丁多逃亡。田半芜莱。不得已清丈之。分为活绝二种。绝田召民开垦。活田仍属军产。然先世受田者。习知田之所在。地方无事。租石所入。坐享其成。历年久远。子孙生长城市。主佃生疏。以致互相欺诈。百弊丛生。而屯政日淆矣。　国朝兵由召募。守御无藉于屯。顺治间。部议凡无卫所屯丁悉行裁汰。赣抚刘武元题准。将漕船三十只。令赣卫及信会二所均运。当兴革之后。田有为民占者。有售之于民。民复售于军者。有祖父已弃其田。经民开垦成熟。其子孙起而争之者。有屯田与民田相错。久而民占为[己](已)业者。蔓引愈长。案积如山。有司遂无从剖断。先是军丁运船。系卫官经理。康熙九年调卫官押运屯粮。佥运改归县管。卫官嫉之。未将鳞册移送。以致屯田无从查考。按屯田之名不一。康熙三年。每船每丁。各给三户。每户或百石。或百四五十石不等。一户祇完屯粮银三两一钱。输运之丁。临田收租。自办漕运。官不征收解给。名曰活户屯田。自田地抛荒。各丁自备牛工开垦。或召佃开垦。成熟之后。报明升科。均曰自垦屯田。有随运公田。则系各户于额田之外。置为领运之丁办运者。而其中又剔出一户之田。以为办军屯公事者。酬劳之费。则劬劳屯田也。若额丁逃亡。本户无人。派归别户济运者。则曰缺丁屯田。其世职屯田。则以本丁祖父。于明季着有军功。顺治六年。命其子孙世袭千总之职。拨给田亩者也。抑或从前原属荒土。各丁私费工本恳熟。隐报升科。为尖丁夹掌。康熙四十年。巡抚谢详查尖丁之家。有夹掌四五户七八户不等。令其每户还租二十石。与熟垦之家。谓之工本。屯田外有优恤屯困。系查出之田。拨给各船。存为优恤军户孤寡之用。凡此八者皆屯田也。故办公优然有余。赡养无虞不足。虽讦讼繁兴。而赣州夙称富卫。乾隆二十四年。巡抚阿思哈。奏请清查。委员勘丈。田有溢于额之外者。照亩加赋。有缺于额之中者。不减其征。又于加赋之外。每亩分则加一钱六分八分不等。谓之余租。而活户自垦之田。皆官征其租。入屯粮余租内解司。除给本卫造费外。余皆拨充江省各帮公费。自是田之所入皆在于官。向所谓劬劳缺丁世职工本优恤随运屯田皆去矣。及后以租赋加重。遇有年岁不调。拖久累官赔垫。乾隆三十五年。巡抚吴绍诗。又题请彻底清查。赣令卫谋悉心擘画。请之于上。得以除去缺田。而余田分则递减。上则征七分六厘。中则下则皆四分八厘。有水冲沙压者。仍准报蠲。屯丁虽藉以少舒。然而军户丁口日繁。入不敷出。贫窘之状。久益难支。以故每届佥运。输将殊费擘画。则先事图维。俾得　国课常盈。穷檐获济。岂非在上者之责任哉。

　　屯田议　
沈珩

今日兴屯之难。其害有三。一在军卒骄惰。夫督兵以屯。而且耕且戍。至勤劳也。今皆偷衣而美食。平时鞭挞民夫。供其役使。一旦令之秋执干戈。春服耒耜。其能安乎。宋陈恕尝言之。而今更什百倍也。一在清查生事。明时屯卫久废。民间视同永业。若欲追收。必大烦扰。此苏轼所以论水利之害也。而清屯殆亦类是。一在牛种扰民。屯地牛种。安能尽给。于是有差借耨夫。州郡括牛之扰。此宋弓箭手诸法之难行也。而今又何能无虑。然今日兴屯之易。其利亦有三。一在耕获可恃。明代沿边屯种。每至禾黍登场。辄虞蹂践。今则万里奠若金瓯。而何勿盈仓之有。一在侵占不行。明时屯地膏腴。每折而入于戚畹豪右之手。今孰不凛凛三尺哉。而何官庄之侵。不可问也。一在掣肘无虞。明时阃帅事权。每忧中制。故兴废不能自由。功罪或以贿取。今文武各行端制。而何虑乎十羊之牧。一瓢之舆也。虽然利者固诚利。而所谓害者亦非诚足害者也。今支放耗克。饟糗单微。若给之以地。酌明制授田输粟之例。以优裕之。其谁不争劝者。是骄惰不足虑也。旧屯诚难尽复。然正不必皆清追也。今边腹多不耕之地。无主之田。以莽旷之弃余。为垦荒之官土。庸非利乎。是清查不足烦也。牛种诚难尽给。然正不必皆公帑也。或修盐政以劝商贾。或县爵赏以劝富民。或标异格以劝将领。则种粮之备。宁必尽费大农乎。是牛种不足扰也。明乎此则利害较然。而兴屯可决矣。至若因时兴利。大抵古今异宜。而不可以成法胶者。一则边屯之法有异。明之屯边。多在西北。今诸边固宜修复。然天下大势。扼吭拊背。而修战守之备者。当在楚豫之间。晋羊祜杜预垦田之地。即今之荆襄唐邓也。若于此地建屯。可以坐制滇蜀。控驭淮南。而吴楚省馈饷之艰。禁旅息奔命之劳矣。二则民屯之法有异。宋之营田置务。如何承矩欧阳修陈恕范仲淹。多在河东河北陜西。而成绩罕觏者。止于因边兴制。非相地审宜也。今兵民交困。莫若东南。如扬州水田多荒。颖寿陆田多弃。晋邓艾有淮南北之屯。唐史射阳湖之洪泽屯。寿州之芍陂屯。遗迹俱可考也。宜召江南无田之民。设渠开堤。可以化萑苻为稻。变斥卤为膏腴。而东南之民力可苏矣。三则京屯之法有异。元用虞集之策。于京东濒海数千里。北极辽海。南滨青齐。萑苇沮洳之场。设海口万户。劝民辟土。得谷数十万斛。以资国计。今畿辅东西民田。圈授满旗。农民失职。何不仿元遗制。开水田给旗。而以圈田还民。则万姓再苏。而国储亦充盈矣。四则商屯之法有异。明初召商入粟。止在西边。以西饷最重也。今则凡有闲田可屯之处。宜听商择便兴屯于中。以所召募之民为耕。而酌量出盐多寡之地。通融支给。则诸镇之饷廪并充。而盐政之良规复饬矣。凡若此者。屯政之切当于今。而救时丰国之至计。若其间之节目条贯。次第施焉可也。

　　屯田议　
卢纮

屯田之制。即仿井田遗意而通变行之。即寓兵于农之意。然当时民但知有农。不知有兵。器械自具。粮糗自备。无调发训练之烦。无输挽追呼之苦。易曰。改邑不改井。井者聚也。亦相聚为守之义也。至阡陌既兴。古法不可复行。　朝廷专立兵制。或驱农以为兵。经数十年之役而不得罢。或敛农以养兵。竭千万众之力而不能供。于是汉唐以来。善为持久之计者。始有屯田之议。赵充国行之塞下。枣祇行之许下。诸葛武侯行之渭南。此皆为军兴而设。纵不劳民以养兵。然耕于兹土者。朝而服耒。暮而荷戈。彼莫不曰。我兵也而非农也。我暂耕此而伐兵者也。非久驻此而为农者也。以此观之。则兵农之势。形合而情不得不分。暂合而终不得不分也。明制分立卫所。而兼分屯田。其寔卫所之军。未必即屯田之民。然民自为民。军自为军。是又不独民之与军。分而为二。乃民田与屯田。又分而为二。且并食屯之人。与养军之屯。又分为二。此所以虽具军与屯之名。而终不获其用者。弊正坐此也。　本朝继变乱之余。户口虚耗。地亩荒芜。忧国者因正供日缺。而倡兴屯之议。招集流移。贷之牛种。蠲其额粮。督以专曹。理以屯长。且又告以兴屯之意。原以开荒。非以备饷。原以聚民。非以供兵。始初虽有屯名。其后永为民业。此在立法者不啻三五申令。为民家谕而户晓焉。然民卒多惶惧不安。有司力驱迫就。始有强而应命者。民非有畏其土之荒而力不能开也。正虑其兵之扰而害不可支也。上则曰。屯以聚民非聚兵。名与古同。而寔不与古同也。民则曰。屯原养兵非养民。实既不为兵而设。则名何不并屯而亦去也。矧立法之初。乘传而过者。骚然烦费。至于牛种之支还。籽粒之销算。田亩之稽查。册籍之呈核。乘除于胥吏之手。即不必其养兵。而害亦有所必至。岂尽出于浮言之摇惑哉。愚谓招流民以开荒地可也。立监司以理荒田可也。其事但当责成于有司。一岁之中。流民之归复者几何人。荒芜之开垦者几何亩。劝民牛种。相贷相周者几何家。蠲其杂税。量输亩谷。一岁储而积者几何石。春作秋成。每一造报。一切胥吏禁勿骚扰。专责有司岁终定为考成其民之归地之垦而粟之积。分数多者定上考而优异之。否则列下考而惩罚之。如此则有司知其关系之重而务尽心。小民无复烦苦之忧而务尽力。当事者并省其经营督责之烦而坐收其成。则不数年之间。流移渐复。荒芜渐垦。　国课渐裕。益上益下。莫便于斯也。且患尤有最甚。而当事未虑及者。郡县人丁之逃亡。土地之荒芜。虽申报已久。而蠲免卒未徼　恩。则逃亡之人已无。而名未去籍也。荒芜之地全虚。而课仍入则也。彼死者无论矣。如逃者欲归。而数年之逋并责。族党之负并累。如荒者欲开。而前此之荒粮未除。后此之屯租重纳。彼小民其能支此数困哉。此愚议必除荒而后荒可开。必免逃而后逃可复。此尤招抚开垦之一大机权。至于察其真逃亡。无以现在而当招抚。察其真荒芜。无以欺隐而当开垦。则有司不得辞其责矣。

　　商屯议　
张宸

窃惟大学理财之道。第言生之为之而不言取之。凡以取之之道。已寓于九赋九式之中。自有井区之田。有什一之赋。使外此而言取。则必出于掊克聚敛之所为。此大学之所深戒也。是故有财必始于有土有人。所谓有土有人者。非必开疆广众之谓。但使无不耕之田。无不尽之力。而人土乃真有矣。夫使家给人足。而必欲逋上供之赋。受催科之扰。愚未之信也。今天下幅员既广。生齿日繁。有土有人。莫盛于今日。而司农怀仰屋之嗟。度支有坐困之叹。议者归咎于逋赋。夫逋赋诚足病。然总计出入之数。即使赋额全完。入数犹不抵出数。则何可不思所以变计也。愚以为今天下之计。莫大乎开垦荒田。而开垦荒田则必使富人为之。何以言之。　国家亦尝设官置吏议屯田矣。然民屯。则恒产殷足之人。必不赴令。而其应募者。必贫民浮户。欲自备牛种则无其力。欲官为之备则无此财。且朝令而夕课效。田未就垦。而考成已迫。于是董其事者。必于邻近熟田。指为隐占。为漏税。强取籽粒。以塞期会。由是荒者未熟而熟者先累。国未利而民已困。屯之无效。以此也。言兵屯。则今之满兵皆禁旅也。势无久暴原野。胼手胝足之理。而汉兵则汰之又汰。方隅未靖。以之守汛瞭望。尚且不给。而又课之耕屯。无牛种之备。有籽粒之迫。与其勤苦力作。贻后日之追呼。何如坐食县官。享目前之宴安乎。即使复卫所屯操之设。而现在屯粮。尚烦敲扑。又何力以办此乎。故议屯于今日。兵与民俱有所不可。而莫善于使富民为之。夫所谓富民者。制田里。供赋税。给徭役者也。使其舍现在之业。耘不耕之田。谁则为之。且责富户。则必议佥报。议迁徙。奸徒猾吏。因而作奸求贿。人虽轻去其故乡。此恋彼割。必致骚然多故。屯未成而害见。又何利之能为。则有说以处此。盛王之制。抑逐未以驱之于农。实畿内以固其本。周制。廛人萍人。皆有赋敛。民无职事者。出夫家之征。闾师。凡无职者出夫布。汉承秦弊。募富民实关中。实塞下。又凡有市籍者。禁不得衣丝乘马。子孙不得为吏。而唐宋之君。往往较盐铁。征榷商贾。以当大半之赋。其制虽非尽善。然抑末作以息农民。犹有近古遗意。其最善者莫如明初开中之制。明永乐时。下盐商输粟于边之令。每纳米二斗五升。给盐一引。小米每引四斗。复令近边荒闲田地。得自开垦。使为永业。商人惮转粟之劳。无不自出财力。招致游民。以事耕作。既有田产之利。遂为家室之谋。由是守望相助。墩台保伍不令而具。田日就熟。年谷屡登。至天顺成化间。甘肃宁夏粟石直银二钱。军国大裕。其时国家之府库仓廪。仅以给都中。而其余尽委之商人。无修边之费。无远输之劳。国富而强。职此故也。

自成化六年。户部尚书叶淇请更其法。课输银于运司。类解户部。虽盐银骤增百万。而转粟于边之令既废。西北商亦徙家于淮以便盐。千里沃壤。委于草莽。米石直银五两。淇故淮人。意独为淮商地。且徒见粟石二钱。则以为二斗五升之米。所直五分。不如纳银二钱五分。有四倍之入也。迨其后而米石五两。则二钱五分之银。仅易米五升矣。且有转运之劳。修边之费。盐课虽日增。漕米虽日益。既不能呼应于临时。势必至盐漕之并弊。因缘积渐。以至于贫弱而不可振。明之已事。得失不较着哉。且夫国用之不足者。以逋赋也。赋之所以日逋者。以民贫也。民之所以日贫者。以漕耗日重也。明万历年间漕规每正耗米百石。加民耗米八石四斗。银二三两不等。今则每百石加二三十石矣。外之踢斛淋尖。层层有赠。则不啻三四十石矣。纲司话会有钱。通关小票筛箩会筹有钱。酒饭有钱。约计银七八钱米一石三四斗。然后可完一石之兑。是官比一石。而民费二石余也。查会典开载。凡运京交仓米一石。给官耗米七八斗。或五六斗不等。又有轻赍银。两造船银两。夫脚银两。短运脚价行月二粮。而旗丁之侵欠者。又岁数十万。是官征米二石有余。方有一石输京也。州县征收耗米。与正米一概编额催比。一体出兑。而私耗又复加倍。是民间有四石之费。　国家始有一石之用也。方秋成既毕。官民拮据完漕。春二三月间。漕完甫竣。顾其室中。已无所有。继而征比条银。完纳自不能前。完纳不前。则棰楚日甚。势不得不蹔救目前之死。买求宽限。赍发差役。胥役知其无策。需索愈甚。虽复严惩衙蠹。严追侵欠。犹钻既朽之木。木尽而火不出。亦何益哉。是故漕不减则民不富。民不富则赋必逋。赋必逋则国用必不足。假使民有余力。可以完纳正供。何若而供吏胥之需索。吏胥见民之完纳及额。又何衅而事诛求。且民既完矣。无逋额矣。贪官污吏。虽欲挪移侵蚀。又何自而借民欠之名。为影射之地。数者如环无端。而总由于漕事之坏。故救本澄原。先自漕始。然则为省漕之计奈何。曰。莫善于复开中之令。令商人输纳盐课。易银而粟。向者盐课。每引二钱五分。今且增至八九钱矣。则大米二斗五升。不可增至四五斗。小米四斗。不可增至七八斗乎。向者开中于边。今令纳粟于京。京与边不较近乎。既出于输粟之途。则必为垦田之计。向者令耕边远荒地。今则大江以北。山东河南畿辅近地。在在而有。内地之坦而近。不犹愈于边北之险而远乎。由是而商既输粟。则即以所输之数量。减东南漕兑之额。即以东南所减之额。代商尽输其银。于是而在官则耗米之费。夫船之费。轻赉之费。行月粮之费。短运脚价之费。侵欠之费。尽可易银而归之于公。是商输一石之粟。　国家即有二三金之赢也。若使运粟百万石。　国家即有二三百万之羡也。在民则私耗之费。纲司话会之费。通关小票之费。筛箩会筭之费。酒饭之费。尽可归民。计石米民费四倍。是商输一石之粟。民间即有三四金之省也。商输粟百万石。民间即有三四百万之余也。　国家岁益三四百万。民间岁省三四百万。而犹谓逋赋不清。国用不足。必无之事也。然而变法之始。则亦有道。行盐之所。如河东险远。闽广奥区。地非产米。运涉为艰。宜令仍旧纳银。若长芦则近畿之地。于垦田最便。两淮两浙产米之地。初年令其买运。继年便可开荒。无甚苦难也。惟是引课之纳。多寡不同。查万历年间。会典。有七八钱一引者。有四五钱一引者。亦宜以现课银数。折而为米。约银二钱以内。为大米一斗。若小米则一斗五升。商人舟船具备。即使年年买纳。二钱之价。脚耗已裕。况开垦之后。取之田间。输之近畿乎。是输银与输粟。不大悬殊也。漕运以三四金致石粟。今以二金易石粟。损益不径庭乎。

或曰。商既输应纳之粟。又令垦未熟之田。赀本将何自出。曰。是又不难。如初年应纳米一石。止纳九斗。留此一斗。以事田工。计办课万金之商。岁应余银一千两。十万金之商。岁应余银一万两。以千金万金而召募游民。葺理房舍。疏通水利。以至牛种耕具。其力易办。如是而行之三四年。或六七年。田之辟者不知其凡几矣。田既垦足。方收全课。则赀本自裕也。然额什而输九。漕额不既亏乎。曰。无亏也。商输百万之粟。即折百万之漕。商输九十万之粟。即折九十万之漕。准此度彼。无亏折也。不亏商。不损国。愚故曰。欲省漕富民。莫大乎复开中之制。而开垦荒地。必使富人为之也。抑又有说。民间荒田与熟田。亩甽相接。今富商大贾。令自占种。保无有凌土著而掩其所有乎。曰。是在乎责成地方之官。先令清丈荒熟地亩。明开四址。明立标准。上书某地荒田若干顷亩。造册送部。召商开种。其不入荒田数中者。一概征粮。小民惧于商民之夺其田。虽向未升科之熟田。亦应报税。则隐漏不又清乎。商既开垦。然后三年升半科。五年升全科。十年之后。赋额尽增。在国则既饶盐课。复益正供。在商则既获盐利。复得恒产。不两利乎。畿辅近地。在在成熟。百万人之食。可咄嗟而具。根本强壮。大命以立。至便也。

三代食粟。取之王畿五百里之内。尧都冀州。禹贡所载。百里纳总。二百里铚。三百里秸。四百里粟。五百里米。无不令近者致重者。远者致轻者。故四方诸侯。仅贡其土物所宜。而不以米粟累之。凡以惜道里费。重劳民也。今商输近京之粟。而漕事量省。合古宜今。至当也。京师根本之地。富室大家。百无一二。使商人就北耕种。共立家计。无迁徙之扰。而都内以实。居重驭轻。屹然改观。至盛也。历代创始。必有大因大革。以成一代之规。今明之所以盛。与明之所以衰。了然在目。不返其盛。而惟弊政之是循。何以垂后乎。惟是行之宜断。任之须人。前代之用盐用漕。故事宜。今时之孰利孰害。心计宜周。以至水利当兴。施行有序。盐场之积困宜苏。通仓之交纳宜肃。酌所余以补不足。留宽剩以裕张弛。权衡措置。在在宜周。　　皇上如与心膂大臣。熟计其可。毅然以为当行。则请缕析言之。

　　荒田议　
储方庆

宜兴之弊。莫荒田若矣。荒田之害。民受之。吏受之。举宜之民皆受之。民业荒田则税粮缺。税粮缺则毙于刑。是民受之也。民力竭矣。敲扑之威。无如之何矣。而考成随而议其后。是吏受之也。吏以功名为念。而不遑恤其民。民以死生为忧。而不遑恤其邻里亲戚。于是摊派赔偿之法。取盈一时。而牵引于一邑。是举宜之人皆受之也。呜呼。一荒田耳。民不保其生。吏不保其位。举宜之人。不保其邻里亲戚。祸莫烈于此矣。可不思救之哉。顾欲详救害之法。当先明致害之由。荒田之害。始于宜之乱民。而成于宜之奸民。宜邑西有山有湖。南有山。东有湖。盗贼潜伏。至易也。　国家初受命时。窃发之奸。在在皆有。而宜尤甚。故滨湖带山之地。居民失业。而窜于城市。田之荒者以数万计。而田一荒于兵。顺治七八年间。一岁旱而两岁潦。又有疾疫流行。其中人民死徙。不暇守田园。而田再荒于岁。明季兼并之势极矣。贫民不得有寸土。缙绅之家。连田以数万计。及　国家受天命。豪强皆失势。而乡曲奸诈之民。起而乘之。禁其乡之愚民。不得耕搢绅之田。以窘辱其子孙。而田三荒于人。夫荒于兵荒于岁者。天为之也。无如之何也。荒于人者。人为之也。可以力制之也。可以力制之而卒莫之制者。类皆有摧抑豪强之念。存于中而不察。斯事之不可一概论也。故二十年间豪强之力尽。而长吏亦身受其害而莫能辞。是亦无可如何者也。然则如之何而后可。曰。上宽之以蠲。下勉之以垦而已矣。

蠲之道如何。县请于府。府请于藩臬。藩臬请于督抚。而以闻于朝。如是而已矣。虽然。如是而已乎。县请于府。府不之信也。府请于藩臬。藩臬不之信也。藩臬请于督抚。督抚不之信也。督抚以闻于朝。朝廷不之信也。府信矣。藩臬信矣。督抚信矣。朝廷信矣。而按数以考其地。勘地以责其费。吏任之乎。民任之乎。民任之。而业荒之民。其邻于死亡也近矣。吏任之。而任事之吏。其戒于苛派也严矣。民其如吏何哉。吏其如民何哉。吏与民皆有无可如何之势。以阻其欲为而不得为之机。故有百倍之利。明明在目前。而不敢一出其身以尝试焉者。为此也。不特此也。今使朝廷下之督抚。督抚下之藩臬。藩臬下之郡县。以稽其荒而蠲之。而民亦必不应。何则。今之所为荒者未必荒。而其荒者又不能以荒告也。宜之荒田。半为奸民攘利之窟。其寔业荒田者。皆逃亡迁徙。不能自直于长吏之前。今而曰清荒。是破奸民之利也。奸民既惧其败利。又畏其发奸。每创为利害不根之说。以震恐业荒之民。使之不敢自言其荒。而奸民因得匿于混淆莫辨之中。故夫业荒之民。无力之民也。冒荒之民。有力之民也。一二有力之民。可以愚千百无力之民。而千百无力之民。势必转而为有力之民之所用。以愚夫不知其弊之县官。呜呼。欲官不受其愚也。不亦难乎。愚以为奸民之所恃在县官不能履亩而稽耳。破奸民之所恃。然后可以释愚民之所疑。破奸民之所恃。在于穷极其情而使之无遁形。则数十年之积弊。可以一日除之而无难。故夫蠲荒之道。莫先于核寔。莫急于不惮烦。上官当宽时日之限。以缓责其成功。下吏当竭心计之精。以尽除其夙弊。首报荒。无荒而报者罪之。有荒而不报者亦罪之。次辨荒。荒之伪者宥之。荒之真者免之。次审荒。荒之有业者归之。荒之无业者志之。荒之有业而穷困者。亦赦之。次用荒。荒之比于山者。责薪蒸。荒之比于水者。责萑苇。取其供赋而已。不毛之土。不在是焉。既辨其荒。又审其业。又资其用。荒可知矣。知之而以闻于朝。其数少而易从。蠲之易也。知之而以核于野。其民无所容奸。而业荒者无不平之心。蠲之当也。

难之者曰。县官司一邑事。理簿书。奉期会。晨起视事。夕犹不得安寝。奚暇勘荒。荒田连百十顷。其多者以里数计。移此饰彼。舍近趋远。至易也。一人之心力有限。群奸之欺蔽无穷。尽抉其弊。以别真伪。势必有所不能。愚谓宜邑之大患在荒田。荒田不清。吏虽勤于他事。无益也。省狱讼。缓征输。并力而谋之。不过数月。而真伪之形判若黑白矣。难之者曰。等荒耳。则均应蠲。奚必办其有业与无业。奚必辨其孰丽于山而孰滨于水。愚谓今之亟于议荒者。为税粮计耳。业主之力足以办税粮。垦之不难也。丽于山滨于水。可以供税粮。蠲之太过也。是乌得无辨。难之者曰。请于朝而朝不从。则奈何。愚谓宜之荒田。不能及十万。辨其伪者。而已及半矣。辨其业主之能胜者。而又去十之二矣。辨其土之足用者。而又去十之一矣。十万之荒可以二万计也。二万之荒。其为税粮也不过二千。朝廷之于二千毫末耳。奚为而不蠲。即不蠲。而一岁之中。县官之于二千。其亦易为力矣。

或曰。朝廷蠲荒税。可不议垦矣。愚谓惟蠲而后垦可议也。　国家则壤成赋。以佐国用。至不得已而议蠲。为有司者。不以时劝耕桑。复旧额。非忠臣也。愚故曰。惟蠲而后可以议垦。虽然。使听民自垦。则垦必无效。何则。彼业荒而遁者。非一日矣。此等客处已久。忘其田园之乐。且有所业。以谋食于异乡。甚有父死子存。兄终弟在者。其心已不知为宜人。而况其先之荒田。复何足恋。而返而求其世业也哉。愚谓垦荒之事。必责之业荒之人。人不复聚。田必不垦。宜邑逃亡之余。民无生气。为长吏者。当先有以鼓舞之。示之以垦荒之利。而不责其目前之收入。而又动之以亲戚之情。联之以宗族之谊。使以渐而归其故里。如是而犹有甘为流民就食异地。与夫力不任垦之人。则当按其数而收之于官。官以次理之。或募民垦。或募兵垦。或罚有罪者垦。或汰不急之胥役垦。垦田之人多。石荒之地少。不过数年。宜无荒田矣。未垦之前有二难。已垦之后有二患。逃亡不归。一难也。弱民力不任耕种。二难也。已垦之田。即闻于朝。民必畏而复遁。不闻于朝。而奸人起而讦之。一患也。垦荒之人无长久计。展转趋利以求其便。则垦者可复荒。而瘠者不复垦。二患也。彼二难者。既筹之于未垦之前矣。则夫已垦之患。可不虑其未然乎。愚谓垦田之始当立报垦之限。限以三年。限以五年。自其初垦之日。而已着其输税之期于官。奸人何所讦。垦荒之人。授之以田。而着其籍。垦于东者不得移于西。垦于北者不得迁于南。一如世业之有户口。而特宽其粮役。以息其力。迟之数年之后。所宽之期满。则使为里甲。以供公上之役。彼即欲不为久远计。其可得乎。

　　饥民垦荒议　
储方庆

宜邑荒田。几十万亩。吏缘是受谴者。踵相接也。嘉会熊公署宜事。民有以荒田之困告公者。公悯然曰。若是则宜之民终无生理。宜之吏亦无以功名终者矣。何前此守兹土者不思所变计也。乃令于民曰。田虽荒而近熟乡者。农弗勤也。不可以言荒。田虽荒而业主之力任包赔者。无损于税粮也。不可以言荒。田虽荒而丽于山泽。可以收地利也。不可以言荒。三者之外。乃可以言荒矣。爰核寔而计之。得板荒田三万有奇。将以请于督抚而以闻于朝。其事未竟也。会淮扬两郡告饥。民之死徙者。累累不绝于路。　　天子恻然念之。命大臣以时赈济。于是江淮布政使鹤鸣慕公。议徙江北之饥民。垦江南之荒田。即以赈给之资。令市牛种。余惟举大事。动大众。利害不可不审也。窃以为斯事之大利有三。大害有四。何则。淮扬之民。流徙失业。积荒所困。不能自振。而　朝廷遣使议赈。其能长久不乏乎。徙之江南。俾垦荒土。使得自谋衣食。至便也。且两淮风俗剽悍。平居尚有跋扈飞扬之态。今聚数百万人而驱之以饥寒。其势不为盗贼不止。因江南各县之田。散处之以分其势。则不至聚而为奸。而耕垦事殷。得以各守其职业。而生其系累。此一利也。江南水旱之余。田土污莱。在在皆有。即以宜论。已三万有奇。小民业荒者。逋赋无偿。毙于敲扑者。不可胜计。重以逃亡之摊补。里甲之赔累。展转相加。至力不胜。而亏赋之愆。卒中于守令。当此之时。议蠲免不可望也。议流抵不可久也。议散派不可行也。惟有驱饥民垦之。不过一年。而无主之田。变为有主。欠粮之产。易以完粮。使民不困而吏不忧。此二利也。　朝廷蠲数十万金钱。特遣重臣按行赈救。不过一朝一夕之温饱。饥民常苦于不继。而在国家已费不赀矣。若今以发赈之银。尽易牛种。本计既得。则生息无穷。数年之后。渐成富庶。此三利也。饥民千里奔走。旅食异乡。非有邻里亲戚之谊。可假丐以生。官给牛种。所得有限。田家耕作。以粪多力勤者为上农。而责报常在半年之后。当春夏空乏之时。何以为生。宜邑荒田。多在山泽间。易于藏奸。淮北淮南之人。率多不逞。置之深山大泽中。必有意外之患。而又无衣食以慰之。是江北无盗贼。而江南多盗贼也。此一害也。人性与土风相合。则安其居。不相合则偾其俗。饥民垦荒。必与宜民错壤而处。宜民挟有余之势。以示饥民。饥民怀攘利之心。以伺宜民。其弱者必折而入于宜民之家。其强者必起而与宜民为难。饥民不安。则宜民亦不安。此二害也。江北耕种之法。与江南殊。江北土疏而易治。江南土润而难耕。故江北一夫之田。可以当江南之三。而江南一亩之入。亦可以当江北之二。其间耕耨之异宜。燥湿之殊性。水旱之异备。非老于农者不知。饥民挟官令而来。置之于荒芜之土。不谙地宜。不习农事。计其初税之入。必减于江南之人。当事既以荒田委之。岂可复责业主输纳。江南赋重役烦。非北人所习见。彼见所入之少。而所责之多。则转徒流亡。亦必不免。纵有一二仅存之人。而一年牛种。亏折无偿。次岁耕田。莫能自必。此三害也。今天下一家。东西南北。皆王臣也。非若邻敌之境。可以倾此盈彼者。况淮扬之与四府。同在一省之内。今淮扬纵有逃亡之人。亦未至尽越其境。一遇丰年。复谋保聚。养之数载。可反旧观。今若移之江南。授之荒田。使为世业。彼见江南风俗靡丽。可以偷生。故乡之思。十不怀一。淮扬两郡。必为邱墟。虽有丰登之时。窃恐旧业难复。此在江南。或垦散处之荒。在江北。竟成久远不可复问之荒矣。窃意分藩之后。淮扬亦隶江南。垦江南之荒。复荒江南之地。等荒耳。转移在彼此间。无大益也。此四害也。夫君子举事。虑其万全。利害之来。权其轻重。斟酌于彼此之宜。以求为国为民之寔效。职在是矣。愚复何策哉。

　　垦荒兴屯疏顺治九年　
给事中刘余谟

窃查钱粮每岁入数一千四百八十五万九千余两。出数一千五百七十三万四千余两。现在不敷银八十七万五千余两。其中各省兵饷一年该银一千三百余万。各项经费不过二百余万。是　国家财赋。大半尽于用兵。即使天时无警。正供不亏。而军食已急。民力已竭。况今年直隶山东河南江南湖广。水旱异常。各请蠲赈。大兵南取滇黔。远则万里。动必经年。虽可旦晚削平。亦须留兵镇守。未有转饷于数千里外。而能接济不匮者。兵有枵腹之忧。民有挽运之苦。臣蒿目忧心。昼夜筹划。以为舍屯田而外。别无奇策也。夫屯田之法。与满洲圈地无异。但圈有主之熟地。则为民害。而屯无主之荒田。则于民不扰。而于国甚益。如腹里久定地方。不便军屯。宜听督抚按有司招徕开垦。业经会议。毋容渎陈。若湖南四川两广新定地方。弥望千里。绝无人烟。据抚按疏称湖南衡水等处卫所。数年并未开垦。成都重庆叙州马湖各属。人民仅存十百　。粤东抛荒已甚。粤西人少赋轻。章奏具在。历历可考。是幅员虽广。空地甚多。且　国家费数年兵力。数百万金钱。若不及时耕种。亦安用竭万姓之脂膏。收空虚之城郭乎。伏乞　　敕谕统兵诸将。及督抚按等官。凡大兵所过。降寇流民。务在寔心安插。择其强壮者。收归营伍。其余老弱。悉令屯田。必明开籍贯。编立保甲。计口授亩。使之屯牧有地。耕种有资。其湖南四川两广驻防经制官兵。亦宜择其膂力强壮。弓马娴熟者。操练讲武。其老弱余丁。择抛荒空闲地方。照陜西凤翔陇西徽州之例。耕牧屯田。为久驻计。但不得于圈地之外。溷占民间有主熟田。寓弥盗之法于屯田之中。而即寓裁饷之意于练兵之内。进可以战。退可以守。计无踰于此者。至于川广部选各官。向来或因地方未定。或地方初定。而无人民衙舍者。皆暂住他郡。既无益于残疆。又虚费　朝廷之廪禄。臣前伏读　　明旨。蜀省凋残。成都等府州县。仅存百十人民。似难以照例设官。诚明见万里。臣请　　敕部酌议裁并。俟地熟人稠之后。再复旧制。庶凋敝余生。不病于官多民少。兼可裁其俸禄工食等项。以为牛力种子诸费。即有不足。再于他省协济。民知息肩有日。亦当勉力输将。三年以后。必有成效。则军马饱腾。而荒残可望富庶。舍此不为。束手无策。是坐视民穷财尽。永无休息之期矣。

　　请轻科劝垦疏雍正十二年　
广东巡抚杨永斌

窃照粤东生齿日繁。工贾渔盐樵采之民。多于力田之民。所以地有荒芜。民有艰食。荷蒙　　圣恩广大　。迭颁　　谕旨。令臣等劝民开垦。务使野无旷土。家给人足。仰见我　　皇上睿虑周详。诚富民阜物之　　圣谟也。臣今查得原报可垦六千八百五十顷外。各属尚有荒地。但或系山深箐密。或系夹砂带卤。开辟寔属艰难。体察民情。固畏倍费工本。更恐硗地薄收。倘遇旱涝。粮赋无出。是以未肯尽力。臣窃思瘠田虽产谷稀少。若多垦数十万亩。年丰可得数十万石米谷。即年歉亦必稍有收获。养活多人。不致乏食为匪。于民生寔有裨益。诚不可不为多方劝导。以尽地利。臣查新宁县征粮额内。有斥卤轻则。每亩征银四厘六毫四丝。米四合二勺六秒。此通省田赋则例之至轻者。若令各州县除原报可垦地亩外。凡有硗瘠难垦之地。俱准照斥卤轻则起科。则民心鼓舞。地利可以广收。惟是各州县原编则例。无此斥卤轻则者居多。臣故不敢冒昧具题。如蒙　　俞允。臣即钦遵行出示晓谕。宣布　　皇恩。令各州县不论有无斥卤轻则。但各境内有夹砂带卤。山深箐密。难垦旷土。凡有民人承垦。准以斥卤轻则输粮。即给执照为业。照例十年起科。如其地本系沃土。该地方官不行勘明。混准民间冒以轻则起科者。即照官吏踏勘田粮。不行亲诣田所。及不从实检踏。止凭里甲朦胧供报律参处。其混冒承垦之民。照挪移起科等则律。按亩数多寡。分别治罪。如此则肥沃之壤。不致冒承轻则。而硗瘠之地。民知田粮易输。广开阡陌。家室盈宁。边地苍生。含哺鼓腹。共乐升平　盛世矣。

　　请垦马厂地亩疏雍正二年　
云贵总督高其倬

窃查云南一省。山多田少。生齿日繁。所产之米。有收之年。止敷食用。是以滇省米价。较邻省倍贵。而省城米价。又较外府独昂。省城之人。较他处度日为难。而省城之兵。承平日久。人口日增。且无生理。较商民口食又窘。臣到滇以来。时时留心。思为设法调剂。近经详细访查。有臣衙门及后营马厂一处。坐落陆凉州地方。原甚宽大。因其地草毒。马食之者多死。故三十余年。马匹不往牧放。附近居民。将地可种者。俱渐报粮开垦。惟剩中间积水成湖之地一片。又水傍洼下难种之地。共计有三千余亩。臣随捐银五百两。委员雇人筑围。护住水边之地。开得田三千三百余亩。可以种麦种稻。即招本地民人愿种者。薄取田租。令其承种。但今年已过种麦之期。止有稻田可种。计秋收之时。可得米一千石。至来年即稻麦俱收。该地百姓。见田租甚轻。纷纷来说。此地中心积水之处。因大河泛滥。年年灌注。所以耕种不得。若于上流立闸。两旁筑堤二道。旱时放闸灌田。涝时闭闸。令水顺堤而下。则水不灌入。田皆涸出。起初一二年种麦。以后渐可择种稻田。其闸工官建。堤工则百姓愿自出力。但涸出之后。乞将此田。分给筑堤百姓。承种纳租。民得田种。兵得租食。寔属两便。如此料理。虽中心深潭。一时难干。而四旁涸出者。定可得田一万余亩。臣又委员踏看。与所说相符。随支盐规银一千五百两。分发该知州吏目等。令其修筑闸座。百姓亦共筑堤工。八月内即可全完。此时地已有涸出者。其势可以成功。若再得此田成就。则一年可约得麦米一万数千石。倘二年有收。则可有二三万石之租。设有歉岁。省城八营之兵。可不动公储。即可接济。若更年久。并可贮作义仓。接济百姓。再此田若成。恐易有欺隐侵渔之弊。容臣再具疏题明造册送部查考。庶可永远有裨。又臣思他处恐尚有似此者。若查出开垦。或益赋税。或济兵民。均为有益。再行料理。一面奏　　闻。

　　安流民以弭盗疏康熙七年　
监察御史徐旭龄

臣查各省饥荒。而陕西尤甚。西北地广人稀。耕种最难。自故明废开中而边无商。困军余而边无屯。抑召籴而边无贾。至于末年。求食饥民。流为寇盗。此前事之大失也。我　　皇上仁恩特沛。蠲赈兼行。穷民感泣。固有虽死而不忍为盗者。然府库之金钱有限。地方之饥馑无常。若非从长经理。则今日得赈而生。明日失赈而死。转徙流亡。终填沟壑。第今盐勘军屯商籴三法。势难骤复。惟有集流民而耕屯地。为第一大计。查陕西屯田。尚余七万四千六百四十八顷。此皆膏腴田亩。若将河西流移。分立民屯。则待赈待蠲之民。皆可为耕田纳税之民。请　　敕部查照洪武永乐招徕流亡事例。蠲免包赔。联络里甲。复其版籍。不必急责差徭。贷以牛种。不必急催办纳。若虑财乏。难以集事。则可仿古人屯学田功之法。激劝有力人户。招集耕种。而屯田易举。昔人谓流民安则转盗为民。流民散则转民为盗。况陕西连川控豫。山谷绵亘。易为逋薮。若今日惜兴屯之费。恐后日增办盗之饷。何如收流亡而举仁政。不必徙民而塞下自实。不劳转粟而边食自充。此安民息盗之长策也。

　　开垦荒地疏雍正十年　
广东总督鄂弥达

粤东地方。山海交错。民俗刁悍。贫苦者多。所以小民惟利是图。每于封禁之矿山。潜往偷挖。甚至贩私盗窃。毫无顾忌。虽因习尚浇漓。轻蹈法网。亦由无田可耕。无业可守。遂致渐流为匪也。臣自抵粤以来。将奉到历次　　谕旨刊刻遍示。晓谕劝导。并严饬该地方文武官弁。时加巡逻。勿任矿徙聚伙偷挖。臣随行查各属旷土　。及实在无业穷民。已据各属报到二千余户。正在商酌安插。荷蒙　　圣主垂念。　　钦差礼科给事中徐杞。偕臣等悉心办理。亲历山。遍行查勘各处矿硐。皆属封固。硐口蔓草丛生。无偷挖之事。惟是无业穷民。若不悉心调剂。使其衣食有赖。难保后来不蹈故辙。查肇庆府大官田地方。新设鹤山一县。及附近恩平开平等县。现有荒地数万亩。以之开垦耕种。安插贫民。最为相宜。臣上年曾委粮驿道陶正中料理新县城工。兼令查勘荒地。现据丈出荒地三万三千余亩。查业户每耕地百亩。须佃五人。此可安集佃民一千六百余户。恩平开平荒地甚多。不止一二万亩。现今丈出五千余亩。尚未及四分之一。因该处地广人稀。虽有藩库垦荒银两。莫肯赴领承垦。臣等谕令有力商民。招集惠潮等处贫民。给以庐舍口粮工本。每安插五家。编甲入籍。即给地百亩。复念各佃远来托居。虽有可耕之业。仍恐日后予夺。凭由业户。不能相安。应为从长计议。凡业户领田百亩外。并令各佃俱带领地五亩。一例纳粮。永为该佃世业。田主不得过问。庶佃户稍有余资。无偏枯之叹。亦可无逋租之虞。今惠潮二府贫民。就居鹤山耕种入籍者。已有三百余户。现在陆续依栖。日益增聚。兼闻先到之人。安顿得所。无不踊跃趋赴。其各属未报贫民。亦必陆续报出。其高雷廉等各府州县可垦荒地。容俟一并丈出。设法安插。使穷民皆有恒产。足以资生。不数年间。野无旷土。地无遗利。全粤深山穷谷。无复有失业游手之民。风俗美。夜户不闭。地方官民。均感　　浩荡洪恩于无既矣。

　　粤东开垦事宜疏雍正五年　
　两广总督阿克敦

伏念　盛世户口滋蕃。惟垦荒可以足食。钦奉　　上谕令督抚悉心劝导。寔力遵行。但粤东劝垦之条屡颁。报垦之数无几。民多观望不前者。其故有四。一由豪强之占夺。一由胥吏之需索。一由资本之不敷。一由土瘠而畏日后之升科。以上四条。百姓之观望不前者在此。而所以劝导之方亦即在此。劝导之方有五。一定疆界以绝争端。一禁需索以宽民力。一借籽种以助农工。一轻升科以示优恤。一广招徕以尽地利。如此则民无观望不前之心。而报垦者自必接踵而至。更有请者。劝惩之法不可不讲也。其要有二。一荒田既垦。其利在民。升科之后。倘遇歉收。或避税他往。其责成则又在官。故官之劝垦不力者。职由此耳。今宜明示劝惩。如州县官能劝垦十顷以上者。纪录一次。多者计筭加级。现任官能捐籽种牛具。垦荒至三顷以上者。纪录一次。多者计算加级。倘劝垦不力。废厥职守。即据寔参处。则官知劝惩矣。一凡富厚有力之家。率先遵奉。以开垦之多寡。分别奖励。如垦至一顷以上。该地方官给赏花红。二顷以上。给赏匾额。五顷以上。照终身力田老农例。　题请给与八九品顶带荣身。则民知自奋矣。臣查粤省。在在俱有可耕之土。而惟惠高雷廉四府。荒地更多。复面令各知府详议。随据议覆前来。与臣所见无异。臣与署抚臣常赉面商。亦谓于地方有益。谨缮折具奏。伏乞　　敕下议覆施行。

　　条陈广西垦荒事宜疏　
广西巡抚李绂

题为　国家生齿日繁。边方既庶宜富。敬陈垦荒事宜。以尽地利。以遂民生事。臣伏见　本朝深仁厚泽。浃于四海。　　　圣祖皇帝。爱育黎元。太和保合。至六十余年。天下民人。较之康熙初年不啻加倍。我　　皇上视民如伤。务农重谷。期与天下共登富庶之休。　　御极以来。亲耕藉田。举行旷典。　　恩谕每州县岁举老农一人。给与八品顶戴。又　　命督抚以下。倡率守令劝农。以视虞书六府。周官八政。巍巍乎二帝三王之盛治矣。臣奉　　命镇抚广西。莅任以来。仰体　　圣心。日以民事为念。窃思民为邦本。而食为民天。民食苟不敷。民生何以遂。广西古之荒服。土旷人稀。近来生齿渐繁。土宜加辟。而荒芜尚多。虽劝垦之令日下。升科之文日上。而民鲜藏。地有余利者。则垦荒之道有未尽也。臣细思地不加辟其故有六。山溪险峻。猺僮杂处。防范不严。则成熟之后。多遭盗割。种植徒劳。一也。民性朴愚。止知滨江有水之地。易于稼穑。不知兴陂池水利。遂使高原可耕之土。弃于草莱。二也。止知水田种稻。不识旱地可种杂粮。三也。水耕火耨。烧荒薙草。古有粪田畴美土疆之法。而粤民不知。每耕薄地二三年后而去之。又历数年。地力既复。然后再种。致多荒土。四也。出产惟谷。纳赋需银。差徭随田而起。恐贻后日之累。五也。良懦垦熟。而豪强认占。势既不敌。官莫为理。勤而无所。恒有悔心。六也。此垦荒者。所以裹足而莫前也。臣请于属员中遴选能员。专司其事。相度宜垦之地。移营拨汛。俾有恃无恐。则盗割之患绝矣。或引泉于山。或堰水于河。使旱地皆存灌溉之利。则高下皆可耕矣。多觅农师。分别水旱所宜种者。兼植北方高梁粟米诸种。则高下之土无不宜矣。教以烧荒薙草之法。则瘠土皆沃土矣。亲奉　　恩旨。水田六年升科。旱地十年升科。广宣　朝廷浩荡之恩。宽其弓丈。薄其科则。则差徭可无累矣。可垦之荒。立标招认。定限两月后开垦。即有豪强。不得再行争认。则垦者不忧占夺矣。然六者之中。兴除利弊。法制犹易。而经费为难。购宜植之种有费。雇教耕之人有费。为茅庐以居民有费。兴陂塘以蓄水有费。贷牛种有费。给食用农器有费。所垦愈多。所费亦愈多。务使经费有出。然后开垦可行。臣又思之。有可以助开垦之费。而又有益于仓库之储者。敬为　　皇上陈之。臣自到任后。即将通省银米谷石。细数稽查。觉广西积谷过多。共捐谷一百一十七万余石。又积于四方。深为未便。据册载九府常平仓谷四十五万六千石有零。又加桂柳梧南四府。捐谷一百一十七万八千石有零。又积年本色兵米支放赢余米十余万石。作谷二十余万。是共存谷一百八十余万石矣。查直省州县积贮。大县不过二万。小县止贮五千。以中县计之。每县存谷万石。已足备荒。广西除各土司外。仅六十州县。存谷六十万可矣。今数溢百余万。又当烟瘴之乡。每岁出陈易新。则广西系产米之地。官谷陈蛀。买者恒稀。若永久存贮。则三年而霉。五年而烂。十年而化为灰尘矣。莫若因开垦之便。将捐谷量借贫民为牛种饭食。置农器茅庐之资。分作二年补还。出借之谷。先陈后新。借谷之民。五家为甲。互相保结。则谷石不忧朽蠹。不虞亏折。而开垦之事。得以举行。官民两便。莫踰于此。其陂塘水利。费用浩繁。非小民借领谷石可办。当查勘最急者先行修筑。即以臣衙门税羡规礼倡捐。庶费有所出。而事可成矣。伏乞　　敕部议覆施行。

　　请停察荒疏顺治十六年　
左都御史魏裔介
</div>
    <div class="pagination">
<a href="皇朝经世文编_page107.html">上一页</a><span>...</span><a href="皇朝经世文编_page103.html">103</a><a href="皇朝经世文编_page104.html">104</a><a href="皇朝经世文编_page105.html">105</a><a href="皇朝经世文编_page106.html">106</a><a href="皇朝经世文编_page107.html">107</a><span class="current-page">108</span><a href="皇朝经世文编_page109.html">109</a><a href="皇朝经世文编_page110.html">110</a><a href="皇朝经世文编_page111.html">111</a><a href="皇朝经世文编_page112.html">112</a><a href="皇朝经世文编_page113.html">113</a><span>...</span><a href="皇朝经世文编_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
