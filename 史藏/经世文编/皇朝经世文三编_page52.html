<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 52 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 52 页/共 67 页
  </h1>
  <div class="content">
   今天下一三国六朝之天下也强弱相并干戈相寻非攻守之法精何以巩固海疆严防门户此鎗炮之用法所贵乎求精也查鎗炮虽赖体质坚势力猛而实以抛物法为取准之基有平面斜面如第一图为平面第二图为斜面观此可悟平击斜击有直差之理图中子丑为最远界丑子辰为远界之轴交子卯子辰子巳实即鎗炮对准轴虚此抛物大略也用法如第三图远界在子寅寅为半圆形之心子寅又为半径子卯为通弦九十度即轴轴高则抛物落角度必下于寅若轴从辰向卯弹亦必落于寅假使有正方形如子丑寅卯以通弦作子卯对角即四十五度以象限弧言之则九十度若由寅向丑作轴平分九十度象限弧而过弹又必落于子以此取准秒忽可以不差也然而取准有一定之法击力无一定之方二十四生特炮长十七尺九寸药膛长四尺二寸膛径大十一寸又四分之一内径大九寸半重十八墩容药一百六十五磅如用三百五十磅硬质弹平击或斜向下击上击击力皆有八千七百五十五墩一秒始速率一千九百十尺钢弹则击力得八千六百九十七墩一秒始速率一千九百十五尺炸弹则击力得八千二百五十墩一秒始速率一千九百九十一尺依其击力核算虽可当三十余里独是击至极远恐其力弱或不足以伤敌船当俟敌船相去十五里及二十里发炮平击斯可摧其锋矣斜击亦如之盖平击与上击下击其击力本无甚悬殊其击法则大有区别也法何以有区别盖平击用平度法上击下击则不然上击者物高于炮距斜向而上如以船击炮台是也下击者物低于炮距斜向而下如以炮台击船是也其高低如仅数尺上下击法尚同若过于高过于低则击法迥异上击先以象限仪测物高若干度再以距炮步数检炮书之炮准表炮昂度与物高度分相加即应用之高度下击先以象限仪测物低若干度再以距炮步数检炮准表弹落度与物低度分相减即应用之低度是其法安得无区别乎今欲为守口计使我可避其上击仍不我下击莫如用掘坑设架之法盖炮架设于地上敌人对准不难一轰无遗既不能避其上击又安能利我下击故宜择海口高处掘成地坑倘地势平衍则宜积土使高或成土垒之形尤妙坑成后置以灵捷炮架上安以炮司炮者亦藏于坑坑之前后多筑土堆以为疑计使敌人不知坑处炮架升降皆用机器下击时架能升炮出坑外既击后又收炮入坑中不啻神龙变幻出没无常且炮轰腾敌船虽知炮起于何方又不辨炮发于何处纵有利器亦上击无从而我既对准敌船可以任意下击诚为制胜之方抑有说者方今炮台尤不宜用口门有口门仅当一面倘敌船从偏而进我下击必百发百虚彼上击可百发百中是不能避其上击并向下击也欲除其弊亟宜不用炮门而用机器升炮于竿则南北东西随在可放炮未升时敌不能测炮所在炮既发后敌不免为焰所迷无由取准还击是故下击有功上击者无效矣与炮相辅而行者尤在乎弹弹有数种开花弹最为猛烈虽用之得宜皆能不失累黍而下坠平口似较难平击口似较易下坠何以难开花弹之猛在乎炸若发弹时不能审定平口其弹下坠或偏于前或偏于后偏于左右则不能炸于平口又安能伤其平口故下坠之法较平击为难也欲使不或失累黍宜使弹重而坠速凡弹在空中被地心力所摄即循垂下坠而坠之迟速视乎弹之重轻轻则迟重则速核其重弹速率每坠一秒恒加速三丈二尺一八如下坠一秒速率为三丈二尺一八二秒即六丈四尺三六轻弹不能如是之速也故欲下坠平口当用重弹使其坠速而炸力又猛敌人便不及防否则太迟敌必易于措手矣若平口之有分隔者如隔以海岸山峡其中尤难昔人击分隔之法俱用高弧之度使其弹下坠但高弧弹下坠之后限于一方陷入地中虽炸不烈不如仍用平度表尺但使弹路略昂能越所隔斯可矣而尤要者须测准平口之处距弹远近近则用药减少远则用药加多务药力激弹恰当平口即行下坠斯累黍可以不差矣平击何以易凡口皆用平击非若下坠之飞于空中逐渐而落但能测之极准发之极平便可命中矣所虑者惟远近差高下差左右差而人之目力更有差其平究为五十六秒每距千步即有差八尺加以急遽畏法等情所由差愈甚也欲绝其弊宜使尖锋正直表尺之距望准亦以稍远为宜盖尖锋偏即差数增而弹发不能直逼口如尺岔深百分寸之五者有时尖齐于岔顶合于谷底即差百分寸之五且表尺愈近准望差亦愈增试以四磅开花弹表尺距望准三尺六寸而平击口于一千三百步远即差四尺以六磅弹表尺距望准七尺七寸所差无几此即尺距宜远之明征也其余如风势空气更宜时时研虑处处弹心则必不失累黍矣夫弹以炮为体炮以弹为用炮法不能精弹必无济于事弹法不准炮亦难奏乎功诚使兼而精之有不内固防守之方外杜觊觎之渐也哉
 
　 
卷五十七　兵政十四操练下

　　覆陈山海关防务疏　　　
曾国荃

窃臣承准军机大臣密寄光绪七年九月十五日奉　上谕詹事府左庶子张之洞奏敌船若入辽海必趋营口今日海防宜备者奉天府北山海关关外形势营口为前敌锦州为重镇统帅宜驻于此方可左右策应宋庆郭宝昌刘连捷刘维桢四军分相敌而情不相浃且湘楚皖豫饷章厚薄不同尤须主帅较近方能镇抚调护等语所奏是否着曾国荃与李鸿章会商妥筹具奏等因钦此仰见　朝廷采及刍荛必询其合宜而后定在微臣察看情形必求其有益而后敢行窃维用兵之道不外乎知己知彼尤宜先顾根本方敢次谋枝叶今敌人声言以兵船入华地要挟根本重地咸丰庚申年往事其明证也敌兵以船为家一日千里息千变方寇之未至也各诸防军方若虚设及其来也路路皆嫌兵单良以外人船坚炮利有口之处固易登岸无口之区泊船亦能上岸[不特无兵之地容易登陆即系重兵驻防之域亦不难以大炮轰击追奔逐北从容上岸]除英法美德在中国旧有通商马头各岸俄国不忍以兵扰其与各口岸房屋外至若傍路沿海则皆无所顾忌也今我中华用兵防守备多则力已分兵弱则守难固多设一方之备即多予一路之隙一路失机路路皆警一隅动荡则根本之地不无戒严此不可不先事筹虑者也营口距锦州约三百里距奉天约四百里下上左右头头是道路路可通纵距一军于营口亦未必果能制敌之不窥伺旁近各岸究不若山海关之犹足以屏蔽　京师也请以山海关而论实为东三省入　京咽喉之路东北锁钥推此关为要隘其南则滨大海关内沿海百里之地有老龙头石沙口小河口金山嘴六口可以泊船登岸其路直达近畿即以重兵三四万人屯驻北关不见其多今乃言舍要隘而远谋七百里以外之营口窃未见其合宜也现在　庙谟布置以淮练各军驻扎天津防守大沽北塘各口以霆车驻扎昌黎乐亭防守大清河洋河各口以山海关防军兼顾金山觜秦王岛老龙头各处甚合机宜所谓以有定之兵制无定之寇先立于不败之地也今若调遣出关无论未练之军必易于涣散且失天津昌黎二军犄角之势万一敌船从此乘虚而入窃恐营口之军粮子药皆无来路或将不战而自溃矣此料敌之说不可不据实胪陈以备　圣明采择者也臣抚晋疆抱病业经两载足不能行手不能此次率南人而戍北边士卒兵弁愈称水土不合难耐严寒经臣多方鼓舞谓山海关足以拱卫　京畿凡属普天率土之民各宜效力以顾根本及至关门与刘维桢郭宝昌周世臣杨玉书各员及其部下哨弁兵勇相见则皆环跪于道具陈奉调防边责任綦重不得不弩力从公惟米珠薪桂口粮太轻食则无衣衣则无食且值朔风凛冽潮汐怨号南人气体不堪久戍皆愿事定之后即早撤回各省仍归旧伍经臣宣扬　圣德令其坚墙高垒造兵房多备薪炭以御严冬许以咨请湖北督臣抚臣安徽抚臣筹拨忠义卓胜四营武毅二营凡驻山海关者每月皆给满饷并准添补统领各官办公经费由该各省筹防总局津贴转运子药米粮柴草舟楫车马之费而后士卒贴服人心始归画一若遽舍近畿藩篱于不顾而责令远戍营口是失其忠之心势必谓臣无信何敢望其用命宋庆一军先已远戍营口前派杨鸿礼前来臣营求调回关内据称该九营河南饷章甚轻兵勇衣食不足亦难久于远戍臣许以咨请河南抚臣涂宗瀛照依楚军旧制筹饷给满添补统领经费及津贴车马舟楫之资杨鸿礼始回营口此新授　盛京副都统富升道经山海关所目之情形也富升垂怜臣病三次诣臣前执手谈论亦极言东三省防务宜招吉林土著之勇一大军训以纪效新书法度不宜调集南人致滋哗变至于将帅则宜用八旗汉军世受国恩之知兵大员方可调遣各旗官将兵弁运调如意尤难浃洽此诚为知兵之言尤为今日紧要应办之事若使以事权宽以岁月多给富升饷项练成劲旅东三省防务必能办有起色窃维臣以病躯勇皆南人自度不能出关又恐贻误关内察看形势揆度军情近于知己知彼之说此亦不能不据实胪陈于　圣主之前者也治军祗能实事求是岂可以空言镇抚在事诸将各有公忠义愤亦无须曲为调护　朝廷总握大局当以培养国脉为先必不轻言战事言路各抒忠直应以拱卫根本为主不应偏重口岸将领专领一隅自当相度缓急为衡不敢狃于成说臣老且病耳聋目瞶气馁血寒每遇大风突起身战栗手足不能主持再四筹思与其贻误于后致干罪戾不若预陈于前犹可仰蒙　圣主矜恤至于原奏所云晋楚皖豫饷章厚薄不同诚为确论应请　旨密饬两湖总督李瀚章湖北抚臣彭祖贤安徽抚臣裕禄河南抚臣涂宗瀛令将宋庆刘维桢郭宝昌杨玉书各营到防之日起酌量加增按月发给满饷并添补办公经费津贴舟车转运之资以示体恤而固军心一俟明年撤回省之后仍照该各省饷章支散在该各省每月所费无多而维系防军人心则甚大矣李瀚章彭祖贤裕禄涂宗瀛素顾大局必肯竭力如数筹给毋令缺乏宋庆郭宝昌刘维桢杨玉书老于戎行深明大义此次戮力同心整军经武之独当一路均足以胜任愉快臣与李鸿章往返函商所见相同理合涺实会陈仰慰　宸谨奏

　　乘时说　　　
陈耀卿

兵贵乘时乘时者乘敌有可攻之时而亟攻之不可缓也缓则即为失机此其间有至理存焉以今日中倭[情形]而论平壤既败大东沟之海战虽中国之水师得胜而兵船亦有被毁者则仍不得谓之全胜特倭船以十二艘来以五艘遁则为毁较多云于此时也彼此修船暂时释手惟倭船有在中国海面游弋者而中国之船则绝无一艘敢在海面游行者血性男子心焉愤之造余而问曰今日之时为可乘乎不可乘乎如曰各修兵船必待将船皆修固完备而后可以再战则我修船彼亦修船一完则皆完也此时中国陆兵皆退守九连城凤凰城等城则朝鲜境内无中国之一卒必俟兵力厚集然后一鼓而下计出万全诚为尽善尽美然牙山之战以少许胜人多许而平壤之役竟以二万余众而败兵家胜负固不可以逆料也陆路则待谋定水师则待完固而坚持不战以待秋深冬冱北地不能用兵倭人必且转而至南南边数省必遭其豕突故有识之士每谓中国此时专事防守则此所能守之处即寇所能攻之处近来战守与昔日不同即使有善于凭城者而城虽坚厚终不能当巨炮之攻苟不以战为守则其守不能固也古人守城尚旦以偏师出外作犄角之势方可以守若但堵塞其来路以为如此则寇不能入是犹小孩相斗以椅凳拦人来路以为彼必不能越而过也而稍长之孩即超越而过矣更有蛮野之孩踢去其所拦矣如是以为守是直谓之无战心而已子前者曾有先发制人之论今日而何以不再一言乎余慨然而作曰中国之弱弱在水师之不足恃特亦有未必然者然观于鸭绿江一战则知中国水师未尝不足恃其所以不足恃者以统带兵船者有方伯谦一流人也今方伯谦已正法矣则海军各管驾当为股栗而心悚士气亦因之一夺此次大东沟之战中国如定远镇远两铁甲船受伤尚小修理甚易而倭人之船则所伤甚重倭人讳败多方掩饰而终有不能掩者昨又有由倭国邮来一柬谓窥见倭兵船有两艘驶回其舱面炮台悉为虀粉两旁船胁皆成密孔排如蜂房此等船即使驶回亦复无从修理屈指计算倭舰之巨者坚者尽数毁伤刻下并操江轮船亦改装垩饰充为兵船此外则大都以商船改充其可以御敌之兵舰则绝少焉以故倭王不敢安居于东京而迁至广岛盖中国虽未尝出一兵发一船以攻倭国而倭国则亦深为之防长崎神户口岸等处皆密摆水雷是亦防中国之往攻也广岛为适中之地倭王欲在此为居中调度之计故迁于此若中国亟于此时速发兵舰直达倭境不必专收一口或一船或两船不时游弋或侦其守备较虚之地而登焉即不必久登东西惊扰不使得宁彼若以商船来攻则自送其死乎不敢兵船则又仅余小者巨舰坚轮一时修葺不及而中国兵轮又时时扰之一面以陆兵电发飙举两面夹攻我但防守边境而朝鲜之倭兵不与之战专心致志攻入倭境彼若国中紧急调朝鲜之倭兵回国则我可以潜蹑其后而覆之不难矣闻倭人现起倾国之兵以与中国争衡窃以为彼必非以倾国之兵全赴朝鲜专攻奉天当防其声东击西之计然彼既倾国以出国中自必空虚乘此时而仍用前策行围魏救赵之计直走扶桑则彼根本既覆又将何以为战试观倭人之言常以欲犯京都欲攻制造局虚声恫喝彼亦未尝不用此计然中国各处防范极严彼故不得逞耳即以其道还治其人果谁是得时则驾者哉

　　练胆说
胆生于识识生于智岂尽人可有者哉然而有练之之法在无胆者可使之有胆胆壮斯气壮气壮而人且莫之敢撄矣兵法云宁我薄人毋人薄我我薄人则人将自救之不暇矣人薄我则我止能御敌而不足以歼敌矣近来战事与古者不同大都相隔数里即彼此开炮我炮利则敌人败敌之炮利则我军败若当炮火之冲而屹然不动已为不可多得而十战可以九胜其不然者一闻炮声即惶恐失色固手而挛方且反奔之不及又奚能计及于胜负者若此谓之无胆不足以当大任然练胆之法陆军犹易水军极难顾即至难而终不可以不练何则陆军一败尚可以四散奔逃苟图幸免海军则一或败挫无可奔逸窜入海中则亦惟死而已故中国海军不敢轻举妄动者所见正在此也夫外洋之人岂皆胆包其身者哉以船遇船相持于洪涛骇浪之中此胜则彼负此生则彼死其势断无中立彼外洋之当水师者何尝人人轻性命于鸿毛特以历练既久[则] (觉)进退缓急之间皆有一定之程法我但按其程又法而行之而性命则付之于天盖一登兵轮无论为管驾为大副为二副以极之于水火夫水手皆与船共命外洋人知此理中国人未尝不知此理第外洋人之知此理也由于历练而出中国人之知此理也不过意见所及初未由于历练也夫所谓练胆者其法安在乎譬之豢鸟雀者其初见人即不鸣则故意挑逗之使鸣渐而习熟斯见人一鸣然一见多人即又不鸣于是携以至茶坊酒官人众之地日日相对久亦习惯自然能鸣然或闻金鼓之声则又有所惊惧而不复鸣于是又悬之戏台之上使其习闻金鼓之音习见怪异跳舞之状久之而行所无事乃可不引而自鸣军中训练马匹亦复如是其初胆亦小引之于校场之上使之闻锣声鼓声角声又使之时见枪炮火日常习惯然后至战场而无所畏惧夫鸟与马乃蠢然一物非可以言语训诫不可以意旨相通尚且驯而扰之渐而习之犹可以使之心定而胆壮而海军诸兵弁各有耳目[各有才力]各有心思亦孰不各有胆气其畏葸而不敢前者由于不知练胆故也中国之海军自创设以来已二十年矣而实未尝一见战仗马江之战与法舰相去咫尺两相依傍一若忘其为敌国之人也者而且坚不出手毫无预备似乎胆为极大而不知乃为法所愚以和字诱我而我军遂束手以待彼之先攻夫炮火何物也而可以让彼之先乎当局者迷而无辜水军皆罹其祸此则练胆之第一次盖虽受法人之欺而从此可以知所先后胆或为之一壮然究以船毁士伤尚有畏葸之意故石浦之沈望风先退其胆犹未坚矣迨镇海之战法人攻招宝山不得入而南琛南瑞各兵船即开炮以攻之又得招宝山炮台协助法船遂受伤而遁是为练胆之第二次则鉴于马江之战而稍[知]先后缓急矣此次倭人犯顺前此高升载兵之船为其所毁护送兵轮皆无可恃则胆[犹] (尤)未巨也至鸭绿大东沟江之战而中国海军之胆当可以坚且巨矣是为练胆之第三次此一战也传闻不一右中者谓倭船实沈若干右倭者谓华船实沈若干然以事考之倭船十二艘来而以五艘遁中国以定远镇远两铁甲船与之左支右拒仅受微伤致远船与倭船之最巨者一直并命与此广乙之举动同一手笔由此观之则此战实为中胜而倭败今姑无暇论此但即此战以观而知中国海军之胆日觉其练有成效或者嗣时厥后可以愈练愈坚愈练愈巨则即谓倭人此次之无理取闹特为中国之海军练胆计可也或曰练胆必经此等大敌而后成则涂炭生灵几许矣将无战事即不能练胆耶余曰练之之道原贵在乎平日如豢鸟调马之法今中国平日本无其法则藉战事以练其胆亦不幸中之幸也欤

　　防军支销情弊疏节　　　
王开运

各省陆兵防军支销目不一其可裁减者有四项(各军虚实不一其可裁减者有四项)各军虚实不一可变通者有四项各军弊窦不一其宜严禁者有四项一曰苛扣米价各营军米驻扎之地或无可取资即有商贩价值必昂且恐时有缺乏贻误军食其不能不由总统委员于产米之区设立粮台采买接济者亦必然之势也南方地多产米虽有上年中年无年之别而年无绝少即遇价贵之时每米一石重约一百五十斤价银在二两以上者十年之内无一二年大约上年每石银价不过一两中年每石价银在一两左右自南方买米以济南方之军每另有开销每石另加口袋船力等费约银六七钱综核米价并各项运费合上年中年酌盈剂虚每石需银一两五六七钱虚贵亦不及二两若年丰之时尚不及此数发给勇丁无分米价贵贱概扣饷银三两抵糙米一石约一百三四十斤虽各军不必事同一律而即此以概其余凡有扣米银之军则苛派之昭彰者也东西北方小米麦价银多寡未能悬定总宜以采办之处价值银数为断另加运费为准实给发勇丁庶免怨望如不论粮价低昂统以每石每月坐扣米粮银九钱亦有扣八钱者虽偶有粮贵年分时价过于坐扣之数即以此类推借口粮台贴赔而十年之中或九年价贱扣银仍不稍减此宜严禁者[一] (三)也二曰勒受衣物勇丁虽愚衣食所资领有月饷不难自备每有统领营官置就棉衣铺[包头]裹等件散给勇丁若以为赏赐则诚善矣乃坐扣月饷较之勇丁自制约一倍号衣号褂统领营官各有公费本属应办之件往往添新换旧悉令勇丁自制只宜定为岁赏不宜勒派自办恐有格式新旧不齐有失观瞻甚或勇有开除其新充补者接领号衣尚须出钱与统领营官并须出钱与开除之勇方得充补又统领营哨各官及营务处时有亲戚家属[故旧 ]带茶包头裹布疋等类到营散发勇丁利市十倍不受则胁以威且饷[银] (营)业经坐扣勇丁口粮几何既为该管官掊克又以之曲人情忍恨吞声莫可如何此宜严禁者二也三曰摊派欠饷军营事件有公而亦有私其应办公事如修筑营房势必估工加倍报销即不报销勇丁效版筑之劳分所应也一切材料并骡马统领各官原有公费何以摊派勇丁至于私事统领以下各官庆吊等事所派公分如有亏短亦勒令勇丁摊助公费则又何也柴草一项本为军需例载所无近以北方西[陲](邮)不易取办特恩加给柴草银两体恤勇丁各军核实发给勇者亦或有之克减者亦非全无军务繁兴之时饷需甚巨库支绌间有短欠亦所难免近则由部发者无不实发自改归各省筹饷协济间或难符定章不能如数领解而总统以下各官即以协饷短解为名因而积欠勇饷虽有协饷到营除总统以下各官先扣足虚冒之名粮有余然后酌量散放勇丁待领欠饷无期唯有衔恨或弃此他适因而填沟壑作不轨者往往有之统兵者既有虚冒名粮之实反贻　国家欠饷之名转索欠饷于　朝廷贪鄙欺饰莫此为甚此宜禁者三也四曰刑诛过当故犯军法勇丁固有难逃之罪误犯军法将帅应有可原之情乃有法非故犯亦非误犯以帑项养育之勇为将帅自营其私而勇丁无所沾润既苦鞭策过严又苦克剥太甚欲留不愿欲归不得度日无计度岁无资怨气所结谤讟交作乃或杀庖人以示威或至杀数百人以绝祸又或以烹调未善遂斩庖人或以谀媚未工竟诛近侍贪残暴刻耳不忍闻此宜严禁者四也以上宜严禁者四端有各军通弊有此军所有彼军所无之弊尚有未得其详而难以言语形容者总之有以恤士卒之苦乃可以制裁减虚冒之[名] (宜)也教习先生诚中西有心世道者所论中国军营弊窦已阐发无遗惟裁夫而不增工兵去弊而不恤勇士亦未言训练之法终难致强近读南皮张之洞创设两江自强军奏稿洋洋数千言不独言军营诸弊并陈练兵之所以必用洋操其故有七实深中时弊为前人所未发也当此时艰孔迫尚循故辙或俟武备院人材肄业泰西已经历练回国而后变法讲求恐为时已晚缓难济急　朝廷既已知各省督抚心怀畛域各自为谋且有外重内轻之虑是以京都特设军务王大臣藉以握其枢机然何不奏请通饬各省督抚悉照香帅办法切实讲练就地取材免致秦越相视水土不宜别户分门党同伐异从来风气必囿于一方湘军多与淮军不相能淮军则视湘军彼非我族胜不相让败不相救潮军豫军亦何独不然既能效法泰西而又合万众为一心无异父子互相策应家人自然转弱为强不特日人不敢生窥伺之心即泰西诸邦亦何致蔑视　中朝为积弱之邦哉

东征前敌后路粮台周少逸观察由辽东返沪谓海疆士大夫只知中国兵船于有事之时不傍炮台左右而匿于炮台之后未知陆军竟有甚于此者据日人去岁掳去之兵弁逃回者云中日之战日兵进则生退则死盖有兵官督阵临阵退缩者立斩也华兵进则死退则生盖兵官不上前督阵似愿兵溃藉领口粮肥己也平时毫无纪律故溃散之后到处掳掠滋甚至侦探敌情全赖重赏所赏不过数元故鲜有认真探报敌情至为敌人所算查所领枪炮名为新式实则外国废弃不用之物闻口兵开仗时加给口粮华兵非独不加虽胜仗亦无奖赏营官如此督帅无人赏罚不严安得不败非日兵之强也又据吴清帅前路粮台沈卿大令云前山西太原镇何总戎驻扎锦州之勇所用前膛鎗皆锈惟所佩枪颇洁见有日船在口外测水离锦州岸尚有二十余里即惊惶放枪不绝日船纔响二声炮而勇丁实时溃散到处抢矣是秋拱北轮船在锦州失慎咎在勇弁身上佩有药包随处倒卧开灯吸之故西例所载勇丁不准带枪刀药弹等物中国[营律]不及西人之严更宜仿行之以昭慎重又有所用抬枪施放数响非枪口卷缺即机器不灵盖其升放之机非[钢] (纲)条乃铁片也闻各省就地所造抬枪不少无论其远准速率不及新式洋枪纵使远于洋枪只须施放数响即废其笨重如此以之击土寇犹无全胜之理安能与洋人争胜哉

　　论中国宜重武功　　　
陈耀卿

中国自古以来重道而轻艺重文而轻武为其重道而轻艺也故诗书礼乐之微名教纲常之大皆可震今铄古独至制器尚象则不免率尔不精为其重文而轻武也故性道文章之理雍容揖逊之风亦可越后超前独至海上争雄则不免瞠乎其后此中国受病之源也试观同一殿撰也文则名震四海荣耀一时野朝皆慕其才华妇孺争望其丰采若武元则以纠纠目之者有之矣同一大员也文则功不必着于旗常威不必倾于薄海亲友竞赞其学里党[咸] (炽)以为荣若武职则以卑卑视之者有之矣盖　国家既不重武自必风行草偃上作下孚讵知时至今日武功亦未可轻视一旦海氛不靖运筹帷幄固视文员统率之才然非武将陷阵冲锋究何以破丑虏非武士攻坚破锐究何以奏肤功盖文所以治天下武所以定天下文武两途可相资而不可偏废者也奈何竟轻武艺乎说者谓中国风气近来已胜于前自道光之季一变而通商五口之约立咸丰之初再变而百万巨资之费赔当轴者痛定思痛于是幡然变计创设长江水师及南北洋海军以固海疆而培国本又为作育人材之计设武备学堂于天津建水师学堂于金陵各省复立制造局自铸枪炮船舰何尝不知武者为重也然而重武事当求诸实济不可徒尚虚文乃中国海军仅具皮貌陆师未能精练购外洋之枪炮非不肯出重价而经手者从中克扣恒以朽窳之物充为精良之品是以　国家讲求武备岁费数千百万半入贪吏之囊一旦与敌交锋则彼之枪可以及远而[我] (彼)仅能及近彼之炮可以攻坚而我仅能攻[钝] (纯)胜负之机不待交绥而已见而犹龂龂然语人曰中国重武是重其名而非重其实者也彼泰西各国兵制綦严劈画经营不遗余力平时训练兵士尤为意美法良凡攻城法林战法攻守炮台法驾驭法轮兵以时训练无不技艺纯熟购用船炮皆由外部用法考苟有丝毫不合法立即退回从不闻以重价购置朽器盖其立法綦严官吏舞弊私肥者一经查明除照例治罪外并登诸新闻终身不复齿于人类是故人皆畏法百弊胥除器械精良足以制敌而不为敌所制也其武备院学生首重舆图之学凡山川之形势何处险要何处平衍何处可以埋伏何处可以守御何处起筑炮台方能得力何处安设炮架始可合宜用兵之时应以何路为正何路为奇何路宜设重防何路宜资策应无不研练有素及乎敌人启衅则胸有成竹措置咸宜安得有大挫之虞今中国如仿其法实事求是训练务期合法器具务必精良内外武员与文员一体相重复多设武备人员藉干城之选则重武之道得焉矣然而犹有进焉者在乎变通武试查武科取士皆用[弓箭刀石] (弓刀箭石)以定优劣刀石固昔日之妙技也今则皆为末技弓箭亦昔年之利器也今则又为钝器即使弓箭能十发九中刀石可一举千钧以之缉小窃捕小贼则可若大盗以军火从事者便不足以相持泰西各国船舰日利枪炮日精倘或失利岂能用[弓箭刀石] (弓刀箭石)御之乎仍须以枪敌枪以炮制炮然则考试之取武士所以备力疆场而今考与用竟出两途所考非所用所用非所考动曰祖宗成法不可更抑何固执不通如是耶苟欲重武自当酌量变通每逢考试专考枪炮以打靶之优劣而定去取俾武备水师学堂各生悉得与考其考额宁短毋滥盖初次试行各省应考者或未尽悉枪炮之法若照额取中转开幸进之阶故只宜择其精者录取不合法者概行屏斥俟数科后人才渐多再如原额取中最为至当不易之法果如是办理则揣摩风气者自必专力枪炮以博取科名从此命中及远之才日增月盛何患中国之武备不能与西国并驾齐驱哉

　　操练言
昨接水师官来函言及兵船炮弹兹登入报章该水师官所论之铁弹应收为钢弹一事因伊为海部之员所以逸其姓名据该员云前数日法廷各议员所议炮弹各节未甚清晰因特独抒臆见据云日下水师以炮而论炮身尤不甚紧要而炮弹则急宜讲究水师所用炮弹有两式一为钢弹系全钢造成者亦有用半钢作成者此种钢弹为专攻铁甲船之用比之船离一二千迈当之远即船身钢板之棱角与钢弹坚硬相同钢弹亦能穿透如炮口径圆二百米力迈当船身在一千迈当之外此弹能深入船甲二百米力迈当一为铁弹弹内有装黑药者有装密力泥特药者夫生铁质性虽坚而穿力则逊若用铁弹攻铁甲坚硬之物非但不能直入而弹且立碎此已屡经试验如以十六夹力伯之铁弹攻入米力迈当或十米力迈当厚之铁甲铁弹必碎所以水师各员均不愿用铁弹已经诉说屡次曾忆与中国之役福州海口塔下有中国坚木帆船数艘我法国以铁弹击之尚不能穿透直入水师提督孤拔乃设计用炮向上使炮弹落入中国坚木船中方烧毁之试问以铁弹攻木船尚不能洞穿若以铁弹攻哈尔威因钢如何能行前日法廷议事各员纷纷争辨者有二事一曰炮弹应否去铁用钢一曰弹式应否加长炮弹不能穿坚炸力亦嫌不足此各员所不乐意之事目下各国所造新式铁甲船在船中腰以上又加一道钢甲厚约十生特迈当为保船内紧要机器之用以防炸弹攻入然十生特迈当之钢原不为厚而法之炮弹攻之尚不能入若以别国之钢弹穿之实不费力此故不独因别国炮弹用钢力量最大而且弹式加长所以易入从前各国所用炮弹俱系两夹力伯半长今已齐加至三夹力伯半长唯有法国未改新法仍用旧式炮弹加长炸药自必多装以此观之长弹非但攻力大而炸药一多伤毁之物势必不少我国不效新法仍用旧式我实不解曾记向者铁炮换钢炮时必欲各武员争论数四方能更换此次可以前车为鉴或谓炮弹加长分两必重恐不能如此至远且速所以国家不用重弹但求快速起见殊不知即如今日英国而论弹既加长而其走力之速亦如我法之短弹炮弹加长一议意可行各国均知此中利弊皆已改换长弹至于应如何加长如何合式全在制造之精巧试验之的当耳再近有人试以装密力泥特之弹攻铁甲未克以装黑药攻之可以洞穿直入我今所云恐为人所讹异日弃密力泥特而用黑药如以鄙意为是望国采择武官论炮弹

督办海防王制军决计在山东以南之胶地方造一水师船厂其欲造所费不赀之旱坞并在海湾建筑炮垒庶使屯泊水师得成完备之所谅阅报诸君犹记忆胶州地名曾经提及者屡矣谣传该处欲割与俄或德溯在前二十年间胶州与旅顺相形孰胜再与威海卫相较又孰胜当时考论中国官场与所延之西人彼此意见不同遂择定威海卫取其遇有风浪之时易于避泊试稽中国史册所载当未有若此事之误且失者也该处本无船坞传闻亦无造坞之意夫沿海地方凡为水师[驻]泊(造)之处使仅有炮垒而无船坞此正是中国之办法观于此次军务即可证其漏之失先是镇远兵舰有板数块因在进口时与礁石相剉而裂及交攻之际其船之战力即因此而至大减岂非未有船坞不能实时入修之故欤西人于胶州情形初不甚悉惟曾有数人游历是处熟察而稔知者尝论其地势以为甚合于用其外则周围一形势天然自成坚垒所有水陆能进之路若托诸有才略之将领及勇敢之士卒则扼守必当得力至于费用大端不过开深海口且只挖泥可矣非若旅顺船坞之内尚有机器难施之处也或又谓王制军成算在胸所传求割胶州之说当可罢论虽然俄之所欲业经中国准其旅顺装煤及修理船只固已求则得之矣加以此海口泊船之处尚有大铁路在其背更无须再得水师屯泊之所矣至如德国之愿望不在极北即法国亦然度将来再无他国以求为胶州立约之情状相强中国致亦如北边一国所立之雷生阁条约者也中国整顿防边之策本报曾经抒陈臆见嗣[阅]北京天津时(时)报已先获我心而申论之矣西正月三十日该报详论其事不遗余力吾历举其言冀以动中国官场之听讵知无论如何曲谕畅发而彼终若诈聋非所乐闻其中盖有故焉此次军务之前所办水师军械向由天津官场经手自归京办以后西商争趋都门又舍旧辙而觅新途京中诸人得尝此中滋味转若恒饥而永难餍足者矣定购开单既多其立能致富虽极贪妄之中亦想不及此譬似购上等快船二艘计价二万镑固亦寻常事耳而二万两之回扣直可比极好之油润拭所及足以尽去中国官场之擦力阻力既利此回而用吞之自必致偾事而后已但在得钱之人[犹] (尤)若漠不相关昧然不顾试即近事验之来远兵船于鸭绿江战后驶进旅顺之时其船身可诧之状及造匠可丑之技明若观火西人见之颇多訾论谓虽技匠之最劣者亦何至造此等丑恶之船并有人大嘱其洋人在中国官场颇着有声望者申报其事而某西洋人俯头搔首而荅曰此事中国人讵能奢望其定造之四船价值相宜已成其三工亦不恶及造第四船之时已不敷    皆縻费于贿赂回用而罄之矣彼方冀不受亏扣则斯船之工料又焉能十分坚好此中情事向多秘密人无知者其实固如是耳且难保将来不再蹈此辙也又有某报着论曰中国现方缺乏人才而辙定购[价] (架)高之炮位船只是诚黯于识者也此等快船购置愈多适愈招外来之仇敌涎视而思攫夺矣既无人焉可以保其所有则莫如勿物有漫藏庶使人不值盗取犹为稳当之策今中国之急务要在求人才设巡兵以禁戢其内讧但购便宜旧船装新式利炮即可与英国现有之耽雷勃而洛西安斯及孙秋林各新式船同一得用若将此等旧船交与有阅历之外国兵船给予应有之权则中国水师即可收得人之效然从后事于设海军造营垒筑炮台等事亦庶几可矣某报所言如是本馆大意确与相同其言亦极有见地盖如中国[现]在度支紧迫情形犹耗多金添办军装其计诚拙使有新式快舰而无才能之人为之管驾是适足以启敌人之觊觎耳惟所云中国可买英国旧船一节本馆意殊未惬因英政府权势所及之处今虽愈推愈广舍旧谋新然我海部固未尝变为卖旧铁之人也以吾度之此等旧船如密诺讨如挨基而斯如木那克等艘不至在中国海面见其巡洋也中国现派滕台司船主为北洋水师参谋殆真有整顿水师之意欤然斯举也全视乎中国所予之权柄[能有几许耳吾正难必其得有十分权柄]可以稽察一切更难保无泥旧之党恐已囊将为规矩办法以窘或因是而显拒阴挠多方为难也论中国整武备之难泰晤士报云往年中国聘英海军将校待遇之法颇有失礼故迩来中国欲复聘将校于英不见允诺中国政府陈谢往年失礼

之故且请代聘将校英国政府乃许之遂命深军少佐滕台斯民往应中国之聘滕台斯民现在那尔我保获英国政府致电招之三月间可到中国矣中国聘英海将校军
 
　 
卷五十八　兵政十五地利　兵政十六兵制

　　　战事以地利为要说　　　
陈耀卿

京畿道之南为忠清道道会曰为忠州所统郡五曰清风温阳临川越天安此道之南与全罗道庆尚道犬牙相错东为江原道西为渤海西境之南与全罗道相接处为舒川浦庇仁镇元山岛斜北对之山岛斜南对之亦要害也北有端山岛与京畿道南阳县丞原镇相对中隔一水设防者宜背水为营所所谓置之死而后生也高湾一岛孤悬海中与陆道不通设防可　咸镜平镜两道之南黄海京畿忠清三道之西是为江原道道会曰江陵统府三曰襄阳淮阳铁谷郡四曰通川高城阳根平海论其要害聿有三浦首曰高城浦旁县为通州高城二郡由此而西约百里曰建谷浦旁为[江]陵会襄阳府南越三涉浦蔚珍县而抵平海郡平海依海为郡其海口名越公浦亦要害地若以全道视之高城据其上建谷互其中越公绕其下与庆尚道宁府隔一衣带水　江原道之东南为庆尚道东为日本海南为大东洋海即黄海其由东折而南处则与日本对马岛相直而为高丽海峡明时平秀吉之乱即由于此道会曰庆州统府六曰金海昌原密阳善山安东寍海郡七曰蔚州永州峡西熊州梁山清道咸阳其海口则自越公浦与江原道分境而下盈德海口次之柳等浦又次之若廿浦包伊浦西生浦豆浦金山浦皆沿海要口釜山口与仁川元山二口今为[通]商公地海边有绝影岛巨济岛大可百里为各岛之巨擘　高丽之西南境为全罗道道会曰全州所统郡三曰南原灵岛岩古阜其北忠清道其东尚庆道西南皆滨海海中小岛不计其数南境杨光镇与庆尚道为[邻] (都)其西数十里为左水镇海口又西为兴阳镇而南河之海口于以尽西河之海口自沃沟与忠道分界而顺推之次扶安县海口次茂长县海口而西向之海口亦尽此道形势内则虚岩郡外则黑山岛重兵保斯为最要　总而论之八道之中陆道以咸镜为咽喉海防以京畿为门户欲拒俄宜扼咸镜欲争日宜固京畿而平安一道为我兵由鸭绿江进兵之处拊吭控背前后夹攻因势利便莫善于此数日前由高至津电中断外间谣言纷纷不一即其近于情理者汇而断之则哀的美敦书之期或云廿四或云月底然商轮既为所袭则月底一说知为非确或又谓中国亦致哀的美敦书其说更为两歧要之中日战事既开胜败皆为常事不当以一胜而喜亦不必一败而忧矣惟兵既分水陆两途大约陆军较可以操胜算何也中国兵将不患器械之不精训练之不熟所患畏死幸生之心太甚虽有坚船利炮俾不得用其所长是故险莫甚于水战苟欲不战而退亦莫利于水程若夫陆路将士一旦遇敌不能插翅飞遁则不得不一死战所谓置之死地而后生也高丽平安道一路为我盛京屏蔽此路兵得全胜则节节进剿既可步步为营而由东三省各路添兵运饷亦甚稳妥我中国与其以水师兵械临于危地孰若并力运兵至鸭绿江一路由平安道进剿势如破竹我兵有建翎之形而日人乏仰攻之策地利既得顺天应人于以成克敌致果之功焉庶其可乎

　　吴淞形势论
自日本犯顺以来狼戾鸱张大肆荼毒致旅顺海州金州复州相继失守东三省形势已去大半兵船枪炮既非其敌管带勇丁又不发奋国家千百万兵饷徒掷诸无何有之乡可慨也夫近因天时寒冷北地尤雪交加日人不耐苦寒渐觉敛迹倘明春冰泮难保不猖狂如故若此洋能防守戒严无懈可击无隙可乘则彼必别图变计迩来又闻露布遥传捷书屡至克城复地转战争先日人计无复之难保不觊觎南洋天下事不必幸彼之不来当先严乎我之守守军志有之曰不备不虞不可以师又曰备于不虞古之善教也吴淞一口外连大海上达长江为江浙之门户虽西人之贸易于此者允为保护将吴淞及上海言明为战外公地议于大匕山口截以铁甲战舰俾日本兵轮毋得过雷池一步是则陕守似可稍宽然而事难逆料勿稍也设有不测悔之已晚为今之计不如扼守险要多筑炮台无事则藉资守御有事则迭起环攻未始非思患预防之一法也按吴淞口在大七山洋面之东南隅外有口门二曰长江南口长江北口由铜沙而北经崇宝沙吴木峰而进者为长江之路由北而南过木房滩干沙而往者为杭州海所经之地由铜沙而西南直抵谈家滨江东沙而东者为黄浦之门此口以崇明为屏蔽以铜沙为保障虽谈家滨亦有炮台而已扼南北两路之要然海滨广阔纵横二十余里且波涛汹涌沙线明灭仅恃一座炮台恐有鞭长莫及之虞即有艨艟巨舰扼守是处声气稍可联络倘敌船乘潮而北越过炮台则驻防轮船亦惟仅敌一面无济于事考江东沙地在吴淞口外孤峙海中直对长江门户俯视铜山诸与谈家滨得犄角之势前时英人犯境筹议防守吴淞口者曾筑三炮台一曰江东沙炮台二曰衣周塘炮台三曰大炮台即今吴淞口炮台是也衣周塘炮台既为水所湮没独江东沙炮台独存亟宜使勇丁赶紧修理其上安置克虏伯三佰三十五墩大炮数尊庶与谈家滨炮台吴淞口炮台鼎足并峙以扼铜沙尾入口之路以杜敌船直逼长江之渐且与长江口门互相牵连援引其势方雄其备始周然长江不可不筑炮台也一宜筑在吴木峰一宜筑在崇宝沙吴木峰距谈家滨三里许同在海塘之上直射外海所以吴木峰之水势最为湍急较他处为险崇宝沙在铜沙石之后与吴木峰相对其形尤为险固直伺敌人之背昔陈忠愍公祗作三炮台虽衣周塘炮台尚居其后犹得于浃晨之间连毁敌船数艘惜尔时仅防其左未防其右形势似失于偏诚属捍御之稍若吴木峰崇宝沙两处均有炮台使彼左右受敌前后夹攻则使敌人动辄掣肘不敢正视势必曳尾而遁矣然三处炮台计其工程价值约需百余万两当此军需孔亟之秋何处筹此巨不如坚筑土垒盖土垒之用较之石炮台铁炮台尤为巩固其法宜多筑碉堡堡十五丈高十丈一堡一炮或两炮如此即为土垒矣土垒之旁穴地为圹深阔约四尺许内可伏二三人上用竹排作人字形以两层为度中夹旧絮务须湿透庶可避敌人炮弹每垒之旁至少开掘三四圹其中可藏药弹可伏守炮之勇士垒上面既立巨炮人字形之竹排亦不可省庶炮可盖藏每土垒旁列木架一座高十余丈以为瞭台以便伺察敌船台以下宜造浮水炮台以击下路南洋铁甲既少势不能游弋海面互相邀击以争胜于洪涛巨浸之间仅为守口计宜用大船二十余艘较之长路龙各船略为长大前后各置一炮其上用人形竹排两层中夹湿絮下与船齐如敌犯彼口即可由海边赴援随潮上下加以人力一日夜亦可行二三百里凡巨炮碍难加轮推行者可置之于船之首尾以资轰击因其进退活动可济炮台之穷且与土炮台皆价廉工省仓猝可以置备诚水军防务之一得也盖今时两国既已开战船舰鎗炮一时难以购不得不出便宜之策至于各口险要所在宜用坚固小轮船改为雷艇昔意大利曾于兵舰内设有船坞专藏雷艇俄土之战俄人议造雷艇置于康士但丁舰中旁用曲架加以艇簧不用波浪可以收放起落绝不损坏又有树胶管连用之锅大汽入于悬雷艇之锅中立可行驶神速与土国战大得其利可见雷艇尤为水军中制胜之方我军何不仿而行之此上海铁厂中不难制造者也此时吴淞口炮台营鎗队营以及上海沪军防营各兵丁云集雨萃若趁此无事之日可使彼等扼险筑垒深掘土圹即以掘圹之土而为筑台之用一举两得计莫有便于此者惟督率之员当令其认真工作慎勿草率了事必须坚固巩实庶几有用而临事得收其效即使敌人不至而我亦可有恃以无恐当轴曷审处而熟筹之乎

　　台　　　
郑观应

尝闻泰西水师战法以兵船为用以炮台为体有兵船而无炮台则能战而不能守外强有余者而内固恒患不足虽有守口巨台而无前后之炮台为屏蔽为救应则亦必为敌乘此兵家之至言也迩来欧洲各国炮台营构日精往往不惜工费前刊火器篇中所论英国姆斯脱郎厂武员孟格理符新制暗台藏炮地中俗名地阱炮敌人无从窥炮弹不能及其炮以水机升降见敌至则升炮击之可以圆转自如四面环击燃放之后炮身即籍弹房药坐力退压水汽徐徐而降复还阱中其法先掘一阱藏炮于中上施钢盖适与地平所用炮手两人亦伏地中以防敌弹飞堕距阱稍远多筑土堆阱东土西使敌疑惑开炮之顷焰迷天不能辨炮在何所又备[小望] (卜至)台一座出台面探视敌情测量准的平时操演如不用药无力可藉则炮身不能缩退复有水机[一具内贮] (以兵内贴)水力激而行之升降盘旋机极灵便厥制新异足资海防英学习仿造木质台样一座埋藏海滨命铁船燃炮击之台内亦升炮燃放如对敌状兼示以台之所在而铁舰之炮始终无一弹命中船炮虽轻快其如此暗台何窃谓此台之法最宜于中国惟滨海地多松浮坚筑非易耳该炮六寸口径炮身重四吨弹重四磅用黄六角药多至五十四磅可洞穿尺五寸厚之铁甲弹子每秒仅行一千八百八十尺耳如须再远亦可将炮身酌加长大曲折纵横悉尽其妙此最精之新法也凡战舰炮台用炮排列须长短相间敌远则用长炮敌近则用短炮随机应变操纵无方然战守之道亦有常变西人用炮台不仅为可胜计亦必为可败计其所筑炮台异常巩固四周设伏暗沟地雷距台少许更筑一台纯用短炮以便击近使敌人不能岸登不得据台如势力不支则避伏台俟敌既登猝出轰击或用暗机药线引燃火药房既入彀中忽然轰发二者皆可转败为胜也至其造炮击之制考丁雨生中丞疏云造台之法极内一层必用灰墙外墙用三合土厚在二丈以外高低则视地[势之低昂] (之势一以)与水路之中线护墙必须成交角而不可成正角斜至五分之一敌炮若来自可斜拂而过其炮位及火药仓上必设太平盖以御自上而下之炮子下必设高隔堆以御横埽之炮子其最下层之地[隧] (队)加筑坚固四面俱通沟外之小炮台大沙堆亦必迤逦照应敌用陆兵闯入尚可侧轰横截然使专用炮台而无木桩水雷浮填等物阻于前则炮台亦断不能得力也张芗涛制军疏云西式之台不一或尖或圆或盖或露或作联堡子堡或陆路当冲作浮炮台可以启闭往来或水路当冲作浮炮台可以迎头截击此两式最为得力而费太重最难仿造薛叔耘星使云台式究竟明不如暗高耸不如低平铁石不如三合土西人云炮台之要约有数端一山坳岭曲隐蔽击敌不宜孤露一台外须作坦坡不宜壁立一扼要处复须有数台犄角不宜聚炮于一台一连台多作犬牙形以便两台炮力相接夹击一台后不宜背山以免敌弹反击一台上不宜多人以免多伤将士一台上炮膛不宜宽以防炸弹堕落一台后宜有回击小炮以防敌袭一台旁登岸处宜作濠堤伏连响快枪快炮以防敌人舢板登岸一台成后以炮轰试坏则更造合以上三疏观之而西人造炮台之秘要大旨已可概见今我　国各口炮台屡闻为敌人所占未闻有一能用此转败为胜之法者且究其所失皆因各分畛域台后台旁皆无炮位致为所袭耳既知其弊而防守之要端在炮台各省督抚提镇亟宜详加察勘旧台不如法者易之太稀者补之讲求造炮台之制遴选守炮台之人毋许縻费重饷以旅顺威海为前车[炯鉴]庶可得炮台之实效而海防巩固矣

　附录邹君炮台论

　炮台之法有见系越击二端华人所用者皆见击越击惟西人用之见击之炮台露出台有炮门望定来船对准而发弹平出必为旁中越击置炮山后或筑堡障炮前使敌不见炮测定来船近左右之点升降炮度转移向炮弹线越山与堡而出飞坠伤敌越击难而见击易以越击须测量见击一望而发迟速之有别耳旁中逊而坠中胜以旁中伤在船身甲厚者弹未必透即透亦不难补坠中伤在船面人物机器必有所损且见击之台敌能准击炮门若敌炮远速过于我炮是坐受敌炮而无回击之权越击之台在山与堡之后敌炮无由望击又不置炮房无药蔽目之患惟越击必须平日测量有素筑台有法若测算精确平常操演熟习则临用可以速发可以命中其法先安炮轴定点高于海平若干尺使炮轴垂线与海平成直角次用炮高四十五度之远界及平度近[界] ( )确在海面何处次审炮向度数其偏左偏右之极界确在海面何处于是括其远近左右之界分经纬线自四十五度最远界渐减至平度最近界当每度所中之界定为纬线自偏左极界渐移至偏右极界当每度所中之界定为经乃用分率将海面经纬线绘为成图凡经纬线相交之点率编字号列之于图是则海面受炮之处可以披图而知于是置测量之器于山冈或他高处其处于海面受炮之界必须一览无余测器为象限弧或半周弧其弧须大开广须广俾易于审视上安管以便窥测须备两器制两处以相距远近为底边两管同窥一点即成三角平时预测海面经纬线各交点两管同窥何交点视两弧之角度几何将各交点逐[一] (日)测定编为成表临时两管同见来船各视角度检表即知来船已到何点速电知掌炮之人按图升降转移炮度发弹无不中者但炮轴定点及两测器均须安置极稳不可稍有移动此等炮弹均禁人窥览防泄其秘或为敌所制耳兹据所闻揆之以理当不外是若再有精奥在身亲其事者神而明之以收熟则生巧之益又闻崔星使云意大利国家创成一海防妙器使炮台炮守可免敌船中人望见放炮又可极准盖其器通于电气附于远镜又能于海道图中指示敌船方向另有自行针盘指明敌船若干远近故能有此妙用炮台又暗藏不露敌船之炮甚难还击诚利器也建炮台与守炮者均宜知之

　　妥筹保护浙东新筑炮台说　　　
薛福成

奏为浙东新筑炮台关系紧要碍请　旨敕下浙东抚臣妥筹经久保护之法恭折仰祈　圣鉴事窃臣前在浙江宁绍台道任内适值海氛不靖前抚臣刘秉璋调集淮楚诸军扼要险守御复委前参将吴杰管理南北岸炮台系中敌船两次浙防幸获保全当时犹以旧炮台力较小不能远击众论惜之敌船既退刘秉璋采用臣之条议为绸缪未雨之计檄饬浙省支应局订购德国克鹿卜二十四生的后膛钢炮二尊二十一生的后膛钢炮五尊派候补知府杜冠英总理筑台事宜候补参将吴杰帮同办理仍檄臣督率稽查臣迭次驰赴镇海口门与杜冠英等相度地势择于南岸小港口之笠山筑大炮台一座安置新炮三尊金鸡山前面置炮台一座置炮一尊北岸招宝山旧炮台之下层添一炮洞置炮一尊又于甬江中流之两石矶各筑台一座置炮二尊前敌从后路节节设险经始于光绪十一年由抚臣檄派驻北岸之总兵黄锦文等所部淮军三营驻南岸之提臣欧阳利见所部达字等营分任工役划定地段各专责成数年之间淮勇趋事勤奋克期蒇功惟南岸各营稍形疲玩往往期限已迫工程尚无端绪臣以该营归提臣统辖不便催赶太过常令吴杰以所领炮兵三百余名代竣其役吴杰熟谙西法操练[精] (静)勤非特毫无虚额抑且力顾大局故每以数百人当数营之用至光绪十四年十月各台次第告成抚臣卫荣光派员验收并议以新式利器必得熟手善为照料磨擦光亮方免锈坏误事因定给按年擦油之费专委吴杰管理惟提标各营自称清苦颇思分得擦费以冀沾润密耸提臣执南北岸分派之说争委炮台一差抚臣始允照继以所定炮台经费本不甚宽裕惟吴杰廉朴耐劳尚能撙节敷用标营习气最深彼既但思自润恐致贻误遂仍专委吴杰管带提臣以所求不遂颇贻文牍于抚臣负气忿争卫荣光本拟将始终办法奏明定案适因调任交卸新任抚臣崧骏提篆之初提臣亲赴杭垣商恳撒去吴杰崧骏审知吴杰素有功绩为浙东不可多得之将弁又不欲显拒提臣致失同寅和衷之体因酌用臣条议檄派提标候补副将陈胜文会同吴杰管带炮[台] (带)仍以演炮责成一人吴杰议者以为提臣如稍喻抚臣苦衷亦以已矣无如标营将弁仍未满意既惮吴杰之遇事认真因复造不根之说以耸动提臣此臣在宁绍台道任内办理炮台目击情形之始末也今春臣由宁绍交卸起程风闻提臣复致密函于闽浙督卞宝第恳其劾去吴杰是时臣疑信参半甫入都门伏读邸抄知吴杰果被参革职人言啧啧颇疑督臣之轻听大抵[任伊](作之)始未及询访舆论所致窃惟赏罚勋陟　朝廷自有权衡非臣下所敢参末议第念海防以炮台为关键而珍护炮位操习炮兵专恃将弁之得人臣未知吴杰参革之后现派管理何员诚虑标营[但] (既)图自润罔知轻重提臣调济本标一意求胜则不独　国家数[十] (日)万金之巨帑付之一掷即臣与杜冠英吴杰及各营将士数年之心力亦觉徒劳殊为可惜臣在浙数年与提臣向称和衷与吴杰并无私交特以是非宜有公论利害亦关大局若因身已去浙缄默不言臣心实有所难安拟请　旨敕下浙江抚臣崧骏妥慎遴员管守镇海炮台并知照提臣勿再惑标营将士之言排挤得力员弁似于浙省海防有裨至四川督臣刘秉璋山西卫荣光前在浙江巡抚任内皆于守护炮台一事筹之已熟可否　敕下刘秉璋卫荣光询以守台经久之策及吴杰平日功罪待其覆奏到日则臣言之虚实立见端倪闽浙卞宝第离浙稍远甫经到任恐有不及详察之处然督臣素公着忠正得藉异同之论以资考证当亦谅臣心之无他不以臣言为忤也所有浙东炮台关系紧要缘由谨具折披沥直陈伏乞　皇上圣鉴训示谨　奏

　　美利加水师阻道说　　　
[傅] (何)云龙

炮台而可专恃则船道不必阻水雷而可密致铁甲船而可无万有不敌之虞则船道不必别筹其阻知其不然而阻船之法何者为沈何者为定何者为浮顾可忽诸美利加拓新畔旧水战犹党兵起兵舰南逊而阻道之策遂出而愈奇就闻絜要未始非水师镜也述水师阻道说　凡水师进港过堡未有不通其狭流而克攻其要害者北船径查克森非巴里二堡为鱼贯两行法径磨尔干堡兵船炮船两两依附为鱼丽一行法然磨尔干堡有浅有阻遂弗克前非克斯波嘎堡有炮台扼密士昔比河而北船过其第十号海岛炮台三百码耳而北船再过北岸于氐波散比拉以下筑炮台五南船夜辄一过如是者三十一日它如波特黑德森炮台虽损北船而无阻其阻者若磨比耳若查尔士顿若撒法那若为明屯非藉炮台力亦非资[卫] (冲)舰力此其策可深长思也凡阻船路先测水面之宽狭泥之坚潮势之高低风力之向背其次问水性咸淡咸则审其蚀物虫否水流变否火烧受否敌船入水若干冲之碍否南军牙素河阻路物壅流自失其前车乎然非炮台克护之处未见其克禁敌推之压之曳之断之也禁之而如无禁受炮必重其工视地其费有差一层未固勿贪多其法有十曰筑埧非流浅沙硬不可也留口以通已舣作转动炮台二对置如门藉基浮埧开阖之而其弊有三已船出难一也事后去难二也欲水流久且不变亦难三也南军惟[于]同治四年(于)千八百六十五筑之撒法那木架双行横障河流以八寸或十二寸方木连固每层架作台面状砖石铺之与潮涨平而南高三丈至三丈五尺厥后兵定去之入水之兵十日乃除一架南面之工倍北此阻船埧也有为行船计者如同治三年千八百六十四北船退红河径阿里克珊里耶而水落浅不得下工长倍里议造数重横埧蓄水长三里有奇英一里余十日为期于是班给斯以兵三千马车三百拆近地机器伐木于每讷作平底船运之筑自河左巨树为架中实细柯乱石以老干联络之近三百尺用煤舰四载煤杂石乘于其间右筑如在承接无缝虽流速半时即二十七里英九里而工如议第八日已浮三兵船至埧明日煤船自开船逐流下倍里复于上流筑埧六百尺留口五丈五尺以纵埧数道辅之越三日船皆行此非为阻船设然筑埧之法可对观也曰沈船非陆路接济不可非杜敌潜开尤不可西千八百五十四年俄罗斯曾将黑海船尽[沈]车那以牙弯口南军未敢轻置以此然北船过磨尔干堡后南军曾以一未成铁甲船沈之磨比耳湾东北先是沈战船渔船于此水冲自开一路深丈三尺故以船塞北军乘夜纳火药数桶于沈船电线引轰之而开此法而外尚有大索曳者是以沈船宜重厥载或石或铁以巨链连之勿露曰沈石工较省然非其地无以施也如同治元年千八百六十二南军于那始非勒以下用石断金拔伦河路因厥两岸巨石悬崖遂凿数孔入火药炸之[石] (召)坠塞流它加波多麦河华盛顿而下有堪如法处

曰植桩河下泥沙互迭则宜南军之桩植以新法于轮船锅炉上连二寸径之皮管有通塞门彼端嘴长且坚用活结绳缚于桩之下端通桩入水通气吹泥可深四尺桩定而塞管气抽绳结管出泥合与椎入无异用工四足矣一司机一职管二扶桩小风亦无大碍桩用带皮黄松长尺二寸或尺五寸上端潮平乃见列桩之法三一两行法此行之桩当彼行二桩间去四五尺排如前式渐排渐进宽二十五尺行间听埧何物小船亦可二密行法后行之桩紧靠前行二桩间铁链缚之以连行三桩为一束以半寸铜冒护之此二者缺口可备方箱盛石临断用之或用浮桩水雷以守每二丈间置二可也三方簇法每百桩成方束形方角正向水流簇距三丈自成一行次行如之距约丈许此行桩束亦值每行两束行间其桩束空处之浮埧以长且重之木两端铁链连于桩随潮涨落南军于磨比耳下湾起给尼斯堡讫东浅间皆用三法立之厥船自欲过口误撞辄伤色勒麻炮船其一也北将法拉嘎德云不除此磨比耳无以拔曰冲拒其法有三两防磨尔干堡与东浅间其沙活其浪紧其船道宽不得不从东浅置冲拒数行用坚木二大一长四五丈铁冒加其上端以六尺许三横木于长木首尾四尺处各逗其一余一横中是为半具以两半具相连于第一横木用螺丝钉贯之令活可动是为一[具] (距)五具则为一幅巨链贯之用菌形重锚系链以木之下端支沙中而上端张如翦水面下八尺或十尺为率相去二丈如以水雷代其铁冒比于木桩锐实过之一也南军以车铁条二长丈二尺或丈五尺作十字形于十字交用四本夹之连以螺钉长本一丈八尺方八寸每三尺许置铁十字如前另用小铁附横木间略似中国鹿角栅然架与架续善入水者置之敌船不以巨锚斜钩曳而开之则径冲可阻二也南军堡或孤悬同治二年北军驶小舟五潜至第十号海岛将以六大炮火门钉闭堡兵觉而舟已旋繇是作冲拒小船法短桩连贯四面如一或衡或从或斜压之不能轰之辄觉三也曰浮桩师曳锯木意也美利加水岸虚处风浪如触如掘树根坠生沙底稍辄随流低昂或以伏若锯木因呼曳锯木轮舰动之辄损鲁西阿纳邦岁遣数轲除厥木而浮桩[木] (本)之以造在多麻比格河磨比革以上三百六十三里英一百十近倭委那布勒佛处置之用坚木四长四五丈相距二尺其横木上下各二连为一架下端一箱实以砖石沈之水中近上端一桶空而浮每间四木端加铁冒诸架联络每间八木以水雷代其铁冒下面水五尺许南北之战效虽未闻法难可没但不能置之潮水长落际曰浮链南军用之密士昔比河起查克森堡讫对岸以巨链铁附木块使浮北将法勒嘎德令以水雷丽链一轰而开又于纽阿连以上三十三里英里十一近丐罗敦处用巨木三径三尺或四尺长三四尺以径寸链木于上下中缚三四以二寸径链贯三木间之孔是为一节各节距二丈五尺又于得基近未戈伦比斯处铁链横拦密士昔比河中北船未逮已遂流去而南军未厌厥法曰浮埧与浮链大一用同治元年南军置之色末搭特里二堡间木九并方一尺长二丈排为三层以钉固之铁箍两端下层居之一木离两三端尺有铁箍于铁链其链三一下二上而下者巨有一横铁管以车轨铁条贯之链连各节是为浮埧连十二双两埧曰一双为一幅横水道第一幅起毕倚炮台大锚定其一端而连第二幅则抛一伞形锚以次锚仿此然单双间用第三幅双则第四幅单又置之查尔士顿港中何革海岛而变厥法铁链较[轻] (经)以四分寸之三铁条为之用木四方一尺长丈五尺两端铁箍以铁条悬木下铁链如前然不耐久同治二年千八百六十三密士昔比河浮埧巨断之出口四流北军攘自末里斯岛数日得三十有三云罗斯活沽河浮填北将固性以舰压之而击其弊有三一上面窄则船可压行非重重编链无裨也一两端不系之桩与锚船即不压亦必推之前行非链断即埧开矣一横受流抵力必大曷若上重下轻顺流而浮同水雷用之乎

曰浮牌较胜浮埧长短靡定排为四层每层用一寸半径之橡木以钉连之上层当下层夹缝或上下斜交面各二丈至二丈五尺连以曲铁板贯以螺丝钉悉加螺其对敌一面如巨铁杆是为一牌牌与牌遂连长六十丈或八十丈两端铁链系桩随水长落然南军用之辄被波逐或乱木日壅抵力弗支而溃如阿拉巴麻河造牌木九万立方尺工二千五百驴车二千五百起同治元年千八百六十二明年西三月成而未连水卷一空如又羊苏河罕六斯近克斯波嘎之浮牌四连杂物积之毁于北船未至时矣论者曰非留空奚以免壅非排宽十丈联无算小牌又奚以免压且推也有希理哈者遂设一紧法用尺方木长一丈五尺排作方形两层纵横交加成一方排用二寸许之铁丝绳排为一行排间相去一丈二尺排行五六每排定以一锚每行首尾定以一巨锚方角相首面积十六丈为率牌侧裹铁以铁浮标助其浮力曰浮绳亦南军之也初波嘎那水牌于南北未战以前船行印度水中巨绳被螺轮卷之愈转愈紧除之匪易滞航数日于是南军遇水深不克[ ] (坚)桩辄藉绳以阻其在查尔士顿以巴米都木浮巨绳木之两端尖圆远即难见绳端七寸用二铁环连于浮标相去二丈大锚定之复缀小绳于巨绳其一种浮标黄松径二丈五寸长三丈九寸匀排连之巨绳十五为一节绳两端及中大一用大锚定之节节相续是为一行行距百尺凡两三行次第而栏北军多本德带用船第一次攻色末搭堡遇绳即怯于进而南船时误触之埃氐瓦明轮船飘流下绳结而停哲斯德非德明轮船泝流距此十码卷绳入轮巴米多斯对德铁甲螺轮船至此绳缠下锚除之又有螺轮船避敌出港突触浮绳[绞] (较)塞轴孔进退两难藉它船力引回查尔士顿此其效也欲省而易莫此法若[然]弊亦易滋系之非固则漂防之不周则割敌可以艇潜割以铁丝绳以重锚抛远其亦可乎或疑潮有低昂流有缓急如浮标易移绳辄互绞何是赖守者理之以时使无丛杂小绳两两相比一段一缚作篆形自松紧旋绕之病而莫善于合牌绳水雷用之法以木牌为等边三角形匡用尺方木十有三每边木四各长八寸以半寸径螺钉连固之三角裹铁厚寸许宽长大一二尺四寸镶入木中面与木平上下两面铁皮蒙之中空而不入水取其浮力大也下近三角有铁环一其节活以铁链贯环各节之相连在此排为弓形背向敌船两面倚桩四行为率每排坠菌锚一外内两行资巨锚定之远流锚炼与水面齐勿过四十五度水宽可距四百码宜资铁桩或石基筑一炮台牌背倚之否则泥克固锚形其如巨箱而方浮之水上系一铁链定以巨锚其间相去四百码根以作铁甲转动炮台置一二炮其外一行牌各出杆一长四尺杆端加配一磨发水雷敌舟初冲浮牌可以稍让渐进渐深弓背抵力渐大船之率速渐减有四益焉已船易辟易入其益一流物自出牌罅罔有或积其益二洪涛超越潮落与低其益三有事置易无事除亦易其益四或曰法犹有进其绳以菌锚定之以空心水雷浮之无论明轮螺轮遇绳辄绞水雷入轮而轰其留已船之路以四五十丈率宜用电引水雷临时置之无难也综而论之可两词蔽也曰沈不如定定不如浮

　　美利加炮台经验说　　　
傅云龙

开之初土人不知炮为何物安问台耶畔英吉利炮术未精壁垒辄藉木石党兵起南台旧式难禁北击乃易沙泥护铁甲高于水面曰陆炮台低于水面曰水炮台又活炮座曰铁甲转台以汽机行之曰铁甲浮炮台然使船多十五倍则必蹙台炮至无以回此非臆说也比之求野庶免向壁欤述炮台经验说　咸丰十一年后南北兵起之年船与炮之术益精北将波尔特立军四载深知其国旧垒与台无一能当末尼妥耳及牛艾恩帅子炮之击者砖石居多故也泥沙筑之少胜不第耐击即不胜不止敌费时且费弹然则无弊已乎曰有受弹扬沙炮口易塞如故北刷堡时弹未裂炮而炮与毁等是在防之者炮台可恃而不可恃也如是欲恃以阻敌船则波尔特断之矣曰无论何种台不能阻之矣此非妄语假如炮台可击铁甲船一千七百六十码以圆之半为界敌船必行圆径为三千五百二十码速率约半时西一点钟行三十三里海里十则过三千五百码之路费时十二分此十二时约发炮四第一为一千七百六十二码第三为五百八十六码三分码之一第三已过炮台五百八十六码三分炮之二第四相去一千七百六十二码第三为五百八十六码三分码之一第三已过炮台五百八十六码三分炮之二第四相去一千七百六十二码若过三十船十二分时中发炮三十次则台须五十炮方能敌也露炮尤忌或曰同治元年南军德罗里斯布勒佛炮台击末尼土耳铁甲船二年色末搭堡击退北铁甲九船之一撤边山峡炮台击失北船二谓非炮台奏功欤虽得瓦嘎那古累嘎炮台非刷堡固阑德堡各落佛堡非克斯嘎波炮台磨尔干堡水炮台皆为北军所击不克回炮何也列炮百尺不嫌其远旧法露炮相去二丈十五为一行南台类然厥后悟列炮太近辄为末尼妥耳牛艾恩帅子等铁甲船十一寸口径及百磅螺丝炮弹击毁倘通行打则一弹辄击数炮旧说陆炮一抵船炮十非也露台虽立隔堆船炮猛发开花子卷筒子则守台难南军用铁轨条迭二三层作炮房善矣然十寸径弹炮之犹易不如沙垒露一小面铁甲厚二寸许可经百击船炮左右可自移而台否于是有铁甲转炮之架船炮远近可自主而台又否于是有铁甲浮炮台之汽机鲁西阿纳一台浮自纽阿林而火已当查克森非里巴二里降时非台咎也先是炮台南多踞之后浸沦北有足征者曰色末搭布在查士顿港与色里凡岛末里斯岛相持作五边形壁石坚炮眼三层上一层露炮也无护对末里斯岛其间水深船不克进巨舰得达厥北宽一千七百码咸丰十一年千八百六十一南军拔之获炮七十有九其中二十四磅弹者四十有一四十二磅弹者十八寸径口轻炮八八寸径口果伦比耶炮十有一十寸径口果伦比耶炮二藉沙袋起高隔堆其南与后如前增太平盖护药仓也除可火物增七寸径口布鲁克斯炮阻查尔士顿水路而复择要增台同治二年千八百六十三堡炮击沈北军一北军筑三路炮台助铁甲船以击炮所列炮免毁一耳更炮复毁仅余大车轮数炮藏之仓而堡未设北台之三路甲路在攻瓦嘎那第一次平行垒后距色末搭堡三千九百八十码有八寸径巴洛德炮二三十磅弹回得卧得炮二十路在攻瓦嘎那第二平行垒后台三一为布老那距色末搭堡三千五百十六码有八寸径巴洛德炮二二为罗斯克阑距色末搭堡三千四百四十码有六寸四分径巴洛德炮二三为米德距色末搭堡三千四百二十八码有六寸四分径巴洛德炮二丙路在攻瓦嘎那第一平行垒西南台五一为黑斯距色末搭堡四千二百七十二码有八寸径巴洛德炮二二为黑努距色末搭堡四千二百七十二码有八寸径巴洛德炮有六寸四分径巴洛德炮二三为斯低分斯拒色末搭堡四千二百七十八码有六寸四分径巴洛德炮二四为斯忒琅距色末搭堡四千二百六十码有十寸径巴洛德炮一三路而外又炮台一名克比耳旧名俄鲁耳刻有十寸径田鸡炮二

曰磨尔干堡在磨比耳角是角为磨比耳湾东拖西向之沙长数里与壁杂砖石筑自道光十年千八百三十扼磨比耳湾使黑西哥海湾来舰不得径进此湾也巨舰过磨比耳角与东浅间东有浅故云距磨干堡近者四百尺初筑形势未审后于咸丰七年千八百五十七在比嘎多非尼岛东磨比耳角西相去十里有奇英三里余筑设尼斯堡然距较远磨尔干堡之垒为六等边形沟深且宽六面凸出炮台可护沟露台上有屋遮炮惟墙内炮露有八面形之砖炮台相去二十码守者有屋堡门面北南军见非里巴查克森色末搭三堡难守之病本欲于此更张仓猝仅于四围间用沙作斜面于沟路筑二台于西壁外增一台以沙袋立大隔堆一护药仓也然磨比耳角风积沙成堆北军亦倚沙筑炮台于堡侧每堡有九寸径之炮同治三年千八百六十四北炮击堡其炮一百三十有六无一完者曰非里巴堡曰查克森堡大一在密士昔比河岸扼墨加哥湾那纽阿林船路壁皆缚也有炮房南守查克森有三十二磅弹炮二十二果伦比耶炮二螺丝炮一第二层台果伦比耶炮二第三层台八寸径田鸡炮二西北炮房有三十二磅弹八东北炮房有三十二磅弹炮六此外轻炮十大车轮铜炮七水炮台有螺丝炮尺径果伦比耶炮一九寸径果伦比耶炮一侧墙有三十二磅弹炮三凡七十有五然露炮多而炮房又近水面守难以此虽水急且浅而北船过大台炮末如之何曰第十号海岛在密士昔比河湾科仑斯堡之下与新马德里堡相望台四其炮或二或四河左台十有一长四里许英一里有四分里之一第一台名勒克尔以次至十有一皆列第十号　海岛对面然工拙甚连台一壁高五尺厚二丈二尺无隔堆无分藏火药室药桶置之台基蒙油布聊避湿曝而已总火药仓难可耐击工厂在旧民房外敌炮及之储粮轮舟二悬黄旗为息处如遇巨炮非避林后不可然北军炮轰二十三日而台无重损泥沙胜砖石也曰非克斯堡嘎堡在密士昔比河左者亦露炮也地势既得壁垒皆泥沙其后足当铁甲船炮然低甚南军葺之增抵开花弹兵房北军不能拔陆军合击乃胜先是北船过堡开花弹注台上炮兵四壁台炮三十有奇未能敌船炮四十藉非露炮当不至此曰波特累得森炮台亦临密士昔比河比非克斯波嘎壁垒为巨台麓河宽里许曰密苏厘五炮台当第十号海岛未拔时北密士昔比河右岸氐波敦比拉以下数里倚密苏厘筑此陆路横至第十号海岛不过六里水路三十三日北军既得新德马里则第十号海岛下游陆行可至氐波敦比拉过此以往水道可航北军之筑第五台断水道也然南船夜行凡三十一日无恙曰布拉斯给堡在撒法那河岸砖石为壁南失北得曰瓦嘎那堡在末里斯岛南军沙泥为之所以援色末搭也比筑平行垒逼之而拔曰非刷堡在冈非德里德海角以防格布非鸦河口之以阻为明屯之路沙子筑壁有隔堆坚且厚火药仓有太平盖炮虽露列相去十丈北船击之不克其以此乎陆军夹击乃拔是堡非不得地病坐造堡人韦丁未知外滩形势临海太逼易受船炮若向后三里有奇英一里余虽难禁陆军筑平平垒逼之而攻然船炮难逮厥前复以台之行列起浅讫阻则敌兵难可扑岸非入水浅之末尼妥耳船增引水人不能入给巴非耳河之浅水路是以筑台微独审地当大一测水曰西立登黑德炮台南军依旧法筑之北击而炮手辄避近之故也曰乞斯韦拉坚堡南军依新法筑之炮位既远隔堆复高以旧石为基以沙袋土高为护曰牙素河炮台曰梅尼斯波罗河炮台大一以坚称炮之巨者十有七御前密甚然后可陆攻曰门罗堡其固逊非刷堡远甚难耐末尼土妥耳与牛帅恩子子铁甲船之炮虽然彼易夹攻此非渐逼渐攻无它策也费时较久曰阿尔刊索炮台南军用车轨铁条双层为炮房顶厥孔顶容炮口炮口凡十内有九寸至十寸口径者三然北船列炮十余毁其炮殆尽论者遂谓与露炮同一难恃耶不然耶抑战之罪耶曰固栏果夫炮台一十有三散列千五百炮内其中为五门高五丈三尺余宽一百有九尺然皆露置寻失曰多罗惜堡南军筑之红河岸有一方离城水侧三里许英里一中有炮台铺轨铁双炮孔坚铁为之裁露炮门孔内作寻常反面形炮有转动之架北军既得于五百五十码外试开花弹击炮成孔长一尺二寸宽八寸着若二十弹毁矣

曰包额勒堡在昔打甫与小多非那岛之间以护戈阑德峡以阻磨比耳湾进密士昔比河之路堡筑河中蛤蚌壳堆潮大时垒基低于水面炮台基高于潮面台基之内埧以蛤蚌高至潮之老平面而止基之外置木箱长十丈宽五尺高六尺用一尺二寸方松木为之中实以沙外护以石西面受敌先筑之高八尺厚二丈五尺内外皆斜面也堡炮面各列三炮房之底径一丈八尺上径二丈四尺隔堆高于炮房三尺引至垒顶高九尺至十二尺又引至太平盖其炮基相去六尺堡外有垒高四尺六寸一防敌艇潜袭一护守者出入也堡中高台有隔堆有枪眼台上有回德卧德炮二有护守兵垣一其药仓弹房工与兵与医室皆有太平盖每炮有分藏火药房隔堆障之炮房容炮转动一百十度至一百七十度逾此可隔割堆让之欲减则增沙袋补之初第十号海岛炮基地松列炮五十有一发而震损三十有八此基鉴之先用方尺二寸长丈二尺之四木平列相距三尺再驾四木尺寸如初两层从衡各割厥半相入而平成棋枰方格形是为第一层比墙顶低八尺泥沙筑方格中繇是而两层用木十四而三层用木十二而四层用木十皆一尺方木作八等边形铁螺丝层层连固层递收狭三尺成台级形炮兵之蔽身以此炮架磨心植于半寸厚铁板中其根贯下二层水盘有十字木扶之使直其木长五尺宽一尺厚五寸铁螺丝连之台面台上之屋四斜溜内松香弥隙此水炮台法初意用化形石其十字架以铁而临战以木亦急就法堡西水路用水雷铁冲锯阻之北攻十有一日无恙然南军惧东无壁自弃之自毁之惜哉曰查安见布勒佛炮台在阿勒巴麻河右岸距潭北比河左岸之额文布额佛若二十四里英里八在二河会流上游一百五十里英里五十磨比耳之上三百三十三里英里一百十一南恐磨比耳[沦] (伦)于北乃筑台以遏北船入二河也台距[阿] (河)拉巴磨河干凡九丈一尺地踞湾内斜临沙堤陡甚阻船便于击即过亦便于后击也有两滨与河略成角形于滨置炮二高于潮面五尺余置炮堂低于地面数尺其平面所向各异后有垒于炮台齐炮既非露下又暗道通其总路宽四尺深六尺路一而分四通八达其总火药仓就无水滨为之距堂相距中有厚垒护守兵也从此放枪可以敌船之炮门非隔堆也而有其益储器与医工诸房皆有太盖及巨隔堆能断通行贯后之弹南人查尔士顿船撒非那为明屯非克斯波嘎诸处所学之技复增知慧于艰险者已尽于此然以六七十门大炮攒击犹恐不支此外日沛克堡在里固来赀河班德查德吝湖波那湖之间曰纽阿林垒独长取护也诸为明屯之给巴非耳河纽本之纽斯河大一有垒曰给泥斯堡垒近磨比耳城曰克吝止堡垒曰麻迦里他堡垒大一近佛难低那曰特里堡垒曰占斯敦堡垒曰丙克尼堡垒曰丹阿勒森堡垒曰那使非勒堡垒大一在冈比阑河曰步拉希尔城垒曰撤边山峡城垒曰嘎佛斯登城垒曰音阿奴拉城垒曰恒里炮台有二一在哲末斯河岸一在田捏西河岸曰科仑斯炮台曰新马德里炮垒曰比罗美末斯非炮台曰波德给布森炮台大一在密士昔比河岸曰若日登炮台在散氏河岸曰边撒果拉炮台曰撒法那炮台曰波度落油炮台曰奴罗德炮台曰色里凡岛炮台曰末罗斯岛炮台曰哲末斯岛炮台曰塔河炮台曰巴末里苟海峡炮台曰波佛克岛曰阿布麻勒海峡曰隈纳基河岸炮台曰那尔佛克炮台曰休韦勒角炮台凡此皆临水者也其内地诸垒如根得基之包令固令勿尔治尼亚之阿克登里知门德彼特波革先忒推拉田捏西之冈比阑加拍大率南据之而北拔之炮台弃取固未可以成败论然综厥大要炮不宜露也列炮相去不宜近也台不宜砖石也台后不宜空也铁甲炮房露面沙垒不宜大也沙子隔堆不宜薄也炮房应敌弹之路宜成交角使弹来遇斜偏行不宜成正角也而炮台之炮则视台高水面若干而异南北军滑膛炮十寸十五寸十一寸口径者于低台得力尤多尝闻末泥妥耳铁甲船之活铁炮座被十五寸径之弹损螺丝冒盖击力散着平面也再击即通高台则宜用巨螺丝炮议者曰田鸡炮如作螺丝其击铁甲船当复何如此南北军未见及者也

　　铁路侵地说　　　
李提摩太

自来攻城地首在兵精挫锐摧坚端资利器苟非教习于平日安能敌忾于临时考昔成周讲武之法其春夏也有振旅拔舍之制其秋冬也有治兵大阅之制是四时皆教也其辨名号也有县鄙家乡官野之异其辨旗物也有诸侯鄙军吏鄙野之异是内外皆教也四时皆教其味之也精内外皆教其训之也广其后子孙之教吴宫穰苴之斩庄贾田单之燕军勾[践] (贱)之破夫差类皆运以精心贞以定力选其精强深其教养故能壮我军之声威而制敌军之死命彼甘宁百骑能曹营背嵬五百可摧金虏胥是道也今日西人构用战专用火攻彼此击往往稍挫前锋难资后劲尤宜参以兵法阵图穷研娴习一经临敌乃能策应自如是以纵横上下俯仰古今用兵之道战必胜攻必取有恃而不恐无往而不利者舍练兵选将演阵制器之外更何从别神其用耶而抑知近日西瀛各国有不战之战妙于战无兵之兵神于兵以此制敌何敌不摧以此攻城何城不克得最操胜算之一物焉其物维何盖即造火车建铁路是夫火车之行于陆犹火轮之行于海说者不过谓其转运迅速[价]轻减利于商贾便于民生而已又何关战争之局兵刃之端其利害竟于此极哉然西瀛各国有铁路者甚多今姑置他国无论但就最近中国之俄罗斯言之俄之强大冠于欧洲其虎狼无厌之心亦为万国所共知观其通市于回部西北皆由铁路造成始逐渐肆其并吞之志如西历一千八百零二年俄罗斯与波斯人交战一千八百二十四年俄罗斯有一大帮商人至波斯贸易一千八百二十八年俄罗斯与波斯立约俄得地两处一名爱里湾一名纳其湾一千八百四十八年俄罗斯在阿拉海立炮台此俄在亚西亚之东第一次建炮台也一千八百六十年与中国立和约得吉林东边地名海参是年又在伊一带用兵一千八百六十五年俄占图其斯丹地方现建为省一千八百六十八年俄占撒马立水纳法撒省一千八百六十九年占里海东地名克那罗波一千八百七十年在里海东得密加罗与姆那加里两处一千八百七十一年占伊一千八百七十三年占波奇洼立亚姆大耶省一千八百七十六年又占可卡里立非加拏省在茶突地方设立炮[台] (击)一千八百八十年在里海东试造铁路一千八百八十一年又占亚斯卡巴地方一千八百八十二年退伊与中国一千八百八十三年里海至黑海铁路造成一千八百八十四年连占美尔洼沙那克并普里克尊等三处地方一千八百八十五年又占苏飞卡亚可巴两处地方一千八百八十六年又占巴图稳地方一千八百八十七年又占克尔奇地方一千八百八十八年由火车到撒马其铁路业已全行造成此里海东西有六千里左右地方已为俄侵占殆尽总计俄罗斯一千六百八十二年即康熙十二年全境有五百六十万方里至一千七百二十五年即有六百八十万方里从前祇十一兆人近日水陆路途俱通全境有八百五十万方里有一百二十兆人足见俄国开通一处铁路即侵占一处地方是铁路之置于商贸易费货物往来犹其余事而独军旅之际关系尤重大凡有铁路之处一有兵端非特邮传信息不虑稽迟即有遇警报仓猝征调刻期立至左宜右有俄顷云集使敌营侦探者几疑飞将军之从天而下也夫地方之有铁路譬如人身血脉流通手足灵捷猝遇意外呼吸之顷臂指相使四肢并举自无掣肘之患其未建铁路者则如癃发之人半体不遂举动不灵横逆之乘无可相助亦惟仍其侮辱而莫之御也讵不大可哀哉可知两国交战总视何国能日集兵速而且多者即操胜算若敌人压境而无铁路非但兵粮不易调集即部署有方亦仓皇莫济矣今俄国殚心竭力在亚西亚制造铁路约五六年即可告竣彼时由俄国至中国新疆伊犁得吉林东三省等处不过数日兵可驰集兴言及此曷胜悚惧总之车路之设在中国今日有难缓图者矣用将俄国历年开路占地情形逐细译论不惮再三之有心人其深谅此苦衷也夫

　兵政十六兵制
　　密陈标营积习难改将才宜保护片　　　
薛福成

再查定例提督专辖通省标营及各汛所有旧式炮台近来武备日精讲求西法如北洋之大沽北塘旅顺威海卫等处南洋之吴淞口及长江一带暨福州台湾广东各要隘均已建筑新式炮台莫不挑选勇营或另募炮兵遴派得力将弁管带驻守未有专用标营者诚以标营积习太深无从整顿昔胡林翼曾国藩等已详言之若辈图得一差即视为利薮偷减侵蚀必误大局浙东招宝山之建炮台始于升任抚臣杨昌骏遴派杜冠英吴杰经理其事历任抚臣相继其委任所需经费皆由抚臣设法筹给故一切用人立法亦由抚臣主持与标营绝不相干当升任抚臣刘秉璋在浙时提臣欧阳利见听镇海参将郑鸿章之言屡求撤去吴杰刘秉璋坚拒不从未及数月敌舰犯口吴杰两次开炮获胜是时吴杰声望实出欧阳利见之上至今浙东士民皆能道之郑鸿章旋经刘秉璋劾罢有案迨刘秉璋升任以去标营每思乘间揽管台务臣尝以吴杰之当留为新任抚臣详晰言之抚臣卫荣光崧骏皆告臣以在江苏时即闻吴杰之名去年卫荣光以将才保荐吴杰而标营嫉之滋甚此次标营乘新旧督抚臣交替之际设计播弄而吴杰竟被参劾臣窃维多事之秋人材难得方今创办海军整理防务苟稍有可用之才必当延揽而激励之培养而护持之如吴杰临廉任事勇操练勤威望素着一省之中实不多得乃竟终于颠蹶从此志士寒心宵人增气为营将者知守法奉公不能自全将竞以侵克饷项为献媚之计恐于风气大有妨碍臣是以不惮烦琐敢再据实密陈伏乞　圣鉴谨　奏

　　论近年营勇之弊　　　
陈耀卿

自来为邦之道足兵与足食并重然而兵之不可不足也明矣洎营制坏而兵如虚设食向者皆老弱不堪之人以致发贼遽兴无人抵御任其纵横十有余省生民有涂炭之嗟朝野乏挽回之策不得已招勇立营以资战伐谋臣则六韬皆裕将士则百战不挠至今传为湘军淮军之制夫固能攻城略地所向无前较之往日营兵何啻天壤之别乃自发捻既平之后忽忽者垂卅年矣谋国者知营兵万无规复之理而又念自昔有言兵可百年不用不可一日无备不得已仍将各路营勇酌量留存以资防范或屯于扼要之区或置诸严城之内或分巡乎水次或保卫夫厘金凡此皆称为防营其饷项一切则依样支销照常领给而所谓营官者拥坐厚薪高抬身价问其勇数则八折者有之七折者有之甚至于不过二三折亦有之者既已大减乎人数矣而其所发之饷项尚须按名例扣每一关饷各扣若干其所扣为何事则名目烦多姑[不] (于)显述各勇隐于心不敢声张一字否则开除便[使] (便)无啖饭之区非无大帅檄委点名以期核实无如信息既已传通早自募人充数号衣在体谁辨其为半属急就招来者耶委员之饯席既终新募之勇丁便散一转瞬间不过费些须仍属安然无事其所赚之多金虽曰筹防局不免应酬支应所不无小费然一月数百金一年数千金十年数万金犹其余事耳此等情形一营如是营营亦如是一省如是省省亦未必不如是国家无事四海晏安不启兵端毋庸征战似可不必计及故诸营亦安之若素视同固然其未膺阃寄者只须自寻门路行贿要津所枉者尺所直者寻断不敢启吝惜之心致让人以先鞭之及已授将领尤当馈献频仍岁时分润不合因小而失大何堪畸重而畸轻核其交纳之需亦颇骇开消之巨用项之繁然究之所出者巨而所纳者仍不支乎相沿成习相习成风我何人斯而敢独不如是乎此之谓上下相蒙内外同济欲恢营制难乎不难故当日患营兵之不足者今又患营勇之不足矣营兵不足则招勇以变其法营勇不足更将以何法变之乎不观近日开差之各营乎补足人数颇不容易或手无缚鸡之力不堪任使者有之或目未睹火枪之器不敢施放者有之加以口粮不足途路绵长非乘间以脱逃即随处而潜遁将领逗留不进退缩不前职是之故即勉强成营到彼敷衍试问此等勇丁能期以奋勇以赴敌乎一败途地固所宜然临阵溃逃势所必至主将虽勇能只身以尝试乎此亦断断乎无是理矣乎目前之营官新授者则未经战伐殊觉头绪之全无即几辈宿将老成历数十年来养尊处优骄蹇已极食前方丈侍妾数十人华屋千间良田万亩久已视此[身]如九鼎之重非复当年起自田间身无长物一心任事径情直遂时可比故将战则逃既战必败此亦一定之理而不必讶其前后异辙也何也昔则瓦注今则金注也夫以此等将官管带此等勇丁而欲其于枪林炮雨中争城夺地不亦戛戛乎其难之哉不亦枉费国家之军饷朝廷之帑项哉说者谓此等营官固不能期其战胜攻取矣而此等勇兵则怯于公战者偏能勇于私斗其初开差也则沿滋扰途作践百般及抵防次也则强买强卖无所不至甚至抢掠者有之奸淫者有之诛之则不可胜诛不诛则为恶逾甚跋前疐后末无可如何安得更有曾胡彭左诸公应运而生其抱负运筹于帷幄之中更将营勇之弊一一铲除而更张之庶乎军务可期一变而有起色否则因循玩忽依样葫芦贻误国家伊于胡底耶彼倭奴者诚不难以一鼓平之灭此朝食特误于我之营勇非复三十年前之身手耳谋国者其知之否乎
 
　 
卷五十九　刑政一治狱　刑政二教匪

　　　狱囚
  </div>
  <div class="pagination">
   <a href="皇朝经世文三编_page51.html">
    上一页
   </a>
   <span>
    ...
   </span>
   <a href="皇朝经世文三编_page47.html">
    47
   </a>
   <a href="皇朝经世文三编_page48.html">
    48
   </a>
   <a href="皇朝经世文三编_page49.html">
    49
   </a>
   <a href="皇朝经世文三编_page50.html">
    50
   </a>
   <a href="皇朝经世文三编_page51.html">
    51
   </a>
   <span class="current-page">
    52
   </span>
   <a href="皇朝经世文三编_page53.html">
    53
   </a>
   <a href="皇朝经世文三编_page54.html">
    54
   </a>
   <a href="皇朝经世文三编_page55.html">
    55
   </a>
   <a href="皇朝经世文三编_page56.html">
    56
   </a>
   <a href="皇朝经世文三编_page57.html">
    57
   </a>
   <span>
    ...
   </span>
   <a href="皇朝经世文三编_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
