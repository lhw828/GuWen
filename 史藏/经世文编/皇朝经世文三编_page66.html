<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 66 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 66 页/共 67 页
  </h1>
  <div class="content">
   卷七十八　洋务十外洋通论四

　　西法为公共之理说　　　　　　　　　　　　　　　　　　　　　
薛福成

欧美两洲诸国勃焉兴起之机在学问曰新工商奋绩而其绝大关键皆在近百年中至其所以横绝寰宇而莫与抗者不过恃火轮舟车及电诸务实皆创行于六七十年之内其它概可知矣今之议者或惊骇他人之强盛而推之过当或以堂堂中国何至效法西人意在摈绝而贬之过严殆皆所见之不广也夫西人之商政兵法造船制器及农渔收矿诸务实无不精而皆导其源于汽学光学电学化学以得御水御火御电之法斯殆造化之灵机无久而不泄之理特假西人之专门名家以阐之乃天地间公共之理非西人所得而私也中国缀学之士聪明才力岂逊西人特无如少年精力多縻于时文试帖小楷之中非若西洋亿兆人之奋其智慧专攻有用之学遂能直造精微斯固无庸自讳亦何必自画也上古之世制作萃于中华自神圣迭兴造卦画造市易迨耒耜造舟车造弧矢造网罟造衣裳造书契当鸿荒草昧而忽有此文明岂不较今日西人制作尤为神奇特人皆习惯而不察耳即如尧典之定四时周髀之传算术西人星算之学未始不权舆于此其它有益国事民事者安知其非取法于中华也昔者宇宙尚无制作中国圣人仰观俯察而西人渐效之今者西人踵中国圣人之制作而研精不辍中国又何尝不可因之若怵他人我先而不欲自形其短是讳疾忌医也若谓追随不易而虑始终不能胜人是因噎废食也夫青出于蓝而胜于蓝冰凝于水而寒于水巫臣教吴而弱楚武灵变服以灭胡盖相师者未必无相胜之机吾又安知千百年后华人不因西人之学再辟造化之灵机俾西人色然以惊睪然而企也

　　澳大利亚可自强说　　　　　　　　　　　　　　　　　　　　
薛福成

往尝论南洋诸岛终古不生人杰至今为西人所钤制亦必终古无自立之时以其地在赤道下有发泄而无收敛生人皆颓散昏懦才智不生也若数百年后可以兴人才可以张国势者其惟澳大利亚乎澳大利亚一洲职方外纪谓之第五大洲海国闻见录所绘之图署曰人不到处瀛寰志略称其地古穷荒不通别土明代西班牙始寻传之荷兰法兰西旋据旋弃最后英吉利得之谓其地广漠无垠百余年后当成大国南洋诸岛当听役属如附庸于是极意经营垦辟迄今气象振兴其言果大验矣大抵地在温带非极寒极热之区如亚洲之中国日本及欧洲美洲诸大国气运循环周流往复无不可以盛可以衰而复盛惟寒带热带之下则无望焉澳大利亚实与南洋诸岛不同地处极南其北境虽稍近赤道其中路及南境已在南黄道之下实与中国之吴越楚蜀相等惟五六月则为彼之严寒十一二月则为彼之盛暑不过互易其序耳而天气和平土脉膏腴固大可有为之地也此虽为英吉利所开辟然西人居此者尚不甚多土人则昏蒙朴陋风气究未大闻是以种植商矿之权半为华人所操西人与土人虽皆忌之而终不能尽驱之也澳洲如有自强之一日其必华人之种也

　　论欧洲形势　　　
俾斯麦

德故相俾斯麦曰今日英国大势必有一旦决裂邦交而与俄法干戈相见盖今日法欲必得苏丹俄欲必获印度故英之于两国本敌国也则俄法之当同盟是自然之理固不须区区订约成否而定也英国此时欲守苏丹及印度必不可不先守埃及埃及之地兵略所关系也是以英国政府视为政策之中坚且观俄国在埃及之实情益有可惧然英国自知与俄法交战其力不敌欲得一友邦而假其力顾隐忍至今如德奥两国皆未能副其愿想将来亦必如是也英国所惧实在此也且更有可虑者英之立国在海中向称天险然近数十年间国内形势大变非复前日之可比而其防御之方依然守旧较白林吞当时毫无所改英国亦自悟其不可恃其怀惧亦宜矣由此观之此后若有战争其能制胜必在英国海峡及北海之间而拥强兵者欤英国海峡一部法之海峡舰队恢恢然足以敌之若辅之以俄国巴尔结克海舰队则英之必败可知事苟至此则粮道必绝军门受降亦意中事耳英国知之已久是以盛兴海军以为维持海上之大权英国宗旨既在是则为之敌国者务避海战而出陆战直冲其伦敦都城以决胜败于一举是亦英之敌国所不可不知之策也

　　通筹南洋各岛请设领事官保护华民疏　　　
薛福成

奏为英国属埠拟添设领事官保护华民并通筹南洋各岛派员先后次第恭折仰祈

圣鉴事窃臣查光绪十二年两广督臣张之洞派遣委员副将王荣和知府余瓗访查南洋各岛华民商务奏称该委员等周历二十余埠约计英荷日三国属岛应设总领事者三处设正副领事者各数处经总理衙门议复在案臣于光绪十六年七月准总理衙门咨称据海军提督丁汝昌文称此次巡洋如附近新嘉坡各岛曰槟榔屿曰马六甲曰柔佛曰芙曰石兰莪曰白蜡皆未设领事华商因受欺陵剥削之苦无不环诉哀求拟请各设副领事一员即以随地公正殷商摄之统辖于新嘉坡领事因先与该外部商定核给凭照如能办到实于华民有等因到臣当经办文照会英国外部援照公法及各国常例声明中国可派领事官分驻英国属境俟商有端倪拟再咨明总理衙门详筹妥办臣窃思领事一官关系紧要而南洋各岛华民繁庶若不统论全局则一事之利弊无以明若不兼筹各国则一隅之情势无由显臣谨综其始终本末为圣主敬陈之大抵外洋各国莫不以商务为富强之本凡在他国通商之口必设领事以保护商人遇有苛例随时驳阻所以旅居乐业商务日旺即游历之员工艺之人亦皆所至如归而西洋各国领事之在中国权力尤大良由立约之初中国未谙洋情允令管辖本国寓华商民与地方官无异洋人每有人命债讼等案均由领事官自理往往掣我地方官之肘从前中国各口之枝节横生亦实由于此然即在他国不理政务之领事仅以保护商务为名者各国亦视之甚重稍有交涉即筹建设盖枝叶繁则根本固耳目广则声息灵民气乐则国势张自然之理也中国领事之驻外洋者在英则有新嘉坡领事在美则有旧金山总领事有纽约领事在西班牙则有古巴总领事有马丹萨领事在秘鲁则有嘉里约领事在日本则有长崎横滨神户三处领事有箱馆副理事盖南北美洲与日本各口迭经总理衙门与出使大臣筹划经营建置较密惟南洋各岛星罗棋布形势尤为切近华民往来居住或通商或佣工或种植或开矿不下三百余万人即委员王荣和等所到之处亦已报有百余万人臣窃据平日所见闻参以张之洞原奏计华民萃居之地荷兰西班牙两国所属应专设领事者约四处曰苏门答腊之日里埠曰噶罗巴曰三宝陇等埠曰小吕宋英法两国所属应专设领事者约五处曰香港曰新金山曰缅甸之仰江曰越南之北圻与西贡他如槟榔屿等处已可相机设法或以就近领事兼摄或选殷商为绅董畀以副领事之名略给经费而以就近领事辖之斟酌盈虚随宜措注要亦所费无多就南洋各岛而论祇须设领事十数员大势已觉周妥加以略有添派综计岁费当不过十万金窃查各关洋税项下每岁提拨一成半作为出使经费约银一百数十万两而近年出使各馆所需暨游历人员所用统计当不过六十万两总理衙门原议以其嬴数豫备添设各国使臣之用臣愚以为西洋头等强国均已派有使臣即二三等之国亦由各使就近兼摄似暂无须多派惟逐渐添此十数领事者则商政日兴民财日阜息息有与内政相通之故且慰舆情于绝远不启华人觖望之端收权利于无形不开外人姗笑之渐所获益较之所费奚啻十倍

臣尝阅各国贸易总册以洋货土货出入相准每岁中国之银流入外洋者约一二千万两又考数年前美国旧金山银行汇票总数每岁华民汇入中国之银约合八百万两内外虽该处工资较丰而人数尚非最多则推之古巴秘鲁可知推之南洋各岛又可知矣夫中国贸易与各国相衡亏短甚巨然尚有可周转者以华民出洋所获之利足资补苴也倘此源再塞则内地之银必更立形匮乏民穷已甚窃恐事变丛生即就新嘉坡一埠而论设立领事已十三年支销经费未满十万金然各省赈捐海防捐所获之实已倍之而商佣十四五万人其前后寄回华者当亦不下一二千万盖领事一官在彼外洋虽无管辖华民之权实有保护华民之责纵令妥订条约章程必得领事随所见闻与彼地方官商办则洋官亦得藉以稽查而土人不敢任意苛虐即驻洋使臣欲与外部辩论亦必以领事所报为凭方能使洋官有所顾忌此领事一官所以不能不设之由而已设领事之处未尝无显著之效也今华民出洋之利已稍不如前矣诚能于南洋各岛酌添领事尚可挽回补救而收固有之利源然所以议之稍久迄少就绪者盖亦因立约之初中国未悉洋情并不知华民出洋之众于是但给彼在中国设领事之柄而无我在外洋设领事之文又各国开荒岛为巨埠专赖招致华民而洋人实属寥寥一经我设立领事彼不免喧宾夺主之嫌又碍其暴敛横征之举所以始必坚拒继则宕延外部以咨商藩部为辞藩部以官民不便为说虽管秃唇焦而终无如彼何此惟在局中者深知其难而局外之视事太易者又或称就地可集巨资无需另筹经费或狃于洋官驻华之例几谓一杀领事华民即为所辖竟无异管理地方者此皆阅历未深实多隔阅当局者知其断难办到不无矫枉过正之议几谓徒多耗费无甚裨益斯殆有激而然臣窃以为望之过奢转滋流弊领事所收之身格费船照费原可略资津贴正不必敛巨资以招物议今已设领事之处民船稽民数原可稍分彼权正不必揽政柄以启猜疑但如臣以上所陈则不求近效而其效最大惟须认定主见中外一意合力坚持得寸得尺相机筹办必可循序就范即如新嘉坡初设领事英之外部亦尽力阻挠当时颇费周折至今乃无异议窃查英法荷日四国属境其苛待华民不愿我设领事者以荷日二国为最而法次之英又次之荷日国势皆昔盛今衰其立国命脉乃在南洋诸岛岛中垦田开矿招商征税各事又恃华民为根柢惟其政令不甚明肃呼应不甚灵通洋官往住征取无[厌] (艺)侨寓之西人又侵侮华民或迫之[入] (人)籍或拘之为奴或禁其往来或朘其生计若有华官在旁理论究可补救一二虽商设领事之始彼必枝梧推宕然我苟据理执言因势利导始终坚持谅彼亦无辞以难我及早图之则难者或渐化为易失今不图则易者亦渐觉其难想总理衙门必仍知照出使美日秘臣崔国因催商日国外部先在小吕宋设立领事俾便次第推广以符原议至英国待我华民较为公允臣观各国在英属地设一领事视为泛常之举向无拦阻又知英国君臣用意颇欲与中国互敦睦谊或不于此等事件稍露歧视中国之形近与该外部商议请照各国之例在英地随宜派设领事即彼未肯速允臣拟坚持初议至再至三与之磋磨先就香港仰江新金山等埠酌设一二员而槟榔屿等六处亦当审其地势人数从长筹划由此推之法荷各属亦或较易为力臣非不知洋人性情坚韧每商一事必多波折然苟不惮笔舌之繁不参游移之见不紊缓急之序或稍有效可图盖庇荫周则民生厚而不独开商务财用裕则近忧纡而非以勤远略布置广则众志联而兼可诇敌情呼吁少则

国体尊而即以销外侮臣为海外数百万生灵起见不敢稍安缄默所有英国属埠拟设领事并通筹南洋各岛派员次第缘由恭折具陈伏乞

皇上圣鉴训示谨

奏

　　借箸筹华　　　　　　　　　　　　　　　　　　
德人益哥

中朝往日饷源因措理不善渐而支绌贪婪官吏各图中饱上下相欺民力日竭国库日空由来渐矣向日中国之能出入相抵者不尽藉其内地之饷实由洋关之税盖以内地每年征税六十余兆两地方官扣除三分之二为治理地方之费缴归户部者不过二十兆两而洋关一处每年所缴不止二十二兆两矣且各省解饷时几尽为旧例所用蒙满兵丁坐耗虚粮伊犁新疆徒供糜费而朝廷所得用者仅为洋关税项职是之故中国乃有今日之势迫以海关而质洋款焉然犹有人应之者何也因其地大物博向来假贷无不归还故一闻中国以洋关为质而欧洲富人无不争先恐后犹以中国仍如往日不知其贫窭如此非目下势力所能支持也彼欧人奉承中国大官欲垄断借贷之利实未审中国之势危蹙困阨如此试略言之今者中国仍复縻巨费修武备徒有其名更忘其实各大臣营私罔利不顾大局天怒民怨瓦解土崩令我西人旁观未尝不为之危惧也曩者中国有事有某大臣欲以洋关为质与外国借一千兆两为偿兵饷改新法之用使其策若行又得洞识时务清廉刚正之人以任之我西人岂敢谓中国之不能富强耶计不出此乞怜友邦加增税项中国素称尊大何其愚哉盖中国之赋税有数项但官吏不求中饱则每年所入之饷不假外求自能有余某大员服官有年更事最熟且游历欧洲目击西国情形自宜知中国利弊岂可隐忍坐视令此辈害国病民乎自一千八百六十四年洋关之税不过八兆两交英人理今则增至二十三兆两洋关费用不过十分之一别项抽厘三十年来未尝稍多厘局用费三分之二衮衮诸公当国家筹款艰难亟宜设法整顿胡乃委重任于洋商而加重税焉其计亦左矣

　　书俄皇告洪大臣之言　　　　　　　　　　　　　　　　　　　　　
薛福成

光绪十七年春正月出使俄德荷奥四国兵部侍郎洪大臣钧任满将归诣俄皇宫辞别俄皇免冠握手为礼毕深语密谈不知晷之移也其言曰外人谓予欲与中国为难又有齮龁朝鲜意此等议论如风不可执影不可捕虽明者能烛其隐而者易饫其欺或有西边大国造为此说以耸听闻若过信之洵足捐邦交误国是中俄和好余二百年交谊在诸国之先予固不肯一且废弃且俄国前得波兰之地及割瑞典芬兰之地并所定图尔齐斯坦诸部壤博人众未能心服常思乘俄有事逐风尘而得逞彼时西方诸强国且睨隙而议其后俄地悬隔过远气不贯呼应不灵能无顾虑予是以日夜兢兢不欲生事境外必先绥辑新得之地俾其人志趣与俄为一此非用数十年心力不为功至东境筑铁路盖为输写珲春海参崴商货之故且苟无铁路则珲春海参崴终觉孤悬势难兼顾以天下大势言之俄境虽甚长自西趋东处处皆侧面也中国由南向北处处皆正面也我虽建造铁路亦必联络中国始能缜密无间议者每云英人助土耳其扼守君士但丁海峡俾俄之水师不得出地中海故俄常欲营一屯泊水师之海口而思有事于朝鲜斯又不然近数年来我已于黑海之滨得停泊兵轮之善澳北边又得煤矿苗旺质良又于库页岛得海口两处皆风静水暖可泊轮船亦有煤矿且俄与丹马婚姻之国俄若欲济水师丹马海峡亦可假道奚必注意朝鲜哉贵大臣归中国可劝政府务崇睦谊切勿为谗言所惎传闻俄皇之说如此数千里外辗转演述或恐稍汨其真然其大旨无歧也窃谓俄皇所论未必非由衷之言顾自古交邻之道往往约为兄弟齐以盟誓不数年而时移势改有难副其初志者矣今必谓俄皇之言不可信固非事实然所系于时局者至重闻此说者能概然于心总之修内政鼓人才饬边防整海军审洋情联与国数者缺一不可孙子曰毋恃人之不来恃吾有以待之此数者无论诸国有事与否一皆我日不可缓之事窃玩俄皇之语似发于至诚则我亦当以至诚之意待之夫使俄皇之爱中国而出于至诚也试以六事质之亦必谓当务之急也

　　论俄国助中　　　
陈

昨初八日伦敦传来电报谓各国相约照会中日两国请撤去驻朝鲜兵士中国业已允诺又俄罗斯日报言俄国应襄助朝鲜俾得有权自主倘日本欲强为干预则俄国须会同中国为之保护云至十一日伦敦又来电报则云英国外部大臣行文中国日本谓英国可为两国调停俾之言归于好日本业已应允矣以是观之中日之争端可以弭中日之和局可以成此事而果由英国出为调停其事不难敉定惟外纷纷传谓俄亦愿助中国以拒日本使之不预朝鲜之事亦一面止中国之兵一面止日本之兵初闻亦有似已允从之说此则不免动人以疑何则俄人固处乎嫌疑之间者也俄国不得志于土耳其为英法诸大国所遏不能踰黑海之口因辍西封之谋而为东封之计前此曾一觊觎朝鲜而适为英国觑破预防先占巨文一岛以扼其吭俄人遂知难而退于是英人仍以巨文岛还之朝鲜而与中国订约此地不得使他国屯兵此不过数年前之事耳故英国而出为中日两国调停俾仍言归于好此固在人意计之中其说可信盖欧洲诸国推英执牛耳英之遏俄于土耳其则原为欧洲大局起见其志实在顾全商务今若遏之于西而不能遏之于东则大局仅顾其半英人所不为也顾欲遏于东则恒虑鞭长莫及故深愿中国为之襄助当其交还巨文岛时余早经论及谓此地并非还之朝鲜实乃还之中国因此而与中国订约不使他国之兵得以屯于此则保护朝鲜之权明明独责之中国而英国亦愿为之助自是而俄人有所顾忌而不复肆东封之志然而其志则仍在也观于西伯利牙广兴铁路以直达于珲春黑龙江大有窥视我东三省之意东三省因此而设练军修武备所以防之者甚至顾又乌知俄人之心见中国之备之者密而以声东击西之法又阴谋夫朝鲜无隙则亦忍而不发今乃忽有东学党之乱而日本又不顾同洲唇齿之大局起而与中国争保护之权说者谓朝鲜之为中国藩属薄海皆知日本岂独昧昧若此彼盖故作痴聋以欺中国耳其所以敢于欺中国者以恃俄国为助日本之所恃者实惟俄与法法人之于越南暹罗等国步步欺凌日人羡之慕之竞起而则效之无处则效则借朝鲜以一试之而俄国闻此正中下怀遂与日本合谋以逞俄人为其暗日本为其明此英国之所惧也故亟出而弭中日两国之兵所以保全朝鲜实所以止遏俄人亦仍助土耳其以扼黑海口之一法也而俄人乃亦出效英人之所为大有与英争霸之意而不知人之视彼如见其肺肝然彼以为俄人当襄助朝鲜有权自主则仍是日本之意欲使朝鲜为自主之国也其曰日本如欲强为干预则俄国须会同中国为之保护则犹是日本之意欲与中国同保朝鲜同保之则同属[之]矣日后乃以此借口而与中国争保护之权则是为朝鲜拒一日本人反为朝鲜招一俄人所谓以暴易暴者殆尤甚焉是岂朝鲜之利亦岂中国之利哉日本而果潜谋于俄国以图朝鲜不得志则日受其祸即使得志日人亦不过为俄人之功狗将来必且为俄国所并夫俄既有东封之志一朝鲜所能满其欲壑者由朝鲜取日本途至捷也事至便也俄国较之致力于中国之东三省难易判而劳逸殊矣日本特未之悟耳故传言谓俄人亦与中日排解请两国撤兵云云又安知其不以密计授日本俾明撤而暗不撤以给中国而朝鲜乎然则为调停之说者惟英国果为出场则其事可成其说可信若易英而法即有不可信者矧其为俄国也哉或者曰俄人见英国已为出场调停亦愿附和其间以与英人同执牛耳以为异日之后图未可知也然则俄之助中国也其真俄之助中国也欤

　　外洋通论言
俄人某论[英] (中)国外交殖民之政策其略曰古来抱雄图欲一统宇内者不乏其人或有一豪杰欲成其志者若亚力山大成吉思汗帖木儿郎拿破仑之伦是也有一国人民欲统一他国而不遂者昔罗马国民是也盖既平定远方之国版图愈大统治愈难势不得不分封亲族旧故于所新得之地而治其民然距本国既远鞭长莫及为其所封者亦竟至脱其羁绊而自立如亚剌比人土耳其人鞑靼人西班牙人等尝学罗马人故智而亦不遂者盖由邦域隔绝不便交通也如此等国民知识亦远在罗马人之下数等且其文明之度时有不及所征服之国民者也则一统之不遂固宜然耳　英人欲混一地球其政策则异是其意盖欲播行自国言语实施政法兴贸易制造业而握其全权也而于所得属地之人民则予以自由之权而收其利益也故一言以蔽之则曰在欲举世界之利益囊括于一己而已此英人之志也英人极蔑视他国人谓为野蛮必待己辖治之然后开化故以殄灭他人为不背道德为教门所不责环球水居三之二彼等以为欲称霸于全球必当先制海上今日海面威权无有出其右者矣故英人立混一世界之志比诸罗马人亚剌比亚人土耳其人之时颇易易也虽其地散在四方不能集中一大兵力如罗马诸国而其人怀抱混一世界之志而为国民之先觉者甚不殆非罗马以下诸国之可以比也英国之在地球扼要害之地严设防备巧通气脉犹之撒开蜘蛛网而包全球者然其细心锐思实为可惧今以全球陆地为一亿二千五百万乃至一亿三千万方尔斯得其间可居之地为九千万尔斯得而在其四千万尔斯得内属英国之臣民者实有三亿八千万人又举全球铁路电轮船之利四分之而英人实有其三其在欧洲者不待言在欧洲以外之地营此等之业之公司实有二十九所而英人所立者二十有二美人所立者三然英人犹不以为足现欲架电通太平洋之底经由加拿大至澳大利亚又通海底直至印度木尔刘等之地方　英人蓄混一世界之奢愿在距今百五十年以前而所策必中所欲必得征印度略北美握海上之权力恣意监禁外国船舶矣一千六百五十一年所发布之航海条例欺吾俄实甚故吾俄皇于一千一百七十年发一宣言书危机一发虽幸未干戈相见英之视俄隐然一劲敌盖始于此迨及北美诸洲之独立又法国战事起英人姑就敛抑渐悟独恃兵力之不能得志始思杂以权术矣维也纳之会各国使臣徒见于欧洲目前之利害而未顾将来更甚之利害有在欧洲外者独英国早相机而多占要害之地而其利收诸今日也当一千八百八十年间俄国有版图二十万方尔斯得然多是荒碛无人之地法图略有印度支那之小部及突泥斯拿古米马达加斯加德国亚非利加四属地及小岛三四耳而英国所占有者实倍彼三国所得之地试指数之日本尔弩岛之北部曰纽桂尼岛曰斐日诸岛曰缅甸有四百万人口曰马来隅岛之半部曰暹罗曰克什米尔曰喀米尔之南部曰喀斐理士登之一部是等皆英人之所占有其它尚有柏林岛傍边及亚剌比亚沿岸一带之地英人之染指者极为不焉　英人之于亚非[利加] (加利)也形胜之地无不占有屡以此触犯法德两国而曾不介意如彼欲强夺达郎士伯郎之事尚在人耳目矣英人又见亚美利加之地以尼加拉虞运河开通之期在即欲得一要冲之地于其旁边情焰如燃前年注目于尼加拉虞东岸藉名布教简派宣教师矣于晃达拉士无故而以兵力拓境矣于威尼结儿借口于境界不明派探[险] (检)队以将占有金矿及呵米那河口矣然皆为美国执门绿律旨以抗之故不能奏功然犹有将夺土尔耳岛于伯拉士尔国之意亦无故而加兵矣

英人近十六年间所占踞之地固已不少而其民则心怀忿怨时思乘隙而动特逼于威焰不敢遽发耳夫英国之外务大臣及其理外事之官较诸他国未见殊异而收效顾倍焉者盖亦有由也试详陈如左一由欲扩张己国之版图者甚众也他国举外交殖民之二事一任诸外务省及殖民省英则自殖民地之各官并各公司以及海军将校各舰船长下至民人无不同心并力不待人之指使日以辟属地广商埠为己任虽外务大臣顾全邦交或申明他人之权利不可侵犯与国之条约不可僣越而相距既远在外诸人既已夺取人土地即不难造作虚言所谓欲加之罪何患无辞固英人之长技矣又当轴之意亦未尝不以巧取豪夺为事特其措施略有缓急之不同耳试举一事以证之曩沙尔士勃雷侯曾宣言于众曰今日之治象进于大同宇内各国宜偃武修文弛兵甲藏干戈示天下以不复用然无几时而英兵一队已越眉公河侵入印度中国之北部而占门性府矣是地固法国版图英所尝承认者也又英之骑兵一队挟鎗八百及大四门推温都肯都尔门士为将进击脱郎士佛尔之地时脱民方娱乐太平沙尔士勃雷侯虽檄回在门性英兵送交都尔门士于法院而侯亦遂为众所排挤不安于位而举奢吾巴灵以代之矣奢吾巴灵固好大喜功与诸人意气相投者也英国多有此等人喜自任外交之事盖彼种之人之特性也苟有可进取之机或为将来有益之事则必有人焉出而任其责而无待当轴之指挥试证以近事当阿富汗斯坦谢绝英之驻使也英政府犹欲驻使臣于喀不尔者再而卒无成一千八百四十年英国之驻使梭尔诸那苦那及今士官并守护兵为阿富汗人所杀越千八百七十九年驻使梭尔雷斯喀尔雷又为所杀由是英渐疑亚富汗之背英又疑其背英而向俄适彼时亚富汗王欲兴机器制造局购机械于英英机器师披吾者督机器自英来渐为亚富汗王所信任出入宫中遂阴为英政府通消息久之益亲任得男爵遂至办理英公事俨如政府所派驻使矣又如中国海关总税务司非中人而实为英人赫德也亦甚为中国所信任而始终谋不利于俄当中日交战公使屡经交迭而赫德未曾离其位地也在交战前曾遥管朝鲜海关今朝鲜虽不属中国而于彼犹若有所关涉苟于中于鲜可为俄不利者彼必竭力为之甚至如近日虚传俄国包藏祸心将有大欲于中国想必彼之所为也又如李鸿章为贺俄皇加冕而来是英人所不喜也其来俄为何事又英人所亟欲知也迨闻李侍医英人耶尔荣尔同行之信于是乎英新报私相庆幸谓有传递消息之人矣又如维尼日月儿方有违言在该地之火车遂忽然停止盖该铁路本属英公司故英政府商议特为此举以制其地人民之死命也　英之占人土地踞人要地其所藉为口实者曰欲保护英与印度之商路也曰扩张英国之版图实出于保全大局之心也曰为同彼都尔门士保护英国之妇人女子也甚或曰是出于人之酬谢也乃至他人费尽心力方得一地英初未干预其事而亦必分润而后已假使英于他国夺有新地固未见其分润于人也又如基督教徒为土耳其虐特英从未措意近日骤闻其虐遇亚尔密年人之状遂忽起恻隐之心藉意大利之援越那那呢尔士海峡而占踞君士但丁意果何居耶尤可笑者法人于乌加唔大地方颇有权力英人惎之乃强彼地之黑奴受洗礼以为新教徒而目不受洗礼者为相敌旧教徒逐将亲附法人之黑奴概加驱逐其计虑尤出人意表也英之所以横行四表所向无敌者恃其铁路轮船电之多也铁路轮船姑置不论至其播弄敌国巧[构] (购)机械则全恃电矣其电报或自上海或伦敦以及各地无不张皇其辞悚人闻听否则全系子虚乌有之谈以中伤敌国或加以侮夺千篇一律不胜屈指其各日报所登俄事约二十则中有十八则亦率类是不独俄国阴受其损即他国亦为所误不细加察互相传播不知冥冥之中已为英所荧惑矣即如俄与中国缔约欲藉西伯利亚线以通欧洲之消息英即大播谣诼彼其意特欲保护彼所特有之那尔子尔耶电线耳夫俄于中国及日本设立己所特有之电线固今日之急务也实不欲再蹈我兵进入仓唔士的福和奴时之覆辙也　英于五洲各地增长势力有一秘诀焉盖当同盟之际所奉为准绳者即离间策也凡战务将起不问其于欧洲于印度于埃及又不问其于中部阿非利加于本尔尼昔亚诸岛英必竭其全力离间敌之党与以为己之同盟虽掷巨万金而无悔及当交战之日则埃及之他昔亚也亚剌比亚之将校也印度之王族也无非英之爪牙也若夫在赂贿难行之欧洲则又巧为播弄藉电音以施其诡计近日俄法交密英所深忌又逆知俄不易摇动遂向法全力谗谤俄国又作虚构之辞以嘲法曰法与俄相交结是自列为第二等国又曰旧教与希腊教有相龃龉之意英国驻巴黎使臣及在圣彼得访事之人为最甚其倾陷之法已无所不用矣

英国素来不喜与他国同盟苟与他国同盟则早已将可得之利益预为计及而断不肯将己之利益让与他人盖当其同盟时早知他国之无远虑卓识特笼络之使为我用而已证以近事如与意大利同盟盖欲藉意之援以巩固其在地中海之势力俾得独享其利也英虽于地中海占踞苏士奇尔勃尔埃及米尔得及衣土不尔得等意尚未足也犹欲得打得尔斯犹欲放逐土耳其人于恢尔得岛外犹欲拒希腊人上陆以占踞全岛犹欲得在衣土不尔得对岸衣尔弗之地车不尔耶布得山辟地雄心未知所底顾念法国警戒微懈遂欲树意之援以厚集其力意信英之甘言先得亚比斯尼亚遂为之效死力所得不偿所费今既助英跋扈于地中海吾知彼地中海不久将化为英之沼池意国必悔为所绐然而晚矣　英此时同盟之友除意而外更有犹太人焉如恪得斯尔得苏尔士门的非尔等之富豪皆愿为英之心膂此等人在伦敦所发之命令足以驱使宇内之犹太人而助成英之志愿其势力实可谓伟且大矣犹太之史家以谓昔时人民离犹太息实经过今之俄国及瑞典之地与士千亚尼比亚人相混而入英籍为英国史乘以前之民又英首相尼斯尔尼者犹太种人也其所著罗斯尔书名有云若英之俊杰娶犹太人之女为妻则英国将来其强殆将不可测犹太之神学家谓世界将来必以大并小分为二国俄在一方英在一方而其后英必灭俄即可再兴犹太国盖此基于亚斯启尔之豫言第三十八章第三十九章及默示录第二十章者也

英与他国交战全不见有义侠之举动是为可骇异之一特质也不问何等陋劣之手与残酷之方法苟足以挫敌势然悉用之不遗余力近二十年来百方教唆德国生事于俄故伪称德兵之强天下无敌然德俄之交际固日加亲密也遂又教唆日本使与俄为敌盖彼以为日本人未解英之深意必信其忠告也其陋劣如此若夫英国新报之诟骂煞得郎斯不亚尔人民驱使黑奴马得彼尔亚人如犬彘歼灭殆尽其残酷亦岂忍言哉要之英国占踞之方略日进一日昨得寸土今增尺地美与俄既窥破英人包藏祸心近德国亦实验诸南部亚非利加之地矣盖英人确知他国不能合力图己故敢于出此也虽然物极必反理有必然他日必有袭英人之故智施诸英国者静以待之可耳

　　以上皆俄人所论也其阐发英人之心事几无遗蕴然试问俄人数百年来果无蚕食鲸吞之事乎果未曾得寸地增尺土乎古语有之曰知人则明自知则闇俄人有焉若使作此论之人与英人互相驳辨举二国之心术倾倒出之亦千古之大痛快事俄人论英国海外政策

美国之富上下今古莫之与京事可考证非虚言也英素以富强自居今若能将美国致富之法反复思之未始非我国之良药也美之富成于百年之内初开辟时人皆农夫佃户乃不逾时顿成地球一大国矣近七十年之内设学校兴工艺收效之速尤为仅见而我与之相关者不在此而在致富之速也查一千八百二十年美国民财计一千九百六十兆美金每人合二百五金七十年后统国计六万五千三十七兆金每人合一千九十九金合二百七磅而其所添数目不同先二十年内美国之财倍于往昔后二十年计加四倍再后所加较少实出人意料之外一千八百二十一年至四十年每年所加就中二十兆三十一万二千磅每人合三十先零嗣后二十年约一百二十七兆六十万五千磅每人约合六磅一千八百六十一年至八十年每年加二百七十六兆磅合一万三千七十四兆金每人合七磅此数已极可观而近十年内所加尤巨每年就中加四百四十五兆磅每人合八磅　英国素称富足度支大臣拨发巨习以为常而与美国所有之一万三千八百二十兆磅相比则又不及矣此数比之英国所有之财百分之中多三十五分虽然美国亦不甚富足盖财虽大而人数太多耳如以各国户口与财比较英为首法次之美居第三再次则荷兰比利士日耳曼瑞典及意奥各国也以美国之财与其国之户口比较固不足奇而其财之百分之中九十四分于近五十年内所贮积亦不多见自一千八百六十年至九十年国民所贮不下四万九千兆金[即] (所)比英国多一千兆金其前十年内至一千八百九十年为止每民每天加美金一角一分本期十年之内九十年至九百年所加亦必不少若照每天总加七千兆元算计美国民财本期可加至九万兆金即比八十年之数加倍耳美国致富之道如购田地养牛马修铁路建厂局造房屋是也前二十年内至一千八百九十年为止其中房产加添尤多铁路次之美国房产存本每年每人合五十先零英国每年不及二十三先零房产致富最准美国所加房产比英国实倍之英国每人所贮合五磅美国每人就中合八磅　或谓美国发此巨财地利使然也又谓国仅富足不足以为荣美国所有皆天地自然之利乎此论非不无见特美国不仅以富见长也其国人有知议者最多其工艺技术亦最精二者并进并未缺一美国人十岁以上能读书写字者百分中居九十分其学校经费约倍于英查邮政册报美国每人每年写信一百封瑞士每人写七十四封英人六十封德人五十三封比利士四十九封法人三十九封奥人二十四封意人十六封观以上数目则美国人之知识与各国人相比有过之无不及也论美国之富

余尝游历英京见夫政教文物备哉灿烂即欲纪雪泥谈名胜殊觉笔端之难罄也任勃来忒有言曰吾每岁流连伦敦约六阅月已四十年于兹矣然未尽悉此中情形意无人深知雄都之全局者也夫以一万二千里外之旅客栖异域销日者仅数礼拜辄敢哓舌纵谈可谓有识矣然观物之法亦有道焉譬如眺一颗林禽于枝上美也取而盛盆美也弄诸掌中美也割且吃之美也以砂糖烹之亦美也余之观伦敦亦不过枝上林禽之观而已盖此地为近今文明之都府然其历世之久二千余年矣且伦敦之胜境甚伙或于一方设地下铁路夸文明之奇观或于一方见罗马时代之墙壁屹耸于其上或于一方造数万吨巨舰而为近世工业之冠或于一方可考该撒罗马之勇将征伐英国时之遗俯仰感怆不能自已殊令人望古遥集耳兹择录都会实情俾阅者悉其略焉考伦敦东西十四里英一里当日里之十四町余南北八里其面积百二十二方里街衢之数约七千八百若通作一条路应为三千里照路瓦斯灯有百万基日销瓦斯三千八百万立方尺户数约五十五万四千教会堂千四百余所酒楼七千五百珈琲字号千七百客栈五百人口四百三十九万二千三百四十六试统计列国大都人口数如法国巴黎二百五十万人美国纽约二百九十六万七百人德国伯林一百七十三万四千四百六十二人奥国维也纳一百四十九万五千七百六十二人按列邦人数可想见伦敦之大矣且斯土繁盛年有加增自京都中间雀令库碌斯至十四五里称内伦敦以外称外伦敦而内伦敦人口繁庶将渐多于外伦敦外伦敦户数约二十五万租房赀一年约三千六百万磅自千八百八十二年至千八百九十二年新筑庐舍数十三万八千五百十七自千八百八十一年至千八百九十一年人口增八十六万六千六百七十一即一日增多约百八也以此势推行于百年后应为七百二十五万于三百年后应逾一千万之多回溯既往四十年增多一倍则此后之兴盛殆未可测伦敦人口如此伙多以杂各种人故也查英有苏格兰人众源于阿倍尔情有爱尔兰人众源于贝尔法斯陀有加特力教徒众源于罗马有犹太人众源于怕力斯台此等人民食量一年食麦约二百万哥打一哥打当日本二贯三百八十目牛八十万头合羊犊及豚约四百万头鸟及野兽约九百万头鱼肉十四万吨而于饮料合诸种酒约二亿三千万嘎伦一嘎伦当日本六合三勺清水食量一亿五千万遏隆一遏隆当日本二升五合煤炭用于暖炉及割庖者一年约百万吨是伦敦府民所依以生活者也交通之具有蒸汽车有杂乘马车有铁路马车以资利便府中铁路长七百五十余里杂乘马车公司大者有二其一有马车八百五十其一有马车二百铁路马车数千六十五尔余雇用马车数应及二万利用此等交通之具而出入伦敦中间者日八十万人七万车自蒸汽车之便者一亿一千万人亦可考其繁华矣　为保护府民之身体及赀产故设警捕一万五千九百余人经费约二百二十六万磅据警视总监所报告千八百九十二年于该府失踪者二万五千四百二十七人除壮丁百三十五人小孩十七人外皆为捕厅所寻发矣又于同年负伤者五千六百六十四人内死亡者四十三人又赖万家扶助生活贫民十六万六千余人犯罪者通国内其三分之一实出于此府云行乐之所剧场即大茶园也五十合音乐馆小茶园约四百有余而每夜游客约三十万有余伦敦府会议员数百三十七人选诸府民以任一般府政之责而为自治之政又有学校委员五十五人计小学教育之广被岁费二百万磅设学校四百四十伦敦小学生校数七十万人而其四十三万三千人实由委员管辖也统观右所列数目庶几能窥伦敦之一班欤伦敦论

英国士大地斯多报欧洲列国现情云昔法为德破作城下之盟割奥而赛斯鹿林二洲以结其局法国欲雪旧耻卧薪尝亦已久矣然德防之甚密于是二国互增军备反目疾视俄乘其机而操纵二国欲收渔人之利德法恐失欢彼心惟命是听则俄国之势似为欧洲盟主矣虽外观如此至察其国内实情则有大异夫俄之国力其兵备非充实也则恶足以应万一之变哉比之英国有更甚焉尔来形势反复无常昨日友邦不计利害忽则旋兴兵刃矣则今日德法仰俄鼻息恶如明日非反目之仇敌哉由是观之我英政治家不过高视俄国而勇往猛断以处置事宜为可贵耳英国欧洲大势

按东洋现时形势得日本同盟者必能树立其威力故欲保持权势于东洋莫善于同盟焉倘英日同盟则英国威势不动固如盘石足以维东洋之和局英日俄相合则俄势莫大南至新嘉坡北至日本北边亚细亚一带之地惟任其所欲为耳窃思日俄同盟虽似颇难然今日之事朝不知夕未必俄日不能联合也然则注日东洋之利害安危者亦当关心矣论东洋大局

本邦林制不备者久矣在昔幕府诸侯设法禁伐林木及行王政府诸侯山林之制亦有败坏而新制未备尔来二十有余年矣其在民林则有滥伐不堪之弊其在官林不免盗伐放火之害而森林日即荒废将届其极夫山林者雨水所源山林荒废即兴霖雨洪水相为关系宜夫近年以来水害荐臻春雨秋霖洪水泛滥殒民生縻国帑为极大矣是虽由河政之不修而河政也者必与林制相待始完治水之功则焉得归罪于河政之不备哉呜呼山林荒废如彼而招此洪水惨祸则其咎果谁执乎夫拘目前之利害而忘永远之志是常人之恒情也滥伐之弊有谁不明植树造林之益亦有谁不知明知焉而不能为之是为常情所制也苟设可由之法立可则之度不使民趋一时之利欲而保护永远之利益以立国家之长计岂非治国者当务之急乎意我政府亦非不解当务之急也试观明治十年一三月内务省令十五年二月又十七年二月太政官令则可知其意矣然是徒发令耳至其实情则果有何等功效乎滥伐山林之多显然不可掩焉窃思频年水害实由于此则足信我国政府于山林之政视若等闲矣然则森林之荒废与治水之颓隳其罪不归于政府又将谁属乎今第十次议会近将开院闻政府欲提森林法案于议会也余虽未知该案何所制度聊欲先述所见而问诸草野也曰凡林制所宜究其归极厥有二者曰保安国土也曰增殖林产也是为握要耳抑森林荒废山野秃裸树木材用供给缺乏则建筑房屋修整铁路架设电构造船舶以至百般工艺何由取材哉苟其材不足则不得不仰给于外国也可无论已然交易有无本为理财之要义即至仰[材] (财)木于外国亦未足为忧也惟本邦情形畅茂山林殆半国中山林形状倾斜迤逶颇为营林之佳地且又四面环海河道贯流于搬运材木便捷且利妙不可言岂非天锡我邦之富源乎然不务保护增殖徒任其荒废以暴殄天惠非智者之事是当以林制为重也然专以此为重而至忘保安国土之所以为重盖亦误事其本末轻重为政者亦宜三致意焉　何谓保安国土曰森林能扞止土沙流出日能涵养水源曰能防卫风潮曰能防卫洪水曰能除避水害曰能防遏大风飞沙曰能防止颓雪坠石之灾难森林之能利物如斯保安国土莫要于此

然则保护森林以讲至当之道为最要也若保护之道未备林政不备则一朝风雨忽致洪水泛滥殒没无限民生国帑私财销耗巨万驯至臻靡农事阻工业之兴盛遏抑商业之畅销盖有不可殚述焉山林之政关系于国运之销长如此其于卫生也于国郡境界也于行船之记号船在海上见山林便知行船方位于名胜古迹之风致也又于沿岸林薮能使渊鱼类聚也亦不可不设法保护固无论已于保安国土不可少之山林宜保护周到禁其采伐也固然矣若其山林属民管者民亦宜减杀一己之私利以殉天下之公益是国民之公义也即宜禁私自滥伐其树木虽然民人本顾自家之利益何如故山林属民所有者即使国家免其租而禁其滥伐树木则民人之利益或有减色焉则其顿生嫌恶亦未可知是则不如国家广出赀财购此种民管山林以谋保护营林之事庶几无损民人之利益而成保安国土之实也保安国土购为国专管则于其可少之山林宜移国家所专管者为民人之所管以任其采樵抑政府专管之森林众多则产物众多亦足以增国库之入也若政府购得民人专管森林而私其利最为可恶是假美名而夺民之利矣岂可不知警哉今称为国家专管山林者多是往昔社寺所管之山林也其在然者多系或称官有与私无无确证可征者也故如盗彼伐官林又或放火官林虽出于不满意官林之心又未必不由于往昔习惯准许探樵之故也然则于保安国土无关系之山林宜贱价卖于民人以任其意庶山林之吏与地方民人可略解其不平且得以增殖一町一村之财产并能自治制度之兴盛也诚如此则国家宜以所得之银购民管山林且一举而两得也夫收利之业与其政府为之不如使民人自为之也何则民人本明于见其利不如政府官吏多近姑息也民人既得殖树管林之利权其繁者伐焉者殖焉按时期计以入山林是亦林政之举也或曰苟如此则民财告乏之时恣伐林木以为后患如何曰不须忧此也国家已有法制谓森林法严定此等事情盖亦备矣虽然民林宜购者若干官林宜卖者若干是此府所宜稽查焉山林论                                 

近时所刊英国不拉古都杂志载俄国南侵论以谓俄欲得港口于太平洋不仅就商业起见盖中国现求援于俄有如土耳其及波耳西亚故俄利中之无能为以为奇货可居乃巧掷其金钱以为钓饵将有所大欲也又曰昔时贸易之中权在地中海渐而移至大西洋今也又将移向太平洋矣如澳洲及新西兰岛及北美西岸之辟地日本之拓境及中国东印度等之近事皆足耸动人耳目如异日西伯利亚铁路竣工巴那马运河开通宇内情事必有大变易而首被其害者即在英人昭昭然矣然则宜何以处之曰惟有握一坚强之外交政策如俄之例而已矣地球大势
 
　 
卷七十九　洋务十一外洋通论

　　外洋通论卮言
当中古时回教隆盛麻哈麦德之弟左手抱经右手握剑侵非北欧南所向摧陷其文物典章亦足风化欧洲蛮民矣如化学代数推其原始亦现时欧洲得诸古阿剌比亚者是固土耳其人所分其余流也抑土人本非文明之民唐时呼为突厥诗人所谓紫髯绿眼胡人吹即是民也其猛勇骠悍衽金革死而不厌数百年后侵入亚洲极西适遇回教被其感化愈激发直前迈往之气喑呜山岳叱风云遂亡东罗马帝邦席卷东欧诸国而震撼欧洲于一时矣然彼独知战而不解政治长于武断而于文事故能征服各国同兹宗教然古国民族不知统御之道祗赖同种族同宗教为倚信且所奉教旨峻猛严厉绝少变通不留余地故西欧文物之进不能容焉然其所治诸民族已为西欧文物感化而不受其縻近今世纪间西人以百年为一世纪倡自主之论不胜枚举而国民亦欲助成之乃土人懵焉无如拘泥故辙于是乎有希腊国独立焉有罗马尼塞尔维为自主之邦焉如埃及也牙利也三茅氏岛也虽名藩属而其实则自主焉又有齐布罗是岛归英人管辖摩先尔耶耶律嗟哥彼那入奥版图而里海黑海沿岸一带之地则为俄国吞并矣当千四百五十三年哈麻麦德二世定都于康士但丁睥睨四方意气纵横何其盛也回顾纔四百余年又何其衰也俄皇尔哥拉士第一世于苦里未亚战役前尝呼此国为病夫焉四十余年间病遂不愈今也疾入膏盲而残喘仅延一死期甚迫矣

土耳其帝国所治民族一曰土耳其人二曰阿剌比亚人三曰希腊人四曰亚儿米尼亚人五曰是拉母人六曰亚儿把尼亚人此六民族其最要也尚有罗马尼人犹太人耶不了人尔不是人等合居亚非欧三大陆其数约二千三百余万人

其在亚细亚之土耳其人阿剌比亚人共一千百余万在欧洲之土耳其人奉回回教者二百余万至希腊人亚儿米尼亚人士拉母人亚儿巴尔亚人罗马尼人等共三百六十万余则皆奉基督教土人笃信回教欲以己所崇奉临异教之人故不免有抵牾也夫回教之偏除本教徒外一切呼为异端余所知之希腊人有姓曰异端氏者尝问其姓所由来异端氏曰希腊兴独立之师余父实为魁首土政府恶之呼以异端吾父荣焉遂弃本姓而袭用土人称呼且回教之徒崇尚经典奉持尊信苟违背宗旨虽君父不恤故篡弒废立得所借口甚至残虐异教且谓为事神之道其流弊如此若兵士受苦则以为尽心力于神务疆场战死则以为献魂魄于神灵其昕朝所论说未尝曰为国家也为君父也必曰为回教也土人从教则戒不饮酒除吃黑面包与水外甚少嗜好然视死如归颇足慑俄人矣迩来采用欧洲兵制陆军雄强为欧洲屈指之一土皇所恃者在此也惜不用诸外战止销磨兵力以靖内讧且残虐异教几无遗类往往延累土皇招外国之干涉不可殚述征兵之制特取自回回教徒然于异教则抽税以代兵役如士官学校虽许异教子弟入学第卒业之后不赐以实职惟附与少尉中尉等之名称耳要之土国军队其精神所注惟有回教不许异教并立也若采用军医或时有基督教徒焉

土人不独斥基督教徒于武官外即文官亦禁高位焉近为强国所逼或有擢为太守或任以簿书会计文案翻译等务然概皆供使役耳盖各国杂处俗尚各殊彼教徒或失敬意土政府由是疏之亦势所致也视土廷为彼所征服者则复仇之念一息难忘且土廷之恶政有以速其暴发也列国基督教民声援匪竟无一人表白于土廷亦可为太息矣

土皇君临此两种民而两种民互相疾视不能容忍故欲满甲意则乙抗慰乙则甲怨倘激怒回民必致国政纷扰废立弒逆旋踵即至如前皇亚不自儿亚尔是则遭弒矣前皇母邻多五世则见废矣废皇愁郁犹在世间今皇所为不忍坐视也若抵排基督教无奈其心之不平何然究其极也至有执干戈而起者于是出陆军以回教徒编成焉以镇压之欲平定其乱反变为攻灭异教指基督教徒之机会而基督教民号哭呼吁疾痛而惨怛其声最大欧人闻之警为绝响如客岁亚儿美尼亚与今年革雷得岛之事是已观本月十一日英国日报所录曰于廑的地方在革雷得岛中埠头回教徒暴举烧希腊教寺院而死丧其教徒矣然至今未得实证也意此等日报能使人激怒其声甚大矣土廷屡施善政于基督教民又谋国民之日渐兴盛如今皇亚不得儿哈米多汲汲以国家为忧前十五年朝廷欲改美善之法采制度于佛兰西以更正法律又设法科大学或作刑法或编商法行欧洲善政又兴学制设小学于乡邑以法语为可学遂增入科目之中又前皇母邻多制定宪法开设议会土廷施政可谓急先务矣然收效不甚捷其政治能中事物之机宜者亦与旧法抵牾窒碍难行积衰积弱更加甚矣内之回教离心外之列国干涉而其实势已他移土皇虽能管辖回回教民至基督教徒则有希腊勃牙利塞尔维等保护之蕞尔小邦且视为己国之民以观其利害矧英俄两国亦似有监督之状焉夫基督教民有疾苦之事土廷虽告列国誓欲改善知其不能誓改也盖回教徒嫉恶之遂捍格不行设致谢列国以免违约之责也奈殷斯教之干城何干城指回教徒也呜呼处土廷之地位亦难矣哉夫干城不可毁毁焉则有忧匪特无有可代回教徒者若去教徒则皇位危矣倘依赖教徒以为砥柱亦指回教徒也排斥列国所要求而独行特立奈财力之困乏何彼干涉政务者概为土国之债主土国已质于他邦一任其处置而已其国债局实列国委员所监视也除海关税外一切饷源悉为典当彼关税亦为土耳其银行典当矣该银行乃土国措办金库为股分主者多是外人英人居多又有亚儿美尼亚人希腊人而土耳其人股分甚少去年土国政府延误清还本息之期而该银行停止业务政府恐惶狼狈发令弥缝今年税关所入颇寡故该银行亦有戒心焉总理尾吾善多氏英国人也上书土廷云自非整顿内政对外政言即国内政也则不复借金以周土国之急事既至此则当更思基督教民矣夫土国商务一道多是亚儿美尼亚人及希腊人所经纪现君士坦丁堡土京也商业会议所有议员二十四人籍土耳其者仅六人耳亚儿美利亚人最达商情又能兴业若土廷将耶稣教民驱逐国外谁复出赀而养兵士乎土廷处此国步艰难恐誓改行养政慰抚兵士惟日不足矣然其政多姑息故不见有成效也亚儿美尼人日求其行善政而百不举一革雷得乌民搴革命之旗勃牙利人希腊人欲收衰残之山河而复兴其国又阿剌比亚人在阿剌比亚尔劳子人在叙利亚并谋作叛矣推现在情形其所以为干城之兵士亦至逼于饥渴不得吃面包饮水亦未可知焉呜呼乱机已伏惟待发泄耳欧洲之祸其不远乎若夫问鼎之轻重须期之于日后也土耳其论

伦敦来电云近时俄皇至奥都盖议分割土耳其也苟当是之时以君士但丁为自由贸易港则俄国管有小亚细亚英国管有埃及呜呼土国之命危在旦夕似风前之灯矣割土耳其议

俄必不允列邦自命为土国债主分割其土地何则俄国既使土耳其展期百年以清办其偿款且又与以特典而准一年折办三千万留然则如彼法国亦断不能弃俄国交情而其私也俄国不欲分割土耳其俄国某君以廷臣舞弊蠹国贼民遂上书俄皇其大云窃今朝右公孤肉食尸位百僚积弊绝陈奏万姓忧隐壅于上闻天威咫尺恐干重诛报馆碁布莫肯论说故草莽微贱不避斧钺披肝胆露腹心敬为我皇缕陈之伏念众庶兆民一举一动断自宸衷敢有腹诽法律口谈国事者指为犯上国有常刑于是怀才之士皆钳口结舌不肯竭欢尽忠而权奸得售蒙蔽之术故衮衮诸卿专营一己之私利不顾疮痍之疾苦若[王]亲犯法怙恶恃势莫敢问罪昔者万民有自主之权今则我皇揽专主之权此等奸吏(王)固以民稍有权为非宜亦以君独有权为不便窃窥其自私之隐务在长官有权则殃民钻利为所欲为置田宅长子孙深谋远虑此其至死尤必力争者也我皇加冕普天同庆熙熙攘攘顾而乐之而不知为廷臣所欺也各省委员来京祝嘏阻其条陈索献贡物京师张灯结彩非关百姓本心实由巡捕勒捐也赤子见君欢呼砌欧欢喜之词巡捕吏先今文童演习之地方官传谕邑人附和之复有包采临时弹压百族之鼓舞颂祝出于不得已耳加冕縻费至亿兆金取自黎元皆从鞭挞恐吓监禁勒索而得者也皇上骤闻乱作中心忧愤而黔首大半未尝有助逆之意蚩蚩愚氓咸望主上审慎设法保护圣躬乃政府徒骚扰苍生不加罪逆首由是一国震动激成祸变而京都遂有派捕防乱之举銮卫所经各街庐舍凡有楼阁经官封锁欲求入者非有准单不许擅进各厂工人严行搜查驱逐出城不可殚述此外安分良民巡捕疑其形押令离京者以四千计妇女闺阁官役出入莫敢谁何即今年届耄老无能为者亦且令密探一日三查敦迫出境苛政若此民何以堪乱党蠢动惟此之故愿我皇随意加察幸甚幸甚录谏俄皇书

法俄专约者果订结于两国间乎颇觉可疑焉法国外务大臣亚诺多氏虽似谓有于两国间协议订约而不复言其它也先是哥鲁纽捷报曰法俄订成文专约然欧洲各报犹多未信如彼汉堡玄报为稗斯麦克公耳目极言其无确据其论曰如是之说实为必无之事也何则法国以俄为倚赖焉则俄必不订成文专约何故自出危道使法易得其所欲也抑条约也者两国必有所欲相得益利而后始订约也然观法俄之情形未见其有所因也俄本知法之现情法国若开事端于我则于未发一弹丸之前法也自为土崩瓦解耳俄国洞见夫此亦何苦而故出就危途以致异日烦累于万一哉俄国已于法之财务政治及陆军有足能操纵之者也法俄专约可疑

俄人赋性深沈迟钝不似法人敏慧罹一种文明气习其吝啬鄙陋亦德人所不能企及焉且多猜忌权诈又深刻执拗虽与德性有亏至其猛勇玃取利益则未尝不由此也世人每以欧洲时局比喻战国而目俄为秦余虽不知俄能为秦否然亦甚相似也夫秦所以强大在能利用外国人才俄所以能致有今日亦因先皇彼得广求智识于欧洲列国也现如得儿斯得意伯爵先祖本是德人俄皇彼得举为宰相封以伯爵其于今日亦似之矣前外相义儿斯亦外国人也能取资于外人以助其英明是其所以似秦也虽则如此然俄人最严内外之别至己国本领不曾撒放于他人凡政体宗教及国家之纪纲社会之秩序虽毛发之微亦不许人摇动也俄人尤长于机变至于神出鬼没不可捉摸彼英人等意料不及也其于波兰也行武断之政于芬兰也行自治之制于中部亚细亚也务在驯致蛮民而不干涉其内事于西伯利亚也强行压抑之政其政治纷纭不出划一如是盖俄长于机变之才其天性使然也论彼将帅亦有似东洋将士之风而不类欧人如彼斯哥伯利将军是矣俄人酷爱豪饮雅善健啖虽妇女佳人犹[能]饮啖云俄以农为生业约一万万人以渔为生业五千万人要之俄人不知文明为何物者亦甚伙也论俄人性情狡诈

欧洲列国逼土耳其更改弊政而土耳其政府顽冥不动列国合议未出一途盖各邦利害不同遂致此也闻欧洲六强国公使约一个礼拜二次或三次开会集议援以为例然其所议极为秘密虽书记官不准预列场中故外间不知其合议何事也今骤有所闻持论颇确云此乃使臣会议之要意谓土皇若不从列国公使所呈土皇更改之案而懈怠行事则列国宜别有处置之法也然列国利害互异故合约未能出于一途即英法俄三国于罢斯福尔黑海水经此入地中海土京君士但丁即在峡口西南盖扼俄国黑海兵船入地中海之要口也汉时大秦飞桥即在于此海峡要区亦各存意见矣罢斯福尔海峡实为土国之关门也列国合约未全立妥而列国以为已成乃欲逼土国使纳其更改之案是为列邦会议土事之现在情形也各国使臣欲得土皇回音待之颇久乃土皇又另起别种更改案稿谘之于列国公使公使等即斥之且逼以实行更改之事其为更改故所需縻费列国将假与之意者土皇能从此议则土国面目且将一变而财政亦渐收其效也土国内知此议之善者亦不为寡然土皇左右之臣为其不便于己故每阻止焉列国公使等亦颇费苦心欲革退此等细人今则既得其方且将见诸实事也论土耳其情形

土耳其银行总办尾五善多氏奏陈该国财政情形曰自千八百九十年土国岁入金币约千七百万磅而岁计不足者约不下百万磅且陆军縻用颇多在诸衙门耗费之上比之各般行政费则实当百之六十七盖万国未见之例也然则如此冗费最宜节约又文武官营私之弊尤当力矫虽国库空匮实由官吏过多而阴计私利也虽然是未可遽归咎于彼辈也何则土国政府给俸之不循定章亦为官吏营私之原夫土廷之不给俸禄已历七八月而犹欲其持节清廉非酷而何也自今以后宜一律给俸清白省汰冗官是为要务他如专废卖烟之制增抽关税之道即应为之一端土国财政不举盖与其政制相为关系亦可以观其概矣论土国财政獘端

俄国将简派邬甘奢是基于满洲此人尝官领事驻在中俄之国境以慧敏俊迈闻将待其使命告竣然后超升将军云或素识此人性质曰其所谓使命者盖在吞噬满洲于俄国使西伯利亚铁路得接至旅顺也英国新报所报如此俄国阴谋
  </div>
  <div class="pagination">
   <a href="皇朝经世文三编_page65.html">
    上一页
   </a>
   <span>
    ...
   </span>
   <a href="皇朝经世文三编_page61.html">
    61
   </a>
   <a href="皇朝经世文三编_page62.html">
    62
   </a>
   <a href="皇朝经世文三编_page63.html">
    63
   </a>
   <a href="皇朝经世文三编_page64.html">
    64
   </a>
   <a href="皇朝经世文三编_page65.html">
    65
   </a>
   <span class="current-page">
    66
   </span>
   <a href="皇朝经世文三编_page67.html">
    67
   </a>
   <a href="皇朝经世文三编_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
