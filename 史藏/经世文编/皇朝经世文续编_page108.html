<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 108 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 108 页/共 192 页
  </h1>
  <div class="content">
   议者曰。论者谓金章宗时。以万贯老钞易一饼。妄言行钞则物价腾踊。不知物价之腾踊。原不关于行钞。汉董卓之乱。五十万钱易米一石。石季龙时金一斤易米一斗。此皆因米极少。非关用钱与金之故。

论曰。谓行钞而物价腾踊。此论者不善立说之过。夫以万贯老钞易一饼。非饼之贵。乃老钞之贱耳。董石之乱。则诚米贵。而非钱与金之贱也。

　　　第四

　议者曰。元顺帝元年。以御酒龙衣乞粮张氏。亦可见当时所乏者粮耳。而钞固未尝不足。视明季之苦于无财者有间矣。

论曰。所乏者粮。则以钞易粮可矣。安以御酒龙衣为哉。独不观诸史乎。至正二十一年。置宝泉提举司。铸钱并印造交钞。未几交料散满人间。京师料钞十锭不能易斗粟。所在郡县皆以物货相交易。公私所积之钞俱不行。然则钞固未尝不足。而其无财与明季何异。

　　　第五

　议者曰。明李雯言元有中国盐制独为详密。一引之贵。至中统钞二百五十贯。岁入之数。中统钞七百六十六万二千余锭。以金计之。为一千五百一十二万二千余金。盐利之盛。极于此矣。案元史增至一百五十贯。与此不符。又中统钞每两贯同白金一两。此以白金二两当中统钞一锭。而数又小有不符。当作一千五百三十二万四千余金。

论曰。一引之贵。至一百五十贯。从元史。此与万贯老钞易一饼。虽相去悬殊。而情事正同。乃钞之贱。非引之贵也。考元史中统二年。每盐一引重四百斤。价银七两。至元十三年。改为中统钞九贯。其后累增。至延佑间遂为一百五十贯。几十九倍于至元矣。又考大德中。官卖盐四斤八两。值钞一贯。后乃至一斤一贯。议者极口元之钞法。而物重钞轻之獘如此。钞课千万。仅当今银课数十万耳。何盛之有。

　　军储篇四　　
魏源

问曰。近世银币日穷。银价日贵。于是有议变行楮币者。其法本于唐之飞钱。宋之交会。其用同于近日北五省之会票。淮南之根窝。其说倡于嘉庆中鸿胪卿蔡之定。推衍于近日吴县诸生王鎏。且述崇祯时部臣议行钞十便。曰造之省。用之广。藏之便。之轻。无成色之好丑。炉冶之销耗。绝银匠之奸伪。盗贼之窥伺。铜钱废而尽铸为兵。白金贱而尽充内帑。果足通银币之穷。佐国用之急乎。曰宋臣叶适有言。王安石青苗手实诸法。桑宏羊所不为。蔡京改行钞币。以盗贼之道。诱赚商旅之财。又王安石所不为。何者。唐之飞钱。宋之交会。皆以官钱为本。使商民得操券以取货。特以轻易重。以母权子。其意一主于便民。而不在罔利。犹是周官质剂之遗。譬如以票券钱。非即以票为钱。以窝引中盐。非即以窝为盐。皆有所附丽而行之。至蔡京改行钞法。则无复官钱。而直用空楮。以百十钱之楮。而易人千万钱之物。是犹无田无宅之契。无主之券。无盐之引。无钱之票。不堪覆瓿。而以居奇。宜乎奸伪竞起。影射朋生。不旋踵而皆废。金元明代。竟不鼓铸而专用钞。重以帝王之力。终不能强人情之不愿。如欲复行。窃恐造之劳。用之滞。敝之速。伪之多。盗之易。禁之难。犯之众。勒之苦。抑钱而钱壅于货。抑银而银尽归夷。有十不便而无一便矣。然楮币不可用。而更币之法不可不讲。请先陈历代各币之兴废。而后效其说。汉世银价极贱。朱提银八两。直钱千有五百八十。他银八两直千。朱提县名属犍为。出善银汉武帝造白金三品。其一重八两。圜之。其文龙。直三千。民废不用。夫白金非楮。武帝稍增其价。而遂不行。况以楮代币。视白鹿皮荐直四十万。其笼利又甚倍蓰。其不可行一也。宋太祖取唐代飞钱故事。许民入钱京师。于诸州换给。开宝三年。置便钱务。令商人诣务入钱者。即日给券。又诸州。商人赍券至者。当日付钱。不得住滞。违者科罚。其后成都守臣寇瑊以蜀人苦铁钱之重。私券贸易。富户主之。及富人赀衰不能偿。争讼数起。请官置交子务。禁民私造。诏岁造交子。一界备本钱三十六万贯。新旧相因。其用意便民如此。及大观中。蔡京更钞法。则不蓄本钱。而增造无艺。至引一缗。当钱十数。封椿旧积。绝口不言。尽失交会之本意。绍兴中年。始诏会子务隶都茶场。正以商请茶盐香矾等岁千万贯。不独恃见钱以为本。然钞引止凭以取茶盐香货。而会子则公私买卖支给。无往不用。且自一贯造至二百。以尺楮而代数斤之铜。以一夫而运万缗于千里之远。赍轻用重。流落民间。即同见镪。其究必有最后受累之人。其罪究归最初作俑之人。仁者其忍出此。其不可行二也。绍兴元年。因婺州屯驻。舟楫不通。钱重难致。诏造见钱关子。赴榷货务请钱。愿得茶盐香货钞引者听。三十年。又诏淮浙湖北京西不通水路处。上借等钱。许用会子解发。是交会原以通舟运之穷。故大观中蔡京钞法。惟江浙湖广福建不行。盖水乡通舟。运钱甚易。故至今钱票亦不行于江浙楚粤。今欲以西北之票。强诸东南。纵有官钱。尚非民愿。其不可行三也。

王氏钞币刍言。谓果欲行钞。必尽废天下之银然后可行。是即洪武永乐禁银钱以行钞法之意。其时罚禁愈严。钞壅愈甚。四川使臣至遣吏以银诱民市而执治其罪。卒不能革。而金宣宗贞佑三年。河东宣抚使胥鼎上言。民间市易。多用见钱。而钞每贯仅直一钱。曾不及工墨之费。请权禁见钱。自是钱货不通。富家内困藏镪之限。外獘交钞屡变。窘乏坐化。商舟皆运钱贸易于淮南。钱多入宋。识者谓其弃货财以资敌国。今日果禁银行钞。不过尽驱纹银于西洋。其不可行四也。王氏又谓前代钞獘不行。由楮印潦草。制造不精。然金元光中。以绫印制元光珍货。同银钞行之矣。元世祖中统元年。别造丝钞。曰中统元宝。又以文绫织为中统银货矣。不但无楮印之潦草。且旧钞昏烂者。又委官以新钞倒换矣。乃金代则银价日贵。宝泉日贱。几于不用。元代则鼓铸不给。新旧滋獘。与银钞皆废。其不可行五也。洪武八年。折收粮税。金每两准米十石。银每两准米二石。计金五换三十年。诏以折收逋赋。重则困民。令金每两准米二十石。银每两准米四石。计金亦五换永乐十一年。更令金每两准米二十石。当银七两五钱又令交址召商中盐。金两给盐二十引。当银十两其时米盐断无如此之贱。特朝廷欲损上益下。故为此制以便民。使当时以银一两而买民四石之米。金一两而买民三十石之米。则势必不行。今行楮币者。为损上益下乎。损下益上乎。其不可行六也。汉时银八两。直钱千。既过贱。金代铸银钞。每锭五十两。直钱百贯。旋铸承安宝货。一两至十两分五等。每两折钱二贯。其价又过贵。其后银钞不行盖由于此明洪武中造大明宝钞。每贯准钱千文银一两。每四贯准黄金一两。则银钱之价酌中。而金价不及今四之一。然某氏谈往录。又言明初银每两兑钱六百。是则抑银重钞之令。非民间通行之价。及崇祯十六年。银每两兑钱千有六百。至二千有数百。乃严禁小钱。力复旧价。制卒不行。及　国朝顺治初。而银价复以两兑千。其时非有鸦片之患。盖前归流贼。故贼平始贱也。顾氏炎武言。万历中赤金止七八兑。崇祯中十兑。江左至十三兑。亦非由鸦片之故。盖世乱则藏金者多也。近十余载间。纹银每两由千钱至千有五六百钱。洋钱每圆由八百钱而至千有三百钱。人始知鸦片内灌透银出洋之故。夫流贼掠去之银。贼平即出。因避乱而藏镪兑金之人。乱定则其价平减。非若透漏外洋之有出无返也。近日沿海多避夷氛。苏杭赤金至廿三兑。近又复故。货币者。圣人所以权衡万物之轻重。而时为之制。夫岂无法以驭之。曰。仿铸西洋之银钱。兼行古时之玉币贝币而已。中国铜钱。西北行至哈密而止。西南行至打箭炉而止。自哈密以西。则行回部红铜普尔钱。一当内地铜钱之五。以五十普尔为一腾格。形椭首锐。中无方孔。打箭炉以西。则行西藏银钱。重一钱五分者。每六圆易银一两。重一钱者。每九圆易银一两。重五分者。每十八圆易银一两。自乾隆平定新疆西藏后。　　命于天山南北路各城设局鼓铸普尔钱。文曰乾隆通宝。皆镌地名用国书回字矣。又　　命驻藏大臣监造大小银钱。面文乾隆宝藏汉字。背用唐古特字。并于边廓铸造年分。如廓尔喀之式矣。是皆以　　天朝货币。而仿外夷之式。

今洋钱销融。净银仅及六钱六分。而值纹银八钱有奇。民趋若骛。独不可官铸银钱以利民用。仿番制以抑番饼乎。此币之宜更者一。古币以金以贝以刀布。宋金及明始用白金。钱粮用银。始于金代。而成于明正统以后。各视其时王之制。然必皆五行百产之精华。山川阴阳所炉。决非易朽易伪之物。所能刑驱而势迫。书曰具乃贝玉。古者财贿宝货。文皆从贝。锡我百朋。制详五等。食货志。大贝壮贝么贝小贝不成贝凡五贝。两贝为朋。大贝一朋。直钱二百十有六。壮贝一朋。直钱五十。么贝一朋。直三十。小贝一朋。直十。不成贝者。率枚直钱三。是为贝货五品。大贝四寸八分以上。壮贝三寸六分以上。么贝二寸四分以上。小贝寸二分以上。不盈寸二分者不得为贝。玉则古为上币。与贝皆行于三代。而废于秦世。我　朝臣服和阗叶尔羌。玉山玉河。岁时上进。充庭溢阙。乾隆时回部官山有禁。嘉庆中。始听民开采。今宜以贝玉佐银币之穷。上出宫府之藏。外榷官山之产。镌其等直。广其流布。物华天宝。民珍国瑞。无倾镕冶铸之烦。无朽腐造之苦。此币之可推广者二。夫开矿以浚银之源。更币以佐银之穷。皆因天地自然之珍。为　国家不竭之府。苟舍贝玉。舍银钱。而以楮代之。是不若行冥镪于阳世。陈明器于宾筵之为愈也。不若施画饼于赒荒。易告身以一醉之为愈也。恐鞅斯之酷不能行。桑孔之计有不屑也。

　　驳钞法议　　
周悦让

钞法之兴由于便民。及资以利国。其獘即不胜言矣。往岁议者欲以钱代银。而阻其法者在官吏。今兹言者欲以钞代银。将梗其法者在商民。钞法之利病。元臣刘宣吕思诚辈言之详矣。兹特据言者所胪扬搉而辨之。一久而不变之未当也。夫前代行钞。非不欲久。特未久而法不行。又不获已。故变新钞以相权耳。如元之中统。亦以钞代银矣。乃变而为至元。复降为至正。至元至正。皆不得已者也。今初立法而期于不变。獘其可胜乎。即今南河方行京票。票之融滞。足可例推。情形立见。不必预议。一制钞欲精之无益也。法行虽其制之不精。犹行也。法不行而徒精其制。一钞之直。其价必不敌一金。况十两五十两乎。无补徒费。殊所未悉。一预定钞额及银钞息耗之未宜也。言者欲十年行钞千万。而以钞易银者。平以市易库为之息。夫钞千万两。以所言核之。当为钞六十万定。十年制之。当一年为六万定。一年之中。除去天时人事之不虞。实功得三百日。度日当为定二百而后足。每机日制五定。而攀花踏蹑。机须二人。八十人为四十机。而二百定之钞始足。人日工直。不下银一钱。钞定料价如之。六十万定之钞。度用银六万两。人之工直。年计银二千八百八十两。十年计之。加以四闰。度用银二万九千九百四十两而后足。而设立管钞之局。官吏必多。添出织造之科。器具宜备。工食物价。则十年之间。奚翅费十万两而不偿也。又是千万之钞。每一出入。市库之分平。亏为二十万两。校以为常。一年之中。钞十出入。即亏二百万两。不过五年。千万之钞。尽以补银之亏而不偿矣。使复改为出入一律。即商必不乐而撤业罢市矣。以此为利。所未能喻。一钞与银平用之不行也。夫钞之不能与银争也明矣。银实而钞虚。民皆重银而轻钞。今出入必银钞各半。其出之也。官吏民商固无如何矣。其入之公也。必将绌银而赢以钞。不复守各半之约。将拒之乎。民必以为官将轻钞而钞益速獘。曲容之乎。则钞不他用而唯以充公。数年之后。以千万出。仍以千万入。库藏唯钞。无复见银。名曰裕国。实以虚帑。精于言利。岂宜若是。一钞法通行之不能也。今日库帑之亏。由于银乏。而银所由乏。阑出为多。洋海之外。钞法不行。则惟以银给之矣。往日内地重银。银虽出洋。而居奇者。犹厚积以邀不时之需。今内地可以钞代。是益岁驱千万之银入洋而不返也。昔金源用钞。钱皆连舶而入于宋。谋国之失。可为前车。凡此五獘。势所必然。况行之既久。至于钞轻而人不受。则强派之法必生。钞伪而官不办。则追捕之狱必起。数年之间。政烦刑滥。可以逆睹。　　圣主在上。岂宜有此。夫计事者必明本末。生利者必权子母。得其本者事行。丰其母者利出。今欲齐其末而背本。顾其子而遗母。兴利若是。未之前闻。

　　答王亮生论钞币书　　　　　　　　　
包世臣

亮生先生足下。客腊奉手书。兼示大着两册。古文一道。本无定法。惟以达意能成体势为主而已。尊作传记书论备。不拘守古人格辙。而自远尘俗。较之哲兄惕翁。令人兴难弟之叹矣。钞币一事。足下研究数十年。乃为书刊布。近又以为尚有不尽者。更加探讨。务求尽善。况复不自满假。以稿本邮质鄙人。薄植浅识。岂宜当此。然真读书人有心世事。固应如是精益求精。但当世学者未见异人耳。钦佩之忱。无可言喻。然君子立言。必期可推行而无窒碍。以千里未接一面之人。再辱不耻之问。苟有异同。亦不敢不自竭其狂瞽以助高深也。钞法上利国而下便民。事理至明白易晓。所可虑者。一则细民不信从。一则匪人为奸利。欲细民之信从。世臣前致渊甫书。所云未议行。先议收。而收之莫如正供常例二事尽之矣。然前书谓奇零乃杂用银钱。未免重钱轻币。当以相半乃为善耳。杜匪人之奸利。世臣前答足下书。所云取高丽及贡宣两纸之匠与料。领于中官和合两法为纸。即使中习其法。而两匠则终身不出。其纸既可垂久远。而外间不得其法。无可作伪。固已得其大端。然钞有大小。则纸亦随之。虽至小之钞。皆令四面毛边。更考宋纸宽帘之法。使帘纹宽一寸以上。又用高丽发笺之法。先制数大字于夹层之中。正反皆见。此为尤要也。足下征引五六百年已事。并及成说。以明行钞非衰世苟且之法。非小人务财用之举。甚盛心也。大旨已明。不必更条分缕析。多列款目。条列一多。不能不少有得失。一有得失。则訿訿者争持之。以为阻挠之柄矣。前明倪文贞十便之说。惟以铜尽铸军器一便。或当时机宜。未能悬揣。至银实帑一便。其中具有妙用。一则足资歆动。一则实济缓急。盖缓急之时。钞或不行。而银则未有不行者也。轻重相权不相废。为古今之至言。行钞则以虚实相权者也。银钱实而钞虚。古人三币之制。上币想非民间所常行。黄金为中币。而汉书曰黄金一斤值钱万。是仍以钱起数。则币之流通者惟刀布尔。唐以前银止为器。其时银产尚少也。近世以钱为国宝。而银以便总统之用。至夺黄金之权。是地不爱宝。非人力所能轻重之也。惟一切以银起数。而钱反听命于银。未免太阿倒持耳。足下欲于行钞之后。即下废银之令。仍恐怀银者失业。斟酌许其为器。取今值之一半。足下假藏镪大万。不数年即折阅其半。谅亦未甘从令也。且行钞而废银。是为造虚而废实。其可行乎哉。十数年内。银贵而公私交病者。以仅以银为币。不惟珠玉黄金不为币。而钱亦不为币故也。今法假银罪止遣。私铸则至殊死。是固重钱而轻银已。民间称富室曰有钱。下至博徒无论大小摊场皆曰赌钱。从未闻以银为说者。是钱之当为币也明甚。然　国家地丁课程俸饷捐赎。无不以银起数。民间买卖书券十八九亦以银起数。钱则视银之为高下。故银之用广。富贵家争藏银。银日少。盐米必需之物。商贾买之以银。卖之以钱。故物价腾涌。

欲救此獘。惟有专以钱为币。一切公事皆以钱起数。而以钞为总统之用。辅钱之不及。然银价久昂。制钱一千当银一两。例有明文。一旦改银为钱。难免觖望。兵饷尤难调和。似宜将兵饷月给银一两者。改为给制钱千三百文。其它俸廉应支之项。皆酌改为旧准银一两者制钱千二百文。统计现在春秋二拨每年各直省报拨之项。约一千七百余万两。当加出制钱四百万千。每年正供杂款课程常例岁入四千万两。以脚价为说。旧输银一两者改为制钱千二百文。羡耗同之。是每岁可加入钱八百万千。出入相乘。有盈无绌。各省现征钱粮。至少之处。每两收制钱一千八百文。经征官解司一正一耗加火工解费。每正银一两须银一两一钱七八分方敷。而一千八百文不能得市价银一两一钱七八分。小民共知银一两钱一千之例。以千八百文输官。怨讟已起。而官每两尚须赔钱二三十文不等。若改为输钱。是一正一耗。止须钱千三百二十文。此外则官可资为办公之需。虽有贪吏。不能不减于旧数。民之从令。不待其辞之毕也。如是。乃可决行钞矣。造钞既成。由部发各布政司转发州县。州县必立钞局。与民平买卖。其水陆大镇店去处。由司设局。大要卖钞收银。必照市价。倾镕批解之费。不可以累州县。宜据旬报为准。州县以九四折解司。司以九七折解部。富民见行钞之便。知银价必日减。藏镪必出。镪出益多。而用银处益少。银价必骤减。然须消息盈虚。使至库纹一两准制钱一千而止。是其大纲。钞宜始于一贯。一锭之数也。终于五十贯。一宝之数也。如尊说至千贯以便藏者。原行钞之意。以代钱利转移耳。非以教藏富也。尊议云。造百万即百万造千万即千万。是操不涸之源。云云。从来钞法难行而易败。正坐此耳。初届造钞。以足当一岁钱粮之半为度。陆续增造至倍于岁入钱粮之数。循环出入。足利民用即止。行钞之初。银价尚昂。利之归国者。不过五成。银价渐减。利可七成。通行之后。利可九成。凡官民相交之事。必有耗折。如近日收漕明加之比。岂可如尊议于钞载明文别加虚数。名为利民。更生枝节。凡善谋国者。夺奸民之利权。以其七归之良民。而以其三归之公上。事乃易行而可久。行钞则主于揽。兼豪强及钱庄虚票之权。以归之上。而其利则官与民各得其半。与他术稍殊耳。至于钞纸上写格言选书手之说。以为富而寓教。则尤为隔膜。教亦多术矣。古书具在。何必此。若谓珍藏佳书。试问藏钞者。为藏钱耶。为藏书耶。唐之开通。宋之大观。皆精书。世固有一二人宝玩之者。岂可通之齐民乎。尊议又兼铸当十当百大钱。以济现钱之乏。而严铜禁以饬钱法。云云。钞法一行。则现钱足用。而私铸自息。

铜禁之严。莫如　　　宪庙。其时政事无不令行禁止者。而铜禁竟不能行。况可必于今日乎。当十当百。法虽自古。然唐以河北之故举行之。深不便民。不数年皆准常钱当一乃已。而数年中官费不偿。民之受其害者已伙。又尊议盗贼得之而用于市则立败。及海洋载鸦片土来者。得吾钞则不能行于彼国。势将自止。以此为断盗源烟土之二大利。益非事实。今盗贼得会票钱票用于市而不败者多矣。何尝无号数可稽印记可辨乎。中土既禁用银。祇许为器得半价。是正可用以买土。岂不驱银尽入外夷乎。足下行钞之议。载于前刻者。读之而信以为必可行者尚不数人。若必欲禁银。且禁铜。铸大钱。言之恐斯世罕有能读之终卷者矣。盛业以此被阻。世臣所深惜。故敢贡其私意。要之钞法非盛时不能行。尊议固已明言之矣。然亦止救獘之良策。世臣见三十年来求利之术至亟而迄无效。故力持此论。若即以为理财之大经。则世臣亦未敢附和也。

　　议覆钱票有利无獘疏道光十八年　　　　　　
贺长龄

窃臣接阅抵钞。奉　　上谕。宝兴奏近年银价日昂由于奸商所书钱票注写外兑字样辗转磨兑并无现钱请严禁各钱铺不准支吾磨兑总以现钱交易以防流獘等语着步军统领衙门顺天府五城会议具奏并直省各督抚妥议章程奏明办理钦此。臣惟政在便民。道崇简易。钱之有票。犹银之有票。盖以运实于虚。方能流转无滞。而虚不废实。仍有现钱可资。非如楮币之即以纸为钱。不能课实也。原奏谓辗转磨兑。并无现钱。臣以为非无钱也。盖缘交易之时。不必即有用钱之事。遂以票兑换而去耳。如果需用甚切。即安能以空纸当实钱。小民虽愚。谋利则智。不待法令之程督也。且今日之银票。其每岁所会兑。盖数倍于钱矣。而银乃日贵。更何得以钱贱之故。归咎钱票乎。就臣愚见。钱票不独无獘也。兼有数利焉。钱质繁重。难以致远。有票而运载之费可省。得交易远方。其便一也。钱有良恶之异。为数又易混淆。今但以票为凭。并可不必拣钱。不必过数。省去许多烦扰。其便二也。且也小票随身。更无宵小盗窃之虞。又免船水沈溺之失。其利殆不可胜计。臣尝考之前史。钱票盖亦便国。不仅便民也。唐宪宗时。令商贾至京师。委钱诸路进奏院。及诸军诸使富家。而以轻装趋四方。合券乃取之。号曰飞钱。宋太祖时。令商旅投牒三司。乃输钱于左藏库。而以诸州钱给之。后因制为便钱务。所谓合券者。盖即今之会票。商既便于取携。官亦藉省赍运。国民两利。莫善于此。明臣邱浚大学衍义补按语。谓今世亦可行之。但恐奉行者给受有停滞之獘。出入有减换之獘耳。臣以为唐宋上下通行。实有裨于国计。今若禁民兑会。何以顺乎人情。仍请一仍其旧。于计为便。缘奉　饬议。谨就管见所及。据实直陈。是否有当。伏祈　　圣鉴训示。

　　会议钞法请暂行银票期票并开设官银钱号疏户部
咸丰二年九月初三日。奉　　上谕。花沙纳奏请行钞法一折着前派会议筹备军饷之王大臣等一会同户部详议具奏钦此。嗣于十月二十八日。臣等会奏筹备军饷折内。暂行银票期票。声明行票之法。与行钞相关。请将奉　　旨交议左都御史花沙纳条陈行钞一折。归核议。以免歧异而资利用等因。奏奉　　朱批。依议钦此。钦遵在案。臣等伏查两载以来。军需河饷。糜帑已二千数百万两。以致度支告匮。筹划维艰。中外臣工。志切　国计者。无不竭力殚忱。各抒所见。而请行钞法者为多。合观诸臣之论。大抵远取唐宋飞钱便钱之遗意。近譬民间钱票会票之通行。以为济困之策。无以逾此。而其中虚实之各判。疑信之攸分。与夫兴废久暂之代有异同。通滞利獘之不相假借。似未有灼见真知。俾克立时措手。可有把握之处。是以户部于请行钞法诸奏迭经议驳。而于会筹军饷折内。有行用银票期票之请。诚以利源可自上开之。而流之通塞。又必自下权之。钞法可徐图而未可骤举也。兹据左都御史花沙纳奏称。为今之计。欲求万全之策。莫若酌行钞法一事。因胪列造钞行钞换钞三十二条。并敷陈用钞十四利等因。臣等窃惟生财胥本乎大道。而立制尤贵乎因时。现在军务未竣。各省防剿兼施。所筹无非急款。与其用久未奉行之法。而收效稽迟。不如就从前本有之财。以力图周转。再四筹思。公同酌议。佥谓京师钱票流通。就其法而扩充之。民以习见而相安。事以推行而尽利。拟请暂行银票期票。仿照内务府官钱铺之法。开设官银钱号。以便支取。并查臣等前于议覆詹事府少詹事皁保奏请酌抽帑本折内。声明当杂各商本银。另筹周转之法。兹拟除各省盐商帑本毋庸议提外。请于各省当杂各商生息帑本内。每省酌提十分之三。由该州县解交藩库。勒限三个月。由藩司造册报部候拨。户部核明银数。计应造一百两暨八十两五十两之票若干张。汇发该省藩司。按原提本银数目。分给各该当杂商。准令该省捐纳封典职衔贡监之人。向各商买票报捐归还。原提各商银款内。有畸零尾数。即以现银令其找足。其各商应缴息银。仍如其旧。如此一为转移。于商无亏。而于事有济。应令该管地方各官妥为办理。毋致胥役别滋扰累。亦不许商人藉端阻挠。又各省有现存未买谷价银两。应令各直省督抚转饬藩司。勒限三个月。查明此项存银若干。无论在藩库属库。酌量催提。先行报部听候拨用。其发交银票归还各该州县原款之处。亦与酌提当杂商帑本办法相同。俟各该省丰收买补之时。令捐生交银领票报捐。地方官即将所交之银买补。并请于京城内外招商设立官银钱号三所。每所由库发给成本银两。再将户工两局每月交库卯钱。由银库均匀分给官号。令其与民间铺户银钱互相交易。即将户部每月应放现钱款项。一概放给钱票。在官号支取。俾现钱与钱票相辅而行。辗转流通。兵民两有裨益。

至在京王公百官俸银。向分二八月两次支领。今拟请世职自亲郡王以下伯以上。文职自四品以上。武职自二品以上。均给与期票五成。统限于八月初一日持票赴库关支。其秋季俸银。准此递推。以上各条。如蒙　俞允。臣等即行文各省督抚暨八旗都统钦遵办理。至开设官银钱号处所。应由顺天府府尹督饬大宛两县。购铺房。由五城坊官。招殷实商人。加具保结。送部核办。其左都御史花沙纳奏请酌行钞法以济要需之处。即在银票期票及官银钱号票内。逐渐试行。自毋庸另议。所有臣等会议拟请暂行银票期票酌提当杂商帑本及各省现存谷价抵放王大臣俸银并开设官银钱号缘由。理合恭折具奏。伏乞　　皇上圣鉴训示遵行。

　　条议钞法疏咸丰元年
监察御史王茂荫

臣维用人理财。二者固分本末。然当务为急。今日之需才急矣。而理财亦正不容缓。粤西之军务未息。河工之待用尤殷。　国家经费有常。岂能供额外之用。于是部臣又有开捐例之议。夫捐例之獘。人皆知之。岂部臣独不知之而为此议耶。不得已也。臣观自汉以来。不得已而为经国之计者有二。一曰铸大钱。一曰行钞币。二者之利同。而其难以经久亦略相似。然臣尝考铸大钱。如汉元鼎迄明。兴者数矣。曾不三五年即废。钞币之法。昉于唐之飞钱。宋初因之置便钱务。可考者。至道末。商人便钱百七十余万贯。天禧末。增二十三万贯。计其流行已三四十年。交子之法。自天圣至大观。行之七八十年。会子之法。始自绍兴行之。终宋之世。有元一代皆以钞行。明沿用之。至宏正间始废。盖亦行百有余年。是钞又不能久中之尚可久者也。臣见往年议平银价。内外臣工多为铸大钱之说。因私拟为钞法。以为两利取重两害取轻计。钞之利不啻十倍于大钱。而其獘则亦不过造伪不行而止。　国初造钞岁十余万。行之亦经十年之久。其行也所以辅相夫不足。其止也即以裁成夫有余。　　　圣神妙用。百世可师。济用权宜。似莫逾于此。顾臣虽拟之。久而不敢上者。诚恐奉行不善。转为法累。苟可无需。自不必行。若为不得已之计。则刍荛之愚。似宜陈之以备采择。用是不揣冒昧。敬将所拟钞法十条。恭缮进呈。伏乞　　皇上圣鉴。

一推钞之獘。钞之利自不待言。行钞之不能无獘。亦人所尽晓。然知有獘而不能实知獘之所在。知獘之所在而不能立法以破除之。则钞不行。间尝深思切究。即古来行钞之獘而详推之。盖有十端。一则禁用银而多设科条。未便民而先扰民。二则谋擅利而屡更法令。未信民而先疑民。三则有司喜出而恶入。适以示轻。四则百姓以旧而换新。不免多费。五则纸质太轻而易坏。六则真伪易淆而难识。七造钞太多。则壅滞而物力必贵。八造钞太细。则琐屑而诈伪滋繁。九则官吏出纳。民人疑畏而难亲。十则制作草率。工料偷减而不一。诚能举此十獘去之。先求无累于民。而后求有益于国。方可以议立法。

一拟钞之值。元以前未尝用银。故钞皆以钱贯计。今所贵在银而不在钱。则钞宜以银两计。过重则不便于分。过轻则不便于整。请定为两种。以十两者为一种。五十两者为一种。十两以下。则可以钱便之者也。十两以上至数十两。则皆可以十两者便之。百两以上至数千两。则皆可以五十两者便之。其平色则以库平足色为准。既以便上库。亦以便流通。盖即仿现行库饷锭式。以免琐碎参差之獘。

一酌钞之数。钞无定数。则出之不穷。似为大利。不知出愈多。值愈贱。明季钞一贯至不值一钱。于是不得不思责民纳银以易钞。不得不思禁民用银以行钞。种种扰民。皆由此出。宋绍定五年。两界会子。多至三亿二千九百余万。此所以不行也。宋孝宗曰。会子少则重。多则轻。此钞法之扼要也。请仿　国初之法。每岁先造钞十万两。计十两者五千张。五十两者一千张。试行一二年。计可流通。则每岁倍之。又得流通。则岁又倍之。极钞之数。以一千万两为限。盖　国家岁出岁入。不过数千万两。以数实辅一虚。行之以渐。限之以制。用钞以辅银。而非舍银而从钞。庶无壅滞之獘。

一精钞之制。自来钞多用纸。故有楮币之名。既易曹少烂。尤易造伪。今拟仿古者用币之意。请由户部立一制钞局。先选织造处工人。以上等熟丝。织如部照之式。分为两等。方尺有五寸者为一等。方尺有二寸者为一等。四围篆织花纹。中横嵌大清通行宝钞六字满文于额。直嵌大清宝钞天下通行八字汉文于两旁。按每岁应制钞张数造办。以方尺五者为库平足色纹银五十两。尺二者为库平足色纹银十两。选能书吏于钞中满汉合璧作双行书。每年拟定数字。每字一千号。编为一簿。钞之前。按簿上每张填某字某号。钞之后。书某年月日户部奏准大清宝钞与银钱通行使用伪造者斩告捕者赏银若干两仍给犯人财产诬告者坐。皆汉书。再请饬另铸大清宝钞印一颗于中间。满汉纹银数上钤以印。前某字某号上。钞与簿钤骑缝印。钞质必厚实如上等江绸。篆文必细致。满汉书必工楷一律。印文必完整。印油必鲜明。监造各官有草率不如式者治以罪。禁民间不得私织如钞花样。有犯必惩。再请饬于制钞局。特派一二有心计之员。另处密室。于每钞上暗设标识数处。所设标识。惟此一二人知之。仍立一标识簿。载明每年之钞。标识几处。如何辨认。封藏。以便后来检对。其识按年更换。以杜窥测。一切均不得假手书吏以防泄漏。如此则造伪甚难。辨识甚易。伪造之獘。庶几可杜。且绸质较足经久。亦不致遽虞曹少烂矣。

一行钞之法。立法必自京师始。如部中每岁制钞十万。请先以一万分颁五城御史。令传属内殷实之银号。当堂将钞酌为颁发。取具领状。由城移送银库。银号领钞。准与微利。每库平五十两者止令缴市平五十两。库平十两者止令缴市平十两。限于领钞后。次月随同库上收捐时。将银缴库。银号领钞后。许加字号图记花字于钞之背面。听各处行用。并准兑与捐生作捐项。与银各半上兑。余钞九万。酌分各直省大都会及东南两河。交各督抚饬省会州县发交钱粮银号。其银号领钞。亦如京城准与微利。库平止缴市平。将银于次月缴纳各州县库。领钞之银号。亦准加字号图记于钞之背面。听各处行用。并许为办解钱粮。与银各半解司。其有无钱粮银号之州县。或交官盐店与典铺。凡京城之银号。自多捐生兑换。外省州县之银号。有专为办解钱粮者。盐店典铺亦皆与官吏较亲。傥书吏再有需索之獘。许该捐生银号等指名呈究。该管官即严行惩办。庶几民情无所疑畏矣。

一筹钞之通。京城发银号之钞。许捐生作兑项。则钞仍归于部库。库上每月应放款项。除零星散数不可给钞外。如数十百两以上者。部库均可酌量以钞搭放。凡领钞者。如兵饷马干不便分析。即可向银号兑银散给。钞上有银号图记。如他银号未晓。即向原加图记银号兑换。自属甚便。该银号收钞。仍可为兑与捐生之用。外省发银号之钞。许其解充地丁。则钞仍归于藩库。该省每年应拨放款项。该藩司酌量以银与钞各半发给。领钞者。均令就各州县钱粮银号兑换。该银号得钞。仍可为办解钱粮之用。在各该银号以银易钞。既听各处行用。且可为捐生上兑捐项。办解钱粮。并无苦累。如或故意勒掯不兑换。扣减不如数。许民人指控。治之以罪。凡民畏与官吏交。而不畏与银号交。如此。而疑畏之獘益除矣。

一广钞之利。钞法行之自上。原不强民。然利轻赍与行远。无成色与重轻。较之金银。于民为便。内而顺天府五城。外而督抚州县。令出示晓谕。使民咸知此意。听民人等向银号兑换行用。并听为随处上纳钱粮兑换银钱之用。再请饬发钞专在省会州县。而收钞则凡天下州县必令于城内立一收钞银号。无论本地异乡民人。有持钞至者。或作交钱粮。或兑换银钱。均即如数兑交。各州县收钞后。均可为办解钱粮之用。如行钞数年。而州县有并无钞解充地丁者。是该州县办理不善。使钞不得通于该处。该督抚查明即行参处。京外各行钞银号。均饬于招牌上加钞字。有持钞至者。均即兑换。毋许抑勒。各州县解藩库者。均令于钞正面之旁。注明某年月日某州县恭解。至民间辗转流通。均许背面记明年月。收自何人。或加图记花字。遇有伪钞。不罪用钞之人。惟究钞所由来。逐层追溯。得造伪之人而止。如此。而民无用钞之苦矣。

一换钞之法。部库令一人专司钞之出入。每收钞时。必详审钞之正反面。不必待其昏烂。但钞之背面图记花字。注写略已将满者。即付送制钞局。各省收钞遇有似此者。即作解项解部。部库亦付送制钞局。使民间无换钞需索之虑。各省解部者。亦令于钞正面之旁。注某年月日某省解。制钞局于原制钞簿上。对明年月字号。注明某年月日销。将钞截角。另贮一库。遇有伪钞。便可对明。如系已销之号。而尚有未销之钞。则取当年制钞标识簿核对前后两钞。何者真伪。立可辨认。按伪钞背面各图记。追究由来。则伪造无不破矣。

一严钞之防。制钞行钞各法。非不力思防獘。然恐法久而獘仍生。再请法行之后。不得令有更张。致民观听惶惑以坏法。造钞之制。不得渐减工料。致失本来制度以坏法。民人有伪造者。即照钞文治罪。不得轻纵以坏法。如是。而坏法之獘庶几可杜。宋臣韩祥有言。坏楮币者止缘变更。救楮币者莫如收减。增添料质。宽假工程。务极精致。使人不能为伪者上也。禁捕之法。厚为之劝。厉为之防。使人不能为伪者次也。是言得钞法之精意矣。

一行钞之人。自来法立獘生。非生于法。实生于人。顾生獘之人。商民为轻。官吏为重。商民之獘。官吏可以治之。官吏之獘。商民不得而违之也。今于商民交易。虽力为设法。不经官吏之手。然官吏果欲牟利。从而需索扣减。亦复何难。商民兑换。一有扣减。即不敢用。将使虚名徒悬。而利不通于上下。论者因以为钞不可行。似非钞之不可行也。保甲社仓。良法具在。苟非良吏。亦终不行。是岂法之过与。州县得人。则商民奉法。督抚得人。则官吏奉法。是在　　圣朝洞鉴之中。又不独钞为然矣。唯是明臣邱浚谓钞不可行以用之者无权也。故行钞尤贵称提有法。称提之法。则在经国大臣。相时之轻重。而收发操纵之。庶几可以经久。

以上所拟十条。第就管见所及。举其大纲。请　　旨饬部院大臣详细妥议。如可施行。再令部臣详定节目。臣为急筹济用起见。是否有当。伏乞　　圣鉴训示。

　　再议钞法疏咸丰四年　　　　　　　
户部侍郎王茂荫

窃维今日度支告匮。需饷方殷。不得不资行钞。然钞法贵于行之以渐。持之以信。伏读　　上谕。有行之日久中外俱可流通之旨。仰见　　圣明洞鉴。固知发之不宜太骤也。今自上年议行钞法以来。初用银票。虽未畅行。亦未滋累。至腊月行钱钞。至今已发百数十万。于是兵丁之领钞者。难于易钱市物。商贾之用钞者。难于易银置货。费力周折。为累颇多。臣察知其情。夙夜焦急。刻思有以补救之。惟臣既在户部。凡有所见。必取决于总理祁寯藻尚书文庆。乃所商多未取决。而设想更已无方。有不得不上陈于　圣主之前者。伏惟自来钞法无传。然由唐宋之飞钱交子会子。循名而思其义。则似皆有实以运之。独元废银钱不用而专用钞。上下通以此行。为能以虚运。然闻后亦少变。至明专以虚责民而以实归上。则遂不行。历代之明效如此。故臣元年所上。皆以实运虚之法。今时世所迫。前法不行。议者遂专于收上设法。意诚善矣。然京城放多而收少。军营有放而无收。直省州县有收而无放。非有商人运于其间。皆不行。非与商人以可运之方。能运之利。亦仍不行。谨就现行法中酌拟四条。以通商情而期转运。敬为　　皇上陈之。

一拟令钱钞可取钱也。查市行钱票。与钞无异。而商民便用者。以可取钱也。宝钞准交官项。本自贵重。而人总以无可取钱。用多不便。若于准交官项之外。又准取钱。自必更见宝贵。顾发钞已百余万。而欲筹钱以供取。似为大难。然以臣计之。户局向来月解部钱六万余串。自铸当十当五十大钱。月约解十一万串。今加铸当百以上大钱。月可得二十余万串。若部中仍前月提十一万。则三个月后可积三十余万串。即较前月多提五万串。六个月后亦可积三十余万串。若出示许民半年以后。以钞取钱。似属无难。现在民情望此若云霓。故崇实伍辅祥皆奏及之。或谓傥三十万尽而不能给。将若何。臣谓此有二道。一则有钱可取。人即不争取。彼钱店开票。何尝尽见取钱。如四官钱店。现在开票放饷之数。可谓明证。似无庸虑。一则有钱许取。人亦安心候取。傥钱将尽而钞纷来。竟不能给。不妨示期停止。令半年后再取。人亦乐从。经过一次发钱。人知钞不终虚。自不急取。此法每年虽似多费数十万之钱。而实可多行百余万之钞。如得准行。臣知不待发钱之日。人心始安。即当出示之日。而人心已安矣。此筹安人心之最要也。

一拟令银票并可取银也。现行银票钱钞。均属天下通行。而行远要以银票为宜。欲求行远。必赖通商。欲求通商。必使有银可取。人疑无此如许现银以待取。而不知各省之钱粮关税。皆现银也。今既准以银票交官矣。此抵交之银。不归之商人乎。既可准其抵交。何妨准其兑取。自上计之。二者初无所殊。而自商视之。则二者大有所异。盖抵交迟而兑取速。抵交滞而兑取灵。凡州县征收钱粮。必有银号数家。将钱统易为银。将银统镕为锭。以便解省。今使商人持钞至倾镕钱粮之银号。准其兑取现银。则商人之用钞便。而得钞不待倾销即可解省。于银号亦便。在各州县收钞于商。与收钞于民。初无所异。而零收之与整兑。亦有较现为便者。今若于准交之外。再加准兑取一层。则钞益贵重。处处可取银。即处处能行用。而不必取银。御史章嗣衡河督杨以增所奏之意。盖亦如此。诚知各州县银号之未必即照兑也。即照兑而不免需索扣减也。然许以兑取。则能取而贵之。即不能遽取而亦贵之。方今时势多阻。未必尽行。未必尽不行。得一处行。则一处之银路通。数处行。则数处之银路通。现在商人会票之局全收。惟此可以济银路之穷。京城之中。凡商人之来者皆货物。而往者皆银。使银票得随处兑银。则京城之银可以少出。而各路之银亦可得来。此又通筹全局之所宜加意也。

一拟令各项店铺用钞可以易银也。各店铺日卖货物。惯用市票。何独惮于用钞。以市票能易银以置货。宝钞不能易银即不能置货。此虽强令行用。将来货物日尽。宝钞徒存。市肆必至成空。不独商人自虑。即　国家亦不能不代为虑。查银钱周转。如环无端。而其人厥分三种。凡以银易钱者。官民也。以钱易银者。各项店铺也。而以银易钱。又以钱易银。则钱店实为之枢纽焉。各店铺日收市票。均赴钱市买银。而钱店则以银卖之。今请令钱市凡以票买银者。必准搭钞。则各店铺用钞亦可易银。而不惮于用钞矣。各店铺不惮用钞。则以银易钱之人。无非用之于各店铺。凡令钱店开票者亦可准令搭钞矣。各钱店开票亦可搭钞。则以银买各店铺之票。而亦不惮于用钞矣。凡以三层关节为之疏通。使银钱处处扶钞而行。此各行互为周转之法。虽似强民。而初非病民。似不至有大害。惟法行后。银价恐益增昂。然京城银之来路。专在外省解项。部中发项。今解项放项日形其少。即不行此法。银亦日贵。此则须俟殄平逆匪。方有转机。又不徒关行钞也。

一拟令典铺出入均准搭钞也。查现在典铺。取赎者用钞不敢不收。而当物者给钞率多不要。使典铺之钞。有入无出。将来资本罄而钞仅存。不能周转。必至歇业。典铺歇业。贫人益无变动之方。应请嗣后出入。均令按成搭钞。此一行自为周转之法。以上所拟四条。前二条是以实运法。而不必另筹钞本。后二条是以虚运法。而不至甚为民累。虚实兼行。商民交转。庶几流通罔滞。抑臣更有请者。现行官票宝钞。虽非臣原拟之法。而言钞实由臣始。今兵丁之领钞而难行使者。多怨臣。商民之因钞而致受累者。多恨臣。凡论钞之獘而视为患害者。莫不归咎于臣。凡论钞之利而迫欲畅行者。又莫不责望于臣。而臣蒙　　恩擢任户部。业经数月。一无筹措。上负　　天恩。下辜人望。夙夜愧悚。实切难安。相应请　　旨将臣交部严加议处。以谢天下而慰人心。庶几浮言稍息。臣虽废黜。不敢怨悔。谨陈管见。附历下情。恭折具奏。伏乞　　圣鉴训示。

　　钞法宜取信兵民疏咸丰四年　　　　　
崇实

窃照军兴以来。需用浩繁。经费支绌。王大臣等议定行钞。合词吁请。　　皇上圣明洞彻。特降　　谕旨允准。钦遵在案。果能上下通行。取不尽而用不竭。诚转移补救之机也。乃自设立钞局而后。凡搭放之项。均不能流通。有以钞买物者。或过昂其值。或以货尽为词。八旗兵丁所得钱粮。皆养赡身家之用。今所领钞票。不能买物。则日用愈绌。强欲买物。则滋生事端。自正月以来。臣留心查访内外兵民及大小铺面。均视钞为畏途。未见行钞之利。且见行钞之害。若不亟求通行之法。数月而后。必致兵民俱困。商贾歇业。其患不可胜言。　京师根本重地。一念及之。实切隐忧。臣日夜筹思。求所以流通之策。以救窒碍之獘。谨就管见所及。为　　皇上敬陈之。盖钞之不行因不能取信于民。其不能取信于民由于无钞本。方今帑项不足。司农竭尽心力。似此巨款。岂能遽筹。而所发兵饷公费。零星钞票。兵民日用所急需。若有钞而无从取钱。无怪民间怀疑而不用也。臣之愚见。于无可筹划之时力求转移之策。窃谓内外城官钱铺。系　国家赀本所开。而各官钱票。民间皆知宝贵。缘私钱铺或有失业之时。官钱铺决无关闭之虞也。拟请　　旨饬下户部明定章程。每发钞票。准其倒换各官钱票。缘各官钱票。通行已久。即可持向各钱铺转用。而户工两局所铸大钱制钱。除搭放外。尽数接济各官铺。为开发钞票之用。似此酌量情形。妥为办理。则一转移间。庶可疏畅。民间日用既便。自可渐渐通行。行之久则信之深。始则必欲取钱者。久可乐于存钞矣。抑更有不必实与钞本而钞法可期畅行者。上年奉　　谕旨。各省地丁关税盐课。皆准搭交钞票五成。仰见　　圣识英断。决无轻钞重银之见。窃思内外臣工。未能仰体　　皇上大公之意。且内外各衙门在官人役。均愿各项交银。不愿各项交钞。交银则平色火耗。种种需索。交钞则无利可图。势必多所阻挠。而行钞决不能畅。臣愚拟更请明降　　谕旨宣示中外。凡各省正杂款项。自五成以下。无论三成四成。必得搭有钞票。方准解部。拟按省分之远近。以定限期。逾限而全行交银者不收。使天下晓然于银钞并重。　　皇上视钞宝贵如此。则天下争相宝贵。各省必讲求钞票搭交官项。小民趋利若骛。必以银换钞。而钞之行乃大畅矣。议者或曰。如是则　国家每年应收千数万银。易为千数万钞。行之既久。库中必至有钞无银。此犹轻钞重银之说也。　　皇上富有天下。不在蓄积之多寡。而在货财之流通。且入项以钞收。出项即以钞放。何虑有钞无银乎。且更有推广以便民者。民间银钱皆有经纪。随时定价。藉长落以渔利。今票银每两作制钱二千。宝钞二千作银一两。经纪无从牟利。遂致扞格不行。拟请惟官放官收。仍遵定例。至民间行用。则任其随价长落。由顺天府五城出示晓谕。盖绳以法而未必即行。动以利则未有不行者也。

至借给商民之议。亦为救时一策。惟部议五家环保。二月后即抽本。各商恐有拖累。且为期太促。故虽亟思呈领。而仍裹足不前。拟请嗣后如有愿借商民。但取殷实铺保。不必限以五家。径赴钞局呈领。无庸由五城转发。借给之钞。须造数十千以及百千整钞。方可架空运用。并明白晓示。还本时仍收钞票。自借之日起。即三厘行息。按月赴局交利。宽以一年之期。使得行用周转。一年之后。按月交本一成。十月而毕。如一年限外。本利不能呈缴。治以应得之罪。商民畏法多而玩法少。并以钞借。即以钞还。必踊跃争先。祇虑其不敢领。无虑其不能还也。臣伏思我　　皇上宵旰勤求。无非为天下生民计。一自银价日昂。外省官民交困。西商囊括而去。京城生计日艰。钞法之行。原以济时世之艰。而苏天下之困。无如物价腾跃。民气愈蹙。大商小贾。走相私语。谓生平贸易所积锱铢。异日悉成废纸。虽三令五申。告以钞票。即抵银钱。而阴奉阳违。仍相观望。所以然者。钞法不能取信于民。故必筹各省流通之策。各省流通。京城亦行之必畅。又使之随价低昂。有利可谋。宽限缴还。有资可运。易曰变而通之以尽利。记曰来百工则财用足。但使不匮之原操之自上。即各足之富藏之于民。斯诚厚生利用之大权。而万年有道之长策也。臣为通行钞法起见。用敢缕陈。伏乞　　皇上圣鉴。

　　流通钞法宜筹实济疏咸丰四年　　　　　　　　　
杨重雅
  </div>
  <div class="pagination">
   <a href="皇朝经世文续编_page107.html">
    上一页
   </a>
   <span>
    ...
   </span>
   <a href="皇朝经世文续编_page103.html">
    103
   </a>
   <a href="皇朝经世文续编_page104.html">
    104
   </a>
   <a href="皇朝经世文续编_page105.html">
    105
   </a>
   <a href="皇朝经世文续编_page106.html">
    106
   </a>
   <a href="皇朝经世文续编_page107.html">
    107
   </a>
   <span class="current-page">
    108
   </span>
   <a href="皇朝经世文续编_page109.html">
    109
   </a>
   <a href="皇朝经世文续编_page110.html">
    110
   </a>
   <a href="皇朝经世文续编_page111.html">
    111
   </a>
   <a href="皇朝经世文续编_page112.html">
    112
   </a>
   <a href="皇朝经世文续编_page113.html">
    113
   </a>
   <span>
    ...
   </span>
   <a href="皇朝经世文续编_page109.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
