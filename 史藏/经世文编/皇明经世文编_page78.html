<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 78 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 78 页/共 172 页
  </h1>
  <div class="content">
   进宣大山西偏保等处边关图说
　　进宣大山西外边墙长图说【边墙图说】
　　臣万达谨按右所图外边墙详矣。而略于内诸关者。以外边持重。又墙肇完而诸关不与也。三镇边墙。亘连一道其居然而内布者。城堡也。杂然而外环者。堑与窖也。亭然者墩。而通者台。与隧也。增旧为新。缺一不可。必如此而后可守者。我军视虏聚散众寡疲逸勇怯疾迟之势。不相当也。虏人多食少。工格鬪。喜抄掠。复以为生之道在是也。大战则大利。小战则小利。不战则不利。较得算者战什一而虏什九也。是故我必以守为胜。而匪墙焉。毡幕邻迩。挥鞭山凌。结阵川拥。朝发夕至。倏如雷风。前无抵拒。后难追袭。岂不战守失据哉。今墙完而戍者。侦者。田而而食者。备秋林会而墙立而营屯。而首尾相应者。虏不得而轻视也。设虏以数万来侵。大同偏关之外多浮沙风飙所激易于填壅必塞窖填堑而后及墙而仰攻亦难矣。墙台我专。披坚鳞集。矢石并发。炮火远及。虏亦岂能飞渡哉。臣故曰。自是始可以言守也。而又不能不却顾而长虑者。传曰。地利不如人和。又曰。在德不在险。斯二言者至言也。
　　进宣大山西偏保等处边关图说【边关图说】
　　臣万达谨按右所图形势。起宣府东路之四海冶迤逦而西。历北中二路。抵西路之西阳河。为大同界。大同东路之东阳河。迤逦而西。历北中二路。抵西路之丫角山。为山西界。山西之老营堡。迤逦而西。历水泉偏关。抵保德州。为黄河岸界而止。计一千九百二十里有奇皆迫临虏巢。所谓外险也。又老营堡转南迤逦而东。历宁武雁门北楼抵平刑关又迤逦而南而东为保定界。历龙泉倒马紫荆之吴王口插箭岭浮图峪沿河口。又东北为顺天界。历高岸白羊抵居庸而止。计二千五十里有奇。皆峻岭层冈。所谓内险也两险截然。固天之所以限华夷者。然自正统以来。胡虏窥兵、屡恣干扰。迩且结阵长驱。远薄汾沁。全晋为眚。边议日兴。岂其险固不足恃邪。溃废大防。繇来者渐。有险不设。同于无险。故设险云山川无全险必赖修筑以为固因地形而经纪之以人力者也。内倚诸关。间设崇垣。外筑崇垣。长遮绝漠。绵堞百万。诸美攸辏。比之金汤。我　皇上今兹所宏创者。皆前兹所未有者也。边臣自是始可以言守矣。是故善守者不战而屈人之兵者也。遇秋分遣内卒协戍外边。备寡力全。彼此受益。岂特变通。是谓善经。乃若御冬防河。城规具在。又差缓矣。臣虑险设而不守。与虽守而无其便也。先今小疏刺列款目。期于可久。盖亦颇详。俟之将来。脱有不虞当在意外。夫天下之事。多成于其始。而废于其终。边工动费帑金。役劳大众。其成之亦云难矣。臣愚欲责宣大山西抚镇诸臣以交代法。廵按御史以阅视进图法。则兹垣也庶乎其有永矣。虽然重关迭障。险在地者也。谋臣猛士险在人者也慓慓危惧。毋流循玩。险在心者也。摅探本之思。延却顾之策。此臣所侈望于亿万年者未巳也。
　　碑
　　怀来城通济桥碑
　　怀来城通济桥碑【边地桥梁】
　　夫水之行地也。槩于世为多。西北则鲜。率可舟而漕。西北则否。率易梁而渡。西北则难。何也。其势使之然也。水原于山。天下之山。皆起于昆仑。而燕冀为天下。脊地形崇峻。水率东南走入海。其流湍急。无巨浸广陂。容受泽润。故西北鲜水。且水道所经。土去石出。建瓴而下。河济间诸山泉皆然冲激震撼。力攫齿齿断断。故不可舟。而其霖雨集潢潦涨也。则惊波电掣。骇浪雷击。值之者陵崩阜断。故又难为梁。夫鲜水则土燥土燥则其产猛厉而寡深思不可舟则转输困转输困则无所广粟以食战士而又难为梁使咫尺之间画为两地倚马相望莫可即捄古称西北恒多事御戎寡全功此其一也怀来直国北门为居庸要路。自京达宣大两镇。罔不繇之。其通水宁独石诸处。犹有径也。妫水出隆庆州大海沱山中。流与洋桑干河合。东历怀来城。南下合水关放芦沟以达于海。既不可舟。又无渡梁。于是军饷戎器。材官骑士。自京师调发以为宣大备者。往往告难。又其急者。边尘遇警。驰上便宜。瞬息异形。一骑千里。阻于水浒。莫可以谋。坐是望洋。浩焉。兴叹者屡矣。予督军塞上。思欲桥之。故尝为之画曰。深根以固其基远岸以杀其势轴柱鳞密以严其隙蹲鸱脉络而莫与之鬪。庶几可成也。属军旅事殷。且有寒垣之役。未之能及。土人曰。旧有石桥。永乐间废。　武庙北廵。命内使以万金成之。寻为水坏。或于所谓四者未之备讲也。夫徒杠舆梁。王政攸系。而况通警急关军政者邪。岁乙巳予阅边次宣城。闻有僧慧灯者谋为桥。谓助我者也。召见之授以前四者之说。今戊申春僧来言曰。桥成矣无愆初约。愿乞所以志岁月者。使使数辈视之良信。问所以成。则曰。力能感中贵人捐俸金纪纲之。又能募边富人出粟为佐。于戏先民有言曰。近世桥梁功利之大且广者、多为浮屠氏有盖佛以利物为心、而桥梁居八福田之一、岂真有是邪。何成之速也。然予有侈喜焉。自岁庚子以来北虏扰我边境。侵轶时至。边人苦之。　圣天子不以某愚不肖。授钺专阃。擐甲厉兵。与之从事者四年。于兹矣。赖　陛下神灵威武。虏酋屏迹。连岁塞垣之役。工费颇巨。俱克有成。今兹大熟。民以宁谧。惟　天子建中和之极。赉及黎庶。疆场之臣。得保塞垣称无事。大幸也。彼中贵人者。复能出俸金以佐时急。至于小民亦不忍专其赢余。是僧乃籍之成桥。光其师说。更奇事也。使格战之未休。则疮痍之是恤。年谷之不登。则垣役之告病。而庸暇及此耶。是役也。若某与边人百数万口。其敢忘　圣天子丕显休德。遂为铭付之。桥曰通济。仍旧名也。铭曰。汉后将军。是曰充国。屯田金城。威震西域。治桥七十。枕席过师。千载相望。予每羞之。浮屠氏子。其名慧灯。相时所急。因年之登。请金贵人。募粟边城。材石备施。巨梁斯成。不工而妨。不事而扰。龙见波中。鹤归华表。顾兹边土。比岁有战。投两以畊。于今再见。悠悠来往。匪兵者人。马争逸足。车无停停轮。亦有疆事。星轺入奏。　天阍九重。曾不崇宿是王政。重以机宜。嗟我有心。彼是度思。匪力胡役。匪粟胡飱。足我边人。屈彼呼韩。惟天眷德。稻粱写卤。惟　帝格天。千羽载舞。我书此石。以诏后贤。贡篚来庭。斯桥万年。
　　书
　　与郑篁澐书
　　上介溪严阁老书
　　上东塘半州书
　　上毛东塘书
　　与郑篁澐书【御虏】
　　入春以来、戎饷诸务、交迫纷填、凌兢中惙、寤言嘉大、简阙讯音、徒然刺谬耳、隆庆永宁之役、安敢尤人、媿负欲死、知必为乡里所怜、丈者一叹、未投杼也、街亭好水之败、古亦有之、达匪其人、不当比拟、但得不下狱吏、生还海滨、则天地之赐、所望于丈者之恩也、边警尚设、款待斥、犹尔驱驰、仆仆促楮、不尽其情状也、山西宣大外边共二千余里。北虏往年侵犯。俱在山西大同及宣府之西中二路。以其地千百余里。多平旷易驰突也。而宣府北东二路。共几八百里。高山峻岭。大举罕通。自并力守要之议行。而千百里平旷之地。筑浚墙壕。错布品窖。俱以足恃。至于鲜通大举八百里之内。冲要者间亦修有墙壕品窖。尚多限于财力不能猝举而并修者。故贼于替所易驰突去处既不能攻。乃反于替所难驰突去处。力求一逞。譬之水焉。横流冲决。匪西则东。然军门于宣府北路。尝岌岌焉指之心。而谆谆焉语之于诸将。又将他镇客兵二枝俱预发此地。盖防其决耳。镇安堡为北路之迤南界。隘有墙。旁皆层岭危坡。间亦斩崖。艰于登陟。而虏马则轻趫齐登。径彼坡崕漫。入。而我军人少。莫之能当。一溃巨防。便无上策。然当是旹。本路见在主兵并前客兵共五枝统于总兵参将驻札云州。去镇安不能三十里。使预发一枝为镇安之援。据山坡而守。贼亦岂能突进。乃竟为其所诱。误以诸营人马驰往独石。相去既远。反顾不及。噬哜奈何。其旹军门虽巳东行。尚在怀安去镇安四五百里。谋无所施。总兵赵卿不谙将略。不能详定。临事张皇。遂自致寇。而该镇同事之人。意见互异。尤足兆灾。宜其有此。虏众十万。自九月初十突入镇安以来。结营三日。并不散抢。欲图长驱。固不必彼中通事言之。而其情可见也。三十日巳时出山口下隆庆州川。军门统兵西来。引军联营疾趋决战、而复以前哨人马一夜行百余里。直抵永宁。示贼以大同山西援兵且至俾有慑心。贼西望百里外灰尘障天。遂急抢急回、仅踰一日不敢越怀来一步者。职此之由。又虑断其归路耳。使贼迟回一日。则兵至而战雄雌虽未可知。然彼之归路当巳为我先得。度必狼狈。贼之速退。又冒滴水崖之险。非得巳也。而躬亲戎服。介马营中。岂总督之体。乃竟尔尔。譬之冯妇。不免为士人所议。况事既罔功。而民且受害。则亦安用总督为哉。但较之总兵而下及地方官。则似有间以故敢私言之。伏惟门下垂詧
　　上介溪严阁老书【节省三镇兵粮】
　　窃惟宣大山西嘉靖二十七年防秋客兵之费、三镇廵抚应在去年终查明咨报军门覆查较一、会疏请讨、于事体宜尔也、乃山西则先于去年十二月径具疏矣、大同今年二月初旬始咨报前来、参较无异、逼迫会题疏发数日而山西之咨文始到、又数日而宣府之咨文始到也、山西请讨数少、而宣府廵抚则惟据守廵议呈、守廵两道、则惟据委官查造、彼此相沿、舛谬特甚、以故某于大同则会题。于山西则咨部。于宣府则未敢会题未尝咨部驳行再查。而该镇之疏则已先发矣。彼诚虑其迟也。逼不遑留。然某之所以未具咨疏而驳行再查者。正与户部之意同。即如户部言。则某于大同山西稍能节缩。至于宣府。其敢有异视哉宣府二十六年会计沿边紧要城堡客兵年例银两共三十五万余。盖预算支用毕尽秋毫之的数也。据今所查岁用本支实止该银三十一万余。节剩银四万余。修边明効。似亦不诬。秪因该镇查造丛错遂自掩实。不然该年原计防秋主客官军五万一千四百一员名。马二万六千二百八十四匹。临时以边警告棘。增益官军一万七十四员名。马一万四千九百二十七匹。岁用钱粮宜出于会计年例之外。乃反有支剩、何也。某尝与诸镇守廵而下官员商确刍饷、约法数条间多废阁、度支大较未尽当心要之易辙为难、理绳在渐某本无异能、冒领重任、边机戎议四镇纷填、劳瘁不辞、心思靡逮、妄谓事有大体、官有专责廵抚才猷名望、俱不下人综理边储、专精可托况有户部郎中会同行事、不须过为侵越、烦琐相稽、如嘉靖十八九年以前、总督未设。廵抚郎中诸臣何尝不任之有余力哉。夫毛举其细者、恒鼎弃于其大拓思于什伯、或失计于锱铢、即某所计虑修边并守。欲因以节省财用。计锱锺而毛举。是诚不能。昧什伯而鼎弃。亦所不敢。查得嘉靖二十四年以前。宣府大同山西客兵粮草仰给帑银岁常一百四五十余万嘉靖二十五年。多方撙节。然尚费帑银一百二十六万三千八百余。户部卷簿。历历可稽。自修边并守议行而为国节财之道亦在是焉以故二十六年会计。岁用防秋客兵银。宣府三十五万余。大同五十三万二千余。山西二十四万四千余。共一百一十二万六千余。比之二十五年。巳省银一十三万七千余。而民壮工食客兵赏赐之省不与也。其旹奏请添发三镇止共银七十一万七千余。年终尚有支剩。今嘉靖二十七夫。会计岁用防秋客兵银两。以二十六年用过之数为凖。备宣府三十万余。大同三十三万六千余。山西一十二万七千余。共七十七万三千余。比之二十六年会计。又省银三十九万六千余。而民壮工食客兵赏赐之省亦不与也。奏请添发三镇。止共银三十五万八千余。凑之当巳足用。乃若另议请发。趁今粮草价平。预为籴买。以防它警。或留作二十八年客兵支应。则在于会计年例外者。将来省而又省。亦未可知。某曾疏言修边守要。籍兵营田。生意教训之后。可渐减客兵之费。诚非虚诳。但嘉靖二十二三等年三镇客兵每岁费帑银一百四十五万两。人皆知之而三镇共止用银七十七万三千两。省其大半。则自二十六年始。人未必知。而某亦未皆举以为功。乃今竟不嫌于务白。浅之示人、诚惧闻而投杼耳、向来修边之役、两请部属监视度之、既不得请、付之有司惧将免焉、巳属不肖者所为、若复少有不诫、则臧锢弃世之徒、即蓐蝼蚁、蔑所掩覆、悲也、三镇边墙千余里美完足恃、前此所无、亿万人之耳目。安可欺耶。乃闻或又有谤此者。岂以天下事不欲人为之、天下人皆臧锢也耶、常经怪昔年杨邃庵王晋溪二公、俱以修边贻谤。二公才高。不屑于小廉曲谨或有出入。然亦不遽至于人所云。某无二公之才、故亦鲜不屑之事、特不幸曾石塘身死之后、人言修边钱粮不明太甚、繇是能无贱恶其联官者、疑无视听、即行怀曾史犹心陷左腹也
　　上东塘半州书【计处安南】
　　指挥王良辅通判苏廷瓛揭帖所云、亦以仰承钧虑非得巳也、切惟至诚可行于蛮貊。用术须达乎机权然必济以兵威。用乃不竭。倘兵不足恃。则术或有旹而穷。诚或苦其难入。兵法有之。罢兵息民者、必不能去兵、然兵不可试贼不可玩、今日之事、秪以檄问、使必输情投降。实心听处。上计也。必扬兵而威之。使从中计也。必不得巳而用兵。下计也下计不可为。上计不可必。中计不可不预备焉者。交人诡谲、自古为然檄问甚明、若罔闻睹驳之谕之、诚是也、设或改正回文。仍复如故渎告之既不可矣。其将何以讫事耶。时日不停。两处为得。若专恃辨驳之书。以取效于所难必之事。某诚不敢也。反复思惟。似宜一面揆算。及时扬兵。然必兵皆可用。以守则固。以攻则胜。庶几动可万全功成一举。万一莫氏畏威投降听处。我师凯旋地方无事。即不得其上。亦得其中。否则不得已而就下计。犹不至坐失天时。进止无据也。若兵不可以守。亦不可以攻。徒扬虚声。反以启侮。是无计也。且将并其下者。而失之。何则。贼固善于刺探者。我不可以无用之兵。而遽忘意外之戒。深辨虚实之语主张必用以若出下计然者将以成就我中计耳。是兵家之说也。议者以为调湖兵、募海卒、积粮糗、奔走两省、张皇我师、即费至十数万金、其于百亿苍生、犹甚惠也、盖所弃者小而所全者大。所谓不去兵。而后可以罢兵者此耳。伏惟台下择焉、乃若上计、安敢不竭尽心力、夙夜图之、苐恐事难逆料、躭阁月时、则某不言之罪无所逃。况预为中计。其于上计。固不相妨。万一上计可成。中计即备而不用。或因而用之。以征剿我境内地方亦可也。
　　上毛东塘书【计处安南】
　　毛公降交人全藉翁公之谋书牍中可见□二
　　顷谒军门。洊承钧谕、意虑周密、敢不仰承、今时巳交秋、计当早定、顾惟事体重大、吃紧一着。全在檄文、然必先得其情。庶几发可中的。而用人行间。察变观形。实有非旬日之间所能立办者。某以多方图之。候有成验。方敢驰闻。大较不震之以兵。则彼或无畏。虽以计行之终亦猥委无力。骤则易入。数则不尊。非所以威贼而谋成也。欲震之以兵。又恐大众未集。徒以虗声。彼疑不宥。轻弃国人。万一计出无聊。何以待之。夫兽穷则鬪。螽虿有毒。急示之形非计之得况兵家之法。不用而示之用。用而示之以不用者耶。莫登庸枭雄狙诈。熟于兵事。时未至而张皇。彼或得以窥测我矣。故兵不扬则威亵。扬兵而不适其可。非太逼则启侮矣。谍者报云。莫登庸近持精兵五六万人。往来于山海之间。又云。莫登庸甚惊惧。有以　天朝加兵言者必系之。有以不加兵言者亦系之。且曰苐观他日言可据者生。不可据者死。又云。莫登庸国中多言　天朝前后檄谕。皆所以懈其备也。登庸且信且疑。此数人虽未必可据。然我所以处莫贼者。不可以不审也。诱之以可生彼亦必不肯出无聊之计。刼之以必讨又安敢挟隐饰之情。某惟登庸固亦有心计者。使知中国正大之体。明白如日月。机权之妙。变化如鬼神则必趋其所可免而避其所必不可免贼知趋避而后我之计可行。兵法所谓因敌之情而用之即藏形密声。示以不用可也。举兵临。示以必用亦可也。顾先后缓急。几微之间。某诚虑有所弗及。苐当慎之。若因彼之隙。而成我之谋。则又意外奇举。间不容发。未敢取必于今日者。参将余恩欲诣各土官地方整搠兵马、某移书止之、彼以为奉有军门明文、不敢稽且误也、然某思登庸方得檄而间者方启行。姑宜静观勿逼。俟有回文。亟议进步。未为迟也。且土官衙门。甚畏委官相临余参将纵贤且廉。若扰之不堪多有反为敌用者西方诸羌南方诸蛮皆如是也然跟随部下未必不因缘扰害况整搠兵马。大要在某等洁巳自防。以服其心。陈纲纪。示威信。辩臧否。明赏罚。先其肯綮。使知向方。他日征发。自当得其死力。若数数往彼查点无益于事土人之情又大不堪某先禀提督公欲借兵权为重者。盖以太平去梧山王返当三十余日。万一机或可乘。权不在手。临期禀请。不无后时。故预请谍书备之而已。若必扬兵威。须待时至。另当关白。不敢轻也。
　　皇明经世文编卷之二百二十五终
　　皇明经世文编卷之二百二十六
　　华亭陈子龙卧子　宋征璧尚木　徐孚远闇公　李雯舒章选辑
　　宋征舆辕文参阅
　　东畬先生集（疏　书　公移）
　　海盐钱琦
　　疏
　　廵游疏
　　廵游疏
　　发端于唐虞而以　高皇帝止帚结可谓善于立言者矣
　　奏为乞止廵游、以巩治平事臣伏思古今异宪风会异宜情埶异趋、沿革异变、故古之所行、有不可仍于今、今之所述、有不必尽泥千古者、廵狩是也。夫廵狩之典、肇自有虞、历夏商周、皆踵而循之、当其时以分封建侯。不得巳而行也。盖五服之国、世私土宇、废置予夺、得以恣横、或变礼乐、改制度、殊服色、擅杀其大夫、专封赏而不以告、兴师侵伐、吞弱暴寡而不以闻、甚则凭恃险远、包茅不入、有偃然桀鷔之态、于是天子屈万乘之尊、不惮跋履亲临其境、明功过、昭庆让、齐文轨以定制、一道德以同俗、斯谓古之盛典、盖不若是无以怀柔弹压、而戢其奇邪故也。方今天丁并置郡县、丝牵绳联、辐辏并进、而归命　天子、穷崖瘴海、九州岛岛岛八荒之外、犹之堂序阶闼也。安用廵狩为哉。且古之天下、廵狩顺而易。今之天下。廵狩舛而难。古者诸侯之权重、故观兵问鼎之衅、常起于列国、而其策之也有方、今则守令之权轻。故赤眉铜马之警。常发于细民。而其防之也靡测。古者天子、自食其畿内千里、故羣方委积牲牺力丰、而仪賟专以待冠带兵车之会、而其廵狩有定时。供亿亦有恒费。今则输将道远。率三十锺致一石。常赋之外。会不能食。传舍宾旅。而何以奉　黄屋之跸。周属车之从。古者国有军众、干城素立、天子出游、不烦拥众而行、今则强兵布于塞上。禁旅列于京师。外郡卒伍。单脆虚耗。有铃柝之严。而无爪牙之备。此所谓三难也。顷者闻　圣驾将拟南狩远近驿骚、怵怵汹汹、自臣愚度之、必有以廵狩故典之说诳　陛下者。而臣所举三难之实、窒碍掣肘、则顾莫为告也、就此三难之中、条绪既繁、事变引蔓、复有大可虑者存焉。臣请一一为　陛下陈之隋王通有言、舜所以廵而不扰者、兵卫少而征求寡也。末世人情险诈、上之不能撤兵卫、下之不能省征求、淮扬徐沛之间、水旱荐仍富者无盖藏庾廥之资、分者待哺嗷嗷、掇恶艹为食、若复　圣驾远临、千骑充斥、百官旁午、　天厨禁脔之供、为费有限而扈从之众、日耗千金、左右贵人、其间固多纯愿谨畏、而徒侣甚伙、品亦参差、匪屦牺牵之外暴殄责备、指所至为外库外馆者。时复有之。以此凋瘵之民。而需之为东道主。力何以堪。此数郡者。号轻佻易动。第恐弄赤丸呼丛祠者。突然煽风尘而起。此其可虑者一也。京师天下根本、昔称居重驭轻、万方环仰而宗之、如星纬向辰、江河赴海、不可一日不致整严、而全其尊大者、　玉辇一行、云台之仗、旬月不能遽返、迹其管钥得人、金吾厉禁固不异于　陛下未出之时而京城以内、倘有乘间窃发、虽食顷扑灭而　宫闱肘腋、建瓴强干之地、将擐甲倚堞而守、偶有传讹闻误　天颜必且不怡、此其可虑者二也。我　朝建都、距北虏沙碛不远、往岁黠虏深入穿塞、大廑　圣衷、兹者瞰知有江南之游、必空穹庐、悉部落、饮马控弦、长驱蹂躏而进、居庸紫荆、吾之吭背、虏骑过此、则吭且吾搤而背且吾拊、久处蟠据越朔踰时则塞下之民不得耕刈、商贩生理萧瑟、一成狐兔之穴、渐滋绵结之忧、欲创之于折胶、鞭笞奋逐而走、第恐秉旄分麾者、鲜颇牧之俦、缀籍补伍者、乏超距之气、强勉支撑、不易为力、此其可虑者三也。　陛下离深宫禁籞、九重渊穆、而跋涉道途、经历偏陬下邑、万分之一、少有疏虞、极知　苍昊垂佑、百灵维持、默底康宁、保无他患、而几事之来、未必尽意料所及。昔汉高过赵、彼赵王者、乃其腹心亲壻也。顾有栢人之兆。贯高之谋几堕虎谷。秦皇筑驰道而后行。车乘以千万数。而博浪之椎。角技于一击。项籍从旁窃睨。则曰彼可取而代也故曰白龙鱼服困于豫且。夫豫且一渔人也。使白龙不化为鱼。游于渊中。则渔人焉得而制之。此其可虑者四也。　陛下圣意、本为省方问俗、阅舆图而广听览。而蹈三难、犯四虑。岂如罢廵就逸调护　圣躬奠宗社无疆之祚、贻羣黎熙洽之安乎、臣闻远慕不如近稽、述古不如法　祖、我　太祖高皇帝、矢石经营、提戈百战、舟楫鞍马、夙所惯习、巳得关陜燕云、皆目所未觏、足所未涉、而竟尔端居高拱、终身不出金陵、政有举错兴建。不过下方尺之纸。遣一介之使者。渊衷卓智。诚识微测远谨衣袽之防。而密桑土之思也。陛下取法于此足矣。彼唐虞三代。世代辽逖。便利非宜、即使唐虞三代之君。生于今日。亦必不繇曩时轨辙矣尚安足证信哉。臣又闻宋儒周敦颐曰、圣人主静、立人极、盖涵养本原、操心节性、非静定不可、古之圣人当酬应纷纶、而太虚之天、澄然以静、漠尔其定者、未尝少挠、故能从容于广厦细旃之上、徜徉于左图右史之间、至乐内存。而无假外慕。若其不知以静为主。此心将流动轇轕飞扬驰骛。靡所检摄。凝聚玩好之物。日陈其前。声乐鼓舞。不满其意自视深居兀兀。似不胜其枯寂然者而始有羡于驱车揽辔之娱。恣观纵眺之适。不知此正所以劳顿　玉体。销减精力。乃增防累念之孔窦。而伏几多故之端倪。秪见其可虑。未见其可乐也臣官非言责、言为出位、然受禄分阶、厕陪鹓鹭、荷　陛下生成之恩、甚弘渥矣、故宁狂斐而僭越、无宁缄默而不忠、惟　陛下垂鉴而采择之、幸甚、
　　书
　　劝郡县捕蝗书
　　答何郡伯书
　　劝郡县捕蝗书【捕蝗】
　　某伏枕之余、闻飞蝗如广陵之潮、汹汹薨薨、蔽天塞野、乡邨细民、惟知赶逐、幸其去巳之田、不知虽去巳之田、而亦害他人之田、正孟氏所谓以邻为壑者、且来而逐去、去而复来、聚散环回、何所底止、此惟侥幸目前、支障于旁罅微隙、而不思遏其归、殄其类为上策耳、诗不云乎、相彼蟊贼秉炎火。唐史太宗吞蝗、姚崇捕蝗、昭昭也。夫何俗人不悟。或以烧捕为不仁。或以祭告图幸免。然则将坐视其恣睢饱食。殄荡禾苗、而不为一驱逐也耶。愚亦甚矣。某虽屏退家食、然从大夫之后、见一方利病义不敢隐、伏望严加禁约、多出教谕晓乡邨、少处则蝗必附于苗、不拘男妇、各持一口袋捕之、多则依董煟救荒活民书、以粪箕聚之、以皮鞵擈之、或随处掘坑驱置其内而焚之。日捕必于清晨。此时蝗翼沾露。不能纵飞捕之易也。夜捕则用炎火。盖积枯草焚之田岸。蝗覩光羣聚。乃就而焚之也。仍乞谕晓凡捕者。悉送仓验量籍记、且候申奏、有一分作一分蝗灾。减蠲税粮、其有乡邨不曾捕蝗送验者。虽颗粒无收。税粮不与减免。则乡民晓知利病所存、聆风腾跃、竞相扑捕、不数日而蝗可尽矣某昔过淮。闻捕蝗之令。能捕一石者。官给谷三斗。此在当路高明裁决。区区东野之人。不敢与知也。
　　答何郡伯书【流贼】
　　伏业不弃謭劣、手书赐问、流贼一事、良可寒心、前廵抚衙门、委差领兵官二员、俾结垒而战、选锋而进、诸郡县注目斯举也、不意刘郡伯就执、张州牧未阵、而军巳抛戈先走、北方狼狈如此、南方诚未可高枕而卧也、执事侦探之使、交迹于道、盖亦深明乎此、窃揆贼势自北攻南。南方偃然帖息、各自以为安、徒以长淮为限耳。盱眙附淮河南岸。盱眙犹藩墙也。淮南密迩诸郡。东有淮与扬各州县。南有滁州来安全椒飞雄广武等卫。西有凤阳定远。并　皇陵杨王等祠。今淮南郡县若尽人能画地而守何有流贼耶曾无思助一人一马守淮而各矢见矢见画地分疆自守其所犹门墙不固。而望室家之无虞。不可得也。为今之计。莫若协力固守淮河为急。管见欲汾河一带每五里立一营每营二三百人。使彼此救援。如常山之蛇击首尾应。击尾首应。营中火炮器仗各间之设印信簿籍。注记年貌。勿容老弱更代夜则轮番直更。遇贼欲渡。则竭力奋守立立旗面。大书守把淮河四字。计垒砌石台。而石亦可击贼。分投委官率领。自临淮直抵清河。计四百余里。约得万余人。再选委骁勇智能指挥五六员。日往来廵警。今本县排门起倩壮夫守把河下。留其老弱守家。量可百里。必得前府卫州县。念及上流之地。辅车唇齿相依。量拨军壮民兵。如前分布屯札。鳞比栉密。声势联络。而意气充然。乃可捍御耳。其在河船只。并竹木牌筏。尽令湾泊南岸。一一登记印簿委官守掌。时常点视。不得擅动。仍用小舟遡汾土下。昼夜逻密。禁绝往来帆舶。其在北岸人家。暂令拆卸。俾贼欲撘牌渡河。取材无可得。如此庶可弭流贼渡淮之祸淮南郡县外固而内自安数千里羣黎。俱得完庐舍。保妻子。更生于羽书熢燧之间矣。今贼众声言欲自盱眙渡淮。至扬州南京然上司驰檄征召盱眙人马者。日相踵秪今单弱空虚。计无所出假使盱眙失守。罪固不辞其余州郡独能自保无恙耶区区之愚欲陈于下执事谅非下执事、无可与言者、故不敢默乞采择转闻于上、及邻比郡县
　　公移
　　设县事宜
　　设县事宜【建县三条】
　　为复设县治、以安地方事照得本府所属县治地方、惟新淦最广、难于控驭、考之前代、有石阳巴丘新淦三县、至元改新淦为州我　朝寻复为县、今之新淦实为一州二县之地也、东与乐安丰城接界、南连吉水庐陵永丰贼盗生发吉水诸县彼此为巢难以力捕夫立县则亦吉水诸县之便也。凡钱粮之催征。公事之勾摄民之弱者闭门上山强者集众拒抗甚至中途哄夺府县添人拘捕。则假称激变以挟制官府。又有大于此者正德年间东乡大寇张元一作乱、致烦　朝廷兴兵征剿大军一出所费巨万今窃计。之可立数县若早立县　朝廷无兴兵之费而生民免肝脑之苦矣再照新淦原额五百七十里今归并止五百二十里开　国以来户口日增何新淦民日减哉化不行也归并之地必皆顽民所居也归并日多犹无害也顽民日多为可虑也议者咸曰劳民伤财然一劳而永逸费小而利大为　国谋者必有所择也卷查成化四年、该本府前任知府陈浩、　奏为地广民稠添设县治事准行布按使司行、本府县勘实取具通县里老执结备繇申详在卷弘治十四年、知府吴叙亦举前因申详、正德六年知府吴宗周、　奏行布政使司按察使司行勘在卷正德十三年知府戴德孺复行勘实申报举行间值宸濠之变中止、延至今日、又越五六年矣兵荒之后残者巳苏劳者巳息失今不举终为虚谈后有警虞噬脐何及窃惟今议设县与广东惠州之海丰县潮州之潮阳县　奏勘相应准行定拟县名铨官铸印、事体相同如蒙伏乞转达、特　勑工部再加详议查照海丰潮阳　奏行事例、乞为　上请赐以县名及　勑礼部铸印　勑吏部铨选知县一员前来赴任就以本院区处钱粮物料付令自治、庶几用力专、而成功易矣、
　　其二
　　为复设县治、以安地方事、中间物料工等项、蒙区画巳定、别无异议、窃惟用人最为首务、尝验他县之立、往往累年而未能成功者无他或者委用非人虽或得人未免有考满转迁之顾望及有为人为巳之分而用力不专故也访得广东新建龙门县、未立之先、　奏选知县一员、责令自治、而成功甚易、合无　奏选知县一员、或于所属府首领县佐中保升贤能官一员。令其到任。自为督治。则其视一椽一瓦。皆巳之财。一夫一匠。皆巳之力。兼以当道区处之周。催督之严。不数年而成功可必矣。
　　又
　　论治新淦者、莫急于立县、既立县、莫急于□化、夫欲更化、大略有三、必以清理田粮为先。其次诱服大户。又其次招徕流移。何谓清理田粮。盖峡江之地。离官僻远。又多深山阻谷。小民被狡鸷者霸占田地而不收粮或卖以与人。而收粮不尽。间有诉告。又因依山负固。官府不能一一拘理。甚至物料夫差。百端催迫。至不能存。而窜徙于他乡。或商贩于别省。或投入势要。为家奴佃仆。民之逃亡。此其故也。民虽逃亡田粮如故。一遇征期。官府只将里长催并。里长几何。能堪而出官哉。中间固有被积年歇家包充者。然而顽者不肯出官。弱者不敢出官。亦自不能无矣。民与里长。既逃亡而不出官。则不特秋粮之拖欠也。一应坐派军需物料。里长委之人户逃亡。官府委之里长不出。逐年拖欠又积而至无筭矣。繇此言之。钱粮逋负。繇于里长之不出。里长不出。繇于小民之逃亡。小民逃亡。繇于田粮之不明。其根源所自。断断无疑也。为今之计。莫先于慎择廉干官一员。揭查黄册。凡逃绝刀下田粮尽数抄出。因册上之粮。究图内之田。沿丘履亩。根寻下落。的系何人占耕。何处荒芜。中间果有水推沙塞。是实为之开豁。究而得出。仍须宽其既往之罪田粮明则人自乐业而逃亡自复矣田粮一明则人户可复业里长可出官巳后钱粮可以无逋负矣。何谓诱服大户。峡江之民。多聚山溪与地不同过于柔则玩。过于刚则激故可以诱服而不可全以威慑也。如霸占他人田产。先须省谕其收粮归户。如不肯从。则省令其退还田亩。宽免其罪。如是而又不从。则畧举一二重置之法。以警愳之。山野之民。不识礼义。凡有子弟悉劝令其入学肄业。若以为质。则柔不致玩。刚不致激。渐次可使化服。而濳消其逃避山泽。聚众拒捕之旧习矣。何谓招徕流移。省刑薄税。为政之体、立县之初。无不瀙听新政。且峡江之民。久困于虚粮重大。若非示与轻则。土居者不可保。况望其流移者之复业哉。今宜大颁牓谕。巳后三年。秋粮不分兑军兑淮。南京存留等项。尽数派舆轻则折银。及流移复业者。照例优恤。仍免其差役三年。如此则住居本土者。有胥庆之欢。流移远方者。结还乡之约。逃亡可复其一二矣
　　皇明经世文编卷之二百二十六终
　　皇明经世文编卷之二百二十七
　　华亭陈子龙卧子　宋征璧尚木　徐孚远闇公　李雯舒章选辑
　　盛庆远灵飞参阅
　　王庄简公奏疏（疏）　毛太常奏疏（疏）
　　王庄简公奏疏（疏）
　　王学夔
　　疏
　　处置地方官员疏
　　处置地方官员疏【地方设官】
　　臣惟设官分职。贵于适宜。制险守畏尤在得术。臣之所辖。多山谷窈邃。林木阴翳。流逋易以濳藏。盗贼易为出没。先年置立军卫府县。俱亦颇详。但山土日辟。流集日众。又非昔比。臣待罪一年、尝悉心访求、有得其槩者、或初未尽识。或今所当更。势不容因循。几宜于防渐。葢用征发之便。不如防警之详。俘馘之多。不如控制之善。其要归于妥定而巳。汉中广远如此故张□据之以为国照得陜西汉中府实形胜之地。秦蜀之交为关南一道所属州县。比西安府虽少。而地方之广远实倍之。自凤县以至白河南北凡一千七百余里。东西一千二百余里。各州县相距。多或二三百里。其宁羗沔县紫阳西乡等州县抵四川界。多五六百余里。险绝相连。里闾隔越。人踪稀少。虽尝设地方总小甲。互相保防。缘地远告报不及。盗贼亦恃此。玩视官司。未免费力区处。先年该道原设抚民、兼分廵副使一员住札汉中府、分守一员、住札金州、该府设抚民捕盗通判各一员、止为地方广远、须得多官分制、其啇州原专设抚治参议、随后裁革、将抚治啇洛参议。兼分守汉中地方、汉中分廵副使、兼抚治啇洛、啇洛与汉中皆深山险阻但啇洛参议难遥制于汉中。关南副使。亦难时廵于啇洛。通判二员皆住府城其各卫所州县、原设军伍民壮、及臣近日随宜查有乡兵、亦令有警听调然亦须各官时加操练熟便、方可易使、臣查得汉中府宁羗州凤沔等县、迤西迤比、而与近府诸县相迩、西乡金州在南、而石泉与西乡接境、臣愚以为分廵住札汉中固无容论、分守宜照旧独设一员、今分守住札兴安□领　敕住于金州、皆兼抚民、专管关南一道、不必再兼啇洛、该府通判二员、宜令皆兼抚捕、一员住于畧阳、往来专理宁羗凤县、一员住于石泉、专理西乡金州、各县设置既定。抚捕易周。而流逋之徒。亦自畏威革必矣但抚治啇洛、官诚不可缺、仍前专设、又恐嫌冗、臣看得关内道止西安一府。在陜西布政司附郭。抚安聚处。州县虽多。而地方不甚相远。宜令分守关内道官领　敕一道。抚治啇洛道今住啇川住札啇州抚治。兼理分守关内各州县。分廵官以时廵历啇州。则其权即专且便。而啇州离西女亦不过二百六十里。亦非遥制。湖广郧阳府所属县在北近府者。犹未甚远。其在南则相距或四百余里。或六百余里。其竹溪山势接连四川地方。径可七八百里而环又过之。中问县崖小径方寨深洞。人迹稀至。奸人妖术。尤易久藏。葢替刘千觔等贼之所据。而鄢蓝各贼之所以为往来者也。先年尝设守备一员。于竹溪防守。续因冗员裁革。近日该县地方合辞请复、其情亦恳、缘该道守廵所属三府、自竹溪以至沔阳。地亦不下一千七百余里。而承天府实　陵寝重地。尤须时常护看。濳沔等处湖泊旷荡。盗贼尤甚。分廵副使住札襄阳、责任既重、分守参议任于均州、提督太岳太和山、又有专责、其于竹溪。实怕有遥制之难。愚以为复设守备。难尽得人。而县属地方。亦无所畏。合无比照别处、原有守廵仍置兵备事例、添设佥事一员、请　敕一道、给与关防、整饬郧竹等处兵备。于竹溪县住札。葢其官既可以镇服一方。而又得以时常探访深山流逋踪迹。往来郧阳各县廵历操练军伍民壮。及近日各县选有堪用乡兵。亦因以鼓率听用。则各有司咸知廵警。不敢怠于抚捕、而奸人奸盗。亦畏防察之周不敢萌衅矣。但添设一官、不免费处俸给臣又看得郧阳府事务颇简钱粮亦少、且无远运、知府通判推官三员、理之有余、又原系成化年间开设、其在别处军伍亦少同知尤闲、而其品级正与佥事相等、合无将同知裁革、别任清军、令通判带管、原设同知俸给柴薪为佥事支给之备、不必又于该布政司支给取夫、既与财用不费、又于地方有裨、则似添设之不为过矣、河南南阳府北枕嵩卢大山。南召内乡浙川。与之连界。内乡深山矿洞。虽日夜连行。凡经五六日。方可尽界。又与啇洛接境。南召则与鲁山伏牛山相连。而河北强贼。及伏牛山游僧尤多。皆由此以入裕叶刼掠。其舞阳桐栢泌阳交界之处。山势峻险。各去县远。盗贼亦多。先年尝于内浙二县。设有荆子黄锁顺阳三堡。后因地方稍宁。止存荆子一堡。其余裁革。又尝以该府廵捕通判一员。住居府城出廵州县。动经数百余里。警报不及。镇压无人。议　奏该府廵捕通判。于内乡县旧治地名西陜口住札。专督内乡浙川南召三县选集各民快义勇操习。及各有随从马匹。各保原有乡兵毛葫芦。编立排甲。远近哨守。该府同知兼管裕叶等州县廵捕。因循日久。又复革废。臣愚以为该府通判廵捕一员。委难遍管。又南召内乡。实系要害地方。军堡暂不必设。宜令廵捕通判于南召县住札。兼督内乡浙川镇平三县。及邓州廵捕。则既可以制河北伏牛山往来取道行刼之贼。又可制内乡要害测之患。该府同知清军事亦颇闲则令兼理裕叶桐栢泌阳舞阳唐县等州县廵捕、地迩势近、廵察尤专、臣又查得见今日南召县城垣、屡被水冲、渐为圯坏急当整理、南召内乡川三县、近日选拣乡兵、比各县尤多、公廵副使、住札信阳、势难专责、分守参政在南阳尤近、合无专令本官督率廵捕通判、先将南召县城垣修整、仍会同分廵、将旧日原选义勇马匹事体、斟酌举行、及各该民壮乡兵、责成操习、庶几要险可以镇压、缓急不至无备、而南阳之地方无虞矣。
　　毛太常奏疏（疏）
　　毛凤韶
　　疏
　　八事疏
　　八事疏
　　臣闻人君之心、与天地相为流通、而正心之助莫严于史、故古者设右史以纪言、左史以纪事、我　太祖高皇帝命文臣为起居注、葢有得于是矣、往者　陛下有编纂御札之命、诚为盛举、但官无定职、业无专功、且独详词翰、而畧于道德躬行之实、非所以彰盛美也、臣愿　陛下远稽近法、遴选德行文学之臣数员、以史注系衘、日侍　黼裳之侧、遇有言动政令、随即书之、夜则轮宿于史馆、以备宣召纪录、事昭法戒、则心存敬畏、而忿懥好学、皆行其正、言行政事、罔有不臧、足以契天地之心、而和气应矣、此所谓大本者也、臣闻古者国有大事、谋及庶人、所以尽天下之情、而求天下之是也、迩者　陛下诏各大臣共持国是可谓至明且远矣、臣窃以国之大事。莫大于用贤退不肖赏功罚罪者矣。四者定国是而是非取舍。一付之公论。则必治。若不定国是。而以合乎巳之取舍者为是。以不合乎巳之取舍者为非。则必乱。然非上下之情合。大小之臣和。则国是亦不可得而定矣。臣愿扩天地无私之德、广天地交泰之情、列内外文武重臣、及翰林科道官名于壁、广寄聪明博加询访、若有所得、宣示中外臣民、共决是非、用一人欤。必众皆以为贤而后用退一人欤。必众皆以为不贤而后退一人苟有功。不以疏贱而不赏。一人苟有罪不以贵近而不罚。恊庶事于一中。率百官于大和。则人心悦而天意顺矣。臣闻言路之通塞。关天下之治乱。迩者　陛下诏科道官直言。此自古明王不出户庭而治天下之要道也。但人才之性不同。行事亦异。往年　陛下稍加厘正。葢以示作新之方。而天下臣民。不识此意。承风疑沮。以故各官畏忌。　朝政不敢极言。吏弊不肯尽举。此非生民之福也。今　陛下纳谏求言鲜有应者。间有一二进言。或不合　圣心。致蒙谴谪。则中人以下之资鲜有不惴惴自保。于国家何赖焉。臣愿念责任之重。则慎选于始。念颓废之易。则愈加作兴。宽其罪过。养其威望。用其言而显其身。则言官莫不锐意敢言。自　朝廷以及四方。无事不闻、无人不畏。而壅蔽之患绝。　朝廷之势猷矣、夫臣不得于君犹子不得于父、其悲哀穷苦、不可名状、迩者　陛下起用言事被谪之臣、不惟中外臣民、欢呼鼓舞、归仰圣德、虽充军为民之臣、亦且欢声四作、以为惩艾既久、　陛下亦必推是心及之矣、葢人情莫不欲尽一日之养以报其亲。而远在边徼。亦莫不欲沾一命之荣以显其亲。而等于编民。又莫不欲效尺寸之劳以报其君。而无阶可达。是诸臣之所望于　陛下。以求遂此欲者。其心为甚切。则其情为独苦。其情为独苦。则其感召宜独甚也。况　陛下汲汲爱人。虽匹夫匹妇。惟恐不获。肯独不念于此哉。伏惟推大孝以及人、本人情而为治、推无一夫不获之仁、以及诸臣将充军者发回为民。为民者冠带闲住、人望所系者、酌而用之、使各遂臣子天性之欲、复际尧舜圣明之盛、则谁不粉身碎骨以报　陛下、以狥国家之急哉、臣闻官多则民扰。十羊九牧。莫保其安。而况望生息乎。迩者　陛下诏革冗官。山谷愚民。亦知感泣。臣谓革冗安民当自镇守内臣始葢国初无镇守。以各省有府卫有三司有抚按。可不用矣。永乐间设辽东固原山西三处。后乃添设二十一处。又有分守守备监仓市舶织造等项。民始不胜其扰矣。　陛下总揽权纲深念黎元、如织造太监张志璁、一经论劾即取回京、此前代所无也、今各镇如故供给之繁、差役之苦、不可胜言、况安静行事者固有。而生事害民者尤多。在各边者。军粮则扣及升合。在各省者。民利则侵及鸡豚。党附羣奸。分投四出。凌轹有司。棰楚百姓。敢怒而不敢言、臣愿　陛下独断不疑。一复国初之旧。将各处镇守并分守守备监仓市舶织造各太监。速取回京以昭　陛下仁惠之治。往时河南川陜之民、一遇饥荒、多仰给于湖广、今湖广襄阳之民、亦相食矣　陛下发太仓之银以济之、臣恐国计不可空虗、惟各钞关盐场银两、并武当山香钱、与各衙门官钱为可赈也、然又恐有限之财。不能济无限之民不如弛禁通商。开民自然之利也。但湖广货利甚广。而苦于各王府之抽分。鱼利甚博。而苦于各王府之侵夺。盐利甚急。又苦于各衙门之禁革。故每盐一觔。直银三四分矣。　陛下于额征钱粮。犹且停免。而此等侵塞民利至此。不亦有负于　圣明也哉。臣愿一切严为防范。则众利皆归而荆襄实矣。方今宣大各边。戎虏入套湖陜等处。盗贼充炽。巳形之患。固所当御。而未形之惠不可不防也。国家之患。在西北而不在东南。东南之民。不识干戈。乃驱百千贫民以为民壮。非游猾之辈。则贪懦之夫非久役之繁。则输钱之苦。而迎送上司。勾摄公事。各官私役。遍乡科索。又纷纷百出矣。臣愿　陛下诏东南修古者寓兵于农之法。将在官民壮。选其精锐。汰其冗滥。使三旹务农。一时讲武。工食给止一季之用。以宽农民之力。万一地方有警。方令赴官防守。事宁即放归农前项积弊。严加裁革。驱之农以养其武。厚其民以足其兵。则东南之势固矣西北之民。素习弓马。饥寒切身。则养乱待时。万一匹夫大呼。则羣雄起而应之矣。此又不可不为之先虑也。臣愿　陛下诏西北将各处失业之民。广召博募。选其豪勇谋畧。熟于弓马者。使抵充民壮。重其管领。严其部伍。令该户授以器械资其衣粮。官府仍行重加犒赏以悦其心若有前弊。亦加痛革。恤其私使无饥寒之忧。养其力以待征伐之用。则豪勇之士。在我宇下。内有以散奸雄之党。外足以消戎虏之衅而西北之势固矣。方今灾变相仍百姓不安、　陛下敕守令官修举职业、臣窃以职业之大者莫如农事而巳。故洪范八政。食货为先。周汉重农。享国最久。此明验也我国家设营田使。又添设劝农参政水利佥事等官。着之宪纲。一责成于郡县止官。其法良矣奈何行之既久。人心玩愒。从政者笑其鄙。言事者讳其迂。以致农政不修。而生民之困敝。至于今极矣。变而通之。此其时乎。臣愿　陛下诏设农官、各布政司额内、专任参政总管劝农、兼修水利、府州县亲民正官、亦各以劝农系衔、间有克修农职、民安其政者。虽长子孙勿易。于是久任之道寓焉。　玺书褒美。增秩赐金。须公卿则简之郡守。缺台郎则县令入补。于是外重之势举焉。外重则久任者安于图治而无苟简因循之政矣。又诏有司议开力田之科农民中有务尽地力应条格者次第保明申奏量与推恩其不能者申明　国初事例刑罚如此则吏称其职民安其业刑措于俗美兵强于食足而无水旱盗贼之忧矣
　　皇明经世文编卷之二百二十七终
　　皇明经世文编卷之二百二十八
　　华亭徐孚远闇公　陈子龙卧子　宋征璧尚木　夏允彝瑗公选辑
　　参阅
　　王襄毅公文集（序　记）
　　王邦瑞
　　序
　　安夏录序
　　西夏图略序
　　送东崖崔先生陟山东大参序
　　奉贺河南太守南台赵公陟陜西宪副序
　　送征西将军都督两泉任公之任序
　　安夏录序【宁夏边备】
　　东周王某曰、往余家食时、尝考诸边、则闻西夏被山带河。四塞环固。天之险也。汉唐以来。导河疏渠。分溉原野。稻梁蘩藻。嘉于南国。地之利也。负险凭城。刍粮丘积。谋臣劲卒。云合霆发。战无弗克。守无弗固。人之和也。固以为西北之雄槩、而中原之巨藩矣、比余从事关中、武备固原、原古朔方之地。唇齿西夏。乃闻贺兰山者。旧关十余。废为窦道。如开门延虏。自虏入公西夏便非常安之地可突以入大河冬时。虏履氷长驱如平地。即夏秋时。又能冒革乘筏。系马浮渡皆前代所未有则天险不可恃矣。惟天险之不可恃也。虏时时牧猎城下。杀掠无极。农时不敢出耕西城。又蹂躏之故。膏腴为莱租赋侵耗。则地利不可尽矣。惟地利之不可尽也。故迯散日多营伍日虗。战则势寡。守则险失。且人情轻议重战。乐宽大而厌纪律。则人和不可协矣。爰议前闻、载观时务、嗟乎。余于今乃知天下之事。有不可遥度悬论者乎。司马松石刘公、显膺简命赋政三边、首以西夏为可忧、躬历其地。周爰咨询。乃长虑却顾。纡谋远略。着为经论。载在简书者若干条。余窃观之、大要以因天之险。尽地之利辑人之和为急务。西夏之计。当无过此、余因刻之以传、或曰、公制三边、周延万里其所经略广矣大矣、而独传西夏者何、曰、西夏孤悬河外。腹背虏患。又失三策。在三边最为可忧。如公之言则安。不尔则危故刻之以昭公之忧西夏而名曰安夏录
　　西夏图略序【宁夏河渠】
　　人之言曰、西夏披山带河。兼四塞之固。擅河渠之饶。故鲜虏患。多禾黍。称富强焉。此葢谓形胜可恃。水利可兴者耳。自今观之。岂其然乎。夫不可恃而恃之者其患深。可兴而弗兴者其利绝。方今虏部之强。河套为最而西夏两面邻之在昔河□未弃。河全在我。既而退守河西。则河之险。我与虏共者也岁冬氷合犹无河也解冻之后。虏亦善涉洪涛。万骑立济。曷能为限。贺兰山者。雄恃西北。固谓藩篱。然山后虏穴。唇齿相连。层峦迭嶂之间。旁蹊罅道。在在有之。陆谷变迁。林莽毁伐。樵猎蹂践。浸浸成路。虏人朝登暮蹑。谙习险夷。有吾人所不及见者。因而出其不意。风飘雨疾。倏忽而进。进辄得利而去是虏反为主我反为客也比燧传兵集虏巳踰山久矣矧夫赤木而上。至于中卫。三百里间。山势巳尽。夷旷无阻。一呼而入。直犯城下。兼可径渡河。东蔓延固靖。屈指往事。可为震惊。岂非恃其不可恃者之明验与。唐来诸渠。前人之绩伟矣。当时设有专职。罔惜重费。又无虏扰。两渠可兴。今所治者皆元人郭守敬遗法。大约导河为首渠。又导为支渠。又播为沟浍。达于畎亩。首尾绵亘。至二三百里。条分缕析。至千万派。言西夏事无悉于此者而后家至户到。公私沾足一节未通皆为病吁亦难矣且截大河之波引以分溉其势甚危春浚冬淤。岁一动众。其费甚广。蓄泄有时。利害相倚。其计甚。详工不踰朔。事非远议。其期甚迫。既无前人之专。又有防胡之虑。大众甫集。奸人罔利。工作方半。虏骑来窥。数年以来。有河流转徙。渠高河下。引水不入者。有上流稍通。下流全涸者。有决坏堤防。泛滥田庐者。有豪右侵夺。贫弱吞声者。用是稻梁之区。废为泻卤。膏腴之壤。弃为草莱。卒岁告急。馈饷弗充。丁壮流移。咸归别土。戍卒灭耗。师旅空虗。岂非可兴而弗兴者之明验与。若是而谓虏患鲜。禾黍多。嗟乎。允若言。岂不为西夏误哉。虽然。山河之险。未尝不可恃也。易曰王公设险以守其国。葢融结在天。经营在人。设之守之之义也。因山之险。察其间隙尽塞而守之。因河之险。严以逻卒。扼以舟师。而又明烽烟。广侦候。先知预防。彼安能飞越耶。河渠之利。未尝不可兴也。因其敝坏。岁事讲求。考旧法。酌时宜。任才智之士。厘积习之奸。不惜劳费。不事文具。渠不将兴耶。瑞寡学无术、受　天子命、抚斯土者二年于兹、蚤夜忧恐、反复思惟、窃谓西夏之害莫大于虏利莫大于渠二者利害犁然。而事实相应。虏却矣。而渠未兴。则亿万之口。衣食何资渠兴矣。而虏未靖。则荼毒之余。转生荆木巳。是山河与渠。乃天之所以佑西夏。而经略之第一义。所当亟图而并举者。也。于是履山而眺。所谓旁蹊罅道。鸟径蛇盘者。悉加穷索。又涉河而考识其津隘及虏所常渡处继而历览诸渠源委。进宿儒故将穷檐父老。周爰咨询。稍得其故。命工各绘一图揭之座隅、朝夕览察、期于设险兴渠以安西夏、而竟未能也、今得代矣、因循岁月、寤寐先忧、因取旧所绘、图、镂木成帙、不藉辞华利害具覩、愿与同志者考焉、
　　送东崖崔先生陟山东大参序【关中屯政】
　　自夫兵农岐二、农始饟兵、而征挽绎骚、闾阎坐困、至汉始元初。屯田张掖郡而赵充国之在金城。最有成效。古今言屯田者咸称之。我国家兵制与屯政并立。内开卫府。外设边戍。咸授以田。战则荷戈。休则秉耜。使农不厌兵。兵不坐食。法至善也。百六十年以来。浸浸废坏。无论中原。即河西数千里之地。古张掖金城之故塞也。羌胡杂处戍守为急。屯田之务。大不如昔岂其地力异邪。葢充国以方隆之汉。制垂尽之先零。国初兵力强盛羌胡远徙其为之也暇而无敢害其成者。故耕卒相保。迄于有秋。今之时能若彼哉。田作方出。屯事未收杀掠巳至得不偿费则屯者少矣杀掠四至。禾黍未登。场。而驰突蹂践。得不偿费如之何其可耕也矧夫疆圉不守。阡陌沦陷。兵籍日虗。屯田寡额。膏腴势据。版策莫稽。丛奸积弊。又纷纷然出矣故今议屯田者视昔时为最难实天下之大计。而谋国者之先忧也嘉靖初　朝廷议欲修复之乃遣专臣遴才望、而崔子自重庆守迁陜西宪副以行、命下之日、君子曰、是人也廉而明。毅而有执。惠而和。屯政其兴乎。葢皆征之平生矣、崔子至西、咸如其言、首以屯之废。惟戎马是害。而害之莫遏。惟备之弛也。为之筑城堡。增戍卒。剪荆棘。通道路。缮官室。具田器俾耕者有居居者有备又为之正经界以息争。浚沟洫以备旱。抑贪并以伸法。定赋额以赡用。兴利剔蠹。靡有遗策。于是土地辟。田野治。耕者成聚。嘉禾繁硕。沙碛之区。兵食攸赖。观风者上其绩、　天子嘉之、庆以金帛、爰擢山东大参、行之曰、宪长方山刘子、以别言见属、某也不佞、亦复何言、窃闻君子之论矣、夫山东齐鲁之巨藩、大参旬宣之重寄也。是故百司望风、庶民瞻德、激顽警懦、为世之则廉克田赋之计。钱谷之司。讼狱猬兴。出纳川至。细入秋毫。纷如茧丝。百弊藏于吏胥。万端集于簿牒明克豪强廉并。奸巧挠法。狥时者不返。屯膏者不流毅。而有执克上赋日苛。民隐日急。徭役不均。寇贼不息。礼教闇而不修。风俗漓而不惠而和克山东之民。其庶几乎。夫以崔子才。扬历之久、行且入秉枢要、坐论治理、执是四者、可以经纶天下而奚有于一方也、君子之论、又将征之于他日云、
　　奉贺河南太守南台赵公陟陜西宪副序【兰州备兵】
　　南台赵公守河南既三载矣，今年夏四月以考绩当行、会有雨旸之愆、民多转徙、抚按两台谓郡中多事、非公不可治、乃合疏奏留之、而列其治行以闻、迨秋九月进陜西宪副兵备兰州、公受命将行、同寅二守杨君、通府郜君祝君、推府杨君、欲赠言以贺、诣予为请予素忝知公、亲沾化泽、重以诸君之托、义曷能辞、夫自古君子建勋业于当时、垂声名于后世者、莫不以安内攘外为大计焉、公方考绩。而监司留之者。为安民计也。铨司举而陟之者。为防边计也。斯二者今日之急务。人臣之重托、而皆取之于公、则其名实所加、舆情所推者可知、诚可贺也、公之守河南也、清修峻介、严于四知、人不敢干以私、诸邑属吏、望风悚然、罔不砥砺奋发、思以自树、其风节有如此者。公朴直沉默、不轻喜怒、而问学博洽、自视若虗、诸史上下数千年治乱得失之迹、皆着有成说、可为龟鉴、其器度有如此者。至于簿书填委、讼狱紏纷、虽驰驱倥偬之余、而裁决酬应、案牍无留其才猷有如此者。故三年之间境内称治、然予往往见公忧形于色。叩之。则曰鼓楫临济。风涛骇起。策骏夙驾。诘曲盈途。时有所不可逆。势有所不能行。使心屈于形役。力困于金泥。安能食下咽哉。予闻之、感叹曰、乃益知公之志、专于为国而忧切于吾民也、夫今之太守。南面千里。监司四出。困难于专制直遂。以行巳志。诚有如公之忧者。若今晋登宪臬特奉　纶命、其秩任愈崇、而事权归一、在昔之隐忧而扼腕者可长驱飞渡之矣、又可为公贺也、兰州古金城郡。北邻强虏。西控诸番。诚固靖之襟喉。甘凉之门户也。且北带黄河。浮桥径渡。恃以为固。此诚然矣。然有不可恃者。何也。　国初盛时河套与贺兰山无虏也即有之。亦寡弱喙息耳。诸番则倾心献琛。罔敢踰越。是时太河之险。襄毅公熟于西夏故事诸序中可得其概我全制之。而河北广漠。皆属耕稼之区。虏人不敢南下而牧马。故曰可恃。今河套数千里。悉为虏庭。贺兰山后。亦窃盘据。每一入寇。动称数十万骑。是皆迫邻兰州。朝发夕至。加以诸番携贰。叛服靡常于是在我之险虏据其北我军不能逾河以耕良田尽芜矣且桥本济我虏亦可济每春夏时。侦探稍疏。辄乘隙渡桥。猝至城下。而人莫之觉。至冬氷合。又时时可至。故曰不可恃。非河之不可恃也。在防御之如何耳用是兰州四时无不防虏在昔本为内地。而今当要冲。与诸边等。故设偏将以守在。又设宪臣以整饬之。可谓防之周矣。夫防虏之道。不过兵食二者而巳。今所在军旅。动称缺乏。而馈饷恒苦于不足。此其故固多端也。尝观汉史霍去病将万骑与匈奴合战于皋兰山下。又破匈奴。而浑邪遂降。今之兵岂减于去病时乎。赵充国击先零。条陈便宜。请罢兵屯田于金城。诸羌尽平。今兰州地非充国旧所屯乎。大要在得其人而巳。夫以公之器度风节才猷若此。而承简任之重。行当仿骠姚之纪律。览营平之故墟。其为兵食计者。谅无遗策。他日经营既久。指画诸边。出膺专阃。入司枢要。当为　国家建安内攘外之绩。皆自今日始。又大可为公贺也。曩予壮年、曾叨固原之命、是时兼辖甘兰、故因公之行、辄思往事、述旧闻为言以赠之如此云
　　送征西将军都督两泉任公之任序【宁夏总戎】
　　嘉靖戊戍春三月、天子将讨南越、而召征西将军咸宁侯、仇某为将、以陜西总兵都督任某代之、都督开府固原。南蔽内郡。北捍朔方。视西夏无轩轾。而移任代仇者。庙堂之议有三。一曰固原虽居中要地。然总督元老。建旄斯土。军旅之事。咸授方略。加以城堑习险。士马骁徤。虏难卒至。至辄遭衄。若西夏则不然矣孤悬河外。寇在门庭。劲虏拥众。盘据河曲。又中国人多陷虏中。智巧百出。长技过昔。为之缘木登山。冐革渡河。万骑长驱。四面瞬集。贺兰洪流。咸不足恃。而又士马脆弱。刑赏倒置。临敌乏先登之勇。号令有棘门之戏。嗟秋。西夏视固原亦甚难矣。故以任之材。俾当其难。为国家建大功。摅长策也。二曰夏在河西。而河东灵州花马池之疆。廷袤数百里。直接上郡。皆夏境也。婴虏最逼。援兵尤远。制谓主将驻镇城。裨将往来河东。正谓此也。迩年夏人之议。专守河西。视河东为秦越。一以诿之固原延绥也。不曰贼自彼门垣入。而曰贼入侵尔堂室。杀掠尔众。我无与焉。岂理也哉故两镇观望败事怕多识者忧之。初任在固原。虏固不敢侵固原也。闻虏犯夏境。则曰唇齿之义。　国家不急敢不宣力。乃励士马。忘利害。进而守花马池。守清水营。守兴武营。又进而出边入虏地。捣贼巢。斩俘甚众。胡人不敢南下而牧马夏人得免狼顾边臣分地以邻警为无与我事而兼以饵虏此封疆之积习也夫在固原能以宁夏为心则在宁夏不以河东为心乎以河东河西为心。则安夏无遗策矣。三曰任先为宁夏偏将。抚士卒以恩。行军法以严。遇同事以让。临战阵以先。恩则众附。严则众整。让则功归。筅则士莫敢后。故自王都督之去也夏人无贵贱众寡大小。咸望任再至。若大旱之望云霓也。舆情所在。又安能违之。故有是命。任公既受敕戒行。原州部曲父老云合雨泣。依依不能舍去。至欲诣阙请留。而夏人则建鼓旗。载斧金戊。欢欣鼓舞。迓之境上。任公何以得两镇之心如此哉。初余会公于原州。见其温温谦恭。坦坦醇雅。澹然儒术。有祭遵之风。既而与之谈兵。则又秩秩悬河。阖辟变化。语中机宜。不泥古兵法。既而观之用兵。则又风发霆击。气雄万夫。矢石之下。矫矫身先。善于选用。而又能得士卒死力。是以所向克捷。寔古骠姚之俦也可谓今时之良将矣。由是而知两镇人心、不能不为任公属也、窃闻天下之大事在兵、兵之司命在将、而择将之道在　朝廷、古之王者之遣将也。跪而推毂曰阃以内寡人制之、阃以外将军制之、操金戊而授曰、此上至天者将军制之、又曰社稷之命将身之、夫将之责任如此。顾不慎择也哉。夫何豪冑贿门。依阿结纳。贤以遐遗。佞以朋进。于是流毒边徼。损威四夷。边防之害。始不可胜言。今以两泉之贤、往镇西夏、又素所仗金戊之地、人情地利、洞烛旁通、若王良造父、驾轻车而就熟路也、西夏其幸哉、西夏之计。往予侍教松石公。得受经略之策。固巳无遗。因刻之以传。着为绳墨。以俟君子。今两泉且行矣。有是人。有是法。嗟乎西夏其幸哉。因书之以赠别、且属望焉、
　　记
　　岷梁实记
　　岷梁实记【川陜平寇】
　　嘉靖乙未、天水盗起、廵抚大中丞安厓黄公讨平之、尚书兵部以绩闻、　帝心喜悦、乃锡命晋阶、贶金加服、以励天下、观风侍御。采缙绅里巷之歌、载诸方册、以传诸后、藩臬诸君、亲逢盛弗、又足志足言、以纪舆论而宜阳王某记曰、会宁马兴者、少负膂力、习刺射、狡犷慓悍、猿腾鹘击、与其兄锐、依阻山谷中、以剽刼为事、里人康六私其母、有子曰康黄狗、即骁鸷与兴埒、约为兄弟、远近无赖多附者、所居山。遂为亡命薮。浸浸滋蔓。众至数百人。有王侠客者。旅丧其资。亦往从兴。侠客有智谋。善计划。因推兴为长。稍稍以兵法治贼事。相与结巢山中。凭高据险巉岩山截嶫。峰连岭互。崖谷阻绝。茂林蒙密。蛇缘鱼贯。微径诘曲。出入乡导。惟贼知之。时每乘隙突出。纵横陇蜀之间。居民行旅。咸被荼毒。风流鬼逝。莫之敢撄。及遇遣捕胜则战败则走一夫当关万石雨落我军虽集。弗可仰击。旷日弛备。流毒辄兴。是以彼逸我劳。攻难守费。三省绎骚。道路梗塞。且近山聚庐、首当贼虐、朔之郡县、既莫歼除、而贼又赂以厚利、居民通贼者一以避其害一以饵其利故近山民皆阴通贼。为寄耳目。供刍糗。通消息。凡官府有令下。必奔告贼。得早为备。根盘蔕结。数年于兹。至是猖獗益甚。渐不可长。公乃毅然议讨、恻然遣兵、而山民绐师。遂戕主将。公于是赫然怒曰。兹贼不可赦矣。乃布檄饰车。命将选卒。躬亲秉金戊。六月陈师。以穷杀不可不戢也。故亟令以招降。以奔逸不可不遏也。故分兵以扼隘。以阴谋不可不伐也。故徙近民以断饷。以飞石长技不可不拒也。故创木障以排山。以邻壤不可不协也。故征兵湖蜀以周防。以巢穴不可不尽也。故焚荡以夷险。于是算无遗策。兵不血。谈笑之间。群贼就縳。昔樊崇黄巢之乱也。涓流爝火。几何人哉善于颂功始焉不剪至病人国矧夫天水密迩羌胡。觇我强弱。内寇不除。外变且至而养虎患成。集乌渐众。将南走松潘。东延江汉。其祸不可胜言。公蚤见豫谋。料敌制胜。绝番虏之觊觎。纳岷梁于袵席。厥功伟矣。是岂偶然之故哉、葢天下之事、起于谋、成于断、初公之行也。西人咸曰。公且无行。马兴黄狗者。天下之至狡也。麒麟寺沟黑鹰山者。天下之至险也。急则祸烈。缓则师钝。公且无行。请抚焉尔矣。公笑而不纳。既至秦州贼曰尔有万骑我有万山。尔攻我守。尔守我攻。请抚焉尔矣。公佯许之。先遣谍者图山川险易之形。料群丑之数。廉虗实之故。解濳结之党。诸贼情状。尽在目中。既而劲兵四集。列戍环围。计定于必诛。志坚于必克。小挫不慑。群议不动、釜鱼穽兽。焉所遁逃。非公之断。安能有此捷耶。于戏、天下之事。惟仁者能谋。惟义者能断。仁而不义。是曰煦煦。义而不仁。是曰孑孑。非圣贤之全学。谋国之要术也、故圣王制兵、为寇贼奸宄而巳。后世议论、每守其偏、或遇卒然危险难处之务、纷纷憧憧、计巳利害、大率以姑息为良策。故机会愆于犹疑、是非乱于衡决、至有损威隳法、偷安酝祸者、是以藩镇误唐、和虏危宋、皆姑息之过耳、可不鉴哉、
　　皇明经世文编卷之二百二十八终
　　皇明经世文编卷之二百二十九
　　华亭陈子龙卧子　宋征璧尚木　徐孚远闇公　吴培昌坦公选辑
　　张定子慧参阅
　　陈给谏奏疏（疏）
　　陈时明
　　疏
　　严武备以壮国威疏
  </div>
  <div class="pagination">
   <a href="皇明经世文编_page77.html">
    上一页
   </a>
   <span>
    ...
   </span>
   <a href="皇明经世文编_page73.html">
    73
   </a>
   <a href="皇明经世文编_page74.html">
    74
   </a>
   <a href="皇明经世文编_page75.html">
    75
   </a>
   <a href="皇明经世文编_page76.html">
    76
   </a>
   <a href="皇明经世文编_page77.html">
    77
   </a>
   <span class="current-page">
    78
   </span>
   <a href="皇明经世文编_page79.html">
    79
   </a>
   <a href="皇明经世文编_page80.html">
    80
   </a>
   <a href="皇明经世文编_page81.html">
    81
   </a>
   <a href="皇明经世文编_page82.html">
    82
   </a>
   <a href="皇明经世文编_page83.html">
    83
   </a>
   <span>
    ...
   </span>
   <a href="皇明经世文编_page79.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
