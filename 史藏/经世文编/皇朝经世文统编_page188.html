<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 188 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 188 页/共 287 页
  </h1>
  <div class="content">
   一论洋货入内地免厘一事海关税务曲折多端然中国向办章程原未尽善兹乘其有修约之意不妨因计就计就西国所论税则之例而更定中国增税之章以与厘金相抵查欧西各国通商税则就物之品类定税之轻重或裕国库或护商民不能一致然税物总不外进出口货出口之货概不征税所以为土产筹销路与他人争利权即征亦无多法国每年出口税不出六万元是其明证惟国内独有之土货不畏他人争利者则不妨于出口重征之西人精于理财者皆云秘鲁之雀粪强销意大利之硫磺中国之茶叶皆为独有之货自然之利无烦多征者也至进口货当别四种其一曰天生物料国内所产者少必仰给别国方足民用者如法之煤铁咸丰十年与英立约凡英之煤铁减征则法之工匠使于鼓铸冀可获利其二曰外来制成之货本国亦有者重其征以护商民如英法皆制洋布大呢使许英之呢布运入法国而轻征之则销必大法之织呢布者必致向隅其三曰制成之货本国不产者又宜区分二种有其货为民生所必需者则宽其征以苏民困如英之麦与酒许外人运入相时以酌其轻重有其货惟豪富始能置者则重其征以济国用如法之时式衣妆运至别国必加征者是也其四曰远来之货本国所无民虽不得不用而究不能多用者亦重征之如英国于进口之茶糖法国于进口之加非等是也各种货物轻则至值百抽五抽十重则至值百抽五六十且有值百抽百之多法国女衣运入美国有不啻值百抽百者别国货物只准运入海口不准转运别口而入口之船复有船钞旗号口岸各捐名目以禁其运行之利至咸丰十年英法和好益笃首立通商条约彼此互让减轻税则然亦有值百抽至二十五者厥后欧洲各国所定税则多因之以增损焉美国征税仍自独重为其国内物产饶富无所仰给于人故也中国幅员最大居温凉之道而百物悉生得地脉之精而五金悉备于我无所乏自于人无所求但宜通商以收各国之利权无事通商以给民生之食用乃欧洲各国垂涎已久寻端犯顺构兵恫喝乘我未及深悉洋情逼我猝定税则各种货物除鸦片外无所轩轾正子两税不过值百抽七有半之数咸丰八年所定条虽在英法二国定税之先然为时未几咸丰十年英法之税则已为欧洲各国轻税之嚆矢尚有远过于中国者则当时英法与中国立约岂非欺我不知以与我争利且又续许各口运行土货止纳半税并无旗号口岸各捐名目是利源尽为所夺矣数十年吸中国之膏血官商贫富无不仰屋而嗟今何幸而中国渐悉外洋情势且又设立招商局以分其利由此推广而机器织布开煤炼铁渐可收回利权以为富强张本乃洋商入内地执半税之运照连樯满载卡闸悉予放行而华商候关卡之稽查倒箧翻箱负累不堪言状与我　朝轸恤商民之至意大相剌谬律以西国勒抑外商庇护已商之理又不啻倒行逆施矣兹乘其欲免厘金许我加税之机仿照各国通商章程择其可加者加之以与厘捐相抵然后将厘卡尽行裁撤省　国家之经费裕我库储便商贾之往来苏其隐困皆幸赖有此修约之转机也

今拟修约税则所应加者亦区进出口货分别办理进口货分四种其第一种天生对象如煤铁之类为中国所自有惜乎无人采取又兼转运为难每不敌外来之贱应于外来者仍旧值百抽五以广招徕其余五金亦按是例而铅铜则倍之其第二种为外来制成之货中国亦出者如洋布之类应加重征至值百抽十五之数庶几中国产棉仿用机器织布赀本虽重亦可夺西人之利其第三种制成之货中国不产者如钟表玻璃器洋伞之类此必有力者方可置办应加征值百抽二十五而一切奇技淫巧之物亦例焉即洋酒吕宋烟糖菜之类向在豁免今则一切加征至值百抽三十较之外洋税则犹不为重其第四种远来之货本国所无者鸦片烟为首以其为害人之毒物自宜苛征以困之赫总税司前请每百斤收税银一百二十两尚应加重其余杂货皆无过值百抽十五之下者至出口货除丝茶两项仍值百抽五以裕饷源外其余各货均减至值百抽二三惟茶叶现在印度加尔古答之北高●之际谷名亚撤者亦产美茶藏出数万箱中国茶叶虽佳奸商类搀他物是当整理茶务不可令我专有之利授之于人案税法有二有案物抽税者有估价抽税者案物抽税其税则一经厘定不得与物价相低昂故难操其轻重之权而估价抽税致有关胥与商贾争办互不相服及请中估而货物已形壅滞兹所论值百抽若干者乃约论应增之多少并非囿于一法也至内地土货无妨示以宽大之恩许其装运各口但应加以口岸旗号之捐而华商船只则不收捐以示鼓舞庶可杜假冒洋商之弊又西人在各口开行亦与我华人争利若仿照西法征以行帖之捐所得当亦不少闻之西人谓中国税则增至值百抽十三差可与厘金相抵而西人欲停厘捐有愿值百抽八者今修约以抽税从重彼族必然不允然后可截长补短一律减至值百抽十外加各色杂捐似可当厘金之入即或不当厘金之入而利权归我农贾殷富亦何靳此些须厘金培养国脉矧民富则乐于输将失之彼者旋收于此未为无利也或者谓诚如所论彼将悍然不顾其奈之何若秃笔焦舌与之辨论相持不下彼将藉端要求是又自我生衅何利之有夫以为此说者必其不知西国通例者也否则为洋商作说客欲以挠我者也诚使我愿加税守之以定持之以坚上下一心不为外人所摇夺岂有不行之理夫和约之与商约有异在我不背和约无开衅之端而所定商约则固有以十年或二十年为期如欲修约先行知会之专条今于每国修约期前先为知照以一年为限届时会议坚持应加数条之税彼习见中国办事有前茅而无后劲不能坚忍势必极力争辨如或限满税则犹悬而未定不妨仿照西国展限一年若彼仍然抵难则豫告之曰俟所展限满犹未定议所来商货当照通共税则纳税而通共税则先为酌定给阅较拟加之税更重迫之使不得不从是亦寓刚干柔之术也

夫不许通商或可藉以启衅欲行征税断难因之兴戎不然欧洲瑞士比利时蕞尔弹丸介于大国之间将无税之可加而国非其国矣然犹可自立而度支不窘者弱于势犹强于理中国据理以争何畏不情之请美国税则最重未闻有以加税与他国裂者此理光明正大质之万国无可置喙通商足见邦交之谊加税乃我固有之权不得谓税章之利洋商而害华商者历有年所中国习惯自然势难变易正当谓税章之损华商而益洋商者历有年所外人从旁窃笑急须更张今宜振刷精神力图补救将从前税则痛加改订使运洋货纳洋货之税运土货纳土货之税且许其运土货与华商同一纳税不过征以他捐示中外商民之异华商为我国之民故轻其税赋洋商夺我国之利故重其科征固与各国征商办法情理势三者皆同彼又岂能以己所习行者为不合而藉辞以启端耶每届各国修约之期必加其税不出十年中国税则不亚欧洲各国商民可富饷源可充中国转亏为盈转弱为强之基寔在于此虽曰物穷必变皆由天道之好还要知困极而亨端赖人谋之克尽是在坚持定见不惑浮言庶可革作法自敝之非免局外旁观之诮万一意存犹豫未肯据理以争则仍有旧约可循抽厘如故使彼以英约二十八各货纳税后即准由中国商人遍运天下而经过税关不得重加税则等语洋文将英货纳税后运入内地子口税外不得重加征云云为免厘之左证则应之以厘金之设由于军兴西文解之曰战税者此也厘金并非关卡不过仿照英法美军需之际各种用物加厘尽征之意惟中国未有如西人征取之法设立厘卡不得谓之另立一关重征已纳关税之货也此乃我自有之捐废立由我夫美国于南北交战捐厘至三十一万万洋蚨英国于黑海之战捐厘至二千九百五十六万二千磅法国兵燹之后岁征厘额不下六万万佛朗从无有外人过问者良以民间日用所需物物加厘以供军费乃一时变通之计各国自主之权非交涉外邦所应干预然货为洋产彼既借口有词厘出华商孰是甘心输纳固不如免厘加税挹彼注兹为上乘妙法也

　　增加税则论　　　　　
英人阙名附

中国所借洋均照金价合算今欲修筑铁路及将军务时所遗水陆各军另加整顿在在需债台又必添筑一层就现在已借洋算计仅息银等费已岁需二兆镑添办军械所需至少又须三兆镑共计五兆镑此中国将如何筹划若仅加进口税所计似未尽善要非畅行出口货物不足以济事因仅加进口税所入不足以偿息银及购办军火之用中国无论进口何物非以金购即以货易若以金购则中国所纳之税向收银不收金两不相抵若以货易则所抽土产之税愈重出口之货物必愈少即进口之货物亦愈减兹请试言其故凡国所需各国均向百姓抽税拨发惟出产之物若抽税太苛则百姓所种预备出口之物必少或曰中国所入土产税银即可运之出口以偿息银而购军火此言诚然讵知所产之货因税重不能获利即国家赖以出口付息银之货百姓必改种他物而他物又值欧洲价廉不宜出口出口货价非由中国自定须由与中国争利各国所定即该货在中国时其价亦为与中国争利各国能出售之价所定如中国因税重欲加货物之价而此物在与我争利各国止售八十金则中国之货祗能因之而贱是中国之货价不能自定而为与中国争利各国能出售之偿所定也然则所借洋其清理之法要惟畅行出口货而阻滞进口货耳中国政府向重农而轻商其所以轻之之故以商贾贩买之货非人所必需之物爰轻其业而重其税试问天下无商谁市土产无人市土产则中国将何以清其债而购其军火哉然则加税办法若不问商将问诸谁商固不可轻也若与熟商必曰加多进口税豁免出口陆地各税而鼓励工业也中国各省所入之各归各用其所入皆货物经过各省应还之内地税中国厘金若与欧洲各国之奥格曲劳税进城税相若本可不必干系而西人现在所争者以货物运到某省自应纳捐而所经各省不得抽厘此层照现行条约寔在应争之列所有内地半税则照凭此即可逢卡免厘法亦未尝不善若华官果能遵照办理西人自无闲言其如各省往往故意为难何中国政府向来办法为西人所深知名虽出示颁告各省寔在并不欲其照行嗣后不论何时更改税则西人情愿按价每百加抽若干存在驻京使署作抵华官应抽各税项

中国向章货物由此至彼通商口岸除付出口其寔并不出口不过换船而已税外尚须另加半税谓之子口半税所抽数目与内地半税相同该项子口半税若作为内地半税西人尚可满意惟付出口税时复须另加子口半税寔属太苛将来更换税则该项子口半税应即删除

货物抽税之法不可按货价即按价值百抽若干之谓也而须照货物分别定税使应付税数目各商自能核算不致受华官欺蒙之弊譬如各商欲将货物运至某处应纳内地半税若干一算便知则官吏无所试其伎俩华人之出仕也由捐纳其补缺也由贿赂经手之上下侵蚀意中之事弊端百出最难防范所有商贾应纳之税照前办法自知算缴虽不能尽除勒索之弊亦未始无补救于万一也中国之进口税不难加至值百抽十五十成作为关税二成半作为内地半税又二成半交存驻京使署均由海关分项照抽洋药应与他项货物分别另行办理此项货物即中国按价加至值百抽五十西国亦可不问印度政府洋药一项岁入五六兆镑中国亦应准其分肥此物之有损无益非中国所必需加之中国既自栽植英国若不生忌干系本可如印度之独擅其利也再货物进口若照以上办法各项加税则进口之货价贵而销路少当足以补中国银钱流至外洋之漏也

中国果照以上办法所入之比前可多二三倍惟加进口货税尤必先有所以加之之法其法维何曰畅行出口货耳本地税中国不论如何抽法西人可不干系应争者货物由中国此处载至彼处但须请内地半税执照该项半税在某处完纳后其余各处不得再行抽税不数年前法意各国由中国寄购蚕种自行养蚕缫丝藉此获利今则意法各国缫丝之利已为中国所分因中国现在自能缫丝但售所缫之丝蚕种不复发卖此于中国大有裨益因缫丝所需工费非中国所给寔系购此缫丝之国所付今出口之缫丝若能做成织紬之丝则又胜一筹矣若由织紬之丝而织丝缎出口则尽善尽美矣

中国丝业之盛犹其茶叶之衰其所以衰之故以中国不能争机器之便及印度工价之廉耳此国制茶用机器出口无关税彼则用人工而重税孰轩孰轾固不待言茶叶既坏所有从前茶商均须另行改业其无业可改者即入游手好闲之流中国若犹昏迷不悟不速将土产格外轻税使无业之辈易谋工作则内乱之患必有甚于今兹者此等内乱欧洲鲜有之而中国则此处未有彼处已起将弹压之不遑岂复能整顿商业哉

本地制成之货物应如何抽税与此项改更税则自行另议据华官管见各货均须纳税制成之货物岂能独免惟棉花茧子如不出口向不完税若以棉花茧子制成之货物即须如棉纱丝紬进出口一律抽税不免苛刻况制货所用之料已在出产之处完纳内地税并由该处发出之时照完半税理应不再另抽若必另抽所定税则亦必比外洋载运进口之同项货物较轻以本地制成之货向无捐输之说再棉花制成之棉纱与茧子制成之丝紬物类不同税应轻重所有制成之货物应抽之税应由熟悉情形者斟酌妥定方足以照公允而舒国用

　　税考　　　　　
英人李提摩太附

粤考王制天子不言有无诸侯不言多寡食禄之家不与百姓争利故三代以上关市讥而不征风俗敦庞商贾饶富成一代承平之治也降及后世借口于周官泉府之名立平准均输诸法收什一之税以充国用唐有间架之事宋有市易之法至明宣德四年更设钞关七所以收船钞兼榷商税自秦汉以来关税日急与古者御暴之意大相矛盾矣然永乐初西洋诸国使臣来华载胡椒与民互市有司请征其税帝曰商税者国家以抑逐末之民岂专为利今远人慕义而来乃欲侵其利所得几何而亏辱大体不听此诚宽大之诏也以上仅就中国言之也近来五洲竞尚通商各国人货此往彼来履迹交错入口之货莫不有税若本国各省各属不自抽税者惟美国为然论者谓各国能推广不收外税而后可争端绝风俗醇天下人民永享太平之福然各国抽收外税轻重不一揆度其意约有三端一因存报复之心彼此有事不相洽则于该国商货入口别立重税以示困辱一因存保护之心人情购物喜贱而恶贵若外国货物税轻价减必致有碍本国交易故不得已于外来货物稍收重税以保商务一因存裕国之心或本国有大举动大工役经费不足不得已多收外税以济国用之三者乃泰西各国税价轻重之情形也今试举大概藉资考证查俄罗斯于一千八百五十九年入口布疋每八十四斤收税银三十二两后二十年收税银二十八两再后五年又加税银至三十六两德国于一千八百五十九年入口布疋每八十四斤收税银一两八钱后二十年收税银一两二钱至一千八百八十五年又收税银二两六钱荷兰国一千八百五十九年入口布疋每八十四斤收税钱或有少仅二钱者或有多至一两一钱者数目不一嗣后复概行免税比利时国一千八百五十九年入口布疋每八十四斤收税银五钱后二十年收税银不足二钱法国一千八百五十九年禁止外货入口后二十年入口布疋每八十四斤或收税银一钱二分或收二十四两多寡不等奥国一千八百五十九年入口布疋每八十四斤收税银二两一钱后二十年收税银一两八钱一千八百八十五年又加收税银二两美国因有水患于一千八百五十九年入口布疋每值百两收税银十九两后二十年每值百两收和银五十两至一千八百八十五年仍照五十两之数并无增减此专就布疋而言他货可以类推再查英法立和约时初论价值收税后论货物收税无一定之议又有欧洲小国名罗美尼亚与法国立和约法国因该国关税过大故凡遇该国入口之货每百两即收税银五十两较之他国皆格外加重此即所谓报复之事也若英国货至西班牙较二十五年前税价更小此外土耳其国从前定税每百两止抽银八两后又涨至十二两十五两不等历考五洲货物入口税最重者莫如美国计每百两均约抽银至四十余两之多英国地土分据五洲欲本国不定税则甚非易事其往印度布疋每百两收银五两他项货物每百两收银十两至光绪五年间则一概蠲免又印度南海地道名毛里等处定税每百两收银五两七两不等亚非利加洲南之大狼山即好望角入口货物每百两收税银十五两此通考泰西各国收税之大也夫取求务极公平出入宜权轻重往往有挟一时之忿气特加重税以逞快于目前者迨至各国闻风裹足致入口之货大加减色所得之数不偿所失之数始悔前此之太过亦已晚矣总之居今之世为今之政断难希上古之风不征不税以致于太平但得使万国公议一律持平本不偏不倚之心无畸重畸轻之弊斯亦挽回税务之一道也

　　仿行印税折　　　　　
陈璧

奏为筹饷术穷请仿行印税之法以集巨而济时艰恭折仰祈　圣鉴事窃维和议定后户部竭力筹饷岁有的者祗扣廉俸一百二十余万为一大宗裁并折漕未能遽举盐斤酒加办无几捐输既成弩末息借又作罢议计岁增出且二千万两是所筹者未及十分之一二也而善后诸大端陆续待办皆不容缓于此欲求岁筹巨确有把握不病商不扰民之策则惟有仿行印税一法而已查印税创自荷兰盛于英吉利今则行各洲无国无之谓之印税者令民间买国家所制之印花粘于各项契券字据之上以为纳税之证也其造之之法应于京师设厂并购办制纸制印二种机器雇匠创造其纸则中藏纹理其印则细极毫厘以杜诈伪如或一时开厂未成可仿日本造钞之例令英厂暂行揽办严立合同防其偷漏俟官厂能制即行自办其行之之法应取各国税则参较详定章程务从简便先行颁示天下然后于各省会城普设督销局一所为总卖印花纸之地将此项印花转发民间各市镇铺户代为零卖每百两中铺户应得一两官收九十九两其查之之法应严定漏私罚律例凡一切契券字据不粘印花者皆作废纸事发例议罚遇有词讼官不为理印花既粘于纸应即行句抹以禁再用其有已黏而未句者亦行议罚凡印税之大如此缘此税取之买主而责成则在卖主是以毫不扰累加以所取至微而罚则至重是以民皆易从核其情形寔属有利无弊今英俄德法诸国此项岁征皆约一万万至二万万倭地最小亦征二千余万若以中国之大仿而行之开办之始不妨疏阔民觉其便必将竞趋约计每岁所集当不下一万万则不特洋债易于清还从此罢抽厘停捐纳举数十年欲除而未能之弊一旦廓清全局转计必在于此矣自我　朝丁赋并完取民之轻不徒千古所无寔亦万国所未有民智渐开莫不知外国租税之苛重今即加行一印税之法臣敢其相安无事伏愿我　皇上断而行之即饬总理衙门转电出使各大臣将各该国现行印税律例章程详译一分并取现用各种印花列粘于册注明用法限期驰奏进呈　御览然后发交户部速筹兴办不过一年可以试行既纾目前之急又除从来之弊臣诚窃见时艰日亟不宜拘守成法故择诸国之通行有效尤为易举者敬陈于我　皇上之前是否有当伏乞　圣鉴训示谨　奏

　　印税条议　　　　　
程仪洛

印税即暗税最便于民而所收至广其法令民间各项生意凡有账单者皆须计其钱数照贴印花其税至轻而罚至重设有人入市买布一疋其值三元则布店必开一账单交与买主其单上应贴印花数厘或至一分如不贴被发布店应受罚六元他皆仿此至于契券租约各种未贴印花者皆为漏私除应罚外遇有词讼官不为理此税常出买主如民间之有润钱也至买卖在二元以下者不收宜俟出使各国大臣将各该国所用印花详考用法贴说进呈仿其轻重之等自数厘以至数两酌立定章其印以铜镂文极精宜向西国定刻大抵于货之易售者收税稍重将其章程先行市示天下然后定于[某](每)月一律开办直省州县普设税局或附于银行或寄于铺户皆可城镇铺户每月计其卖出若干所领印花于月终统计数目报明税局再行续领运货转销者则于报关时贴印花于货单经行所过验明放行初行之时不妨阔民觉其便自将争趋查印税约有十便此项印纸常寄售于镇市铺户他国多有纸店发售需用者随处可买无留难之苦其便一印纸中具刻钱数一目了然绝无蒙混之弊其便二由户部设印纸总局各省普设分局其印纸悉颁自户部应收税户部即因颁出之数核收毫无侵蚀之患其便三各省分局除设员案时稽查各铺户帐簿之外别无检核骚扰之端其便四严立章程之后听人自行贴用无督责催促之事其便五商贾常购印纸以备用其税课皆先入官无征求勒索之病其便六一切契据无印纸者遇有讼事官不为理则人皆不肯吝小赀以贻后患其便七货财交易之事必有一二人与其间有受者同罚之例有告者给赏之条膺造印纸及所贴印纸不足税额者告发之人审寔以罚金之半赏之而于是乎人(则)又不肯惜微费以取重罚其便八常税及厘金皆在未卖货之先而此税则在买卖既成之后民尤乐从其便九外国人与华商交易者华商亦贴印纸谓之自完国税是外国人亦必暗纳此税其便十以上十便皆各国通行之成效今中国仿而行之纵初行之始风气未开微有窒碍但使持以大信久之必可相安以视抽厘之弊不可同年而语矣

　　榷署议内地机器制造货物征税章程书后　　　　　
麦孟华

有以兵亡人国者有不以兵亡人国者以兵亡人国者其祸近其事显主国得而备之邻国得而牵掣之虽或亡矣苟有豪杰再兴匪难也不以兵亡人国者其祸远其事隐主国匪直不备而又德之邻国备矣而莫得而牵掣之其亡也则元气已尽数十百年而未能苏也麦孟华曰地球百年来由后之说以亡国者不知几何姓矣他勿具论请言印度印度地球最古之名国也英人以十二万金之公司设一刚白度而掌之始以保护商务为目浸假而掌其税则浸假而专其财赋浸假而与其政事从容拱立而五印为墟虽其后稍藉兵力直摧枯拉朽论功行赏则商会之刚白度为之魁天下所共闻也中国既馈二百三十兆于日本朝贵退而仰屋谋国富之道乞加税于强邻未之见许于是有英人为客卿于中国四十年致富干兆英廷受男爵之奖者曰赫德昌言曰莫若举中国出口之货而值百抽十便莫若举中国用机器制造之货若仿洋式制造之货而重税之便麦孟华闻之曰英人之亡我中国其在此举乎其在此举乎机器制造货物税则重外轻内此二者西人所以强国而保民也泰西无国不互市大率客邦之利一而主国之利十独其通商于我国也不然虽有贱侩乞旅华数岁无不盈盈满篝以归其黠而富者更勿论是何也我国交涉不讲抵制不谙制造不兴出口货也盛彼之以我为囊中物为俎上肉晏然相与取携而噬饫之者数十年以来矣虽然之国不其地广沃足以经营其人智能足以制造而其物产之精英足以供其经营制造之需也通商渐久耳目渐习风气渐开彼向之所恃以取携我而噬饫我者其区区之技我渐能知之而渐能仿效之则于其取携噬饫之谋甚不便去岁九月西人某报倡议请禁机器入中国见时务报第八册岂不以国之利器不可以假人哉虽然英国禁之而他国将输之群国即共禁之而中国将自制之其势之蒸蒸不可遏抑有固然也如是则徒自失其售机器之利而不能绝我中国用机器之路于其取携噬饫之谋将愈不便赫德者老于事而稔于中国矣彼固知创办之事举手必不易易也又知吾民之甚畏骚扰也又乘吾之患贫孔亟无所为计而可以术欺也其心曰如是则中国之用机器者且绝机器绝斯出口货绝出口货绝斯国之命绝其与吾言曰中国之用机器者既渐多矣用机器多斯制物多制物多斯抽税多抽税多斯帑项多呜呼赫之自为英谋而设伏以待我固不足怪顾独不解吾中国以四万万人乃瞠目以饮鸩联步以下阱而莫之悟也传曰无滋他族寔逼处此又曰非我族类其心必异今得取原议揭其隐衷吁其诡谋辞而辟之有地方之责者庶有择焉

　原议曰凡华商拟创办制造等事无论制造何类货物如用洋式房屋家具机器外国之法施行务须报明就近各关税务司注明制造何类货物需用本银若干并欲设立何处地即由税务司会同地方官查勘在该地设立无所妨发给执据方准开设又曰所设之制造处所须听由海关随时派人入内查看如房屋机器有所损折致伤人命之虞即应暂时封闭俟修理完整方准复开

驳之曰制造设厂将本银地报官并听官以时派人入厂查验此例西国有之然地方有司之责也非司榷政者所当有事也中国官制未善捕未设似此精核之政本难举行又事当创始民多畏避宜宽其文网以劝庶工即尽依西例以此数事责成地方官稽核吾犹以为未可行矣今乃以全权诸渺不相属之税司格不相入之洋人语曰庖人虽不治庖尸祝不越尊俎而代之西人立法最讲权限试问商厂之本银充裕与否地之妨碍与否机器之损折与否与收税之事有何干涉我国延用赫德之始尝以此权限予之乎天下万国有以此权限属之税官者乎彼深知夫事者权之所自出也又深知夫中国地方官之不办事而其权已旁落也于是阳取其应办之事而代任之寔因取其应有之权而攘夺之田氏代齐王莽篡汉此其故智矣且民间制造商民合办其择地必于旷夷之野无所谓妨也彼为是事必图久远若有妨碍彼且不为待外人为之借箸今谓由税务司会同地方官发给执据夫中国地方官固不知民事为何为者也又畏洋人如虎而不敢与共事者也名为会同商办寔则税司独揽其权而已即不尔尔则今之宦场积习除搔扰延搁外更无他长商人欲求得其执据恐为累有不可胜言者矣又其所标举者谓无论制造何类货物如用洋式房屋家具机器外国之法皆须报斯例也将举中国一切工艺之权利而尽归其统辖也其始也不过借机器以为名耳浸假有不用机器如江西去年之拟造洋瓮等事彼必曰此洋式之家具也浸假有不用机器不仿洋具而其厂舍偶与西制相彷佛者彼必曰此洋式之房屋也夫外国技艺之精进半由于相师其术日趋于极巧而其法每莫知其自来华人聪明冠绝群种他日必有因西国已成之法而增益之别创新理制新器者而彼必曰此外国之法也立此三端则他日华民一业之操作一艺之微末无有能出其范围者是名虽为管理机器制造各事寔则取吾四万万人缚其手足而制其命也

　原议曰领有执据者该制造处须设关栈凡制成之货均须一律存储关税又曰货物于制成后临入栈时务须报关将货物数目价值逐一注明

驳之曰物之方成必费营置物之既藏必时稽核物之将售必繁估物之既鬻必促转运一切诸事皆须本商自为料理而栈之启闭人之出入由关主之一举一动必多阻物犹民物而地则关地是货物制成商民即不能自有其权矣又市情不定待价而沽往往有迟速祗争半日而赢亏相去万数者今制成之物而必纷纷焉经储栈一番之转折乃得议价商民之坐是而失机折阅者必将甚伙而彼洋关者晏然不任其咎反得因机抑勒而阴持洋货与土货之低昂夫谁得而禁之且机器制造各货有笨重者如船舶枪炮自来水自来火之类岂能搬运入栈亦有轻脆之物如玻璃器等事多一次搬运则损坏不可数计其制造食物等多辽缓一日则臭恶霉烂为洋关者能赔补乎亦有危险之物如硝矿炸药煤油火柴等事与他物并存栈中设有不虞牵累不少为洋关者能保险乎夫以已有之物置之他人之室虽所亲爱犹多不便矧于言语不通情志不洽之洋人夫孰从而听之此例若行华商之裹足必矣

　原议曰如制造设在距发执据之关逾十七里之处该业主须备有海关手住寓房所凡制造局无论在何处如欲由关派委手常川驻局亦可惟须由该局备有居处之房屋并每年纳海关经费银两

驳之曰手固极天下搔扰之人而商民所最畏恶而不便者也内地制造禀之于官建之于国民所同乐众所悉境内长官皆得而知之矣其有他变则时而核之耳若者钢铁若者机器若者军械若者船舰若者织布纺纱皆以利国非有干禁之物也运之外洋销之各口皆有关税无所用其私漏也虑其奸窳则商民自虑折阅必竞精巧无所烦其廉察也数者无患虽在国家犹不一过问之而顾待渺不相涉之洋关敝敝焉劳其省察哉与官为缘犹苦胥役之扰而顾岁縻费用别备房屋以养此无用蠹害之手为海关计安顿私人坐享厚禄固良得矣其如华民何

　原议曰所制造之货于未离关栈时应由关按估价值百抽十征取税项发给号收为凭此后该货或在本地销售或运内地或运通商他口或运出外洋均听其便概免重征惟无论报运何处总须按照关章请领合宜准单

驳之曰此条原议之根一切非理之法皆借口此条以为起点者也两国通商所定税则重外轻内以资抵拒此万国之所同天下之公理也我国定税之始为强敌所胁为狡邻所愚洋货土货收税如一已为天下所笑上海机器纺织等局初立大吏奏请免征半税仍值百抽五与洋人运货内地值百抽七者五小示区别于利权尚有小补焉乙未马关约定准洋人一律在内地制造于是华商制造之权遂与诸国共总署之议定此新章将谓以杜绝洋人也又惧洋人之未必就辖而先从华商起征以塞其口也今夫洋商制造虽已定约然彼集股购地建厂择人亦非易易其开办渐盛必在数年或十余年以后若今日现有之厂华商所设无虑数十洋商所设寥寥无几此例若行其所以抵制洋商者尚邈无期而华商之受累则近在眉睫矣且言先征华商以塞人之口此尤欺弄童騃之言也中国苛法其仅假于吾民而不能行于西人者多矣未闻彼之自问不安而帖耳以就范围也譬犹饥者患人夺食而自废餐譬犹临阵患人兵我而自手刃万一吾税既加而他日洋商制造仍援旧定税则为辞强项不服何以待之或又谓定约明文虽复如此然他日可专用之于洋商其华民之厂原可暗中设法维持岂思今日国势如此敌情如此虽约章中本有之利权尚且不能得之他人欲有所溢于其外哉且今之地方有司其不于例外抑勒商民以自肥固已幸矣安望其能行法外之意以顾全大局也吾意当道诸公久谙外情未必不有见于此其意殆以国用支绌仰屋无术今制造之新约既定洋商之设厂必多工艺之风气渐开华民之踵兴尤伙乘此稍加重税则不劳经画而帑项可倍加耳岂知轻其税宽其网而使民间之制造者蒸蒸日上设厂以千万计虽值百抽一而所入已无算矣今重其税密其网而民间之制造者动色相戒裹足坐毙浸假将并前此所有之厂而折阅而倒闭无复一存虽值百抽百其何所获焉今夫由彼之术固可以使吾华厂折阅倒闭而无复一存也华商之折阅倒闭而无复一存固彼之所大利也即吾华民竭力抵拒不畏苛法而设厂以与之相竞则由彼之术又能使一切工艺之权利皆归其统辖安然垂手而制吾四万万人之死命尤彼之所大利也故曰英人之亡我中国其在此举乎其在此举乎传曰狡焉思启何国蔑有又曰戎德无厌夫举岁入七千万之关税而握之于敌人之手已为可危于托抽税之名而勘我查核我设储栈以节制我出执据以操纵我养扦手以鱼肉我索经费以剥耗我举一切仿造洋式参用西法之工艺皆归其统辖以束缚我亦何异富厚之家雇仆役以司出入而为之仆者必参主其家政他日噬脐其何及乎孔子曰百姓不足君孰与足天下固未有不保民而可以立国者信强敌之讆言邦本之元气涓涓不塞将成江河勿曰无害其祸方大此可为痛哭流涕者也

　　请缓征值百抽十之税并请改存储关栈章程折　　　　　
张之洞

奏为两湖商务风气初开华商用机器制造货物恳请从缓加税并请改定存储关栈章程以劝商业而裕民生恭折仰祈　圣鉴事窃照光绪二十二年五月总理各国事务衙门具奏机器制造货物酌定税则奉　旨允准续据总税务司酌拟章程九条经总署核定由南北洋大臣通行各国在案伏查光绪八年北洋大臣奏准上海织布局只完正税一道概免沿途税厘此后各省机器纺织皆援此例此　圣主爱养民生之深仁而即古来兴国者通商惠工以致富强之至计　天地覆庇感颂同声从此中华商务骎骎渐有生机矣此次加税之举在总署原意谓洋行得在中国设厂造货人工运费种种省便利益甚优故议酌加税则洋商既加则凡华商用机器造货亦应一律照加以免洋商借口此总署谋国裕课统筹中外之深心臣虽至愚亦能领解特是详察商情知机造各货加税一层不免有损多益少之病有不敢不为我　皇上陈之者溯自马关定约以后臣在署南洋通商大臣任内钦奉闰五月十三日　电旨饬令招商多设织布织绸等局广为制造臣当即宣布　德意广为劝谕招徕中国商民知外人得来内地设厂造货莫不感慨奋发思有以防内蠹外漏之患而又深悉　朝廷恤商轻税之章其议集股分图占先著者颇不乏人凡各处禀请购货造器者臣多从允准且为之筹备厂地归并厘税计划销路曲意维持江南湖北纱丝各厂更屡　奏明助给官本巨之举总冀厚集商力以挽此外溢之利源计数年以来江浙湖北等省陆续添设[纺](纱)纱缫丝烘茧各厂约三十余家又此外机造之货苏沪江等处有购机制造洋酒洋蜡火柴碾米自来水者江西亦有用西法养蚕缫丝之请陕西现已集股开设机器纺织局已遣人来鄂考求工作之法四川已购机创设煤油并议立洋烛公司山西亦集股兴办煤铁开设商务公司至于广东海邦十年以前即有土丝洋纸等机器制造之货近年新增必更不少天津台更可类推湖北湖南两省已均有购机造火柴及榨绵油者湖北现已考得机器制茶机器造塞门德土之法正在督饬税务司劝谕华商兴办湖南诸绅现已设立宝善公司集有多股筹议各种机器制造土货之法规模颇盛似此各省气象日新必且愈推愈广彼洋商虽亦声称集巨资设大厂而迄今造就者只上海二三家他处未之有也无如华商志虑初开营销未广已成之厂获利无多未成之厂集资非易洋商见我工商竞用新法深中其忌百计阻抑勒价停市上年江浙湖北等省缫丝纺纱各厂无不亏折有歇业者有推押与洋商者以后华商有束手之危洋商成独揽之势商民延颈举趾正以宽恤保护之法望之　朝廷两湖风气初开商民甚薄尤为惴惴此近年来商务之寔在情形也

臣愚以为洋商在内地改造土货本于华商生计有妨是以旧约悬为厉禁今于事势不得已而允之则又当就已成之局而熟权利弊庶免我华商民有累上加累之虞窃谓今日各洋厂设否听之而华商机器制造之税如故洋商开一厂则华工习一法洋商创一货则华民晓一用大抵华商性情惮于精思创物而乐于摹仿争利华商用度较俭土产较熟足可与之相胜果使华商本轻利稳愈开愈多洋商见华厂已经充牣利息愈分愈薄则续开者自少即如湖北织布局一开而江海关进口之洋货已岁少十余万疋可为明征目前华厂已将十倍于洋厂是机器制造之利洋商得其二华商得其八且就华洋各厂合计出货自多税额虽轻税数必溢此有益于民生而仍有益于　国计者也即使洋厂因税轻而争开不已然洋厂所获之优利亦华厂之所同沾其出货之数分利之势自足相敌且洋厂所在其一切物料必取之中国工匠必取之中国转移间民必资之中国彼洋商所得者商本盈余之利而其本中之利留存于中国者仍复不少是华商之利虽去其半而中国农工畋渔之利仍得其全华民沾其利又晓其工则华商购机制造之厂必不能绝从古未有农工盛而商独衰者此目前不求有益于　国计而必无损于　国计且尚不尽有损于民生者也至于华商鼓舞方见萌芽之时遽行加税则华商困阻于内洋商抑勒于外数年之间已成者歇业未开者绝响是九洲之地产物力万国之巧法厚利尽为洋商垄断之资如谓明文则一体加税暗中则曲予维持目前中华局势外洋情形窃恐未能办到且洋商之究竟肯加税与否亦尚不知何时而华商则已先敝矣即使洋商于华造者遵加而其来自外洋者仍不能加明知华商不能再开机厂则不造于中华而专运之于本国销流日广货价日增徒存内地制造加税之虚名而受华商阻塞利源之寔害此有损于民生而仍无益于　国计者也从来华民最朴不晓物宜华工最拙不谙机器华商最散不筹巨本是以拘守旧法坐弃万物之菁华不究阜财之大用今幸而鉴于巨创怵于强邻一旦幡然捐弃故智争讲机器畅土货集公司之法正是中华自振之机若再从而柅之以后更复何望私忧过计不胜恐惧近日与江苏抚臣赵舒翘浙江抚臣廖寿丰往返电商均以暂缓加税为保护华商之至计合无仰恳　天恩饬下总理衙门将机器造货值百抽十之新章暂行缓办一俟商务大盛而各国又一体允加进口税之时再行举办彼时洋货价涨华货即使加税尚且相抵而目前不致无自立之患大局幸甚又总税务司所拟章程第二条凡有制造之货均须一律存储关栈俟拨等语在总税务司之意只为杜绝透漏然商民成货待价而沽瞬息变易有失之须臾而盈亏判者又如机器造机器碾米机器造水泥火泥此等笨重之物如何搬运如何封存又如机器造煤油机器造火柴此等危险之物同栈之货孰不畏甚延累设有损失恐洋关赔不胜赔矣大抵商情乐简而恶繁喜活便而畏胶滞若一概存储关栈交货看货动须报关即使不至留难而货主既嫌经官之周折又不如本厂自存之放心种种窒碍必致纷纷歇业至洋商则仍出纳自如此明明力窒华商之生机而暗畅洋商之销路矣窃谓宜在运货出口时切寔查验不在货成后概予封藏应请一并饬税务司重改章程方为妥善此乃农工商民公共之利害中外贫富强弱之枢机臣为自强大局力固根本起见反复焦思不敢不言所有机器制造土货恳请暂免加税并货物免储关栈各缘由理合恭折具呈是否有当伏乞　皇上　圣鉴谨　奏
 
　 
卷六十七　理财部十二　漕运

　　漕运议　　　　　
任源祥

三代有贡道而无漕运漕运之设起于汉渐重于唐宋若元明都燕以来京边仰食江南而漕运尤重漕运之事莫先于运道其次在运法二者皆有往例成效而不无变易流弊所贵得其肯綮而实心行之务有裨于军国而百姓无困也请先言运道燕京之运道有二一曰海一曰河元主海运明初亦专督海运海道有四一放灵山洋抵成山一经黑水洋至成山皆朱清张暄所开一放黑水大洋取成山转西视二道尤便一自淮安而东由登莱泊天津原名北海中多岛屿可避风更安便皆殷明所开海运迅利而失陷多永乐十二年会通河成元韩仲晖启其途明潘升正大其利遂罢海运自是海运不可轻议所议者河运而已会通河者运河之咽喉也南属黄河北属河自沽头至漳御凡四百五十余里中以南旺河为脊而激汶水以注之分流而北至漳御地降九十尺为闸十有七分流而南至沽头地降百有十六尺为闸二十有一地之高下势如建瓴所恃者闸耳节节置闸时其蓄泄慎其启闭勤其修治此会通河之成法也守成法而加谨焉虽或遇旱有艰之忧虞而要无不测之害若黄河则运河之大利害也淮徐间八百余里资黄河以通可谓大利而黄河迁徙焂忽未有十年无变者隆庆四年损船至八百溺人至千余失米至二十二万六千则黄河之险去海运之险几希矣是故理漕与治河尝相表里黄河之决自古而有至南徙而决益数其南徙也汉有顿邱之决宋有澶渊之决此河之自轶而侵淮者也隋引汴而浚之使南明资以漕而遏之使南此又人力之强河以夺淮者也自宋以前河虽南而北者自北河分而势杀故溃决犹少至明而堤其北以全河赴淮淮不足以当全河之怒则溃决益多故黄河以利漕即以蚀漕故曰黄河者运河之贼也李化龙语治黄河者非不知支分派析上疏下瀹而此工甫毕彼患方兴靡金钱于无用委民力于洪涛良可浩叹河性北必强而南之必强而尽南之宜其屡决而不可治也自今以往河惟无决则已河而有决向之决而南者未必不决而北向之决而东南决而正南者未必不决而东北若因其决而顺其性导之东北俾由汉王景所治德棣故道入海则河性既顺而河可无患河可无患则漕亦可无患矣若谓漕非河不通则又有万历初舒应龙议开泇河以避黄河之险李化龙祖其说而成之自夏镇至直口凡三百六十余里避黄河三百余里可无蹈吕梁二洪之险而漕赖以安由此言之徐淮之间不由黄河而通运道者固有之矣禹之贡道于徐则曰浮于淮泗于青则曰浮于汶达于济彼时汶可达济泗亦可达济今既遏汶为会通亦可引泗以达会通而洸沁沂泲诸水皆资为用安在其非黄河不为用乎以愚论之治漕以不用黄河为上策治河以引之东北为上策若惮于更创狃于成见即不过多其支宽其地峻其防而几幸于溃决之稍迟耳

请次言运法运法有二一曰军一曰民海运之用召募固不待言永乐初水陆递运十二年设淮徐临德四仓为支运法递运支运皆用附近军转相交卸十六年初令民运江浙湖及苏松等府运交淮仓河南山东及淮徐等处运交临仓而支运如故正统间民运直至通仓交纳而存留四仓支运亦如故大抵军民各半其役宣德五年改江南民运为兑运以民运多失农业而军又空舟往还令民加耗于瓜淮二处兑与军船成化七年定长运法兑运者令民加耗于瓜淮二处兑与军舡领运也长运者令瓜淮兑运军船径往各州县水次领兑民加过江耗视远近为差而四仓存留仍系民运交仓者并兑军船所谓改兑者也兑运长运之法行而民安其业军得其饶军民两便于是定为岁额每岁运米至四百万石国储充裕诚不易之良法也但耗至今而益增其弊安在兑运江湖浙最远每石加耗米七斗六升一平一尖故有尖米耗米每石明赠两尖一斗又每石加耗六斗六升除四斗船作耗余三斗六升折银一钱八分谓之三六轻斋苏松等府次远每石减耗一斗折银一钱三分谓之二六轻赍凤淮轻赍与苏同山东河南每石加耗三斗一升连尖共四斗一升内除二斗五升船作耗余一斗六升折银八分谓之一六轻赍而长运加耗之外又加米六升江西又加过湖米七升四仓改兑无两尖米浙江每石加耗四斗二升苏松加三斗二升凤淮扬加二斗七升内折米二升易银一分谓之折易轻赍斟酌至当着为令典而运军至京通自两平交兑外别无花费故轻赍耗米充然有余夫何而势要官胥视运军为奇货诛求横出朘剥日深自甘钦作俑而羡余扣除之例设自三佐封而括搜使用之弊滋余如茶果厘儿小荡救斛之类不可枚举夫以酌定之轻赍耗米果足供无艾之需乎运军于正耗轻赍之外别有身家为赔累之具乎故失彼取此上行下效势也费一索十借名掯勒亦势也故两尖已明入加耗而又有淋尖踢斛抛剩漫筹米六升累经酌定又加至一二斗不等轻赍银两已官征鞘解又加兑费每石四五钱不等甚有至一两者顺治八年浙按杜果题定嘉湖杭每百截头银三两七钱六分遵行在案不一二年而倍徙其数矣顺治末年台臣周季琬题定苏州等府每百兑费银五两遵行在案而当年即加至十两反以十两为官兑费而私加至今或五六倍或七八倍不等矣余如折席背手纲司剥之类不可枚举嗟乎自京通视之则运军为鱼肉自州县视之则运军为刀俎将以勒索为运重罪而运军之鱼肉于人者实可悯也将任其勒索于里甲而里甲何辜正供且不能办更当此无艾之需尤可悯也语云十羊九牧试起而问今之有辖于漕者自上及下有不取常例于运军者乎运军之常例有丝毫不出于斯民之膏血者乎故剥军即以剥民剥民即以病国深可痛也愚以为欲惠百姓自运军始欲饬运军自胥吏始欲厘胥吏自官府始欲正官府自　朝廷始　朝廷先不贪扣除之利而更得廉干之臣痛革前弊澈底澄清运法其有瘳乎故言运道以治河为主所贵审识大势因地制宜不狃于目前之安而讲求万世之利言运法以剔蠹为主所贵发株掘根清源及流不徒为摘发之能而确见画一之效借箸而筹择人以任不可忽也

　　漕运　　　　　
陆陇其

漕运之法三代以前无有也以漕运而裕国秦汉以来不得已之策耳夫以京师之重而仰给于遐方天下无事则有侵渔迟误之弊天下有事则有咽喉中梗之虞此甚非所以久安长治也谋国者当以三代为常而以秦汉为变经其变所以为一时之利复其常所以为万世之计故窃尝以为漕运无得失也漕运之多寡即其得失汉之初漕山东粟以给中都岁不过数十万石至其后则岁六百万石唐之初岁不过二十万至其后则三岁七百万宋之初亦不过数十万其后四河所运至五百五十万夫其所以不得不多者何哉养兵之太多也冗员之未尽去也西北之荒田未尽垦也苟不去其所以不得不多之原而驯复于不漕自裕之法乃区区讲于漕运之得失不已末乎　国家定鼎燕京仰给东南漕运最为重务今欲骤然废漕其势固必不能而以为国裕之本专在于此则非愚之所敢知也愚请先就漕论漕而徐探其本计可乎夫输挽之所以愆期者以沿途之留滞也欲沿途之无留滞则莫若责之督粮诸臣旗弁之所以侵没者以收纳之不精详也欲收纳之精详则莫若责之仓诸臣河之害漕者在牵漕河诸水尽泻入海也故河决之世陆则病水水则病涸发则病水去则病涸齐鲁病水漕河病涸治之之法以漕避河不若以河避漕夫河之势合则自溃分则自杀诚于河之南北相其地势析其支流条分而派别之大则为川浍小则为沟洫则势分而河安河安而漕安此皆就漕论漕今日之良策也而裕国之本则不在是焉裕国之本其必垦西北之闲田而宽东南之输挽乎垦田之所以无成效者非垦田之难而未得其人未得其法也天下之大岂无能罢骑兵留屯田如赵充国其人者乎岂无能大治诸陂穿渠溉田如邓艾其人者乎岂无能就高为堡列栅二十如韩重华其人者乎诚能重爵位以尊之一事权以委之久任使以俟之必有竭尽忠力出而称　朝廷之旨者

　　漕兑揭　　　　　
陆世仪

天地生财止有此数不在官则在民在官则官利古所谓仓廪实府库充也在民则民利古所谓百姓足君孰与不足也惟至于中耗则仅饱贪吏奸胥之腹而民生蹙民生蹙则国计日贫盖从来漕事之极弊未有甚于江南者明季至崇正之末漕事称最病矣然官军临兑粮长每百石不过加耗三四石耳其时民间交米与粮长每石即有至加二三者已不胜骚然繁怨矣迨顺治三四年漕费日增一日初犹谓其偶然冀后来或有减少之日至七八年竟立随漕杂费之名日新月盛运军以粮长为货奸棍以仓为利薮平日民户之有身家而称良善者皆深自逃匿惟恐为人鱼肉而积年之奸猾市棍劣衿无不起而入仓串同各衙门书吏打合运船官旗彼此交通互相呼应以蚕食粮长如同一派兑也米多者宜先派米少者宜后派总书则故意派其少者或后或先或迟或速或一石而拨几军使粮长无往不受颠倒之累则总书从中取利谓之拨花同一出兑也粮长与官军互论使费此多彼少尚无定局粮长中即有奸棍串同官军首先出兑故意多出赠耗使后来者不得不遵其例谓之做样又各上台承差朦胧上台以为兑事稽迟非催督不可承牌持票以催督为名谓之押兑其实与官旗相为表里如去岁某县官旗得民间耗银百两押兑公然分得二十两是三种者官旗之羽翼也以外又有仓夫本对诸蠹往来而媒 其间无非奉承官旗鱼肉粮长者非亲官旗而恶粮长盖如此则得利不如此则不得利此辈亦以利为主耳官旗得此几项帮手所以意气日骄需索日横于是有踢斛淋尖样米以至三笆三涌三棒种种恶套又有开画票押伍长酒钱装载船钱倒箩种种名色以至讲兑则相争如战通关则繁难如敕书弊日甚费日增又往往假借上台之威灵以行之于是各处有司其贤明者袖手吞声而莫可如何其不肖者又因以为利此更有口不能言笔不能书者所以旧岁漕兑举其甚者言之如昆山一县正米百石有加耗银至六七十者去岁米价糙者每石六钱七钱今耗银至六七十两是正米百石耗赠亦百石也其粮长包兑收民间之粮则竟至每亩六斗夫昆山额米每亩一斗七八升今至六斗是常以两倍余赠一倍也闻之官军运粮每米百石例六十余石到京则官又有三十余石之耗是民间出米三百石　朝廷止收六十石之用也朝廷岁漕江南四百万石而江南则岁出一千四百万石四百万石未必尽归　朝廷而一千万石常供官旗及诸色蠹恶之口腹其为痛哭可胜道耶是以江南诸县无县不逋钱粮而江南诸县官及各上台无官不被参罚究竟于　朝廷之正供无益而江南州县且日就贫瘠小民逋负不已势必逃亡逃亡不已且有不可言者非　朝廷之福也试思若此项耗费以为　朝廷惟正之供则金花白折诸项何至于逋负官府何至于参罚　朝廷何至于不足是今日　朝廷理财第一大端治平第一大端皆在于清漕运一事而漕运一事又不损　朝廷一丝一毫惟在清中间之耗蠹而已

清耗蠹之法维何无如近日所议民收官兑之法初亦有言官收民兑者夫官民之间不可为市且收米一项事甚琐碎有修仓看守翻扬等劳蒸折窃取鼠雀等费官不能任劳势必责之吏胥吏胥不能任费势必责之粮长且日久弊生吏缘为奸害更百出是官收之说断断不可行者况今日之弊在兑不在收何必更张反生枝叶乎惟民兑则信不如官兑使粮长之面不见运官粮长之名不填单允为尽善但其间节目亦有当细讲者如随漕一项在明朝不过谓之湿润米每百石止有二三石而已乃近年因京中交兑皆系河收兵丁混扰苦乐不等交卸颇难是以　　圣旨亦酌有五两五石之制究竟有漕之处不能遵行驯至极弊然闻去岁交卸已复仓收之旧每船止费银三十两是每百石止费银六两又每船免米三十石官旗多赏花红本源既清下流之拯救亦易易矣是在各上台斟酌事宜或恪遵　　圣旨或再量加务令军民俱安两不相亏定为画一使各县遵守无如向年虽有奉　　旨之名实有倍　　旨之实其官旗有争执者须令亲开一路衙门使费果系多少则其本立见矣随漕既定即行文各县照依数目立柜征收贮足在库兑粮之日照依定例每船五百石给随漕多少或县官对给运官或刑厅至水次给散或运官领米至郡刑厅领耗无不可者但务要粮长与旗军不相见则其间争执之弊自息矣至于派兑则不可使总书有权州县官先将水次仓照依都图编成字号自一号起至几十几百号止不书粮长姓名照常征收在仓运船将至水次上台即颁钤印循环号簿一样二本分送各州县凡系粮船一到即照到岸日期注明在簿先到者为一号次者二号三号亦编定号数更严限日期凡粮船到水次者几日之内即要兑满开行州县官悉依限期急急兑米先自第一号仓起不必尽皆兑凡仓中有米百石则先兑三四十石挨次以至第二号第三号周而复始随兑随满随满随开不兑不开者簿上有名上台按册而知可以令箭提究如此则在粮长不至有苦乐不均之忧在运船无难掯勒之患总书不得上下其手州县不至开兑稽迟且又可省各上台差承押兑之费至便法也其若兑米时淋尖踢斛此因运丁人多势杂积渐致然今法各州县请于宪台每处颁发领兑牌十面或二十面州县收贮俟临兑时应几船兑米州县官即发领兑牌几面交与运官凡应兑者许执此牌然后进仓其无牌者不得混入混入者以违宪申文定罪自无以前诸弊又通关一事既非粮长运官当面即不必用通关然粮米交兑之数亦不可无凭则即于兑粮本日交兑既毕运官即同印官于宪台所颁循环簿上注明某日某号兑米几百石足各书花押各用印记十日一缴上台循环往来以便稽核如此则只一循环簿领兑牌上台可以安坐堂皇而以前诸弊一自绝诸弊绝则蠹恶无可营生而奸宄息心奸宄息心则良民安业良民安业则净费省而正供足正供足则无参罚而国计日以裕国用日以舒矣随漕一事岂非理财第一事治平第一事乎此筹国者不待再计决也谨揭

　　因灾请折漕米疏顺治八年　　　　　
给事中姚文然

臣惟　国家经制每岁运东南漕米数百万石以实　京师计费数石而运一石盖以东南为出米之乡西北为用米之地通其有无以备荒歉故不计道路转输及船闸人夫之费也至于今岁则与往年时事大不相同臣请迫切陈之今岁江南浙江水异常见经抚按诸臣屡疏入告　　圣心悯恻奉　旨察议而近时昆山吴江各县士民亦以水灾荒匍匐数千里伏　　阙上疏据所闻见苦不忍言至于直河南等处皆年岁丰熟夏麦秋禾价值甚贱亦为数年所未有是东南反苦于无米而西北不患于无粮此天时与往年不同者一也又数年来漕政积坏兑米水次将银折米留米于南挟银而北名曰折干故南有余积之米北多挂欠之粮我　　皇上亲政漕务肃清除干折之弊粮米颗粒登舟计今岁底抵通者较前两运可多米百十万石是东南之积米一空而京师之储藏宜倍此人事与往年不同者一也方今江浙大水一望汪洋田不得耕米从何出米不得收粮从何征七月尚报水灾九月便征漕米是今年极力征米米无可征明年百计催漕漕必多欠民困既不得苏　国储又必至误臣待明岁为　　皇上言之晚矣臣考漕运议单一各省遇有灾伤奏奏免改折又一灾伤改折漕粮查被灾八分以上七分以下分别折价具有成例臣请　　敕部速议将江浙漕米量行改折酌定分数价值下该督抚察勘所属地方以被灾之重轻为改折之多寡勿使灾轻者折多灾重者折少致苦民不沾实惠且今岁漕米抵通者数溢往年乞　　敕部细查兑收若干余堪收贮京通仓若干以备来岁凑给军粮之用又西北各省大熟粮价甚贱或将漕米改折银两及省出价等费催解贮部以备一时收买杂粮之资如此则　国储不误民命得生通变权宜计无出此不然今年不议改折明年便成挂欠纸上索粮不可充饥欠后追银不及措饷东南财赋之区逃亡日多隐忧方大臣疏具在言责尽矣事关重大贴黄难尽仰祈　　睿鉴施行

　　厘剔漕弊疏康熙十九年　　　　　
给事中徐旭龄

窃惟东南民力最困者莫甚于漕近见各省粮道因漕务而婪赃者至数十万夫官贪由于法弊必法有弊窦而后官缘为利孔官贪则宜易其官法弊则宜更其法各省虽有漕粮而江浙当天下之半就臣见闻最确百姓所最苦者敬为我　　皇上陈之其一为赠耗之苦百万漕糈悉系小民之膏血漕粮贴截五米十银向有定例近今每粮百石江南私截至百余两浙江至三十余两部议以此项若加剥减恐盗卖正米然臣查漕臣帅颜保所参浙江粮道刘朝俊六年漕贴内婪赃一万二千余两即每百石所贴三十七两之银也夫以扣克如此之多而本年漕粮全完并未有盗正米者是多贴止以饱官非以资运故贴截银米之宜减甚明又如江南每船受兑五百石有内有加册耗米解至京通除在船耗米加一五外交仓止四百石有是所兑米内原有加一五为船之折耗非正米也今县官征收不分正耗百石加耗五石是耗外加耗矣此耗米之加增宜裁又甚明其一为转之苦漕粮冬兑冬开立有准限转者船未到次印官逼令百姓交兑姑且以易以完考成也各处漕船俱于本地成造惟直山东凤阳以其地不产木故于淮安设厂而江宁各帮共船一千二百有零亦于淮安成造实则木植油俱产于上江从长江而下过门不入至于仪真逆流抵淮四百余里沿途动用民夫昼夜挽拽及船成之后复渡大江道经千里到次迟延县官急于考成旗丁利于索诈于是船未到而交兑名曰转粮户既受一番赠耗使费之累矣及转之后仍令粮户管船到复兑又受一番赔补苛索以致民间卖男鬻女无可告诉推所由来总因造船在于淮安船远故到迟到迟故转转故病民今淮厂漕造已归地方官管理莫如江水次之船归于江苏松水次之船归于苏松木料油既就近而易办船成交兑又无迟到转之弊此漕船之宜归各地方成造又甚明其一为冒破之苦如江南漕粮之外名为漕项一曰兵粮一曰局粮一曰南粮一曰军储此皆本地支销无庸有赠耗者今赠耗反多于正粮正兑又立有对支印票分拨自支经承往往侵蚀每至重复科征纳而又纳一年之内血杖死者盈万盈千此漕项之不当照漕兑加赠且不得借对支重征又甚明其一为兵粮之苦兵漕宜分晰不宜混乱漕粮除解京外则有兵粮为本地营镇支销其派支多有逆行倒置者如镇江府有大兵驻札原截本地之米今改令江西之米运至镇江而反将镇江之米运至通州其意以江西路遥恐帮船押尾贻累在漕各官参罚不知两处之粮左出右入在民既不免勒赠之苦在官又增转输之费又如提督驻札松江自应截松江之米今分派苏松各州县支领营官借以居遂差拨兵丁撑驾沙船将对支粮户凌虐拷打额外索诈粮户因对支所累死亡逃窜者不知凡几臣愚以为兵粮当于驻防之处尽数截不宜将本地之米解出反将别地之米解进往返劳费其有不敷者方准拨支近县然亦必营官与县官交割不许兵丁与粮户自相对支此兵粮之支给亟当厘定又甚明夫输挽者天下之大命也东南漕粮之苦如此天下可以类推祗缘贪官污吏利于侵蚀积弊相沿今漕臣帅颜保方膺简任正为爱民厘弊之时伏乞　　下将漕法之不便于民者逐一更正务使法严而官不敢贪亦法简而官不能贪漕规整肃无弊不除其于培民命而厚　国储非小补也

　　拟更定漕政章程疏　　　　　
蒋攸铦

臣阿霖保臣蒋攸铦奏言窃照江苏首以漕务为急而漕粮尤以米色为重自嘉庆四年仰蒙　　皇上洞瞩积弊三令五申并荷　　圣慈屡经设法调剂旗丁自应日有起色乃民间仍以浮勒上控州县官又以刁抗为患往往视收漕为畏途究之各执一词皆非虚盖缘丁力久疲所领行赠钱粮本有扣而长途挽运必须多雇人夫以及提溜打闸并间有遇浅盘剥人工倍繁物价昂贵用度实属不敷势不能不向州县索费州县既须贴费势不能不向粮户浮收州县既有浮收势不能不受包户挟制臣等访闻搢绅之米谓之衿米举贡生监之米谓之科米素好兴讼之米谓之讼米此三项内搢绅之米仅止不能多收其刁生劣监好讼包揽之辈非但不能多收即升合不足米包潮杂亦不敢驳斥并有无能州县虚收给串坐吃漕规以图买静就安遂致狡黠之徒视为利薮成群包揽讦讼不休州县受制于刁衿讼棍仍取偿于弱户良民其安分之举贡生监所加多少不一大约总在加二三之间所最苦者良善乡愚零星小户虽收至加五六而不敢抗违畏暴欺良此赢彼绌是欲清漕政转为奸民牟利之薮而良民之受困益深矣且乡僻愚民始则忍受剥削继亦渐生机械伊等贿托包户代交较之自往交漕加五六之数所省实多愚民何乐而不为是以迩年包户日多乡户日少不特刁民群相效尤即良民亦渐趋于莠吏治民风士习由此日坏此漕弊之相因而成积重无已之实在情形也从前帮丁贴费每船不过百余至二三百两不等近来旗丁积累愈重需费愈繁且路费正□之外或偿还旧债或任意花消或帮弁需索皆所必有亦非尽由于路费不敷伊等知州县浮收有加五六之多遂得借口多索运弁奸丁连成一气州县惟恐误兑不能不受其刁勒是以帮费竟有递增至五六百两七八百两者而苏松为尤甚民强官懦之处仅得良善之赢余不足供奸丁之讹索遂致亏空挪垫因属实情即民情较之地方牧令任意朘削仍借口于兑费繁多故作亏空亦所难免稍借民力以济运尚属因公又因济运而亏挪弊将何底且州县既多浮收则米色不能认真帮丁既多贴费则受兑亦不复深求及至通州贿买仓书经纪通挪交卸米色之潮杂不纯率皆由此此又官民交困彼此挟持南收北兑流弊无穷之实在情形也漕务积弊至此岂可不大加整饬力挽颓风然弊有不可不除而又有不能尽除者若徒事饰说空文听其言似属至公究其实必无成效臣等甫经莅任毫无回护已恪遵功令严行示禁升合不准多收帮费全行裁汰稍有不遵即行查参原属办漕正理亦未始非臣等自全之道惟是帮丁长途苦累费实不赀若竟丝毫不给津贴则势必不能开行若责令州县颗粒无浮亦势必不能交兑伏思　　天庾正供迟尚不可明知必误而听其决裂即惩办亦于事无济臣等非特不能当此重咎具有天良亦不忍出此但清漕之说既属窒碍难行而酌加之事又断无明发　　谕旨之理臣等忝列封疆重寄所以察吏安民者惟在令行禁止劝廉惩贪今有所闻而不敢问即惩之而无辞以解令之不必其行禁之不必其止江苏讼案大半在漕一事如此事事掣肘若不立定章程仍事颟顸敷衍收过一漕臣等亦必致士民等执为口实而州县不予以限制转难分别惩创官与民不能开心见诚吏治民风将愈趋愈下仓库亦无清厘之日徒知自顾考成遂尔因循缄默负　　恩更重问心何安夙夜筹维并与司道等反复熟计不得不于无术万全之中苦思酌中权宜之道谨就管见所及不揣冒昧敬为我　　皇上陈之
  </div>
  <div class="pagination">
   <a href="皇朝经世文统编_page187.html">
    上一页
   </a>
   <span>
    ...
   </span>
   <a href="皇朝经世文统编_page183.html">
    183
   </a>
   <a href="皇朝经世文统编_page184.html">
    184
   </a>
   <a href="皇朝经世文统编_page185.html">
    185
   </a>
   <a href="皇朝经世文统编_page186.html">
    186
   </a>
   <a href="皇朝经世文统编_page187.html">
    187
   </a>
   <span class="current-page">
    188
   </span>
   <a href="皇朝经世文统编_page189.html">
    189
   </a>
   <a href="皇朝经世文统编_page190.html">
    190
   </a>
   <a href="皇朝经世文统编_page191.html">
    191
   </a>
   <a href="皇朝经世文统编_page192.html">
    192
   </a>
   <a href="皇朝经世文统编_page193.html">
    193
   </a>
   <span>
    ...
   </span>
   <a href="皇朝经世文统编_page189.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
