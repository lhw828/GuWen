<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 177 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 177 页/共 287 页</h1>
    <div class="content">曰若是乎银币之不可铸也曰恶是何言也凡天下之币必经铸造有成色分两者乃可谓之币譬如千钱之重为六斤四两而凡言钱币者必举其若干枚之数而必不能举其若干斤之数此至浅之理也今中国之银钱以每两计是何异于铜钱之以每斤计也有以铜六斤四两为言者则笑之有以铜六两四钱为言者则习之噫是直无圜法而已无圜法非国也是以洋银入口已得藉以持我生银价值之涨落不待金矣故铸银今之急务也而特不能持一先令抵四钱四分之说以病我民所谓离则双美合则两伤者也

梁启超曰金银价值涨落为今日地球第一大事五洲之商贾焉屏营忧慹惊骇喘汗以趋避之五洲之士夫焉比较测营目抵掌以论议之五洲之政府焉变革迁就左右轻重以维持之然而金币国病于金银币国苦于银金银两币国厌两币使全球十四万万人莫不心如悬旌儳然有不可终日之势此其故何欤非用金用银与合用金银之为害而天下各国或用金或用银或合用金银各不相通之为害以致此盈则彼绌甲喜则乙忧一发牵而全身动铜山崩而洛钟应天下商务之不均其原皆起于此今地球文治日进交通之势日盛舟通车通邮通电通士通工通商通物产通语言通文字通其率极速其力极大其不能不趋于一昭昭然矣而所谓币制者犹界以国犹域以地以不通之事行于大通之世是以万变而万不当也孟子曰天下恶乎定定于一故非一币制不能平天下然今日有币之国为金也为银也为金银并也各有得失各有利害其将一于谁氏乎曰天下公理由质而进于文由贱而进于贵故最初有币也用粟帛以其所有易其所无秸秷而献焉尺寸而剪裁焉久之苦其重赘也而用铁而用铜犹苦其重赘也而用银犹苦其重赘也而用金今夫币也者饥不可食寒不可衣要之持之可以得衣食实为衣食之代数而已人人共享之代数斯为真数焉夫代数者必务极其简易轻便则于人之性也愈益顺钞币者又代数之代数也故地球币制不一则已苟其一之必一于金此事理之无可如何者也今者欧美各国虽未画一然大率皆以金为正位即金银并用之国亦仍是以金为正位其美国合主银党必欲持平酌剂定为金一银十六之比例者虽争论甚切然其势必不行盖地球自然之变率非人之所能遏也然则一于金币之时局实已将及凡用两本位之国尚有不能自持之势而我中国之以银为正位者乎而我中国之号称以银为正位而实以铜为正位者乎中国铜钱有圜法银钱尚未有圜法仅以几两几钱计然则中国直以铜为正位耳与银币之国尚隔一层痛哉○以春秋三世言之铜为据乱世之币银为升平世之币金为太平世之币○又凡必有圜法者乃可谓之币制故中国秦汉之间虽用金而必不能指为金币之国故即靡论他事即以国体论之亦必宜由铜而进于银由银而进于金乃足以列于文明诸大国之数至易明矣故今日铸金之当急有不待辨而决者虽然既已铸金则必以金为正币而成一金银共享之国考日本此次新例第十一新定圜法施行之前须先贮存新铸金圆合一万万圆盖既为正位之币流通于国则一切银钞皆视之为主率故必所贮之金足以为流通一国之用然后可无窒也故俄国将改行金币而贮藏国库之金至一亿一千万镑日本将改行金币而自本年一月至五月由正金银行购金于伦敦者六千余万圆奥国近年所购之金亦极不故必得多金而后可用金此定理也中国虽以多金闻于天下而一切矿苗开采未能如法今即严申金矿出口之禁而计每年所出口不过合金磅二百余万镑之数即尽收妇女簪珥之饰充其量亦不过数万镑以日本区区小国行用金币犹且先贮一万万圆中国人数十倍日本为流通行用计当贮日圆十万万圆约一万万镑之数即以工艺未兴人尚简省通用之币额可节减以折半计之亦当先贮存金镑五千万镑乃可以今日中国所出之金计之尚未敷是额也若如奥日俄诸国之例更购金于泰西是益增金价之飞涨而我国受银贱之大累者将又添一途此则必不可也故不开金矿不能言行金币此吾所谓一变一切变将欲变甲必先变乙及其变乙又当先变丙惟万弩齐发斯百废具张愿我政府勿更以弥缝补苴之术行之学邯郸未就而先失其故步也

曰金贵银贱之为大害于中国夫人而知之矣敢问亦有为利于中国者乎曰有以银贱之故中国出口货可以畅销何以言之如十年前丝价每石值银四百两其时金价每镑值银四两故四百两之丝价在洋商值一百镑今日丝价仍值四百两而每镑已值八两则洋商只出五十镑可得丝一石在华商之丝价未减而洋商计之已减至半价矣于是法丝意丝倭丝以金价之贵而价昂价昂则难与华丝争故华丝出口加多矣丝已然其它出口货亦莫不然使吾稍讲农学荣其物产虽物质稍次而西人制造家必以其廉而争购之是不啻环立用金之国为我作渊鱼丛爵也又以银贱之故外国进口货转使之滞销何以言之如十年前洋布一疋在英值金半镑其时金镑值银四两半镑价之洋布售于中国只值二两今则洋布犹是也布价如故也然每镑已值八两则半价之布在华应售四两华民昔以二两购之者今忽贵至一倍必少购少购则进口之布少销而兑出之金少则金价亦可渐贱矣洋布且然其它进口货亦莫不皆然使吾及是时也取凡向所仰给于西货者皆由中国立厂自行仿造则工料皆偿以银而所出之货较之外国以金偿其工料者其价必倍贱于是外洋进口货来路可以尽绝如此则银贱匪惟不能困我反足以利我昔日本是已日本至今用金之事已定而犹有待异议者以谓三十年来坐它国用金本国用银得以增进输出之额而阻阏输入之额而商务受非常之益计光绪四年银价每圆值英金四先令是年商务仅五十八兆五十万圆至光绪二十二年银价降低其半而商务增至二百八十九兆五千万圆十八年间骤增五倍盖半受银贱之赐也今若骤变恐失此利今日人之持此论者尚呶呶也上海字林西报译日本某报云我国若依旧用银则用金各国购货于我者必纷至沓来倘用金币则反是何也金贵银必贱以金购货于我其利倍蓰利之所在人人趋之一旦易用银而用金彼无利可图势不能不舍是他求向之购货于我国者悉改而就中国及他用银之国而我之销路岂不大滞不宁惟是同是用金无所亏耗而我国民转因其无所亏耗争购货于彼日益见输币外国胡所底止见时务报三十九册又京津西报云日本改用金后进口货多出口货少若不设法整顿恐大有损于日本而无益于银同上由日本之言以反比例求之则吾乘此举天下用银之时岿然以用银之一国独立其间加以日本新变偪处相形其于加增出口货而阻绝进口货之道可以事半功倍白圭之言理财也曰趋时若鸷鸟猛兽之发吾以为中国而不欲富强斯已耳中国而犹欲富强也此亦千载一时矣自未末有不讲商务而能立国者亦未有不讲物产工艺而能通商者公例有然而今日之中国又时之不可失者也若犹是苟且敷衍推诱涂饬辄以兹事体大望洋而叹是则以一事不办为宗旨以坐视不救为要策斯亦已矣又何必更铸金银钱之仆仆为哉

要之今日之中国能开金矿则用金莫大之利也能兴工艺则用银亦莫大之利也苟不兴工艺则用银可以贫中国苟不开金矿则用金亦可以贫中国西人惟百废具举商务极盛各不相让故于金银权衡一转移间而非常之利害见焉中国则此事非不为利害也然有存乎此事之先者必彼之既变然后此之可图孟子曰善推其所为而已今我政府既采通政之议鉴于金贵银贱之敝而思所以捄之则亦何不念金贵银贱之利而思所以用之也虽然今之谈洋务者方且日言购船购枪之不暇必欲自煎其膏自枯其髓以与敌人而后为快而于国之工商匪惟不教之且又朘之削之压之虐之则无惑乎只受其害而终不一受其利也

 
　 
卷六十　理财部五　蚕桑

　　蚕桑说　　　　　
福州知府李拔

圣天子加意农桑每岁必亲蚕收入供御蚕桑之利遍于天下闽中天气和暖理宜蚕桑徒以难于创始大利遂秘予蜀人也习蚕利来闽历守二郡曾于署内试养良丝厚茧俱有成效信乎闽之宜蚕也顾欲养蚕必先树桑桑之种类不一一名压桑春初取桑枝大者长二三尺许取压土中上掩肥土约厚二寸半月后萌芽渐长三四月后可四五尺次年立春前后翦开移于他处二三年即成拱叶可饲蚕矣一名子桑乃桑椹所种四月取黑桑葚揉碎用粪灰和土种入地寸许一月发芽三四月可长二尺许再逾年种种四五年始成树仍结子惟叶稍薄然任斫伐枝可为薪取叶又甚易养蚕者利之而吴越之间每取压桑条移接子桑其叶更美一名花桑亦由种子而成其叶与压桑相似但有花无实与子桑异不可多得湖州所种皆小桑蜀中多大桑此种桑之异法也养蚕之法立春日取蚕种置地上或草间使受春气随置温暖处日以为常越十余日自出小蚕如蚁蠕动视其多寡用鸡翎扫下每日一次各为一处以免参差初生盛以筐藉以纸先以柘叶食之如无柘用桑亦可每日喂三次天气晴暖约七日即当初眠眠则蚕不食渐藏叶下视眠者过半即暂停无与食伺蚕蜕大半起即与食之初与食不可多多则伤食病死渐长渐多筐不能容移于曲箔蜀中呼为簟二三日一次摊开令稀扫去蚕粪以利其气蚕性喜温暖宜向阳洁净毋使近阴暗及污秽恶臭犯则蚕瘟故蚕妇不近丧门不食蒜韭良有由也初眠后约七日而再眠又七日而三眠停食俱如初眠时三眠蚕长寸许蜀中呼为大眠谓过此则不复眠也蚕既三眠食叶有声如雨投之立尽每日三食夜则燃灯照之蜀中名曰催老蚕则举家忙也约食二十三四次蚕即老不复食置蔟上令作茧渐多不胜摘则多置叶其上而覆以草如鞠梗竹枝之类蚕老者次第而上其前后亦不甚相远如遇天冷下置火温之四五日便成黄白二茧各取归筐中黄者缫为黄丝白者缫为白丝缫丝之法大釜沸水入茧一升搅出丝头置一木长径釜上立三柱置二小车长五寸径二寸下钻竹管各一抽丝头由竹管出绕小车周匝而后引出大车车制宽尺六寸径四尺五寸前轾后轩后二柱架车前二小柱作机纳丝二竹下分为二行上大车每运车则机随车往来疾徐如意每抽茧丝尽则蛹出不尽者则搅而抽之有不上头者名水茧去之破头者入水即沈镇以石毋令再起乱丝每次添茧半斤佳者茧三斗可得丝二斤即宜下架轴作一束如绳挽其末如髻即可贸川中每斤价自八九钱至壹两不等惟其时耳川中又有水丝取法与火丝略同惟煮茧取头后即下冷水盆中缫之与火丝少异色光而细可作绫经线然取之较少故价稍贵闻湖州蚕丝皆火丝每年桑重生复养蚕故有头蚕二蚕之别此乃蜀中所无也蜀中墙下树桑宅内养蚕以为常业蚕初生每重二钱长大可满一簟簟长丈二宽五尺编竹为之屋中中立四柱柱下有十齿作架盛簟挂上可容五簟养蚕家多者二百簟少者亦十余簟每簟可得丝一斤若得丝二百斤则小康之家矣又蚕初生至成丝时仅四十日获利最速其粪可饲豕水可肥田柴可炊爨故人皆宝之每蚕熟置酒相贺又择其茧之佳者为种出蛾分雌雄配对半日分开承以绵纸令下子满纸收贮为来岁计其出蛾遗茧可制棉绸并无物妇工女红以助男耕心无外用风俗可岂不休哉吾闵闽民之厚昧利穷生计而莫为之所也作是说以导之

　　劝襄民种桑说三则　　　　　
襄阳府知府周凯

农桑者天下之大命也一夫不耕则民饥一女不织则民寒民饥民寒强者为非而罹于法弱者贫且死自古为然独襄云乎哉余守襄阳二载见民之于耕不遗余力崇山峻岭尺寸开辟其不宜黍稷者艺薯芋杂以为食而民之贫犹是岂力之不出于身与抑货之或于地也孟子曰五亩之宅树墙下以桑五十者可以衣帛史记齐鲁千亩桑其人与千户侯等未见有桑阴十亩者夫桑以饲蚕无桑则无蚕矣农之于耕竭终岁之劳一熟再熟所入可计而有水旱之虑蚕则数月之工妇女之事无水旱之虞利与稼穑等且农按亩计税有什一之征而桑无征尔襄民何惮而不为也栽桑之地不妨稼穑墙角畦棱道旁场圃闲隙之地皆可栽一家栽十五桑计得叶若干饲蚕若干获茧若干以丝以帛以供一家之需余可以易财粟桑宜野亦宜山桑之叶可以蚕桑之实可以酒桑之木可以为薪桑之皮可以为纸邻近荆豫皆有桑尔襄民亦何而不为也而余犹惧民之难于图始也管子曰十年之计树木利在十年后而先弃工赀于今日则是利未入而已费今予先从远方购小桑八百余栽之万山之下大堤之上示以栽种接压之法桑之为类不一宜接宜压而叶始肥任尔民采其枝条接压之尔襄民又何乐而不为也昔者范纯仁知襄城课民种桑张咏治崇阳拔茶种桑沈瑀为建德令一丁种十五桑余又何敢与古人比但见尔民之墙角畦棱道旁场圃闲隙之地有大利焉而不知取也故为说以劝之尔何忍使他木之萧萧濯濯者占尔栽桑之地也

或者曰蚕桑之利宜东南不宜西北遂疑襄阳近西北非桑所宜不知禹贡兖州曰桑土既蚕青州曰厥篚丝山桑也他州如扬徐东南禹贡亦仅曰厥篚织贝厥篚玄纤缟而已考之诗豳风蚕月条桑唐风集于苞桑秦风止于桑桑者闲闲咏于魏鸤鸠在桑咏于曹说于桑田咏于卫按古今疆域计之冀荆豫梁雍皆宜桑利不独东南也且襄阳古称南国南属荆北属豫介荆豫之交荆州厥篚元纁玑组豫州厥篚纤纩纩细绵也纁币组绶属皆丝所织不桑不蚕其何以织昔北燕冯跋下书令百姓种桑辽无桑慕容廆通求种江南而平川有桑息张天锡归称北方之美桑椹甘香凉燕皆处西北且曰桑有为生之本利尽西北矣何独东南其尤足为襄阳明证者先贤传载司马德操躬采桑后园庞士元助之齐书载韩系伯桑阴妨他地迁界邻人愧谢此三子皆襄阳人则襄之宜桑必矣或者曰橘踰淮为枳非木之性迁地弗良按农书荆桑多椹鲁桑少椹禹贡厥篚丝注鲁桑宜饲大蚕荆桑宜饲小蚕则荆自有桑与鲁桑并着襄阳志载物产桑及山桑素绢谷城之庙滩有绢南漳之东巩有丝接壤当阳之河溶有河溶绢天门有天门绢荆有荆绸尔庶民试则而效之加以压接壅溉之法安见其变为枳邪或者曰襄有木棉之利与蚕桑匹按木棉古吉贝树高丈余今之所艺者草本木棉芳谱所谓班枝花也可为絮为布絮与帛同功礼童子不裘不帛帛暖恐捐幼者筋骨七十非帛不暖言老者非帛不足卫其筋骨也尔既知织木棉以为布矣曷不织茧丝以为衣乎艺木棉以亩计侵稼穑之地有芟柞之工水潦之虑桑则树之墙角畦棱道旁场圃间隙之地较木棉为尤便且尔既有木棉之利矣益以蚕桑其利不更溥哉尔襄民何其未之思也

余非仅与尔民言利也余甚悯襄之妇女无以专其执业而壹其心志也妇人无事以蚕织为事士庶人之妻亲蚕以衣其夫余力足以自食而心始贞比者余行郊野见贫民妇女操耰锄杂耕耦心甚悯之谓诗言馌不言耕也乃未几而妇讼其夫矣又未几夫讼其妇矣襄多妇女拐逃抢嫁卖休买休之案妇人不再斩斩衰为其夫服今襄之戒鸡鸣矢柏舟者亦有人其不止于再醮者比比然也娶者不以为非嫁者不以为羞恶之心人皆有之岂其心之殊人哉夫亦无业之可专无志之可壹而力不足以自食也不桑故也周礼宅不毛者出里布毛桑麻之属典妇功之职专授女工之事秋献功辨其苦良谓妇女不亲丝枲则耽于逸乐而淫邪易生闾师不蚕不帛者与不耕者祭无盛同罚谓不亲其事即不得用其物抑之使不得齐于侪人之礼之也圣王之所以设官分职不惜委曲烦重而为民谋者诚以农桑者养民之生即以正民之心也凡人劳则思思则善心生逸则淫淫则恶心生劳者多富逸者多贫富则礼义之心生贫则奸盗之心生无恒产因无恒心而放僻邪侈无不为矣今襄之明礼义者不必尽出于富而其为盗贼奸邪者及扺于法无不诿咎于贫推其致贫之由则恒产恒心劳逸之论间不容寸管子曰仓廪寔而知礼节衣食足而知荣辱杨子曰男子亩女子桑习其耳目而定其心思娴其道艺而世其家业无非以道率乎民其尤深于家塾党庠之教乎知农桑之利如彼不农不桑之害如此自古迄今曾无二理襄之民亦何惮而不为也

　　倡种桑树檄乾隆二十二年　　　　　
陈宏谋

陕省蚕政久废连年以来官为倡率民间知所效法渐次振兴除省城现设蚕馆发给工本收买零茧零丝以供织紬此外三原凤翔亦设馆局引诱学习外其余各属民间渐多养蚕计期四十日即可收功大概皆知养蚕之有利奈老桑枯没新桑无多虽欲养蚕苦无桑叶此时惟有劝种桑株处处有桑则处处可以养蚕桑多则养蚕必多此情理之晓然可见者也但民间既苦种桑无地又苦桑秧难得全在官司设法购种听民间赴官领取桑秧庶可广为种植官司中亦有不谙种桑者除将种桑事宜开单及金销关以北冷不宜蚕毋庸议外仰司官吏速饬西同凤汉邠干兴商各属乘此小满节前购觅桑子布种桑秧桑秧既成即于境内城濠隙地移栽桑株并晓谕各乡赴县领取桑秧随处栽植今年种桑二年之后即可摘叶养蚕或官为养蚕以示效法或令民摘叶自养总以境内多一株桑树即可多养蚕筐多一养蚕之家即有一家得蚕之利有丝原可卖钱原不必家家学织也地方官费此心思觅人养蚕以为众民倡所得之丝原可出卖纵初行无甚利息所亏亦甚有限身任地方定能不吝些须加意率作以为小民开衣食之源行之既久始而种桑者渐多继而养蚕者渐多其利渐开其种桑养蚕自必愈众将来溯厥先事之人利泽何等久远倘各属仍前奉行故事惟以现在劝谕种桑养蚕等语混覆或一味迫切疆民养蚕而不买桑养蚕或地方有桑而诬称无桑可买或差役四处采取民间野桑不肯给钱收买或止覆称现在遵奉买桑养蚕而其寔原未买桑养蚕者一经查出定行严参再兴安一州界邻川楚地候原非寒冷山阿水涯自多可以种桑之处现在紧邻之洋县城固两县种桑养蚕丝利最多何以兴安独不相宜应行该州再为悉心确查一面照办一面回复毋狃前见坐失美利也

　　劝种桑树檄乾隆十六年　　　　　
陈宏谋

陕省向不种桑本院近年自于省城设立蚕局买桑养蚕并饬凤翔府等处一体设局养蚕诱民兴利民间渐知仿效养蚕各处出丝不少省城织局招集南方机匠织成秦秦土紬秦绵紬秦绫秦缣纱年年供进　贡之用近已通行远近本地民人学习皆能织各色紬正须按续劝行方可推广加多惟有多种桑树庶几到处有桑即到处可以养蚕桑多则蚕丝亦多丝多则紬亦多本部院近日循行渭河南北及盩鄠地方经过乡村树木丛茂满目阴翳除枣柿树而外树甚多如谓地不宜桑岂有可以种植树独不可以种植桑树之理与其种无用之树何如种有用之桑树如谓种后人偷斫伐岂有不偷斫树独偷斫桑树之理村堡沟濠地头屋角一隙之地皆可种桑并非必须平原片段方可种桑致碍蔬谷之利也桑树既可多种则蚕事正可推广仰布政司官吏除金锁关以北鄜延榆绥各属地不宜树种植难成毋庸劝行外其余各府各县务令地方官巡历所至劝谕民间种植桑树旧有之桑各官保护培植不可戕伐有偷伐桑树者加倍究处现在省城蚕局及凤翔府每年布种桑秧听人赴领各该州县或亦广布桑秧听民人领回种植或赴省城凤翔领回分散民间其鼓舞劝诱之法当将已种成之桑树加以奖励种而未成者不必过问每年官于城中设局养蚕出示民间凡有桑树或估价摘叶或听民人摘叶赴局官即酌量给以价值俾民人知家有桑树年年可以卖钱路上野桑亦可摘叶卖钱自必爱惜旧桑广栽新桑地方官每年买桑养蚕不无所费所得之丝仍然有用虽有亏折亦不甚多地方官果肯有心为民兴此大利每年即有所费当亦不必吝惜所得之丝只禀知不必将丝送验倘民间有养蚕得茧而不能缫丝者亦许给卖于官官买此茧亦可缫丝同归有用如此则种桑既可得利养蚕买茧亦可得利有丝而或买或织更可得利小民层层得利之处即官司层层引诱之法不必刑驱势迫自可鼓舞乐从矣现在局中匠多机多如各属养蚕得丝甚多意欲织紬者亦可赴局觅人教习或令人赴局学习地方官一面身先倡率一面设法鼓舞因势利导自不患桑树之不多蚕织之不广也本部院年来劝行蚕桑祇于省城设立蚕局织局为倡导引诱之计未敢徒事文告绳以官法今事将就绪观成有机地方官民亦皆知陕省蚕事可兴故此通行为广种桑树多多养蚕之计各属各随心力次第举行积少可以成多由近可以及远月计不足岁计有余果肯推行有效不没其所长毋再以为迂阔而忽之

　　广行山蚕檄乾隆二十二年　　　　　
陈宏谋

陕省山岭槲叶最盛宜养山蚕康熙年间羌牧刘公从山东雇人来州放养山蚕织成茧紬甚为匀细到处流行名曰刘公紬刘公升任渐次衰微乾隆九年三月奉　旨行山东将山东养蚕成法纂刊送陕本部院自初莅陕省即已发司刊刻分发通省仿效学习随有郿县知县纪虚中募得善于养蚕之魏振东立为蚕长教人放养已得春茧四十余万合之秋茧可得八九十余万统计可织紬一千余文民间已有贩卖郿茧者又有蓝田令蒋文祚商南令李嗣洙连年倡率教习该二县每年获茧成紬已自不少其陇州阳放养未成同官令曹世鉴从山东觅人来此放蚕因北山早寒秋茧难成兴安州刘李二牧亦曾放养未报得茧近据州禀称连年借给工本设法鼓舞所得茧紬比前较多阳县早已成茧近竟中止再近省到处椿树易长易成可养春蚕曾经咸令柳大任试养得蚕因为鸟雀所伤而止就陕省情形而论虽不能处处可以养放山蚕而山蚕所食之槲树随处有之可以放养山蚕之处亦正不少若得地方官设法劝导接续行之鼓舞推广自可渐睹成效山槲树可作蚕场不比家蚕之必须种桑也茧紬粗细皆宜又耐久穿亦不比丝紬之贵而难卖也本部院前后经理设法振兴幸有可振之机并非迂而难成今又莅陕此山场美利不肯坐听中止除同官以北毋庸再行外仰布政司转饬西同凤汉兴商邠干等属境内凡有槲树之处官为勘明砍伐杂树修理蚕场可养山蚕或雇人试养或官出资本而招民同养或给民人口食令其学习或官借资本听民人结伙学养其抽丝拈线无论男妇老少皆可学习其蚕种必须官为购觅其器具亦须官为制给其中气候事宜备载山东养蚕成法或于本省之郿县商南等处雇人教习或于山东河南雇觅善养山蚕之人来此教习地方官用些心思费些物力为本境倡此美事成此美利俾满山槲树向时作为柴薮为无用者将来皆百姓资生之物养民之源政绩可观功德无量本部院尤拭目以观山蚕之盛并纪循良之绩矣

　　计开养蚕树名

槲树大者为大叶槲小者为小叶槲

橡树叶多棱洼结子上圆下尖状如莲子名曰橡子橡子落地以土掩之即可发芽成树

青杠树类橡叶而小结子与槲树同

柞树树皮红者名柞树皮白者名白柞叶皆青色似柳叶而较宽经霜不落结子与青杠同而较大以上餧养山蚕

椿树即臭椿嫩芽时红色成叶后青色似香椿而微臭子结瓣中如目之有珠名凤眼草餧养春蚕全赖此种树

　附怀远县志蚕织说略
　欲民之厚生必先有恒业怀邑水患频仍十室九空而穷檐之民谋生之计百出长淮肥涡之产民业寄焉水滨蒲芦可织席夹岸细柳可编筐筥地宜麻者可索绹其妇女或葺麦为笠岂尽游惰哉顾不蚕织与不稼穑等今吾怀之民佥曰皆欲蚕而乏桑皆欲织而无木绵奈何夫河北白壤与桑宜河东赤泥与木棉宜用椹种桑及种木棉之法皆可按籍而得或就江浙父老而谘之良法具在吾邑风土颇近齐豫而蚕织之利不仅江浙齐豫所出土绸棉茧之属通商大贾大布白之美尤彰彰者岂吾怀独不如齐豫哉互相讲习以广民业亦此时之急务也

　　请种橡育蚕状道光五年　　　　　
贵州按察使宋如林

查黔省山多田少土瘠民贫生齿日繁除遵义一府农蚕并行生计较裕其余各郡耕种而外别无利生之业惟黎平一郡漆与茶亦间有之亦不过数邑惟遵义之紬广行他省询其来由皆云从前亦无是茧自乾隆中郡守陈公系山东历城人见此地有青棡树即山东之槲栎树其叶可饲山蚕惜民间徒供薪樵之用乃捐俸遣人至山东买取茧种顾觅蚕师广为教导期年有成至今利赖陈公蚕子甫出置之于树即能自食其叶及至成蚕即能依枝作茧取茧缫丝俱不费力惟丝粗不能织为绫仅可织紬与山东茧紬相仿现在遵义茧紬早已兴贩他省可见其利甚溥惟是创始之年收买橡子及收买蚕茧令民远携资本收买树育抑势有所不能兹公同商议由藩司筹备经费详请给发委员赴遵义定番一带先行收买橡子散之各府厅州县令该管衙门就近分给居民不许经书役之手以免滋扰并谕各处教谕训导官广为劝谕于不堪播种五谷之地及时种植二三年后橡已成树即可收买蚕茧照依散给橡子之法办理民不出资而实获其利似与民生稍有裨益是否有当伏候查核批示遵行

　　通饬黔省种橡育蚕檄　　　　　
贵州按察使宋如林

照得衣食为民生之本农桑视物土之宜地无余利则人无余力斯民气可以渐舒黔省跬步皆山田土瘠薄恒多苦贫十三郡州惟遵义务蚕功惟遵义称富厚是蚕丝之利不可以不讲也各属种橡养蚕已经饬行在案查橡子即青棡子种各不同应用真青棡子其叶方宜饲蚕如水青棡只供染坊之用不可收买买获之后埋藏不能如法即易生虫种之亦难发生其种植处亦须相度其地应于不能树艺五谷之处排列埋种人力易于经管至于橡子虽产于遵义者多然路途费重收买维艰闻上游一带皆有橡子居民不知育蚕之法收获转售殊为可惜且事在创始人皆畏难若但多张告示谕令栽种禁止斩伐差赴四乡督责巡查以为认真未日后之成效但见目前之纷扰是未得橡树之利先受橡树之累民将畏避之不前其何能踊跃从事以兴此美利耶总之此事不惟不可视为具文并不可视为公务府厅州县于因公下乡之便接见士民详细晓谕俾知其事非难其利甚厚售丝之利倍于售茧故云利无算橡本无税蚕亦无税故云永不税民虽至愚未必无领略其旨者能领略则肯试行试行获利则众皆信从辗转传播渐次推广不必董率而自知栽培不必禁令而自知爱护地利可收民生可裕全赖司民牧者善为之劝导耳查遵义府属初亦不知养蚕前守陈公遣人至山东购买茧种广为教导至今利赖陈守能以山东之利行之遵义现任各官不能以遵义之利行之诸郡当仁不让见义必为者当不至此合再札饬仰各府厅州县务须寔力奉行寔心劝谕必使民间知其利而乐为不得迂缓置之亦不得滋扰闾阎其有无赖之徒盗伐他人树木者有犯必惩毋以细事置不理问以期良法美意得以遍行寔有有厚望焉

　　劝种橡养蚕示道光五年　　　　　
宋如林

照得本司任以来访察黔省地固瘠薄民多拮据推原其故由于素不讲求养生之道则地利不能尽收而民情又耽于安逸无怪乎日给不暇者多矣查遵义府属自乾隆年间前府陈守来守是郡知有橡树即青棡树可以饲蚕有蚕即可取丝有丝即可织紬随觅橡子教民树艺并教以养蚕取丝之法故至今日遵义蚕紬盛行于世利甚溥也他处间有种植青棡树惟取以烧炭并不养蚕且树亦无多若将不宜五谷之山地一律种橡养蚕则民间男女皆有恒业其中获利不独遵义一府矣查种育之法其树有二一名青棡叶薄一名槲栎叶厚其子俱房生实如小枣植法于秋末冬初收子不令近火冬月将子窖于土内常浇水滋润逢春发芽无论地之肥瘠均可种植三年即可养蚕春季叶经蚕食次年仍养春蚕或养秋蚕亦可须隔一季四五年后可伐其本新芽丛发可又养蚕其春秋二季养蚕及取丝之法各不相同一得其法殊不为难端在地方官首为之劝谕也此时种树饲蚕大率皆知更非从前陈守之创始者可比惟收买橡子必须价本如令民间自备资斧远处收觅亦势有所难兹本司筹办经费委员前赴遵义定番一带采买橡子收贮在省各府厅州县酌量多寡赴省领回散之民间劝谕居民无论山头地角广为种植二三年后即可成树俟至可以养蚕之日由地方官查明申报仍由省收买蚕子散之民间令其蓄养于树凡收买橡子蚕茧无须民间资本不过自食其力而已至种橡育蚕之法现在刊刻条先发各府厅州县随同橡子分给居民及将来散给蚕茧均交各学教官率同乡约地保分散丝毫不经胥吏之手以期实惠于民自成茧之日务宜缫丝售买售丝之利倍于售茧也为此谕仰阖省军民人等知悉尔等于耕作之外更宜尽力蚕丝俟橡子及条发到该管衙门即向教官及乡约地保处请领如法照办凡书役人等不许经手以副本司筹裕民食之至意

　　附养蚕事宜五条
一春季养蚕之法于来年小阳月旬后拣其茧之重寔有蛹者以篾篓盛之迨次年立春后纸蜜糊室将茧篓置于中央以柴火微烘昼夜无间渐略增火至春分前后觉蛹稍动用线穿茧成串搭于四围竿上仍以火烘量其地之寒燠寒则微火缓为出蛾燠则甚火急为出蛾随拾入筐雌雄配合眉粗者雄眉细者雌次日摘取雄蛾另贮数日自僵止提雌蛾微以手去溺否则不卵置筐中微火暖之始能生子在筐犹不断火或借阳光旬余蚕出大如针以青棡嫩叶置筐内外其蚕自上枝叶即将枝上蚕置树上先食嫩叶五六日初眠不食叶二三日脱去黑色分青黄又五六日二眠继三四眠后食叶旬日噤口退腰吐丝成茧阅三日浆固连叶摘下去叶缫丝如不即抽丝越十余日遂变蛹出蛾将不堪抽丝如留备抽丝以火熏之即不成蛹每遇蚕眠时不可翦移俟起眠后叶尽用银剪连枝剪移他树蚕一入山须人看御禽鸟其蚕筐以黄荆嫩条为之用其余竹木所为则不能粘子次年定须新制

一秋季养蚕之法于端午节前后收入春茧时将茧穿串晾于竿上不使罨坏旬余成蛹出蛾拾入篾篓雌雄配对次日午后只将母蛾去溺以四寸长线两头各系一蛾搭于青棡树上叶尽剪易秋蚕宜少撒树巅由嫩食老秋天林中多油蚱蜢宜夜间伺声以捕

一取丝之法以大锅盛冷水每次二三千茧煮半时翻转又煮三四刻再翻俟茧将软用荍草灰所淋之汁量茧多寡酌倾入锅再煮一二刻试其生熟试如不熟再加灰汁煮以短小竹棍摅其浮丝成绺分作数提仍存锅内不可断火若丝不顺稍加以火水热则丝易抽丝之粗细视提丝缕之多寡由丝笼上车旁以大车桄之取剩余壳名曰汤茧及破口茧不堪取丝者另作纺线坠丝水中所抽名曰水丝织绵再合成线织为合线为合线紬尤为结实所提浮丝亦可洗净作絮

一茧质轻薄不堪缫丝者名血茧暨出蛾之壳并汤茧均用油少许和水浸湿蒸透以水洗净晾干扯丝织紬仿佛新繁所产故名繁茧又法以荍灰水煮后罨套如拳扯丝坠线织为毛紬其需用器具如抽丝家法

一收种橡子之法凡青棡槲栎二树至九月间子熟自落检收时必须挖窖深埋毋使见风日若散置房屋则阅日生虫尽成空壳入土不生其种植之法与种山粮异遵义等处俱用大铁锹长二尺许于瘦土中用椎击入土三四寸少着粪土随置橡子一二颗以土之春即发生其工甚省而易成

　　纪山蚕
吾乡山中多不落树以其叶经霜雪不堕落得名一名槲叶大如掌其长而尖者名柞总而名之曰不落皆山桑类山蚕之所食也蚕作茧视家茧较大禹贡莱夷作牧厥篚丝颜师古注山桑也作牧言可畜牧以为生也苏氏曰惟东莱有此丝以为缯坚韧异常虽朴质无文然穿着多历岁时故南北人通服之人食其力习为业其勤苦殆有倍于力田者初春买蛾下子出蚕蚕形如蚁采柞枝之嫩叶初放不及麦大者置蚕其上捆枝成把植于水中不溢不涸方不为蚕患看守不问昏晓谓之养蛾保护如法蚕长指许纳筐筥中肩负上山计树置蚕场大者安放三四十千次则二十余千或十余千不等狐狸狼鼠鸱鸟雀蛙蟆虫蚁无巨细皆嗜蚕防御疏则饱无厌之腹以故昼则张网持竿夜则执火鸣金呼号喊叫之声殷殷盈山谷极其力以与异类争如此者两阅月鸟兽昆虫之所余者十纔四五顾又有人力不得而争者旱则蚕枯涝则蚕濡虽经岁勤动而妻啼儿号不免矣噫四民莫苦于农而蚕夫则又加甚记之以志感焉

　　论地球蚕业　　　　　
日人阙名附

日本驻里昂领事具报地球去年蚕业情形云客岁地球蚕业之盛寔为近古所罕匹无论制造与卖买同称殷盛而其价值亦甚为平均夫欲知环球所产出之茧丝额数不独当核算欧美所用之数而已必当计及日本中国印度等所制造之茧丝数目也想诸国所产之茧丝自必织成各种绸而输进欧美之市场然其大半之数则必为己国之用亦可想而知也今姑弗详其数唯计算输至欧美非印诸地者试举明治二十八年地球诸国所制造之茧数目谨开列于左

　欧洲及小亚细亚所产出数按表内基字乃法国量名每法国一基当日本二百六十六目七分每日本一目约合中国一钱零一厘五毫二丝又十二丝之一

　法兰西　七十八万基　　　　　　　　　意大利　三百二十万八千基
　西班牙　十万基　　　　　　　　　　　奥大利匈牙利　二十八万基
　鸦那多里普劳土　三十万基　　　　　　查罗尔括颜多言罗布露　十八万基
　伯尔加里及东部老尾利　三万五千基　　希腊　三万五千基
　西里亚　三十七万基　　　　　　　　　高加索　十七万五千基
　波斯土尔其斯坦　二十万基

　　计五百六十六万三千基
</div>
    <div class="pagination">
<a href="皇朝经世文统编_page176.html">上一页</a><span>...</span><a href="皇朝经世文统编_page172.html">172</a><a href="皇朝经世文统编_page173.html">173</a><a href="皇朝经世文统编_page174.html">174</a><a href="皇朝经世文统编_page175.html">175</a><a href="皇朝经世文统编_page176.html">176</a><span class="current-page">177</span><a href="皇朝经世文统编_page178.html">178</a><a href="皇朝经世文统编_page179.html">179</a><a href="皇朝经世文统编_page180.html">180</a><a href="皇朝经世文统编_page181.html">181</a><a href="皇朝经世文统编_page182.html">182</a><span>...</span><a href="皇朝经世文统编_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
