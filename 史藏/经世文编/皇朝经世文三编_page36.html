<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 36 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 36 页/共 67 页</h1>
    <div class="content">
顾此犹制之自上以备国家之用商民不敢怨也假使承办员役能体　朝廷不得已之意一秉至公绝无留难则商民犹不甚困也然而莅其事者大率负债积赀百计求说而后得此将于是清负将于是起家何暇他顾故其扼制商民之法至不忍言有得钱卖放之弊有大头小尾之弊有得钱减货之弊此犹病国而不病民也若夫银则补水钱则补串罚无限制稍不遂意则蹴坏其物以唬之新鲜果物则故欲翻动以挟制之甚至故栽伪洋而迫其掉换且又商人守卡而故与晏开商船乘潮而故与停留疾风甚雨而故与稽滞商人之赀财不顾也商人之身命不问也是以厘税之入上得其一而下得其九此九成中官才二三耳司事颇得其三四而巡丁则得其五六夫纵千百虎狼以逐羊兔几何不相将俱尽者而欲其能致胜得乎

顾中国前则以官剥商而商困今则以官侵商而商愈困庄子曰牧马者去其害马而已矣孟子曰所欲与之聚之所恶勿施尔也夫商之择利不待教于官也今之经商宜以新法求利商人亦稔知也道在正商法保商权捷商途而已矣今之言治者动曰宜通官商之气宜合官商之情于是有曰官督商办者有曰官商合股者有竟夺商人之事而畀之官者夫以官之积威商人安能与之较论于是豪猾之徒以中国之官权行西国之商法官本则昂物价以抵除而莫或过问也商本则暂以微利縻而莫敢与闻也遂以倾诈阴险之才行笼络捭阖之术尽取天下之利权总之归之一己而商人愈困矣

缚勇士之手足而使与人斗得乎桎梏勇将絷维健卒而使与人战可乎今置商人于牵掣拘挛之地抑郁之乡欲其能与各国之商争胜是犹南行而北辕也夫以中国之商受中国之法以理论之固当尽行折阅而无可牟利矣顾环观华商亦颇有积日月之力以获赀者盖华商性能俭约刻苦无多求利不敢效西人之奢故拾遗掇剩稍能步西人之后尘且又有意外之幸焉盖法不准情于是所司有行法外意而潜减货值者又有因比较严切两卡争厘因减厘以致商者又有船户与司役通同或减名数或常年包贿若干以漏厘者又有托官船试船夹带以邀免者又有挂洋旗托洋人报关以免苛政者呜呼使商人失利于彼而得策于此此岂谋国者所忍闻乎然则今日欲振商务必自设商部始必自裁厘并征始

　　英国国家总银行考　　　　　　　　　　　　　　　　　　　　　　
郑观应

英国总银行开设于一千八百六十四年英人铿白伦者创其中章程皆丕得生所定建立银行之初意为济国起见初内阁允许即交户部转下议院公议按英国议员亦分两党一党为君曰开化党一党为民曰守旧党当时开化党宣言云银行之行其益有六民间利息可轻税则或能稍减一益也民间产业急时可抵押行中产业既可抵押必当增价民人更得有无相通二益也银行既设钞票通行无有票无银之虑百姓亦得坚信钞票带轻便随意所如倘欲交易不啻取之宫中三益也自此以后下情上达君民通济信协中孚四益也一设银行可以维持市面虽有缓急大局无妨五益也百姓所剩余囊可以付给银行取利母以生子子复作母积累无穷六益也守旧党亦宣言云是不然银行之设流弊滋多敛民间之钱归之国家垄断把持在所不免巨已归于上其权已为国家所操上欲用之则取怀而与下欲用之则推故迟延财利属于上势必挟此以陵百姓而百姓苦矣此弊之大也若夫商务之中亦多未便有此银行势必行用股票股票出入价值不同或朝贵而暮贱或朝贱而暮贵因此而获巨利者有之丧巨者有之市廛之中放利而行同于赌博于风气大有相关此弊之缓者也至若聚财于一处积利于一人一有银行而居奇属之于一人而众人为其所困尚何利之足云乎两党相争如此间有[公]正者独抒谠论谓尔等所言均属偏见以某等观之银行之设固不能无弊然其获益甚大期在必行万不能坐使中止自当[妥](宝)定章程俾臻美善使上下皆无遗憾共占利权方可设立诸君以为何如于是议员中之应许者甚多遂公议章程先定一例[无论](大学)士商农工上自国君下至民庶或一股或合股能使国家银行集银一百五十万镑助英国与法国交战之费者国家当给予获利之权准其业酒不收其税并许于商务之中便宜行事免取其捐议毕各散次日复议谓昨议银行集银一百五十万镑可分大小两等一等共输银一百二十万镑准其行商免税一等祇输三十万镑视输数之多寡定获利之大小其中分为三等输最多者一身以下三代可食国家俸糈次多者两代食糈输最少者一代食糈以为急公好义者劝议定之后悬示国门于日内即须集每在七日前多至输借一万镑倘七日内集数未足于七日后再筹每股多至二万镑每一股准举司事一人办理银行出纳之事每年以八厘起利又岁给行中办公费四千镑此为章程之初定者也既复略定细章银行开后虽可以汇划票收兑金银定为一例可以任人抵借亦可向人借银惟不准买货卖货即向人借银亦不得过于原本如有人存听其自便但亏空之银过于原本国家当惟银行办事人是问其押下产业若三月后不来取赎一律拍卖充公议定遂名曰英国有限公司银行

按外国商务有有限无限之分无限者不顾原本若干随意经营胜则利权独操败则倒闭众人波累此干禁令者也有限者须由国家准定量赀本之多寡为商务之大小不准逾于原本逾则罚罪此官定之公司也即今之国家银行是也至一千六百九十四年七月十七示谕后十日银数已齐遂于二十七开市议院给示执照分列数一定司事银行中督办一人会办一人董事二十四人督办会办由国家派委董事等则由各股东公举每年一易逢三月二十五日议事一次保举董事议至四月二十五日为止不能逾期二防舞弊股分票之设以利多者为贵往往有利本不多故将赀本提分若并利给派以为利厚而期股票兴旺购买者多今此弊一律删除倘股主欲收利息祇许将所获之利分给赀本不许摇动如有利不取亦听其自便三定位置行中之人虽须公举然须有股者方能入内督办须存股银四千镑会办须存股银三千[镑](钱)董事须存股银二千镑不足其数者不能与办四一事权行中督办会办董事最少用十有三人平常之时无论督办会办均须一人常居其中即督办所居之处为议事院或督办或会办相间值日亦无不可行中用人均由督办会同董事公议酌定薪水五禁言论行中议事均须在股之人但股有大小股小存银不足五百镑者不得参言以免意见纷歧嚣凌争竞六订会集每年除董事在行每礼拜聚议之外股中又须聚议四次一在四月一在七月一在九月一在十二月存银五百镑以上之小股东可以函请董事订期议事其入股者均须本国土人若他国之人须居英国数年已入英籍方准入股股东所议之事更章损益均无不可惟须与国家定例无定议时发言盈庭必当以众是者为法此皆执照中所定之例也此例当时曾经议及每至十年为期再行大议一次自此以后时复更张不能备详其所得之利最重者在一千六百九十六七年至七百另八年统计获利二十七分半即百元中获利二十七元最轻者在一千七百五十三年至六十二年统计获利四厘五毫即百元中之四元五角此统十年而计者以一年而论一千八百七十九年获利一分五厘盖因商务极为交孚即一分五厘之息已觉获利无穷矣

　　银行论　　　　　　　　　　　　　　　　　　　　　　　　　　
李提摩太

财者国之也民之命也不可滞命不可困昔太公为周立九府圜法而泉布之制遂行天下无有滞其而困其命者夫泉者水也如水之行地不可一日止此非独上下之相通而亦盈虚之相乘若止而不流虽千寻之泉有立见其竭者矣故圣人之大曰位因位以制权因权以制用如汉文之宠邓通也曰吾能富之赐以蜀山之桐而邓氏之钱满天下彼其窃一日之权尚足以萃四海之货以万众而自振其权可胜用哉考泰西各大国于数百年内所经办之事不独通行本国总期于五大洲一概通行迨至近五十年来轮舟火车相继为用而五洲形势更无所扞格是以大宗银钱虽国家户部及向来之汇兑庄皆不克综此大权问有能宏揽巨纲周流地球使财无滞民生不困者惟其开设大银行之一法乎西瀛各国莫不筹集巨赀争立银行为裕国养民之道计英国银行有本银五千八百万法国银行有本银二千九百万德国银行二千四百万土耳其国二千万俄国八百万每股分数目多则一千余两次则六百两次则四百两不等此但指大银行而言也若中等银行本银四百万者极多统计英国大银行有六十处分支银行有一百八十八处与国往来相通者则不下一千号德国大银行十七处分支小银行二百二十一处目前财用五洲既已流通则各国总银行所办之事最巨仅就英京一总银行言之每日经手项有银八千万两之多由此类推他国亦皆不少论者谓银行之设可以兴利可以除害约举其事厥有数端国家库帑存储向来随运随收虽积如山阜不准丝毫外借如自有银行无论银钱多寡皆可流通往来周转真所谓利如刀流如泉布如布子母相权锱铢之微亦有生息不致徒藏无益也此有银行之利一也国家正赋之外充军国之用惟在整顿钱法而已欲重钱法必议鼓铸向来中国铸钱仅都中泉源二局各省虽曾设局然旋开旋停故钱路不广如自有银行可以责成鼓铸永除盗铸私销之患更兼行钞法可收宋元交子会子之用若按英国办法如于遍国每口加本钱三两有另此有银行之利二也国家凡兴建大役军务重情经费不敷非转贷于邻封不可中国自同治年间西征需饷曾借洋系沪上银行经理利息未免过重如自立银行将来一切军国大事亟需巨皆可由此大银行经手借用行息既可从轻而利权仍可操之在我不致为他人挟持此有银行之利三也至市井之徒术工垄断凡有银钱入门兑换短平[扣](和)底明侵暗蚀闾阎受害无可如何若设立银行则此种积习自可一埽而空其除害者一近来海禁大开五洲互市金银行市或涨或落具出入之权关系匪轻上年鄙人曾经论过此事必须有人专管国家方免大受亏耗若设立银行则随时价值自有主持永无损折之患其除害者二再查中国银钱铺面林立通衢即以居民四百兆而计于千家中有钱铺一家计算即有四十万家[与全国经营人数大略相同然钱铺之用心者皆系分财之法正如蠹之蚀物暗中受害于无穷若开设大银行则皆注意生财之道]非独不至分人之利且能使人与己皆自能生利嗣后获利较丰而又无损于人不诚富国益民之要图哉方今中国正拟华德银行倘能仿照西国大银行之法推广办理如同国人按每口加银三两则亦巨矣夫既得此巨之妙法将来开路立新学及一切益民之事有何难哉夫兴利者必深悉夫利之何以不兴利一兴即无不并兴除害者必深悉夫害之何以不除害一除即无不并除变通尽善操纵自如圜法之兴庶几拭目俟之乎窃愿在上者及早图之

　　钤束贱役以安商贾　　　　　　　　　　　　　　　　　　　　
陈

商贾挟百金之值出里门数武即不能自致其力于是水行需舟陆行需车日与篙工轿埠夫头挑为缘此辈皆无赖小人见有衣服异常语言不同远来之客辄任意留难把持唬勒冀饱其欲壑而后止而为其所苦者以主客势常不敌谁甘以隋珠弹雀轻于一试且或以荒僻之地无可投诉纵蒙即理而所费已多故皆隐忍吞声默受其亏折而已夫王政之大不遗细物将兴之国宾至如归此岂无道以处之哉法当令舟车轿马之类概行烙牌悬挂详书其里居姓名年齿而派委以司其事设匦招告商船烙牌已有新章江湖小船亦当一例挑夫扁烙字监公堂之禁私枭亦曾行之耳但不可官为定价过多则相争役过少则农忙无人应役暗中阻反致主客两伤市井一切物值官但可治其已甚过烦则扰矣旅店[门]首()照门牌式改悬大粉牌一面帮伙须令系有腰牌方准入房使行礼往来者万一稍有异常之折挫可以默识姓名向匦投书重惩一二而道路始帖然矣天下事有虽公而不可归之官办者有虽琐而必当归之官办者婴堂也义渡也粥厂也医院也文成会也借钱局也或名因利局甚便贫民与夫地方一切义举均当委之公正练达之绅董地方官不得从而掣肘但奖励其成而已一归之官则董绅辄不得自由往往良法美意仅足供里胥土豪谋利之薮而实际之及民少矣由前说事虽猥琐似非政体所在然周官三年六十属虞衡柞薙之各有掌枲炭荼蜃之各有司顾独详于治下者诚知此道也若夫北方之镳客镳局近日已成[弩](努)末闻直东两省不过百余人人岁不过百余金即南方之包头宜悉藉之于官而仿伢户之例给帖杜私充弊悬牌令人视而可识此等亦有公私之别私者北方谓之臭鞭臭疑为草之误今时人以物之劣者谓草其寔草又为雌之误盖对雄而言也其在南方则有吃白食烂分倒路死诸名目此皆在严明官长一纸之力耳万家生佛一路福星公盍加之意乎

　　设立银行利弊论　　　　　　　　　　　　　　　　　　　　　　
钱大受

自华洋互市数十年以来　国家钱刀金币日流注于外洋有心世道者咸思所以挽回补救之术于是一切仿行西法不惮再三经营诚以励精图治之至务不可不汲汲讲求也然有中国力所能行便于民生国计可以收利权于万一今尚阙如而未兴创者则银行是也通商之地银行与轮船相辅行譬犹身之于臂臂之于指缺其一则应运不灵泰西商务所以称极盛者有银行之为之积聚其银钱而又为之流通其银钱也银行之利稳而且溥历计泰西各银行无虑数十家观其每年结帐无不获利者故懋迁有无为术良多未有如银行之最操胜算者也中国所以久而不能兴起者岂力有所不足势有所不能哉由于自私自利之见重信义不能相孚而集股一事覆辙相寻人尤视为畏途裹足而不敢前今议创始之法宜以信义为先而资本既巨非集股不足以成事集股之道厥有三端中国虽无银行之名而与银行相表里者山陕人所设票号也是今既票号之设不下数十家其章程整齐严肃行之百年而无弊其资本虽亦多寡不齐然总在数十万以外诚能令各家各出二十万金可得五六百万金各股并开银行分设各省就其章程别其可用不可用以定去取更以西国银行之法附益之以补其不逮每年余利按股均分于票号诸商有益而无损苟能和衷共济数年之后寝盛寖昌获利可操左券方今银行创始之难难于集资集资之易无有过于此者特恐自私自利之见重而不肯并力合作耳古者重农轻商崇本抑末今华洋既以通商互市为[名](民)则商务不得不重时会所迁不可强也宜由大臣奏准凡内外臣工量力入股更拨国帑以补助之集腋成裘当不难共成其事上以利国下以便民诚盛举也或不分官民广集股分明示以银行之设甚有利益凡我华人亟宜极力襄成入股多寡各随其量先行挂号俟有成数照股收清资本既集更得精明干练之人以操纵而运筹之何难措置裕如哉夫票号合股资易集而事易成而诸商或不乐从以官而商或有恶其名之不可居者故三者之中自以不分官民广集股分为确实而可行溯自康熙二十四年始开海禁荷兰以佐平台湾有功首请通市英吉利诸国继之初以澳门为逆旅而交易于广州之黄浦往来于波之舟山乾隆二十四年英商洪任辉诉粤关苛政于天津五十八年英使马甘尼请推广市埠于　朝骎骎乎有北向之志而请给海岛一语遂张日后香港之本迨道光二十二年而五口通商之约成厥后踵事以增一见于咸丰之季再见于光绪之初于是乎江海通商凡十有九口而不设[关](官)不立市之处尚不在此数帆樯云集商贾辐辏历我奥区履我户闼其势如百川灌河堤防一决莫之能遏彼盈我绌历数十年之久中国银钱输于外洋不可以数计即以近今而论自光绪丁丑以后综计十一年中中国共亏银一万一千余万辛巳乙酉二年皆亏二千万外关册所书朗若列眉可按籍而稽也论世者叹息于漏卮之不可塞莫不归咎于商之不可通不知闭关绝市断不能行于今日惟有因我固有之利而扩之规彼攘窃之利而杜之联官民之心以推究商务而已综计历年亏折之由其故多端难以殚述

然使中国早建银行则资本充裕足以调度无艰难窒之虑有转贷推移之便其足保我利权岂无小补顾迄未兴创坐使数十年中锱铢之利尽为洋商所得可胜痛惜然而往者不可谏来者犹可追欲为见兔顾犬亡羊补牢之计正在今日计然如物必曰时用朱公治产必曰任时子长孟坚于货殖一传时之为义均再三致意为政之道尤贵因时制宜故银行之设为时会所必需诚中国目前不可不兴之举今中国以货质钱则有典当有无相通则有钱庄彼此汇兑则有票号银行合三者而为一集大成者也若当若钱庄若票号分为之犹足以致利矧其合而为一资本愈巨经营愈广此其为利岂待智者而知耶余尝推求中国设立银行其利有四通中国之财收中国之利循环周流利不外散利一赈捐兵饷及民间一切银钱往来可以随地汇划无载运之劳风波之险利二巨资既集商人得所借贷商务可渐期扩充利三　国家偶有所需可向银行暂贷不借洋债以崇国体利四且银行之例得以兼理商务若借贷与抵押丝茶并各项货物开设制造洋货等公司如织洋布缫丝之类采取矿产修造道赁租轮船代理保水火险公司贩运出口入口货物如洋布火油煤等项以及代办理华商在外洋所开字号坐庄一切事务均有利益可图吾故曰懋迁之术未有如银行之最操胜算者也夫其利之可述者如此至言乎弊则即向所云有利者而不善为之皆足以致弊天下固在得人而为之安在有利之必无弊哉贾山曰民有余力则君有余财民力困矣欲求国之不困不可得也君之于民譬之水之有源木之有根灯之有膏也源远则流长根固则叶茂膏足则灯明君之于民亦然故民富则君强今西人工于谋利其所以朘削吾者更仆难数不有以应曷补于匮不善其术将何以应转移之道全凭人力中国之于商政其不可膜视而不加董理明矣是故设商局则足以夺彼轮泛之利兴纺织则足以夺彼纱布之利采矿产则足以夺彼五金之利宏制造则足以夺彼机器军械之利建电局则足以夺彼传递书信之利设银行则足以夺彼汇兑贸易之利凡此者皆所以谓规彼攘窃之利而杜之者也今商局之设历有年所规条井井成效昭然制造电报等局皆足保我利益纺[织](职)则方在开办但使调剂得人振兴不难预卜开矿虽久无成功然大抵人之[不可](以一)恃非矿之不可开未可因噎而废食但银行最足保我利权迄未兴创足称憾事苟得一二究心商务者经而理之饬廉隅宏规画夺彼利而反之吾夫岂奢愿难偿哉登高自下行远自迩凡事之兴必由乎渐今在创始之初仅于各省设立银行以小试其端异日者推广行之由近而及远始而日本南洋继而欧洲英法等国依次分设将见资财流通中国商务之盛足与泰西并辔齐驱此则草野有志之士所为日夜跂踵拭目而徐以观其成者也能不于银行有厚望哉意有未尽更拟条例十余则着于篇

一精造钞票以杜私制也中国既设银行亦必仿行钞票西国钞票之制精巧绝伦中一行为数大字每大字之中嵌无数小字虽字画至纤且细而甚融洽分明盖亦所以防莠民仿造也中国仿行钞票文宜中西并用尤须雕镂精致令人一望而知其真则不肖者庶几戢其邪心矣

一严办私制以警效尤也中国地大物博良莠不齐作奸犯科者但知有利可图不惜以身试法钞票既行恐有井市无赖之徒依样私造希图射利然钞票全凭信实一入于伪有关大局前年日本有人仿造钞票后被缉获惩治盖莠民固无国无之也故必精制以杜渐于其先尤必严办以示警于其后查有私造钞票者从重科罪泰西律例有犯此者法亦极重惩一警百法虽严而不得为苛也

一钞票宜有定限也纸币之制中国自昔有之今直北各省及沪上各钱庄亦多有用之者与银行钞票大同小异然其用不盛率行之一方而不能及远夫数寸之纸流行天下信以为之主也使稍有不实人怀疑二则窒碍而不通矣且钞票之数宜有一定之限制而不得过譬犹存本五百万两则钞票不得过六百万之数大抵钞票多于现银止可三分之一宜仿泰西着为例不得过限盖银少纸多转运不灵弊有不可胜言者考美国首创银行之际坐此而致倒闭者指不胜屈后定钞票之有限制乃能维持于久远今泰西各国银行钞票均有限制盖有鉴于往事也

一每年查对钞票以归核实也泰西各国银行每年由其国家将各银行所发钞票与其存底帐查对

一次以验真伪深恐其不遵定制贻患大局立法至为周密中国亦宜仿而行之每年查对核实

一抵押各物须经估验也银行之例有以抵押为借贷抵押之物不一其类或房产单契或各项货物均可抵押然所抵之物须经精明者估验确系所值几何如所抵之物值一千两则借出之不过五六百两大抵不外以多抵少尤须察其所抵之物易销不易销否则以现银而抵滞货设前途不即去赎吾又无路可销其能免亏折之虞乎当事者不可不审慎处之也

一经理商政须将以谨慎也操奇计赢货之忽多忽寡价之忽增忽减朝更夕改倏然无定未可轻于尝试惟银行既行兼理商务利之所在不得不营营并骛然苟经理不善则亏折随之昔年法兰西银行因置买铜过多市价骤减一时亏折良多众遂蜂聚提银幸其国家为之极力调护始得相安无事前车之鉴近在目前当援以为戒

一设[总](综)局以专责成也泰西各银行均有总局总局之设大抵在往来冲要商贾会萃之区即中国如招商电报等局俱各有总局盖有分局者必有[总](统)局以统辖之也中国银行总局或设于上海或设于　京师须斟酌议定异日推广施行则总局亦可随时迁移每年帐[目]略由分局上之于总局由总局详对核算虑周藻密亦防弊之道也

一每年结帐以昭信实也西国银行每年必结帐一次使盈虚赢绌昭然若揭阅之者不难一目了然法至良意至美也中国既设银行每六阅月结帐一次将所经理商务应余利若干刊登日报告白或印成排单凡股东及军民人等均得向银行取阅俾众咸知

一汰去冗职以节浮靡也中国风气每设一局建一行其主人之亲戚故旧不论贤愚往往盘踞其中职少人浮至有无所事事而素餐尸位者习俗所移了不为怪今设立银行自总理以下宜定司事抄写若干人凡可有可无一切冗职宜淘汰尽净务在节浮靡而一事权

一遴选总理以资运筹也天下之事患无治法尤患无治人有治人不患无治法昔人所言良不诬也五都之市廛肆林立不论行业之大小其伙友之进退银钱之出入莫不有一人焉总理其事权专而责重虽主人不得过问此一人者老成练达洁己奉公则其茂盛可立而待也苟其不善居积舞弊偷巧则其亏耗亦可立而待也历观沪上各巨庄倒闭之由半由总理者之不得其人总理者譬犹国之有宰辅所谓一举足便有轻重不可不慎今各省设立银行每行必有一人总理其事使不慎择所选则一省苟有亏耗大局攸关贻患何堪设想是宜选择熟悉商务精于心计干练老成之人以充其职尤宜仿泰西立保单之法凡充此职者须有公正殷富绅士立有保单方得承充夫门无五尺之键则不能闭车无三寸之辖则不能行提纲挈领之道实莫先于得人正不可目为老生常谈而忽视之也

一公举董事以资纠察也世之舞弊弄文往往于幽暗之中而不敢于众目昭彰之地其时使有人焉环视乎其旁纠绳乎其后则必有所顾忌而不敢肆泰西各业之设董事亦控制之道也中国各省设立银行亦必小有兴革斟酌损益尤贵有人务使尽善尽美无毫厘遗憾乃能垂久远而洽舆情则董事者寔有董理诸事之职不可不循名核实也宜于众股东中择其才识优裕才干练达者数人公举以为董事使之辨别可否参谋得失论列是非凡总理之所不逮董事得而匡正之章程之所未善及有增损事宜董事得与众人公议而施行之且得随时查阅帐目以免疏虞而昭慎重则责有专归而事无旁贷彼总理者知有环伺其旁纠绳其后必有勤益加勤慎益加慎尚何敢率尔从事哉

　　江西绅士请行内河小轮船公牍
具呈江西在籍绅士分部行走郎中邹凌瀚举人邹凌沅等为援案呈请承办江西九江内河等处小火轮船疏通土货拖带船只力争先着以维商局以保利权恳求宪台批准立案事窃维通商以来轮船畅行各省内河尚严禁约乃自海口有事新定约章准令机器制造土货通行各省则内河轮船此时我不争先创办日后彼将次第举行待漏卮之日多恐补牢而无及近日恭闻　上谕饬令江浙省购置小火轮船于内河运货以收利权仰见　庙算周详莫名感服现在江南业已遵　旨远办承宪台批准在案江西地处上游号称腹地上有滩河沙淤之阻下有鄱湖风涛之虞阻滞守风动经旬月或逢巨浪船货俱伤百物滞销商务无色揆厥所由实在于此而土货所出若瓷器若茶叶若夏布若纸张若煤炭寔为大宗而瓷器茶叶尤为彼族所重租界虽非其所议仿造难保其不来制造既成必嫌阻滞既嫌阻滞轮船必行待彼之轮船既行则我之商务益棘矣今绅等目击时艰冀维商局谨拟援照江南成案试办小火轮船六艘自吉安至吴城为浅水轮船二艘自吴城而九江为深水轮船二艘自九江至饶州为深水轮船二艘停泊之处各立马头并设公局以备稽查详细条目另见章程其中汽机之迅速商贩之畅消行旅之便往来余利之助饷糈以及救生赈行兵运饷凡诸利益久在荩筹已江南有案尤可不须缕述惟是江南通省绅士请行船事经数次若非事洽舆情何以一再不已前承德前抚宪批准卒至中止未行大约坚持旧说者谓害有数端绅等利未敢言请言其无害试为大人一详陈之所谓害者不过曰民船失业也河道行也厘金减色也船关无着也外人效尤也不知小轮船之设利在拖带搭客不能多载运货岂容大装而民船行驶实畏风波往往船坐食而绝粮货后期而失利若有轮船拖带则昔一月而两回今浃旬而十转出口之货既速入口之货必多销旺则利通物聚则利厚民船载货应益增多孰得孰失岂待烦言若谓内河狭曲碰撞堪虞则苏杭类多小河何以畅行无官船且行驶多年稍有蹉跌商轮关系成本尤当行以小心乃为过当之疑恐非平心之论至于江省卡厘最为繁密祗缘港之歧因防偷漏之弊若有拖轮则行驶迅速势难中停于上载时验货给票收厘于卸载处收票复验以防隐匿无丁役中饱之嫌省分局浪销之费事简而易理用少则取赢更涓滴之归公何减色之足虑若谓关榷则更无妨九江既为停泊之所关吏即可测量之时行轮之往来有期胥役之候查尤易且船经拖带每月可上下多回则逐次输钞关税必顿增十倍惟求批示关宪饬令勿得稽留酌定停轮时刻明立章程在案则公私两得而通行不滞矣至患外人之效尤更非今日之通论制货既有定约行轮将在意中必待卧榻之睡酣始议改弦而易辙洋旗一扬万卡无声商蠹因依百弊滋出其时驱之不能分之不可公家则厘税两失民船则勒掯取赢高下从心谁为定限若先事图维使彼无利可牟废然思返故论者虑外人之入室绅等怵他人之我先也凡此数端管见所及寔有利而无害且宜速而勿迟应请援照江南成案批准施行至于事属创办或有不便于官民商旅之处自应随时变通补救以期无负　圣谕保全利权之至意除呈江西抚宪外理合沥情剀陈并详拟简明章程十三条粘单呈核伏候钧批训示遵行实为德便

署理两江督宪张批　据请援引江南成案试办火轮船系为畅销土货利便商旅起见已经本部堂奏请准其开办矣至所拟章程以余利一半充饷货物报厘两头两收于起卸两处完厘后查验放行至用机器开挖河道各节应明江西藩司九江关道详候西抚部院酌核办理仰江西布政司转饬遵照并录报西抚部院冀候批示缴章并发刻日呈缴
 
　 
卷三十一　户政九商务三

　　　通商八策　　　　　
许廷铨

中国重农泰西重商道光时海禁大开泰西诸国连樯而至其中若英若法若美若俄若德若奥皆大国也然核稽历年通商册英必赢俄美必绌至光绪十六年英赢银至六千八十万之多而俄美等国各补入中国银八九百万其故何欤盖俄美等国之心思才力虽未必有逊于英而经营东方则以英人为最早英人自据印度之后即设有东方贸易公司故中国各口贸易之利英独得十之七八而其余各国仅能笼统共得其一二而已又英人来货以鸦片为一大宗鸦片出于印度俄美不能种植以分其利且与立条约均有不准贩运洋药明文而于中国所产之丝茶则不能不运以归此英之所以赢俄美之所以绌欤然中国虽岁得八九百万于俄美而以赢补绌尚岁有四千余万之多苟不力为整顿将国日益困民日益穷江河日下恐有不堪设想者然风气既开而欲闭关谢客使泰西诸国返改辕其势不能故今日而欲塞漏卮揽利权立富强之基不可不以振兴为要图也夫振兴之术约计有八试详论之

一广生业以裕其源也泰西生财之道矿学外有动物家言有植物家言中国以耕田为一大政而亦不若泰西植物之精英国二百年内考究地学者日精能令瘠土变肥各处之土虽一其[质]实不能同多沙之土名为硅土多石灰或白石粉之土名为钙土生泥之土名为铝土而植物学家林立斯法又辨明生植物暗生植物为两大类又知明生植物有外长内长之别暗生植物或为半微管质或全为聚泛体夫西国植物必察土地之宜与各国之性然后种植故出产日多商务日盛中国地广民稠甲于天下陕甘山东山西直隶吉林奉天黑龙江等处旷土甚多宜延西国精于植物学者辨其地之燥湿天之寒暑因其所宜教民种植不必五谷也即果实瓜菜材之类皆可树艺之设有瘠土宜参西法用石膏烂草鸟粪等物培之以助土中生物质则物产亦必甲于天下矣至于山麓数菹不可种植之处宜皆扩为牧地延西国之精于养动物者教民畜牧盖牛羊犬豕之属既饶岁歉则可济民食岁丰则可售诸他国而享其利夫物产既富则我之所需不必购求于外而诸货物自无不足之虞且可以其所余出售于人古云地不爱宝岂地之自贡其宝乎亦人力为之也

一兴商学以重其基也天下事治得其人则无利不兴治不得其人则无法非弊不独商务然也而商务人才亦有不可少者西国之于商人其教之也有素其视之也甚重制一器则数年擅其利谋一埠则国家助其力是故工心计者莫不殚精驰思逐什一于数万里之外迩者日本崛起海东设商务学校举凡一切种植制造皆步武泰西故虽蕞尔小邦有蒸然日上之势中国讲求西学在日本之先土地之大及人民之众物产之饶又远过之而商务无起色者则以有治法无治人也愚窃以为必欲　国家多设艺学以教导天下非惟无其资亦且无其师古人云善为国者因其势而利导之为今之计莫如使出洋大臣及中国所悉领事官劝谕华人之在外者如旧金山澳大利亚秘鲁日本以及南洋诸岛皆遣子弟就近学习其能兼有外国之长通达当世之务则不次用之即于生物植物制造矿务等学习有一技亦许来华献技果其有功于国有益于民可用以夺西人之利亦必与以执照许以若干年独食其利不幸而有所匮乏则出资财以辅助之有所谋夺则出谋力以保护之夫彼生长外洋习业既便而又可获大利于中国有不踊跃而兴者乎风气既开然后设立各学校则学者必多而商务可兴矣

一精制造以投其好也凡物适于用则人爱之不适于用则人弃之中国地大物博无所不有而所造之物不能行于中国中国之人爱之嗜之争相购求者则以物之适用不适用故也西人制造不拘一格必因人之欲随俗之宜而与为变通故爱之者众而销路畅中国宜派精敏之士若干人游历欧美诸国凡其国中所食之物所用之器一一考其制度求其制造之法苟中国有是物料亦可仿而为之则非惟可以塞彼之来且可运往以分其利如瓷器之精细坚致西人皆以中国为最今通商三十余年不能为出口一大宗日本瓷质松脆远逊中国而出口之数目增且行于中国亦以适用故也中国苟能变通旧章仿泰西各式制为杯盘器皿以与交易西人乐其适用断无不欲购之者他如棉花羽毛之类中国所有也亦可织为呢布甘蔗萝卜山芋之类中国所有也亦可煮之为糖葡萄苹婆之类中国所有也亦可酿之为酒盖投其所好以制一物则一物之销路畅以制百物则百物之销路均畅矣

一宜制洋土以塞其流也鸦片之入中国为害最巨为漏卮亦最大道光时林文忠公欲烧毁之遏绝之其识甚卓其志甚坚然迄今五十余年嗜之者且天下则其不能禁之也明矣故有心世道者默窥世运俯察事势莫不幡然变计以为与其厉禁空悬使洋人擅售之利不如教民栽植使中国夺产土之权是故近数十年中国出土之地甚多　国家亦收土浆之捐已隐许民以种植矣顾土浆之出岁增而洋药之入不见其减者何也说者谓印度地近赤道与中国气候不同故其性亦异而不知非鸦片为罂粟子壳所放之汁波斯国名为阿非恩亚喇伯谓之阿非乌末欧洲各国谓之阿比由末以土耳其所出为上印度次之化学言家言其所含生物质有十一种而各质内功力最大者为穆尔非尼其性能感动然考印度所产所含穆尔非尼仅百分之五土耳其所产中含莫非尔尼有多至百分之十四分有余者英法德等处所产中含穆尔非尼有多至百分之十六分至二十八分者可知穆尔非尼之多并不关乎地气之暖也印土之所以浓于土浆者意者由收浆制土之法有异耳愚以为中国不开种之禁则已如欲种以夺西人之利莫如选民间聪俊子弟给其用度遣往印度学制土之法又用重价聘请印人之精于制土者来华教习务使中国所出土浆无异洋药而后已则嗜之者何必舍土浆而爱洋药哉又为严定章程种于荒地者听种于熟田者罪不赦则五谷无伤也奉法纳捐者听违法逃捐者罪不赦则税银无亏也夫不伤五谷不亏税银而银泉流转仍在中国不致岁以数千万流入外洋则所夺英人之利岂浅鲜哉

一整丝茶以专其利也中国出口货以丝茶两项为最大顾近来西洋之意大利法国东洋之日本并皆出丝英之印度锡兰以及日本其茶叶亦日新月异而岁不同中国之业茶丝者大有愈趋愈下之势近数年来富商大贾之亏折倒闭者不可数计不知天下之利权无定人之货物精于我则利为人夺我之货物精于人则利可以为我专也考中国蚕力较各国为大中国蚕性较各国为纯据法国格致家云查得中国各种蚕身内具克柏司格其病名为伯撇灵凡蚕及蛾茧与子均沾此病且查各种蛾茧内并有他病如法拉斯利特其一耳倘系西国之蚕染此病状断难生子即生子亦未必能为蚕而中国送来之子竟能养出且能挑得无病之蚕成蛾成子可见中国之蚕其力较他国为大又近有英国医士安多罗验得锡兰印度之茶饮之易生疾病中国茶则饮之无疾可见中国之茶其性较他国尤纯中国苟能用奥国养蚕公院之法以育蚕用巴斯陡之法以防伯撇灵则出丝必佳苟能用印度机器以焙茶不使有过焦不及之弊则茶味必佳安有丝茶之利遽为外人所夺也哉

一广贩运以夺其权也泰西各国自与中国通商皆能涉重洋历风涛运其所有以售于我又能载我国货物以归其国其有出口进口之货均无需乎他人代运者考各国商人航海轮船英国为最多其余若法若德若美若日本亦莫不设有公司轮船往来于中国各海口中国近来风气大开二十年前已有招商局之设以分各洋行之利然但能分内地贩运之利而已而于海外诸国之地仍缺如也愚以为宜推广商局添置轮船以夺其载运之权始则试之于南洋诸岛如槟榔屿新嘉坡苏门答腊等地华人之经商于彼者甚众当必有利可获推诸日本之长崎横滨越南之西贡英之印度锡兰新金山亦可相继而往又推而远之然后及于欧美两洲各大国彼民所欲我能运之以往则洋商无抑勒之权彼国所有我能载之以来则洋商无居奇之柄不独此也中国既有出洋轮船则各国之海道必熟沙线必明其舵工水手即可备两洋兵轮之选商务之兴犹小焉者也

一严禁令以作其气也西人经商资本皆巨其大者数千万其次数百万最少亦不下数十万此岂一人一家所能有哉亦股分为之也中国官长深知股分之利数年前凡开矿等务无不许人纠股措办顾任其事者鲜实心实力之人或任意浮销或隐行吞没而　国恩宽厚未闻严惩一人以儆效尤是不啻民有向股之心而止之民有入股之念而拒之也愚以为中国欲兴商务非广集股分不可欲集股分非定浪费吞没之罪不可查泰西经理公司之人皆由股东保举设有亏空即以其股本抵销中国宜略师其意凡总办以及司事除厚给薪水外有任情挥霍吞没银两等事一经告发即以家产抵偿如无物可抵照骗窃抢例严惩其罪其有存心公正任事之后着有成效者或加以冠带或赐以珍物以荣宠之则股银不至受亏矣此亦辅翼公司之一法也

一严察识以杜其弊也泰西重商国家之贫富强弱皆系于商务之兴衰如出一货而销路不广制一器而购者寥落国家必为之设法防维使商务大局不至因以败坏昔年印度国主因蚕业中衰曾遣工头一人入法国养蚕公院学习可知外国于民务在在留心惜印国蚕力本弱未易挽回耳中国官与商隔凡商之所为上皆听之而商人见小不惟不肯求精往往不顾大局搀杂伪货以致销货日绌商务大坏中国如设立商务大臣凡出口货之渐减者宜与精通商务之人推求其所以渐减之故或因地力之渐薄或因人力之不齐或因奸商之以伪乱真以贱充贵而为之施补救之术立整顿之法则中国所产之货既可日精即中国商务自可日有起色也

　　救商十议　　　
柯来泰

今之天下一通商之天下也然所谓通者不仅以货物之有无相交易也必彼有以来我有以往始可谓之通也中国自古重农而轻商故视商务之盛衰漠然不加喜戚于其心同治间创立招商局以与洋商争江海之利以为中国转贫为富转弱为强在此一举然限于一隅未揽全局焉能与环瀛各国并驾齐驱争雄海上自中西互市以来洋商之嬴中国银钱者动以亿兆计而英国商务尤为诸国之冠夫英之所以能旺盛者以英之局厂商舶多于各国而英尤擅鸦片之利次则洋布羽呢煤铁等物亦莫盛于英此诸国之所以不能争胜也即以鸦片一宗而计之每年销数总在十万箱之谱可嬴中国银六十兆以土苴易我金银其害更甚于日用各货此为漏之最大者久而不塞将有竭泽而渔之虑从前丝茶销路畅旺尚可抵敌今则日疲一日渐形塞滞茶则有印度锡兰日本出产渐多香色俱美洋茶日盛华茶日衰前次茶商英为多近数年惟俄商争购稍可补救不意今年华茶运至俄国均有油气销路不合转运至英减价求售折耗必多恐明春俄商亦复裹足矣查光绪七年印茶出四十八兆磅运英者四十五兆印度相去较近茶价虽昂水较省故英商多舍中而就印幸而印锡均产红茶中国绿茶之利不致尽夺然日本则多产绿茶倘日茶盛行中国之茶势必窒塞不销俄商之所以踊跃由俄无产茶之地倘将来印俄铁路联落则运费轻便恐俄惟向印锡购采而中国茶务愈不可问矣丝则有意大利法兰西日本加意剔选缫制极精已骎骎乎效中国之长夺中国之利核之海关总册销数虽不致大减而商家岁岁亏耗人人折阅几有一蹶不振之势光绪九年日本因丝商生意不旺农桑务省即设法整顿颁发联合章程不十年蚕丝顿盛查出洋丝数同治八年祇七十三万斤光绪十四年骤增至四百六十八万斤商业日隆利益颇厚而中国丝业遂为之倾挤统稽中国商务入口以洋药洋布为大宗出口以丝茶为大宗丝茶为中国自然之大利疲若此可不寒心今欲挽回其大端有二入口之货纷至沓来必思有以分之出口之货衰弱疲滞必思有疏之但能以中国之货足抵洋人之货出入不甚悬殊即挽救得其要领矣惟中国商情涣散往往胜不相让败不相救各谋其私而甘授洋人以垄断之利数十年前后一辙遂为洋人窥见症结得以左之右之操纵在手而商务遂一败而不可救华商之受病在此洋商之得利在此此则非　朝廷仿行洋法特设专官统筹全局妥立章程不可今略拟一纲十目条列于左特采择献芹负曝亦聊以效一(纲)得之愚焉耳

一商务宜设专官也古有司市之官所属有司官而司市为之统凡平价设争悉市官任之汉唐以下盐铁茶马皆有专官泰西风气质直犹近中国古制如英有掌本国商贾事者有掌印度公司事者欧美各邦大都皆有商部之官统驭商政令中国亦宜略为变通创设商务官员经理商贾制货运货出入交易开拓市端口各事而统之以通商大臣此乃以今师古非用夷变夏如总理衙门亦昔无而今有盐运司亦专理盐商事务目今地球万国通商殆遍其局面百倍于曩昔而可以商务为无足轻重欤既有专官则物产之盈虚销路之通塞市情之衰旺皆有所稽核利当兴则兴之弊当革则革之竭力经营十年之间风气必然大变西国见我办事合彼西法自然不敢轻视且商盛则国富国富则兵强此中消息关系极大此乃振国之纲若其条目约有十端缕陈于下

一莺粟宜择地[栽](裁)种也鸦片之流毒虽孺妇知之然瘴遍地骤禁不得则与其与洋人以专利何如稍弛其禁变通办理犹可杜塞漏查五印度产之处皆孟加拉国所辖所产土尽数归官揽辨运至中华约六万箱另有印度内地所产由迷望出口约四万箱英收其税销售中国约有八九英共获税饷四千余万圆而洋商之利不在其内近来波斯亦拟栽种莺粟约全国四分之三倘中国吸食渐多则销路愈畅其银流出外洋难以计数今既不能禁惟有自种之一术但须经官办理择荒瘠之地教民垦种示以限制断不至有谷产倘能土药多出一分即洋药杜塞一分岂非补救之妙术乎

一洋布宜购机织造也中土本系产棉之地除蚕丝紬之外布疋衣被天下自洋布入口货美价廉相购用遂被侵灌内地穷民几不能以自食光绪七年西报英国正月内洋布往上海者价值六十三万八千八百十一磅一月如此一年可知更有别口别国之货乎夫耕织为天下大利乃尽为所夺民生焉得不匮彼洋商贾中国棉花而犹能得利者其货皆以机器织造故工省而利溥今拟于海疆大埠开局自织销运内地夺回洋人之利还之中华凡货壅则价贱彼见无利可获庶不致有喧宾夺主之虞矣

一宜设厂局制造杂货也洋人心计甚工除洋布大宗之外一切日用皆能体华人之心仿华人之制如药材颜料瓶盎针钮肥皂灯烛钟表玩器悉心讲求贩运来华虽僻陋市集靡所不至今中国宜于洋人所喜者亦悉心制备以扩销路而启利源如酒蔗糖加非可可磁器紬刻竹镂牙中华所擅者刻意精制运往销售以觅外洋之利如日本亦亚洲之国近来仿造皮酒胜于欧制为洋人所喜安见华人智巧必出倭奴下耶

一宜尽地利培植物产也洋人至中国购办生料运回国内加工制造复贩来华以求利益可见中国物产富饶皆可变易金银惟货弃于地则人事有所不尽虽造物亦无可如何今宜于山海水陆竭力搜采加工种植如果实蔬菜必选佳种滋培壅护必令丰收金铁铜铅尽力开挖置炉镕炼必求精足推而至于皮革杞梓鱼鲊肉脯无不慎加选择精益求精使土货畅销盛行则出口多一分货即入口减一分利惟在下之习尚全赖在上之转移及今振顿求艾可期倘因循坐误则惟视财源之流出外洋束手坐困而已

一丝茶宜联合一气也中国商货以丝茶为最巨其所以连年亏折者以不能齐心协力也洋商则反能一气联络如茶市英商照会俄商不许放价抢盘俄商即允照办理今既知其受病之由则必思所以救之之方救之何如亦惟有联络之一法华商资本既薄又放胆多做揭借庄为息制缚洋商抬价则尽力多囤一旦跌价则又急思脱手又有奸商作伪搀杂故授洋人以口实任意挑剔颠之倒之一任洋人之所为播弄华商血本不竭不止此皆华商心志不齐之故也今宜于上海汉口各立公会推一公正干练之人为会董另选数人辅之逢茶丝开市严定划一章程各商皆遵守不准轻本多积不准跌盘贱售不准增价购货不准搀杂作伪违者罚之中国但能于丝茶两宗振顿得法其余各货虽有蹉跌不至牵动大局而其源又在精制作如丝则讲求育蚕必须仿巴斯徒拣择无病蚕蛾方法缫制茶则讲求培植烘焙苟能事事考究则物产精良洋人自能出价愿购又何患不获厚利也哉
</div>
    <div class="pagination">
<a href="皇朝经世文三编_page35.html">上一页</a><span>...</span><a href="皇朝经世文三编_page31.html">31</a><a href="皇朝经世文三编_page32.html">32</a><a href="皇朝经世文三编_page33.html">33</a><a href="皇朝经世文三编_page34.html">34</a><a href="皇朝经世文三编_page35.html">35</a><span class="current-page">36</span><a href="皇朝经世文三编_page37.html">37</a><a href="皇朝经世文三编_page38.html">38</a><a href="皇朝经世文三编_page39.html">39</a><a href="皇朝经世文三编_page40.html">40</a><a href="皇朝经世文三编_page41.html">41</a><span>...</span><a href="皇朝经世文三编_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
