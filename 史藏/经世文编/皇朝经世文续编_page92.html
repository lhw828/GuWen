<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 92 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 92 页/共 192 页</h1>
    <div class="content">
　　遵议安置川商整顿淮纲疏　　　　　　
沈葆桢

窃维古今财赋之源。自丁漕而外。以盐榷为大宗。淮南额课甲于天下。乾隆年间。两淮每年解部正款。极一时之盛。每遇大政。如扫荡伊。平定金川。淮商捐输饷银自一百万两至三四百万两不等。　　　天语褒嘉。载在典册。此固　　　列祖　　　列宗缔造之宏规。亦亘古不磨之良法也。自粤逆倡乱。长江梗阻。前署湖广督臣张亮基奏请借拨川盐行楚。而盐法一大变。咸丰末年。两淮废土亭荒。商逃困。几荡然矣。同治初年。前两江督臣曾国藩克复安庆。奏定淮南新章。迄今十有余载。第因奏复引地。迄未果行。两湖销盐。尚不及定额之半。而通泰二十场。产浮于销。递年积压。几无隙地以容之。臣于上年十月任。迭据场商运商联名公禀请复楚岸。值此滇黔肃清。川省自有本管引界。前所借销淮界。不应久假不归。臣正与兼署湖广督臣翁同爵咨商会议间。接准部文。议覆御史周声澍禁川复淮一折。并安置川商整顿淮纲之法。酌拟章程五条。奏奉　　谕旨准饬臣等实力奉行。伏查部臣统筹全局。就盈虚之数。酌损益之宜。实属一秉至公。规画久远。昔汉臣司马迁之传货殖曰。太上因之。其次利导之。其次整齐之。今以淮盐固有之楚岸。仍令归淮。因也。以川盐应销之滇黔。责成川运。利导也。今川省查封私井。令楚省复设巡卡。令淮南讲求煎炼。各杜其獘而整齐之也。臣所谓关系　国家大计者。谨以裕　国利民两事。为　　　皇太后　　皇上缕晰陈之。查楚省抽收川厘。湖北每年报部一百五十余万串。约计合银不足九十万两。淮盐销楚岸一引。从前奏明可得厘银六两三钱有奇。嗣于分界案内。减收一两二钱。实收银五两一钱二分七厘。加以课银每引由督销局收银一两一分三厘。共收银六两一钱四分。复引地后。每年即以增销十五万引而论。可收银九十余万。臣拟令淮商每年包完鄂饷银九十万两。如销足十五万引。即以厘课全抵鄂饷。万一销不足数。另由淮商按引摊赔。必使鄂饷收足九十万两而后已。幸而溢销。其厘课亦尽归鄂饷。使鄂省费一分疏销之力。即获一分疏销之利。由督销局随销随解。不由运库转拨。使鄂省无蒂欠之虞。其湘省禁川后。淮销必畅。所增淮厘。每年断不止如川厘收钱三四万串。毋庸另议津贴。是于楚省饷需。必大有裨补。非仅毫无所损己也。淮南自定新章。运商获利颇厚。前此招之不来者。今闻收回引地之信。趋之如骛。将来增引时。必须收捐掣签。方昭公允。曩者认运各旧商。如清水潭。直省赈济。本省工赈。均已缴过捐项数次。始准常年办运。今新商事同一律。楚岸引价尤昂。此项捐输。以每票收银数千两计之。必可集成巨款。藉充中外紧要之需。所谓裕　国者此也。

盐为民生日用所必需。少则淡食。多则壅滞。故立法之始。必先计户口之数。以定额销之数。计额销之数。以定额产之数。场与岸呼吸相通。首尾相应。方持久而不敝。乃淮额未复。而淮产日增。无怪场有岌岌不可终日之势。前数年非不急图规复淮界。其如滇黔不靖。川盐亦无出路何。是以湖广督臣李鸿章四川督臣吴棠交章陈奏。川盐不可遽停。湖广督臣李鸿章力主淮引未能骤复。并非意存畛域。实有万不得已之苦衷。现在情形则与前迥别。正当乘此机会。移侵楚之川引。转而复滇黔之旧额。譬之客民。初因无籍可归。不得已而赁田耕种。一旦本籍自有可耕之田。断无舍己耘人之理。傥不此之图。恐再阅数年。如云南之昭通。贵州之贵阳等属。例食川盐口岸。其民断不茹淡。将另为他商所占。彼时川淮交受其困。恤淮则川患生计之绝。袒川则淮滋铤险之虞。煎丁捆役以及船户人等。两省奚啻亿万。同时怨望。难保不句串巨枭。激而生变。御史周声澍原疏。部臣覆奏。皆有见于淮商今日之病。即川商前车之鉴。欲求两全之策。必于此时急图收复淮盐引地。并复川盐引地。庶川淮商民。各得其所。源源办运。视为世业。所以息目前浸灌之争。利犹小。所以弭日后无形之患。利尤大。所谓利民者此也。或者谓淮盐不如川盐之白。难强楚民弃美而就恶。抑知食盐者以盐味之浓厚为美。不以其色也。贩盐者以盐质之干洁为美。亦不以其色也。盖味浓厚。则一勺之盐。可抵两勺之用。质干洁。则行远无卤耗之亏。臣到任以来。户场商。环诉哀吁者。殆无虚日。臣谓上策莫如自治。求人必先反己。周谘博访。咸谓淮盐质胜于色。腊月腌物。交春不变。本为楚省所重。年来场商以资本占搁。不暇精求。场员以泄沓成风。不复过问。丁只图多煎为利。火候不齐。煎成委之于地。与涂泥为伍。由而场。无所遮蔽。沿途风沙雨屑入之。收垣后。为其不销也。愈不知爱惜。践踏焉。飞洒焉。出运后。又有船户之搀和。子店之作伪。并有参以石膏者。而盐味不可问矣。场产向有定额。嗣因有产不及额者。乃改章以现产之多寡。为配运之多寡。所以励溢产而戒短额也。各场垣遂相率虚报。彼此效尤。拙者积年老堆。纤毫不动。巧者随收随运。余卤未干。水贩领一包之新盐。逾旬而仅得九折。而盐质不可问矣。即如余东吕四所产。向为淮南各场之冠。其白与川盐匹敌。乃因尽收尽运。盐新而卤耗多。湘鄂水贩交弃之。愿取其色低次而质干洁者。则谓楚民偏重盐色。此耳食之言也。实则淮盐累年滞销。无力加意讲求。失其本来面目耳。臣窃念积獘已深。莫可穷诘。不得已宽其既往。派委坐补江西督粮道段起。江苏候补道庞际云。带同廉干委员。分赴通泰二十场。逐堆清丈。丈量准。而虚报之獘绝。虚报绝。而盐之等差。方按籍可稽。该道等不避劳怨。破除情面。竭两月之力。躬历各场。一律查竣。

臣饬取各场样盐。亲自查验。其积年老堆。干洁纯净。质味均佳者。亦复不少。已令先尽老堆派运。不使新堆蓦越。老堆尽后。来年之新堆。又成老堆。则水贩转输。无渗卤之耗。责成场官严饬户场商。多购芦席。凡煎盐堆盐之地。均令下有衬垫。上有遮蔽。即由而垣。中途亦护以芦席。俾御风雨。此后出场之盐。仍有盐味淡盐质杂及多卤耗者。商革官参。夫而后再严沿途之搀杂泥沙。并禁到岸之减扣斤两。责成淮南总局仪征盐栈及各岸督销局。层层钤束。冀挽积年之獘端。以便两省之民食。至川盐行楚。售价本贵于淮。以厘重也。今拟撤卡停厘。嗣后川价益轻。难保川私不抵隙而来。多方浸灌。湖北之平善坝。实为川淮毘连扼要之区。必须专派大员。调集船。实力扼堵。此外何处宜设专卡。何处宜设分巡。臣断不敢以湖北有督销之责。稍存推诿。一切巡缉经费。亦当由淮商筹措。责成现办湖北督销局广西补用道程桓生。选派熟悉地势之委员。前往各该处相度机宜。妥议通禀。会商川楚各督抚臣和衷妥办。李鸿章翁同爵王文韶皆素抱公忠。心存　　君国。接到部臣此议。必能力破疑。恪遵成法。盖鄂省所虑者。饷项之不足耳。今则饷有来源矣。川省所虑者。边引之未复耳。今则盐有去路矣。是规复淮引。在川楚并不难行。于淮纲万不容缓。相应请　　旨敕下湖广四川各督抚臣遵照部议。从速办理。俾淮引早复一日。场早纾一日之困。　国家早收一日之利。大局幸甚。理合缕晰恭折具陈。伏乞　　圣鉴。

　　淮商遵完川鄂饷银请立限收复楚岸疏　
沈葆桢

窃收回淮盐引地一案。钦奉　　谕旨。令臣等妥速会商先期奏定等因。当经分咨各督抚臣。一面饬司督同淮商筹议去后。兹据运司欧阳正墉取具各商切结。加结详覆前来。臣查淮南额重课繁。取资于两湖者居十之六。两湖引地。为万煎丁所托命。亦千古盐法之常经。今通泰二十场。山积尘封。几无隙地。情之急迫如彼。部议之严切如此。司淮鹾者。居今日而不图规复引岸。上无以循　　　列圣之矩矱。下无以拯穷海之生灵。清夜扪心。可胜负疚。顾禁川复淮。前督臣曾国藩马新贻均奏荷　饬部议行。而迄未就绪者。滇黔军务未靖。川盐无所归宿。各省筹饷。同一紧急。为淮计。无暇为川鄂计。顾此则失彼。此川鄂两省。所以不得不交章请缓也。现在川省运黔边引。业经四川督臣丁宝桢筹借巨款。官运商销。在川且存让淮之心。在淮敢吝贴川之费。传曰。以欲从人则可。书曰。同寅协恭和衷哉。是欲复淮。必须事事为川鄂设想。方合同舟共济之谊。臣博采议。集思广益。熟筹三事。敬为　　　皇太后　　皇上缕析陈之。一曰包饷宜信。就淮南饷事而论。每年部拨京饷四十五万两。尚未能解足八成。他如出关紧饷。贵州甘肃乌城东三省等处拨饷。或酌量解济。或丝毫未解。支绌至此。岂有余款可筹。然既经户部议令包完。论成本未免骤增。论公义实无旁贷。在谋盐票不得者。闻有加引之说。辐辏而来。虽勒以重捐。亦其所甘。然谋夫孔多。未必能守此大信。窃思商循族世之所鬻。甘苦备尝。所筹必远。与其招新商。终不能为万众无遮之会。不如保旧商。可以巩百年不拔之基。臣督同运司传集众商。许尽鄂湘原认之引。循环转运。不再另增新引。以挠其权而夺其利。各该商仰体　朝廷德意。情愿每引摊缴银二两。鄂湘两岸。近年本可销淮盐二十万引。禁川以后。以增销十五万引计之。共可销三十五万引。每引二两。可得银七十万两。加以原奏课厘九十万两。共合一百六十万两。拟以一百万贴鄂。六十万贴川。鄂省向收川厘。分正税加税公费三项。加税内有分解淮局之款。统在此百万两中。查照向章。分别抵扣。每年包缴之银。由督销局按月分解。责成淮商于年终截数统算。缺则如数包纳。溢则留备滞销。业与各该商坚明约束。取有切结达部。将来淮商短缴丝毫。微臣愿当其咎。此恪遵部议开诚布公先示大信之办法也。一曰定限宜豫。淮南场。盼引地之复有年矣。一旦议禁川盐。不啻久旱之遇甘雨。朝发令而夕奉行。犹苦其缓。情也。亦势也。惟川盐运鄂。所以胜淮者。淮售现银。川收期票。历时既久。帐目滋繁。非宽以岁月。无从清理。即川省修复边引。亦断非一蹴而几之事。 

夫趋利每败于欲速。而用志尤贵其不纷。川盐自井次起运以达宜昌。完税后分赴荆襄等府。若先禁其出售。则旧积者何由归本。若先禁其入楚。则已运者势难折回。臣悉心酌议。应以此折奉　　旨之日起。立限一年。截止川盐出运。以清其源。自截止出运之日起。再限六个月。一律运竣。自运竣之日起。再限六个月。一律销竣而其流亦清。傥已届限期。而川盐尚有尾数存岸。或由川商核算成本归淮商收买搭销。以免轇轕。亦两全之计。截止川盐起运之日。即平善坝设卡之始。设卡后。限内有票川盐。由卡验明。仍归鄂省照常抽税放行。淮南应于鄂之宜昌樊城。湘之澧州等处。酌设督销淮盐分局。仍归总局统辖。俟到岸川盐售销过半。方将淮盐运往各分局先行储备。全数封存。俟川盐限满销竣。方准接售淮盐。如此宽以两年。则川商旧欠可陆续收回。川井新盐可陆续减运。彼时开办边引。官运商销。必已着有成绩。此遵部议不求速效次第就理之办法也。一曰用人宜慎。既禁川盐。必停川厘。川厘既停。贩则利其本轻。民则贪其价贱。难保私枭不乘间抵隙而来。引地既经收回。责商包饷。淮商命脉所系在此。川鄂饷源所系亦在此。关系既极重大。筹划不厌精详。大概以不扰民为第一要义。而关键在乎用人。用人当。则缓急张弛。悉中綮。自能民怀德而枭畏威。臣拟拣选廉明精细力持大体道员。先行商诸湖广督臣李瀚章。必求彼此深信。再行会同奏派。在平善坝设立缉私局总理其事。应如何添造船。如何抽调旱队。如何设立分卡。如何拣派委员。统由该员届时妥议通禀会办。襄阳一带。为潞私浸灌最盛之区。亦应派员前往联络地方官。力筹堵缉。以后湖北四川州县。协同淮南缉私。为淮出力。与为川鄂出力无异。三省合为一家。随时会商。勤者奖之。惰者汰之。此遵部议用人得当私净官行之办法也。至淮南盐色。自去年清理场垣。先尽老堆捆运。臣日与场局各员加意讲求。未尝片刻懈弛。现在运鄂之余东吕四石港金沙伍佑各场盐斤。卤净质洁。渐可与川盐相敌。向来色次场分。经现署泰分司许宝书饬取各场原卤。用灰重淋一次。调集丁入试煎。呈验盐样。一律洁白如霜。所加工本。每斤不足一文。考究既精。整顿尤易为力。臣已饬分司场员。如法煎炼。兼以盐色之高下。定售价之低昂。别场员之勤惰。鼓舞而督责之。以期盐色蒸蒸日上。断不任其以低次卤重之质。自取滞销。夫运盐者商。食盐者民。从未有不便于民而商能获利者。傥禁川之后。淮局以低盐充数。致鄂民有食贵食恶之苦。臣愿受湖北督抚臣参劾。不敢置辞。臣以二百余年固有之引地。费百数十万各商之血本。披肝沥胆。求助邻封。岂好为苟难哉。实有鉴于　　　祖制必不可违。部议必不可更。　国计必不可误。户必不可无以为生。万不获已之苦衷。当为川鄂所共谅。臣一面具奏。一面咨商湖广四川湖南各督抚臣。将臣所议各节。是否允洽。秉公妥议。迅速覆奏。并咨明臣处。以便会同次第开办。仰副　　圣主整饬鹾纲之至意。

　　复核两淮包饷立限收复引地疏　　　　
李瀚章

窃淮盐规复引地一案。奉　　谕旨令臣等妥速会商先期奏定等因。当经恭录分咨各省督抚。臣因此案应由两淮盐政立议。臣等互相斟酌。意见相同。方可举办。故未敢冒昧覆奏。光绪三年十月二十日。准两江督臣沈葆桢咨开。收复引地包认饷银业经议定章程。一面具奏。一面咨请将各节是否允洽。秉公妥议覆奏。并折稿一件咨送到鄂。复经檄饬布政司盐法道核议去后。佥以未能允洽。仍应变通展缓。详请具奏前来。臣又博访周咨。虚衷参酌。查沈葆桢原奏内称。现欲复淮。须事事为川鄂设想。臣敢不披沥悉陈。处处为　国计民生设想。兼为淮商设想。以冀策万全。推行无獘。查淮盐以六百觔为一引。五百引为一票。每引商本银十一两四钱三分。课厘银六两一钱四分。共银十七两五钱七分。每引售价银十八两。仅获利银四钱三分。今因包认饷银。每引摊银二两。计短银一两五钱七分。商贾惟利是图。断无甘心年年亏折之理。加以淹消滞跌。何处取偿。事不近情。岂能共信。淮商深知其獘。故延宕将及一年。未包认。直至部文催迫。乃始勉强具结。仍俟两年以后。川盐销尽。方为完纳之始。商情之不顺可知。况川厘停后。川盐按淮引计算。每引骤减银九两三钱二分。失业之众。觊此厚利。何事不可妄为。曾国藩有见于此。故拟加重川厘。徐与相敌。曾国藩百计增之。沈葆桢一旦停之。是为川商开一利源。必至地皆私。淮南并不能保其原有之引地。臣虑其困运商也。运商亏折既多。势必停票不运。场商无奈。惟有减价跌售。沈葆桢札饬运司。有设卡添巡办公经费。统由场商筹备。由栈扣缴等语。前项事宜。均须于引地未复。川私未禁以前。预为布置。积存垣厂之盐甫谋销路。尚未开纲。乃使先措巨款。是欲调剂之而反朘削之。臣虑其病场商也。鄂饷百万。川饷六十万。均系实收确数。川且不论。即以鄂论。凡川盐到岸。必令完清厘税。始准营销。淮盐包认之银。亦应于入境时一律预征。以昭公允而示大信。否则以现钱易赊账。智者不为。沈葆桢前奏九十万之课厘。与此次所定七十万之摊派。虚数徒悬。实银何在。臣并决其必致短绌者。以沈葆桢札饬运司。有统于售盐后由局抽解一语。该商等迫于威令。其敢于包认者。亦恃有此层。将来售出若干。扣缴若干。售不足数。即解不足数。该商等亦不任其咎。是有结与无结同。岂能共信。在沈葆桢必谓淮厘售后完纳。系曾国藩所定章程。不知此乃江路甫通。金陵未复。创办伊始。暂予通融。文内声明祗有初行时略为展缓。权宜之制。未可永远遵循。沈葆桢原奏内称鄂省以厘加税。内有分解淮局之款。统在此百万中分别抵扣等语。查鄂省川课十八文。向于加税五文项下。分半充饷。分半归淮。最旺之年。岁收百二十万见于户部原奏。近日收数渐减。而光绪二年分尚收至一百八十二万五千串有奇。除解淮局钱二十六万一千九百串外。实在充饷一百六十二万三千一百串零。臣前疏所称一百万两。已将解淮之款提出不计。岂可再于此中。分别抵扣。

目前京协各饷。刻不容缓。如沈葆桢所称立限一年。截止川盐出运。再限六个月运竣。六个月销竣等语。川盐截止出运以后。来源已绝。课税无出。此一年中。鄂省支发各款。已属悬而无着。沈葆桢又称包完以后。统于年终截数统算。缺则令商补纳。届时短绌过巨。凭何取挹。盐未售竣。凭何完缴。纵令勉强抑勒。其事已在来年。且来年又有包认之银。旧欠新逋。层累日积。终归无着。臣虑其误　国计也。川省井商。本由招募。赖其济饷。底定东南。昔也设法招徕。今忽痛加堵剿。于理未顺。势本难行。曾国藩前建复淮之议。奏内亦云川引归淮。虽紊纪纲。实有万难遽变之势。诚笃论也。荆襄各属军民食川已久。忽改令食淮。以民间日用之需。强所不习。必至惊疑。如果加以抑派。势且比户骚然。臣虑其蹙民生也。沈葆桢称两年以后。限满尾数。由川商核算成本。归淮商收买搭销。似是两全之计。然川盐如积山。万一蜂拥而来。淮商已认百六十万之饷银。又须筹数十万金以资收买。未必有此巨本。势必抑勒减扣。酿成事端。且从此搀杂不清。贩串则多获九两有零之重利。运淮则坐亏血本一两五钱七分。相去何啻天渊。奸商改贩川私。借口搭销。更难究诘。况川省托业井者。不下数十万人。沿江栈夫船户又不下数十万人。不逞者居其大半。闲杂苗猺。赋性凶顽。别无恒产。上年一闻禁川之信。蠢然欲动。臣途次目击心忧。不及徐俟接篆。遽有条奏。实由于此。若辈知之。始就驯贴。李鸿章吴棠翁同爵文格丁宝桢历次奏陈。以为大虑。今拟堵绝川私。添造船。召募旱队。如临大敌。万一铤而走险。计惟悉数歼除。是以百万生灵惨投锋镝。绝民生计。势必至于横决。其患恐不止鄂川两省。目下西陲未靖。海防吃紧。甚至借及洋款。何堪再办军需。臣虑其激事变也。伏思川淮分界章程。本系臣与曾国藩会商奏定。原议准川营销五府二州之地。归还淮纲。须俟黔滇边引一律畅销以后。而仍以体察情形不戾时宜为主。现在川省官运黔盐。甫经试办。成效未睹。丁宝桢奏济楚销路。未可遽停。请俟积引销竣。再行办理。该督籍隶黔中。深知兵燹后户口荡然。猝无把握。故欲需以数年。诚恐黔销未畅。济楚先停。川省亿万众无所归宿。别滋事端。如导水然。支河分泄。巨涨自消。强遏其流。必致横溃。臣愚以为当以滇黔课收如额之日。为禁川立限之始。不当以沈葆桢此案奉　　旨之日。即为立限之始也。臣与曾国藩昔年奏定分淮之界。不准川盐侵入分寸。分川之界。仍令淮商酌设子店。拨售零引。原欲民习惯自然。逐渐进步。彼此斟酌。具有苦心。乃后任两江各督臣徒慕收复之虚名。不求立法之本意。自曾国藩故后。襄郧等处。遂无人运盐前往。良规中废。人咸惜之。前本因川淮盐色。优劣判然。致难畅销。

今沈葆桢奏称。现饬分司场员讲求煎炼。可与川盐相敌。两淮既有此洁白如霜之品。何不早济楚民。必迟至禁川以后。应请　敕下沈葆桢将各场提净之盐。酌配自变量。运赴襄郧等五府一州。与川盐一并营销。作为试办。由臣随时稽查。不准在武汉黄德一带私行洒卖。致侵正引。该商等暂免摊派。成本尚轻。自必踊跃争先。可冀渐推渐广。川盐价高。难与相敌。将不禁而自绝。实釜底抽薪之妙策。与曾国藩昔年定界初心。适相符合。如数年以后。分川界内。布满淮盐。黔滇川销。亦臻畅旺。届期或议禁川。或尚须展缓。再行察酌情形。会商奏办。至楚督身任地方。督销缉私。是其专责。引地规复以后。一切事宜。均应仍复旧制。犹之淮厂课程。职在两江。非两湖各督抚臣所敢越俎。异日边销果畅。川票果停。旧设各局卡。应即改归两湖督臣派委节制。以一事权而专责成。愚昧之见。是否有当。谨悉心秉公妥议。恭折由驿沥陈。伏乞　　圣鉴训示。

　　复核两淮包饷立限收复引地疏　　　　
丁宝桢

窃臣接准两江督臣沈葆桢咨送。包饷立限。收复楚岸引地。并议覆部议淮商先筹银五六十万两解川。以备开办滇引之用。各折片稿到川。咨明妥议具奏。又准湖广督臣李瀚章咨送。议覆江督章程未能允洽。并附奏禁川复淮。关系数省大局各折片稿到川。臣详细披阅。在沈葆桢总理淮纲。亟图规复旧制。遂有包饷立限之议。为淮商计。兼为川鄂计。非不至周且密。臣等曷敢不秉公办理。和衷共济。顾作事必准乎人情。则推行鲜窒。求治必因乎时势。斯成效可循。如原奏所称包饷立限两事。臣愚以为名则是而实则非也。查口岸商人。领引认课。是其专责。然必引销而后课足。如引销不足额。则为积引。盐务定章。原准其分年带征。未闻令按年包认。诚为天理人情之至。夫课属正供。尚无包认之理。若饷则非商人应完之款。款非其所应完。而必勒之以按年包认。彼商人持本求利。本一而利十。犹将不足。若利未形而本先折。其谁愿之。闻今日淮商售盐。每引获利甚微。兹因复岸而勒令包饷。就现在楚岸计之。亏本实甚。亏本以谋利。淮商独非人情乎。顾或者曰。包饷既于商不顺。该商又何以具结包认。曰是殆迫于目前之权势。不得不面从以塞责。且亦熟计包认之后。即解不足数。官究无法以束缚之耳。商人狡狯伎俩。每出恒情之外。以利诱之。方且故为观望。以势迫之。决不能踊跃。现在川鄂京协各饷。恃盐厘以为大宗。若一旦舍随时有着之款。而仰息于悬而无薄之商。设使包认之后解缴不足。问之商。商则曰局中代扣。商不得知也。问之局。局则曰盐未售出。银无从扣也。不得已而咨之江督。则又曰行局饬商赶紧扣解也。彼此辗转推延。而指拨之款凭何取给。急用之时将何指望乎。此则包饷之说。诚不可据为定论也。至臣兴办黔边。本属川省分内之事。现在始基甫创。一切经营。曾无把握。安敢遽作复淮之想。且黔中兵燹二十余年。民靡孑遗。村市为墟。销路尚须新开。口岸岂能骤复。臣此次试办。实因清查边计。各引积滞过多。课羡无着。而且川东之私枭日炽。黔省之招复倍难。故极力为此。冀将川商徐导入黔。为得尺得寸之计。以维川黔大局。而创办非易。即运本一项。前奏借拨鄂东两省银四十万。迄今竟成画饼。不得已暂就本省藩盐道各库。暨各州县发商生息项下。匀凑银三十五万两。先行开办。而持此涓滴有限之本银。以筹一万数千之边引。前空后竭。办事之员。掣肘万状。即使宽以年月。尚恐不能着有成效。是以臣前奏试办黔岸。即将济楚不能遽停。预为陈明。今沈葆桢乃谓臣办黔边。已存让淮之心。遽请以此奏奉　　旨之日。即为禁川立限之始。是其急于复淮。遂不暇将今日黔岸之荒废。及臣试办之艰难。一为深长思耳。

且禁川之举。以现时情势筹之。实有万难遽行者。臣从前熟闻复淮之议。比到川后。即经派员详查。始知川省井盐积如山。而托井为生者。即自流井一处。已不下百余万众。加以船户水手。又不下数十万众。率皆贫极无赖之徒。朝不谋夕。平时即虞其滋事。刻加防闲。至向井商人等。微示以禁川入楚之意。则佥称川井之开。楚盐之行。从前皆奉文招徕。并非私办。今何以忽行禁止。必无其事。愚顽之民。众口一词。其理似胜。即臣此次议办黔岸。各井商不知底蕴。即谓黔岸举办。济楚将停万众交哗。讹言四起。经多方示谕。始就安帖。而疑团不释。心尚惶惶。夫办理黔边。与禁川入楚何与。而井商已刻不自安。若禁川之议必行。则百数十万无业之民。生机顿绝。势将铤走。川鄂之祸。决可立见。是不惟复淮不能行。将黔岸亦不能办。而乱机一动。亦恐非旦夕所能蒇事。方今西陲军务未靖。尚需重饷。而北路山陕豫各省。已成普灾。饥民遍境。赈抚无术。逃入川境求食者。络绎于途。大可隐忧。川省近接秦晋。设因此有意外之事。恐一呼四应。其害将不止于川鄂。大局所关。实非浅鲜。时势若此。更不可不长虑而顾也。至原奏谓楚岸为二百年来淮商固有之引地。而责之以　　　祖制不可违。　国计不可误。诚为至论。惟臣窃思淮南楚岸当我　　　列祖　　　列宗承平无事之时。大经大法。普天臣民同此遵守。谁敢更易。迨我　　　文宗御宇。适值东南不靖。淮盐梗塞。楚民淡食。不得不以川盐济之。其后百计招致。商运渐开。又复藉厘助饷。削平大难。由今思之。安得谓率由旧章者为是。而变通尽利者遂为非也。查此次李瀚章覆陈各情。剀切周详。洞澈利害。臣亦何庸多赘。惟沈葆桢以臣此次办理黔岸。即欲立限复淮。如果事属可行。臣等万不敢稍存畛域。置淮鹾于不问。且臣正拟疏通边引。亦可藉此一举。移济楚之商。转而运黔。事机岂不甚便。无如时势殊多窒碍。臣实不敢稍为迁就。贻患无穷。计维有实力措办黔边。俟将来销路渐开渐畅。可以与楚岸相敌。彼时川商之济楚者。或可使渐归本岸。则不必亟议复淮而淮自复。似较之目前强办。形格势禁者。实为有利无害。用力少而成功多也。至另片覆陈部议淮商先筹银五六十万两解川以备开办滇引之用一节。查沈葆桢所陈情形。似已有为难之势。臣逆揣淮商。亦恐难集此巨款。即使淮商慨允凑解。而川省以应办本岸。累及隔省商人。于理未顺。于心何安。且此时初办黔边滇岸系属缓图。但使黔岸自此顺手。逐渐畅销。则黔岸现在之运本。日后挪之以办滇。亦足资应用。正无须苦累淮商为此不情之举也。所有包饷立限。禁川入楚。窒碍难行。未能遽办各情形。臣愚昧之见。是否有当。谨据实缕悉恭折具奏。伏乞　　圣鉴训示。

　　两淮盐价难以议增疏光绪二年　　
沈葆桢

窃前办西征粮台户部侍郎袁保恒奏请各省酌加盐价一案。两次接准部咨。令各督抚专案覆奏等因。先经前署督臣刘坤一札饬运司及各盐道体察筹议。因未覆齐。是以未经覆奏。现经臣催据各司道先后详覆前来。伏查袁保恒加价之议。意在裕饷赡军。西陲需用之繁。待饷之急。无有过于今日者。臣责司鹾榷。苟有裨于度支。何敢不竭尽心力。冀效涓埃。惟盐务大纲首重疏销。而疏销莫急于便民。便民莫急于轻本。三者相辅而行。缺一不可。两淮池多广。但系产盐之区。而非销盐之地。其引界。淮南则重在江楚。淮北则重在皖豫。贩私例禁固严。而隔省则呼应欠灵。地广则耳目难及。况兵燹以后。各引地久被邻盐占销。至今未能遽复。缉无票之私非易。缉有票之私尤难。淮南近年造报盐厘。日见其减。淮北部限以八个月为一纲。从未依限销足。至速亦须十个月。方能办竣一纲。又因统计纲分。尚短四纲。故纵能稍稍提早。亦即接办新纲。并无以四个月带销积引之说。邻盐路近而价贱。淮盐路远而价贵。避贵趋贱。人情之常。若于邻界毘连之处。高淮价。而欲铺户水贩。舍贱就贵。虽法令亦有时而穷。此加价有碍疏销之实情也。盐为民间日用所必需。减一分售价。即纾一分民力。从前盐法。祗征盐课。不征盐厘。军兴以来。各省藉盐厘以济军饷。始则分抽。继归统解。淮南虽迭次奏减。而湖南湖北江西各岸。每引尚收六两有奇至八两有奇不等。淮北五河正阳两卡。每包收厘钱五百文。已历有年所。课厘并计。比较畴昔仅征课银。为数已重。楚西等岸。又因银价日昂。钱价日跌。民间以钱零买。价已暗增。日求减轻而不可得。此加价有碍便民之实情也。商人办盐。必先计算本利。是盈是亏。盈则不招自至。亏则招之不来。原奏先请每觔酌加三四文。嗣改酌加二文。夫曰二文。至少也。殊不知两淮引额。重于他省。淮北例定每引四百觔。淮南例定每引六百觔。即就每觔二文计之。淮北每引须加八百文。淮南每引须加一千二百文。无论就场征收。或随课并纳。终须归入成本核算。商力实有未逮。目前运商运盐到岸。场商收盐入垣。皆因积压过多。非守至一年有余。不能脱售。因之有卤耗之累。住日之累。银利之累。转输愈滞。折阅堪虞。与初定章时。情形迥乎不同。此加价有碍轻本之实情也。以上各层。臣就各司道之所详。证以近日之商情。参以曩时之成法。周谘博访。众论佥同。两淮课厘所入。虽未能复全盛时之旧。而每年淮南北统计。已在三百万两以上。历年报解京饷。全恃盐课。西征各军。如老湘一营。专提淮北之厘。此外如淮军月饷。江南留防各营军饷。又特拨之　万年吉地　　　惠陵等工程紧饷。皆取资于盐厘。迩来江皖滞销。大有江河日下之势。各项拨款。支绌不可言状。兢兢自守。犹虑失其旧观。万一因增价而缺销。因缺销而误运。必致课厘大形短绌。窃恐所益于军需者徒有其名。所损于　国计者深受其实。臣固不敢稍涉诿卸。存畏难苟安之心。亦何敢轻议更张。致得不偿失之患。理合据实详细覆陈。 

　　淮北额引碍难骤增疏光绪五年　　
沈葆桢

窃臣迭准部咨。自甲戌纲起。责令众商增额八万道等因。当经转行去后。兹据运司欧阳正墉督同海分司妥议。详请具奏前来。臣查增引为榷盐之美名。新商愿之。旧商尤愿之。部臣迭次督促。意在裕　国计而复旧章。臣责有专司。既足以自炫所长。又可以取悦于众。何所惮而胶柱鼓瑟。惟深味前人立法之意。参以近日利钝情形。觉美名仅在目前。三五年后。恐即流獘百出。且驯致于积重难返之势。谨以见闻所及。为　　　皇太后　　皇上覶缕陈之。商贾之挟重资以求赢者。向皆注意丝茶。而年来往往亏折。惟票盐则利微而可操左券。故转为众所争趋。然额引归旧商。票价愈昂。则愈为可居之奇货。虽重价购之而不可必得。非觊觎增引。无由搀入其中。由是有游手好闲之徒。希冀钻营得票。转卖渔利。捏造商名。迭赴分司运司以及臣衙门百计禀求。或以捐赈请。或以助饷请。更端尝试。遇事生风。所谓新商愿之也。新商不能搀入。遂疑旧商从中把持。殊不知果拟增引。舍掣签别无他法。新商可掣。旧商亦可掣。新商事事草创。获利犹迟。旧商则因山为高。轻车熟路。譬如去年办百引。今年办二百引。其用费不至于倍之也。而获利则当倍之。所谓旧商尤愿之也。历任督臣精盐政者。无过曾国藩。稽诸旧卷。每审定一法。必举数十年之利害。如身入其中而历试之。计当时众商增引之愿。未必淡于今日。而淮北引额。仅划二十九万有奇。夫岂自便考成。置　国课商情于不顾哉。历考盐政之坏。胥由额浮于销。其始设法弥缝。勉符奏销之限。久乃愈不可收拾。于是新残套搭之议起。商疲课绌。治丝益棼。未几而有铳销融销之奏。未几而有带征停运之奏。乾隆嘉庆年间。屡坐此病。即如今日川盐。销路可谓极畅。而滞引转多。稍一清厘。谤声四起。亦前车之鉴也。商人惟利是视。鲜能深明大体。人多则互相倾轧。有祗图目前毫发之利。而不惜全局为之动摇者。今额少则商少。商少则剔獘易于为力。疏销亦易于为功。如到岸之浮费。出场之私踪。以及重斤废票等獘。得廉能之吏数人。聚精会神以整顿之。尚不至毫无把握。而其颠扑不破者。尤在循环一法。盖能将纲分逐渐提早。收裕课之实效。而不必居增引之虚名。曾国藩用意。致为深远。就淮北课项而论。从前运盐四十六万引。征正税银三十一万余两。协贴淮南银六十七万余两。共计征银九十八万余两。现在每纲征正杂课银三十七万余两。五河正阳两卡盐厘旺收之年。数逾百万串。以初定章时。每两易钱一千三四百文计之。每年尚不止收银六十余万两。即极歉之年。亦收厘七八十万串。是引额减运三分之一。而课厘并计。比较从前。大致相埒。 

况自开办戊辰纲起。至甲戌纲止。历六年有奇。销足七纲。引既溢销。课自暗长。若骤加八万道。运多则销滞。销滞则本阁。而运亦不前。私枭遂乘机四起。往日视为奇货可居之票。渐至一文不值。商不自爱。将夹私之獘甚于贩私。而重斤废票。跌价抢售。沿途加载。无所不用其鬼蜮。商不可问。而课愈不可问矣。嘉庆道光间。常见殷户愿捐巨款以求免商。其受病夫岂一朝一夕之故哉。况淮北引界。与淮南楚岸孝感黄陂等县。及皖北各属。处处毘连。北盐南侵。历年已久。道光末年。南引停滞。皆归咎于北鹾增额所致。现在楚皖边境。设立堵缉北私各卡。业已防不胜防。万一淮北因增引而跌价。因跌价而抢售。泛滥于犬牙相错之地。南鹾其何以当之。臣博访周谘。通筹全局。与其徒博增引之名。致滞销而滋獘。何如恪守已成之法。俾月计而有余。合无仰恳　　天恩。容臣姑照曾国藩所定章程。督同运司竭力疏销。务期纲分提前。俾历纲积引。逐渐销竣。再将旧额酌量规复。所有淮北额引碍难骤增缘由。理合据实沥陈。伏乞　　圣鉴。

　　淮商筹捐巨款请免常捐票本疏　　　　
吴元炳

窃户部奏捐两淮票本一案。钦奉　　上谕。既与改票初章不相剌谬且亦不致病商限两个月据实覆奏等因。臣督同署运司徐文达札调海州分司等集商妥议。参考昔日之成规。体察目前之岸务。按年捐助。商力实有未逮。其中窒碍之处。有不能不覶缕直陈者。东南百货经营。以丝茶为大宗。近年动辄亏折。惟两淮鹾业。恪守曾国藩奏定新章。行之近二十年。获利较有把握。有票者恃循环为恒业。无票者欲搀入而无从。辗转喧传。票价遂无所底止。致有淮票一张价值万余两之说。细加推究。前数年尚多更名之商。近则价愈昂。愈为可居之奇货。非特无人愿卖。亦无人愿买。票价之昂。已属虚而非实。自闻按年捐银之议。本重利微。商情疑虑。票价必落。恐渐至一文不值也。溯查道光末年。票法之坏。在跌价抢售。曾国藩鉴前事之失。在各岸设立督销局。整轮保价。至今坚守不摇。每盐一船到岸守轮。至速亦须十个月。或一年以上。方能出售。一遇滞销。则或轮守年半或两年。数年以前。邻私畅行。两楚之盐。竟有守至两年半以上者。虽住日仓租辛工卤耗。在在加增。而从未有越轮而售者。良以畅年之有余。补滞年之不足。通盘匀计。利虽薄而本不亏。今各岸销市畅滞靡常。一旦责以常捐。则一年拟捐千两者。守至两年捐已加倍。万一守愈久而捐愈重。向之恃为衣食之资者。不且贻身家之累乎。议者谓淮商不费一钱。世擅其利。与改票初章不符。殊不知设局给票。为时甚暂。同治四五年间。李鸿章署两江督篆时。请运已旺。行票不能遍给。遂商诸曾国藩。参纲法于票法之中。刊颁淮南循环章程。溯后马新贻踵行于淮北。彼时票价尚不甚昂。新商往往备本买票。禀请更名。十数年来。始挟重资而来。旋获厚利而去者。不乏其人。目前办运各商。大率出过票本者居多。与初行票时。情形本不相同。现南北捐输。不一而足。自小逻堡工需。而山东直隶而本省而闽省而山西河工灾振。共计捐过银二百十三万二千六百两有奇。或请奖。或不请奖。无非出自商资。不仅修筑清水潭一项。人所共知。其商情能如此踊跃者。亦赖循环之法。有以鼓励人心。倘一朝堕此良法。转不足以示大信。议者又谓改验资掣签。旧商即散。新商自无不乐从。殊不知验资之法。从前陶澍陆建瀛皆不得已而出此。曾国藩亦曾试行。而军兴以后。市情大非昔比。一闻验资之信。类皆不惜重息多方告贷。每月自上海以达汉口。银路顿然壅闭。掣动数省。几至罢市。而局卡所收之银。官库暂存之款。亦不免私挪上兑。甚至营弁洋商。从而生心。得票者资非己有。挟资者签掣无名。流獘不可穷诘。曾国藩始与李鸿章毅然变计。岂无所见而改弦易辙哉。矧新章之乐从。以其有利也。若散循环。而按年再加以常捐。是既夺其可操之券。而又竭其不涸之源。窃恐新商亦未必有人问津。

臣历考淮南北报部课厘。自定新章迄今。已逾五千万两以上。循环章内。载明犯规者扣除。随时另招补码。各商如有误课误运。不难立时斥退。利权仍操诸上。非从前根窝。悉皆纲商把持可比。为淮商图经久之利在此。为鹾政筹不敝之规亦在此。藏富于国不如藏富于商。宽恤在一时。正所以备缓急于异日。谨仿历次筹捐成案。劝令南北暨食岸各商。凑集巨资。情愿共捐一次银一百万两。先缴现银四十万两。其余六十万两。亦分岸定数。由督销各局。按引核收。随时分批解部。仰恳　饬部全数赏收。免其常年输纳。各该商世受　国恩。不敢仰邀　奖叙。仍照章将所认引票。永远循环。以裕饷需而保鹾局。

　　覆陈两淮断难改章增引疏光绪七年　
两江总督刘坤一

窃准部咨议覆给事中戈靖条陈淮南盐务指询各节。行令详查覆奏等因。臣伏查两淮鹾务。甲于天下。每年数百万两饷源。每场数千里命脉。胥是赖焉。果有当除之獘。可兴之利。臣亦何敢畏难苟安。惟淮盐新章。行之近二十年。所收课厘逾六千万。历次所捐巨款尚未在内。而各商犹复黾勉从事。以有余润可沾。其裨益于公私。不得谓非办有成效。就臣历官兼管鹾务之处。淮盐似较胜一筹。该给事中竟称盐务之坏。以两淮为最甚。立论殊欠持平。两月以来。经臣督饬运司洪汝奎谘采舆情。详稽案卷。始知人言之有由来。而所陈多不足信。部议洞若观火。实令外闲官商。佩服不忘。除减川配淮。业由臣专折具奏外。其余不外增新引包鄂饷疏岸销裁捐费四端。谨就岸务商情悉心参酌。为　　　皇太后　　皇上缕晰陈之。治鹾无他。专重销之一字。销果畅。商虽少而转运亦灵。销若疲。商愈多而出售弥滞。此一定不易之理。而官销之畅滞。则视私盐之多少。淮南自被川盐久占。鄂湘引地。地皆私。漫无稽考。该给事中原奏亦谓川私山积。淮南以现有之商。运已认之引。抵岸后已须守轮一年或半年之久。查鄂岸现在请运丁丑上半年之引。湘岸现尚请运丙子上半年之引。而两局已存盐各十余万。仪栈且有十七万余引之多。上仓有费。住日有费。辛工官息又有费。成本占搁。乏术疏通。旧引之积压如此。若再另增新引。其败可立而待。譬之治水不问去路之通塞。而专事浚源。终虞决口。治病不问病人虚实。而漫言峻补。必致伤身。部臣不遽颁引。而又许将窒碍情形。据实陈覆。可谓洞见症结。此新引断难骤增之实情也。包饷之议。创自前督臣沈葆桢。原奏许尽鄂湘原认之引。永远循环。不再另招新商。以挠其权而夺其利。旧商所得足偿所失。故人人踊跃具结。乃至取结达部。其确有把握可知。臣抵任后。该旧商犹复禀催。并无异说。现在复淮尚无定局。将来应否增引增商。亦难悬揣。今昔情形既不相同。办法不能胶执。臣愚以为鄂中不以引地归淮则已。果以引地归淮。无论旧引新引。旧商新商。鄂饷断可无虞短绌。盖销川盐则完川税。销淮盐则完淮厘。但使盐有去路。即是饷有来源。鄂中每岁所收川税。以钱合银。均在九十万两左右。有案可稽。如以淮商包饷为不足凭。或将鄂省向在川税项下。筹解京外各饷。奏请改拨两淮。由臣督同运司妥筹解济。鄂饷既归有着。即复淮应亦有成。一转移闲。鄂淮皆无所用其推诿。至于入境川厘既停之后。到岸川盐未尽之先。所需鄂饷。淮商自应兼顾。应俟复淮定议。由臣咨商楚督。并饬司局设法筹维。不至因此贻误。此包饷系属可靠之实情也。课厘之盈亏。惟视销数之旺淡。当此度支拮据。首宜讲求疏销。然查两淮盐色不如川粤之佳。价不如川粤之贱。疏销之法。惟在缉私。自湖北之荆宜等府州。及湖南之澧州。借销川盐。两省门户尽失。在在巡缉为难。即使随处设局督销。恐亦徒糜经费。

他如湖南之衡永宝三府。方为粤私所占。浸灌以下府州。前督臣曾国藩与臣籍隶湖南。明知该三府户口数百万。淮盐片引不行。而未尝委员前往设局督销者。以该处山路纷歧。民情困苦。缉私不能严密。设局亦属徒劳。祗合留为籓篱以存限制。至江西为臣久宦之区。深悉粤盐一入赣寍。四通八达。堵截无从。与湘鄂情形大略相似。皆因私盐多而官引不行。非为官引少而私盐始至。否则即无官局。商贩自可营销。该给事中谓鄂西不多设局分销以致停滞者非也。上年综核各岸销数。惟皖岸与前届不相上下。其湘鄂西三岸均属短销。而湘岸为甚。该给事中谓湘岸溢销至倍为鄂岸所不及者亦非也。夫盐务贵变通尽利。尤贵斟酌合宜。以两淮引地。久为湘鄂所占。以致淮引滞销。讵可不图规复。然非步步踏实。必至有始无终。有损无益。现在湘鄂西三岸。兢兢保守腹地各府州。不使私盐搀入。而于积惯行私之处。逐渐经营。以冀得尺则尺。得寸则寸。臣复督同运司力行重淋之法。务期盐色干洁。以敌川粤私盐。而于局卡文武督缉之勤惰廉污。分别撤留赏罚。并添拨水陆精锐之勇以壮声威。凡此目前整顿之方。即为将来扩充之计。至于淹销一节。实为盐务一大獘端。然自曾国藩设立章程。课轻厘重。不特补运之盐。令完全厘。即被淹之盐。亦完半厘。已属无可取巧。又须州县履勘出结。商人亦惮烦难。臣严饬各局。于报淹可疑之案。立派亲信密查。以杜虚捏。此则疏销不敢稍懈之实情也。派捐最属病商。当此陈盐滞积。积困未纾。诚如部议。必须休养商人。以期渐复元气。臣接据各商开呈清折。胪列现捐名目。分札司栈各局。务将一切费分别酌裁。其中以局用为大宗。鄂西等岸。所以不欲多设分局者以此。余则在局候委各员薪水。为款亦巨。臣通饬各局。以后不得多收委员。即系熟悉差务堪备差遣之员。亦必遇有缺出。方准派委。至于地方善举。必须察酌事宜。量予限制。不得一味见好。滥应滥支。此浮费现在裁汰之实情也。臣查两淮盐务。近来口舌纷纭。无非为改章加引起见。历考曩时盐法。屡蹶屡振。初立一章。无不争先恐后。不数年而良规中废。大率前盐甫畅。后引递增。以为引增即课充。多多益善。不思增引而不增销。年复一年。积疲成困。百病从此而生。乾隆嘉庆年间。屡有铳销带征之奏。无非为积引难销。力图补救。究之挪新掩旧。挹彼注兹。于课项有何裨益。前督臣陶澍创行淮北票盐。意美法良。初行尽善。厥后加引至四十六万。不特淮北销疲。甚至侵销淮南边界。而南鹾至道光末年。几于不可收拾。前事之失。可为殷鉴。曾国藩初定新章之际。设局招商。迨商认之引。足符岸销。遂有撤局停招。与李鸿章商定循环转运之法。嗣增湖南辰州盐二十四票。轇轕不清。久之始定。又以协赈天津。楚西加引四万。岸商渐形支绌。曾国藩颇歉于怀。经前督臣李宗羲奏明有案。以后从无增引之事。至今楚西各岸。销数虽滞。而守轮待售。尚有什一之获。各商恃为恒业。局外欲搀越而无从。逐逐耽耽。乃为把持垄断之说。以撼旧商而请新引。甚至本无办运之资。亦无力运之志。

欲以新引转卖渔利。始于运司。继于盐政。终于户部。摭拾浮言。更端尝试。光绪三年。曾有商民信成和等赴部递呈。请增楚引十万道。捐银四十万两。淮南奉文日久。并无一商来淮。一钱缴库。经沈葆桢奏驳在案。兹由该给事中奏请由部颁引。可见伎俩层出不穷。祇知图利营私。不顾搅乱鹾政。臣闻此次若辈并力一举。事在必行。幸荷　　圣明烛照如神。部臣维持大体。淮纲赖以保全。否则大局一为动摇。不堪设想矣。臣职有专司。责无旁贷。深知曾国藩所定盐法。一秉至公。历久不敝。故各前任莫不恪守旧章。今该给事中以收引地加引票责臣。不知二者可合而不可分。如已荆澧等六府之地归入两淮。或可酌增新引。至于现在引地。于现行引票尚未全销。安得再增以速其败。臣之区区。但期裕课。不敢存彼我之私。但欲便民。不敢有恩怨之见。然复淮与增引。则事在并行。能复引地。不必如沈葆桢所奏不增新引。欲增新引。则必如沈葆桢所请收回引地。此外成规具在。断不可轻涉纷更。臣惟有督饬运司维持整顿。以冀销路日畅。仰慰　朝廷重念鹾政之盛心。

　　致九江知府沈幼丹论税淮私书咸丰四年　
周腾虎

我军所请浙鹾三万引。半年已来。闻起运尚止千三百引。浙河饶江。冬水日涸。年内情形。此举已成画饼。今日接金眉生观察致黄南坡太守信函。亦以西运浙盐。本重利轻。难于招贩。即展至明年。恐亦未能源源畅运。此案　钦帅郑重出奏。　钦派两大员督运办理。若一年祗营销三万引。已属不成事体。况此数尚全无把握邪。浙鹾多窒碍难行。浙中当事。又不能俯念时艰。顾筹大局。即与之文移往复。适益是非。无补实事。为今之计。总期有益饷项为主。但能笼致西省食盐之利。又何必专藉浙鹾。江西自改新章。元二两年。每岁皆营销至十六七万大引。浙引三万。究亦济食无多。似未便胶柱鼓瑟。株守不易。弟军中四路谘访。悉江运淮私。磅薄于彭湖浔瑞各境。沿江四上。担负塞涂。即建德之大姑塘湖口之刘四桥两处。来盐多者。每日不下四五百石。少亦二三百石。此时江路未清。安所施其法禁。利之所在。愍不畏死。三年江督奏办就场征课原折。原有令各该贩从东坝出江。由间道运往楚西各岸等语。则此盐来路。亦未便尽目为私。乱世难民衣食所资。即　朝廷亦早予一线生涂。暗为调剂。今日江路私盐。似宜笼之以术。未可寻行数墨。仍守承平缉私之窠臼。为掩耳盗铃之具文也。弟与同人熟悉鹾务者细商。今日且于吴城设一盐卡。晓谕商民。就卡纳税。每石酌报数百文。由执事印给护照。准其于西省各口岸发卖。其未领护照者。即为私盐。或派营弁搜缉。或准居民告发。导其所往之涂。似不至壅遏为私。坏我大局。此无论浙盐不来。不能概阻民食。急宜收此利权。即浙盐东来。而官盐成本。每斤五六十文。私盐每斤三十文。官盐力亦万不能敌。必致仍如上年仅销省垣一城而已。物情所在。惟以变通适事为主。今日拮据筹饷。百计无方。似此目前之利。岂可弃之不问。淮盐到卡纳税之后。成本既加。卖价亦不得不长。庶不致与浙盐贵贱悬殊。肆行浸灌。实属两不相妨。交有裨益。盖专运浙盐。无论常玉山运道艰难。不能源源接济。赡足民食。即就令尽运浙盐。浙中亦无此多盐。可供楚西各岸食盐之数。故一面就各江岸设卡收税。招徕贩盐。一面借拨邻省食盐。实两利俱存并行不悖之道。且浙中所拨。祗有三万自变量。实于西岸引额不过十分之二。何得不通筹大局。一计全省之课额邪。

　　拟辑淮南盐法纪略禀同治九年　　
庞际云

窃查两淮盐法志。板多损缺。经方前司禀请修补。署司抵任后。复将旧板之不能经久者。又补刻多叶。业已竣事。惟此志修自嘉庆十七年。历道光咸丰至同治九年。已五十余年。其间改章最多。而大要在改纲为票。所有淮北盐法。自陶文毅公改行票盐。每年销至四十六万余引。称为极盛。淮北盐法志略。已刊行于世。至曾侯相重加整顿近年章程。又辑为续略。是淮北数十年之情形。已可考证。而淮南则缺如也。溯自道光三十年。陆制军淮南改行票盐。案多散失。其大略尚有可述者。法在革浮费轻成本而已。如运司书吏之积獘。牢不可破。则改为领引纳课。设立扬州总局。以清衙门之浮费。汉口为江广总岸。其匣费虽裁。而暗中之应酬仍多。则改为票盐。运至九江验票发贩。以除总岸摊派之浮费。盐船经过桥关。皆有掣验。原以防獘。乃獘未去而费日增。则改为坝掣以后。祗过所掣。在龙江一关验票截角。其余一概停免。以省掣验之浮费。盐包出场以至江口。其驳运船价。及摃盐改包。一切人工。皆有吏役经管。因而从中勒掯。则改为商自雇。不准吏役经手。以革勒掯之浮费。至引目。则减去滞引三十万道。每年祗行一百九万道。俟稍有起色。再复原额。至课款。则定为每引正课一两一钱五分。杂课一两九钱二分。经费六钱五分八厘。食岸正课相同。杂费减半交纳。以外丝毫不准浮收。其得手则尤在以带运之乙盐为新引之加觔。乙盐者。乙巳一纲。盐船至汉口。全遭回禄。商人皆已纳课。例得补运故定为新盐一引。带乙盐二百觔。每引以六百觔净盐出场。至仪征改为六十觔子包。一引十包。取其易于稽查。既大减浮费。又多运盐二百觔。成本几轻一半。故开纲数月。即全运一纲之盐。无如行之未久。即值癸丑之变。淮南遂片引不行矣。兵燹之后。案牍无存。祗能纪其大概。而纲目多无可考。其可考者。则以咸丰三年以后为断。初则就场课税。继则改设泰州总局。丁堰东台分局。继则裁分局设泰州总局。此尚非票盐也。及至曾侯相节次肃清江面。始广行票法。设鄂湘西皖招商局督销局。又设瓜栈。始有商人总理。今则由官主持。迨李伯相裁招商局归淮南总局。改验资章程为循环转运。盐法屡更。其间或奏或咨。皆刊定有章。而随时亦多有损益。署司思旧志既与目下所行全不相符。而淮南票法。行之十余年。为盐务一大关键。拟辑为淮南盐法纪略。以课税督销环运减厘数者为大纲。而以因时损益之案附之。已饬司署各承。先录案由。摘抄成案。业已缮齐。即派委熟悉盐务江苏候补通判魏大均两淮候补运判金兆盘候补经历姚鸣杰候补大使唐人鉴分案编辑。署司再手加校订。俟有定本。再呈钧览。庶几自咸丰三年以后淮南盐法。存其梗概。以为将来修志章本。

　　复陈筱浦广文书　　　　　　　　　　
曾国藩

鄂纲认引过多。批令截止甚好。验赀减折掣签。三者均有流獘。尊拟节略。欲令已认之贩。销出一票。除完本厘外。并令预纳后运之厘。约有五利。诚为苦心筹划善处之法。惟鄙人办事。最喜光明洞达。妇孺皆知。不喜文不对题。药不对病。刊本载定先盐后厘。今若改令预纳厘金若干。则当由李宫保刊一小告示。每商发给一纸。说明所以先厘之故。不当由督销局出此号令。勒令预纳之厘。此所谓文不对题也。至节略中称厘可渐加。酌加正税二语。尤为难行。厘固不可稍加。加税亦必减厘。成本所关。分毫皆须斟酌。刊章所载。均系票盐之法。凡票商今年请引者。明年再来亦不拒。不来亦不究。今令销出一票。即须预纳后运之厘。不准多请。不准少运。是票商而责以纲商之道。亦所谓文不对题也。鄙意饬招商督销两局。物色真正殷商维持而护惜之。使其辘轳转运。暗寓纲法于票盐之中则可。勒令票贩尽充纲商则不可。目今所难者。额引少而请者多。恐不得引者向隅而叹。乃欲令得引者预纳后厘。接办后引。以后扬州全不准请引乎。则恐楚西销局接办之人。不能认满新引之额。若扬州仍准请引乎。则恐请引之多如故。即向隅之叹亦如故。此所谓药不对病也。鄙意以引给商。而令商本亏折者。盐政之咎。额引已满。不能给众商者。非盐政之咎。验赀劝让。或不可行。而减折掣签。究属可行。假如配签十支。以两支写无引。以八支写三成四成五成。以至十成不等。掣得十成签者。请百引即准百引。掣得三成四成签者。请百引。祗准三十四十引。掣无引签者。各挟赀本归去。谁敢怨之。又如配签十支。不写三成四成九十成。但写无引者二签。五成六成七成八成各二签。谁敢怨之。推之百签千签皆然。只要司局并无私獘。商贩自无怨言。病在引少商多。即于引少处用药。不必别立名目。从预纳厘金着手。反使人生疑惑也。区区愚见。望再筹思见示为感。

　　再复陈筱浦广文书　　　　　　　　　
曾国藩

湘局一批。中云。如有事故不愿续运。准由局另招商补运。是去来仍听商便。不失票法之范围。而与鄙人寓纲法于票盐之中。物色真正殷商。维持护惜之意。亦相合。惟凡办大事。可守者法也。可通者情也。盐务亦然。物色殷商。暗中保护。俨若以纲商相待。百家中不过数家。以情相联。绝不形诸笔墨。则其道圆活而可久。若凡售一号之引。均令续认一号之引。是普律以纲商相待。必多不能应者。以法相绳。业已见诸公牍。则其道窒碍而难通。昨接湘局详称。今年夏纲挨掣领运。明年夏纲再遵此批。令已认之贩。循环给运。不复再招新商等语。不知准驳如何。盐栈由官经理。积獘一空。而台章弹劾何商。牵涉及此。令人灰心。本来坚白不患磷缁。可勿介怀。惟外闲颇言商利日微。成本增加。究竟自去岁五月后。成本果稍增否。便祈示及。

　　论加盐厘书　
吴嘉宾

来谕各卡利獘。每难周知。近因试运南盐。复添加厘缉私等事。邻私本宜禁断。改办伊始。但将厘税加重。俾利薄思退。仰见措施有渐。其不思疏通淮引。禁断邻私。而但以加重厘税为务者。皆委员之过。盖委员之意。以为先令邻盐税重利薄。不知淮盐未到。徒重税邻盐。小民但以食贵食淡为虑。谓官府但与肩贩争利而已。岂所谓媚民而使之从耶。嘉宾之意。总以淮盐先行运岸为主。若淮盐到岸。盐好价平。民间愿食者多。闽盐自阻。淮盐自通。但嘉宾前议。以盐本艰难。众情疑惑。故欲先盐后价。以便试行。或省局先就建郡拨商立子盐店。稍加津贴。而令州县设法督销。来谕又谓计口授盐。事多纷扰。以宋绍兴事及黄山谷诗为证。鄙意则谓事之能行与不能行。在其人而已。其人如不肖。虽今日明公所定章程。能保无骚扰乎。现在各城乡市集。皆有售食盐店铺。用之为官则官。舍之为私则私。若令商贩自行交易。而驭之以一定之法。自可无扰。朝令夕更。官吏又不时检察。则名为杜獘。而实则扰民矣。利不求尽兴。獘不求尽革。古人有言。法去其太甚者而已。至哉言乎。谨就来示章程各条内。以鄙意求其无悖章程。而可试行至敝郡。以杜邻私而免滋事。或他郡无獘。即不必如此。亦不必令其截趾适屦也。

　　议抚建盐引与闽通销禀　　　　　　　
首焕彪

窃某蒙委催销抚建两府盐引。刻即遵谕亲历各属。会同设法严催具禀在案。两月以来。督催既。惟是抚建盐引情形。实在疲敝已极。某既蒙差委。自当力求振兴。苟有所见。岂可自安含默。而不勉竭愚诚。以副大人清厘盐政之盛心乎。因姑就耳目之所及。缕陈始末。谨查抚建两府。三面接壤闽疆。而杉关一路。内则光泽。外则新城。闽私悉从此出。从前由闽至石峡下船。布散南丰南城。径走抚郡许湾。分入各属。近则山溪岭曲。出路尤多。由都石可直走广昌。由乐安公平墟可直走崇仁宜黄。由狮口可直走泸溪。由景口镇可直达南城临川。小伙零贩。出没不常。而新城南丰。尤属络绎。虽各隘口防捕甚严。而此拏彼窜。偷越日多。何也。盖利之所在。人争趋之。害之所在。人争避之。苟利害相悬不远。犹可强人从我。而私盐与官盐。利害之相悬则远甚。请试言之。私盐每斤不过四五十文。官盐必须七八十文。其相悬者一也。私盐洁净而味甘。官盐杂秽而味苦。其相悬者二也。私盐买即可食。官盐必煎熬乃能食。熬既费力。尤多耗折。其相悬者三也。私盐十两半斤可买。官盐必以包计。钱须多而拆包难。其相悬者四也。私盐无钱便买。可从容赊欠。妇女出斗粟尺布。皆可易盐。官盐必须现钱。其相悬者五也。私盐近村邻舍。早晚沿门来卖。官盐必城镇始有。地之相距。远者多至二三十里。取携不便。其相悬者六也。利害相悬有六。是私盐大便于民。而官盐大不便于民矣。小民饮食维艰。官必禁其所至便。而强以所不便。于心既不安。同为　朝廷赤子。彼则听其就便而食。此则不听其便。而必强以难食。于势亦不顺。于不安不顺之事。而必强蚩蚩之氓使之安使之顺。其将能乎。此官壅私畅之獘所由来也。或谓官壅私畅。虽由积獘使然。然亦未必非半因武弁防制之不力。半因州县整顿之无方。夫就今日事势之因循。而责武弁以不力。诘州县以无方。似也。顾今日之武弁州县。实有难以为力。难以想方者。请得先言武弁。两府隘口卡巡。碁布星罗。苟能严查密捕。何难绝彼奸私。然武弁每年俸薪止百余金。兵役每年工食止十余金。未获重赏。固难望其日夜巡逻。出死命而与私枭为敌。而盐徒又多巨恶大伙。十百成。鎗刀棍。人人备具。一遇兵役缉捕。彼即累盐成墙。持械相。置鎗孔中。伤人必毙。卒至杀伤过多。酿成巨案。不惟无功。反易受过。是以近日官弁兵役。往往视缉私为畏途而不敢问。私贩安得不多。至于州县。职司守土。自应周知一州一县之户口人丁。假令结之以恩。约之以法。恩与法既尽。即买运盐斤。按户而为之计口授食。夫亦何难。乃今日之州县。殊枯眉棘手。而有所不能者何也。　天家正供。莫重钱漕。近日钱漕重地。奸民日夜思与官为仇。官且劳心焦思。谋所以安辑之不暇。何暇议催销引。即有留心盐务者。不恤辛勤。不顾赔累。而时时以催销为事。乃所销甚赢。赏固未必骤及。即所销甚绌。罚亦未必遽加。江西引系融销。而赏罚不立。毋怪各州县祗求销至一二分以上。为足顾考成而遂已也。虽日委员催督。乌乎有济。故江西盐政之疲久矣。

近因宪台任以来。悉心筹划。大有起色。而抚建两府。尤关江西一省全局。昔之议者曰。专商办运也。通纲贴费也。事已阻格不行。而今之防制者既如此。整顿者又如彼。然则欲变通抚建以顾全省之局。其将何策乎。则惟有与闽通销之一法。苟能斟酌办理。实心行之。尚足为目前救其獘。请得为大人陈之。考引课之赢绌。视户口之多寡。抚郡丁户。未必倍于建郡。而抚郡每岁额引。配销至二万七千余。建郡每岁额引。配销止七千五百余。尚不及抚郡三分之一。然雍正八年额册。抚郡配销多至四万以上。以今计之。减去大半矣。假令两府属地。尽销淮引。不惟七千五百引。不足敷建属之食。即二万七千五百引。亦未足敷抚郡之食。而不患其不敷。则以闽私之搀越日甚。势不至侵尽两府地界不止也。抚建本近闽域。而必令食淮盐。名隶淮纲。实销闽引。百姓多卖私食私之累。淮商抱引滞本亏之忧。公私杂揉。轇轕不清。设卡设巡。徒烦工食。日差日委。虚糜经费。是以乾隆五十六年。江西抚宪姚有请改建昌之奏。后以部议淮地大削不果。然与其实削而名不削。淮课之困愈甚。闽私之獘莫除。是闽坐收其利而江西终蒙其害也。不如移文闽省盐臣。公同酌办。或淮或闽。听民便食。随地远近。增减价值。而于闽盐出场之时。或分别加钱。彼此连界之交。或稽查抽税。如前明正德六年。州起立盐厂。抽分闽广盐货故事。合局核算。均引清课。有公无私。而以闽销之有余补淮之不足。庶几因其近便。淮地为闽销盐而抽其盈余。藉闽为淮补课。彼此交济。有盈无亏。况闽盐引地既广。价亦必贵。亦无待减价敌私。淮引渐次可以疏通。从此通同计引核销。商课改为税课。私盐尽属官盐。无签商限地之烦。少立卡委查之费。不特事简民安。即经费所省之处。必多于额课所缺之数。久久行之。抚建理而淮课渐纾。西江之鹾政。不由此可振乎。宪台裕国惠民。经猷素着。卑职愚昧之见。何足仰赞高深。然语不云乎。狂夫之言。圣人择焉。因敢忘其迂疏寡效之讥。率臆妄陈。惟冀教诲而裁成之。

　　复李中堂论轮船运盐书　　　　　　　
李宗义

昨覆芜椷。计尚在途。项奉小除夕手书。拟将鄂湘西皖淮盐。酌分二成。交招商局轮船装赴各岸交卸等因。仰见硕画精详。无远弗届。招商局果能得此大宗水脚。即多一层余利。洵是善策。惟于淮鹾大局颇有关系。不得不博访周谘。细加讨论。其中窒殊多。请为中堂缕晰陈之。淮盐定章。以船到之先后。为卖盐之次第。轮船行走极速。凡狡黠运商。自必乐于雇运。以为先到抢售地步。已恐有紊轮章。其自置江船。及向有结实船户揽装者。又必以轮船吊包起驳。抛洒尤甚。且每票五百引。分拨二成。不能同日开江。同时到岸。另须派友照料。费用尤增。揆诸众情。未能尽惬。况何商应装轮船。何商应装江船。分派难均。徒滋争端。其窒一也。近年盐运到岸。守候轮到。速则一年。迟则或至十七八个月不等。商盐上仓者居多。或即用红船久守。亦听商便。轮船到岸。不能停留。必须将盐觔全数起岸。江楚各盐仓。前已均有盈满之患。深恐轮船承装之盐。猝然拥到。无仓堆储。其窒二也。尤有甚者。淮南盐祗此数。装盐船只。日见其多。各岸销数。并未能畅。以致船户生计愈绌。现在仪征栈前停泊江船。少则千余号。多则不下二千余号。以每船十二人计之。约水手二三万人。竟有一两年不能揽载者。或将船只变卖。或拆船板零售。马端俟公任内。因运商克扣水脚。江船船户。聚众滋事。几酿巨案。前事不远。可为殷鉴。今江船之困苦如此。若再酌分二成拨给轮船。各帮船户一闻此信。难免聚讼不休。其铤而走险。纠众滋闹。更在意中。其窒碍三也。洋船不准装盐。载入通商条约。近年间有洋船装盐。驶赴江楚。均经关道查办议罚。若中国轮船。一准装盐。洋人势必效尤。虽责成仪栈关道钤束。不准外国轮船装载淮盐。但洋人有所借口。傥竟装运岱盐。及别项私盐。闯入长江。贻害何可胜言。其窒碍四也。有此四层。似觉难照办。事关淮南全局。谨就管窥所及。覶缕沥陈。中堂烛照如神。统希鉴而原之。

　
卷五十三　户政二十五盐课四
</div>
    <div class="pagination">
<a href="皇朝经世文续编_page91.html">上一页</a><span>...</span><a href="皇朝经世文续编_page87.html">87</a><a href="皇朝经世文续编_page88.html">88</a><a href="皇朝经世文续编_page89.html">89</a><a href="皇朝经世文续编_page90.html">90</a><a href="皇朝经世文续编_page91.html">91</a><span class="current-page">92</span><a href="皇朝经世文续编_page93.html">93</a><a href="皇朝经世文续编_page94.html">94</a><a href="皇朝经世文续编_page95.html">95</a><a href="皇朝经世文续编_page96.html">96</a><a href="皇朝经世文续编_page97.html">97</a><span>...</span><a href="皇朝经世文续编_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
