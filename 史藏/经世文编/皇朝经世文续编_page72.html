<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 72 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 72 页/共 192 页
  </h1>
  <div class="content">
   说厥土惟白壤
王效成

土黑者沃。而白最多瘠。顾地不一其色。惟以柔且疏者为宜谷。冀土白薄而壤轻。厥性较为平。洵黍稷之乡。然此其概耳。冀以东为周幽州。则宜三种。说者谓兼稻焉。大抵田之美恶。视人力为转移。三壤者别于垦功。初不与庶土限也。土纹纵而不蓄水者。惟利旱种。他凡谷隰之区。无不可以稻矣。苏秦称燕民不田作。而亦有黍谷之温。督亢之腴。民习惰于枣栗之产。地不任责也。尝读汉书张堪传。其守渔阳日。于狐奴开稻田八千顷。非今之檀顺间境耶。地为潮潞水所径。汇流綦多。今之丰润玉田。产多玉。而顺义以北。相距不远。游其地者。率惟禾黍。不免土俗近乎塞上耳。明徐御史贞明。谙求于西北水利。尝奉命垦荒畿甸。募南人为导。先自永平辟地三四万亩。未及广所志而沮。时恒惜之。然其条议至详。于漕运兵屯地险宗禄诸政。其所以相济者。尤拳拳焉。古有言。非知之实难。将在行之。敏练而任事如贞明。世胡可多觏哉。

　　说海演广斥　
王效成

海岸咸卤之土。所在而然。不必有定指也。故谓之广焉。青壤斗入海八九百里。并跨有海东地。经特详其概。卤土尟所生。资鱼盐以养。妇人有白首不识禾稻者。海港穷民。斯为至苦。然余尝闻盐土有二类。乘暑雨种穇属。获可以食。土人谓之活盐地。其曰死盐地者。平衍光腻若镜然。顾以稻人法通之。涤之以水。疑若胥可芒种者。大抵筑陂以捍潮入。多疏沟渠以导蓄淡水。此江浙边海境。所以讲堤塘之宜也。昔虞伯生倡京东水利之议。元托克托明汪应蛟规行之。历有着效。然其议在用浙人堤障法。听富民自任佃之多寡。即长其属。视成而第之课之。佩以弁符。俾传其子孙。此则归利于民。一成之可以久者。抑化游悍为农。藉宽东南之运。而即用其千万夫长。以近京师。使果如所筹。其为利亦远矣哉。

　附说二则

　陈几亭曰。汪司徒登原言。海水漫后。土面辄起盐皮。易坏苗根。若田常蓄水。水咸更能肥苗。吾再试皆然。谓海水能烂苗者。耳食之论也。近崇祯元年。海塘圯。海水溢港。咸不可饮。农车水八田。咸惧伤禾。既则大熟。咸水不害稼。即此可证。按如所说。海民之幸多矣。有心者察诸。

　诸城志。海上斥卤原隰之地。皆宜稻。播种苗出芸四五即坐而待获。但雨旸以时。每亩可收五六石。次四五石。米白香甘滑。可比盩厔线棱。无锡之。贸迁得高价。若江南水地。经岁作苦。不若此中海稻。功半而利倍也。盖琅琊之稻。自古称云。按史记称齐郎邪。被海为膏壤。此自土性之美。故缦种亦宜。或亦虞伯生谓海潮日至。淤为沃壤者。未可以概也。

　　说五百里米　
王效成

一方之生。备一方之耗而有余。此地力之概也。古太仓之藏。罔非取诸畿甸。后世总制宇内。萃五方之众以嗿食京师。势不得不飞粟千里。顾汉唐之初。仅漕数十万石而止。食之条日增。而生之方。以有恃而日惰。劳劳之计。遂积重于东南。倍倍其资以致之。而犹虑不给。生之理不如是也。近一囷之获。即远一舟之减。宜及暇豫而筹之。物力足以作兴。而靡蹙蹙意外之警。民乐于就利。无倡之而有不从也。土所以养人。而水为利病者半。溢为泉。蒸为雨。有储以备需。不俟其合流而散消之。古人沟渠之也。夫专其尊秩以督之。非可久也。是有司之责也。蚩甿狎于循故。有变作者必怪之。其相比也多阻。而逮视其利也或争。至势涉歧界。尤非民力之所得摄役。夫令长者。民之帅也。陇亩之间。相视勤焉。勿扰勿偷。虑若家事之必密。任害而导利。斯强懦之情自一。此非徒一邑为也。得二三良监司。周其巡察。其职足以甄别贤不肖。而分于民未绝远。简从所至。可咨所乐苦。立加之以荐斥。以斯为振激。干者着而庸必勉。积岁月之劬。黄茂且遍于州邑。果多有不毛之区耶。孔子之至蒲邑。入其境。田畴易。草莱辟。而要之沟洫深。治民之所为尽力也。洵足以觇为宰之恭。信矣。管子曰。积于不涸之仓者。务五谷也。言乎积之自有其不涸也。远郊之丰输。不若勤课诸负郭。斯细民之智所及知。亦食其食者之所宜采计也夫。

　　读孟子　　　
王效成

治道之要。首在于制民产。农桑者。民产之所为立也。孟子之书。陈王道。拯时艰。其告齐梁滕者于农桑尤勤勤。是时助彻虽废。而秦制之外。阡陌未尽荡然。孟子所言。必详及于画亩正界者。盖已有不均不尽之患。还受乖讹。口业不相准。徙绝之产。弃为蒿莱。民生蹙蹙。转亡道路。有心者悯焉。而必推本于田制之不。且古之法。于岁杪谷入。用地小大。视年之丰耗而计之。三年耕必有一年之食。九年耕必有三年之食。设非界数整详。所入何以核之。信乎养民之政。田制之不可不审也。往见前时有司奏籍。海内军民定垦田七百三十四万五百五十九顷三十六亩。通膏瘠之地。勤惰之力。举五谷而筹之。亩收以一斛五斗为率。岁得谷十一万有一百有八万三千九百有四斛。蹂舂揄簸。去其糠。为食者半。得米五万五千有五十四万一千九百五十二斛。其纪丁口万有三百有五万。十倍前。古人日食一升。岁当食四万四千五百十七万六千斛。以定垦之产。养日滋之丁。去征赋之入。通转四方。岁乃仅足以周给焉。又况烟草酒曲之属。争嗜广作。夺地而耗谷。而千里之内。辄异凶稔。岁无悉大有之理。小歉之区。立形窘促。此民所以惴惴焉有饥流之惧也。夫民生于天。载于地。有以生必有以养。而地之所容。其所产必足以裕其生。此其理之可信者。海内十八行省。以今尺步里制。准星度鸟道衡之。其广轮不下方四千余里。即仅以三千里为程。为方千里者九。地方一里。为田五顷四十亩。方千里。为田五百四十万顷。川陵墉洫涂室。三分去一。实有田三百六十万顷。即再减桑棉蔬果诸地四之一。亦应有田二百七十万顷。方千里者九。则应有田二千四百三十万顷。出谷以养生齿。一岁之蓄。足以支五年有赢。而今以垦田较之。仅三之一而杀焉。此其说必有可推矣。何也。地者生成有定数。田者人为无恒限。盖丈量之不清。而闲荒之不辟之所为害之也。荒瘠之垦。始不起科。有司奉丈地之令。贤者惧其累民。私均其数于原限。劣者率任意参差。于是有七八亩折一亩者。又有千余步为一亩者。计奏一上。永承为准。故公赋其一。私或不止获十。而岁得以补其不足。然赋轻民惰。谷出益以啬薄。而征收彼此悬绝。重者又不免逃弃之患。不均之病。蔓滋莫究。是宜齐其尺步地分三则。良牧令必躬监度之。分区画亩。备注于图册。而后田亩之真籍出。上得据以消息之矣。然要非可以非人而扰累之也。古上中田多在西北。后世乃以东南为沃壤。大河以北。平荒弥望。民生不识芒种之利。并黍稷梁麦之种亦不繁。而北边屯政既。西粤滇黔。更宇阔田疏。税课亦减。诚令有疆土之责者。必以地辟野聚为最。考振厉田氓。疏通甽陇。举天下之人。除宦士工商暨执事之属十之一二。其余八九千万之众。尽驱而纳之二千余万顷之中。地不废其力。人不失其业。而游荡佣丐奇诡之民可以不作。食者寡而生者众。洵百世之利也。诗曰。无田甫田。维莠骄骄。盖警其广而荒也。周公曰。务耕而不耨。维草其宅之。古者一夫受田百亩。百亩之制。视今二十三亩有奇。使例之于今。岁谷不过三十余斛。仅以餔其(八)[入]口。而昏丧祭备饥之资无有焉。三代之。不宜若斯之隘也。计其时规制备具。耒耜有教。夏秋所刈。必有倍倍于后世者。就今所已发之土。苟务竭其人功。如所传代田法。亩收至四五斛即十余亩。赡一家而有余。而地有遗藏之未为害也。然则污莱者拓之。已熟报虚者核之。其硗薄卤莽者。尤为之艺。是在相地与丁以经营变通而得其宜焉。不然。胶古之士。以其所养人者害人。此孟子之所大禁也。呜呼难哉。

　　重刊农政全书序　　　　　　　　　　
文舒耀

国之本计在农。明徐文定公农政全书所由箸也。书为天下之民言。尤为天下之长民者言。黔地瘠硗。又不通舟楫。无商贾之利。舍农更何以为治。夫黔非不重农也。然而耰锄钱镈之器不完。则草其宅矣。火化土蒸之法不悉。则粪无多矣。桑麻吉贝之种有遗。则利未溥矣。乃不曰贫难以措也。则曰土有未宜。于是终年卤莽。鳃鳃然徒仰救于不可知之天时。上莫之先劳。下亦莫之奋兴。游惰之民职是。饥寒之民职是。讼狱攘窃之民悉职是矣。道光丙申秋。中丞化贺公来抚黔。董属吏勤听断严缉捕。实仓储。兴学校。仕风骎骎丕变。数月。出此书示僚佐曰。急则治标。今讼狱稍息。攘窃稍戢。是不可不图其本也。是书尽之矣。森受而读之。作而叹曰。何独富民也。即教亦讵外是。夫使天下之民。皆终岁勤劳于畎亩。尚暇讼狱乎。使天下之民。皆衣食充足于家室。尚乐攘窃乎。即云贫难以措也。然器不完。法不悉。种不备。不益之贫乎。即云土有未宜也。然器果完。法果悉。种果备。岂概弗宜乎。文定此书。大抵于民之营治耕种器具作用树畜种植。则详焉纤悉不遗。于长民者之兴除利獘开垦屯田水利荒政。则谆焉复焉再三不倦。呜呼。小富由勤。岂难能难知之事也。而黔之民。胡为听其游惰而饥寒而讼狱而攘窃邪。且民非不农也。未若是书之言农也。长民者非不重农也。未若是书之言农也。愚民耳目。囿于方隅。因之而已。士君子幼而占毕。长而学制。或未尝躬亲农事。目农书。率之无方。亦安之而已。诚人人取是书讲明而切究之。器有必完也。法有必悉也。种有必备也。民生其有不阜。民俗其有不醇者与。乎禹修之序曰。仿而准之。天下无石田。穰凶无艰食矣。又何贫无以措。土有未宜之为虑也哉。贵阳守马田侯以是书为可捄黔之瘠也。请付剞劂。予曰。中丞之出是书。非徒供僚属省览也。其各究心以教吾民焉。则是书之刻不虚矣。

　　区田种法序　
唐鉴

区田。伊尹教民救旱之法也。区方一尺五寸。旁空如之。凡山陵原隰。以及荒畦废壤屋角墙边。但稍近水者。皆可田焉。沃粪壅以培土膏之不足。倍灌溉以补雨露之不齐。勤民所以裕民也。观其以少胜广。以约得丰。变瘠为肥。转薄为厚。举硗埆之地而化为良田。策怠惰之民而勉于力作。则于黔为尤宜。黔之民知耕种矣。而实未尽其法。有告之用人功者。则曰无奈土薄何。劝之穷地力者。则曰无奈石多何。水田之利不丰。而山之所收尤薄。中人之家。食苞谷红稗以为常。稍旱则饔飧不继。而山居穷乏者。更不胜其饥饿矣。夫天之爱人。不以山溪之隘而异其量。不以边徼之荒而薄其施。黔之少丰多匮。少乐多苦。其盖有以取之欤。抑亦临民者无以起其惰而导之勤欤。中丞殷殷然讲求农政。既以农政全书付之梓人。又检区田种法。命为之序。考区田之法。来年掘下八九寸。垫以底粪。使之经冻融酥。通接地气。来年清明后撒种。密者疏之。芜者耒员之。冷者覆之以灰。薄者壅之以土。一日一灌。或间日一灌。用力专勤。获效孔厚。天下事惟不专不勤则所废必多。所以为计必不周。所以用功必不至。由是积而为瘠。因之就荒。大抵皆然。而农事尤其最著者也。余愿黔民之不安于瘠也。因体中丞之意。而序以告之。

　　区田议　　　
周济

余世农也。敛谷于堂。一谷阑入几之缾。明年发秧一丝。庭之荷。莳而弗萌。缸有草茸茸然。余弟效昆。生十二年矣。因田时。茀缸草。取瓶秧杂他秧而值之。佃者水亦水。芸亦耘。粪亦粪。蓊焉勃焉。茎敷叶垂。缸几弗容。乃植芦而阑之。茎如指。叶如蒲。穗余五寸。穗得二百六十谷。谷长大视常谷加什之三。佃者获亦获。得谷九升。砻之得糙米五升五合。凿之得白米五升。凡缸之值为钱三百五十。权其什一之利。为钱三十五。粪土之值五十。凡需钱八十五。米之值百有二十五。其赢四十。缸之大二尺五寸。周以余地可通人。一缸占地方五尺。是为一弓。亩容缸二百四十。得米十二石。得赢钱九千六百。其次粪可减二十。则缸赢六十。亩赢十四千四百。石山之有不竭泉。其出高者。以次罗缸。或木桶。木桶值贱而易朽。絜之与缸等。引泉而周灌之。一夫可艺五亩。妇人可三亩。老弱可二亩。岁之赢。衣食大丰。旱潦虫灾减于田。易溉。故不忧旱。盈则溢。故无潦。疏寘而通风。故鲜虫。施之石山。是以无草木之废。地为沃土也。其利宜溥。其法合于区田。故曰区田议。

　　书魏志刘馥传
钱仪吉

古之教民稼穑者。不在土地之广。而务尽其力。欲尽其力。又必以时休代。积其生气而后发之。故赵过述后稷始田田。以二耜为耦。广尺深尺曰田。长终亩。一亩三田。一夫三百田。而播种于田中。本作三田中。今从姚氏去三字。一岁之收。常过缦田亩一斛以上。田也者。界田之沟也。盖今年为田。明年为田。岁易其处。以休地力。汤之时。天下大旱。伊尹为区田。负水浇稼以救饥。泛胜之贾思勰皆尝述其事。而思勰言种禾黍麦大豆荏胡麻诸方法尤备。大抵以一亩之地。度其长而横分为町。町又分为道。町广尺余。道广亦如之。横凿町间为沟。广尺深尺。夹沟为两行种之。勤其灌溉。岁收常百斛。虽古之斛小。仅及今斛三之一。然古之百亩。亦仅及今四十一亩百六十步。以今地计之。一亩之收。乃得八十余斛。不已丰乎。周官遂人。上地夫一廛。田百亩。莱五十亩。郑氏云。莱。休其地不耕者。晋之强也。始作爰田。爰之言易也。齐风曰。无田甫田。惟莠骄骄。言力之不尽。虽广无益也。孟子曰。深耕易耨。易读如字。易之言爰也。盖三代以上。树艺之道未有不出于此者。即赵过代田。行于汉武末年。史称是时边城河东宏农三辅太常。民皆便代田。用力少而得谷多。至宣帝之世。谷贱至石五钱。于是始为常平以权之。其足谷之效如是。魏刘靖都督河北。为戾陵渠。堨水溉蓟南北。三更种稻。边民利之。夫更者代也。三更者。其用一亩三田之遗意。而岁代其处者与。蓟之故城。在今顺天府大兴县西南。今畿辅旁近小民惟种麦高梁。收亦至薄。论者皆谓其土硗瘠使然也。岂知昔人为之。其获乃与江南水田无以异乎。盖自汉末大乱。人民饥馑。兴平之初。谷一斛五十余万钱。军中无粮。至卬给于桑椹蒲蠃。上下危惧。讲求政本。然后枣祗韩浩之说兴焉。诸州皆置田官。在所开屯。司牧之良。又皆治沟洫之利。如靖者。乃能种稻于蓟中。而邓艾在上邽。亦行区种之法。其后傅休奕上言于晋武。乃曰。魏初课田。不在多其顷亩。但务修其功力。故白田收至十余斛。水田收至数十斛。自顷以来。至亩数斛。不足偿种。非与曩时异天地也。其病正在功不修耳。呜呼。观休奕之言。足以知魏时农政之。后世莫及焉已。夫今之田犹古之田也。世教日衰。人心日偷。而天施地生。无或息也。往在康熙中。桂林朱君龙耀宰晋之蒲城。蒲居万山中。非雨不获。朱君为作区田。而亩尝致三十石。比年以来。畿辅方兴修水利。使能经委百川。悉行地中。因时节宣。旱潦有备。复取此三更之法。变通其意。不必尽强以种稻。但令田必有沟。沟之数必与田均。岁必易其处。立苗粪治之宜。一如方法。俾勺水皆有用。则倍收可立致。闾阎擅盖藏之富。廯禀有三登之积。若文恭遏表所谓润含四五百里灌田万有余顷者。其罔俾专于前也哉。

　　陆景思秋成词
俞正燮

有秋为古今君相所重。齐东野语。载陆景思贺贾相生辰甘州词云。满清平世界庆秋成。看看斗米三钱。语从来活国。论功第一无过丰年。办得闲民一饱。余事笑谈闲。其人虽不终。言不可废。惟其言系颂公田。故云闾民饱也。斗米三钱。及汉永平唐贞观时事。不及汉宣时石米五钱。若梁侯景乱时。斗米八万钱。其世界可知矣。唐聂夷中诗。鉏禾日当午。汗滴禾下土。谁念盘中餐。粒粒皆辛苦。古今皆服其远到。宋吕夷简为郡守。上言乞不税农器。真宗知其可为宰相。杨万里诗云。升平不在箫韶里。只在村村打稻声。元宋褧诗云。城南父老发垂肩。拄杖支颐话可怜。馎饦不甜寒具小。风光那似十年前。皆佳诗也。因览陆词拉杂书之。自古巧诈乱离之时。必力农者胜。管子小匡言。立宁戚为大司田。云垦草入邑辟土聚粟多众。尽地之利。齐所以霸。秦开渠力耕。卒并六国。萧何抚循关中。转粟饷军。韩信初归汉。汉以为治粟都尉。光武使寇恂力农河内。为争天下根本。袁绍军食桑椹。袁术军食蒲蠃。魏武于许屯田。州郡并置田官。司马懿言天下不耕二十余年。请务农积谷。昭烈入蜀。倥偬戎马。首立督农官。魏蜀乌得不建国也。魏太武帝问高允。政以何先。允言广田积谷。公私有备。太武为除封禁良田之令。以赋百姓。魏以富强。洛阳搢绅旧闻。言张全义在洛时。民间相语。大王于好声伎等闲不笑。独见好蚕麦笑耳。此亦萧何之功。惜所事非人。然朱梁富强不可及矣。金史宗雄传云。按视泰州地土。北京路包其土来。奏云。其土如此。可种植。太祖从之。徙万余家屯田泰州。宗叙传云。请募贫民戍边屯田。给以廪粟。世宗以为尽心于国。此皆事在贾前者。屯田公田。利害当别论。爱陆词为广之。唐德宗言。朕以时和年丰为嘉祥。杜悰言。愿陛下专以百姓富安为国庆。此固非小朝廷所能当也。

　　江北本政论　
薛福保

江北俗朴愿。往往胜江南。然偷惰不事工商事。无贫富皆占田。田多者以万计。坐此农益困。佃人田。称贷然后耕。既获则贱粜偿息钱。至不得担石以卒岁。薛福保曰。今江北之困。非独其地瘠也。人力亦未尽也。往时江南无尺寸隙地。民力田。佃十五亩以上者称上农。家饶给矣。次仅五六亩。或三数亩。佐以杂作。非凶岁亦可无饥。何者。男子力耕于外。妇人蚕织于内。五口之家。人人自食其力。不仰给于一人也。且天之生物也。岂独遗以口腹之累哉。予之口腹者。必予之以才力。以农夫一人之才力。而责以五口之养。亦见其困矣。今江北惟通海知纺绩耳。然地斥卤。谷少。民艰食。淮扬之间。民耳不闻蚕桑之宜。目不纺绩之勤。妇子终日遨嬉。仰一人而食。而都邑之民。方安坐食其租。大半务益为纤啬。操其有余之势。以规倍称之息。农益急。息益重。岁稍歉。则转徙去。口噤不发声。呜呼。本政之不讲久矣。　国家爱民。赋敛之制。恩优三代。乃无救于百姓之失职。而适足为豪民兼并之助。诗曰。妇无公事。休其蚕织。今闾巷之间。呰窳苟活。终岁不事其事者。奚啻亿万。以亿万不事事之人。而食甚瘠之地。尚得不为之所耶。为今之计。宜令州县略造机具。给民俾广为之。募江南人教之织。乡一人。地稍高宜桑者。兼教之蚕。期年后。民稍获利。将不待劝戒。而趋之者日广。又仿宋社仓法。以摧兼并之势。大乡自千石以上。小乡自五百石以上。收敛轻其息。募富民能立仓者爵之。出纳听自便。勿挠以官。如此。则富民利其息而乐其易。贫民亦得休息。所谓论卑而易行。下令如流水之源者也。百数十年以来。上下以簿书为事。民间疾苦。不以屑意。近者海内多故。本源之际。益不暇问。虽然。君子之立言也。固有不及施于当世。而行于后世者。贾生之策。至武帝乃颇采用。虞伯生言畿辅水利。明徐昌国因之。至　国初益大修明。后之君子。得吾说而存之。庶几有所择焉。

　　虹圃记　　　
王效成

虹为治古而俗朴。乾隆间。泗沦于水。迁治之。而乡其县。民习故不易。城以内多旷地。居人就业圃。蔬饶而廉值。其为制特精。乡人往来尝述之。圃一区。分十数行。行广近尺。隆窊相间。隆土备壅而蓄地力。窊以植蔬。每窊。蔬二三行。视种类丰约。圃界从衡皆沟。达于井所。每圃数十区。共一井。相其源以增省之。井外周以甃池。縻柳筲下汲。鹿卢转而上。蹴写入池。池四注沟。以分布圃之窊。润博而均。晨夕二周。无荷灌之劳。虹地本消卤。以水饫故。特植茂而味甘。充一手足之所易。可以食数口。盖古甽陇之遗也。今淮南北之为田者。一夫之力。大率兼古四五百亩之地。畛崇肤寸。漫耕率种。惮于蓄溉。恃幸天泽。根浅燥露。风辄仆折。小旱则并种失之。而曾不知条理厥制。以人功通天之穷。此岂地之咎哉。夫农圃一耳。诚得斯圃之法。而广之于田。甽陇以画之。沟洫以贯之。近山纳川。滨泽通障。平莽之野。法井养而不穷。力啬效丰。较缦田之获。岁增倍倍。括而筹之。其为利岂细也哉。用着其略。以为田者导焉。

　　杵臼经　　　
翁广平

易曰。断木为杵。掘地为臼。臼杵之利。万民以济。后之人易之以石。仍以木为杵。以手舂。我乡烧土为臼。以为杵。以足舂。夫杵臼所以成米也。成米不独杵臼也。而曰杵臼者。犹之陆鲁望之序田器而曰耒耜也。因仿其意。作杵臼经。

凡贮米之所曰栈。栈之中有砻坊。有碓坊。砻。以脱米甲。俗名砻糠碓。以杵臼去米糠也。砻以木为之。有大者焉。有小者焉。大者断九寸之木数十。缚以竹而两之。广八尺。下者为雄砻。上者为雌砻。雄砻中立铁茎八寸。雌砻中空尺有二寸。中贯坚木。木中凿一窍。以铁垫窍底。以当雄砻之茎。傍以坚木为砻耳。以木之歧者为砻枋。歧处横以八尺之柚。中空之。上束以无底之筥以受谷。枋之首。缀以径寸之铁以贯耳。然后执其柚而旋转之。而米甲脱矣。其小者杀大者三之二。制与大者同。大者五六人执之。其力齐。米不损。小者一人执之。力不均。则米损。米既脱甲。而米与甲尚杂也。且尚有谷也。分之者有风车。风车以木为之。有四足。前二足长五尺。后二足长六尺有六寸。前束板为方箱。形四方。从各三尺。横二尺。而空其前。句后束板为圆形。径四尺有八寸。与方箱通。圆之中。设机如车轮。屈铁为枋。着于机。而穿于左后足。方之上有缝。以楗木启闭之。架无底之斗以受米。下有漏斗以泻米。旋其枋而风发。启其楗。米谷自漏斗泻。而甲随风去也。甲既去。而米与谷未分也。分之者曰筛。筛以竹为之。析竹编如布。而疏其孔以漏米。破大竹环为边。广五尺。横以木而悬于梁。以簸荡之。而米谷分矣。去糠者有杵臼。臼烧土而成。形如。实五斗而赢。曰臼。杵以木为之。曰臼。臼有四足。以六尺有六寸之屈木。析为二。如两股相背。连以二楗。相去尺有六寸。斜立为前足。前足之后。立尺有八寸为后足。股上立两柱。三尺有五寸。人长七尺而柱半之。故三尺有五寸也。上横尺有二寸以为式。股之后。以三尺有三寸之板平之。着于柱。柱与板之凹。以坚木为两枢。以坚木为尺有六寸之机以联之。机贯于踏板之中。臼夹于两股之前。踏板夹于两股之中。长六尺有六寸。前半三尺有三寸。上于臼。句前之端。句下垂尺有六寸。是为杵。杵之端。裹以铁。重三十有二两。曰臼嘴。上镇以石。曰臼脑。重三十斤。增之一斤则损米。减之一斤则不去糠也。杵入于臼。臼中有小板。三面隔米而夹杵曰撩。后半三尺有三寸。与平板平。舂者一足立平板。一足踏于后之端。以起石而舂之。而糠去矣。糠既去。而糠与米尚杂也。分之者曰簸匾。簸匾之制。与筛同。而小三之二。以两手簸荡之。而糠与米分矣。米之碎者曰粞。仍与糠尚杂也。则非风车不能分也。如是。而米可以食矣。若夫蒸米以为冬舂者。则有甑。甑以木为之。实一石而缩。甑上于。扬沸汤以热米。甑中气上升而米热矣。若米百石则以十石蒸之而杂其中。或贮于仓。或贮于囤。仓围以笆帘。衬以芦席。或以篾织如席曰栈条。而围之。或稻草而围之。覆以稻草与米甲。百日后气上升。而色变为浅绛也。香则变为沈檀也。味则变为甘美也。如是而冬舂成矣。冬舂者。言冬日舂之。故名冬舂也。其它器用。如盛米而倾于臼者曰踔。恐臼米溢而阻之者曰拨米棒。验仓囤之米色者曰样筒。量米者曰升。曰斗。曰斛。运米者曰笆斗。曰三笆。曰栲栳。句孛从俗字篮。所以凉米也。脚袱。篾织者曰囤底所以晒米也。十。俗作搬。曰翻扒所以翻米也。袋。所以囊米也。至于扫米之帚。畚米之箕。平米之挡。看米之团匾。其类不可悉数也。其大者略备于斯焉。

　　垦荒用机器议
王炳燮

地经兵燹。田亩荒芜。诚以开垦为第一要务。而地多人少。现在丁男。不足以耕各属之荒土。江南沃壤。坐视弃捐。良可叹惜。今欲以巧便之法。垦荒田。使人不加多。而境无弃地。于是有用西洋机器之议。不知西洋奇器。便于治水。而难于治土。有未易收其实效者。按农政全书。有龙尾恒升等车。利于取水。一具可灌数百亩。至于芟除草根。翻板土。初无巧法。即奇器图所载代耕之法。亦终费人力。用之良难。此外如诸器图说。有虹吸之制。亦利引水。而代耕终赖人功。非邓玉函徐光启诸人巧不足也。势不能也。或曰。今之治河。亦用西洋法矣。轮船行处。土随轮起。诚仿其制。易船为车。于轮端施耜。以水火法激轮使行。耜随轮转。土即翻起。奚不可者。抑思艺种之法。利在深耕。犁宜稍长。起土乃深。而久荒之土。坚实难翻。一车之中。火力有限。非如行舟。半资水力。若使犁头长阔。入土既深。力恐不能翻转。犁若短窄。又虑无益。从来耕种之法。土既翻转。必加耙耖。使土破散。水土融和。始可下种。加以耨耘诸事。皆赖人为。否则土硗草茂。嘉谷为之不生。垦地虽多。获稻仍少。且西洋奇器。皆富商大贾之所利。而非耕夫田妇之所宜。尝见泰西之制。每成一器。辄费多资。耕作农民。安能具此。夫自井田制坏。贫富不均。贫者之力。富者之财。相资为用。民得并生。若使富民挟其利器。无藉多任务。则富者益富。贫者益贫。王政之平。谅无取此。传有之曰。民生在勤。勤则不匮。又曰。民劳则思。思则心生。逸则淫。淫则忘。忘则恶心生。盖不徒贫富之所关。抑亦治乱之所系也。闻之江北完之区。农病田少。莫若招之使来。令自占种。缓其升科之期。给以耰锄之具。又凡裁撤兵勇。概令归农。督以率长。用屯田法处之。一年之后。荒田渐次成熟。推而广之。民之孳生渐众。即地之辟治愈多。圣人为治。不外乎中庸。大乱之后。难期速效。似无俟乎奇器之为也。

　　江南催耕课稻编序　　　　　　　　
陶澍

周官职方氏。扬州之谷宜稻。稻人掌稼下地。稻固东南泽谷也。其类繁多。悉数之不能终其物。要不越穜稑稙四种。毛氏传曰。先种曰稙。后种曰。郑司农云。先种后熟曰穜。后种先熟曰稑。盖物性各殊。有不可以天时地气一律求者。故月令七月以犬尝稻。豳风则于十月获稻。迟速相距。中踰一时。兼以执冬之雨。不能谓夏无旱。执春之旸。不能谓秋无水。故必多其种植。以备不虞。若左太冲所赋国税再熟之稻。尤吴中谷植之彰彰甚著者也。频岁以来。江湖泛涨。因雨水告灾者屡矣。惟苏松常太等属。以吴淞江挑浚深通。得免于沈菑。乃癸巳秋杪。稻将熟矣。忽雨雪交加。既实而空。岁以大歉。冬田积水。不能种麦。民皆艰食。此则非江湖淤塞所致。亦非雨雪之不宜于冬令。实由筑场纳稼已愆于豳风月令之期也。余既与少穆中丞据实入告。得　　旨缓赋并设法劝捐赈济。大浚浏河白茆。以工代赈。民始忻忻然获拯于饥溺。以俟麦秋之至。然推原受伤之故。则以吴民终岁树艺。一麦一稻。麦毕刈田。始秧于夏。秀于秋。及冬乃获。故常有雨雪之患。一不熟。即无可接济。计莫如易麦而为早稻。其兼收则大。不幸不得其两。犹得其一焉。于是中丞于官廨后为田亩。令老农种早稻以为之倡。而兰卿观察方权臬事。手辑催耕课稻编。凡早稻之种。早稻之时。早稻之法悉备。昔官粤西。劝民种早稻有效。中丞今又举早稻亲试之。吴民第取一麦一稻。较其所得孰赢。必能知所从事矣。昔东坡先生在惠州。为秧马歌以示博罗林令抃。林躬率田者制作。阅试惠州。民皆施用以为便。及至江西以教人。罕有从者。已复念浙中稻米几半天下。而先生又自有田在阳羡。意欲以此教之。因备言范式尺寸。及乘驭之状。仍制一枚以寄。并欲详询回鹘部木马行水中之法以告江南人。而迄今未有传者。岂吴越人之信从。有不逮惠州之民者乎。然先生又尝因龙川令翟东玉求秧马式。而告以宜师古人。使民不畏吏。则东作西成。不劝而自力。是家赐之牛。而人予之种也。诚哉是言。吾为江南人勖之。尤欲与江南之官吏共勖之。

　　劝民早种早收谕　　　　　　　　　　
唐鉴

照得南方以稻谷为根本。东作以春仲为权舆。谚云。清明前下种。谷雨前分秧。此天时不可失。民事不可缓也。黔省旧俗。播种迟至四月。栽插已近端阳。时方酷暑。根之入土者。尚未滋荣。节已届秋。苗之怀新者。全无胎息。先失土膏之脉起。继当时令之恒阳。纵或冻雨大来。幸得免于亢旱。而已凄风徐至。难以速其荣敷。秋分而穟尚含苞。霜降而禾犹栖亩。重九多连旬之雨。阡陌无止水之防。收割既在泥中。栉比多于室下。无由晒晾。十分巳去其二三。加意掀摊。干圆半化为潮碎。该农民劳苦终岁。幸获丰年。惟以下种过迟。收成太晚。以致减去分数。吃此艰辛。则曷若奋然争先。焉兴起。于春分后浸种。于谷雨前插秧。迎此下田之春膏。酿作嘉禾之秋实。趱前一月有余。则结实易期饱足。避却重阳以后。则纳稼可得晴明。而且以季秋之水。翻来年之犁。硬块融为膏腴。草根烂成粪。此又早收预耕之利也。尔农民何乃因循旧习。怠惰一时。过春分而莫之省。经谷雨而无所施。失于春而误于秋。懈于始而歉于后。天未尝不爱人。而无如人之不察天时也。地未尝不养人。而无如人之不用地利也。为此曲折晓谕。仰各处乡约地保。传谕各农夫知悉。春分后一定赶浸谷种。谷雨前一定齐插秧苗。此间地气素暖。从无冻冰之事。即无烂秧之虞。断然可行。不必过虑。所愿一鼓作气。合力向前。有厚望焉。特谕。

　　阳城县九条晓示之一　　　　　　　　
徐璈

一百谷赖其有实。而四序莫重于秋。故秋为万宝所告成。三农所慰望者也。查阳邑上年西南乡。秋禾长嬴在田。忽于八月初旬。肃霜杀物。谷不结实。以致农民于冬春间。室如悬磬。路有饥胔。言念情形。殊深悯恻。按魏高阳太守贾勰撰齐民要术引泛胜之农书曰。植禾。夏至后八十九十日。常夜候之。若白露下。或凝霜。以平明时。令两人持长索相对。各持一端。以概禾中。去霜露。日出乃止。如此。则五谷不伤矣。此书所言八十九十日。即今之白露秋分节气时也。兹谕尔农民等。可于七月间。挼最长绳索。或用麻。或用草。及过白露节。如遇阴雨风霾之时。寒气渐生。凉骤发。尔等凡在丁壮。于漏下四更时。各持长绳索。往所种田地间候之。如渐有雾气水影。漏湿禾谷。尔等即于五更将曙之时。以两人对持长绳索于禾谷间。振抖抹刷。俾濡湿露水。堕落于地。不致在禾谷间凝为寒露。结为严霜。则谷实可以坚凝。禾稼不致枯陨矣。

　　沟洫议上　　
施彦士

井田不可复。而沟洫不可不复。无沟洫而旱涝无备。常患无岁。圣人在上。而不能使菽粟如水火。非以此欤。顾凡民可与乐成。难与图始。况阡陌既开。其制已废二千余年。而骤强之开沟洫。非独其力不能。其心先不信。信而后劳。则必以身先之。先之。则必择天津左右近海近河不耕之官荡而辟之。其亦可也。然有其地而不得其人。即不习其事。谁与共此。则必招南方习开沟洫之丁壮十人。或二十人。先开十顷。一年而沟涂封植之界具。二年而渐次布种。三年而新田成。计一顷百亩。以低田七十亩种稻。中岁亩收稻三石。作米一石五斗。七十亩当收米一百有五石。则七顷可岁收米一千五十石。以高地三十亩种木棉。中岁亩收花八十斤。三十亩当收花二千四百斤。则三顷可岁收花二万四千斤。合米与花。中价值银三千余两。以三分之二。抵佃人粪种工本。犹岁赢千余两。其地价以亩十两计。且值万两。而初岁开垦工费。不过二千余两。是筹费二千两。三年间即成万金之产。岁岁无虞水旱。可得千金。乐岁且倍之。北方之民。见此重利。而不力开沟洫以成良田者。未之有也。此沟洫之始事也。

　　沟洫议下　　
施彦士

或谓如子之说。沟洫不可缓矣。然亦知前代西北水利之所以不行乎。一则北方地广人稀。且多游惰。二则巨族世家。恐水田既开。失苇荡自然之利。三则虑额外增赋。贻无穷之害。遂致百计阻挠。使虞集徐贞明之策。掣肘不行。而子且欲以身先之。其孰从而与之。曰。此正坐不知尽力沟洫之利也。诚知其利。游惰者亦必尽力南亩。不至饥寒困苦。流为盗贼。且南方地少人多。一经设法召募。负耒出疆者。且踵相接也。但当加意抚恤。勿使失所耳。其坐拥苇荡者。听其自垦。或募垦而收其租。其利倍蓰。自当勉出乃力。更齐之以政。而劝惩并用。其谁不从焉。至　国家田赋。自有定额。如试垦荡地。祇纳芦课。俟报垦五年。或宽以十年。始照内地起科。以广招徕。以期率作。如此。则惟事藏富于民。而所以富　国者。且不可胜言。何言之。古者步百为亩。三百步为里。方里。为田九百亩。秦汉以来。二百四十步为亩。三百六十步为里。方里。为田五顷四十亩。方十里。则五顷四十亩者百。为田五百四十顷。方百里。则五百四十顷者百。为田五万四千顷。今自天津东至永平各属。近海苇荡。尽行开垦。奚啻五万四千顷。除高地二万余顷。种木棉豆麦外。其下地三万余顷。以稻人之法种稻如前议。中岁每顷收米一百五十石。则万顷即得一百五十万石。已远过南漕之数矣。从此南粮粜陈纳新。南方之民。既无虞乏食。而以粜陈之银。易北方新田之米。如雍正年间。发帑收籴营田稻米旧章。则民不加赋。而已省转漕之费不可胜计矣。前人统计漕运造船旗丁行月并文武攒督堤坝闸夫剥浅各款。须费四石而致一石。以丙戌岁天津海运米价二两二钱计。则南粮一石到通。　朝廷须费八两八钱。北方既有此米。即岁减转漕之半。亦可岁省银一千余万两。百姓足。君孰与不足。信能行此。而先于近海官荡。募开水田。不惜小费。并不致掣肘。行见三辅重地。水利大兴。不十年而成万世之利。此沟洫之终事也夫。

　　请兴水利以裕民食疏同治元年　　
监察御史朱潮
  </div>
  <div class="pagination">
   <a href="皇朝经世文续编_page71.html">
    上一页
   </a>
   <span>
    ...
   </span>
   <a href="皇朝经世文续编_page67.html">
    67
   </a>
   <a href="皇朝经世文续编_page68.html">
    68
   </a>
   <a href="皇朝经世文续编_page69.html">
    69
   </a>
   <a href="皇朝经世文续编_page70.html">
    70
   </a>
   <a href="皇朝经世文续编_page71.html">
    71
   </a>
   <span class="current-page">
    72
   </span>
   <a href="皇朝经世文续编_page73.html">
    73
   </a>
   <a href="皇朝经世文续编_page74.html">
    74
   </a>
   <a href="皇朝经世文续编_page75.html">
    75
   </a>
   <a href="皇朝经世文续编_page76.html">
    76
   </a>
   <a href="皇朝经世文续编_page77.html">
    77
   </a>
   <span>
    ...
   </span>
   <a href="皇朝经世文续编_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
