<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 25 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 25 页/共 192 页
  </h1>
  <div class="content">
   今之言者曰君亲师。曰天地君亲师。此皆古有之礼。檀弓云。事亲有隐而无犯。事君有犯而无隐。事师无犯无隐。国语栾共子云。民生于三。事之如一。父生之。师教之。君食之。文子符言云。道之为宗。有形者皆生焉。其为亲也亦戚矣。飨谷食气者皆寿。其为君也亦惠矣。诸智者学焉。其为师也亦明矣。白虎通封公侯云。天有三光日月星。地有三形高下平。人有三尊君父师。是三者相并。礼运云。天生时而地生财。人其父生而师教之。四者君以正用之。大戴礼三本云。无天地焉生。无先祖焉出。无君师焉治。荀子礼论云。天地者生之本。先祖者类之本。君师者治之本。是五者相并也。此言人师也。荀子致士云。弟子利通则思师。诗曰。无言不雠。无德不报。此之谓也。吕氏春秋尊师云。生则谨养。死则敬祭。此尊师之道也。事五谷。取鱼。求鸟兽。此尊师之道也。视舆马。慎驾御。适衣服。务轻暖。临饮食。必蠲絜。善调和。务甘肥。必恭敬。和颜色。慎辞令。疾趋跄。必严肃。此所以尊师也。此所谓人生于三事之如一。七十子从孔子之礼也。人师为然。经师亦有之。礼。祭先师于瞽宗。天子至学。命有司行事。兴秩节。祭先师焉。是传经之师。死则敬祭也。汉经师有服。晋书隐逸传云。郭瑀师郭荷。尽传其业。荷卒。瑀曰。父生之。师成之。君爵之。而五服之制。师不服重。盖圣人谦也。遂服斩衰。庐墓三年。亦言经师。唐书韦表微传云。以学者薄师道。不如声乐贱工能尊其师。乃着九经师授谱。亦言经师。韩愈始以文体迎距之法为人师。而号曰传道。尊师者亦有效。宋袁文瓮牖闲评。言其家延先生。敬礼备至。遂得成名。且相继科名。其为师能尽职者亦有效。朱弁曲洧旧闻云。屯留王诰应举。梦胡僧谓之曰。君行徒劳耳。骨相不应得禄位。年五十余又应举。梦前僧贺之曰。君教童子。用心笃志。不负其父母所托。为有阴德。天益君寿而报以禄位。是岁果正奏名于马涓榜下赐第。历官数任。以奉议郎致仕。年七十七。卒于家。则教读者之室。鬼神未尝不临之也。为师者可以知所惧矣。今与师以财。盖自汉以来。所谓资也。魏志邴原传注。引原别传云。原家贫早孤。无钱资师。师曰。我徒相教。不求资也。北魏书贾思伯传云。师事北海阴凤。业竟。无资酬之。凤遂留其衣物。又清波杂志云。张子韶言。今教子弟者。以主人所赠厚薄为教之隆杀。则师自失其道。瓮牖闲评云。袁氏择从刘先生。未尝三日无馈遗。东京梦华录云。市学先生春社秋社。重五重九。豫敛诸生钱作会。诸生归时。各携花篮果实食物社而散。此固生财之道。近人情也。

　　与友人论师书　　　　　　　　　　
方东树

来教称自退之作师说。后来学人多有续为之说者。虽意恉各殊。而皆得一义。于以辅世翼教。至为宏益。不可废也。愚旧蓄一疑。久未敢发。敢因明论所及而私布之。近世士夫。援上慕势而无阶。则壹以师密比之。夫师也者。随道义所在而为之名者也。恶可以私妄势利媚说。自菲薄为也。韩公曰。时无孔子。不当在弟子之列。孔子没。门人以有若似夫子。欲以事夫子者事有若。曾子不可。陈相说许行而从学其道。孟子责其倍师。若慕势而以空名劫其号。非但无义。抑实可鄙甚矣。何北山为朱子再传。而未尝受人之北面。亦不敢轻师于人。古者君师不分。故曰天降下民。作之君作之师。周公以九两系邦国。三曰师以贤得民。四曰儒以道得民。则皆人师也。司徒本俗联师儒。师以德行教民。儒以六艺教民。则师为人师。儒为经师。至文王世子。释奠于先圣先师。则先圣人师。先师经师也。皆所谓传道授业解惑者也。若夫近世时文科举之师。与巫医艺术百工之师相等。又有刑名钱谷幕学之师。分儒者之一节而专门。虽不知本。亦供世用。则皆有授业解惑之实。固当称师。惟夫乡会主试房考。及外吏保举属官。乃公忠循职。举贤援能。以人事君之义。而冒师生之名。殊不应礼。甚无谓。夫受爵公朝。拜恩私门。为国用人。而己收其恩。师与门生。两犯不题。昔韩文公出陆宣公之门。终身未尝称师。陆文安为吕东莱所取士。鹅湖之会。东莱见文安如前辈。不敢与之论辨。文安对东莱则称执事。对他人则称伯恭。亦未尝以为师也。舒文靖公不师其座主。亦不门生其所举士。明霍文敏公韬亦不师其座主。邱琼山亦尝论此以为不应称师。近陈说岩相国荐陆清献。及见。不用师生称。说岩大激服。且云昔年冯益都荐魏环极。己曾荐王阮亭汪钝翁。皆未尝用师生礼。呜呼。可谓以礼自处。而又能以礼处人者也。世禄之家。往往多门生故吏。苟如张安世谢瞻羊佑柳玭王曾王旦之所戒。则政当避之。而又可侈为荣名乎。且士子幸由师儒起家。舍大司成不师。而独亲此。尤为失其类也。甚者有慢其伯叔。慢其幼所受业贫寒之师。而独隆其房师座师保举之师者矣。薄其昆弟。薄其昆弟之子。而推恩此师之子弟者矣。又甚则即此师也。苟失势衰落度不复振。则其待之亦寖薄。自有此师。而世多失其本心。又况沦夷以至斯极也。昔三代圣王必有师。而四岳荐舜。不闻有门生天子之号。若白乐天将相门生。乃鄙言耳。独范文正公之于晏元宪。自是盛德。不在此例。惟足下裁之。

　　复曾制军书　　　　
胡林翼

天下惟左右近习不可不慎。左右近习无正人。即良友直言。亦不能进也。危乎微乎。宫中府中之事。大抵以此为消长否泰之关。昔年在黔。与黄心斋魏将侯纵谈。凡官至督抚司道。至于牧令。均应岁奉千余金或数百金。敦请道德忠鲠之儒以为师友。匡正其心思。增益其耳目知虑之所不及。必如是而后德可修。名可保也。黄公魏公均韪其言。某公寄耳目于抚标弁兵。寄爪牙于卢袁。寄心腹于杨。未有不溃败决裂者。近年颇举此义。以戒鄂中友朋。质之高明以为何如。宁国是进兵之路。此机不失。秋冬战功。必有伟绩。不仅有益于浙江之兵事。兼可大慰朝野之人心。此地不守。则处处为坚城坚垒所阻。功效稍迟耳。皖南吏治。必以佳者来助。善守竟者守于竟外。林翼早知此义矣。近事非从吏治人心痛下工夫。涤肠荡胃。必难挽回。斯言也。其平吴之第一功乎。丈已得其纲领。游夏不复赞词。

　　致汪梅村　　　　
胡林翼

祠堂为书院。兼欲藏有用之书。以迪后学。为意私之一姓。不如公之庠序之为公溥可久大也。祠堂祭祀。不过须田五十四十亩。胡氏得与之。管书籍。备束修。须佃租三百石。丰歉长短。可得钱三百串。世衰道微。经明行修之师儒。得三百谷。不丰不俭。乃可教其子弟。若太丰厚。则有托津要权贵。挟市道以居此位者矣。非闇修之所尚也。大约近年书院多华士。少朴学。皆官长之过也。膏火须设额。多不能满二十名。人不过十余石。或二十石。须租四百石。加以管理之人。另筹薪水。及修葺墙屋。启闭户庭。检料签轴等事。约需百余石。又加以祭祀之费。通计不过九百石。或千石。亦麤具规模矣。资水之田。亩收谷五石。乡人以六亩三分为一石。每石可得谷三十石。佃者交租可得谷二十石。或得谷十石。以长短肥硗截补。大抵银百两。必得田六亩。岁租可十石。林翼八年归里。查阅田畴。粗足衣食。不必取以自肥。处此时势。而欲自肥以供奉盗贼。即不然。而特以贻子孙酒色之资。亦太愚矣。是此事无论升沈祸福。仕止久速。而志在必行。循发已衰。黾勉行之。犹恐不及。礼经不讲久矣。当以紫阳涑水为师。三礼之学。百世不惑。讲学亦必以复礼为主。公言学礼之旨。与藏书之法。均精切不刊。林翼私虑若以祠堂为书院。较范氏义庄尤为广大。然亦先严之德则可耳。敢不敬谨从事哉。局中师友皆正士名儒。敬乞果臣燮庵东谷濂卿诸先生。与梅村老友。慎思审处以成此事。其地则必倚依先人茔墓。宜山乡不宜城市。乱世用长。兵燹可虞也。此闲军事果能敬慎不怠。未必不可有为。如天怜皖难。人有敬畏之心。或可已乱。亦未可知。

　　量交　　　　
王柏心

巽而正。恭而无失。处上交之道也。肃而不慢。惠而不昵。处下交之道也。虚而有容。和而不流。处泛爱之交也。善则相劝。过则相规。处同心之交也。敬以远狎。厚以远薄。处故旧之交也。开之而后达其衷。测之而后入其言。处新集之交也。交必信。未有己不信而能孚于人者也。交必慎。未有始不慎而能固其终者也。信矣慎矣。择之以明。推之以恕。而交之道得矣。易合者必易暌。好誉者必好毁。多同者必多异。怨莫大于恃望深。隙莫大于求无已。衅莫大于广攀援殃莫大于痛绳人。尚其公无尚其通。交乃有功。执其贞无执其情。交乃可成。贵元黄之适于色也。不贵琴瑟之胶于一也。贵淄渑之呈其味也。不贵甘醴之湛于醉也。贵椒兰之袭于久也。不贵荃茅之变于后也。易着三人之损。复诏二人之同。诗陈伐木之仁。复戒阴雨之薄。百尔君子。敬哉敬哉。交而后量则必败。量而后交则无悔。

　　与方存之茂才书
吴廷栋

一别五旬。驰溯倍切。蒙代编拙集。且赐弁言。感何可言。反复读之。惟落脉高远。鄙人不足以承之。此则私心所不敢自安者。非姑作退让之语也。昨接曾涤生先生书。并何丹畦殉难碑文。又寄复吾兄书。意在邀吾兄旋桐。相助料理地方事宜。但涤生先生现已调督两江。则局势亦已变更。来书寄阅。自定行止。涤生先生书。深以俟命录言近过激。以危行言孙为规。似与前此鄙论相合。想蒙采纳。抑有进者。每念近世人心。得先生之砥节砺行。束修自饬。宜足以振励末俗矣。然私谓先生不为无用之学。凡事必求能见诸施行。但恐体未立而先求用行。己未成而先求及物。每临事断理。必非明睿所照而极力探索而得。既由探索。必入计较。计较深则利害明。而权术生。方以吾之急求济事。乃仁心也。则心地工夫恐不免易于自恕矣。某之守定朱子论是非不计利害一语者。窃谓处季世末俗。惟此语真能截断众流。其拙法只是以志士不忘在沟壑立定脚跟。再以勇士不忘丧其元为进境。必充之至行一不义杀一不辜而得天下不为。方为能尽得朱子一语分量。惟穷理克己。铢积寸累。以终吾身而已。良金美玉。乃天下之宝。必当与天下共宝之。盖金不经镕冶。则无以去渣滓而成为精金。玉不经攻错。则无以去瑕疵而成为美玉。某之爱重先生之才。而思有以效其亲慕之心。亦若是而已。昔朱子论范文正之取人。非仅尚德。兼能取才。此规模所为宏远也。窃谓用人与相士异。相士与取友尤异。盖用人在得真。故观由察安。不厌求详。若以节取之心相士。则所得不过跅弛不羁之士。非可以得当世非常之士。至取友以辅吾仁。舍道义二字不足语此。傥借口文正之宏远。而以节取为格外之优容。窃病其居心不厚。而视友道太薄矣。往者尝见石他山评驳俟命录中自叙一则。讥弹之语。颇觉近诬。而先生当日受之不辨。且往谢焉。心窃以为有古人之风。盖能受过者。正不必分疏是非。道义本自无穷。徒义日新者。固宜如斯也。某性迂直。夙以责善之义自任。既幸与先生朝夕相亲。尚安避直而无礼之诮耶。尚祈反复以尽相与之义。则幸甚矣。两孙资质庸下。某所深知。平日只望其稍明白做人之理。初不急急于应试也。朱子云。教子孙只当教以义方。若必欲期其如何。便是私心。某久闻教矣。断不敢以此责望于先生。求效于今日也。张家口查办事件。适处其难。都统操守既好。公事亦明白。惟有廉正自喜才能自负之意。某自在京为司官。及任山左直省。尚有人知者。幸不为其所鄙弃。且凡事推功让能。开诚布公。坦怀相与。尤为其所契重。似不至终于决裂。惟其案已经某问定。伊不肯因人成事。故多方驳难。既不能做翻案文章。又不能别开生面。故为此延宕日月之计。亦无聊之极思耳。某增此番阅历。又知人情万有不齐。无非气质之难化。而在我之诚。不能动物。固难取必于立谈之际。不知先生将何以教我耶。

　　与崇海秋大令家鏊书　　　　　　　
邓瑶

仆南楚之鄙人也。德行不足以服一乡。文采不足以庇一身。自取弃绝于海内贤豪长者。足下乃一见倾心。以为稍异于众。辱而交之。久之情好益笃。且欲结为兄弟之好如世俗之订为兰谱者。言之数四。仆未之答。请为白其区区之私焉。仆年十岁时。读昌黎文。至平居里巷相慕悦。酒食游戏相征逐数语。诵未终篇。尝掩卷太息。以为世固有若是之人哉。宁老死不愿相见也。及年十三出应童子试。所识者郡县之士耳。十八试举人于长沙。所识者九郡四直隶州之士。闻见所及。其中结为交游。如昌黎之所云者。所在而有。及二十五岁游京师。京师人海也。贤士大夫之以文章道德。援引后进。培养人材。为士人之所亟欲求见者。未尝无其人。然而如昌黎之所云云者。其人又岂乏乎哉。瑶窃耻之。故自出应童子试以至于今。年将四十矣。游历所至。同辈之谬见亲爱者。尝溺于世俗之见。约订盟好。仆辄婉谢之。然未尝一日忘其人。呜呼。世之所谓密交好友者。岂果有金石之坚。胶漆之固邪。大抵通仕籍者。视其人之官高于我。又有气力能推挽我。则从而师事之。虽年齿相去远甚。俯首称弟子不少愧。若其人与我同僚。而声气通显。可恃为夤缘之助。则从而兄弟之。互书姓名籍贯。与其祖父兄弟及妻子名氏于。交易藏。是谓兰谱。订盟后。两家妻妾子女。遂可迭相往来。视为通家。其穷而在下者。亦各有兄弟之交。用夸结纳。当其缔交伊始。之以神明。申之以盟誓。真若死生祸福可以以之。而诗所云虽有兄弟不如友生者。信不诬矣。曾几何时。向之结为兄弟者今忽视若涂人。或成仇敌。人未尝不咎其隙末凶终。吾以为始之不慎。势所必然。足下阅历多矣。宁见结为兄弟者之果可恃乎。故仆坚持初见。不敢轻效世俗之所为。虽遇足下至诚恳切。数申前意。亦终不敢破戒以从。盖道德之交。贵以诚信相终始。固不在乎称谓之密仪文之厚也。且人必先于兄弟之伦。自问已尽。无少缺陷。然后可言交友。若兄弟而涂人之。反能执涂人而兄弟之。有是理乎。人亦信之乎。孔子大圣。尚云事兄未能。仆于至亲骨肉间。负疚实多。友朋之际。岂能自信必如兄弟之亲邪。足下亦何所取于仆也。且足下所约同盟之某君。其人有高才而少笃实。伏波所云。效季良不得。陷为天下轻薄子。所谓画虎不成反类狗者也。仆所与友。归必告诸父母及吾叔父。今先君虽见背。而老母与叔父训诫綦严。交游不敢不慎。诚不敢蹈马氏画虎之诮。区区之意。惟足下谅之。虽然。足下文章之美。风义之笃。与眷待不肖之厚。则已铭诸心版。且将传示子孙。诗不云乎。终心藏之。何日忘之。是诗也。请为足下诵焉。

　　赠吕介存南游序
龙启瑞

古之时。无所为游士也。盖自其少时。则有乡党庠序之教。为之师者。率皆闾师党正。乡大夫三老五更之属。故学问之道。不出乎里门而自足。自小学曲礼。至诗书六艺之文。世家多有。其朋侪之萃州处。则又以备其讲习观摩之具。使之不易其心而迁其业。暇则游于乡校。以议论学业之善否。有不率教者。则作为青衿之诗以刺之。当是时。士之去其乡而远游者。未之有也。周道衰。学校废。陵夷至于战国。而游士始多。然彼皆逞其辞说。以取一时之功名富贵。卒未闻以访求道德为事者。独孔孟之徒。多远涉异国。必求得当世之圣人为之师。吁。孔孟而不遇时。使孔孟而遇时。则将复学校于成周之盛。又安率其徒日仆仆于风尘内也。秦汉以降。教人之法愈失。士之有志于学者。或不得所师承。于是始执业远出。思以博求当世名人。聆其所传之绪。士当斯时。苟伏处里门。大率荒僻固陋。不为当世齿。然则士之游而学。而非游几无以善其学者。岂非庠序之教不立。而师儒之官或名存。而实不足厌人意欤。余友吕子介存。年逾冠。一日忽舍其家人来游京师。问其求。曰无所为。问其行。曰吾沿湘泛潮。逾于江河。达于燕。将驰乎齐鲁之郊。遂放乎吴越以归也。君之游可谓壮哉。其意。盖亦将博求有道之人。与之上下议论。归而就学。以补其不逮也。余之陋。无所可益于君。而独以慨教人养士之法。今有异于古所云者。顾其异又不自今始也。然则君之行其安能以已乎。于其别。因书之以为赠。

　　不系舟尺牍跋
邓瑶

吴朴名明府权麻阳县令。公余取诸友人手札。汇为数册示余。余披览一过。喜其中可取者得二札。一曰居官当以爱民为要。大抵宽一分则百姓多受一分之赐。其一曰某簿书之暇。读书自娱。于盈虚消长得失之道。颇有体会。又云居官不欠官钱幸矣。若欲积财以贻子孙。何若积德以贻子孙。愿共勉之。余览之嗟叹。以为二君之言。盖有道之言也。且千里寄书。恳恳规劝。于友朋忠告之道。庶几得之。尺牍中忽尔得此。不啻披沙砾之场。而获良金。杂燕雀之俦而祥凤也。常以为人生必得贤师友一二人。相与终始周旋。闻善加劝勉。有过相规戒。穷通聚散。常有其人存胸目闲。使己之一言一动。不敢侈然自肆。然后学成。

　
卷八　治体一原治上

　　默觚下　　　
魏源

　　　治篇一

人有恒言曰才情。才生于情。未有无情而有才者也。慈母情爱赤子。自有能鞠赤子之才。手足情头目。自有能捍头目之才。无情于民物而能才济民物。自古至今未之有也。小人于国于君于民。皆漠然无情。故其心思智力。不以济物。而专以伤物。是鸷禽之爪牙。虿之芒刺也。才乎才乎。诗曰。凡民有丧。匍匐救之。

人有恒言曰学问。未有学而不资于问者也。土非土不高。水非水不流。人非人不济。马非马不走。绝世之资。必不如专门之夙习也。独得之见。必不如众议之参同也。巧者不过习者之门。合四十九人之智。智于尧禹。岂惟自视欿然哉。道固无尽藏。人固无尽益也。是以鹿鸣得食而相呼。伐木同声而求友。

读皇皇者华之诗。喟然曰。为此诗者。其知治天下乎。一章曰周爰咨诹。二章曰周爰咨谋。三章曰周爰咨度。四章曰周爰咨询。世固有负苍生之望。为道德之宗。起而应事。望实并损者。何哉。以匡居之虚理验诸实事。其效者十不三四。以一己之意见质诸人人。其合者十不五六。古今异宜。南北异俗。自非设身处地。乌能随盂水为方圆也。自非众议参同。乌能闭户造车。出门合辙也。历山川但壮游览。而不考其形势。阅井疆但观市肆。而不察其风俗。揽人材但取文采。而不审其才德。一旦身预天下之事。利不知孰兴。害不知孰革。荐黜委任不知孰贤不肖。自非持方枘纳圆凿而何以哉。夫士而欲任天下之重。必自其勤访问始。勤访问必自其无事之日始。皇华之诗知之矣。

自古有不王道之富强。无不富强之王道。王伯之分。在其心不在其也。心有公私。无胡越。易十三卦。述古圣人制作。首以田渔耒耜市易。且舟车致远以通之。击柝弧矢以之。禹平水土。即制贡赋而奋武。洪范八政。始食货而终宾师。无非以足食足兵。为治天下之具。后儒特因孟子义利王伯之辨。遂以兵食归之五伯。讳而不言。曾亦思足民治赋。皆圣门之事。农桑树畜。即孟子之言乎。抑思屈原志三后之纯粹。而亦曰惜往日之曾信兮。国富强而法立。孔明王佐之才。而自比管乐乎。王道至纤至悉。井牧徭役兵赋。皆性命之精微流行其闲。使其口心性躬礼义。动言万物一体。而民瘼之不求。吏治之不习。国计边防之不问。一旦与人家国。上不足制国用。外不足靖疆圉。下不足苏民困。举平日胞与民物之空谈。至此无一事可效诸民物。天下亦安用此无用之王道哉。诗曰。监观四方。求民之莫。

工骚墨之士。以农桑为俗务。而不知俗学之病人。更甚于俗吏。托元虚之理。以政事为粗才。而不知腐儒之无用。亦同于异端。彼钱谷簿书。不可言学问矣。浮藻饾饤。可为圣贤乎。释老不可治天下国家矣。心性迂谈。可治天下乎。诗曰。民之质矣。日用饮食。

为治者不专注其大。而但事节目。则安危否泰之大端。失之目睫矣。用人者不务取其大。而专取小知。则卓荦俊伟之材。失之交臂矣。故为国家厘细务百。不若定大计一。为国家得能吏百。不若得硕辅一。君子以细行律身。不以细行取人。不以剚剧理繁塞艰巨。国于天地。有与立焉。斯见小欲速之弊祛。而百年苞桑之业固也。诗曰。出话不然。为犹不远。

天地之生才也。予之齿者去其角。两其足者傅之翼。是以造化无全功。阴阳无全能。以虞廷五臣皆圣人之材。而明刑教稼。治水典冑。终身不易其官。吾知孔子用世。必不使游夏司繁剧。而由求典文章。必不使曾冉专对使命。而宰赣师保坐论。天地有所不能强。而况于人乎。后世之养人用人也不然。其造之试之也。专以无益之画饼。无用之雕虫。不识兵农礼乐工虞士师为何事。及一旦用之也。则又一人而责以六官之职。或一岁而历四方民夷之风俗。举孔门四科所不兼。唐虞九官所不摄者。而望之科举兔册之人。始也桃李望其松柏。继也彩胜望其桃李。及事不治。则拊髀而叹天下之无才。呜呼。天下果真无才哉。诗曰。螟蛉有子。果蠃负之。教诲尔子。式谷似之。言所用必所养。所养必所用也。又曰。维南有箕。不可以簸扬。言所用非所养。所养非所用也。

　　　治篇二

人主修德之难也。倍于士庶乎。奸声在堂。谀舌在旁。曼摩在。醲醴在觞。娱兽在场。所以蛊我心者四面伺之。虽有忧勤聪智之君。不能无一罅之闲也。天下之责望主德也。亦倍于士庶乎。高明之瞰者千计。中泽之嗷者亿计。敌国肘腋之环伺者万计。无一瑕玷而可匿也。无一体用而可缺也。守专城之材。不可以相。长千夫之勇。不可以将。一将一相之任。不可以君四海。况于乃逸乃喭既诞。以天位为敖乐者乎。卷阿之诗。言俾弥尔性者三。言履天位之君子。非性与天合。德足配天。即不足主百神而纲四方也。知此而不战战兢兢于上者非人情也。诗曰。天难谌斯。不易维王。

一围之木。持千钧之厦。五寸之键。而制合开者。所居要也。大匠不断。大庖不豆。大勇不。大政不险。天下大器也。君相大官也。处大官者不欲小察。不欲小智。不矜小艺。据其要。制其总。若摄气母于北斗之枢。以万物有余矣。王者之道犹龙首。高居而远望。深视而审听。示其形。忳其情。若天之高不可极也。若渊之深不可测也。赏罚于众人所及见。而所不及见者潜化焉。端默于众人所不加意。而人所加意者莫遁焉。彼铺张于条教号令之末。矜诩于发奸摘覆之神。曷足语知道。诗曰。之子于征。有闻无声。

诗言岂弟君子者十有八。说者曰。岂弟。乐易也。干以易知。坤以简能。易则易知。简则易从。易知则有亲。易从则有功。大哉岂弟之为德乎。世言王道无近功。此不知王道之言也。知者知之。愚者不知。不可以教民。功者能之。拙者不能。不可以治民。非令下如流水之原。不可为善政。非立效如时雨之降。不可为圣功。故谓王道无近功者。未得其要也。主好要则百事详。主好详则百事荒。知岂弟不岂弟之分。则知王伯矣。知岂弟不岂弟之分。则知君子小人矣。后世人主之岂弟者。其汉文帝宋仁宗乎。反乎岂弟者。其汉武帝之宏羊。宋神宗之安石乎。诗曰。谁能烹鱼。溉之釜鬵。言烹鱼烦则碎。治民烦则乱。是以治大国若烹小鲜。

　　　治篇三

三代以上之天下。礼乐而已矣。三代以下之天下。赋役而已矣。然变风变雅。多哀行役之苦。刺征役之烦。而刺重敛者惟一硕鼠。则知井田什一尚存。履亩未税。民惟困役不困赋焉。春秋以前之诸侯。朝聘而已矣。春秋以后之诸侯。攻战而已矣。然陈郑介大国之闲。受兵无寍岁。而民俗佚冶晏如。则知其时车战之制尚存。师行所至。井湮木刊。而无攘臣妾毁廛庐之患。且请服则盟。未尝如狄之入。财贿牲畜。荡然一空焉。春秋以前有流民而无流寇。春秋以后流寇皆起于流民。宗社。痡四海。读诗则硕鼠适彼乐郊。黄鸟复我邦族。鸿雁劳来中泽。未闻潢池揭竿之患。此封建长于郡县者一也。春秋以后夷狄与中国为二。春秋以前夷狄与中国为一。读诗与春秋。知古者名山大泽不以封。列国无守险之事。故西戎徐戎陆浑之戎。赤狄白狄姜戎太原之戎。乘虚得错处其闲。后世关塞险要。尽属王朝。而长城以限华夷。戎狄攘诸塞外。此郡县之优乎封建者一也。由前三说观之。五伯者三王之罪人。中夏之功臣。由后一说观之。七雄嬴秦者。罪在一时。功在万世。

人者。天地之仁也。人之所聚。仁气积焉。人之所去。阴气积焉。山谷之中。屯兵十万。则穷冬若春。邃宇华堂。悄无綦迹。则幽阴袭人。人气所缊。横行为风。上泄为云。望气吹律。而吉凶占之。南阳洛阳晋阳凤阳。今日寥落之区。昔日云龙风虎之地。地气随人气而迁徙也。天地之性人为贵。天子者众人所积而成。而侮慢天乎。人聚则强。人散则。人静则昌。人讼则荒。人背则亡。故天子自视为众人中之一人。斯视天下为天下之天下。诗曰。无竞惟人。四方其训之。

强人之所不能。法必不立。禁人之所必犯。法必不行。虽然。立能行之法。禁能革之事。而求治太速。疾恶太严。革弊太尽。亦有激而反之者矣。用人太骤。听言太轻。处己太峻。亦有能发不能收之者矣。兼黄老申韩之所长。而去其所短。斯治国之庖丁乎。诗曰。伐木掎矣。析薪杝矣。

　　　治篇四

医之活人。方也。杀人。亦方也。人君治天下。法也。害天下。亦法也。不难于得方。而难得用方之医。不难于立法。而难得行法之人。青苗之法。韩琦程伯子所部。必不至厉民。周家彻法。阳货荣夷公行之。断无不为暴。弓矢。中之具也。而非所以中也。法令。治之具也。而非所以治也。买公田省饷之策。出于叶适。而贾似道行之。遂以亡国。是以郡县生员二论。顾亭林之少作。日知录成而自删之。限田三篇。魏叔子三年而后成。友朋诘难而卒毁之。君子不轻为变法之议。而惟去法外之弊。弊去而法仍复其初矣。不汲汲求立法。而惟求用法之人。得其人。自能立法矣。诗曰。不失其驰。舍矢如破。

　　　治篇五

三代以上。天皆不同今日之天。地皆不同今日之地。人皆不同今日之人。物皆不同今日之物。天官之书。古有而今无者若干星。古无而今有者若干星。天差而西。岁差而东。是天不同后世之天也。浊河徙决。淤阏千里。荥泽巨野。塞为平原。济汳莫辨源流。碣石沦于渤澥。井田废而沟洫为墟。云梦竭而洞庭始大。十薮湮其九。三江阏其二。九河九江。不存其一。雍州田上上。今但平芜。扬州田下下。今称陆海。高岸为谷。深谷为陵。是地不同后世之地也。燕赵郑。昔繁佳冶。齐鲁睢涣。古富绮纨。三楚今谁长鬣。勾吴岂有文身。淮徐孰戎夷之种。伊川畴被发之伦。茶黄互市。为制夷之要。疹痘有无。区中外之坊。岂可例诸唐宋以前。求其藏府之故。是人变于古矣。黍稷五谷之长。数麻菽而不数稻。亨葵五菜之主。芼蓼藿而不及菘。枌榆养老之珍。今荒馑始食其皮。荇藻宾蘩。以共祭祀。堇荼荁薇。恒佐饔飧。蜉蝣蛴螬。古实甘美之羹。陆玑言蜉蝣陶宏景言蛴螬可食皆异于今蚳蜗蜩范虫。礼则燕食之醢。今畴登鼎俎。荐齿牙。布有麻葛而无吉贝。币有黄金而无白银。纨绮称睢涣而无吴越。今皆反之。是物迁于古矣。媵娣侄于昏礼。登孙尸于祭祀。跪地以坐。抟饭以食。跣足舞蹈以为敬。刀漆以为书。贝币以为货。溜奥以为宫。四面左右以为堂。刍灵明器以为葬。乘车以战。肉刑以治。不谓大愚。则谓大戾。岂独封建之于郡县。井田之于阡陌哉。故气化无一息不变者也。其不变者道而己。势则日变而不可复者也。天有老物。人有老物。文有老物。柞薪之木。传其火而化其火。代嬗之孙。传其祖而化其祖。古乃有古。执古以绳今。是为诬今。执今以律古。是为诬古。诬今不可以为治。诬古不可以为学。诗曰。岂其食鱼。必河之鲂。岂其取妻。必齐之姜。

租庸调变而两税。两税变而条编。变古愈尽。便民愈甚。虽圣王复作。必不舍条编而复两税。舍两税而复租庸调也。乡举里选变而门望。门望变而考试。丁庸变而差役。差役变而雇役。虽圣王复作。必不舍科举而复选举。舍雇役而为差役也。邱甲变而府兵。府兵变而骑。而营伍。虽圣王复作。必不舍营伍而复为屯田。为府兵也。天下事人情所不便者。变可复人情所便者。变则不可复。江河百源。一趋于海。反江河之水而复归之山。得乎。履不必同期于适足。治不必同期于利民。是以忠质文异尚。子丑寅异建。五帝不袭礼。三王不沿乐。况郡县之世而谈封建。阡陌之世而谈井田。笞杖之世而谈肉刑哉。礼时为大。顺次之。体次之。宜次之。周颂勺篇。美成王能酌先祖之道以养天下也。诗曰。物其有矣。维其时矣。

庄生喜言上古。上古之风。必不可复。徒使晋人糠礼法而祸世教。宋儒专言三代。三代井田封建选举。必不可复。徒使功利之徒。以迂疏病儒术。君子之为治也。无三代以上之心。则必俗。不知三代以下之情势。则必迂。读父书者不可与言兵。守陈案者不可与言律。好剿袭者不可与言文。善琴奕者不视谱。善相马者不按图。善治民者不泥法。无他。亲历诸身而已。读黄农之书。用以杀人。谓之庸医。读孔孟之书。用以误天下。得不谓之庸儒乎。靡独无益一时也。又使天下之人不信圣人之道。诗曰。园有树檀。其下维萚。君子学古之道。犹食笋而去其萚也。

　　　治篇六

明月之夜。可远视而不可近书。犹清谈元虚之士。不可以治民。雾霿之朝。可近书而不可远视。犹小察综练之材。不可以虑远。得诸天者固已殊矣。即学圣人之学。而性所各近者。何独不然。火日外照而内闇。故足民治赋之才。不可以语性命。此亲民而未明德者也。金水内照而外闇。故潜修养性之儒。未可皆共事功。此明德而未能亲民者也。学道者宜各自知所短。用人者宜各因其所长。勿以师儒治郡国。勿以方面之材责师儒。非体用之殊途。乃因材之难强也。若乃志伊学颜之君子。固以内圣外王为准鹄。夫何本末偏枯之有。诗曰。左之左之。君子宜之。右之右之。君子有之。惟其有之。是以似之。

轻诺似烈而寡信。多艺似能而寡效。进锐似精而退速。讦细似察而烦苛。姝姁似惠而无实。此似是而非者也。大权似专而有功。大智似愚而内明。执法似严而成物。正谏似激而情忠。此似非而是者也。非御情之相反。乃近理之多似也。听言察貌。或失其真。诡情御物。或失其实。将何道以全之乎。诗曰。析薪如之何。匪斧不克。又曰。伐柯伐柯。其则不远。观其生者。不在于先观我生乎。

有以兼听而得。有以兼听而失。有以独断而成。有以独断而败。晋武平吴。晋明平王敦。唐宪宗讨淮蔡。周世宗征泽潞。皆以独断而成。昭烈伐吴。苻坚伐晋。皆以独断而败。汉祖唐宗。以兼听君子而兴。汉元唐代。以兼听小人而乱。然则如之何而可。曰。知己知彼。百战百胜。彼骄兵愤兵贪兵。可谓知彼知己乎。为政在人。取人以身。彼贤奸杂用者。非其心之公私霿淆乎。诗曰。谁秉国成。不自为政。言当以执两为兼听。而不以狐疑为兼听也。国虽靡止。或圣或否。民虽靡膴。或哲或谋。或肃或艾。言当以达聪为独断。而不以臆决为独断也。
  </div>
  <div class="pagination">
   <a href="皇朝经世文续编_page24.html">
    上一页
   </a>
   <span>
    ...
   </span>
   <a href="皇朝经世文续编_page20.html">
    20
   </a>
   <a href="皇朝经世文续编_page21.html">
    21
   </a>
   <a href="皇朝经世文续编_page22.html">
    22
   </a>
   <a href="皇朝经世文续编_page23.html">
    23
   </a>
   <a href="皇朝经世文续编_page24.html">
    24
   </a>
   <span class="current-page">
    25
   </span>
   <a href="皇朝经世文续编_page26.html">
    26
   </a>
   <a href="皇朝经世文续编_page27.html">
    27
   </a>
   <a href="皇朝经世文续编_page28.html">
    28
   </a>
   <a href="皇朝经世文续编_page29.html">
    29
   </a>
   <a href="皇朝经世文续编_page30.html">
    30
   </a>
   <span>
    ...
   </span>
   <a href="皇朝经世文续编_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
