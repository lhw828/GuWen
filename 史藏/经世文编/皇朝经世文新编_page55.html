<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 55 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 55 页/共 101 页</h1>
    <div class="content">高国税务余颇留意焉然其实在情形终求之而不可得良由该国于一切报册皆不宣布于外不独税务为然故外人莫从而知之也虽然余尝以意测之矣以余所见高民之所献纳若能点滴归公用得其当尽足敷高廷之用

一千八百九十六年高廷入计四百八十九万九千四百十圆出六百三十一万六千八百三十一圆出入相比不足一百四十一万七千四百二十一圆借洋以补之然此仍是悬揣之数至于确实数目决不止此惟不见有官中册报无从究察也

地丁钱粮为高国入大宗如所悬揣之四百八十九万九千四百十圆盖钱粮居二百四十二万八千零三十三圆地丁居一百四十七万七千六百八十一圆此数似是核实然无论其果否核实即以为与实数上下不远余亦不知其何所据而云然

近来高国户口日渐增多地亩亦日渐垦辟而入不较前为多其故盖由于肉食之徒不知检查户口地亩之实数也松懈若此高民宜暗受其益岂知高国官吏视民之所有如己物需索惟恐不尽故此仍非民间之利而贪官污吏之利也国家之所得于民者一而民之所以奉其上者二犹不足而何利之有焉是非传闻之语而余之所深知也此等官吏布满于高国京城及各郡县不耕不织惟欺罔其君剥削其民以自养盘踞国库如债主之于欠户勒索百姓如盗贼之于行旅故区其等类可谓之曰无业类

高国税法日坏一日而侵削中饱之敝亦日深一日高官之有权势而狡黠者又新派多人助桀为虐故此数年来民之受困已极几乎十室而九空矣或谓余曰今而后木尽而虫将毙矣余谓根株已深虽毙而终不能绝也

高国每年出六百三十一万六千八百三十一圆有益于民者祗十四万九千零九十圆其中以十二万四千二百六十八圆为学校之费一万五千圆为公家工程如修路等之费五千八百二十二圆为留养监犯之费其余则尽为官俸及无业类人囊橐中物也

夫民之所以纳税于国家也原望国家有所资以益我卫我也而岂知仅以供无业类之刻剥余甚为高丽惜也以小民有限之膏血填彼等无穷之欲壑朝廷官爵若专为收养无业类而设

官不必备惟其人高官若能尽心为国则三分去二已足了该国之事故为高丽计冗员不可不汰也统内外大小官吏三分而存其一则每年可省钱之半以所省之立学校兴制造开矿产筑铁路而以被汰之员充其役使彼等既可资以炼习又可藉以生活积久之后当深喜其向日之被斥而此时之得以自食其力也是犹费洋二三百万圆以教化无业类而归之于正也不亦善乎

此外则税则宜改定也而此事行之实难非假手他国人之能胜其任者不为功

高丽国家银行宜创设也银行者国赋赖以兴盛商人藉以流转其有关于国与民者大矣目今高丽国家已制有铜及昵格而及白银钱而该料俱以重价购诸日本即由日本制就运送高丽是名为高丽之钱实则高丽制钱局仅盖印于上耳如此则于高丽何益乎以余观之该国所出赤金每年值银三百万圆国人不谙制炼之法以生金输出仅得极贱之价若国家收而铸之或为钱或为条金以流通市上则国家可以行纸[币](弊)而银行之运掉灵矣且国家每年存金值洋二百万圆十年之后积成二十万圆矣余更可以预曰以余之说行高之政他日高国入必渐兴盛藏金之多及其它利便尚不在其内也

夫措施之道必有次序焉今日之高丽其首要在减官以节费次则厘定税则费节而税则定则高廷有所藉以整顿训商迪工以为裕民之本购置生金以为富国之本
 
　 
卷十三上　邮运

　　邮运问答　　　　　　　　　　　　　　　　　　　
阙名

问古者肇牵车牛远服贾春秋时郑商人以牵牛十二犒师及其末也子贡乃结驷连骑以修货殖风气之开斯为捷矣然陆贾之商常不敌舟行之便故汉口清江水陆交便因以富饶天下然窃常举九州岛财产计之又不敌巴蜀则以长江滥觞灌注地面舳舰千里旁达淮泗关中天府出入褒斜陆路为便燕代北通蒙古南有黄河北有恒漳襟带山海其民不事舟楫虽有洪流巨浸不食其利转漕致粟以病东南金元以来王者都之风雨辐辏四方鳞集轺车百乘薪千车大抵来自吴会编户齐民常执鞭驱饥为富商大贾转徙北至穷极南行江汉或只身忘旅至于日出使犬使鹿之乡栈山桥谷堕指层积雪刊木为记以纪人淘金捕貂终年一至至则常十倍百倍以出迩来与俄通商远[贩](贬)而不税见雍正五年约鲜卑古族西伯利即鲜卑转音见朔方备乘接踵连衡碧眼须岁致中茶由汉口以回其国补入驼价岁数百万金虽行经沙漠常乏水草拾矢而炊刺酪而饮老鸦撄肉伺人利便蒙古老鸦常啄驼背为食茶箱所蒙之皮以钉固之者亦每为其撕去旅行者须时惊以火鎗说见益闻录蒙古鸟兽条埋没于龙堆颠坠于杭爱者不可胜纪而披毳饮潼之民得此沾润以长守边而不思叛者则以陆运之利犹自我操也今俄人席卷中亚开通铁路南瞰德朋即铁门冕裘东去至于珲春绵八千余里中国皇然骇惧乃建铁路东出以迎其至为役十年仅七百里而俄人已据朝鲜抚有不海口水陆利便夹包登莱横扼黄海声息相通至于彼德堡而止当此之时中国罗掘财赋以事兴筑借折息倍偿其利路既未成而利已落人手矣然窃计中国之大何所蔑有其所以视上之急而莫之应者亦以堑山淹谷横绝地脉为世大惧息仅四厘不敌闲关山岭之利厚我往彼来输出或不敌输入而利反落于俄人耳今莫如罢铁路之说以保自有之利权虽行旅迟蹇俄人铁路终待我而运岁费数千万金以养路筑路之费又不知几万亿而所欲夺于我者仅驼价数百万金则所失于我者大矣势且不支国虚于内敌伺于外其国且亡今乃不此之计而筑铁路以相连夺小民之脂膏穷国家之府库而为强邻转运其计不亦谬乎对曰古者天子地方千里诸侯方百里五十里皆各自为封守而有关讥故牛车负贩不嫌其滞及夫战国海内将合版图所至各千余里威棱远播商路益宏其时三河居天下之中以为绾毂北有邯郸东有临淄西有巴蜀南有寿春豫章以为都会富商大贾或蓄豪奴转轺车以取利或连骑结驷出其宝玉明珠锦绣以宾诸侯燕代最近胡数被侵掠然委输中国常获奇羡巴蜀近滇笻笮栈道四通出其丹沙铜铁以坐致富强而蛮夷不敢窥边戒秦并天下奉一主齐鲁关蜀同在庭户当是时也必北贩云中南沽五岭乃名出境最北有毡裘皮毳而最南有瑁珠玑文龟于是始皇乃为驰道东穷燕齐南极吴楚江湖之上隐以金惟树以青松经纬交互长各万里虽肆情于游观而规模壮矣其后又北出云中傍塞以抵回中甘泉护以亭障放逐戎狄汉兴循而未改汉武开边长戍五岭厚致番禺货西通大宛以求名马虽常使岭以西以抵红海其道不属中国然观刘平国治道之碑则知玉门酒泉以外凡都护所属国其道涂修治俱归汉家矣今　天子奋神武以抚四海西极岭东尽肃慎北抵树林族类而南抚儋耳朱崖虽中闲郄匈奴之臣友而不有割瓯脱之境以惠四邻于秦汉疆可谓宏矣而患在血壅滞指臂不亲是以采远夷之长技纳廷臣之嘉谟建为铁路以固根本虽经纬未具重惜民力然由汉口北出以达芦津由芦津以达山海而至东三省亦秦时驰道会于关中之制也虽三国纷争诸葛常制木牛流马然北出祁山行经栈道人行六尺牛行四步载多行少常苦不济事难师古因时定制必出从今爰施汽车以行铁轨惜夫未能随山刊木以为支路英人初行汽车于矿试以木轨其后乃易以铁近来有建议用木轨者历陈数善铁路公司买其法令不传然平心论之木轨阻面不能如铁路之尽销而购造较易无须买料外洋东三省素多老林尤宜行走虽不能如铁路之久而随地可购材修造若能分段建造木轨以为支路则干路成而支路亦具修筑土道以行走自垫活轨汽车西人农家概用汽车行走土路近来有用活轨其形如弧三角以弧垫轮下以角连轮轴轮动而弧垫之名为自垫活轨致令支辅血脉未克同时流贯则亦虑谋之过也且子亦常闻泰西之有铁路乎百年以前但有土路驰走马车特其车有弹力非如中国之车无弓机耳至前八十年乃安铁轨以销阻面及轮船之兴美人乃仿其制以为汽车行诸铁轨小试其端竟堪大用三十年内遍于欧美商人益轻赍远游以成富庶及普法纷争鉴于拿破仑因粮之败乃为行军铁路随地架筑普人因此先过莱因战于法境支军营垒游击之师无不通连有常长蛇势而如蛛网之密法人因之君虏师丹师降蔑士欧人乃更盛行铁路无事经商有事运兵或通连于一国之中或接轨于数国之境或架桥于街衢美人有街道铁路架桥屋顶街中有隧道铁路行于地中或凿洞于山谷欧美凿山洞以通达二国者甚多如瑞意相连之山智秘相连之山皆是无国蔑有百里之国筑铁路十而可变为千里千里之国筑铁路千可变为百万里铁路以美国为最多计截长补短共十七万余里一国财货输于五洲五洲财货聚于一国风驰电掣鳞聚荟集山川效灵百神响应其视秦汉气象又何如也今不此之究而但就一人所幸获以比公司之四厘是徇一夫者重而视六合者轻也且俄之所争于中国者丝茶金矿之利耳驼价所得仅在丝茶丝茶之利既失则驼价亦必就衰夫将何补故救驼价必须先救丝茶昔者英人之为汽车业马车者常阻之矣乃汽车既行而昔之马车七万者竟变为十三万是铁路行而驼价反盛也不然俄人以十万之众随带行军铁路压境而军驰尺之书而朝臣骇惧名城大都以归掌握何者无铁路以运军气已早为之馁也况其由汉口用轮船运茶以经海参崴而归本国为日仅二十二日水陆运货概归俄人中国生机且促不待用兵而已为其商务所倾矣驼价云乎哉

问四面通海即为通商最便之国故陆路通商轮路亦必达于四境今俄人已建西伯利亚铁路以环东三省则英人亦必建缅印铁路以南包西藏云南法人亦必建越北铁路通江洪以包南境为之奈何曰中国所宜建铁路甚多应分为十字干路画全国为四区以汉口为中点云南之景东黑龙江之额尔古纳河为西南东北尽头以福建之门新疆之帕密尔为东西南北尽头而此十字干路之中又宜以东北西南为急务东北专通俄商西南兼顾英法交通印缅惟西南一路若能西经重庆再行过江则已能将藏中西川之商利兼顾其中经过大小金川皆为金之地与东北一路利源遥遥相对而重庆者又水陆交驰之地四川民苦其多铁路既行则可将四川百姓迁往东三省与云南云南商贩虽稀然其地多矿产碧王西铜玉火油木植充塞于空山者不可胜计此路既通则各货可北行以达京师腹内诸省南行以达缅印中间经过丽江亦可以舟载达于长江以通吴会惟至云南以后宜经腾越傍野山以至景东而达掸人诸地其野人山以西诸地查有未归英国者亦筑路与之相连据薛福成海外文编以穆雷江北现驻英兵之昔马归我南起坪北抵萨伯坪西逾南嶂而至新陌计三百英方里穆雷江以南既阳江以东有一地约计七八十英方里其潞江以东诸地如查明有未归法国者亦筑路通之据薛福成海外文编于孟定橄榄坡西南边外让我一地日科干在南丁河与潞江中间盖即孟艮土司旧壤计七百五十英方里又自孟明土司边外包括汉龙关在内作一直东抵潞江麻栗坝之对岸止悉划归中国约计八百英方里传闻此地驻法使庆常悉以赠法惟分界未详且英人既许共操大金沙江利权即雅鲁藏布江禹贡所谓黑水由西藏发源经野山西至蛮暮入缅至印度入海则此路一通香港一埠且废凡印度棉布鸦片即可由此路运入毋庸再经广东两利相权则取其重吾尚愿舍东北而事西南焉

问十字干路既成其正西一支应由重庆分支出西藏北一支应由芦沟桥西北出张家口至恰克图南一支应由汉口过江经湖南至广东东一支应循西南干路至安庆分支至吴淞由此再行四达然吾湘人也请言湘事敢问湖南若建铁路本境当从何先其费安在其利若何曰湖南为梓楩柟砥砺砮丹之乡而岭南为玉明珠珊瑚木难之地自唐以来文人迁徙多出于此其民雅近华风而顿改椎髻之习与诸番近又习其语言唐宋以来益置市舶中原货悉由是输明时葡人掠地竟至澳门泰西诸国艳羡不置鸦片事起而香港一岛由是割矣而窃观香港所以富饶亦赖岭南三江为之吐纳耳而其限三江而莫之通于两湖者五岭为之隔也骑田一岭正当湖南要隘岭以南为章水会于武以达于曲江为北江岭以北为郴水会于耒以达湘而聚于洞庭其居此二水之间当骑田之脊者则为郴州故汉口未通商以前凡川陜腹地之货概由此输出其时湖南茶叶亦盛行由此过山九十里至宜章换单船所载不过数百斤船用二夫扶掖擦沙以行至平石水稍大换双船而所经皆惊流急湍一泻千丈矣每过一滩船客匍匐屏息以待船行顽石之上板缝裂或随石凸凹起落俨若金川之皮船舟师一手把舵一手持篙点石不暇顾也及夫已落滩头水平如镜船客庆更生舟师持斗戽水以草补裂缝矣如是凡经九泷十八滩之地乃至乐昌换大船可载万斤之货然犹行碎石平滩二日程而至韶州乃可畅行至佛山为三江交会之地又一日而至省换轮船三时而至香港乃达海外诸国然其时利无旁泄商贾必出此凡为骑田逆旅主人者无不坐拥巨资华筵绮开笙歌达旦以待客至及近年以来货皆由汉口输出而烟生尘矣惟由郴陆路至乐昌本有二道一由良田分路至两路司过九经唐村至乐昌一由良田分路过宜章至平石逾三拱桥卅里至乐昌然陆运价重故商贩仍走小河至宜章上陆王爵棠为广东布政曾募二营开通九一道以为铁路本根惜不终任而去委员冒销为资数十万而仅开不筑之土路一条山水骤发泥宁载途商旅仍出故道此路终废今若能就此路建造以避滩河之险与北江水路通连一气洋货可以内灌土货藉以外输其行过之地有平和棉花平和棉花其丝甚长可敌洋棉唐村之苎麻郴州烟茶木植油煤广东之盐果可以养路其余由湘潭运出之货有茶梗爆竹每年运所省不下数十万若能造三尺宽之铁轨汽车重十二墩每轮能任二墩每码铁条重三十磅者每英里仅需金钱三千圆每英里合华里三则此路华里二百七十里当英里五十四里有奇需用英金一十六万二千圆有奇以现时金价合之当用五十万圆每行一英里费用二圆则五十四英里合用华银仅一百一十圆不足每日来往共二次其费尚不到二百二十圆中途平和唐村良田共停车三次以接搭客计耗费亦不过二十圆而所搭价足以弥补然其地有过凸过凹之面若行走铁路轮轨不能吃紧势必加重汽车而铁轨又必加重则为费大矣且大曲之路仍须牵直则诸费俱由此而加莫如竟用木路可省诸费轮轨易于相切行走不平之路较诸铁路为稳而价较诸铁路约省一半五十万圆之铁路木轨以二十五万圆可成每轨可翻用四次修理诸费亦省傅兰雅铁路纪载平常铁路之火轮车其价约一万圆每年修理之费约洋二千圆木路常有人连用九月每日行十二点钟而修理之费洋银百圆郴乐诸处俱产杉梓以郴州木价比外洋运来之铁其费所省当不仅一半傅兰雅铁路纪谓有人在伦敦作木路约两月内有汽车重六吨来往八千次其木条系杉木长约九尺方六寸两月尚未损伤若能用硬木虽多年不坏郴州梓树颇廉今中国所用洋木大半即此如梓木不敷可专用于吃重之处且其杉木受重而湾仍能复原故湖北各处建仓者必择郴杉则杉木未尝不可用也惟人工笨拙宜购电锯数件便可案图建造保地方之利权又免漏计之善者现在此路以驴负货约三千以每驴夫所得日约七百文计之若茶帮盛行昼夜遄行所加花红尚不在内为二千一百贯其船户所得又不预焉故行走此路者其运费几与货值相平今若减轻车价每百斤之货但收五百文可直运至乐昌则每日所得约千五百贯分之各人不见其多合之公司则见其众公司所用之人最多驴夫船户仍可仰食并可进股此路计宽八尺无须再行买地所经并无庐墓即有因转湾不便须用斜角所买亦即无多绅士不能藉此阻挠如有豪强能号召其众者公司正可收以为用亦不必故为峻绝若夫筑路之资则现在电公司广东钱局存甚多若能准电公司与广东钱局湖南官银行承办认股十之三其余七成专招湘粤散商入股而七成之二应专招郴乐船户驴行如无人入股仍可借洋开办开车之后买股必多洋之息仍可加入股本之内每股带加为数不巨此筹谋利之大略也斯路既成然后南出北江至佛山以出九龙会于鲤鱼门外之龙船湾自建通商海埠以聚船舶而夺香港之利权北出分二支一支走兴宁运煤绝程水水至攸县过醴陵运萍乡煤经浏阳至省绝汨水至临湘由轮船接运至汉口一支走桂阳运煤铅经常宁绝湘水蒸水连水资水沅水澧水至沙市用轮船接运至汉口与水路经铁路纬之说相合而所经皆矿产山场之地尽可一律筑造木路若能将永顺之矿盐运出则湖南可因洞庭之巨浸而享鱼盐之利扼岭海之关键而收市舶之饶矣兴宁煤炭现为铁政局采用因所运太稀故采用萍乡煤炭若能由轮路运出则可埒萍乡煤炭之利郴州煤炭稍次然仍是无烟硬煤且遍地皆是城中每斤不过二文乡中所买每斤尚不到一文轮车若采用近乡煤炭每一英里尚不到二圆故利权可预操也

问郴乐轮路其道甚短设经费支绌两头不能伸长而运货过山实不能如子之所较则官民交病矣请问何道以处此曰湘中本产矿盐而人不知所仰食者下游则恃两淮上游则恃广东道光以前粤盐行至永兴而止至衡州借食粤盐乃设卡耒河口以补淮税东征事起淮盐不至大湖南北俱食粤盐于是乃设卡宜章大陂雷家市三征其税合本有之耒河口为四卡岁收数十万淮使因其灌销亦设大陂一卡征之而一物由此五税矣商税既重绕越以兴于是负贩之客或由平石走间道以至江西卖棕之氓或罄资肩挑而至省浏阳卖棕之客每身自负贩至平石每百斤约值四两每挑七十斤可得二两八钱即以银二圆货盐七十斤归时可沽四圆故省中多粤盐而每斤不过六十余文若以税合之每斤当百余文矣而其由大陂以出耒河者盖亦鲜矣即有由此过者大抵攸县衡山缺销已极否则必俟年底赶走恩关所谓恩关者除夕元旦初二共三日凡行过之船每船但收五千文故每至九月郴州盐埠即屯盐月底开行至卡上游停泊俟除夕联过关其平日非买放即设子店于耒河一带离卡十数里数里不等上岸贩买与肩挑之民即由此四销不复经卡故近年所收仅数万两而商民已觉大扰此数万两尚须开销巡缉经费国帑实在所得不过二万有余今若虑轮路利源不长莫如径归官办运盐裁宜章大陂耒口雷市四卡而抽之于乐昌车栈抽税即重而运费大减商人趋利官税自饶通计长年运销约百四十万小包以每包连运价并征八百文计之尚不抵当时运价税厘之半而通计官中所入为一百一十二万贯商人所省绕越卖放漂失花红运价子店等费约数十万运价既减成本自轻而价大减民间所省约十余万官中所省巡缉之费约数万是官民无交病有交益也孟子言王政必使行旅出于其途筦子言理财必使出于一孔此其一端也

问昔者拿破仑见轮船游于湖滨叹曰天下大势从此合矣其时固未尝以为商船也今则铁甲雷船横行乎海上螺轮沈艇争胜于机先固无论矣英人以商务争雄而商轮亦推为首每岁添船岁以数百万顿计穷其心计必使天下之商力尽归英人而后止然则商务之兴不能不盛轮船明矣乃中中之谈时务者必设法以保民船务使船户不致失业而卒之民船日衰轮船日盛其故何在曰夫理财之法虽多端而其理实归于一致民船之不可保也亦犹关税保业之不可兴何也保之即所以阻之也当中国未有轮船之时大地财货皆用民船迟速同此均匀及夫一有轮船而趋于捷矣是犹江河之有口大溜东趋而细流中断其势然也虽有沾润涔蹄矣善治水者必之使归故道或助之使同归新河斯为得法耳若遏塞之则此涓涓者流必不能供取给转轮或遇炎杲而立竭矣保民船者其法殆同此耳且夫载货者船户而养船户者商人也商人乐于轮船民船果将何养货出于有轮船之地商出于有轮船之乡一国株守则一国贫一邑株守则一邑瘠是以泰西无国不争轮船之利亦无一民不沾轮船之益何者争之则同此均匀不争则势有偏重也今以帆船与轮船比则轮船三日可至之地帆船必半岁而达是帆船一岁之生计轮船六日而夺之商人坐此轮船六日而往返回视坐帆船者犹在故乡焉则坐帆船者且悔其多事如是必变计而相率以坐轮船而帆船废矣其废也非帆船自废之乃坐轮船者废之而已乃土民见轮船之夺其利而为禁止轮船不许入其乡之说为官者亦为之助焉以为轮船不至则民船可保固有之利权不知轮船实可以不至而商人实可以坐轮船而改走他途是自废其埠也通商以来轮船所至之地殷富过于昔时上海一隅愈变愈盛列为地球二等口岸而邯郸湘潭郴江清江因不通轮船又无铁路之故而昔之所谓天下名区者今几无人过问焉然则塞之何如通之明矣乃不达时务者筹海运则曰保沙船策湖南则曰保小驳卒之沙船仰给漕米而几无孑遗小驳但载煤米而终难自振然则保民船之不可行也其弊与重征入口将毋同

问中国自设立招商局以来为役几三十年日本三菱公司尚在其后而船多于招商至论招商之公积亦在太古怡和之下其故何在曰商务之开辟关于商岸之多寡中国之设立招商也为自救利权而设非为开拓商务起见且原定章程五十年内只许华商附股乃华商租赁洋船辄名洋商不乐与招商附股各自为计其势已分其难一旗昌烂船沈文肃提买售以并入招商名曰官遇事掣肘动关大部拘于例文其难二此已还清越南既入于法朝鲜受制于俄商约末立来受制其难三入口货多出口货常少买者卖者俱属洋行转驳运输不无受制其难四有此四难局势已不能开拓每年全恃漕米以为保护联络太古诸行免其倾挤得以自立且公积虽逊于太古诸行而余利彩结实在诸公司之上其马头行栈规模亦远胜于诸公司是即仅此自救之谋已为难及矣且自开局以来得回运数万万金若无招商中国之穷更不知何若是有大功于中国者招商也今乃不究其彩结之厚得利之丰而咎其公积之不若人曾未见其明于时势也且子尝咎其未添新船矣抑知新船之不能添由官买之烂船不能去乎若竟去之官款何在然则筹新船必须筹还官本欲还官本必须逐提余利明矣今官款业已还清其烂船俱是无本之利矣且欲添新船者欲开拓局势耳今中国即与外国立约开通口岸商务未兴散商争利其情形亦与在华同一经开船必然受制然则欲添新船又须先讲商学而商学又非招商之职也总而言之以今日招商之局面不独官本业已还清官本变为商本即以商本而论亦是还之又还其获利实在太古诸公司之上正勿以为疑也且中国士夫好谋干馆事由官办必须分肥招商在半商半官之间除督办临之以官一切俱无干馆故谣数十年而不息甚至有谓西瓜一年须用三千元条一年用数千两者其实案诸各年账结果有是乎吾不能信其有也有心者尚当谅其以一局而支搘于十数国之难欲合四百兆之民势以与强国争衡而不得之苦则合夫君子之用心矣

问湖南若设轮船其利奚在曰必须自营商埠与铁路相辅而行何者浅水轮船但能拖带小驳其行已缓而通商之埠远在汉口汉口以下即须改载大船是小驳受轮船之益浅而汉口享商埠之利大也今莫如在湘中设一埠头改用吃水八尺之大轮载货直受通商之利益或竟由此直运至上海吃水三尺以上之轮船则但行走支河附于铁路公司两山之间有川两川之间有山天下大势俱属于此故开铁路者必直行以贯通山川之隔而小轮横行于支水以接受铁路贯通之货而达而干河所谓水路经而铁路纬也湖南若建铁路夹湘而上似夫与水路同经矣而不知左则贯通沅澧诸水之隔右则贯通澬耒诸水之隔以诸水视之铁路仍属横走也若以小轮附于铁路公司以小轮运附大轮正如有手足者必有血脉有血脉者必有血管微丝管上下周流出彼入此各自为用无不流通至若以商埠为归则其发血管吐纳气管矣或以铁路有碍轮船为疑者正未知其所以用也今更以英国铁路公司比之东北公司用轮船二十艘正北公司用轮船十一艘内出海者三艘其余各国轮船公司多有附载轮船之利益所谓合之则两美分之则两失也

问邮政之兴何为而作也对曰此亦王政之一端也昔者先王之定国也限之以山川建之以封域非欲隔而阻之亦欲联而合之耳是故为之文教以开其智识为之言语以通其性情先教其一种新民而后渐推渐广耳濡目染凡无文教之地亦得因传述而声教以通则置邮之为功大也降及后世马政失修驿传渐废然驿亭驿馆之制至开元犹详宋明以来乃为具文一变而塘铺再变而马差而凡国家岁出之金钱遂为度支之一大甚至一有勘合辄比责乡保拘民夫牛马以代之有建言罢之者则以明季裁撤创乱为说不知明季之乱乱于有驿夫今之裁裁于无驿卒明知其不可裁而不裁则因循之过也虽然吾尝闻诸近日各国之邮政矣不独为国家通声教并可为民间通性情国家无毫发之费而民间无驿递之劳弹指之间言驰千里其联约与不联约之别但于异国分之而不于本国别之其异国之联约者虽异国如在同国焉而本国无论矣国家既得民财即为民间办事而非徒征其印花故不从者可举以为罚而且信札之不能穷者则益以电电所不能载者则运以火车轮船通衢之间无不有信箱也穷乡僻壤无不有信局也其商信之而与国相附其民便之而不欲与国相违用能驱策志而富其国然则今欲合天下之志天下之民亦无过邮政若也而论者皆龂龂于不便诚不便也呜呼岂邮政之过哉

问今中国亦有邮政矣通计广东一省所收不过二万余而民已大扰然则邮政之无益于国也亦既明矣而以为王政所在何故曰泰西之有邮政也由于与国家银行商会相辅而行商会国家银行之信俱由邮局民局即有设立又将谁信今中国未设银行则商无信国矣商不信国而令必出于国家之邮局非所闻也且泰西之有邮政无论归官归民而必自一专权主之故能举天下之出入而较其盈虚此之所盈可以补彼之缺故信资不分远近而无不设邮局之乡今中国邮政明知内地之不可行华官之不可恃遂专委其权于税务司洋关有邮政华官无邮局是官与官分为二矣民局不撤以寄无邮政处之信是国与民又出其途矣而此民局之中又分为联约不联约或一埠而数局或一局而数主民与民又未合一焉于此而欲通计天下之有无而遍设邮局是犹开通墙垣而先自键其户也不能若此而行其策故谓之扰民然则欲邮政之兴当银行商会始矣

问专就邮政整顿策当谁先曰一宜立邮政大臣二宜提存巨款以为试办经费三宜不分沿海内地广设邮便局分头二三等设立四宜广售印花凡代售及趸售待用者均宜与折扣五宜所寄之信较民局为速六宜开通内河小轮专递邮信八宜归并电局德国章程凡民间电报均限年卖与国家中国若不买归或将邮政归电局办理亦可九宜津贴轮车十宜津贴轮船十一宜平治道路择大道先设铁轮马车十二宜自办保险凡民间寄信均买保险遗失兵火照赔十三宜通会兑凡零寄银钱均以会单到取十四宜开清单凡信到均有清单以便查核十五宜立死信所凡信住止不符或其人已不知所往者均发所寄回十六宜免抽报章报章与学校相辅而行交邮局与否听其自便十七宜兼办德律风十八宜通计盈虚不分疆界果能行此[十](则)余条则民局虽有亦不过争胜而便民耳然恐章程未能如此广大则可因便民以富国而不因利以困民如此而谓民必负国相率不由其途以寄信者无是理也

　　治始于道路说　　　　　　　　　　　　　　　　　
梁启超

入其鄙而熇秽芜蕞蔡莽螫刺入其都而水土恶尘薶恶沮洳瀸漏湫土于如鼠壤则虽騃稚之必曰此岛夷野猺可谓闭化之国也已入其鄙而旷敞夷达隧轨修洁入其都而平逵九达车可方轨土阆之环落渠之写轩廓整葺奕然而理则虽騃稚之必曰此名都理邦可谓开化之国也已是未尝见其风俗之漓也民智之浚塞也物产之殷窳也条教之隆秕也然而瞩于其墟游观其闾市遂信其人功之无精英工儒之无魁桀百室万货之呰败法礼政治之弛靡号而夷之曰僝陋之国若是者何也曰卉木之腴瘁必形于枝叶气体之充惫必贡于支面道路者固国之枝叶支面也安有叶萎面而不知其木瘁体惫者哉抑又闻之巧秝之起于点风化之开基于切近夫以目之所睹足之所履气息之所吸触出入之所趋步自王公贵人以至于甿隶无日不驰履于其间其所谓切近者虽室闼庭户不是过矣室闼庭户芜积秽壅虽有疲懦犹力起而粪除之其有习居门沓冗而不以为恶者其长老必从而诟谇之外人必从而诽诋之曰是不治之败家也而独于室闼户庭之稍远者则任其芜积秽壅因缘濡染虑不动于耳目切近之地弛废犹且如此是尚得曰国有人乎夫僻鄙宵壤物力凋敝或不任其整治耳中国固文明之古国而人数四万万余又地球所谓殷庶之邦也然而城会之间猥狭湫滞毂击口央咽不能旋踵且其粪秽之所积腥膻之所萃污垢敝物之所丛集弃遏蒸郁动如山阜又其甚者垤穴踦宁涂渗濡三市之衢猥积瓦砾是亦何以异于物力凋敝之宵壤乎然犹可诿曰省会之逖远也若夫京师内地是固　天子宅中之境所谓首善之区也是固辇毂之下而百官诸侯王所趋侍鳞萃者也然其道涂荒芜几如沙漠大风扬播污薶昼晦积秽没踝渟潦妨毂白昼大途之中甚且粪溺以为便臭毒所郁蒸为瘴疠每一夏暑毙者乃不知几十万人此固行路之所掩鼻外人之所悼心矣而其重卿巨公与夫分司而守此土者熟视无固恬而不怪此蒙所为大惑不解者也夫彼之漠然于此者非必乐而安之也特以为琐碎龌龊之事不足为虑经国大猷不在是耳然吾闻治国者之言矣匠人营国中之道经涂九轨环涂七轨野涂五轨必不使之湫隘也野庐达国道于四畿必不使之隔绝也比郊及野宿息井树必不使之荒废也舟车般车互而行之必不使之壅塞也合方掌达津梁必不使之陷败也禁驰骋禁径踰必不使之扰乱也季春开通必不使之障碍也以时平易必不使之洼踦也雨毕而除必不使之潦污也体国经野亟亟于此何尝轻而缓之哉抑又闻之古史氏矣殷人之制弃灰公道则断其手周人之制列树立鄙以表道夫利民之事岂无大于是者而古帝哲后则必龂龂以此为急务使古人而皆愚人也则可古人而少知治体者乌可轻而缓之哉蜀犬古先哲王之急此也泰西新政非显著富强之效者哉其修道之制也宽廓涂轨以张偪滞高中卑旁以流潦渍甃水通沟以涤污垢日加轮碾以平颇仄车人异道以达壅塞激水浇洒以荡氛薶而复然电灯以烛之逻巡捕以之禁弃粪秽以洁之其街道之制亦可谓精且密矣夫古今相去千余年而泰西新政曾无少异于古王之旧制岂非有国者之所急必不能遗此切线之最近者哉

西人[之](以)通商我国者其租界之道路整洁亦犹是矣吾人之游览之者莫不叹其政治之修废弛之举而与吾相切者反靳然置之是何异喜赁居者之洁治廊庑而堂室垢杂乃坐视而无术抑何不引前制邻政而观之也无具甚矣且彼所谓坐视无术者亦曰工重难任款大难筹耳夫因人心之所乐兴民生之大利事至易行也分土而理各修所治责至易专也中国贫民穷饿谋生艰苦即以修路之费为养民之资以工代赈效至易收也禁弃积秽令至易行也时一葺理后至易继也且国家亦尝岁拨内币百数十万以修道矣然中饱吏胥因循粉饰日掷黄金于虚牝孰若一为更始实收前民利用之益而尽去梗咽污秽疠疫之害哉夫有此大利关于国体虽勉强筹划犹当为之况修路本有常款省数年之虚费而已足者乎荀子曰凡事利多而害少则为之商君曰利不十不变法有百倍之利而更无一害夫亦何惮而久不为也挽粟调兵通商利运振灾察吏开风气通有无铁路之利亦既知之言之筹巨款而专办之矣而反于此近民要图习不加察有数款诿难筹办无亦见远而遗近乎远法商周之旧制近采泰西之新政内豁壅污之积弊外免邻国之恶诮民生以利国体以尊政治以修富强以基一举而数善备固未有切近便易于此者也书曰王道荡荡又曰王道平平盖信乎王道之必先如此然后有以着荡平之化也

　　论街道　　　　　　　　　　　　　　　　　
英人李提摩太附

津都为海疆重镇漕河之米长芦之盐皆由此路转运宜乎商贾荟萃市肆宽宏顾未通商以前止有河北大街较今不及三分之一运河南北海河东西并无稍大市镇村落甚属零星紫竹林一带不过茅屋数椽与墦墟远近相望以荒寒而致落寞其来久矣通商以后西人租河干地建行栈立码头筑土路各国精粗之货贵贱之物迭以轮船载至易购华物以往岁无虚日操奇计赢之流争设阛阓贸迁有无殚心力于致富奇书数年之间自城西迤北而东街市联络如栉比如鳞次登高眺远目力所不能穷凡逐蝇头以为衣食者莫不蚁膻相属而街道隆洼不一行者苦之推挽运重之人尤难举步幸各宪设工程局收捐以治街道用泰西法以碎石碾而坦之其平如砥富商卸货于栈上货于船悉雇苦力贫民以车推运东洋小车数千辆往来若织昼夜尝有辚辚之声诸商辐辏百货流通新钞两关税金倍入上有裨于　国用下有益于民生斯局之善蔑以加焉惟是昔兴街市多就河沿曲折迂回随厥地势铺面紧接檐牙相连至窄之路无如洋货街宫南北锅店街针市街爬头街等处洋车甚小犹难并行装货之车最易阻滞彼此相让碰磕愈多苟逢马车通街梗塞动需时刻始克前行贫民自食其力必须日不空闲得钱稍多乃能养活家口一有阁徒唤奈何以若人朝出而作夜静而归约计一日可用力者止有六时一时计两点钟共得十二点钟大小车辆同出一途其途又甚狭隘或遭拥挤必待缓缓疏通幸能去窄就宽瞬已一点钟之久窄处不一而足别无可绕之途心虽急而难延足欲前而不得若其人力强足捷有半个时辰不难往返一次得钱约可百余足敷一人半日之用街道壅塞一日不知几次即以一点钟比而拟之一车误一点钟少得力钱百余文十车少得力钱千余文百车少得力钱万余文此地车夫不下五六千人止一点钟少得力钱已积至五六百吊由此推之一月少一万五千吊一年少十八万吊五年之间少至九十万吊加以乘车之人所误之工其数必至加倍倘工程局费一百万吊修路尚余八十万吊路既开宽往来甚速来往之车自必加添车捐亦必增益各商可以多发货物车夫即可多赚钱文诚商民大有益之事也郡属灾歉频仍食物昂贵今夏水患十倍往年力作之人尤为艰窘误时日苦何以堪如自紫竹林推运货物以至竹竿巷中间窄路宜于设法展开而铺口修已多年一时乌能更改成事不说固已莫可如何或于此道之外别开直路一条车辆并进务求宽绰有余式如苏公之堤筑以小碎石使车易行与北关行栈通达无滞此道一辟则旧路之窄处亦无梗塞之虞诸商最重行情货流通以时俯仰使彼得速于收发利益自生不难乐助赀财即修直路之中以工代赈但恐地势难为耳若其可为诚工程局不费之惠亦灾民之大幸也小洋货街甚属宽阔比河沿之途为近而车不行于此者盖以石块之路不如土路易行故车夫闻而裹足若将石路改作小碎石碾而平之则车夫运货皆出于此而河沿之路亦得稍免壅滞矣语曰刍荛之言圣人择焉愿鉴一得之愚而酌之则幸甚

　　论修河　　　　　　　　　　　　　　　　　
英人李提摩太附

昔先王之治天下也候人在疆司空视涂又有遂人匠人暨稻人之属各尽厥职诚以地利所在陆与水宜并收其用故舟车之需其有关系于国计民生者大矣递至今日五洲相通陆路则有火车水路则有轮船所有转运价较之往年专恃骡马帆樯者其迟速巧拙省费情形固不待智者而决矣虽然自分观之陆运与水运固各有其用若合计之则水运之费减于陆运者实多是以近来五大洲各国除有轮船之地外莫不欲广开河道以收通行之益但河道日久有利即有病或水行湍急有泛滥之虞或沙梗淤浅有胶搁之患大则宣泄无从每当春夏之交积雨伏汛其势滔滔一泻千里堤防冲决人叹其鱼小则舟楫不通商贾裹足贸易日少地方凋敝因此欧美两洲皆极力讲求修河之法其在平地所开之河水流太缓往往泥沙停聚于涨如埃及国之尼勒河英国之太士河前属土耳其之丹流河法国之罗恩河美国之米西屑皮河曾皆因地制宜各尽其妙或将河岸修窄以成就下之功或将河身改宽以免冲刷之虑此外挑挖修浚均有成法可考虽海口素称难治然观埃及之泥勒法之罗恩皆系另开之河英之太士河两岸修理高埧使前有水之处皆为干地且有时将海口逼窄使水流奔急所有停沙即顺势冲下如英之太士河与美之米西屑皮河皆已大有效验至水中修河从前最为难事近年来得有新法即觉甚便如塞门德土挖泥机器入水衣服不畏水炸石火药等物其获益实非寻常可比昔时用大石修河既费人力亦不见功现用塞门德土可以自做石块或重十五吨或三十吨甚至三百吨倘再需大不必再为先做即在水中亦可自行制成故当年海浪可以冲坏石块自有塞门德后即不畏海浪矣英国苏格兰柏尔兰省有用大石块者又英属耶百的海口石块全系在水中制成若欧洲日前造桥均用空心大铁柱现用塞门德亦可仿做如太密士河克来的河皆曾用过以上各项皆确有明证固不可不及早购备也至挖河机器近日中国亦经购用如导海导河各船亦已成效彰彰在人耳目间矣今者天津海河频年淤浅进口轮船每停泊于大沽白唐口等处起卸货物雇船驳运不独价增多商民交困且津沽为　京畿门户各省海运漕船皆须经过此河　天庾正供关系匪轻自宜赶紧挑挖切勿因循坐误况欧美两洲治河良法甚多要在审时通变择善而从运以精心持以毅力虽浩费在一时实利赖在万世也是否有当敢以质之高明

　　修路乃能足食论　　　　　　　　　　　　　
英人李提摩太附

原夫经世之道治国莫先于保民保民莫要于足食诚以民为邦本食为民天固不可须臾离也孔子曰足食足兵民信之矣食之于民大矣哉旷观西瀛各国数百年前洪荒甫辟陋朴相沿政教虽兴闻见尚囿以致各守一隅并无通商之约此疆彼界不克通行本地所产米粮止准在本地销售毋许出境禁令森严不得越雷池一步故或岁遇丰稔则仓庾壅积不免有红朽之虞或遇旱潦则饥馑频仍不免有流离之苦甚至奸民垄断以囤聚为能而为上者先既未能修好一旦有事乞籴无从告无处坐视民之颠连困苦而莫救此虽立法未善邦交未通然其故总由于道涂不治盖西国百年前山海险阻道路崎岖凡有轮舟火车均未兴办粮米不能速运祗有雇用力背负运送工价昂贵十倍今日运行未及百里而费之需已逾正价由是民生日困民食不充祸乱间作死亡相继呜呼伤已迨至近百年来英美普法俄奥各邦人材崛起奋发有为广益集思力筹养民设立通商之约互相往来共安辑睦彼此联络向之阻于水者今则轮船驶于重洋矣向之阻于山者今则火车驰于陆路矣而且设电以通消息裒多益寡酌盈剂虚故比来西国水路千里运米之费每百觔大钱三十文铁路千里每百斤大钱六百文骡马车路千里之费每百斤大钱一千八百文牲畜运千里之费每百斤大钱三千文夫以轮舟火车之费与骡马车路牲畜运相较相去百倍六十倍二十倍不等运费既省养民自多方今中国关东之地沃壤千里倘及时播种不令荒废则收获当不止数千百万再能以有易无转运他埠则利更倍蓰独是中国北省陆路居多行动辄需车马挽运颇觉艰难故一遇偏往往民食不给为今之计惟有广开铁路令其四通八达南北米谷彼此通融既不致有囤积居奇之患自不致有民生困苦之嗟是以道路修而祲弭亦道路修而食用充将见王道荡荡王道平平而黄童白叟含餔鼓腹歌于尧天禹甸之中岂不懿欤岂不懿欤

　　建仓储米不如推广铁路轮舟说　　　　
英人李提摩太附

国家设仓储米以备凶荒伊古已然非自今始特其仓有常平社仓等名目令各州县置之以为籴粜之本而社仓之法尤便于民或谓仓储收米恐年久朽坏不如储钱之为便也嘻是亦未之思矣昔宋太祖以契丹未平积每日羡余投于库谓之盈椿库曰俟钱积满以为召募平契丹之用迨后王安石行新法出其钱散于州县以贷民而收其息谓之青苗钱此储钱之说也然未尝救一民而徒以扰民凶荒更无论矣今曰储米不如储钱以备籴于乎储钱固无耗散之弊倘凶荒偏地而丰年处所甚远难达饥民待哺甚急饿殍将何以免乎是储钱犹不如储米之为愈也然而处今之时当今之势建仓之意虽良而其法已旧且笨重而不灵捷欲求灵捷无弊之政固莫如轮舟火车之为万全也夫四民之中惟农最苦丰年苦于谷贱凶年苦于谷贵聂夷中田家诗所为言之痛切焉若有轮舟火车以籴粜之则无虑最远之路火车一运旬日可达农民既无甚贵甚贱之苦奸商亦无所施其居奇之技饥民待赈既免号呼本地谷昂亦应低首轮舟火车交相为用便何如也且其法西国皆知遵而行之惟恐其后惟能深悉其利故行之果耳查西国自兴铁路以后从无储米备荒之议盖以储旧不如籴新之为愈也且以轮舟火车运之迟速贵贱与车载牲相较有差之倍蓰者试言之丰年谷贱牲不过百里车载不过三百里而铁路轮舟一相为运则数千里且不止且直又不啻贱数十倍焉前恃车载牲可养百人及数百人者今则以火车轮舟之运可养数千人不等故西国专用轮舟火车也今法人自安南建铁路以达云南界首中国西南印度国中早有铁路今又由缅甸修建以达于滇之西北波斯借外款建铁路以为保国卫民之计俄人先自新疆以西建铁路以达欧洲今又自蒙古北修路东西约万里日本全境兴修铁路民皆鼓舞无一阻挠此近数十年情事也苟稍有害此数国者岂皆大愚而惟中华知之者少亦惟中华之灾被之者重岂天有以默警之与抑将借此以默启之与要之铁路一成则利益自见而说者动谓　中朝比岁国帑甚绌铁路之修费又甚巨似觉难为抑知费用之巨犹有甚于海防者乎海防之设所以卫国卫民也然徒见其坐费而未见其生财铁路之修费虽甚巨而路成之进款亦巨居常处变无一不得其力卫国养民与轮舟相济似较海防为更有益而无害焉何绅庶之犹不悟若是乎因论建仓储米之说而哆及之识者幸勿河汉斯言也可

　　御水赈饥莫如推广铁路说　　　　　
英人李提摩太附

水有不测之威而防备之力有限民有垂毙之惨而赈恤之惠难周何则工段阻于绵长道里不免辽阔也当事者欲无绵长之阻而免辽阔之忧将何说以处此或曰费长房有缩地法当世岂有神仙其术可得而昉乎明湖子曰缩地无方速行有术地之缩何如行之速行之速又何异地之缩也且缩地术验仅擅一人之奇筑路功成洵普万方之利夫便一人者谓之技善泅善走是也便尽人者谓之利驾舟驾车是也舟自易帆而轮以波为轨海客计程以今视昔昔也百今也十矣昔也千今也百矣昔也万今也千矣其为期也以时易日以日易旬而轮车之以火为马驰骋往复绝迹飞行其便捷尚不止此论者谓铁路之便便于御敌用兵之道合则见多分则见少备此攻彼此应彼走往返频仍疲于奔命矣苟有铁路以速其程传电赴援捷于影响则分仍见合合不异分敌众云屯我军风扫有不风流云散所至披靡者哉不知水犹敌也河流盛涨在在堪虞随处可决即随处宜备势必无处不备无岁不决多备必至力分力分则如未备终至备于此而决于彼何也防备之力有限工段绵长策应有所不及也一旦铁路纵横以缓急为挹注备无不备决无可决吾得而断之曰御水之方与筑路之役不相涉而相资论者又谓筑路之便便于通商古昔负载谋生牵车服贾越国过都艰于运贩殢贱鬻贵得以居奇往往利市三倍自海禁开轮舟驶电传市价北低南昂不难朝发而夕至车复同轨以济火舶之穷物值平而民用便矣不知便于通商者言其常便于赈饥者言其变惟通其变斯不狃于常近数年来岁比不登尧水汤旱饥馑荐臻赤地白水燕晋齐秦无年之告屡矣今秋复河决畿辅东省之黄流泛滥武定济南受祸尤烈他如邸报所载见诸章奏者吴之风灾越之蛟水闽之侯官粤之番禺南海胥为海若冯凌河伯肆虐嗷鸿硕鼠民何以堪幸疆臣上流民之图　朝廷下罪己之诏议蠲颁赈拨帑截漕旰食宵衣问民疾苦深仁厚泽慈惠旁流可谓无远弗届矣封疆大吏亦能承　上意旨审慎周详再三筹划下诸郡县郡县复下诸绅耆口按丁稽村趋堡步莫不奉行惟谨复移赈就民不移民就赈家给户与直叩穷饿之门而哺翼之以视紫阳赈法择适中之地来四方之民其法尤加缜密民忘其劳焉然而过其郊老羸犹多菜色者殆吾所谓赈恤之惠难周道里辽阔输挽有所不遑也设轮路旁通任重致远残喘一息保全实多纵使穷乡僻壤在水中央背山之麓马艇载就近致之不啻一举手之劳耳古谚有云多不如少少不如早又云饥来一口饱来一斗盖多而迟不如少而速一米之微可度三关之命也吾得而断之曰赈饥普惠筑路利行不相侔而相倚于乎尝读周礼司空视途邦国之政何可忽诸

　　造铁路即以救灾说　　　　　　　　　　　　
英人李提摩太附

金竺山农方设砚田佣耕于云津之麓忽有客自西方来造前而问曰今中国各省之灾广矣年复一年何以不闻补救之方耶山农对曰天灾流行何时蔑有我　国家发帑截漕蠲租议赈京津各处流民就食者则又分设粥厂其中施药施衣不使一夫失所以云拯可云至矣岂犹得曰不知补救哉客曰噫嘻当今之世地土如故生齿日繁苟犹拘执成规不另设新法是谚所谓扬汤止沸未能釜底抽薪也虽然欲设新法舍造铁路其谁与归吾请为子言之夫　国家散赈救民仁泽下逮不可谓不厚然博施济众尧舜犹病以数千万民仅恃此区区赈车薪杯水何济实事是放赈不足以救人也明矣且民之于赈不过暂济目前之急缓死于须臾譬如抱沈者进参苓以延残喘而病源未得病根未除终难望其霍然起立也故为今日计苟不设新法以探本而苏困将来水旱之灾年甚一年岂真忍而与此终古耶闲尝见中国荒歉之岁粮米短缺价值翔贵每有米珠薪桂之叹及至大有之年三农告慰则又千仓万箱尤有无从销售之苦此无他皆道路未修之故耳查牲畜背负运行不过五百里若有荡平之道坚快之车运行可至一千里至修铁道驾火车运行则可至三千里矣然此犹陆路也倘滨临海口有轮船可通则运行可至六万里运费则一以此计之向之无车路之处仅养一百人有车路之处可养二百人有铁路之处足养六百人通轮舟之处足养一万余人路通价平盈虚相济数年之后民间蓄积自饶当不仅如古人所云余三余一已也又何有旱干水溢偏灾之足虑哉且不仅荒年可免也荒地亦由此可垦昔美国西省一带地多旷邈人迹罕到彼时不独无人耕种即美国家以万顷相赠亦无人愿受自当道于十数年前开设火车铁路东海至西海相接万里之遥由是百货流通商贾辐辏现在户口增至数百余万有册可稽此富庶之明效大验也中国自古备荒之策莫如常平义仓无事则收粟存储有事则发粟赈饥然久储既不免红朽变粜又不免挪移欲求自利无害曷若西国之广修铁路缩千里于咫尺所在蓄积莫不流通其利益不更普乎夫天下之事守常不变则难与图功因时制宜则无往不利今中国直省水如此之重苟但胶守古制以放赈为事姑不论无此巨源源接济即或极力筹措广为散放而使其坐食闲居生事何如使自食其力兼为　国家成就大工开无穷之利乎况中国建造铁路当以　京都为总汇然后分支路以达各省今即以京津各属饥民令其承修京通一带铁路以工代赈大工既兴民即各有所事显可免饥馑之大患隐亦消盗贼于无形目前获益已可概见迨至蒇事之后将来所得运费除支销各项及酌提成本外余利仍可收助经费正用此外调军转饷有裨于　国计商贾贸易有便于民生从此日新月盛其利益更无穷矣区区一得之愚质之高明以为何如于是山农乃辍耕而起曰有是哉子欲修路以救灾此不独救一时之灾实可使万世无也传云仁人之言其利溥君有之矣敢借管城子以敬告世之有民责者

　　铁路侵[地](路)说　　　　　　　　　　　　　　　
英人李提摩太附

自来攻城略地首在兵精挫锐摧坚端资器利苟非教习于平日安能敌忾于临时考昔成周讲武之法其春夏也有振旅茇舍之制其秋冬也有治兵大阅之制是四时皆教也其辨名号也有县鄙家乡官野之异其辨旗物也有诸侯军吏鄙野之异是内外皆教也四时皆教其练之也精内外皆教其训之也广其后孙子之教吴宫穰苴之斩庄贾田单之却燕军勾践之破夫差类皆运以精心贞以定力选其精强深其教养故能壮我军之声威而制敌军之死命彼甘宁百骑能曹营背嵬五百可摧金虏胥是道也况今日西人构战专用火攻彼此击往往稍挫前锋难资后劲尤宜参以兵法阵图穷研娴习一经临敌乃能策应自如是以纵横上下俯仰古今用兵之道战必胜攻必取有恃而不恐无往而不利者舍练兵选将演阵制器之外更何从别神其用耶而抑知近日西瀛各国有不战之战妙于战无兵之兵神于兵以此制敌何敌不摧以此攻城何城不克得最操胜算之一物焉其物维何盖即造火车建铁路是夫火车之行于陆犹之火轮之行于海说者不过谓其转运迅速价轻减利于商贾便于民生而已又何关战争之局兵刃之端其利害竟至于此极哉然西瀛各国有铁路者甚多今姑置他国勿论但就最近中国之俄罗斯言之俄之强大冠于欧洲其虎狼无厌之心亦为万国所共知观其通市于回部西北皆由铁路造成始逐渐肆其兼并之志如西历一千八百零二年俄罗斯与波斯人交战一千八百二十四年俄罗斯有一大帮商人至波斯贸易一千八百二十八年俄罗斯与波斯立约俄得地两处一名爱里湾一名纳其湾一千八百四十八年俄罗斯在阿拉海立炮台此俄在亚西亚之东第一次建炮台也一千八百六十年与中国立和约得吉林东边地名海参葳是年又在伊犁一带用兵一千八百六十五年俄占图其斯丹地方现建为省一千八百六十八年俄占撒马羌立水纳法撒省一千八百六十九年占里海东地名克那罗波一千八百七十年在里海东得密加罗与姆那加里两处一千八百七十一年占伊一千八百七十三年占波奇洼立亚姆大耶省一千八百七十六年又占可卡里立非加拏省在茶突地方设立炮台一千八百八十年在里海东试造铁路一千八百八十一年又占亚司卡巴地方一千八百八十二年退伊与中国一千八百八十三年里海至黑海铁路造成一千八百八十四年连占美尔洼沙那克并普里克尊等三处地方一千八百八十五年又占苏飞卡亚可巴两处地方一千八百八十六年又占巴图稳地方一千八百八十七年又占克尔奇地方一千八百八十八年由火车到撒马羌其铁路业已全行造成此里海东西有六千里左右地方已为俄侵占殆尽总计俄罗斯一千六百八十二年即康熙十二年全境有五百六十万方里至一千七百二十五年即有六百八十万方里从前祗十一兆人近日水陆路途俱通全境有八百五十万方里有一百二十兆人足见俄国开通一处铁路即侵占一处地方是铁路之制于商贾贸易货物往来犹其余事而独至军旅之际关系尤非浅鲜凡有铁路之处一有兵端非特邮传信息不虑稽迟即遇有警报仓卒征调刻期立至左宜右有俄顷云集使敌营侦探者几疑飞将军之从天而下也夫地方之有铁路譬如人身血脉流通手足灵捷猝遇意外呼吸之顷臂指相使四肢并举自无掣肘之患其未建铁路者则如癃废之人半体不遂举动不灵横逆之乘无可相助亦惟任其侮辱而莫之御也讵不大可哀哉可知两国交战总视何国能日集兵速而且多者即操胜算若敌人压境而无铁路非但兵粮不易调集即部署有方亦仓皇莫济矣今俄国殚心竭虑在亚细亚制造铁路约五六年后即可告竣彼时由俄国至中国新疆伊吉林东三省等处不过数日兵可驰集兴言及此曷胜悚惧总之车路之设在中国今日有万难缓图者矣用将俄国历年开路占地情形逐细译论不惮再三之渎有心人其深谅此苦衷也夫

　　创造铁路宜先使民人咸知利益说　　　　　　
英人李提摩太附

从来非常之事固赖非常之人而尤须以寻常之道处之使人人咸知利赖悉泯猜嫌然后功可成而事可竟夫非常之事智者所喜而愚者是惧若不明白以倡导之婉转以引诱之取近譬远化其懵懂之习解其胶执之私鲜不阻挠良图贻误大局深可惜也中国自与泰西通商凡泰西利国利民之事如轮船电线枪甲舰固已逐渐仿而行之疆吏朝臣心志相合即山陬海澨之民亦无异议独火车铁路擅利尤普为用更饶至今日而屡议屡阻其故何哉盖惑于观听之淆囿于心目之隘局中谋画几费艰辛局外纷嚣众情如一若不及时设法开导坐使富强之利甘让他人可胜叹哉请毕其说以备有心时局者之采择焉从前议修京津铁路事已垂成为近畿乡民纷纷呈诉其田庐误其贸易陆之车水之舟行将废弃无食者将及三十万家言官据以入告因而中止此乡愚无知之甚者也溯伦敦之初创铁路也其始亦相与疑阻其后竟涣然冰释即以苏士阿摩登海口言之往来车运用马三万余匹迨车路开通用马乃增至一倍有余盖以道途便利贸易日繁火车止出一途相距数十里数百里搭坐火车者日见其增故用马亦愈见其多也且不必远证于英也以天津论津门固一大都会而轮船未通之先其繁盛不及今日十分之一业车船者不及今日五分之一此轮船之效也藉此以例火车当必无异且夫唐山一僻壤耳所开铁路初祗供运煤觔并未计及货物行旅乃自开办至今载各货者获利若干搭行旅者获利又若干而歧路港车船亦因之增益僻壤且能如此若京津开行凡乘车载船者更不知若何烦剧已彼既谓失业者众果何所见而云然哉张香涛制府奏创汉口达京一路诚谋国之忠识时之彦自移节湖广日究心于洋务以期安上全下易俗移风用心亦良苦矣讵小民不独不能仰体其意转嚣然以为舍本逐末起而攻竟敢匿名揭帖肆无忌惮噫办洋务即所以卫民生而顾谓舍本逐末者何哉此亦乡愚无知之甚者也湖广居中华之中有高屋建瓴之势干路一条南可以通湘粤江闽北可以控豫陜甘为国为民苦心孤诣若果办成凡轮车经行数省之地其贸迁者必更流通执业者必更繁伙所谓失业者众岂其然乎至于田庐坟墓尤可毋虑盖铁路迥异常路必须加高筑厚且车行自能回转遇有窒之处尽可择地绕越况路宽仅二丈所占之地有限更不足虑凡此数端固已有利无害昭然在人耳目惜风气未开未能家喻户晓为可虑耳若能剖其利害使小民毫无疑难决无扞格必能径行直达一往无前至所以使民无疑难无扞格之道则当于未勘路之先或高悬示谕详细开导或遴派官绅周历各乡村将铁路利国利民之处不惮命面耳提剀切晓谕再以外洋获益成效及有轮船码头若何隆盛详述而印证之绅衿既恍然改悟细民自翻然乐从夫然后购车造轨筑路迭桥陆续工作自无掣肘之虑此路告成行之数年其利必溥由干达枝势如破竹谓非常之事固赖非常之人而尤须以寻常之道处之者此也当道果能俯采刍荛取长舍短试办目前行见中国富强之利甲于泰西是则区区之厚望也夫

　　论放赈不如防灾　　　　　　　　　　　　　
英人李提摩太附

从来救灾与治病同一理也病至绵之际苟不探其源虽投以参苓不过暂资补益而病终弗治也灾至颠沛之余苟不求其本虽助以衣食不过暂为赒恤而灾终弗救也知此可与论中国之防灾夫中国近三十年来天灾流行民生雕敝极矣粤寇之乱窜陷十余省杀戮数十年民之死亡不下四五千万可不谓多乎乃天不厌乱兵刃甫定继以旱灾往者豫赤地千里老幼转于沟壑死亡之数亦有二千万此外黄河冲决齐郑两处民之因水而死者亦何止数百万本年直隶又见水患京津一带州县几无完土民之流离颠沛诚有耳不忍闻目不忍视者矣在　国家截漕助帑为数甚巨即各省善士广为劝募仁浆义粟源源接济不可谓不至乃各处灾患循生迭起迄无已时此正如抱沈者徒进以补剂苟延旦夕而病源未得病根莫除终无霍然之日也查英国民人生死之数每日生者可较死者多至一千以周年计之约添人三十六万及至十年则有三百六十万中国民数较之英国原地民数约有十倍之多一年中即可添人三百六十万及至十年则有三千六百万足抵一大省民数是以中国民数日多民生日绌向之衣服华丽者今则变为朴素矣向之饮食精美者今则变为粗菲矣向之房屋崇闳者今则变为卑陋矣凡养民御灾之道概置而弗讲若泰西各国则不然外而举办开垦通商等事内而举办铁路制造信局新学水利等事故民日增而国日富即以英国计之每年外出之货一千八百三十年得银一百五十二兆一千八百四十年得银二百零四兆一千八百五十年得银二百八十四兆一年八百六十年得银五百四十兆一千八百七十年得银七百九十六兆且不独商人为然也即通国民人亦莫不大有进益计一千八百十一年通国民人进款每人十六两至八十八两迨至一千八百七十一年每人三十二两至一百六十两靡不倍加富厚更不独英国为然也即如亚洲之日本国于一千八百七十二年外出之货不过得洋一千七百元自开铁路立信局等事十年后外出之货竟至得洋三千九百元以此观之成效彰彰固在人耳目间民亦何患其多耶今中国病根所伏不在人民之众而在生财之寡然知之者不过数人如在京之王大臣中前有曾袭侯近如恭邸醇邸各省之督抚中则有李傅相张制军刘爵帅皆能深悉泰西之法已有明效大验故外而开垦通商内而铁路制造信局新学水利等事皆拟次第举行独惜有闻见未广狃于陈言者贸贸然以平空结撰之谈阻挠大计即如拟办通州铁路时曾有数千愚民请言官代奏阻止乃该言官竟与愚民同一见识数千人之情害千百万人之命是民之死于旱者非死于旱也民之死于水者非死于水也实皆此妄言阻挠者有以死之也为今日计彼言事者既不以泰西之法为然即责其另筹养民之策倘仍空言无补则嗣后　国家政事之举废法令之更张均不准寡闻浅见者流妄参末议庶几事权可以划一众志不致纷更而大功乃克告竣夫然后病根除而民困苏矣夫官为百姓之父母士为四民之领袖苟能翻然改悟互相劝谕使颛蒙之辈咸知西国良规力图则效从此家给人足含餔鼓腹遨游于尧天舜日之中虽有灾祲庸何伤乎吾故曰放赈不如防灾者职是故欤职是故欤

</div>
    <div class="pagination">
<a href="皇朝经世文新编_page54.html">上一页</a><span>...</span><a href="皇朝经世文新编_page50.html">50</a><a href="皇朝经世文新编_page51.html">51</a><a href="皇朝经世文新编_page52.html">52</a><a href="皇朝经世文新编_page53.html">53</a><a href="皇朝经世文新编_page54.html">54</a><span class="current-page">55</span><a href="皇朝经世文新编_page56.html">56</a><a href="皇朝经世文新编_page57.html">57</a><a href="皇朝经世文新编_page58.html">58</a><a href="皇朝经世文新编_page59.html">59</a><a href="皇朝经世文新编_page60.html">60</a><span>...</span><a href="皇朝经世文新编_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
