<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 164 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 164 页/共 192 页
  </h1>
  <div class="content">
   覆陈剿捻遏流清源疏　　　　　　　　
曾国藩

谕旨又令臣酌量前进。择要驻。以便就近调度。臣虽至愚。岂不思步步进逼。急图殄灭之方。惟臣细观贼情。已成流寇行径。若贼流而官兵与之俱流。则节节尾追。着着落后。假令此时追至汝洛。待贼南趋光黄。又折而追至光黄。或贼东趋徐。又折而追至徐。虽终岁奔波。终无大损于贼。臣之愚见。常欲坚持初议。于捻匪必经之途。驻重兵。如刘铭传驻周家口。贼若回窜扶沟鄢陵。即自周家口迎头击之。张树声等驻徐州。贼若回窜永城。即自徐州迎头击之。推之贼窜蒙宿。则刘松山等自临淮迎头击之。贼窜曹单。则潘鼎新自济宁迎头击之。变尾追之局为拦头之师。以有定之兵制无定之寇。庶几渐有归宿。　　皇上如以臣议为可采。则于臣驻兵四处之外。请　旨饬下湖北河南督抚。于豫之巩洛宛邓。楚之随枣黄麻。各驻劲兵一枝。与诸将坚约。重在拦头迎剿。不重在贼退尾追。似亦制胜之策。近人多谓捻匪并无大志。旦夕可平。微臣独念捻匪或成流寇。祸患方长。此贼有甚似流寇者一端。有不甚似流寇者一端。凡流寇所以日聚日众。非良民皆乐于从贼也。祗因贼骑剽忽。劫掠居民不得耕获。百里废耕。则百里之民从贼偷活。千里废耕。则千里之民从贼偷活。今凤颍徐泗归陈等郡。几于千里废耕。而官兵又骚扰异常。几有贼过如篦兵过如洗之惨。民圩仇视官兵。于贼匪反有恕辞。即从贼亦无愧色。此甚似流寇之象证之可危者也。凡流寇如无源之水。听其所之。而此贼尚眷恋蒙亳老巢。旁县皆田荒屋毁。而蒙亳尚有田庐之乐。斯又不甚似流寇证之差善者也。臣即于四处设立重兵以遏其流。又拟查办民圩以清其源。先查亳州蒙城宿州永城四属之圩。分别良莠。大加惩治。其余有捻州县。次第查办。近日出有告示一件。钞附呈　御览。臣驻之处。仍应以徐州为老营。以临淮济宁周家口为行营。庶于清查民圩。督饬诸将。两有裨益。是否有当。伏候　　圣谟详为指饬。

　　接署　钦差大臣沥陈兵饷事宜疏同治五年　
李鸿章

前奉　旨饬令进驻徐州。本系总督管辖之地。吏应办之防。清淮以东。宿蒙以南。如兵力能及。臣皆责无旁贷。故不敢稍有推诿。兹复奉　命接署　钦差大臣。则凡发捻所到之区。众人束手之际。皆将责望于微臣。以臣智术短浅。才力薄弱。实难胜此艰巨。非敢沽谦抑之虚名。拘辞让之末节。揆时揣分。战栗惊怖。诚有不能自已于衷者。惟恭绎　　圣谕。因曾国藩积劳致疾。重烦　廑念。令臣暂时署理。为一时权宜之计。若再三坚辞。往返耽延。既无以仰体　宵旰之忧。且令曾国藩病躯候代。情谊亦觉歉然。展转焦思。惟有仰恳　　圣明。从容筹议知兵大员。督办剿捻军务。或候曾国藩调理就痊。仍旧办理。俾臣稍安愚拙。获免大戾。感戴　高厚。曷有既极。但就目前有必须豫为筹度者。有不敢豫为限制者。谨为　　圣主一一陈之。上年九月。奉　旨令臣带兵驰赴河洛。臣即恐一离本任。则粮饷军火。均无所出。当将可虑三大端。据实详细覆陈。曾国藩本年八月二十三日附片奏称。将帅带兵剿贼。非督抚手有理财之权者。军饷必不应手。系阅历真切之语。年余以来。曾国藩在前督师。臣在后筹饷。患难与共。休戚相关。虽士马未尽饱腾。而臣之心力实已交瘁。怨谤亦所不辞。臣来徐甫踰一月。后路粮饷转运。相隔渐远。每恐呼应不灵。若再逐贼出境。远驻豫省。军务大局。未必遂能有济。而各军饷需。本任公事。必多贻误。即蒙派员。接署督篆。各有责任。各有作为。何能与前敌痛痒相连。始终如一。若强争则徒失和衷。若隐忍则必分畛域。军需稍有掣肘。斯功效全无。溃败立见。臣去年折内。固已言之详且尽矣。且臣自问本心。于一切荣利。素知恬澹。若从此脱卸地方事件。专意办贼。事机可赴。神智不纷。犹可勉力报效。若因饷缺而溃。亦非　朝廷所以用臣督师望臣成功之意。臣从军十数年。稔知军情利钝之由。其枢纽不在贼之难办。而在粮饷军火之接济。曾国藩老病侵寻。自萌退志。臣每谆切恳劝。谓若不耐军事之劳顿。即请回任筹饷。坐镇要区。彼总以精力衰惫相谢。然亦以剿捻全军。专恃两江之饷。若经理不得其人。全局或有震撼。与臣再四密商。迄无嘉谟可以入告。是以不得不赖　朝廷之善为区处矣。今　谕旨未令人接办江督与通商要件。而询及应否驻豫境。臣若至豫省边界。离江宁千余里。离苏沪千数百里。军储之调发。属吏之禀承。文牍往还。动踰月。未有不迟误者。后路根本重地。皆新复之区。又多通商口岸。设有蠢动。更难兼顾。臣反复推究。事理务求一是。纲领全在得人。　　皇上若仍令臣兵饷兼筹。须以驻徐州而止。应仍如曾国藩前奏。东路稍松。当回金陵。或驻清江。力筹饷运。乃足以固军心而维大局。捻逆在东。则督饬各军就近兜剿。捻若趋豫。则体察诸军之劳逸。东路之防务。更番酌调。跟追前往。与鲍超曾国藩等军。会合夹击。刘铭传等忠勇奋发。临敌应变。均尚可靠。臣随事商筹调度。似不致遽有失机。若　　皇上专责臣以讨贼。在本境可兼管地方。驻别省即不能兼管地方。如不兼管地方。军需当责之何人。缺乏当如何处置。非一二空言。能有实济。此必须豫为筹度者也。

至捻逆久成流寇。臣军打仗虽尚得力。而马队太少。不及贼马之多且悍。曾国藩固屡言之。臣到徐后。审察军情。可以胜贼。而尚不足以灭贼。贼败后。马队急走日百余里。我军步队至速日七八十里。贼随地掳粮。我军须赍粮而行。现各军置车驼。赍粮不过旬日。旬日之外。就地采办。而贼过处。人烟荒凉。城乡穷苦。往往停留三四日。购不出一日之食。且饷银远道解送。亦不应手。军士忍饥赶路。催逼太紧。恐生溃变。我停一日。贼走已数百里。此剿捻追贼之苦。前亲王僧格林沁所统。马队尚多。而仍屡蹶不振者。职是之由。曾国藩接手后。有鉴于此。故始为设立四镇。旋议扼守运河沙河。使地势收窄。贼势较蹙。较易兜剿。目下运防。水深堤密。尚可扼住。冬春浅涸。尤须加意。其贾鲁河沙河地段太长。人力难齐。终办不成。为今之计。自应用谋设闲。徐图制贼。或蹙之于山深水复之处。弃地以诱其入。然后各省之军。合力三四面围困之。或阴扼其饥疲裹胁之众。使其内乱残杀。否则投降免死。给资遣回。以解散其穷蹙致死之心。而披离其党羽。或另有设守致困之法。容臣与湘淮各将帅及各省督抚相势妥筹。但能同心协力。冀有歼贼之时。军事随时随地。变幻无常。此不敢豫为限制者也。

　　筹办胶莱扼剿事宜疏同治六年　　　　　　
李鸿章

自来流贼最难追剿。而流贼之速。尤莫如今日之捻逆。中原平旷。万骑冲突。无可限制。日辄百数十里。或二百里。无论我军步队笨滞。力不相及。即使及贼见仗。而此截彼窜。横行侧出。贼路不穷。我力必有时而穷。迨日久追逐疲惫。为贼所乘。往往一蹶不振。自剿捻以来。十数年如一辙。虽追贼神速如僧格林沁。尚且不能成功。臣等自问万不能及。故欲灭此贼。计惟有兜围之一法。臣曾屡奏及之。曾国藩始思变计。初议四镇之设。继议沙河贾鲁河之守。本年春闲左宗棠曾国荃又拟为臼口之围。皆欲偪之不流。蹙之渐紧也。自臣受事抵豫。贼已入鄂。各军与贼转战鄂豫数月。迄无机势可乘。惟有严檄诸军往来蹑击。迨贼由豫窜东。臣思东省运防。屡经贼扑。向称可恃。遂急注意布扼曹单丰砀旧河堤。欲困之黄运之闲。以为得地。乃不数日而贼已渡运。臣由归德驰赴济宁。与刘铭传等函商。不得已复为蹙贼登莱之计。先借各省兵力。协守运河西堤。以图圈制而遏回窜。续奉六月初五日寄　谕。抄发刘长佑英翰等原折。皆言之甚切。与臣所部署均属相符。是目前办贼。舍此更无良策。臣更衡量利害之轻重。与其驰逐终年。流毒江皖东豫楚各省。不如弃一隅以诱之。与其往复运东。济泰沂青及苏之徐淮海各属均受其害。不如专弃登莱以扼之。胶莱河之守不密。则登莱无可扼。运河之守不密。则胶莱仍不足恃。贼踪已向胶东。事势至此。机会可图。但求万全。不争一日。故臣立意必运堤与胶莱河两防。均已布定。乃可抽兵进剿。庶打一仗是一仗。灭一贼少一贼。贼智自困。而兵力不疲。明知此计至愚至拙亦至难。然不若此。更不足以制贼。经缄商丁宝桢。属其勿遽穷追。反驱出境。即兵力未集。而迫之过紧。使之窥破机关。转虞脱逸。告以蹙之一字。宜求实济。勿尚虚功。恭读六月初四日寄　　谕。令丁宝桢宜妥筹兼顾。杜贼回窜。不可专事尾追。致贼蔓延。尤服　　圣谟之洞照。臣惟日夜图维。先固守局而后进兵。此臣筹办之大致也。东苏两境运堤。袤长千里。苟非各督抚关顾大局。通力合作。臣军断不敷用。皖豫派到各军。与淮军分守宿迁以上地段。臣前奏明现令于两岸排筑长墙。分哨过运东。就旧墙修缮台。掎角护守。方在漏夜兴工。非月余不能牢固。而宿迁以下至清江堤几二百里。尚无守兵。漕臣张之万兵力止能自保。苏省防军无可再调。臣仅调前金门镇王锺华提督李洪达水师三营。分布宿迁亨济闸下至盐河箝口坝一带。但苦无陆师依护。复经函商浙江抚臣马新贻请其速派五千人北上。协守宿迁桃源运堤以补其隙。尚未接复。准李瀚章曾国荃咨称。已派提督谭仁芳总兵刘维桢率万二千人。刘长佑咨称已派臬司张树声帅总兵余承恩等四五千人。前来助守。均尚未得启程日期。故运防尚未布满。即暂无兵替入胶莱。

至胶莱河距南北海口。潘鼎新函称二百七十里。丁宝桢则云约三百里。以每营三里计之。须百营布守。至沙亦须八十营。刘铭传等三路之师。日内先后已到。然步队止四十六营。臣复拟调豫军宋庆十二营。淮军王永胜开字十营。由运河续行抽往。必合之丁宝桢所部东军三十一营。始可密布。丁宝桢止允以十一营相助。而臣添调运防之宋王两军。又须墙工稍整。乃可拔队。若丁宝桢尽以东军协守。目前略可敷用。未知果否准行。连日据报。贼踪盘旋莱阳掖县。仍向东北驶窜。臣饬刘铭传等。如贼外向。当设法堵入。商请丁宝桢移营分扼。若胶莱之守未成。即不能锐意击贼。若贼或窜出胶莱。诸将必能跟踪急追。臣虽庸懦。前剿办江苏粤逆。凡遇坚城要地。每多亲往督攻。盖剿守贼与办流贼。情事本自不同。况此时运防各军已到。筑墙营。既须就近督饬布置。而直隶湖北浙江之未到者。尚有二万余人。沿途催趱照应。及将来调派抽替。皆臣所当主持。皆须在济宁居中筹办。若遽舍之前进。则五省客兵何所禀承。运防门户未扃。胶莱咽喉未断。臣即亲往尚无裨益。而于大局转有妨。兵事百变。臣诚不敢谓运防既成。灭贼必有把握。然立意已定。则经营尤须尽善。此臣暂难即赴前敌之实情也。伏读初五日寄　　谕。应否拣派威望素着大员统领前敌诸军以一进止之处着该大臣酌量办理。臣部湘淮各将。久其战阵。素相辑睦。号令尚无不齐。此次派兵入东。臣因直隶提督刘铭传深达机要。与潘鼎新同建倒守运河进扼胶莱之议。曾令该提督就近察酌前敌情形。妥筹调派。随时会商丁宝桢协同东军筹办胶莱一带扼剿事宜。但使诸将力所能勉。臣函牍交催。当不致误。一俟各省调兵到齐。运河胶莱两防部署略定。臣再抽选劲旅。移营前往。督饬进击。以期聚歼。总之。此时大局先图兜困此贼。不求一时战功。臣若令刘铭传潘鼎新等追进登莱。计亦可获小胜。驱之使出。惟念捻逆流窜多年。数省生灵涂炭。实贻　　圣主宵旰之忧。及今地力人力。幸有可办之机。惟办理须有次第。臣何敢避迂缓之名。而不竭力经营。顾彼失此。贻误全局。

　　覆陈运防万不可撤疏同治六年　　　　
李鸿章

从前议守运河。原恐胶莱之防。仓猝难成。画远圈以扼归路。所集皖豫鄂各军。皆以守本境者移守外户。能守固有裨大局。即不可守日回援。计固两便。而臣军全系步队。迎剿数省。奔逐数年。功效毫无。精力实甚疲惫。无论贼窜何处。责望悉归于微臣。军士必苦相驱迫。劳怨不支。势且溃决。臣日夜忧之。诸将稍怀忠义者。皆力劝就地圈贼。使其窜地较狭。追剿较近。我得藉屯守以更番休息。贼或限方隅而渐有穷期。以是曾国藩创守贾鲁沙河与运东。臣又议守胶莱河与运西。皆万不得已相机势而为之。非谓遂有把握也。自去岁豫军疏于汴南。今则齐军一疏于戴庙。再疏于潍西。人力不齐。前功尽弃。胶莱河防三百余里尚不可靠。沿运千里调兵数省。敢自谓可恃乎。然反复筹思。贼正急欲出运。万一力堵不住。亦胜负之偶然。若先撤运防。是示贼以弱也。守运各军。早夜修防。尚无疲倦。较穷年追逐者。劳逸饥饱略殊。忽令守。忽又令不守。军心能无惶惑。运河东南北三面。贼氛来往窜扰。官军分路兜逐。地方必受蹂躏。然不过数府州之地。驱过运西。则数省流毒无穷。同是疆土。同是赤子。亦未便歧视也。今使罢运防而另有制贼之法。臣必速罢。若更无可制贼。似不若得守且守。能战即战。尽人力以待事机。如因地段窵远疏漏。致贼逸出。或冬令水涸冰冻。虑生他变。再行相机变通办理。贼无常势。兵无定形。以臣才力兵力竭蹶之状。办此流贼。尤不敢悬拟成局。容随时察度贼情。会商曾国藩暨各督抚妥慎筹夺。

　　东捻荡平覆陈善后为难情形疏同治六年　　
李鸿章

目前紧要之事。实有数端。东捻人数本众。自十月闲任赖伏诛。即张示谕。播散贼中。准令投诚免死。嗣是以来。纷纷乞降。寿光之捷。全股瓦解。弃械环跪者。不绝于道。诸将因追剿紧急。送回运防老营。自济宁下至六塘河。降众与兵勇闲杂。即前敌马步随队协剿者。亦当不少。亟须清理安插。其有田里可归。应分别资遣递解回籍。饬地方官妥为照料。若无业游情。而又精悍能战者。暂留营伍。严为约束。渐化其桀骜之气。再谋分遣。此安插降众应急办而难遽就绪之实情也。东南及中原数省。用兵年久。物力凋瘵。民气浮嚣。游勇会匪。到处纠劫。外忧内患。潜伏根苗。各省绿营颓废。素为宵小所轻。尚须藉威镇摄。臣所部各军。自同治元年逐渐募练。初系淮南农民居多。迨克复苏浙各城。闲收粤匪降众。四年后。全调剿捻。随地募补。马步水陆。营数过多。需饷愈巨。数年以来。竭两江之财力。供亿此军。罗掘净尽。而各营每年必欠放三个月。积逋如山。曾国藩与筹饷司道屡请裁军节饷。臣以运防游击。多一营得一营之助。未敢遽议。今东捻既平。必应陆续裁撤。每裁一营。应酌补欠项若干。粮台无丝毫存项。又须设法筹此巨款。且此等惯战弁勇。在营食饷。尚可守法。一经遣散。其无业可归者。最易滋事。以饷需时势衡之。皆须逐渐办理。此裁撤营勇应急办而难遽就绪之实情也。昔周公东征。零雨缺斨。播诸风诗。久役思归。固人情之常。臣军各统领营官。从征年久。东南肃清后。即求假归。比因中原多故。未便遽允。旋调剿捻。驰逐数省。转战终年。日行百里。忍饥耐寒。忧谗畏讥。多人生未历之苦境。与各省兵将。贼来则追。败去则息者。劳逸迥异。臣去冬至徐州。刘铭传谆称疲惫已甚。欲速了此贼。以求开缺归农。今春以来。周盛波刘秉璋潘鼎新皆迭请开缺。臣以此捻未灭。义无可辞。郭松林八月来营。即约以贼平归农。杨鼎勋体弱多病。更难久支。今幸获成功。将士劳苦极矣。用马不竭马之力。用人不竭人之力。似应留其有余。仍备异日驱驰。即臣自咸丰三年正月从军。今已十五年矣。无岁不亲戎马。苦身焦思。时惧陨越。年未五十。精力就衰。实难久忝重任。俟遣撤稍有端绪。应再恳　恩准将　钦差大臣关防专员京呈销。诸将请假。当酌量准行。或所部裁撤后。酌饬赴任。如坚请开缺。果其情事不可强留。当为据实奏恳。此又体察军情宜稍休养而难遽责远役之实情也。

　　筹陈捻平善后事宜疏　　　　　　　　
英翰

窃查逆捻稽诛数载。今幸仰伏　　天威。一鼓荡平。中原数省。永臻底定。所有善后事宜。亟关紧要。必须预为筹划。窃惟畿辅重地。必须选调精兵。西征诸军。尤须预筹布置。遣散既多。宜妥为镇抚。征调未已。应预计饷需。谨就管见所及。详细具陈。恭候　　圣主采择。一请裁撤直隶练军另选精锐以畿辅也。查直隶创练六军。原以备缓急之用。惟练军平日所习者。不过操演阵式。从未经临大敌。猝遇紧急。一无足恃。有名无实。徒耗饷需。去冬今春。枭匪捻逆两扰近畿。练军皆不能御。此其明证。四月闲鸿胪寺少卿朱学勤有请撤练军之奏。恭奉　谕旨。命微臣等各就所见。会同官文商办。微臣未及会商。即接官文钞咨。因军事紧急。已奏明缓撤。彼时捻势方张。防军分驻各处。诚有难以遽撤之势。此时军事既定。所有直隶练军。似可裁撤。各归原伍。未便再事迁就。畿辅重地。必须另精兵。以资拱。为长驾远驭之计。查淮皖豫各军。皆系百战之余。精锐可靠。在臣愚以为可就此数军内。选择大枝劲旅一万八千人。仍分为六军。每军计三千人。立一统带。而以两军并为一路。每路择一大将领之。其驻处所。东路宜在通州宝抵一带。西路宜在涿州良乡一带。南路宜在固安新城一带。皆距畿辅甚近。平居则住营训练。一有调遣。彼此声息相通。朝发夕至。呼应既灵。事权亦一。所需军饷。由何省调取之军。仍由何省供应。不必另拨饷项。如此办理。既可随同神机营劲旅。环京师。不致虚糜军饷。而直隶所撤之练军。仍是本省之卒伍。亦不致军政废弛。一请练西征各军专力前进以一事权也。现在逆捻肃清。东北无事。惟陕甘回逆未靖。应即练精锐。大举西征。一切调派机宜。在　朝廷自有权衡。惟兵合则见长。分则见绌。如元年多隆阿入陕。自统所部。故每战辄胜。迨多隆阿故后。部众分隶各军。军遂不振。此事权一与不一之明验也。今议西征。宜于淮皖各军中。专用一军前往。如以淮军调畿辅。则专用皖军入陕。以皖军调畿辅。则专用淮军入陕。以至东豫各军。亦皆照此办理。惟陕甘办回之法。与办捻不同。捻匪形同流寇。可以合军围剿。期蒇事。回匪皆陕甘土著。股数繁多。即使进剿之师。事权归一。无所掣肘。尚须宽以时日。俾得因地因人。次第办理。方能永靖边圉。傥兵分将多。必致互相推诿。难收实效。盖西路瘠苦已极。筹粮之难。百倍于筹兵。兵多粮匮。其患有甚于无兵者。大军入陕后。兴屯田以尽地力。设转运以馈饷糈。遣疲勇以节糜费。应由统兵大臣广筹方略。惟求实效。毋期近功。西路军事。庶可日有起色。逐渐廓清。一请酌留皖省防军以靖地方也。查剿捻之军。皖勇居其大半。一经遣撤。以皖人回籍者为最多。非独皖军皆颍亳人也。即如淮军初起之时。勇皆募自六安合肥。今则颍亳之人。十居其七。豫军亦十居五六。而各军收降之众。又皆系皖北土著。安插既定。又非以重军镇之不可。

查嘉庆年闲。平定三省教匪之后。以散勇不靖。复劳大兵剿办。今皖省地居四达之冲。为江淮屏蔽。万一有事。则江豫楚三省悉为之动。亟宜弭患未萌。应请于皖军内挑留一万二千人。分为四大枝。每枝三千人。选派得力将领统带。分驻要地。联络弹压。遇有小丑滋事。酌留兵勇镇抚地方。亦请　下东豫两省抚臣。一并查度办理具奏。抑微臣更有虑者。颍亳民情。易动难安。现在军事既定。宜令咸与维新。宽其既往。若再分别良莠。执前事以相诛求。反侧者无以自容。必致别滋事故。前次苗逆伏诛。曾奉　谕旨所有同治二年十月以前仇杀各案。一概从宽免究。仰见　　圣谟深远。烛照无遗。应请再申　明谕宣示。凡捻逆未平以前。所有为匪之人。已经投诚遣散者。一律准予湔洗自新。不准再行寻仇指控。地方官亦不得藉端绳求。以安反侧。此后再有作奸犯科之徒。仍照例由各地方官随时严办。以昭戒。以上三条。皆系微臣愚见所及。据实胪陈。是否有当。恭候　　圣裁。

议复捻平善后事宜疏　　　（目录遗佚）

李鸿章

窃奉寄　谕以崇厚英翰所陈善后各条。令臣等妥速议奏。查崇厚前奏体恤将领择养骁健选拔西征三事。业奉六月初七日　谕旨饬准照办。当经传知所部将弁兵勇。无不踊跃欢呼。用能期灭贼。嗣奉七月初五日寄　　谕。抄示英翰所奏各条。内称裁撤直隶练军留勇扼一节。接准官文函称。宣化练军。地居独石张家等边口。遵化军则　　　东陵重地。且近边塞。保定军则省会要区。屏蔽近畿。拟于此三处汰弱留强。未敢悉议裁撤。至南勇久战之余。诚为劲旅。但虑直民愚蠢。或未能耕凿相安等语。系老成慎重之见。臣愚以为兵丁之不得力。非独直省为然。军兴几二十年。其初调兵多而募勇少。而贼势日猖獗。后去兵用勇。规制一新。粤匪捻匪次第削平。功效大着。盖由绿营习气太甚。分布太散。兵丁大半骄隋。将弁又不一心。勇则募自田野。多朴拙习苦之人。统领营哨各官。自行挑选。一气呼应。易于效命。惟有事之时。募勇以捄急应变。无事之时。练兵以缉盗安民。是皆不可偏废。欲化弱兵为强兵。立法与用人二者。不可不大加变通。

目下军事大定。勇丁逐渐裁撤。各省绿营。渐复旧规。必须及时整顿。畿辅拱。关系尤重。若专用本省兵勇。人地自较熟习。防剿亦可经久。惟须将领得人。认真练耳。钦奉初九日　廷寄。将各省征军撤回。大河以南。责令在防京兵及本省官兵搜捕余匪。毋庸借援客军。致多扰累。似可无须留勇扼矣。臣所部淮军。均系南人。转战六七年。去家数千里。久役思归。本是人情。若留驻北方。开革告假。往返不易。米粮药械。接济难常。即严为约束。而兵与民素不相习。久亦未必相安。臣不敢不鳃鳃过虑也。至皖省应留重兵免查究前案一节。英翰在皖年久。熟谙民情。所请于皖军内挑选一万二千人。分为四枝。选派将领。分驻要地。联络弹压。请　明谕宣示。凡捻逆未平以前。所有为匪之人。已经投诚遣散。一律准予自新。不准该处绅团再行寻仇控杀。地方官吏亦不得藉端苛求。此后再有作奸犯科。责成地方官严办。以安反侧而遏乱萌。实系因时制宜之策。应请　饬下两江督臣安徽抚臣遵照察度妥办。臣复查安徽之颍亳宿蒙。江苏之徐海。山东之曹沂。河南之归汝。各属地界毗连。风气犷悍。中原祸乱。大率萌于此。捻匪起于蒙亳。煽聚句结。及东豫。扰攘数省。今幸而扑灭。散勇降众。惟皖徐豫东交界之人为最多。即使设法安插。而民贫地瘠。生计艰难。势不能人人得所。目下兵威镇慑。断不可少。尤须地方大吏。慎选严明廉惠之牧令。加意教养。认真缉捕。安徽抚臣宜常驻颍寿一带。就近督察控制。恳　饬下江皖东豫各督抚。晓谕交界各州县圩寨团练。照旧整理。以期化莠为良。即有滋事散勇。零股马贼。亦不得逞患矣。

　　上曾节相书　
方宗诚

窃以执事勋德。彪炳乾坤。今　　天子南服敉安。复任以北方数省军政。诚念固根本。安　国家大计。非执事莫属也。执事知人善任。经纶变化。自必洞合机宜。宗诚迂疏寡识。精力早衰。不能奔驰戎行。从事左右。深用为恨。谨就管见所及。为执事陈之。窃谓拨乱反治之道。必知前之所以乱。而后知今之所以图治。转败为胜之机。必知彼之所以败。而后知我之所以取胜。其要在反其所为而已矣。一曰务持重。夫帅与将不同。将以冲锋为能。帅以调度为重。僧邸追贼。往往身先士卒。彼负兼人之资。又有骏马数十匹。随地更易。士卒匹马单骑。困乏无可更。则追奔不及。所以或遇贼伏。或贼反。常至败衄。执事此行。似宜择一重镇驻节。选将练兵。养精蓄锐。然后侦贼所在。分兵以击之。务出万全以蕲大创。不可急于一战以损威声。所谓立于不败之地。以制胜者。此其要也。二曰荐贤帅。用兵之道。以一人总其纲领。而又必有策力以辅其成。往者粤贼据武昌安庆江宁。执事起义师东征。长驱直下。已成破竹之势。然一阻于江西。再阻于皖南者。以其时下游诸督抚。无共济艰难之才。此剿彼松。此进彼退。不能成犄角之势也。其后胡公抚鄂。李希庵中丞抚皖。左公抚浙。李少荃中丞抚苏。又有沅浦中丞及彭杨二公各领重兵。以分水陆攻剿之任。执事特总持其纲。是以驯致于成功。是诸贤者。莫非执事之所推荐也。此执事所以有大功于天下也。北省用兵十年。始终无知兵督抚。故将帅中如邱联恩伊兴额及僧邸号偁忠勇。追风逐电。而各督抚不能会剿以助犄角之势。所以久而无成。执事此行。由淮徐进至济寍。其防河之任。当奏请责成直东豫三省督抚。其防淮之任。当责成漕督皖抚。其西窜之路。当责成豫秦鄂三抚。现在惟直督刘公秦抚刘公尚名知兵。东抚有操守吏才。而于兵事非所习。至豫皖鄂三抚。则未尽知兵者也。执事今进兵东北。窃计勋威久箸。贼必避而之西。而豫皖鄂三省边界又受其扰。执事追剿则力疲。不追则顿兵于此。听贼肆扰于彼。义又不可。及移兵往剿。而贼又必去而之他。故非各督抚会剿。贼终不易灭也。使得知兵大帅分任三省军事。各驻边境会剿。而执事调度其闲。以健将追击之。务使贼无可窜。庶几易灭。而北方根本之地。始可固矣。所谓同心戮力。乃克有成者此也。三曰求人才。大帅以集思广益开诚布公为先。执事前所以成功。实用是道。僧邸忠国之心有余。知人之识不足。幕府既鲜良佐。将弁亦罕真才。分位过高。人既不敢进言。彼亦无虚衷求言之意。经略数省。已经五年。而所至曾未留心采访人才。所保荐者。亦未闻有真堪大任之选。夫人才随地而生。要贵有大力者。振起而激励之。矫揉而变化之。故自古大贤所居。涵育熏陶。积久即成为风气。

执事往者供职京师。延访英杰。天下贤士归心。及倡义湖湘。而忠贞魁伟之士。奋焉兴起。楚才遂为天下最。驻师安庆。任李公为苏抚。而淮南武健硕肤雄勇之士。亦皆忠义勃发。奋志功名。然则北方数省。风气朴厚。谓无人才。吾不信也。而至今未见有一箸头角者。岂非其大吏大帅。无远谋深识为国求人之实念与。宗诚往游河南一年。访求学问笃实留心时务之士为友。即得数人。皆有志节才识。由此推之。卓荦奇伟之士。必多有抑郁于下为人所不及知者。执事德学勋业。足以风动天下。望更鼓舞作新。使北方才俊振兴。寖成风气。则不特一时军务可以资益。而为　国家收得人之效。其规模自远矣。四曰鼓练气。北省地势。不同于南方。平原旷野。无险可扼。民非团寨。不能保身家而谨盖藏。然而前人坚壁清野之法。即可藉此以为用。往游山东河南。见圩寨星罗碁布。其寨长亦往往有忠义智勇出众之才。保护乡里。战守足恃。惜各省督抚大帅。皆不知激扬奖劝。故不能联其心力。收其全功。今以执事威德。如所到宣示圩寨。奖其已往之劳。励其将来之气。令其互相联络。互相应援。贼至则固守。贼去则截击。不事他调。不许远追。专以精兵为游击鵰剿之师。而藉团寨为防守助威之用。有功者特加保赏。如其中有奇才。更可拔置戎行。以资造就。如此。则远近闻之。必可使民气一新。而威声大振矣。五曰示解散。贼中种类。大约有三。一种箸名贼首。真为倍逆之人。一种胁从已久。无籍可回。即逃回又恐本籍不容。无可藏匿。一种则随时虏胁之人耳。往者胜帅统兵。专事招抚。然既重保其首逆。仍使带勇。又不散遣其党羽。仍使相从。所以屡招而屡叛也。今宜于贼所未到。及料贼必到之地。布告谕明示利害。其箸名叛逆。决不姑容。其胁从虽久。有籍可回。如来投。给资令回本籍。其能首逆以来归者。必加重赏。如胁从未久逃回者。令各州县及圩寨无得伤害。给资以归。如此。则贼势可孤。而民心亦罔不感激思奋矣。六曰慰民望。北省用兵十年。而将帅多无纪律。胜帅为甚。僧邸虽军令严肃。然下情不能上通。州县差徭之繁重。士卒兵马之驿骚。小民困苦。无可控告。今执事驻兵所在。宜宣示行军纪律。务使小民耳目一新。心志一振。望之如时雨。归之如流水。往者幕游河南。劝严中丞刊布执事爱民解散二歌。其时士民读之。罔不感泣。何况执事今日亲率师北行。号令所颁。有不爱之如父母而畏之如师保者乎。民心既安。贼气自馁。邪正不容立。此行师之根本也。夫用兵之机权。非迂儒所得而言也。而忧世之微忱。则迂儒所得而同也。凡兹六者。皆无与于行兵大略。且亦久在执事烛照之中。而宗诚冒昧上陈。非欲有补于高深。聊以报教育知遇之德而已。惟执事裁之。

　
卷九十六　兵政二十二剿匪四

　　陕西回汉械情形疏道光十年　　　　
徐法绩

臣闻善治民者。最上使民畏义。其次使民畏法。至于法不能使人畏。而使人敢于犯。则奉法之吏。咎无可辞。盖平日既因循宽纵。临事复张皇补苴。民遂有以窥其所忌而故尝之。其势将日积而日甚。即如陕西西安府属之临潼渭南。同州府属之大荔蒲城朝邑一带毗连之处。名羌白镇。地面寥阔。回汉杂居。因事械。无岁无之。八年春。临潼县鬲家堡回汉滋事。互有杀伤。办理有案。乃甫经办结。而冬闲大荔县八女井又有械之事。均距羌白镇不远。彼此集众各数百人。并有鸟枪铅药兵器。伤害多命。地方官一面缉拏。而械自若。一岁数次。莫可禁止。臣尝细核其起衅之由。缘春初麦苗发生之际。回民兴贩羊只。千百为。持铁鞭斧刀等物。乘夜牧放。所过践踏蹂躏。汉民防护田苗。截断羊只。因遂纠结相。冬时回民盗斫树木。汉民追捕。又至相构。就其情而论。则回民为屈。而汉民为直。就其势而论。则汉民为弱。而回民为强。惟大吏欲以无事为福。有司遂以消弭见长。不复论其情之曲直。而但计其势之强弱。其捕获者非倡首之人。其议抵者皆买得之命。夫宥及有罪。是谓伤惠。诛及无辜。是谓损威。威惠两失。欲民之帖服得乎。臣愚以为安民莫如察吏。除恶必先拔本。伏思陕西回民。所在多有。而顽悍者惟此地。械者惟此处。积玩之所致也。又尝见县令严明。回民遂遵守科条。无敢犯法。以此见回民非不畏法也。请　旨饬下陕西巡抚。认真整顿。必为缺择人。毋为人择缺。紧要之地。选廉干之吏守之。严约束以慑其气。勤巡访以得其情。密防范以息其奸。施教导以和其俗。使回民不至以损人之事。为利己之图。则械不禁而自消。至若集众纠殴。必有倡率之人。果能设法拏获。按律惩治。则去数人而数百家堕胆矣。县令能如是。即予保荐升擢。以示奖异。如其泄沓。立即撤回。以示惩创。不过数年。浇风即可永除。又羌白镇数县连界。回民众多。去城较远。虽设有县丞分驻。不足以资弹压。可否援照洋面之例。每岁冬末春初。由本省巡抚酌派文武干员巡察一次。一以示之声威。一以知其利病。即县令胜任与否。亦可藉以觉察。俟械永息。奏请裁撤。惟期官能奉法。斯民自守法矣。臣愚昧之见。是否有当。伏乞　　皇上圣鉴。

　　制防渭南回族议咸丰十年　　　　　　　　
邵辅

渭南回聚万余人。蓄逆谋久矣。所仇者冯元佐等。元佐故渭南大侠。其乡人从之者可数千人。势足相持。故回未敢发。今幸无衅则已。一有衅。回必动。其变不久。且所为计者。非以渭南之回为足忧也。自关以西。尽泾渭南北。自陇以西。则尽河湟。北属玉门。其种族所在而是。无虑数百万。此皆骁悍喜。素与民仇。又其服玛赫默德之教。缓急相趣。回行过城邑。或乏。同种共饩之。其固以相结如此。一旦渭南变。则自陇东西数千里。其同种将挟奸心。应时而起。豫蜀诸寇投其闲。必大入。而秦凉鱼烂。秦凉鱼烂。则天山青海之道不通。而西边诸部。若回疆伊哈萨克布鲁特青海蒙古氐羌之属。周二三万里。隔绝无控驭。势必相率而叛。内外相结。其祸不可胜穷。恐自渭南始。夫务农桑。奉公法。此民职也。今渭南回无故屯聚。挟兵械。乡邑。不服有司。此于法固当诛。今宜收其尤桀黠者。亟以法奏诛之。而抚安其众。令诸县阴察所属。尽籍其豪桀以上。可用者宠之。不可用者诛之。益修德政。练将士。和民心。固根本。此所诛不过数十百人。而威震关中。微独其种詟伏。亦足夺外寇之气。使无犯。明公固安西边。上报　　天子。使国得专力以诛粤寇。其为功岂少哉。夫灾常始于不戒。而祸成于燎原。是故曲突徙薪。智者重之。燕雀处堂。达士所哂。此诚今日之大机。不可不察也。

　　甘肃军营积弊急须整顿疏同治四年　　　　
刘蓉

窃维甘省自逆回构祸以来。我　　皇上宵旰忧勤。筹兵筹饷。日期底定西陲。乂安黎庶。各路统兵大员。月有捷报。似乎指顾可以荡平。然而弊窦日觉滋深。贼势卒无大损。臣每遇由甘来陕员弁。详加查询。则所报攻克城池巢窟。其所斩馘。实不几何。每一进攻。辄虚其数面以使之走。以故此剿彼窜。殄除之数无几。而蹂躏之地转多。　朝廷览其奏报。以为克城破垒。收复地方。勋劳卓著。安知其流弊之至于此哉。回党虽多。其大队逆酋。不过数股。使就渠魁所踞之地。环攻而聚歼之。剿一股即了一股。则逆势挫伤。不过数四大举。余党自当兽散。然而各统将不出此者。不但虑合围鏖战。胜败难期。而且旷日累时。无赫赫可见之功。不如击之使走。则捷报频闻。可为幸功邀赏之地。此其弊之在于冒功者也。雷正绾所部二十九营。今增募至四十余营。陶茂林所部十七营。今增募至三十营。曹克忠所部十四营。今增募至二十余营。营数日增。而勇数究未能益。由向以五百人为一营。今则每营实数不过三百余人。进战之兵无几。而虚糜之饷愈多。且闻各军所派赴鄂赴豫募勇之将。颇多招收游勇捻匪。以充其数。其所立之营官百长。多非其人。甚者或派各处富家子弟捐助银米者以当之。以故沿途滋扰。毫无纪律。此其弊之在于冒饷者也。军营保举。向从优厚。良以行役辛苦。战阵艰危。非予以逾格　恩施。无以奖勤劳而资激劝。今则被参之劣员。屡黜之谬品。往往滥其中。以献金纳贽投拜门墙之人。置诸负盾荷戈冲冒锋刃之列。已革职者立请开复。居末僚者骤加优保。至于隔省牧令。亦不难借劝捐运粮等项劳绩以酬之。　　皇上以甘省行军较苦。无不曲意允从。于是军营之中。别开卖官鬻爵之快捷方式。流品猥杂。贿赂公行。此弊之借军功以纳贿者也。甘省地方。著名瘠苦。民闲储蓄。本属无多。近值兵燹累年。耕种尤少。各军采买军粮。固将藉资接济。然使给予价银。尚可源源贩运。乃各营勒捐勒派。至再至三。或竟慑以兵威。责令输纳。甚且蔑视军律。肆意搜掠。民闲蓄怨既深。遂亦集团相抗。强者幸获苟免。而弱者犯于非辜。窃维　朝廷命将出师。本以救民为事。今统兵者。既无地方之责。又鲜仁爱之心。遂至疾视穷黎。重加荼毒。故近来甘省之患。不在贼而在勇。如其积而愈深。势将激而生变。此弊之藉行军以肆虐者也。

凡此数端。均属行师之大戒。有一于此。尚堪偾事。顾兹诸弊之丛集。实为有识之深忧。祗冀督臣杨岳斌迅速赴甘。力图挽救。不谓逆氛北犯。局势乍更。环顾甘省任事诸臣。无能膺兹巨任者。恩麟之昏庸。陶茂林之贪劣。固足以坏甘事而有余。雷正绾向着勇略。闻近吸食鸦片。嗜好特深。恐亦难期振作。都兴阿才具懦弱。穆图善忠厚寡谋。他如玉通成禄联捷诸人。尤难委以一路之寄。且以甘省一隅之地。而统兵大员专折言事者。已至八员之多。意见分歧。莫相统属。所谓众人共舆一瓢。其不破坏者几希。督臣杨岳斌每与臣熟筹。深虑积弊之太重。事权之太分。不知所以为补救整顿之计。比奉两次　谕旨饬下率师赴东直一带。各营弁勇闻之意固欣然。该督臣遵　旨东行。亦可藉释重负。独臣旦夕忧虑。窃恐事机之坏。日积日深。欲不言则恐负　朝廷。而言之则将招怨谤。顾念甘事坏。则陕必不支。是以不得已而卒陈之。伏乞　朝廷俯念西陲大局。早决　庙谟。悯众庶之阽危。拯斯民于水火。如杨岳斌必须东行。即恳　特重臣。总司兵柄。庶几甘事不至溃决。大局尚可支持。不胜迫切待　　命之至。

　　覆陈西征调兵筹饷为难疏　　　　　　
四川总督骆秉章

窃臣于同治四年正月十九日。承准议政王军机大臣字寄。同治三年十二月十五日。奉　　上谕。前据曾国藩奏鲍超请假回籍葬亲当经降旨赏假两个月谕令假满后即行由川起程出关剿办回匪其旧部兵勇及得力将弁准其酌量带往并着挑募川勇带赴关外兹据沈葆桢奏接准鲍超咨称拟带所部八千三百名另调川兵四千募川省步勇数千酌添马队统计新旧各营月需饷十余万两请饬各省酌拨协饷等语新疆各城变乱势甚猖獗非有内地大支劲兵出关难资剿办鲍超勇略过人声威素着必能立功边域迅扫逆氛该提督以塞外用兵必须厚集拟带万余人前往方能制胜自系实在情形惟筹兵必先筹饷庶几士饱马腾所向克捷新疆地处沙漠饷无所出从前用兵皆由各省转运接济此次鲍超所带兵勇月饷计需十余万须合各省之力协济俾免缺乏着官文曾国藩都兴阿骆秉章毛鸿宾李鸿章吴昌寿恽世临刘蓉阎敬铭沈桂芬郭嵩焘恩麟体察情形每月可以协拨若干均各酌定数目奏明办理即按月如数拨解不得宕延此系紧要兵糈众擎易举该督等总须顾全大局宽为筹备毋许稍分畛域借口推诿也将此由五百里谕知官文曾国藩都兴阿骆秉章毛鸿宾李鸿章吴昌寿恽世临刘蓉阎敬铭沈桂芬郭嵩焘并传谕鲍超恩麟钦此。同日又奉　　上谕。沈葆桢奏甘肃福建军情均极吃紧霆营兵不宜分并将鲍超原咨抄录呈览一折所称关外平沙广漠利在用众闽地山重水复利在用奇西陲军务紧急鲍超宜统全部西行方可独当一面第闽事大棘江防亦警若欲肃清康侍各逆亦须霆营全部兵力方能摧陷廓清等语尚属实在情形惟新疆自库尔喀喇乌苏失陷伊被围情形万分岌岌都兴阿穆图善雷正绾等分剿宁夏固原之贼正在得手未能遽尔分兵非另拨大支劲旅迅速西行则出关剿贼之说几成虚语况闽省余氛已由左宗棠三路援剿鲍超又分兵万余人交娄云庆等统带会剿闽贼兵力不为不厚自可无须再留鲍超全部致增朝廷西顾之忧着曾国藩沈葆桢传知该提督于假期一满即日率领所部宋国永等各军由川起程入甘节节扫荡早日出关相机进剿娄云庆等军俟闽贼殄灭后仍着前赴鲍超军营听候调遣鲍超请拨川省制兵四千名并由川中招募步勇数千名之处着骆秉章即日妥筹办理毋稍迟误致滞师行沙漠地方平原旷野非马队车营相辅而行不克有济应如何添设马队及入甘购马之处着鲍超咨商曾国藩斟酌情形实力筹办鲍超一军每月需饷十余万两本日已寄谕官文等各就该省情形酌定协济数目源源拨解等因钦此。

伏维新疆逆回倡乱。自库尔喀喇乌苏失陷。伊被围。势甚岌岌。自宜择将出师。大张挞伐。惟查关外用兵。与内地迥异。平沙广漠。利在驰驱。道光年闲。克复新疆四城。擒获首逆张格尔之役。着绩以吉林索伦马队为最。次则招集伊等处遣犯。用作头敌。立功赎罪。此辈强悍之徒。久戍边庭。风土习惯。且有生还之望。是以临敌思奋。奏捷尤速。其各省所调征兵。疲于远道。不过藉壮声威。良以南方地暖。既不能耐西域严寒。且骑射驰驱。非其所长。奔走绝漠。动辄千里。虽有健者。尚未临敌。而已疲惫。况川楚产米之区。人非谷食不饱。关外偶有杂粮。人众尚且难继。经过沙碛之中。往往以牛湩马肉。藉充饥渴。风土异宜。饮食异俗。用违其地。不能尽其所长。此川楚兵勇远征西域甚非所宜也。内地用兵。祗须筹给饷项。兵勇有资。随处可以买食。即或偶有乏粮之区。裹带转输。尚易筹办。关外则人稀土旷。戈壁水草不生。寻常行旅往来。尚须预备糇粮。道光年闲。新疆南路之役。于兰州肃州暨口外。节节设立粮台。派员转运。并由内地多购驼只。以备沿途驮运麦。源源供送大营。尚闻偶因途中稍有延。军中即不免枵腹以待。维时甘省无事。麦既易采办。关外哈密乌鲁木齐。亦皆安静。尚可转输。今则新疆各城。屡报失陷。抢掠已空。而甘肃贼氛地。半遭蹂躏。盖藏既罄。播种失时。虽河西甘凉肃三郡。尚称完善。而欲日供数万军之糗粮。转输不绝。诚恐难继。且关外自哈密而前。中途不能梗阻。一旦粮运不继。非同内地。尚可择近就食。师悬绝漠。进退维艰。虽有劲旅。不战自困。此用兵西域运粮更难于筹饷也。且鲍超所部万余人。每月各省筹解饷银十余万两。若在内地。固敷支用。既出关外。所费不赀。无论各省现值筹防筹剿。款项皆非充裕。即使勉力凑解。道途通塞无定。难期随时接济。而鲍超行营。每月纵有十余万两。所有糗粮行装。皆须于关内预为购备。沿途转运。所费甚巨。出关后。即无处可以采办。师无宿饱。何以言战。欲再增饷。力更不及。此关外用兵非饷项充足不可也。至于酌调川兵四千名。随鲍超前赴新疆。现在川北。上自龙安。下至城太。皆难松防。川东则酉秀彭涪綦南江合。皆与黔境毗连。寇如毛。窜扰几无虚日。建昌则西防会理盐源。东剿越巂夷匪。时劳征缮。松潘则各营新复。番务未平。峨马夷匪。时萌蠢动。省标尤以根本为重。前抽调制兵一千五百名。交鹤龄统带赴甘。已属勉为凑集。此川兵所以再难抽调也。窃更通筹大局。以用兵缓急次第而论。伪侍逆康逆等。以残败之余。遁入闽疆。凶焰复炽。若不大合兵力。及早扑灭。则浙江江西广东。皆虞窜越。筹兵筹饷。东南民困。仍未能苏。鲍超之霆字营。剿办此股。前在江西。既已屡挫逆锋。贼中闻风丧胆。似不宜遽行抽调。正可藉此以靖余逆。且发捻大股。窜扰鄂豫之闲。往来飘忽。附近各省。均须戒严。亟宜添调劲旅。面面兜围。除此腹地之患。

至若滇南叛服靡常。贵州全省糜烂。川省介居其闲。沿边在在设防。日久师疲。百密傥有一疏。黔境盗数十万。迫于饥驱。日谋来川掠食。设被阑入边界。蜀中即不堪设想。是川中先将甘境阶州踞寇翦除。少纾北顾之力。即宜抽调各营。由东南分道越剿。先将黔界肃清。并将西南会理一带。布置周密。方可进规滇南。而无回顾之忧。至于新疆各城沦陷。固宜早为收复。窃维广漠之外。非内地之寇可比。即或稍稽　天讨。所肆扰者仅止回疆。不至裹胁愈众。蔓延愈广。日久寇心自懈。且分踞各城。势已涣散。此时西路。祗须严扼嘉峪关。断其句结之路。回部绝不敢轻窥内地。至于北路。本有蒙古为之屏藩。　朝廷加意抚绥。沿边藉资保障。逆回曷敢侵犯。一俟甘肃各路回匪荡平之后。即于现在所调各省兵勇内。选其精悍。加以重饷。预备糗粻。统师出关。节节埽荡。其兵勇在甘从征日久。于西陲风土。渐加习惯。自能得力。兼之尔时内地余逆。概就除。声威远播。外域震詟。而各省元气渐复。筹饷较易。转输不竭。士马饱腾。鼓行而前。以击其懈。蠢兹回众。曷能抗拒。　天戈所指。不异拉朽摧枯。新疆立见底定矣。此内患既平。然后从事西域。方可操其胜算也。

　　陈办回管见疏同治六年　　　　　　　　　
乔松年

窃臣恭奉三月十三日四月初十日。两次　　上谕。以穆图善奏陈抚回情形饬臣随时谘访与督臣左宗棠妥办等因。仰见　　圣谟广运。指示周详。无任钦服。伏查办回之法。非抚不能蒇其事。非先剿不能施其抚。非筹给安插之地。资生之费。不能善其抚。夫回民并生天地之闲。在　国家原未尝异视。今虽变乱。而其对人自明心。必曰但雪仇怨。非叛　国家。且掳得陕人则杀之。掳得别省人则释之。是其心未死。犹有反正之机。但能悔罪洗心。　朝廷自可宏天地之量。广予包容。回民仍得安居无恐。新疆回众亦必闻风效顺。此所以谓非抚不能蒇其事也。惟其中良莠不齐。良者欲思归田亩。莠者犹乐执干戈。若不先加诛剿。则莠者轻视官吏。不来归。即来归亦必傲慢恣睢。不遵约束。而良回转为莠回所胁。是必先加剿杀。力足制其死命。俾灼然知官兵之不可抗。然后开一面之网。予自新之路。其莠者既慑服而不敢动。其良者乃倾向而无所牵。此所以谓非先剿不能施其抚也。陕中汉回。彼此相杀。一家或至数十口。冤缠数世。积恨太深。实有固结莫解之势。陕民一闻官长有抚回一语。便痛心疾首。深憾不置。此非文告口舌所能挽回者。回民之屋宇。多为汉民所毁。其坟墓多为汉民所平。如各归故里。其愤恨将益深。且回民之田。悉为汉民所有。今如又夺以还回民。则汉民益滋不服。若不追还。则回民不甘。是其势两不相容。断难杂处。安插之法。除已抚之甘回。本系土著。其陕回必须于北山一带。择有空旷之土。可以开垦者。计亩授田。资以牛种。课农耕。编保甲。方可冀相安无事。一劳永逸。此所以谓非筹给安插之地资生之费不能善其抚也。否则但言招抚。其渠魁亦或上禀乞降。情词恭顺。而其党仍四出焚掠为患。盖无震之威。又无收养之力。但空言抚之一字。则迄世无成功。徒为陕人之恨回民者。增以口实。臣初到陕时。亦有招抚陕回之意。民闲闻之。大以为非。今熟加体察。实属窒碍难行。若勉强置于故地。前隙未销。后怨更结。不终日即又械而多变故矣。惟和众必赖丰财。去年曾国藩散遣湖团。各给银两。足敷其用。是以帖然无事。必有款可动。乃能议安插之方。给牛种之费。陕省瘠敝已极。似此巨款。实属无从筹划。此臣所焦心苦思而未得其方者也。计左宗棠五月内必可到陕。臣惟有恪遵　谕旨。与之悉心筹划。总期妥为办理。以期仰慰　宸廑。所有臣管见所及。谨先恭折具陈。伏乞　　圣鉴训示。

　　筹办西征情形疏同治六年　　　　　　　　
左宗棠

窃臣于上年十二月十六日。江西九江府奉到　寄谕。着即驰赴甘肃督办军务暂时无庸来京俟甘省军务事竣再行奏请钦此。二十三日。行抵湖北黄州。复奉　寄谕。现在陕西贼匪已窜南山希图直达汉滨该处棚民签匪本属不少设令句结引导西逼川疆东扰楚境皆意中事而商洛之长岭关竹林关漫川关等处紧与郧西接壤其势尤易波及左宗棠带兵由湖北入秦着即确切侦探觇贼所向迎头扼堵杜贼窜鄂之路如贼尚在秦即着该督迅赴陕西督饬诸军先剿南山一带之贼俟此股办有眉目再赴甘肃督剿回逆刘典一军曾否起行并着催令赴营以资得力钦此。二十六日。武昌行次。复钦奉　寄谕刘典奏因病不能即日起程并募勇尚需时日请赏假五个月等语甘肃情形待援孔亟前因陕西贼势鸱张督率无人令左宗棠由鄂入秦先行督剿陕西贼股惟左宗棠兵数不多必须刘典赶紧料理到营兵力始能稍厚若迁延数月则军情贼势变幻靡常局势何堪设想刘典着赏假两个月一面赶紧调理一面募勇训练刻期启行左宗棠懔遵本月十六日寄谕带兵迅即入秦杜贼入鄂督同该府等肃清陕境钦此。窃维臣由闽启行时。念旧部分驻两省。得力将领。除蒙　恩放实缺外。均已奏委署理要缺镇将。若檄调随征。则闽浙顿觉空虚。殊为可虑。虽各员告请西征。概未敢许。其所以同行者。仅三千余人。奏请刘典帮办军务。亦仅令选募旧部三千人。初意南人用之西北。本非所宜。祗可多挑营官哨长之才。入秦后。再将陕甘现存各营兵勇。分别汰留。而匀拨胆技稍优弁勇。充当亲兵护哨。编列成营。以倡勇敢之气。庶臣部行粮可资节省。而陕甘饥军亦可渐有位置。两得之道也。又臣军频年转战东南山泽之乡。无须多用马队。每次上口采买。为数本属无多。当由闽拔队之时。以岭峤艰阻。水陆数易。所有战马。驱以随行。必形疲乏。故遂留之闽中。原拟抵鄂后。派弁上口采购。至鞍一切。又须在陕西制买。故前此预先陈明。抵鄂抵西安后。均不能无少延也。昨抵黄州。接见守令始知捻逆大入鄂疆。汉黄德一带均形震动。复奉　寄谕。窜陕捻逆又已扰及南山。传闻贼踪蔓延甚广。万骑纵横。鄂陕官军。均不得手。臣于二十六日。相度营地。暂于汉口镇北桥口地方。安六营。二十八日。入驻新营。一面飞催刘典迅速选募成军。来鄂会队。并增调各营。于原拟六千人外。再加募六千。合成一万二千人。均限一月到鄂。惟马匹无从购觅。托官文代为搜索。亦仅得马二百八十余匹而已。　谕旨饬臣由鄂入秦。先剿陕逆。此时臣军步队仅止三千余。马队尚未习练。双轮独轮车式。尚未动工制造。所拟以制贼者。步队马队车营。而皆无以应手。仓卒就戎。必贻后悔。臣不敢不慎也。

方今所患者。捻匪回逆耳。以地形论。中原为重。关陇为轻。以平贼论。剿捻宜急。剿回宜缓。以用兵次第论。欲靖西陲。必先清腹地。然后客军无内顾之忧。饷道免中梗之患。谨即一面就地采买口马。练习马队。先造独轮车。暂应急需。俟所调各营取齐。由襄樊出荆紫关。经商州以赴陕西。即古由武关入秦之道。沿途遇贼即击。比抵陕西。则制造双轮车。兼雇买车轮。俟采买口马到陕。增练马队。并习车营。一面开设屯田总局。相度秦陇紧接要隘。有水草可田可牧者。开设屯田。一面汰遣陕甘各营。去疲冘。省军食。为久远之规。其愿留屯田者。编入册籍。指地屯牧。不愿留者。资遣散回各本籍。禁其逗留为患。然后军制明而内讧可以免。屯事起而军食可渐裕也。甘省回多于汉。兰州虽是省会。形势孑然孤立。非驻重兵不能守。驻重兵。则由东分剿各路之兵。又以分见单。不克挟全力与俱。一气扫荡。将来臣军入甘。应先分两大枝。由东路廓清各路。分别剿抚。俟大局戡定。然后入驻省城。方合机局。是故进兵陕西。必先清关外之贼。进兵甘肃。必先清陕西之贼。驻兵兰州。必先清各路之贼。然后饷路常通。师行无梗。得以壹志进剿。可免牵掣之虞。亦犹之江皖布置周妥。然后入浙。浙江肃清。然后入闽。闽疆肃清。然后入粤。已复之地。不令再被贼扰。当进战时。即预收善后之效。民志克定。兵力常盈。事前计之。虽似迟延。事后观之。翻为妥速也。自古边塞战事。屯田最要。臣已屡陈其利矣。汉宣帝时。先零羌反。赵充国锐以自任。其所上屯田三疏。皆主持久之议。宣帝屡诏诮责。充国持议如初。卒收底定成效。可知兵事利钝。受其事者固当身任其责。至于进止久速。则非熟审彼己长短之形。饥饱劳逸之势。随机立断。不能此。盖未可以臆度而遥决者也。臣频年转战东南。于西北兵事未曾经历。所部均南方健卒。于捻回伎俩并无闻见。若不慎之几先。加以迫促。诚恐所事无成。时局亦难设想。明臣孙传庭催促出关。卒以致败。可为前鉴也。伏恳　　皇上假臣便宜。宽其岁月。责臣以西陲讨贼之效。不效。则治臣之罪以明军令。臣惟勉竭驽钝。次第规画。以要其成。剿捻剿回。均惟事机所在。若兵力未集。马队未练。屯务未举。车营未成。则无所藉手以报　　君父。臣虽身任咎责。无补时艰。此则耿耿愚忱。有不能不预为披沥者。谨恭折具陈。伏乞　　圣鉴训示。

　　进驻泾州筹办军务疏同治八年　　　　　　
左宗棠

窃甘肃之患。为回匪。为土匪。而皆由陕回构祸而起。回民入居中国。由来已久。传称骊戎。则陕西之回也。陆浑之戎。则河南之回也。山戎。则直隶之回也。徐戎。则江南之回也。商曰氐羌。遏之域外。周兼戎索。蓄之域中。然皆臣服其人。未能变易其俗。其人杂处诸夏。旧本齐民。其经典则专习天方。别为气类。虽新教老教。有自相残杀之时。东弥西弥。有互相猜忌之隙。然至与汉民争。则攘臂纷起。彼此联结一气。视若公仇。其声息潜通。迅如邮传。即如陕回肇之初。云南回族即预逆谋。有称普洱阿洪者。尚在贼中。现为戎首。各省遇有调拨。本地回民必先通消息。俾陕回预为之备。至甘肃回民。久相句结。即业经就抚之灵州金积堡回马朝清即马化。清水县张家川回李德。或以马械粮食显与市易。嗾其扰陕。或以官军声势浩大。劝其暂就安抚。相时而动。皆以同教一家。隐相亲附。外虽貌为恭顺。无异王民。内则暗肆披猖。仍滋他族。至如西宁之马尕三。藉称就抚。挟持官吏。而西宁汉回兵民各务。阴归其掌握。名为官抚回。实则回制官。与滇回之包藏祸心。如出一辙。尤勿论也。回之党坚交固如此。阴谋诡计如此。若加剿办。不特诛不胜诛。亦虑未变种人。反侧不安。致妨大局。若广示包荒。随宜招纳。则贼心未死。转瞬兵撤匪起。实在意中。甘肃所办抚局。即前车之鉴也。陕回败窜甘肃之后。散布黑城子预望同心各回堡。地与金积堡相近。有递呈求抚者。有投附河州回巢者。有由中渡河东窜旋复败回者。互相猜疑。不复如前此之固结。甘回恐官军进剿。势将波及。有预先自陈实为良回者。有因陕回侵掠闭拒不纳者。马化亦上禀代陕回求抚。臣仍以前年分别剿抚之谕示之。生死祸福。听其自择。盖欲申明　神武不杀之德。与怙恶必诛之威。以期久远也。刘松山一军。由清以指定边花马池。臣饬其先办三月军粮。节节递运。然后前进。到花马池后。小作停顿。察看马化抚局。及陕回离合踪。再定进止。其金顺张曜之军。则己向磴口进发矣。道员魏光焘进屯安化县板桥及庆阳府城。提督刘端冕分屯合水县。总兵张福齐进屯宁州以西。提督丁贤发进正宁。周兰亭驻萧金镇。互相联络。就近屯垦。以利秦陇关键。抚灾黎而裕军食。臣驻军泾州瓦云驿。地居庆阳汧陇之中。足资控制策应。檄雷正绾黄鼎两军渐进平凉固原。以剿北路散踞逆回。与南路之师遥相映带。峙糇粮。勤屯垦。禁扰累。戒妄杀。仍懔　谕旨。祗分良匪不分汉回。为久远之规。制贼之本。尽瘁图之。不敢玩寇以误戎机。亦不敢求速而忘至计也。

自回氛起。官军不能制贼。民闲堡寨。有被回逆攻破无家可归流而为匪者。有因官军诛求无厌无所控诉激而为匪者。如已抚之董福祥扈彰等。现求抚之静宁州张贵即刚八镇原之孙百万等。指不胜屈。官军因急于抚回。遇有成股土匪。每以翎顶优之。示笼络而安反侧。若辈则纠聚党伙。妄立营名。自刻木印。私制旗帜。居然以统领营官自命。征粮民闲。藉肆剽掠。无业之民。趋之若骛。似兵非兵。似勇非勇。似匪非匪。似团非团。泯泯棼棼。徒为民害。现闻臣军度陇。有赴各军投效者。有请助战者。臣拟挑其桀黠者。束以营制。余均勒令归农。给以赈粮籽种。收其马械。令各安生业。毋相侵暴。否则诛之。此拟治逆回治土匪之大略也。至甘肃兵事之坏。由于饷太绌而营太多。不择将而广募勇。将领又势力相倾。各不相下。任意进止。无所禀承。其勇数有一营仅止二三百名。仍领五百名之粮。每营每日派粮八百斤。而以一半折取粮价。兵勇敷日食且犹不足。将领之办公薪水则惟务取赢。故勇额日有逃亡。而将领则鲜有乞退者。亦有名为一营。而数多至一倍两倍者。如范铭所带之勇十二营。而人数实多至一万数千。则一人充勇。一家随之坐食。与客军之虚额相反。而虚糜则同也。故不能战而亦不能守。臣与穆图善未尝谋面。而以所闻所见言之。似爱克厥威。在所不免。诸将非惟不知感激。方且狎之。穆图善非惟不加裁抑。方且柔之。陇事所以难于整理也。臣虽渥叨　恩命。谬领戎行。而未接督篆以前。事权不一。臣于诸将苟令有不行。即于穆图善爱莫能助。在干州时。曾恭录　谕旨咨会穆图善。行抵泾州接受督篆。尚未接准穆图善咨覆。所有兵事饷事一切。自未便轻率置议。谨一并据实声明。伏乞　　圣鉴训示施行。
  </div>
  <div class="pagination">
   <a href="皇朝经世文续编_page163.html">
    上一页
   </a>
   <span>
    ...
   </span>
   <a href="皇朝经世文续编_page159.html">
    159
   </a>
   <a href="皇朝经世文续编_page160.html">
    160
   </a>
   <a href="皇朝经世文续编_page161.html">
    161
   </a>
   <a href="皇朝经世文续编_page162.html">
    162
   </a>
   <a href="皇朝经世文续编_page163.html">
    163
   </a>
   <span class="current-page">
    164
   </span>
   <a href="皇朝经世文续编_page165.html">
    165
   </a>
   <a href="皇朝经世文续编_page166.html">
    166
   </a>
   <a href="皇朝经世文续编_page167.html">
    167
   </a>
   <a href="皇朝经世文续编_page168.html">
    168
   </a>
   <a href="皇朝经世文续编_page169.html">
    169
   </a>
   <span>
    ...
   </span>
   <a href="皇朝经世文续编_page165.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
