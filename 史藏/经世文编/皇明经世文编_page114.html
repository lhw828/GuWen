<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 114 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 114 页/共 172 页
  </h1>
  <div class="content">
   与蓟辽总督谋俺荅板升之始
　　答王鉴川策俺荅之始
　　与王鉴川言制俺酋欵贡事
　　与王鉴川谋取板升制虏
　　与王鉴川计送归那吉事
　　答王鉴川计贡市利害
　　与王鉴川计四事四要
　　答蓟辽总督王鉴川
　　答边镇廵抚
　　○与蓟辽总督谭二华【处分总戎】
　　前闻道体小违和、无任悬念、今想勿药矣、近日处分戚帅、诚出下策、然非得巳也、顷会霍司马云、公本欲论郭琥、则属者之举、似亦与高见悬符、且事权归一。法令易行。兵不远索。浮议自省。假之以便宜。需之以岁月。蓟镇之事。亦未必不可振也。但以总理体面。比之镇守为优。今既易衘。则上下承接。自有常分。用之虽重。而礼则少损矣。昨本兵题覆、虑不及此、不知公议疏中、亦可为一处否、如不可处。则于常礼之外少加优借以鼓舞之。又本兵疏以廵关御史监军。此言大误葢戚帅之请监军。谓于本镇之外。别练兵五万也。江陵公极调护戚元敬故能成蓟门之功今既为镇守有地方之责。则廵关御史何事不可督察。又何必更为监军名色以挠之哉。公于议疏中幸婉词以破其说。至于射打一事、极为虗文、其中情弊、可笑可恨、今但以训练之寔责之戚帅、如有不効、廵关御史得论劾之、固不必袭此故套虗文为也、又鄙意谓南兵既不可取。镇兵或不足数。必须听其召募。庶可充伍。且训练若成。则老弱可以渐汰。援兵可以渐减。又不苦于供亿之繁矣。兵不贵多而贵精。李抱真在泽潞。以二万人雄视山东。岂在众哉。
　　○又与蓟辽总督谭二华【筑台戍守】
　　戚帅以总理改总兵、诚为贬损、缘渠当仆以书相问之时、不急以此意告我、而本兵又仓卒题覆、故处之未尽其宜、然及今尚可为也、望公于议疏中委曲为言、不但体面降抑、为下所轻、且督抚摽兵皆欲付之训练。若不兼总理何以行。便乞特致一书于阁中二公。及虞坡思斋。仆得从中赞之。更易为力也。倘得如意。当于敕书中增之。其关防当改铸矣。昨议增筑敌台、寔设险守要之长策、本兵即拟覆行、但据大疏谓一台须五十人守之、则千台当五万人矣不知此五万人者。即以摆守者聚而守之乎。抑别有增益乎。聚则乘垣者无人。增则见兵止有此数。不知又当何处也。守台亦须五十人然此制诚为狭小又四面周广才一丈二尺。虽是收顶之式。度其根脚。当亦不过倍此数耳。以五十人周旋于内。一切守御之具。与士卒衣粮薪水之类。充牣其中。无乃太狭乎。便中仍望见教。万万、山东民兵、徒有征戍之劳。而无战守之益。若折解工食银两。则一岁中即可得十余万。以此十余万之赀。召募土著精壮之人。便可得胜兵五六千。比之千里遣戍。功相万矣。仆久怀此意、未有以发、公熟计其便、再疏言之何如、凡仆所白皆密要语、故不敢令人代书、极知艹艹、
　　○与蓟辽督抚【军粮关支】
　　承示虏贼聚兵及三路入犯、恐属未的、何者、虏若大举必不止于八千一万。审欲大举。亦必匿形敛翼。岂肯以三路之说。明告于人。且今天气渐热。虏马巳弱。零骑往来。难保必无。若欲深入。恐非其时。虽然。不可不过为之防也、巳告于本兵、俟有的报、即行调遣、仆近访得蓟镇军粮。有关支于一二百里之外者。士卒甚以为苦。夫以数口之家。仰给于一石之粟。支放不时。斗斛不足。而又使之候支于数百里之外。往返道路。顾倩负戴。费将谁出。是名虽一石。其寔不过八九斗止矣。况近日又有抚赏采柴等项名色。颇出其中。如是欲士皆饱食折冲御侮能乎。闻旧制各区随在皆有仓口。该官守支。支粮太远军中大弊政也皆因饷司苦于支发时耳目不及故聚粮于近以自便耳今各仓廒或颇圯坏。而其制犹存。其官犹在独不可并廒修理。就近坐派乎。此事不必疏请。但与管粮郎中一计处可也。
　　○答两广总督熊近湖论广寇【粤寇】
　　数年剧贼、一旦就擒、仗公雄略、收此成绩、斯　朝廷付托得人之効也、功高赏懋、国家自有彛典、本兵方按故事、奏凯论功、嗣容专贺、窃以为灭贼固难。善后尤难。葢广之劻勷。非一日矣。数年以来。忧在曾贼耳未遑他图也。今鲸丑虽巳就戮。而奸民反侧者。尚怀观望。山寇陆梁者。伺我疲劳。海防久废。法纪未张。吏不恤民。驱而为盗。此皆酿祸之根。未可遂谓宁帖也。且张琏擒而吴平继之。吴平歼而曾一本继之。往事失策。可为烱鉴。为今之计。似宜乘战胜之余威。藉兵饷之少裕。急将海防事宜。严加整饬。如林道干辈。既为良民。便当遵吾约束。涣其羣党。厘其宿弊。如怀疑贰即可名之为贼因而除之。仍当于沿海一带。分区设寨。修餙兵船。严中海禁。又广中原题设六水寨。今宜选谙习舟师。分任责成。至于山寇乃坐守虏耳。胜兵往加。势如破竹。亦宜歼其渠魁。后乃可议招抚。区画巳定。然后简汰有司。一意拊辑。所谓乘威之后以行惠。则惠尊而民悦。此数世之利。若狃于一胜。遂谓无事。而姑息以求安。窃恐乱本不除。余毒再作。终当复劳尊虑耳。万里之外。事难遥度。第以管窥貭之左右。公其采而行之。幸甚、
　　○答蓟镇抚院王鉴川论蓟边五患【蓟边事情】
　　辱华翰知巳建牙誓众矣、欣慰、临淮一至军、而旌旗服色、皆为改观、岂独其法严哉。葢亦威望素着故也。但此中事情。与关西稍异。虏强一也。云中北直虏庭板升叛逆。倚胡为患。二也。士无鬪志。惟务贿免。三也。卒惰而玩。将令不行。四也密迩畿甸畏避情深小入则大虏势以为解脱之地。小胜则张虗声。以邀式遏之功。积习故套。牢不可破。五也。夫世必有非常之人然后有非常之事。有非常之事。然后有非常之功。公所谓非常之人也。五者之患。庶其有瘳乎。愿熟计而审图焉、
　　○答北边抚院孟豊麓【督抚驻防】
　　往时总督当秋防之时即移驻怀来云中三关声援辽绝议者每以为言然南山一带。今南山亦甚急逼近　陵京。今复旧制令督抚仍驻阳和居中调度东西应援可也乃欲尽撤入卫之兵弃南山而不守。则失策矣且防守数年虏中亦知有此径路一旦弃而不守假令虏乘吾之间。以一军缀上谷守将。而以勍卒掩吾不备当其时谁任其咎乎。善谋国者。必不如是之疏也。大疏请兵亦为得策。但以京师骄脆之卒。使之乘障远戍。恐不堪用耳。容与本兵计之。
　　○与蓟辽总督谋俺荅板升之始【议图板升】
　　贼聚而西、患在云中晋阳矣。既有的耗。公自不得不西应之。但南山一带。尚为可虑。幸留摽下一二枝。以东事托之赵帅。乃可专意西防也。近闻土虏亦未动。蓟中或可无虞。即有事。蓟人自足当之。无烦西援矣。外板升一事、望公密切图之、去岁谋之业巳六七分就矣、而为大同守所坏、殊为可恨、今之视昔、则又不同、俺酋老矣。其子台吉。尝切齿此辈。欲尽屠之。乘其危惧之时。招之易耳。此一机也。彼中荒旱饥窘。人思南归。此又一机也。故愿留意熟计之。今东患在属夷。西患在板升。二患不除。我终无安枕之日。然西事稍易。宜先图也。人旋附此以备采择、
　　○答王鉴川策俺荅之始【计处那吉】
　　虏种来降、虽　朝廷有道能使远人向化、亦公威德所及也、庆幸庆幸、顾此事关系至重、制虏之机。寔在于此。往年桃松寨事、即夷妇来降事也庙堂处置失宜、人笑之至今齿冷。今日之事、又非昔比、不宜艹艹、顷据报俺酋临边索要、仆正恐彼弃而不取。则我抱空貭而结怨于虏今其来索我之利也公第戒励将士。坚壁清野。扼险守要以待之。使人以好语欵之曰。吾非诱汝孙降。彼自慕吾之化。丑彼之俗。故来耳。中国之法。得虏酋若子孙首者。赏万金。爵通侯。吾非不能断汝孙之首以请赏。但以彼慕义而来。又汝亲孙也。不忍杀之。且给赐衣服饮食甚厚。汝欲得之。自当卑词效欵。或斩吾叛逆赵全等之首。盟誓于天。约以数年骑不入吾塞乃可奉闻　天朝。以礼遣归。今乃肆其凶逆。称兵挟取。吾岂畏汝者。今宣大人马。岂复往年之比。汝来则来。吾有以待之。且闻汝子辛爱怨汝之爱少妾溺幼子。诱纳吾中国叛人。疏其种类。旦夕且将杀汝。汝肘腋之患不虞而何以汝孙为哉。彼闻此言。未必不动、又闻那吉之来。皆其奶公主之。其人必有智计。可使人密诱之曰。我太师知那吉之降。皆是汝意。汝诚识事体知顺逆者。太师今巳奏闻　朝廷。大大与汝官职。以赏汝功。但今老酋临边索要。愿进羊马数千。赎取汝等。得即寸斩汝矣。我太师念汝等慕义而来。不忍利贿而杀汝。任其索取。断不与之。然今有何计。可取老酋之首。除汝等之害者。杀得老酋。即封那吉为王。遣兵送汝等归故地。永为中国藩篱。长享富贵。渠闻此言。亦未必不动。吾得因其计而图之。亦一策也。虏之入犯。乃其常事。即其孙不降彼亦必入我亦必防公宜坚持初意。审定计谋。毋为众言所淆。今冬节巳深。塞外艹枯。彼亦不能迟久。且虏中今岁饥荒。头畜多死。东犯不遂。西抢不成。力罢于奔命。计阻于多岐。众叛亲离。内难将作。此亦天亡之时也。向者仆固谓世必有非常之人。然后有非常之事。有非常之事。然后有非常之功。此所谓非常之事。非公孰能了之。但那吉数人。置之镇城。宜加防范。毋令与外人相通。厚其给赐。毋使复萌归念续降之人。真虏分配将士。华人各与宁家。亦不宜聚于一处。恐生他虞。书生之见、聊备采择、统惟鉴裁
　　○与王鉴川言制俺酋欵贡事【俺荅欵贡】
　　降虏事情、廷臣初意纷纷、然庙堂论定、前巳独闻十上、然后拟　旨处分阃外之事、一切付之于公矣。乃昨承翰教、似与初指少异、闻者疑之、异议稍起、仆窃计公发书时、尚未见近日之旨也、承教谓宜乘老酋欲孙之急。因与为市。诚然。但　朝廷纳降和戎。湏自有体今既与之以官即为吾人若谩然而纳之。率然而与之。事属挟取。迹同儿戏、损威伤重。取轻外夷非计之得者也。据廵抚差人鲍崇德亲见老酋云云、回时又令自拣好马、其言虽未必皆寔、然老酋舐犊之情。似亦近真。其不以诸逆易其孙者。葢耻以轻博重非不忍于诸逆也。乳犬驽驹。蓄之何用。但欲挟之为重。以规利于虏耳。今宜遣人先布　朝廷厚待其孙之意。以安老酋之心。却令那吉衣其赐服绯袍金带。以夸示虏使。彼见吾之宠异之也。则欲得之心愈急、而左券在我然后重与为市而求吾所欲必可得也仆料老酋此来。此时黄酋与老酋亦不甚合决不敢抢东贼之入非其本心。昨巳密授方略于方公赵帅。计此时想巳出边。若诸将肯并力一挫之。则黄酋不敢复入。而老酋之势自孤。计利图便。阴阳开阖。在我自有胜算矣。或虑虏久住不退。兵连财费者。此不揣于利害者也。今日之事。幸而成。即可以纾数年边患、其所省岂直数十百万而巳哉。而又何惜于目前之少费哉。恐公为众议所格。措画少失。遂弃前功。故敢陈其愚
　　○与王鉴川谋取板升制虏【处逆制虏】
　　降虏事巳前悉、若彼果能执送诸逆、则当以礼遣还那吉、厚其赏赉以结其心、却责令奉表称臣、谢　朝廷不杀之恩、赐赉之厚、因求讲和纳欵效贡、俟其诚心向化、誓永不犯、乃可议其封爵贡额耳。但仆犹有意外之防、不敢不告赵全诸人。背华即夷有日矣。彼岂不预结于俺酋之左右。边墩之人。亦岂无为之耳目者。今我明以此要求。彼亦慨然允许。此辈岂得全不知觉。若知之。彼亦安肯坐而待缚如鸡狗乎。万一语泄。彼得而谋。或聊以胁从数人塞责而　朝廷明旨。一出不可复返。轻弃重貭、但获其毛贼数人。则于国家威重。岂不大损。此其可虑者一也。据鲍崇德所称俺酋之言。虽若哀恳然犹身驻近边。拥兵自强。平虏城外。游骑不绝。转饷哨探。俱属艰难。名虽哀求。事同强挟。未见其为诚欵也。今必责令将有名逆犯。尽数先送入境。返其巢。掣回游骑。然后我差官以礼遣归其孙则彼之诚欵既伸我之怀柔有体若拥兵要质。两相交易。则夷狄无亲。事或中变。唐时吐蕃刼盟之事。取笑强胡。此其可虞者二也。今之议者。皆以小酋为祸媒。急欲遣之。图眼前无事耳。至于封爵贡市二事。皆在可否之间若鄙意。则以为今边防利害不在于那吉之与不与而在彼求和之诚与不诚若彼果出于至诚。假以封爵。许其贡市。我得以间修战守之具。兴屯田之利。边鄙不耸。穑人成功。彼若寻盟则我示羁縻之义。彼若背盟。则兴问罪之师。胜算在我。数世之利也。当时公等虽决策然亦止求数年之安不意作五十年太平也但恐其孙一归彼愿巳遂。求和之意。必乖本图。或请乞多端。难于听许。明年当复来侵。虽获赵全等数人。恐于彼无大损益。此可虑者三也。大疏早晚即复、其中委曲、难以一一指授望公与金湖兢兢图之公亦须移驻镇城、庶便措画、又阿力哥本导那吉来降、与之必至糜烂。今彼既留周元二人。则此人亦可貭之以相当。统惟留意
　　○与王鉴川计送归那吉事【计送那吉】
　　向者奉书诚为过防、辱来教事事有备、可坐而收功矣、慰甚慰甚、初拟老酋赏赉、那吉加官后、思今虏所急者、在于得其孙、且了此一事、待封贡事成则其部下酋长皆授官爵、而老酋例有蟒服之赐、向后给之、未为晚也、旨中不重执叛。而重输诚哀恳。葢　朝廷怀柔外夷之体。币布已于内库索出、星夜赍上、到即行事、毋使虏久候心变。小酋既去宜厚抚之传与方金湖。凡那吉所用诸物。可悉与之。宴赉皆宜从厚。彼亦人也能不感怀他日有事。卒相遇于疆场。知军中有王太师。亦必避公三舍矣。此在公可以便宜行之。不必一一以闻也诸逆既入境可即执送阙下。献俘正法传首于边使叛人知畏。先将那吉移驻近边。叛人先入那吉后行彼若刼质即斩那吉首示之闭城与战。彼曲我直。战无不克矣。阿力哥断不可与之。留得此人。将来大有用处。望公审图之姚子之言甚妄恐金湖闻之、意或灰阻、愿公曲加慰勉、此事关系甚重、当时众议甚摇虽公亦以为危也倘处置少失。虽离地方责亦难诿。况未必得去乎。事机所在。间不容发。尊见既定。断而行之。勿自掣肘彼虽有言。庙议巳决无足恤也
　　○答王鉴川计贡市利害【贡市利害】
　　今之议者皆谓讲和示弱、此皆书生略记宋鉴不达时势之言马市起衅为此言者、不惟不忠。葢亦不智甚矣。夫所谓和者。谓两敌相角。智丑力均。自度未足以胜之故不得巳而求和。如汉之和亲。宋之献纳。是制和者在夷狄。而不在中国。故贾谊以为倒悬。寇公不肯主议。今则彼称臣纳欵。效顺乞封、制和者在中国而不在夷狄。比之汉宋之事。万万不侔。独可谓之通贡而不可谓之讲和也至于昔年奏开马市。亦以成宁为之耳官给马价。市易胡马。彼拥兵压境。恃强求市以欵驽罢。索我数倍之利。市易未终、遂行抢掠故　先帝禁不复行。今则因其入贡之便。官为开集市场。使与边民贸易有无。稍为之约束。毋得阑出中国财物及应禁者。其期或三日或二日而止。如辽开原事例耳。又岂马市可同语乎。且此事有五利焉虏既通贡逻骑自稀边鄙不耸。穑人成功。一利也。防守有暇。可以修复屯田。惟此事每每有名无实为可惜耳蓄吾士马之力岁无调援可省行粮数十百万。二利也。土蛮吉能。每借俺酋以为声声。俺酋既服。则二虏不敢轻动。东可以制土蛮。西可以服吉能。三利也。赵全等既戮。板升众心巳离。吾因与虏约。有愿还者必勿阻之。彼既无勾引之利。而又知虏之不足恃。则数万之众。皆可渐次招来。豊州之地可虗矣。四利也。彼父子祖孙。情乖意阻。胡运将哀。其兆巳见。老酋死。家族必分。不死必有冐顿呼韩之变。我得因其机而行吾之计。五利也。凡此五利。皆古之谋臣策士所为祷祀而求者也。而今之议者独以边将不得捣巢。家丁不得赶马。计私家之害。忘公室之利。遂失此机会。不为国家审图。故仆以为为此言者。不惟不忠。葢亦不智甚矣。至于桑土之防。戒备之虑。此自吾之常事。不容一日少懈者。岂以虏之贡不贡而有加损乎。今吾中国亲父子兄弟相约也。而犹不能保其不背。况夷狄乎。但在我制御之策。自合如是耳。岂能必虏之不吾背乎。数十年无岁不掠。无地不入。岂皆以背盟之故乎。即将来背盟之祸。又岂有加于此者乎。利害之归。较若黑白。而议者犹呶呶以此为言。故仆又以为不智甚矣。刘院既知此事颠末、又与公同心、必能共襄大事、幸采取其议、及镇守兵备以下所呈、折以高见、并图上贡额贡期市易事宜仆与玄老当备闻于上、请旨行之、浮议虽多、不足恤也
　　○与王鉴川计四事四要【封贡事要】
　　封贡议起、发言盈庭、类皆以媢嫉之心、而持其庸众之见、本兵错愕惶惑、莫展一筹、不得巳乃于文华殿面奏请旨行之、又将　成祖封和宁大平贤义三王□□、拣付本兵、然呶呶之喙虽巳暂息、而睊睊之谗伺衅而动、彼既不能为、而妬人之有为、必且幸其人之无功、而求中其说、此仆所以日夜兢兢不遑宁处者也、昨　旨乃仆所拟、其中葢有二意、一则欲公悉心经画、务极稳妥。一则欲公教督诸臣。比常倍加防守。今就二意之中。所谓经画者有四。互市初开。边氓畏虑。不敢贸易。虏入不市。衅怨易生。今岁且宜官为处置使边氓曙利则人必乐从一也铁锅乃虏所急者。顷部议禁不与市。将来必求索无巳。此事新郑亦极论今闻广锅毁则不可复为兵。宜稍市之来岁责令如数更换二也虏使既不许入朝。须安置得所。镇城之中。民物殷阜。易启戎心。昔年豪宗献城之事。可为殷鉴。顷者流议皆起于镇城之人。虏使一入。人人惴恐。宜严加防范。以杜奸萌。倘边堡可容。无令得入镇城。三也。马赵久为边帅。赵虽喜事而近忠。可驯伏也。马故多端。素与虏通。其部下多真虏。而又有内主。封贡之议。渠最不愿。闻公近日以法绳之。颇不能堪。以其含愤蓄愁之私。而行其幸灾乐祸之计。何所不至。云中人情。公所素知。今既不能去。亦宜以计用之。毋令积恨生变。四也。其所当修备者亦有四要。城堡及时修并。边境之险。渐次可复。一也募招沿边之氓。开垦荒屯。充寔行伍。鍜砺戈矛。演习火器。训练勇敢。尝若敌来。二也。赵全等妻子党与。尚在虏中。宜于互市之时。阴察贼情。知其主名。可招则招之。不可则擒之。庶逆党可消。后患可弭。三也。捣巢赶马。在边士虽借以邀功冐赏。而虏中亦颇畏之。今既禁不出塞。所谓用兵利皆在下欵贡利皆在上则虏人寡畏。而边士袖手。无所觊幸。他日渝盟之事。不在虏而在边人矣。此宜预处以杜衅端者。四也。前四事不急图之。则贡市之事不成。必流谗妬之口。后四要不预画之。则贡市虽成无益。反增他日之忧。仆与公委心为国。休戚相关。故敢缕缕罄其愚悃。惟公采而行之、幸甚
　　○答蓟辽总督王鉴川【卦贡】
　　前得饶君书、虏王巳愤怒北还、秋间紏众来市、计虏帐既归、岂能骤返、商民一散、难以复集、当秋高马肥之时、值新虏再至之锐、求索必多、衅端易起、故欲延至冬间、徐为措处耳、兹奉教知虏尚未去。市期近在此月则便当以速了为玅。何必又改期再约乎。饶疏巳寝不上、一切惟公所裁、但至期仍望公提一旅。稍稍西行以弹压之。虏王闻公之来。必坚奉约束。且大军在近。三晋之文吏懦将。亦有所恃而无恐。知公为疆场撄虑。不惮一行也。承教谓虏酋动以封爵夸示其众。公亦使人屈礼以歆艳之。甚善甚善。仆尝恐虏不慕官爵之荣不贪中国之利但以戎马与吾相角于疆场。则真无可柰何。今诚有慕于我。我因其机而制之。不过出吾什一之富。则数万之众。皆可折棰而使之。顾今时人皆不足以语此。反以为狂且悖耳。昨上谷二市甚得其利。黄酋弥耳帖伏。皆仗公威望远慑。但水泉事完。则大功克就矣。
　　○答边镇廵抚【西虏贡市】
　　辱密示言虏情边事、一一俱中肯綮、西事以总督持议不决、以致骄虏怨愤、及奉　旨诘责、则又仓皇失措、未贡先市。殊非事体也。威正恰者、不知前已授官否渠既能制吉能即可用此人以行吾之策。切尽黄台吉、通佛经。识义理。昨在宣大。调伏俺荅老把都二酋。甚有功于中华。故特赐敕赏赉。此二人者。一宜以计用之一宜以礼处之俟延宁贡市事完。疏中可略叙此二人。另行量赏。若疏巳发行。不及叙录。公可白以巳意阴厚之以结其心。葢制驭机宜。自合如此。延宁势异。马价平给。委为失宜。昨喻意本兵、此后尚有剂量也、总之西三边之欵决不能如宣大虏势亦不能免于西行也
　　皇明经世文编卷之三百二十六终
　　●皇明经世文编卷之三百二十七
　　华亭陈子龙卧子　徐孚远闇公　宋征璧尚木　徐凤彩圣期选辑
　　汤王函公瑾参阅
　　张文忠公集四（书）
　　张居正
　　◆书
　　答宣大廵抚吴环洲策黄酋
　　答蓟镇总督王鉴川言边屯
　　答吴环洲策黄酋
　　答宣大巡抚言虏求佛经
　　答宣大巡抚计处黄把二虏
　　答王鉴川计处黄酋
　　答三边总督戴晋庵
　　答王鉴川计处黄昆二虏
　　与蜀抚曾确庵计剿都蛮
　　答蓟辽总督方金湖计处板升逆种
　　答方金湖
　　答应天巡抚宋阳山论均粮足民
　　答方金湖计服三卫属夷
　　答甘肃巡抚侯掖川
　　答两广舁殳石汀计招海寇
　　答蜀抚曾确庵计都蛮善后事
　　答蓟镇吴环洲
　　答三边总制论番情
　　答河道徐凤竹
　　答两广督抚凌洋山
　　答河道吴自湖
　　答应天巡抚
　　答蓟辽总督方金湖
　　答阅边郜文川
　　答总督张心斋
　　答山西崔巡抚
　　○答宣大廵抚吴环洲策黄酋【区处黄酋】
　　黄酋书、昨鉴川公亦曾抄寄本兵、此酋贪纵寡谋。终当归吾羁绁。观其书词、巳非昔时之倔强、可用其几而制之。多行间谍以疑其心。时用利饵以中其欲。谅彼无能为也。其妻家在三卫者。即传与蓟人。量加优恤。亦制驭之一机也。史大官去岁侵盗二酋马近千。故二酋恨之巳甚。其欲寻杀。不独为其近边。盖亦思以报之矣。然此虽小僮。其技与虏同。且倚山为险。料二酋亦无如之何。宜抚而用之。以为宣镇外藩。时时戒谕。以各守分地住牧为业。毋妄肆侵盗。使二酋得借以为口实。但此辈抚赏之资。半出军士月粮。割肉充腹。乃自困之道。宜有以处。辱示今所宜措画者、一一中的但愿审度时宜、虑定而动、天下无不可为之事。况今时则易然耳。
　　○答蓟镇总督王鉴川言边屯【兴修屯政】
　　承示大疏八事、公图之皆巳有绪、要在边吏着实奉行、期有成效可也、然八事之中。屯政为要。今之议者。皆患兵冗。一切务为清汰节缩。仆窃以为过矣。天生五材。民并用之。谁能去兵。孔子称必不得巳而去。今之时。非有甚不得巳也乃不务为足兵而务为去兵。则唐之季世是矣。然足食乃足兵之本。如欲足食。则舍屯种莫由焉。诚使边政之地。万亩皆兴。三时不害。但令野无旷土毋与小民争利则远方失业之人。皆将襁负而至。家自为战。人自为守。不求兵而兵足矣。此言似迂然在往时诚不暇。今则其时矣。故愿公留意焉。黄酋迩来闻渐就羁绁、观其书词可见、此酋虽狼戾无亲、然贪纵寡谋。番为易制第无使老把都与之合埶。此孤虏无能为也。疆场小衅。或不能无。在因其机而御之。斯不害吾大计耳。
　　○答吴环洲策黄酋【区处黄酋】
　　辱手书及麻参将揭帖、具悉黄酋沉述酒色、惮于西抢、秪欲近边谋生、故屡次需索又威胁属夷、为之纳进、其情不过如此。未敢即踰盟也。史大官服属巳久昨又巳严行约束、令其各守分区。无相侵盗足矣、乃必欲勒之亲赴虏帐何为哉鉴川之意。不过以今岁贡市甫完。恐以疆场小衅。弃其大功。不知　成祖封三虏王。使命方回、寇骑巳至。许襄毅在大同东边开市。西边抢掠。夷狄之性。岂有常哉。顾吾制御机宜何如耳。犬摇尾乞怜。固可投之以骨。如其狂噬。则大杖加焉。且渠战兵不满万人。其父叔诸部。俱巳臣顺。独此孤虏。如其跋扈。以上谷全镇之兵。益以史大官之众。令云中以劲卒捣其巢彼何能为。公幸与赵帅密计。如可柔服。以计饴之如不可处。即宜以大义责之。明与之绝。毋但姑息养虎以自贻患也。闻巳遣人好谕之。倘得其要领。幸即以寄示。
　　○答宣大巡抚言虏求佛经【虏求佛经】
　　三娘子之好佛也番僧说之以夷虏为六道下等虽弩力凈修尚湏数劫始得成度三娘子大怕恐僧因说以若待中华贵人依之即同华人矣故内附之念益坚虏王求经求僧。此悔恶止帚善之一机也。南北数百万生灵之命。皆系于此。天佑中华。故使虎狼枭獍。皆知凈修善业。皈依三宝我　圣祖谓佛氏之教。阴翊全度。不虚哉。礼曹准公咨、即可题请、不必另疏、但今在京番僧。皆溷浊淫秽之流。不通释典。遣去恐为虏人所轻耳。所求佛经。须有我　圣祖御制序文者乃可与之公可特作一书谕虏王。嘉其善念。曲为开导。示之以三涂六道之善。诱之以人天福果之说。及念珠坐具之类。亦可稍稍裁与。俾益其向化之心。则亦调伏凶人一大机括也。圣人之道。苟可以利济生民。随俗因其教可也。何必先王之礼乐法度而后为哉。
　　○答宣大巡抚计处黄把二虏【计处黄把把酋】
　　辱示虏所乞讨后六事之不可从、公巳筹之熟矣、即前六者、亦宜再加审处而后可、以愚计之、封爵于国体本尊。且可分虏之埶。未为不可。虏部虽利其分然埶均体敌虏王不能弹压恐别生事端但闻把都病巳危笃。封之而死。其子必援例袭替。而黄酋吉能辈。皆纷纷求王矣。今且以言欵之。徐观其埶而为之处。增加抚赏。所费不多。但不可听其开报人数。作为常例。此例一定。彼即视为当得。与之不足为恩减之彼即生怨但可于经费之中。少从宽假。以每年所积客饷。动支什一。以充抚赏。随其所乞者。裁酌与之。纵量给珍异。亦不为过。如此庶几操纵之权。尝在于我。彼欲乞活。不得不仰给于我。而我亦得以制其死命矣。然亦须题请奉　旨乃可。其贡使入朝。向巳议定。恐难擅开。且彼虽暂时驯伏。终与三卫不同。待数年之后。乃可议也。大抵今日虏势。惟当外示羁縻。内修战守。使虏为我制。不可受制于虏。近日鉴川措画东事、颇觉窘迫曲徇、恐将来不可收拾。则为虏制之道也。车夷去留。何足为中国重轻。前曾奉告。谓但可以此诘责之。使屈尝在彼。不必苦苦索还。若索之太急。则彼又持左券而要我。闻军门通士杨亮。乃遂许以五百人粮赏。而其二比妓。遂相随住牧于龙门教场夫尽车夷之众。粮食不过数百人。乃无故额外又增五百之数。不知何以给之。且其妇既在此住。则黄酋又因而往来近地二史皆将服属之矣此所谓引贼入家。养虎贻患。是何等计策乎。且杨亮何人。通事急于欵事之成每轻于许诺卒至两不相应而败事矣安得擅许以五百人粮赏。先年也先入贡。亦只因通士诱虏言中国欲与结婚。也先贡马纳聘。而　朝廷实不知也。却其聘。遂生衅隙。致有己巳之变。此则前事之可鉴者。豺狼虎豹。亦有豢养于苑囿之时。然毕竟笼槛之。锁系之。时给与肉食而巳。非可効鸡豚犬马。可扰而狎也。今其妇既以至此。似宜厚其赏而勒其止帚。不尔将来必为患。公当思余言。且上谷事体。与云中不同。而公之所处。与鉴川亦异。仆请得悉言之盖求贡之议本起于俺答。而我之生还其孙。彼亦知感。故其臣服独为诚恳。俺答虽为虏王实不能制黄把二酋者若黄把二酋。原出牵复。非其本心故每每设为难从之请。而肆其无厌之求。何者。彼其心非俺酋之心也。夫彼既非俺酋之心。而我乃以处俺酋者处之。不亦过乎。此二虏形势之不同也鉴川自建此议、朝廷恩赖颇隆、渠亦自知非久于此。但欲及身无事常恐少有破绽、亏损前功。故虽知其不可。亦每每曲狥之。公初开府。责望甚重。二虏为剥肤之灾。且非旦夕可脱者。若不及今定一规模以为经久。将自绊其足。望寔俱丧矣。此又鉴川与公所处之不同也虽然仆料此虏无能为也。二年之间。边鄙宁谧。首议之人。功效巳见。即有小失。无损大计。向者小疏亦巳明言之矣。况今西鄙诸部。皆巳帖伏。独此二丑。亦何能为。以上谷全镇之兵。益以二史之众。不能当狂丑乎。公试与有识者计之、近得吴少参书、言阎守中事有主之者、其意似疑赵帅、不知渠与赵平日何如。若果有此、望公一一调处之、
　　○答王鉴川计处黄酋【计处黄酋】
　　世传把酋为环洲所酖未知确否把酋死、上谷以东可以安枕、黄酋孤虏、势将益弱、近报吉能亦于三月三日病故、俺答东哭其弟。西伤其子。志气萧索。恐亦不久。天将亡胡。于此可见矣。但在处之以恩信其子但堪负荷。即令控告俺答。奏请袭封职。管束其部落。不必择贤。抚赏之典。亦如其父。不可有减。头目中有少知礼义。能用其众者。亦宜阴厚之。使之止帚心中国。则盟好永坚。边尘息警矣。把酋之子。不知何如。仆料黄酋必思东并。今当扶植青把都。使之力抗黄酋。黄酋若有东并之志。只可责之以大义。亦不必力禁之待其两敝而止帚命于我。俺酋老矣必不能东略。此皆中国之利。但在智者审图之耳。闻黄酋二妾皆巳返其故巢、幸甚幸甚、仆常有狂志、谓黄酋可擒、今惟公可以语此、暇时与吴少参密计、若彼诚驯伏。则亦不必为此奇事矣。赵帅吾抚之甚厚乃其心憸狠如此、可恶可恶、昨对其使面加叱责、彼亦知惧、然少参素履端洁、谁不知之、公又为之疏、闻部中又巳纪录、则彼不能揭之、适以益彰其贤耳、会少参幸加慰藉、武人不足介意。今方欲任之。用其长而略其过可也。
　　○答三边总督戴晋庵【吉酋封贡】
　　吉酋既没、其子得如三卫例袭替请贡、大疏甚善、但鄙意谓宜令顺义为之代请。盖昔之乞封贡马。皆出俺答意。今以此委之。则西部有所约束而中国之体益尊且其子尚未回。亦未可不俟其求而遽与之也鄙见如斯、不知可否、惟公熟计其便、
　　○答王鉴川计处黄昆二虏【计处黄昆昆酋】
　　辱示昆都力黄台吉二酋事情、先巳有人言之、黄酋骄悍、诚为难驯、然刚躁寡谋、部下多怨、且其子父不和、势难独逞、将来疆场小衅。或不能无。然使处置有方。亦终当止帚我羁绁也。昆都老而谲。数年以来。东纠土蛮。西合俺酋。皆此人为之。比之黄酋。反为难制然俺答既巳帖服。黄酋素不附之。昨巳令蓟人散布流言于边外云。昆都与吾有约。将合兵以击土蛮。虏性多疑。必相猜忌。则此酋亦孤立无能为也。如再言封王事可以好语欵之云。俺答汝兄伦序为长。且首发止帚顺之端。又执吾叛人。奉吾约束。　朝廷嘉其悃诚。故厚赖而王之。汝频年为患。于中国未有尺寸功。何得遂与汝兄等。我　皇上并包兼容。何惜一王号而不汝。但于事体有未顺耳。汝若能依汝兄之言。遵奉约束。坚守盟誓。二三年后。当与汝奏闻　朝廷。一体封王加赉。若欲借此事以启衅。则我惟有一战耳。渠闻此言。必不敢动。量此孤虏。以上谷一镇之兵当之。东连云朔。彼虽入亦不足畏也。文臣事虚文而无实用。武将狃小利而无远图。此二语。最中边吏之膏盲。今若不破此套而徒为整理云云。终成画饼耳。赵帅前有人来、甚感公礼遇、为必尽力、
　　○与蜀抚曾确庵计剿都蛮【计剿都蛮】
　　凌霄既破、我师据险、此天亡小丑之时也、宜乘破竹之势、早收荡定之功、计蛮众不过数千、我师当数倍之、无不克者。攻险之道。必以奇胜。□曾卒以此计平贼今可征兵积饷。为坐困之形而募死士从间道以捣其虚先年破香垆取洮岷。皆用此道。若不奋死出奇。欲以岁月取胜。此自困之计。兵闻拙速。未覩巧之久也。惟公熟计之、刘显也时以阃事论罢刘帅功名着于西蜀。取功赎过。保全威名。在此一举。其一切攻围之计。宜听其自为便利。勿中制之。唯与之措处军前赏功募士之费。计军中一月当费几何。与其旷日持久不若暂费速罢之为愈也
　　○答蓟辽总督方金湖计处板升逆种
　　板升诸逆悉除、固为可喜、但公此意只意讨之。不知不必通意老酋。恐献以为功。又费一番赐赏。且使反侧者益坚事虏之心矣。此辈正宜置之虏中。他日有用他处不必招之来止帚。止帚亦无用。第时传谕以销兵务农为中国藩蔽。勿生反心。若有反心。摠是使之不相信即传语顺义。缚汝献功矣。然对虏使。却又云此辈背叛中华。我巳置之度外。只着他耕田种谷以供虏食。有犯法生反心。任汝杀之。不必来告。以示无足重轻之意。此中大有计策。公宜嘿喻之。不可令那吉知也。
　　○答方金湖【制虏机宜】
　　闻西市将完、欣慰欣慰、虏表宜与改定。合式乃可。其所请乞。亦酌量与之、大抵虏有求在彼不必其尽从而在我尚求为可继。操纵之机。在公审之而巳。刺麻僧来、曾备问彼中事、其板升诸逆、倡为流言、殊为可恶、公可因此机省谕顺义。言此辈甚不乐贡市。利在抢掠。如有流言。宜以法处之。庶得永远和好。丘昌原系叛贼。其子不可使为头目。恐致坏事。彼虽能即废之。然亦少设难从之请。使彼常曲而我常直。彼或负约而我常守信。则亦制驭之一机也。山西抚台病势如此、岂可久留、严君远在万里、未能卒至、巳　推郑君洛代之、当令星驰赴任、此君在上谷久、素谙边事、亦可为公同心之助也、
　　○答应天巡抚宋阳山论均粮足民【江南粮】
　　来翰谓苏松田赋不均、侵欺拖欠、读之使人扼腕、公以大智大勇、诚心任事、当　英主综核之始、不于此时剔刷宿弊、为国家建经久之策、更待何人、诸凡谤议、皆所不恤、即仆近日举措、亦有议其掺切者、然仆筹之审矣孔子为政、先言足食、管子霸佐、亦言礼义生于富足、自嘉靖以来当国者政以贿成。指分宜也吏朘民膏以媚权门。而继秉国者。又务一切姑息之政。指华亭也为逋负渊薮。以成兼并之私。私家日富。公室日贫。国匮民穷。病寔在此。仆窃以为贿政之弊易治也。姑息之弊难治也。何也、政之贿惟惩贪而巳。至于姑息之政。倚法为私。割上肥巳。即如公言。苏松地狭恐亦无至七万顷者七万顷粮又不止二万矣未知何□也豪家田至七万顷。粮至二万。又不以时纳。夫古者大国公田三万亩。而今且百倍于古大国之数。能几万顷而国不贫。故仆今约巳敦素。杜绝贿门。痛惩贪墨。所以救贿政之弊也。查刷宿弊。清理逋欠。严治侵渔揽纳之奸。所以砭姑息之政也。上损则下益。私门闭则公室强。故惩贪吏者。所以足民也。理逋负者。所以足国也。官民两足。上下俱益所以壮根本之图。建安攘之策。倡节俭之风。兴礼义之教。　明天子垂拱而御之。假令仲尼为相。由求佐之。恐亦无以踰此矣。今议者率曰吹求太急民且逃亡为乱、凡此皆奸人鼓说以摇上。可以惑愚闇之人。不可以欺明达之士也。夫民之亡且乱者。咸以贪吏剥下。而上不加恤。豪强兼并。而民贫失所故也。今为侵欺隐占者。权豪也。非细民也。而吾法之所施者。奸人也。非良民也。清影占则小民免包赔之累。而得守其本业。惩贪墨。则闾阎无剥削之扰。而得以安其田里。如是民且将尸而祝之。何以逃亡为。公博综载籍。究观古今治乱兴亡之故。曾有官清民安。田赋均平而致乱者乎。故凡为此言者。皆奸人鼓说以摇上者也。愿公坚持初意。毋惑流言。异时宰相不为国家忠虑。徇情容私。甚者辇千万金入其室。即为人穿鼻矣、今　主上幼冲、仆以一身当天下之重、不难破家以利国、陨首以求济、岂区区浮议、可得而摇夺者乎、公苐任法行之、有敢挠公法伤任事之臣者。国典具存。必不容贷。所示江海条件俱当事理、疏至即属所司覆行、
　　○答方金湖计服三卫属夷【制虏机宜】
　　辱示屯政云云、俱于事理至当、愿公坚定行之、屯政举则士得饱食、可以议战矣、比者边左之功、固为奇特、　朝廷赏功之典、亦极其隆厚、然仆于此蓄意甚深、谨密以告公、今九边之地。蓟门为重。以其为国之堂奥也。自嘉靖庚戍以来。虏祸日中于蓟。至罢九边之力以奉之。而内地亦且困敝。然所以酿此祸者。皆属夷为之也。国初弃大宁之地与之。冀其为吾藩屏。而今乃如此。故属夷不处。则边患无巳时。然欲处之。非先加之以威。彼固未肯俯首而服从也。今西虏为贡市所羁。必不敢动。独土蛮一枝。力弱寡援。制之为易。今拟于上谷练得战士二万。辽东二万。多备火器。却令蓟人平时将内地各城堡修令坚固。视三镇士气巳振。度其可用则属夷来抚赏者。一切以正理处之。凡额外求讨。及捉军要赏者。悉正以军法。彼不遂所欲。必结虏来犯。我则据台以守。遏之边外。使之一骑不入。在我虽无所获。而在彼巳为失利。亦策之上也。如其贼众溃墙而入。则亦勿遽为怆惶。但令蓟将敛各路之兵四五万人。屯扼要害。令诸县邑邨落皆清野入保。勿与之战。而上谷辽左不必俟命。即各出万人。遣骁将从边外将诸属夷老小尽歼之。令大将领一万人入关。不必卫京师。径趋蓟北伏于贼。所出路。彼贼虽巳入内地。见我不动。必不敢散抢不过四五日。虏气衰矣。衰则必遁。然后令蓟人整阵以逐之。而宣辽两军。合而蹙击。彼既饥疲。又各护其获。败不相救。而吾以三镇全力击其惰止帚。破之必矣。一战而胜。则蓟镇士气既倍。土苏诸酋。不敢复窥。而属夷亦皆可胁而抚之。以为我用。蓟事举。则西虏之贡市愈坚。而入援之兵。可以渐减。九边安枕无事矣。愚计如此。今先试之于辽左。盖辽人素称敢战。而李将军亦忠勇可用。故厚赏以劝之。悬利以待之。亦致士先从隗始之意也。公视愚计、如以为可用、则幸与雷帅密议、必得战士二万人、多备火器乃可、今各镇巡标下及近处守兵可得二万否、雷帅胆畧可当此事否、　白允中有才略、可用为奇兵之将否、此举虽在一二年后、然其工夫须及早图之、
　　○答甘肃巡抚侯掖川【丙酋开市】
　　顷巡按所报宾兔事、据王鉴川公言此俺酋之少子丙兔、寄居西海者、乃丙兔、非宾兔也、项巳传谕俺酋。令其严加戒饬。然制虏之道。惟当视吾备之修否。服则怀之。叛则御之。得其好言不足喜。得其恶言不足怒也。开市一节、望公熟计而审处之。窃以为此地见与番人为市。何独不可与虏为市。前任廖君执泥而不达于事变。其言不可为市。不过推事避患耳。非能为国家忠虑者也。但彼既有不逊之言。在此时未可便许。且俟俺酋戒谕之后。果帖服无言。待其再乞。然后裁许。则绥怀之恩。出于　朝廷。而非由于要索矣。巡按所云不过据各将官传报、亦未可便以为寔、且从旁议论、与当局者不同。　朝廷以边政之事专任公等。其掺纵机宜。公宜悉心经理为国家审图。　主上英明、断而行之、非浮言所能摇夺也、
  </div>
  <div class="pagination">
   <a href="皇明经世文编_page113.html">
    上一页
   </a>
   <span>
    ...
   </span>
   <a href="皇明经世文编_page109.html">
    109
   </a>
   <a href="皇明经世文编_page110.html">
    110
   </a>
   <a href="皇明经世文编_page111.html">
    111
   </a>
   <a href="皇明经世文编_page112.html">
    112
   </a>
   <a href="皇明经世文编_page113.html">
    113
   </a>
   <span class="current-page">
    114
   </span>
   <a href="皇明经世文编_page115.html">
    115
   </a>
   <a href="皇明经世文编_page116.html">
    116
   </a>
   <a href="皇明经世文编_page117.html">
    117
   </a>
   <a href="皇明经世文编_page118.html">
    118
   </a>
   <a href="皇明经世文编_page119.html">
    119
   </a>
   <span>
    ...
   </span>
   <a href="皇明经世文编_page115.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
