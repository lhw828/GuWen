<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 165 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 165 页/共 172 页
  </h1>
  <div class="content">
   此篇论守城器具极为详实可用
　　顷缘河东失陷、畿辅震惊、　都城守御合用器械铳炮火药、奉　旨严限责成、臣最菲劣、蒙　恩拔擢卿寺、监理军需、臣于四月二十一日始奉部札、至五月初二日始领礼部所铸　钦给关防、则臣之受事、实在奉　旨再旬之后也、臣惟事关军旅、呼吸安危、部堂具疏之时、臣即豫会坐门勋戚九卿台省司马之属、于前月二十日起、至二十五日止、徧阅城楼、见贮甲仗、缺者议补、损者议修、盖臣固不敢以婴城为下策、而致弛牖户之防、亦不敢谓坐井之足窥、而不师羣策之益、或者议集于盈庭、而臣奉令承教、亦可幸无罪也、乃诸臣言人人殊、有谓每垜宜设悬帘捍矢石者。有谓宜用挨牌垜口遮护者。有谓宜用折角铳炮望下冲打者。有谓垜口各悬滚木与灰瓶炸炮并击者。有谓宜多备草束加硝黄掷焚攻具者。有谓宜办木女墙以备意外崩缺之虞者。有谓宜逐段树栅以断守军惊溃之路者。有谓宜于两台相望处。高结战栅。擎驾城外射打近城贼徒者。有谓宜立高大旗竿上扎巢者。有谓宜设陷马滚轮暗置品坑者。此皆各抒忠荩以卫　社稷、第令钱粮饶裕、不妨并蓄兼收、调度得人、畴非御侮石画、第其间用有缓急、故持议人有异同、酌以时宜、参之事力、又当先其急者同者、约畧而论防御之器。大率长兵短兵二等。长兵御贼于数百步外。铳炮为先。辅以毒弩劲弓。俾不得逼近城濠。此最稳着。万一逆贼有以御我。舁其攻具。蓦濠薄城。此时短兵相接。钢斧长刀。钩镰虎乂。其必用者矣。炸炮灰瓶。滚木礧石。诸机巧亦所协用者矣。第其中有当计门而设者滚木架县掷蚁附。撞车架横击机梯。以至悬闸之绳板。箭楼之铳炮。城楼将台之号旗。濠桥外埋伏之钉板蒺藜。此类皆须预置各门看警移用。有当计铺而设者金一鼓一□一。以传暗号。大水桶一二。以备扑救。以解烦渴。有轮火炉一。以备烧毁。又设大铁佛郎机四位。虎蹲连珠涌珠百子等炮四位。火箭火药铅弹称是。此类皆宜随铺措办。以听临期移置马面。三面冲打者也。有当计垜口而设者每垜一军。每军一铳。似巳敷用。然而装药接放。多多益善。惟是铳不多得。今议火铳毒弩。相间而用。每十垜以五铳五弩当先。次各有副。俾其铳一放一装。其弩一发一张。是十垜口。凡用十铳十弩也。铳则不拘鸟嘴夹靶三眼快鎗等器。但据今所见有者。随便分派。火药铅弹。尤当多备。毒弩毒药亦如之短兵则每五垜设军器。一垜上插大斧大刀钩鎌虎又各二把。五垜五军。今嬴其三。或以备一时之乏也。又长柄斗水斗一。便挹注也。灯竿一枝。灯笼二个。黑油罩全。备夜照也。以上按垜而设皆不可少。此臣会同诸臣酌议分派之大畧也。而最吃紧者。提炼精细之火药。旧皆贮于盔甲厂一处。不惟远地难于取用。抑且积聚或有可虞。不如每门各造砖库一所。中设地窌外筑墙垣。每库细药万斤。再搬贮粗药万斤。总计　都城九门。重城七门。合备粗细火药三十二万斤。此外应备滚木架六十四座。撞车架三十二座。钉板三百二十扇。生铁炸炮四千八百个。铁蒺藜六万四千个。灰瓶一万六千个。　都重城楼角楼箭窻。通共一千五百六十眼。上一层用佛郎机。余用鸟嘴夹靶三眼快鎗等器。内外城铺舍。共二百九十六处。城垜二万七百七十七口。共备大佛郎机一千六百零八架鸟嘴等铳夹靶等鎗。共一万一千九百一十三件。虎蹲等炮。一千一百八十四位。火箭五十九万二千枝毒弩照垜口之数。箭百枝。火炉金鼓木梆。照铺舍之数。水桶倍之。刀斧钩鎌虎又各八千三百一十二把军器架斗水斗灯竿。各四千一百六十五柄。灯笼灯罩又倍之。其它悬帘战棚诸类。应是临时酌用。若至坚壁清野之时。近城高树。附城房屋。势所不留。皆我滚木棚垒之资。此时库藏非饶。未须豫设。其旗号盔甲弓箭长鎗腰刀防牌。则万历四十七年新所修造者。堪用尚多。但彼时竞谈节省。所备仅半。今须每门各增盔甲三百副。共增四千八百副。仅足以供门军披执之用。至于城军原未议及。臣兹豫计城军器械。其数若此。然而临机损益、变化若神、自有总督重臣主之、非臣之愚所能豫定于今日者也、臣又往谘协理佥院、则谓刀斧甲冑诸器、京营俱有、须修不须制、而惓惓欲臣先造战车六百七十辆以供教肄、此为水衡惜无措之费、为臣惜有限之力、与有限之光阴、先于其急、徐文定又极言守城不宜于城外立营徒便奔逸无益守御第使车营严阵于郊、而城下之战可纾也老臣计虑深确、臣甚服焉、以理论之　祖制设有城守营军。有一垜即有一军。有一军即有一器。居恒持以操练。有事挟以登陴。诚不须更为造办。然而承平习玩、即如近议修补甲仗一节、文移往来、巳非一日、而条议厂修、倐议营修迄无归者、倘更临期有缺、臣愚将毋执其咎乎、合无容臣查将兵、仗局戊字库盔甲王恭二厂见贮前项军器有堪用者、且抵前数、堪修者照数抵足、运发各门收贮、以备城守之用、其余陆续整理会同验收存贮两厂、以备边镇取讨之需、其无见贮如滚木架撞车架之类、必须作速分造、事不宜迟、又非一手一足所办、臣愚以为凡属木制架座板扇。应借营缮司。凡属水桶水斗。应借都水司。而至于铜铁火药器仗之属。则虞衡司盔甲两厂。原自专官莅事。又不待言。诸皆择委贤能。庶几众擎易举。内除戎政府旧造大斧一万五千把、原以豫备城守、不须另造、及有椆木柄三万根、议加铁刃、今就用为刀乂钩镰之柄、其余在营旧敝甲仗等物、虽未交厂、据咨巳有成数、就彼核实、速估修理、足以供其操演、似此分派各项军需、俱有要领、缪绸根本、将或无误、独有一瓢十舁、推委弃置、而又浮慕节省之名。不究实际之用。费银一两。实用不及五钱。器则以节省而咨其苦窳。官又以节省而颇碍苛求。衙蠹需索。实繁有徒。所以辇毂之下难任事也积棍营窠法不可试稍一清厘。谤帖盈路。是以大家苟挨岁月。以致武备之日坏。而今何时哉。臣愿自今军需修造、悉遵旧估、免其什一扣除。有献新巧车制铳制。堪以施用者。不妨稍宽其值。以尽其用。估务充不务俭。器贵精不贵多。庶几制一器。获一器之用。而不以卒与敌乎。至于作奸冐破。法在必惩。更须申饬。赫运勃勃之治军器也。以弓射不贯即斩弓人。射贯即斩凾人。今六曹分秩。笞杖不得擅拟。极大奸猾。参送之后。每从轻释。人亦何惮而不玩法以渔利哉。当此用兵之日。一器不精即戕一卒之命必须造器之时。三复查验。倘有作弊不堪。有司扑造。堪者必镌官匠姓名。送营之后。试验不堪。坐名鞭贯。临敌误事。必斩以狥。治军器参用军法理或宜然则亦庶知儆乎。然臣所虞仍不止此、京营行伍耗蠹、振作实难、率倩市游、昨甲令乙、操演巳同戏剧、见敌委而去之、积械如山、未免徒以资寇。则辽东之近事可鉴。而臣心滋戚巳。所愿与在事诸臣。共肩劳怨、以补救于万分之一者也。
　　皇明经世文编卷四百八十三终
　　皇明经世文编卷之四百八十四
　　华亭陈子龙卧子　徐孚远闇公　宋征璧尚木　彭宾燕又选辑
　　相熊伯祥参阅
　　李我存集二（议）
　　李之藻
　　议
　　铸钱议
　　黄河浚塞议
　　山海关西虏抚赏议
　　铸钱议
　　自古支告悬罄、而铸钱议起、钱之利弘矣、不增赋、不剥商、人主者手阴阳之冶、而官天地之垆、朝下令以铸而夕用富焉、第令多铸而可必其行则一冶之铸、真可当数州之征、鼓橐之夫、倍贤于矿税之使、计臣熟计而有慨于中、于是乎议给商、于是乎议饷军、于是乎议开诸道之垆于是乎议通输纳之路、津津乎鞭指而泉流、日可见之行也者、虽然。多铸易也。多铸而阂且奈何。多铸而官私混且柰何。多铸而利不偿费且柰何。夫壅滞之禁。何啻三令而五申。然而行钱之地有限也。毋论远者。即都门之外。不尽以制钱行矣。今令之征纳粮税。则银钱兼收。市井贸易。则新旧互用。亦可为委曲以调之。而非其要也。钱法之秜自不肯多蓄始耳。钱者年号以为政者也。年号之不能后天地而老也亦明矣。今试以问嘉靖之钱。视万历之钱价奚若。亦不必望其藏蓄但能严禁滥恶使制钱得行民间所须未为不广而富者肯蓄多藏厚收以自为困乎。积金以券人。逾日而息增。蓄钱以实藏。阅岁而必贱彼日惴惴焉更铸之是愳。惟恐钱之不化而为镪。而何以行之。说者曰为大明通宝可也、而非臣下敢言也无巳则明下新旧兼铸之令。而示以旧者之必复行也而可乎。民可使由。不可使知。苐毋太低昂其价。而多寡布之。新者十六。旧者十四。是或一说也。然而盗铸不易防也。宝源之铸式一孔耳。他有赝者。人故得物色之。诸道之垆开。而数十其孔式一而铜不尽一焉。铜一而火色又不尽一焉。金有白非银也。银有黄非金也。有识之者矣。而不识者多也。石火之所镕必异于木火。榆柳之所镕。必异于槐檀。有别之者矣。而不别者多也。何也、所争者微也。出孔多而作奸犯科之民。翳莽于深林。而鼓舠于大泽。行邓氏之钱而人莫能诘也。诘之则驾言于他省耳。是上与下共擅此棅也。而矧去盗铸者贱售。官铸者不贱售。其究也盗铸者必行。官铸者必不行不行则势不得不随之俱贱。俱贱所得者不酬其所费。则又可虑矣。银为母钱为子。曩民间银一两值钱四百有奇。自水衡之钱日散于工匠。榷税之钱。日溢于都市。而钱勿贱。溢其值于五百之外。今且得七□矣是多者必贱之征也。又况夫明益之以官铸。而暗耗之以私铸。驱而内之使贱。而尚云不惜工。不靳费。犹可行之而必有利乎。五行之理。金无余气。鼓铸虽广。铜不加多。数月之间。铜将踊贵。以贵铜而铸贱钱敝固可立而待。即今宝源所铸。赢利不过什三。谅为他省。亦复如是。若使铜价稍增。钱价稍减。即工本不复相当。况乃广铸则增官。增官则增吏增匠。官有禄。吏有廪。匠有饩。不待鸟我眼榆荚。而衿肘困见矣。则胡不罢诸道之铸。而一其权于两京局不然亦乞量地方大小而限其数。多不过一千万文。少者三五百万文。期于济目前之乏而止。而道各铸一字于钱背如胜国制。以资识别。而杜奸伪。仍做国初当十当三之法。量铸数万文。与制钱相辅而行。而稍异其铜色。精其肉好。俾盗者不易摸拟。可以省工本而通商贾之轻赍。第缗不可使之多。而孔不可使之旁出于他所。一责成于行在之宝源。而于以见人主独操驭富之棅。或者其有赖也乎。嗟夫圣王治天下因民之情与之宜之、不深强也、今民情不以钱币而以银币非一日矣。上又求金之使旁午。而积金之府岁拓。明夺其所欲。而予之以其所不欲。强而行之。无乃藉青蚨以愚黔首。天下攘□。其亦有辞。夫惟捐稸积、施恩惠、大盈不朽蠹、而公私之费自充、不然虽万物为铜、无益于数巳、
　　黄河浚塞议
　　世皆以防河譬防虏。是殆未然虏叵测而水可测行险而不失其信者水也。信恶在。在于就下。就下者。性也。涨涸者。时也。顺其性。乘其时。涨有涨用。涸有涸用不得而违。不得而失。不得而胶是之谓以水治水。其事半。其功倍。非惟无害。又可以兴利。古黄河由大伾而东。北播九河。逆而入海。初未尝道汴夺泗注淮。如今日之河也。其所以道汴夺泗注淮而南。非神亡。非人力。河由大伾东北行历千有余年。有时淤。有时决。屡决胜淤。淤于下。大抵决于上。其道屡变。小变者不可胜计。而其渐东渐南。以致今日之河。则变迁之大者也。然而就下之性。固无改也、当其行正河。正河下也。当其旁决。正河淤高。旁决之地反下也。其决而复塞。淤而复通。捐金钱。勤丁壮。治得其道。亦获数年数十年之安。瓠子以后。诸大役是也。禹疏九河、其道不然、不与水争地。不以力强水。陂泽荡川。率因其势河之来也。夹杂淤砂。奔腾千里。大抵行建瓴之势则驶。行平漫之地则缓。驶则深刷。缓则沙淤。大伾以下。地渐平漫。无复建瓴。禹因其势。疏而九之当时天造草昧故可顺水之性不与争地今则城郭兵垄都邑人民骈集鳍次虽神禹复生不能不出于堤防之策矣禹非不知水合则驶而分则缓其势之必至于淤而姑且徐观其势以听其自淤旋亦听其自并其并者汹涌奋迅以入海而其淤者宜黍宜稌以为民利故冀土则壤上上。而所谓九河。久之亦渐归于湮灭。今平原渤海之境。往往有九河故迹存焉。而儒者以为没于碣石之海。则闇于地员者之说也。禹迹既。殷都屡迁。汉唐决塞时勤。无改北流之旧。至宋而渐决于东。东多山麓。势不能泻而成川。已而渐南以合淮泗。以河之浊。投泗之清。固宜不旋踵而壅且溃。所赖上激于三门。中激于吕梁。下激于淮安满浦之石锯牙往往行数百里辄一激之使怒俾其翻腾跳跃以入于海。而水由地中。彭城上下。皆幸而无泛滥之患。盖地设之巧与人工之补救参焉。其渐而泛滥也。河身高也。其河身之高也。水流漫也。其水流之漫也。凿二洪之险真书生之见也由徐吕二洪之凿无复冲激之力也。不激则淤。淤则高。岁淤岁高。远者毋论即回视二十年前。相去殆以仞计。邳山一带大抵深谷为陵。挑浚固难措手。堤防力亦有穷。徒以水囓彭城。数万之生命系焉。不容不竭力加堤。今堤高已与城等。而水涨几与堤平矣。当伏秋时。即使多方防护。保无蚁。然而城中井水自溢。沈灶产鼃。人各求生。盗决不免。三山塞。塔山决。塔山塞。狼矢决。扫湾冲迅。形便势趋。人力又从而加功焉。一番旁决。一番淤高。而说者曰吾姑以人力塞之。俾就故道。行且自冲自深。不挑浚而河流顺轨也。不知数十年以前。水由地中。偶尔一决。未甚高垫此法尚或可用。今兹又经几决。淤土又高几尺矣。驱搏跃之水。冲二百里淤垫之河。沙壅而水力不厚岂惟河不可成行。且更益之疾。谈何容易。诚欲塞狼矢之决。必须挑徐邳之淤。调夫数万捐金数十万。二百四十余里间。淤者辟浅者浚。扫湾者取直。荡然先具一受水之渠。而后可以引之。使必趋。而后可以塞之使不决。劳费不惜。惟断乃成。然而一劳永逸尚。未可以若是几也。人力所辟。与河流自冲自刷者。终是不同。寻丈浅淤。全功尽坏。幸而成河。徐邳二百四十里内。其自狼矢三山塔山而外。险要之处。徐州尚有房村牛市口梨林铺李家井栲栳湾。灵壁有双沟曲头集。睢宁有马家浅王家口辛安。邳州有羊山匙头湾张林铺沙坊。处□扫湾。时□防守。此不决而彼□筑塞之劳。亦何年得了乎。且又安保徐城之必能无恙也。且夫治河以为漕也。令狼矢之决。有梗于漕。吾不得不塞此而后朝食。今董家沟之粮道自若也。则是决而无害于漕也无害于漕而其势则舍高而趋卑。灌蛤蟃连汪周柳黄墩落马诸湖。此皆苍莽陂泽不争之地。幸无城郭田庐。为民灾害。而又南北皆有山坡。曼衍相属。可省防守之劳。此地若幸成河。天假数年之逸。所惧北湮泇河。及南注直河口。水高运阻。咽喉不无梗塞。然而水势不来则已。来必冲深。冲深必平畅。去岁渠流峻陿。漕挽宜艰。今春三股通流。董沟更为深广。平湖直泻扬帆径上。而漕反资焉。漕通一年。一年之利。亦讵非行河者一年之功乎。若虑北湮泇河。则泇河地形原高。黄河涨时。山东诸水亦涨。先后不争旬日。两势相抵。纵此能淤。山泉暴□亦有沙土且诸泉之埶不敌黄河倒灌于泇亦事之不可知者彼亦能荡虑在沂薛诸水自夹沙土而来不虑黄河为之梗也所可议者前此估工俭啬。两岸庳薄。纤挽有路。捍御无力。若如高宝湖堤。大发金钱。增筑高厚。自是百年永赖。非特捍黄。亦捍诸河。而今固未暇及此耳数年以来。黄河屡决屡塞办运桩艹、派夫派船、淮徐之间、民力竭矣、官法弛斁、奸宄横行、塞决工小、征发尚尔愆期、挑河工大、支费□将何措、河工帑贮、按簿则有、稽实则无、逋欠侵那、往往而是辽阳失事、借镪者尚耽耽有欲炙之色何处从衿肘交困时索多金以供此大役耶、然则塞决固当缓图。挑河亦难骤举、若果大挑黄河、亦当且留狼矢一口以通水道。然后人可施工。不挑先塞。川壅而溃。殆于不可。或曰狼矢之决屡矣、往皆随决随塞、今云勿塞安有身任河防。而坐视其横决不治者、曰此有两说、往年运道必经徐吕二洪。狼矢不塞。即无运道。今重粮之行泇河十五年矣治河之难惟是运期迫促不克成事耳既非运道何必急于成功以出苟且耶。不经徐吕无事挽回旧河是不必塞。往年河身未高今数十年来。又经几决。河身日高。然而狼矢沟之洼下如故也。舍卑趋高。虽神禹复生。知亦不易。必是大挑是不可塞。吾非能保河山狼矢泛入诸湖。遂以成河。永无淤徙之日也。河势虽下。湖形空广河广流缓究竟亦淤然而非十年不变近亦可四五年今吾且捐诸湖以与河譬犹捐金币以市虏市虏者乘余闲以修内治捐河者乘暇日以治旧河旧河二百四十里大挑不能且挑龙沟一路。见役徭夫若干既无分派防守之事。即当驱集挑河无容坐食大约河广二十丈深二丈。上广下缩。相准每丈一百六十方。舁土登岸每方用夫四工水眼泥泞倍之旧河无凿石开生之费夫数可以屈指。每夫自氷寒溽暑而外。岁可役三百日。每里一百八十丈。里数夫数相参宽为之程。五万人再岁之力。绰可集事。见夫不足。跨募充之不则再迟一岁。河流不变觉有余日又可渐浚展宽。但得督工府佐家事视国。终事如始。不卖闲不虚报。而司道以时觉察之。实夫实工。平以勾股。算以方程。日计不足岁计有余。有司免调发之烦。帑藏鲜冐破之费。可以大宽民力而运事又无所妨。吾所虞者。成功不责于俄顷。则接管不止于一人心之不同。计将中变。此则议定请旨要以必成权不旁挠官必久任。天下岂有不可成之事哉河成余力。只宜展阔加深。不宜轻易放水水由诸湖。若果安澜无恙奚必勒止帚旧河若其积淤变更。别有溃决之兆吾以所复旧河。虚腹待之听自乘涨冲豁。既无别路可趋。不还故道其将安往。此亦复旧河之说也而事之难易。力之劳逸费之多寡则差数相去远矣近见狼矢塞决先挑正河小渠塞既不成。渠亦旋壅。鄙意直谓当于正河上口高筑沙坝下口亦然将挑先坝此不待言。而沙坝取其易溃。水势无常。□□豫定。未溃则人力挑渠。一溃则水到成渠。挑浚有绪。则听其溃入。头绪尚早。则防使母入。大抵湖不尽淤。水不骤改。一旦湖淤水改。而吾有以待之待其自来胜于强之使来人之力一。水之力千。以水治水。虽是老生常谈。然而此外必无奇也。旧河复。诸湖淤。二百四十里之污潦。尽化腴田。以益徐邳穷民。民必富。以增徐邳粮额。粮必盈。每见濒河田土。河淤水退。其收数倍。所谓因败为切。转害为利。此又治河以外之余算。不淤既幸有河。肯淤又幸有田。亟望湖淤。恐不骤得。河复其故。粮增其新。此时诸湖既巳淤高。黄河不复决入。赤兰樊口诸处。俱省修防。一股单行。并力冲刷。河身必深。河患渐少。谨守南岸。如三山双沟止帚仁一带。以护陵寝。而黄河无复事矣。后来变态。或未可知。要于百年之安。必可保任。此之不为。而人与水争力。河与城争地。明塞暗决。此塞彼决。以有限之钱。填无穷之壑。期欲速之效。图不就之功。民穷财尽。大役更兴。天下事有不可知者。从来悍民首难多在徐淮。此不可不深长思也。或曰朱旺口不塞、杨大司空执其咎今又置狼矢度外柰何、曰朱旺不塞。不为失计。于祖陵初无涉也。自淤自塞。究竟未尝以人力胜之。司空裁抑诸珰。乘机谗构。此不足鉴。当时河出朱旺口。彭城水患。却幸差缓。惟是泇河未凿。而重运之灌输。无他虞矣。曩日者因泇弃河。河不治。不治乃决。则祟在泇。今日者有泇济运运不误。不误则听其自决。而吾可徐为之治。则利亦在泇。利与害固相乘相凖矣。凖利害之重轻。乘涨涸之消息。而人事须急辏之。机会自来。趣舍勿谬宁巧而迟。毋宁拙而速。河成而财不甚费。河顺其性。民亦安其生。眼前论功。虽无可纪、实心为国、得算滋多、朱旺口决时。大浸延于三省。诸司会议。各欲保其境土。庇其人民。聚讼纷纭疏塞迄无成议。今徐邳一家也。挹此注彼。水利水害。楚失楚得。从长定计。一独断而可成。其事易于往年。可以决排。惟意大省水冲钱巨万计。而直为此岌□也。
　　山海关西虏抚赏议
　　议得虎墩兔憨抚赏、旧在广宁一带、广宁弃而山海关东四百余里之地、荡为飞磷、我与憨邈不相接、安所从索赏于我、乃兹议其抚赏何也、憨雄长于东北我不抚、奴将媾焉、夷与虏合、我益不支、难一、又目今朵颜诸部、皆受抚去、憨贪汉物、我不往抚、彼亦且来索、而我不暇拒、难二、故不若因而用之、是以有用夷之疏也、然而职所谓用憨者、非教猱升木、开其需索之端、恣其溪壑之欲、如金缯岁币之谓也、又非漫听抚夷猾弁。我之通官彼之贱酋彼此相诳诚然私构近边小酋巧立名色多方恐愒非惟内诳督府抑且外诳憨酋我费其什。憨不得其一者也。固将用肯綮之人。此南关后裔也如王世忠者直入憨庭。交关阏氏。教以自固之策。激以事奴之辱。动以复仇之谊。歆以兴灭之名。彼虽犬羊。亦有血性。婚姻仇怨。理所不忘。而就中又以抚赏啖之。使必摇尾而来。故抚赏者。吾所必用。而非所专用。且为恢复广宁。缚献孙得功而用。或功有可录而酬以示信。或情巳毕见而犒以为招非无端麋至塞下。而倾储给之。如今日之所云者也。有广宁则还以广宁之赏。无广宁则吾之赏。抑有何名。赏之费。又恶从出。令我失广宁之地。复任广宁之费。无论我实不堪乃憨旧负恊助广宁之约。今无恢复广宁之功。无端而挟百万之赏。谁教虏为是者。不亦大可讶乎。今云斟酌于新旧之额、岁费约镪百万、百万亦太多不可为継再四商确似不容啬则是督府巳有成数、本兵巳有成议、事机呼吸、阃外之计、其谁得而遥制焉。然而既寻广宁之赏。当傍广宁之额。总之不离旧额者近是。吾母狥诸弁之说。择人而使。与憨面自讲折以广宁之复与不复决抚赏之行与不行渠发兵而复我广宁王霁□之设亦然我分军合营守之。如古戊已挍尉。贼来为我打圉。师出为我犄角吾论功而旌之金帛。或计口而给之米布。譬如内地调募。庸独无费。悉所不吝。而不然者。尺寸之功未据。膏血之吮何穷。即今十万百万巳属难供。况有明年后年。又将何继。沃焦奚益岁币伤体。不俟借筋以画。而后知其不可也。今　天子宵旰东事。非斳帑也。帑发而用之于边有当有不当。则督臣任之。譬如棊奕。争一着之先。如职前议先机一着。情有所必揣。扌几有所必应。乘其未动。诱之以战胜拓地。而赏木右施焉。彼自报仇。彼自御侮。吾因其势而导之。出我汉物。用为表饵。于以鼓舞其间。人不必有定额。年不必有定例。一切缓急厚薄。我皆得而操其权。是中国常尊。而诸虏为我折棰使也。不然而听狡弁之瞽说。乘危要挟抚赏骤增。名曰岁额。将来彼虏视为应得之物。受之不恩。裁之即怨。置豺狼于肘腋。狺狺而起。又何以善其后哉。今天气尚炎。憨素骄贵。恋巢不出。必未拥众临关。诸弁讲赏。必是小酋贵英教之。指一科十。乃是从来宿弊。谓宜乘其未来。先往讲折。与憨觌面。理谕情通使知曩日之讲利止帚羣部今日之讲利归虏主富弼之说契丹。用此道矣。而又使知曩日抚赏。滥恶相欺。今兹抚赏。实堪吃着。即使稍裁原额。渠亦以为望外之恩。而况我固厚之。有不感激报効者乎。然后相与订盟。钻刀说誓。既誓之后。永坚无改。纵使从征不赡。但令保塞有余。此数十年之计也。总之费不在巨。在于当机。如谓奴馈金银无算。我非多饵不能。使为我用。不惟堂□天朝。无与奴争媚争献。听命于胡雏之理。即奴气骄志满亦恐未屑媚憨释憾为近交远攻之拙也职以为今日者朝廷毋靳百万之帑。为异时愤事者口实。而督府斟酌机宜、亦毋轻件诸弁而辄拟岁额、以为诸虏异时之口实。且仍用一肯綮之人以往。而不然者宁储之以为军实。与经略秣马饱士外。固守而内修恢复之令。意者其有益于国乎。
　　皇明经世文编卷四百八十四终
　　皇明经世文编卷之四百八十五
　　华亭陈子龙卧子　徐孚远闇公　宋征璧尚木　周立勋勒卣选辑
　　宋存标子建参阅
　　丘中丞奏疏（疏）
　　丘禾嘉
　　疏
　　锁合投降疏
　　备陈辽事疏
　　夷性无常疏
　　回奏辽事疏
　　锁合投降疏【投降真夷】
　　题为投降真夷事五月二十六日、据西恊副总兵都督同知张洪谟、禀称本月十八日、该本职至沙河驿面商黄副将公同责差本营降夷红旗把总朱友才、并该将夷丁马代等、督同节次投降真夷孛浪兔等、共一十四名、于二十日从三山营地方大古路口出境、侦探夷情去讫、巳经塘报外、今于二十五日、有前差降夷红旗把总朱友才等、从本路进境、禀称哨至境外、离墙约有五百余里、地名陶墩兔、探得住牧夷官锁合儿打哈喇等、系滚吉侄男、男妇共约有一百五十余名、引领巳过盘岭、才等前来报知、又称据投降夷官供称尚有夷官束半、并束半旦见卜得仕等三名、见在老河北山住牧、俟各夷进境安插、仍令各夷前去宣谕招抚等情、禀报到职、据此看得西夷、络绎来降。实天使归顺。且不烦一矢相加。将来尽入我之樊笼矣。但事关真夷投降重大、本职未敢擅便等因到臣、据此该臣批降夷必为我用命方可收置墙外、请旨定夺、该恊即委的当官细询来历、此后应作何安插、详悉报院、乃为具题、事于夷情、未可草草、仍同黄恊商之、速速去后随于本月二十九日据该恊张弘谟呈同前事、先于本月二十五日据朱友才等远哨接获投降夷官锁合儿哈喇等、随带部落男妇共一百五十余名口、引领巳过盘岭缘繇业经禀报讫、今于本月二十七日据报各夷从三山营大古路口进境、该本职会同中后所黄副将商确、即捐资备带牛酒布物。亲诣该堡。随唤各夷罗于帐前给赏。逐名点过。精壮夷丁呵都库等四十名。夷妇六十口。老弱男妇四十三名口以上精壮老幼男妇共一百四十五名口。俱一一隔别讯问来历、以防狡诈之情、当据夷官锁合儿哈喇等。供称原系义院口食赏属夷。从来忠顺天朝。不意东奴西犯将我等赶逐无路并未随奴作歹。今因失离巢穴。情愿投进看边报効。各供相同到职据此看得西虏勾奴入犯、罪恶巳不胜诛、即有来降、固无容抚之理、矧狼子野心、真假难料、岂宜收置内地、但见各夷穷无所倚。略似人形。如前果投奴随束岂无衣无食若此犹甘冻馁。今携妻挈子来归。其情似真。诛之诚为不义。恐绝后来之望即欲逐之又虞驱之归奴添其羽翼计今莫若收一夷实少一夷之患且不烦一矢加遗不必动需功赏宁非中国长便。胜剿多矣。况驭夷操纵。原自有法。权宜置之边外住牧。徐窥其隐。密察其情。如有真心。可用为我乡导。将令出哨杀贼。攻其不意。倘或不为我効用。别生戎心。则诛之亦何难是彼既入我之彀中。安能出此牢笼也。今将各夷安插三山营边外。令其坐口看边出哨。更可念其窘迫。比照小团山见今属夷米市之赏。每名月例。并或量减。止给青布二疋。白中布三疋。米三斗。以为各夷餬口之资。内有不足。听其自便采柴砍木度活。俾各夷咸知天朝有神武不杀之仁、体上帝好生之德、倘或倾心报効未必无小补矣、等因到臣、该臣看得受降如受敌、自古慎之况东西二虏。合并以叛中国。何家不与。而欲抚之乎。臣履任来所以一意剿杀。不时出塞斩获颇多。今离墙五六百里。移帐远徙。未必非剿之之效也惟是二三零夷。从奴则力有不及。归顺则惧我王章徘徊失路。扌弃死来投。以鸠形鹄面之人。携妻挈子而至量无他意臣特令处之边外、恊臣张弘谟议给以坐口属夷抚赏之半、似亦可行、然而臣之意、实不在此、即恊臣容有未知者。用兵一道必先了敌人之情形乃可制胜今试问诸将奴酋近日作何勾当。其前日卷甲而西。半途而返。委属何故。有能言之者耶。三十六家既云住牧辽河。其出没喜峰青山之间者。谁氏之部。果遂无阴相往来耶。谁为谋臣。谁为猛将。即有种世衡行间之智、亦必预知野利天都今可按名而数耶。其导之者何人。窝之者何地。聚族而谋者何途之出。有能先知而夙戒者耶。若无一焉。祇凭哨马为耳目。恃骑射角胜负。以文章夸胜略。臣未见其得也。知夷莫若夷饥附饱扬。虽夷之常态。而豢龙养虎。夫岂异人臣于此中思以夷致夷即寓以夷攻夷之法所以尽使收之内地。良有深意。亦欲借此得如上节目。顾用之何如耳。往日抚赏。徒示羁縻。无丝毫益。若以今日之辽行抚赏于駾喙之后。或可得其死命。不则有古人服舍叛诛一法在。又何爱焉。虽然非稍假便宜、抑或奉行不当、臣宁为剿、毋为抚盖学高仁厚之擒阡能罗浑擎而不得、不如学闭关谢西域者之为愈也、
　　备陈辽事疏【辽事】
　　题为辽事渐难支持、边臣渐难展布、仅将臣所亲尝、为　皇上历控、乞赐裁察以便后人肩承、以无虚时日事、臣自崇祯三年八月履任、经今十一个月寸疆未复、愧死无地、何敢再言、然臣有真苦而不敢陈、事有当商而不敢议、臣之苦即后人之苦、今之事、即后人之事、是又不容巳于言者、值夷虏猖獗、军需匮缺臣力持宪法、严禁驿骚清查逋欠、遴补逃亡、虽买马造甲赏功等费、未能请之该部、而营伍整饬、渐次改观、出塞数番、颇多馘斩、辽人久经骄纵、不无忌臣严急然贤者不乏与之言忠义言节省。竟有体国奉公厉兵秣马不堕恶习者。臣喜以为人心可用自此西酋远徙东虏不敢南窥物力稍办、便当进取遂营仓廒以蓄粮糗举屯塩以裕军储备车牛以资转运、修墩台以明烽火搜废铳以须战守、而又议省关宁入防主兵本处坐粮之半、以节縻费、先事夙戒一日而为数年之虑如仓廒一项费六七百金悉追自前人吐弃者、车与墩台、各营自造皆不费朝廷锱铢屯政初行民多不便臣委曲开导无不愿纳计今秋可征米豆四万余石。而塩政则与诸商当堂往覆二斗五升之旧例变而为三斗一升二合若今岁丰收明年粟贱当不止此两项计可增粮九万有奇其营制在关外者臣谓不必纷更。止宜去甚每营削去余哨而以其杂占悉改正兵如握奇营自臣衙门以及中军旗鼓廵捕赏功等项官员之役于焉取给往时常至六百名。臣一切裁汰。止存必不可巳三百改粮于王弘化一千五百之标营。令弘化与握奇营游击杨振各练精兵一千二百以待战臣见度支稍诎即宣谕圣明爱念边士、与计部诸拮据状将士亦为感动所以向虽压欠兵自不哗。又谕诸将当此艰难譬如家人父子。同心御侮宁计有无又譬子弟之为父母省得一分。做得一事。宁遽德色今年南北亢旱储粮为急臣悉心料理、意欲以今岁之所余留来岁之用而臣之行愈苦。所谓无米之炊亦岌岌乎不继矣户兵工三部每岁输辽悉有旧案自去岁至今、臣无分毫强聒、所以辽人不知。犹有奢望即裁一官清一饷减一无马丁之二钱不知费尽几许唇舌、犹时时责备臣之所以难也恢复一节本待蓟镇坚完求还旧额乃堪举事、自知增兵增马、徒烦纸墨、是以未敢申论撤东江一疏撤东江亦省浮费第一议亦竟无人照管户部且云复金之议方坚、臣何能为今防援修筑尽多可议去冬谒枢臣于关门曾为扌古及每望中朝当大欵节稍为斟酌略使有余容臣等收拾辽土仍为强辽实辽则进可当恢剿守可备缓急而今巳矣孤峭之人不能自持其严急之性惟见疗毒者常于初起时创破可杀其势日渐平复不知一创而病者不耐且有代为惧者矣今虽去位不忍终恝愿忠计诸臣一过听之四卫寥阔似不可几幸海与渺茫似不可留兵屯凌工成似宜审机待时酌量彼巳不可轻进广宁义见有减郭似宜速图入踞无以资敌臣言贼堕之便不能复若据之患且在腹是九城之忧也若夫辽事掣肘当一其权辽费不支当足其用辽官太冗当停其选辽将太骄当锄其色辽兵堪鼓当作其气臣东江初疏原未发抄请下廷议臣十一月来学古圣猎较之义期化虚为实转怯为强如马头诸捷未尝不叙及诸臣为贺臣复书云借此壮军声则可遂曰擒奴烕束。全未全未嗟乎斯言岂苐为一时情事而巳乎。臣识浅胆小。不能跨步。然犹以身后之痛痒鳃鳃为国手告政使针砭。无令后之视今亦犹今之视昔。则犬马为主之愚忱也
　　夷性无常疏【处置降夷】
　　该臣于六月初二日题为投降真夷事奉圣旨夷性无常投降岂足尽凭据报称精壮男妇又云略似人形即此尚自矛盾何况察其隐情丘禾嘉既欲以夷攻夷又云宁剿毋抚亦未确有定见虽安插边口与收入内地不同然往时受赏属夷潜作奴导堪为前鉴这本内事情该部还与枢辅详酌具奏不得易视轻信、致有疏虞钦此仰见圣明防患之周计在事诸臣凛凛钦遵臣即往南可无虑矣苐滚吉侄儿锁合儿等带老弱一百四十五名口来降以为诛之恐绝后来之望逐之又虞归奴莫若收一夷实少一夷之患且不烦一矢不须功赏更觉胜于剿杀而又仅安边外徐窥其隐此恊臣张弘谟之议也以夷致夷即寓以夷攻夷之法明使其作我外藩阴用之通我耳目再假便宜使臣等另出手眼有一番作用得二虏情形以图制胜此臣之议也弘谟议正臣故因之臣议奇虽弘谟恐不能用臣窃谓既欲为朝廷肩此大事。何得不慨然以身任利害所以有前疏终又恐有隔膜未信者故于疏末亦复为宁剿毋抚以破群疑非敢不确也语曰大匠诲人能与人规矩不能使人巧此中变化生心尽有不能诲人处缘彼时臣未移商冏后得报即手书黄副将降夷无臣恐难用以后便巳之而不收之意决矣续至六月十九日接弘谟禀为哨探夷情事、内称有刘国元带同前投真夷阿角克等哨近老河瞭见夷人住牧随藏马林内角等直赴夷营、初时各夷甚惊据山吶喊角宣谕天朝大恩、各夷望南叩首皆愿来投今有夷官束伴旦儿带领卜打什力哈素等部下好人七名、夷部好人即与中国通事相合者先来讨信、该本职看得各夷俛首伏降实出朝廷威福所致、即本职备极苦心总不过为封疆起见不意前收之夷明旨见疑部咨阁部查议胡敢再收自取多事、但念各夷既来不便驱阻应否抚恤合请明示等因到臣本日又据宁前道呈前事该臣批以夷致夷即是以夷攻夷着数本院筹之熟矣非本院不能为即付托恐未必如意今本院既升无贻此不了之公案、一切请命阁部应行应止遵阁部行盖此等边情关系重大前人议而欲后人任文臣议而欲武臣任甚如今日抚臣议而上之欲贻为枢辅任非惟见各不同徒烦议论止恐剿抚无据推托互乘何如一刀两断除锁合儿等巳安插边外。以后一意剿杀一名不收之为得也臣因此窃有慨焉封疆上事求可而功求成平心相质者能有几人记臣在开平用降用叛得滦永真情事事夙为之备卒能以三千残卒收克复之功而谗臣者已无不至丘□与枢辅有异同此疏极言当收降夷而又恐身去之后收夷者□贻将来之罪案其言可感可叹是时臣孤立惟知办巳事不顾人诽粗能把定若身先去而以用降用叛之局贻后人一不当臣之死亦巳久矣
　　回奏辽事疏
　　题为遵旨具奏事崇祯四年六月二十八日准兵部咨为辽事渐难支持等事该臣题前事本月二十一日奉　圣旨丘禾嘉疏论辽事、自述料理多端知道了、本内四卫海屿屯凌广义等处进止机宜条奏虽多未有确议屡谕部臣边臣从长商酌还着咨议画一具奏据称撤东江疏无人照管是何说还明白奏来该部知道钦此钦遵移咨到臣又于七月初六日准兵部咨、为微臣廵历抵永等事该廵按直隶监察御史王道直题前事、本月二十八日奉　圣旨、岩疆与虏为邻狡谋叵测非缮修要害训练雄趣哨探严明甲仗坚整何恃无恐据奏关外情形实备依然未饬、私情互致猜嫌、将年来任用诸臣申诫屡旨、漫无省愓、分忧共命之义何在、至屯凌修筑胜筭、宜周、还着枢辅、及该抚速遵前旨确画具奏、其余亟应修举事宜、该部酌议速覆、钦此钦遵、并咨到臣、该臣恭绎明纶一则曰屡谕部臣边臣、从长商酌还、着咨议画一具奏、再则曰还者枢辅、及该抚速遵前旨确画具奏、仰见　皇上注意危疆、虽臣以庸愚招罪、犹不遽弃、臣即捐糜、从何补报、顾今日之事、议者不必任、任者不敢议、如臣撤东江一疏、不过毕臣之愚旧枢臣即参臣脱卸、中间果有一语为脱卸地、死有余戮、臣固无有也、因心伤经抚不和、皆起于议论不合、臣何必以空谈偾事、自是沿海为家、横立立局、臣皆唯唯虽然、臣所不能知、与力所不及到、迄于身将隐矣、犹往来于胸臆间亦以在辽而不策辽、与去辽而听误辽、皆负　皇上为罪滋甚、故有前疏姑就臣议一剖陈之、臣谓四卫不可几幸者、今筑右屯、非借为发轫鼓行而东者耶以岛取金旅觑盖窥海。奴即腹背受敌。然而水陆悬殊。人自为政。势难凑合水师果进辽未必能应辽或可渡水师未必如期兴治虽除。岛心未一。取与守政不易。故曰不可也。臣谓海屿不可留兵者。自增镇东江费巳无限。虽有存属国接难民之小利。然泥沙我膏血。草菅我性命。得失孰多。是宜全师归辽使先收广义。而后水陆交练。杨帆策马。兼道并驰。仍不失为用海即恐一旦鲜折入于奴。姑留一枝塞鲜险要可耳。何又散处各岛不得其用乎。城凌河一事亦丘旡之所不欲为以接济艰难也至于屯凌工成似乎可进顾右屯势处南偏。去柳河尚百八十里地平衍能致虏不能大创增兵增马六十万之费。无所从得。城建而后。必有谓大势既立。断无容缩颈为踆踆者。斯时不进则曰观望。进则登旅远不可邀。海渖杳乎难耶。虏或以轻骑出广宁蹑其后。进退何据。恐意中成画又归尽饼矣何以言广义城郭。宜图入踞。贼之袭张盘于金州也。以河东之地。皆已所有。不容鼾睡故袭之其弃广宁也。力或不赡。又吝不忍割以予西贼故弃之设有道之者曰。尔且姑以处束不的犹外藩也。西虏入而我将奈何。夫八城犹蜗壳也。出松锦始另有天地。我从蜗壳中使人踞其外将乘人乎抑人乘我乎谓贼必不踞不堕。谓我可乘其分以为利。即踞之堕之可。臣愚未解也。臣窃窥东方大势。必在广宁。故妄意撤东江以为不烦措饷而得三万见在之兵机事便可立就及既定登抚乃疏请还关宁旧额。以一切练兵选将聚草屯粮买马缮器。一如马隆取西凉。听臣所为。勿多议以废时日。勿虚喝以启戎心。内外相成。事事为备。尔乃驰入广义。踞其壁垒。虏觉来攻。汉帜已立矣。以三月聚粮守之。击其惰归。积渐而往。可得志也。凡兵能制人者首地利。地利得则进有依。退有据。不然虽背嵬万骑。遽能横行匈奴中乎。若屯凌修筑。开壕堑。立寨栅。自是眼前急务。枢辅言众议未一。祖大寿力以身任。遂觉三军俱有猛气。其权变审也。臣去位之人、深惭出位两蒙圣问、阁笔再四不敢不以所见上闻、伏惟　皇上矜其无知、免其罪戾、臣愚幸甚
　　皇明经世文编卷四百八十五终
　　皇明经世文编卷之四百八十六
　　华亭陈子龙卧子　徐孚远闇公　宋征璧尚木　李雯舒章选辑
　　董云申士开参阅
　　朱司马督蜀黔疏草一（疏）
　　朱爕元
　　疏
　　恭报逆贼情形机宜疏
　　选议将领疏
　　会勘催兵科道疏
　　报总督移镇辰沅疏
　　恭报蔺地善后机宜疏
　　简兵屯守疏
　　直陈黔省情形机宜疏
　　□请四年新饷疏
　　恭报逆贼情形机宜疏【奢酋情形机宜】
　　切照永宁土地、不过当一大县、兵不满三万人、逆酋奢崇明、以旁枝拔起蒙恩独厚、故部檄征调、冀其报效、前抚臣徐可求、谊激辽事、舆疾赴渝、屡次催发、百计支吾、初则止报三千、继而愿增一万、及诓得安家银四万两、即分投行贿邻司、招亡纳叛、及点发之日、樊龙兵数、突增数千、可求见其狂悖、温言慰劳、许以权宜处给、而龙方用手一挥、万众丛集、枪刀并加、登时惨陨、道臣孙好古骆日升李继周、知府章文炳、同知洪应科熊嗣先、推官王三宅、知县高选、参将万全、指挥王登爵同时遇害、廵捕佐领官员、并士民被杀、尚难查纪、是日援辽总兵项守魁阿奉樊龙借兵五百、并盔甲器械代与点名、讵料城内举事、城外亦起、魁被毒打自缢、妻妾锱重、悉为贼有、部下永宁哨千总邹世贤、仍归于贼、独吴民望、张虎等、仓卒空拳、夺船奔脱、至云阳县、尚有七百余人、知县朱毅臣、捐金养之、仍得赴省、九月二十一日、臣据承差方正清走报前情、当查阃司军器、不满数十件、镇远营兵不满五百名、一面调兵修备、一面行文抚谕、及抚之不得、乃谋救重庆、不意奢寅自统劲兵、四路并进、至十月初一日、声息渐近、通采舆论、咸谓内江有河可断。龙泉有险可塞。而一时无将无兵、行据成都府署印重庆府同知余新民、荐报效官雷安庶冉世烘、周邦大、袁中绣等、四人可用、又茂州卫指挥瞿英、领兵二百到省、臣发周邦大领募兵一千、恊守内江、发瞿英同雷安庶等三员、共领调募兵二千、在龙泉山据隘札营、又令指挥张恺、率兵三百、至城外二十里沙河铺防御、以通塘报。十五日、松潘卫指挥余弘绪等、龙安土通判李泮、各领兵五百、茂州土官坤汝常等、共领兵四百、镇西指挥百户杨有功曹羽、共领兵四百俱到省、臣又令加衔都司周斯盛、指挥秦明远、常恭加衔都司刘训、共募兵二千、各分四门、结营以待贼、不意贼初九日至内江县、知县何起蛟先巳败奔、初十日周邦大与贼遇于资县唐明渡、战败投降、十六日贼到龙泉山、至十七日鏖战、自辰至酉、瞿英同雷安庶袁中绣、众寡不敌俱没于阵、独冉世烘坠崖得脱、张恺闻风、即弃兵远遁、臣见贼锋甚锐、随于夜二鼓、赴四门各敛兵入城、坚壁固守、先是贼将发难。遍布细作。三次差人催促留守建南头目黄光辉、通夷共叛、臣行廵上川南道副使赵日亨、遣指挥魏民望、将光辉用计斩之、搜获相通真笔在省、刘训与何若海克期谋为内应、妖教甘聪邓胡万明等、密与妖首刘文选相通、在城内私自招兵千余、永宁僧觉照应天等五名假扮石砫差人、希图行刺、本城方大德罗尚锦余应龙等四十七人、预先投降、给有免帖、按臣薛敷政、差调兵标兵杨进可等二名、臣差金卜胜等十一人、皆与贼通、仍携回文上城、或欲烧禄米预备丰宁等仓、或欲烧三司府县各衙门、乘间引贼、率皆败露。简州生员王廷弼、伪扮乞丐、在城下投生、土通判李泮、吊解臣处、臣就其衣缝、摉出倡乱揭帖数十纸。俱陆续枭示正法。臣与司道、皆目不交睫、日夜严防、而乡绅周宇等、举人齐芸芳等、生员胡祖烈张瑜等、皆能恊力齐心、守城先着在城诸奸、摉查畧尽始得专意与相对垒贼寅初来、不过四五万、崇明与党冯宜先后继至、则巳十有余万、大约泸合江安仁怀桐梓永川荣隆富内资简等州县残民。与无籍之徒。悉被驱使。且啖以财色。绳以严刑。不得不为效命。每日专用竹笆皮洞以当矢石、齐放毒弩以射垜军、忽烧城门、忽挖城脚、钩梯多于比栉、杀人不啻草菅、继而云楼阳桥土山旱船罾竿火鎗等攻具、互换迭施、城中多有望见惊死者、按臣薛敷政臣与布政使周着按察使林宰副使戴燝胡承诏恤部员外刘可训并府县将领等授兵登陴、与贼相持半月后、都无人色、度贼巳骄。至十一月初二日臣选劲卒突开北门、斩其渠魁王道达奢崇义二人、先锋廖镇权亦中弹死、贼胆稍寒。嗣后西南东三门相继迭出、屡获奇捷。至十一月二十一日廵土南道赵日亨遣指挥魏民望刘继勋等、率董卜高阳兵二千、并州嘉雅兵一千、松潘监收通判师文、领兵一千三百、入省城内、军声益震四门通其百有余战、擒斩并铳矢炮石打死、共五千三十五人、溺水者不计其数愿赏者当即给明、臣料贼党必有仗义者屡次出示。遣人行间。贼目罗干象胡汝高胡汝宁被虏生员邹蔚然范祖文胡肇虞奉谕来降臣令立功自効自后日具贼情密报、至正月二十八日四门大战、从朝至暮杀伤甚众、披靡不支、而援兵两捷于郫县再胜于新都。贼知势溃、夜见营外火起喊发、狼狈而遯。大贼之退必传令各营岂有别队尚来攻城之理此□我城中之师恐其出追也至天明各门犹有来攻城者、亦有打抢未返者、一时闻信、四散狂奔、军资器械、强半委弃、男妇招降、不复计数、是日臣与司道虽分四门、俱应接不暇、凡官兵拏获并乡村绑来俱验其额无网痕。并查身有刀箭铳石之伤。即枭示阿虎等三百八十名。其余无据。姑宽一面。纵之逃生。三十日援兵俱到。臣一面行布政司犒赏各官兵、一面分布官兵三路追剿并飞檄各州县、速率乡勇、并力截杀巳后陆续申报擒斩逃贼甚多、又据叙泸道报称奢崇明睡一小床、偷渡泸州河、由莤草坝小路逃回巢穴讫、又据廵下南道参政王世仁揭帖内开崇明于初五日归巢奢寅虽未见的确、然各处巳无踪迹、人云潜入、理亦有之等因比查各处陷没州县、率俱恢复祗重庆尚占、臣差人督促廵上东道副使徐如珂、率同知越其杰并平茶邑梅石砫陈同知等兵、分道攻打又发石砫秦良玉兵一万三千直走重庆、恊力恢复、去后至本月二十六日忽据参政王世仁副使徐久德报称云南沐兵在毕节、激动水西、攻陷毕节、又发兵围黔、来助兰酋、两日连接数报、与符国祯等合取建武等因、到臣、看得逆酋父子以小丑而遘大变臣守土无状偶尔遭遇、乃相持百日、不能力啖其肉致令遯归巢穴、臣寔媿之、今贼众十余万杀伤逃散者巳去十之七八、被陷州县卫所四十处、率巳恢复若乘其丧败、用张挞伐、必先复重庆以孤犄角之势给边粮以防肘腋之变。若水西镇雄乌蒙等司。颇有狐兔之怜。喜作犬羊之鬬据所传、殊为可骇、亟宜宣谕、俾令效顺、一面分布重兵于泸州合江建武仁怀四路并进贼谅不能插翅而逝矣。至于招散胁从尤为急务。查贼党羽。多被势迫。永人即吾人也。顺而贷之。何必苛求。伏望　明旨颁谕、但其部下能擒逆贼崇明父子者、即准世袭宣抚。仍加厚爵两得者两分其地则内外四里百姓。皆感　圣恩之浩荡。而且恨贼之贻累、必争先効力以保身家而取富贵。何患夷氛之不靖也。至于樊龙围困日久、似亦不难破灭、但各兵方聚、帑金未到万口嗷嗷无计可措、今郊原千里、皆成瓦砾、仳离载道、号哭震天、若即欲征议派。是驱之从贼也。臣虑内虑外、苦之良同。非仗　庙谟、曷由克济、除谕镇雄乌蒙乌撒东川等府、各保爵土、毋听奸惑、及将解到各贼、审明正法、马匹器械、给赏官兵、死事并阵殁诸臣、失事州县、与退怯官员、及先后一切功次、俱行司道覆查确议到日另行具奏伏乞　敕下该部复议上请、亟催前发帑银、星驰解蜀、以济然眉、并行黔抚严谕安氏、勿听逆酋摇惑附和擅兵、仍勒限沐兵、作速前来剿贼、不、许借口退避、致误军机、庶逆贼合从可消、而官兵进取有赖矣、
　　选议将领疏【选将领】
　　据四川布政使司呈奉臣纸牌据叙泸道报称逆贼逃回之日、党众尚有六万、渡泸仅止一万、余俱溃散、崇明独卧一小、偷走茜草坝回巢等因、为照逆贼既归巢穴。势必纠合邻司犯我。若不见剪重庆断其犄角而宿重兵于泸合仁纳以待并剿则门户得以出入无忌且将复联渝州至于省城重地。向来无备今贼虽退尤慎防闲合行查议为此仰司官吏即便会同按都二司各道逐一查议重庆作何恢复、即今上东道所督汉土官兵之外、应否再添官兵策应、泸州合江江安纳溪綦江仁怀一带、系贼门户、某处应置兵若干、省城重地、应留兵若干、石砫土官告称愿复重庆、回司应否、留攻逆贼、逐一议妥、具繇报院施行等因奉此、又蒙廵按四川监察张御史纸牌照得时当叛变、正需将材、今照诸边及永州各处、一时并缺、万难久迟合行议补、为此仰司呈堂即便会同按察司作速查议各边员缺、应否就近升补蒙此移照按察司该本司署司事右布政使林宰看得奢贼遯逃、会合乘机追剿、但大兵未集、犁庭有待、各处要害、急宜命将把守、查得叙泸一带。泸州为贼咽喉。上而长宁高珙建武接壤镇雄十余处。皆羊肠鸟道。在在系贼出没处所。急当防御。原设叙马泸参将当循例增置以当正西一面。又合江当贼之北。上而仁怀下至落洪赤水卫綦江。皆贼必由之路。水陆兼通。若无重兵防堵。则贼牵制泸阳。而暗从北出。合江何以能守。播乱时原设有合江参将。仍宜急补以成叙泸犄角之势。第十军九帅。事多推诿。各路信地。俱当专听约束。方可齐一以责成功。今查得原任凤阳列衔留守今恊守南城范继道、名色把总今恊守北城薛来衍、此两员者、在城守能保障乎一方、在出征可决胜于千里、合无以继道题管叙马泸参将事、自仁怀以上至镇雄听其分布。以来衍题管合江守备事、自仁怀以下至綦江听其防御。其两路兵马各听提调、则官得其人、人得其官、可战可守、其以固疆圉而歼丑贼、大有裨矣、其员缺候事平日另议裁革等因、回复到司、该本司左布政使周着、看得会城简练营兵以为防。而石砫愿往重庆以恢复。无容复议外、惟是泸州乃奢酋出入门户。叙马通乎乌蒙。合建达于古蔺。而镇雄夹杂其中。箐险山高。夷多汉少。合则狐兔。遽难以夷而攻夷、来若蚁蜂、必须阑入而阑出则选能将、督劲兵、以遏泸州贼突之路、委为急着、查得南城原任浦口备御新加衔副总原议管永宁参将军范继道堪授以叙马泸参将、凡叙马建武一带之兵、听其约束、庶贼不能以精锐再出江安纳溪。蹂我内地。至于合江亦径由夹子口。直抵奢酋巢穴。上达嘉叙。下接重涪。亦委须一将一队为泸犄角查得加衔游击薛来衍堪授以合江游击、其江津綦江一带。俱听应援。考诸征播、蜀之东南、守城护饷、各增兵将、而今日事势、委当亟为设立者也、等因呈详到臣、该臣议照抗敌摧锋、固需将领、而分疆画守、宜设偏裨、昔年播乱。仅陷綦江一邑。自处贼巢之中。尚调各省大兵。增置将官若干人。方奏荡平之绩。乃今蔺贼蹂躏州县四十余处。东冲西突。全蜀震惊。葢以将领寥寥。事无专责故也。查得永宁一带与水西乌镇等处比邻、原设参将、久巳报阙、当兹逆贼狂逞、邻夷蠢动之时、则设偏裨以资弹压、诚不容缓、应自仁怀以至镇雄叙泸建武一带设参将一员、至于合江征播时设有参将、此地既为蔺贼出入门户、又当重涪上游、思患预防、尤宜备御、亦应设守备一员、各画地分理、及照范继道薛来衍、皆一时名将、在继道以酋乱入省。在来衍以随父还陕。经过成都。二官遂同在围城中。日夕登陴、分门战守、各一百昼夜、劳苦备极、今见在督兵剿贼、各拟事平优叙、合无即以范继道管叙马泸等处参将、薛来衍以合江等处守备管参将事、此二臣者、皆可防边讨蔺、用寄于城伏乞　敕下兵部再加查议、如果臣等所言不谬、覆请将范继道实授参将、薛来衍实授守备、各照信地弹压分理、仍各统兵剿贼、俟事宁另议改补、傥效有奇绩、破格优叙、地方幸甚、
　　会勘催兵科道疏【会勘催兵科道】
　　查得科臣明时举道臣李达谊激辽事、身请催兵、入蜀之日、意气甚锐、一片热肠、人所共谅、前抚臣徐可求莅任未几、促之东下、黾勉共事、分所宜然、不意逆酋久蓄异谋、突发大难、观其惨杀之日、而有伪号告示。张挂四城而永宁遵义俱于数日内。前后交发。则知二臣。实未尝激也。惟是勇于任事。而乏长虑郄顾之谋。急于践言。而少筹咨参酌之雅。变出异常、众皆归咎、臣等采据舆论、其失有三、从来用土兵必用官兵兼制二臣独持议不用汉兵一人。不知浑河之战秦邦屏虽妹嫁石砫。实忠州人。久在省城练兵。又有战将如周敦吉邓起龙等督之。故皆肯效死。非尽土兵之力也。乃众口力争。而固执不巳。故自建昌建武应募而出者则却之使返。逆贼崇明止发四千。又必欲迫之盈万。开门揖盗。祸所从来。其失一也。蜀中自来征调例无安家。二臣忽倡一兵二十两之议。葢因败衂之后。人情恇怯非啖以厚利。不肯勇往。其意甚善。然亦当度蜀之力量。能办与否及部檄减定十七两。计兵三万。需饷五十四万。虽有发帑之　旨。譬之画饼。人不肯信。乃欲以一月内尽皆应手。以致搜那捐借。处处悬磬。逆酋觇知空虗。其谋益决。公家未受其益。而桑梓先罹其害。其失二也。逆贼所与谋议、多系内地之人。二臣曾遣材官赴永宁催促。其不轨光景谅巳萌芽。即渝城一偶。犬羊丛集。肆彼野心。岂知国法。自宜蚤为体察、以防意外、乃明不炳于几先。身独脱于虎口。何以谢死者于地下。其失三也。至于伪扮抚臣之肘锁扬言土字之刺面、皆构贼奸人、造成套局、以混听闻、与二臣实不相涉、大抵慷慨任事之人、多少雍容、集思之度不幸而身与变会、遂滋多口、顾其身为　皇上耳目之臣、目击东方溃决之势、苟利社稷、惟力是视、意外之变、原难逆料、求全之毁、实有可原、臣等不敢曲庇、亦不敢枉其实也
　　报总督移镇辰沅疏【请补官发饷】
　　臣惟蔺贼之变、于兹一载、赖督臣张　为政、攻战驱逐、粗有头绪、而不意本年八月二十九日奉　命救黔、改镇辰沅、大斾一移、人心汹汹、窃惟近日事势。水西诸土夷。交起助虐。贼有翼虎之势、我当强弩之末。视之太易。为之益难。欲清蜀寇。必须会集各省。速救黔祸。讨播讨蔺安氏皆功□卒与俱败葢诸夷惟听命于水西水西帖而四省俱无虞也、蜀之救黔。必须由遵义。葢遵义距平越不过三站实水之左肘。蔺之后户。既断其交通之路。又阻其冲出之念。一举而两利也。乃遵义道臣经年虗位、新补命事赵邦清该督臣题改川北、尚在候　旨未任、虽经督臣檄乡官副使王景暂停廵视往监军务、乃自四月与臣相别、八月尚在南川、鞭虽长其及马腹乎、水西阿乌迷等数万众。业巳退去。乘人心未附。流离思返之日。命将激众。鼓行而前。新疆之势、可以复振。且咫尺平越。声息相通。水既惧逼。蔺且顾巢策之最急者也。顾此非可托空言。必须有将有粮。有精锐敢战之卒。而又总理分理。各专一局。庶可以委任而责成功。今三大将一遇害、二患病去矣、新委副将龙万化痿痪不起矣监司三奉差、五告病矣、独参政吴国仕入南川、副使李仙品札纳溪、监军佥事刘可训入长宁建武耳、此千余里内贼冲出大道有九。而曲径小隘不下百余处安能一一设防。况三边荷戈之士缺饷二载。数至百有余万。而见集江于战卒十有余万正当吃紧之会、绝无分银可支、报警告饥、纷如雨集、臣欲径趋遵义。则叙泸一带贼船巳成。皆谓臣避冲而就僻。臣欲专驻叙南。则东南下流。日夜报急。又谓臣图近而舍远臣自四月至今、每见推官冯凤雏求救之文、未尝不泫然流涕、而有心无力、竟不能庇、臣罪深矣、伏望　皇上敕下吏户兵三部、将臣议罪褫斥、速简才望前来任事、并选廉勇大将、立与限期、责成讨贼、至臣前请帑金五十万、伏乞　允发径解军前、务裨实用、楚中兑解饷银、仍令蚤解、内有分蜀二十万两、近奉　纶音、黔蜀通融、但蜀中勒兵候饷、专望此金为命、并乞　敕谕全解入蜀接济、地方幸甚、
　　恭报蔺地善后机宜疏【蔺地善后机宜】
　　先是臣切责五路将吏逼进龙场、擒酋扫穴、又虑酋党惧死负固、多方晓谕、令其遵　旨擒酋、建功赎罪、去后随有各路道将塘报官兵大至龙场齐人建功有差、降将胡世孝王继宗等奉谕擒获伪都督李远达蔡金贵及奢崇明妻安氏等、臣恐元凶未得、老师匮财、于是亲抵戎行、申严赏罚、道经大洲江而水安永宁与询问古蔺落红大坝新寨太平泸卫一带、皆膏腴地也、卫虽隶黔、土实在蜀今二酋造逆奉　旨征讨、臣与按臣并道将文武、不惜躯命、聚五路之师、费三年之力以有今日、虽二逆逃奔境外、尚未献俘、而蔺州疆土、业巳廓清矣、蜀自遵义郡县以来、不以得土为利。翻以养兵为累故谭及改流。辄多蹙额、但二酋造逆滔天。连年血战仅而得之。即欲仍置宣抚。将与之谁人乎。况永宁一块土。西自建武。东至遵义三面而环之贼欲动则无处不可阑出而我设防则二千里之遥最难照应譬如人腹人肘腋之间。去一虎可复进一狼乎。当　圣祖时天造草昧、西南夷无不畏法。故特就中设建卫所以通血脉。徒用牙错之义。殊少弹压之威。浸寻至于二逆肆恶横行、巳无天日、在蜀以为土司而宽其文网。在黔以为邻夷而置之不较。阴谋既久、一朝骤发、杀官戮民、不啻刈草、此亘古未有之变也、尚可因循苟且、不为长久计哉、以臣之愚。参之众论、咸谓当以赤水河为界、自河以东龙场一带。后来争执地界久而克定悉以与黔自河以西由赤水至永宁。悉以还蜀。就永宁城中设立道府。与遵义建武。互相犄角。则呼吸相应。声势联络。用以弹压诸夷。保护内地。计无善于此者。若当事以为　祖制不肯更张。则照黎平镇远之例。蜀自郡县。黔仍卫所。虽曰骈枝。亦无不可。臣不敢侈开疆之名以滋多事。但审地势。参人情似不得不出于此。惟听　庙堂之公议。　皇上之酌裁耳。至于二酋业巳无党无家入险远遯或旦墓擒缚或迟以岁月、通未可知、惟黔蜀唇齿、利害相依、屡据该省抚臣移会应援、臣巳发参将林兆鼎提兵一万、杀冲羿子猓猡等关、直入大分、该抚臣即留合营臣又行令总镇利瓦伊新搜箐事毕、再发重兵应援外独是蜀连年用兵、公私俱匮、库藏括而又括、钱粮惜而又惜、小民之仳离未复、膏血尽罄不戢自焚、最为可虑、臣忧心如惔不能朝夕、疆土既清、蚤宜确议、一面设法、将各兵渐撤以省民力、伏乞 皇上俯赐裁定、仍敕部院会议行臣等次第料理奏报、庶西南夷羿之地、奠安于万万年矣、
　　简兵屯守疏【简兵屯守】
　　臣行能浅劣、滥荷重任、适黔祸震邻、奉　旨恊援、屡接黔省督臣蔡复一手札移会春初举事、臣因各兵调集、一面檄各将本年正月二十六日誓师、二月十一日会兵大方、一面移咨黔督、去后、至二十七日、遵义监军佥事卢安世呈报到臣云黔省大兵巳檄正月十五日渡河奉黔督令二十七日会兵水西城、臣遂飞檄永宁一路镇道、毋泥前期、俱于正月三十日点发过河、至二月初二日据卢佥事塘报副总林兆鼎等□三日于白蜡坎、与贼对敌、贼势猖狂、我兵出奇分三路包截、将贼杀败、斩级三百六十三颗、又据大将利瓦伊新塘报副将秦衍祚等前进赤水一路、初五日至层台、有马兵杀手至海子大路来截、各兵奋勇对敌、斩级二十颗、生擒五名、坐营刘宗良等前进龙场一路、行至养马司、贼繇擂鼓渡河冲锋追杀共斩级三十余颗、溺水死者无筭、自是两路贼俱深避不出、捉获黔省溃兵王佐等、始知黔兵巳退、各将疑沮、未敢遽进等因、臣当檄各兵撤至赤水卫马铃堡两处屯扎、一面差人至黔省移问进止、知该省路苗蠭起、未能再进、臣思严兵待敌。巳匝一月。贼虽远避必有狡谋。该省业巳暂停。偏师未可深入。随于三月十二日、檄道将退还永宁。减汰新调。且耕且守。聊固我围。独是仰奉　成命、经营岁余、不能建尺寸之效、以慰　皇上西顾之忧、臣之罪于是无可赎矣顾□碌碌、所处实难、敢诵言而无讳可乎、夫奢崇明父子、虽未正藁街之戮、然党羽擒斩、财用罄乏、兽奔鸟徙、仰人鼻息、所恨者安酋原非戎索、甘为逋匿耳、臣稔知安酋原非劲敌。去岁犯黔普定。三战而三大败。今岁犯遵义。亦大败。夷之最骁雄。无如　仲贤罗奇。前岁犯古蔺。一战而擒斩。厥后倾巢犯永宁。又一战而宵奔官兵非畏之也。祗是一入其界。百径千岐。西南用兵难于地利既佯退以诱我。又扼险以邀我。高山密箐。倚木皆巢。深洞峭崖。无处非窟。重以阴雨晦蒙。罕覩天日。虽有智勇未免张皇。夫人能抟出山之虎。而难逐挺险之鹿者。形不利。势不便也。今日用兵。全为三逆。即杀贼数千百人而不得元凶何济于事此一难也。兵既深入夫运必不能前。采野无获。伏莽难防。无论利钝难知。即战而胜。黔滇不牵其前。贼并力邀截。必犯惰归之忌。此二难也。据黔督移约令蜀兵东出遵义。西进毕节。而黔专进绿广。是蜀环贼之三面。而黔独处一。又以水西城为信地。计黔省至绿广为程二日。繇绿广至水西城亦程二日□自泸州至永宁为程四日。自永宁至水西城为程九日。繇遵义而进。无官程可稽。然大约须六七日。多寡远近之数逈然悬绝。此又难之难也。夫蜀民之困极矣、马已竭而犹求、鸿欲集而无所、吸髓既空、揭竿欲起、外则建昌松潘、羣夷在在跳梁、内则屯戍各兵、嗷然待哺画地之饼难啖、无惠之法难振、如臣庸闇、实所不支、音马援平交广、狄青取昆仑。皆越二三年而始得贼首。当时未闻邻夷有如安酋之肆逆。亦未闻官兵直穷其所匿也。今日即不言战而言守。遵义逼近酋穴。酋岂忘情。永宁赤水。原非蜀卫。奈地当全蜀之冲。羣夷咸伺新附未驯。势不得不守。是蜀且新增二边稍有疏虞难杜窃发。臣所为日夜彷徨。寝食靡宁者也。顾臣不独为蜀忧。黔事难于蜀亦公论也且为黔忧蜀尚有民而黔巳无氏蜀尚能耕而黔久不耕无民。谁则为兵。不耕何繇得食。招募土司。徒滋骚扰之害。远候转运。更多刼掠之虞。计日而战。数米而炊。前跋后疐。其苦更倍。幸督臣蔡复一按臣傅宗龙皆赤胆劲骨、四应有余、西南半壁、自当廓清、但愿　皇上宽以岁月、大发粮饷、勿玩小丑而急挞伐之功、勿惜小费而掣任事之肘、务令完固根本、剪除枝蔓、足兵足食、一举而歼厥元凶、即蜀局且不劳而结。此不两待之势也。臣力草疏、据佥事卢安世揭报督臣蔡复一将移镇遵义、此扼贼项背。最得地宜。伏乞　敕下户兵二部速议便宜、推广饷额、专委任而责成功、战胜固巳在　庙堂矣、臣庸碌病躯、不称厥职、仰望圣明立议削黜、俾存残喘、高厚弘恩、衔戴其有极哉、
　　直陈黔省情形机宜疏【进剿机宜】
　　臣一介庸愚、荷　皇上重任、屡奉　旨责成条画、敢不矢庸竭驽、期效万一、自历黔境、乃知万山皆苗。独上下六卫。一线通道。迤西毕乌赤永四卫。久被酋隔。计省城归业者、尚不满五百家。败址残阡、萧条满目、祗有营哨各兵、畧为装点、该先任按臣傅宗龙以洎前督臣张鹤鸣、皆逐卫设兵。出据屯堡。迄今滇路流通。米不腾贵。实有攸赖。近日龙场六广干沟徉狼札佐等处、筑城数座。渐进逼贼。大剿矢见模。似亦粗立。但此战局也。城多则守广。势分则力微。酋隔河立哨。日夜眈眈。譬则骑虎。安能复下。曩所恃者。安其爵欲得官而效顺。今被逆彦逐入东川箐洞矣。海子峒民兵。居酋腹心。颇有牵制。今巳沦陷矣。入秋水涸。酋必四出大犯。此定势也、臣惟八年以来。局面屡换。或专言剿。而杀其献功之人。益致狂逞。或专言抚。而未张挞伐之威。酋亦不附。今日之策。在于以守为战。以战寓抚专讲致人之法。严为先事之防。将必求于摧锋。兵必期于用命。老于兵事之言爵秩太易。则精神全在竞赏提哨太多。则临阵反相推诿业巳申明备为订定。若墨阵纸兵谬居参赞之职。白衣游食。争夸轩葢之荣。此皆军中大蠹臣先从此辈破情斥绝。随遍历各隘。观其营垒。移平就险改近据冲。日取各将士较其膂力多寡。试其铳弩枪刀。三试而不中程者即行汰革李赞皇取泽潞禁报小功专取大贼非独制方镇用兵当如是也何况因零级以激他变哉其地方最为害者在于零星小功缘各将坐耗廪饩。无可搪塞。有虗报贼级。而杀顺苗以送验者。有一将巳经抚定而一将乘隙掩杀者。有本来。投顺。而诡称设伏缚献。骈首就戮者夫环黔皆苗安能尽杀御以威信总是良民况六卫腴土尽多。全赖此辈耕垦。惟是杀不当罪。事每失信。遂致勾夷生衅。叛服不常。臣三令而五申之。逆则必剿。毋纵恶以养奸。顺则共抚、毋此收而彼杀。肘腋之间。安静妥帖。然后一意图贼。募耕垦以资粒食。悬赏格以广招徕。戮讹匿以定烦嚣。省差遣以绝需索。清邮递以节虗费。把兵精勇者。悉收之降将有才者参用之。任忠实之土司。选屡胜之弩手。用一将。必求当一将之才。养一兵必期得一兵之力。日夜孜孜。不敢迨遑。按臣苏琰、与臣同心、持火攻秘方、亲于公署督造、试有奇効、一切指挥、风行雷厉、司臣朱芹等、道臣张允登等、皆拮据劻勷。不遗余力。倘粮饷获敷。三方毕会。臣自当亲率将士。直捣长驱。若其势有可乘。机难明布。用奇迭出。惟力是视。固不敢孟浪以蹈前车。亦不敢优游而稽　天讨。蠢尔小酋、伎俩有限、安位一騃竖子、夷汉相猜、各目争政、正夷运告终之日、仰仗　皇上威灵、一二年间、或可灭此妖氛、以少靖疆圉矣、
　　□请四年新饷疏【兵饷】
　　臣自二年三月抵黔、查部拨饷额、实满百万、及安位纳款臣于三年、止请四十二万、蒙户部覆奉　明旨、亦依此数、但内如楚蜀恊济、及上府额派银、共七万四千余两、乃十八卫营哨官吏各军、月支折俸、又铜仁新增兵饷并于内支给、况土府银米向来不纳、至若粤西折兵银二万八千两、塩课银六万五千两皆未有解、故昔年止欠饷九个月、今缺一年矣、臣思疆圉多故、物力艰难、敢不加意撙节、但审时度势。黔兵之不能遽罢者。有三。夫安位虽云帖服。然在我之藩篱宜固。神气宜张。臣扼河筑城列兵守险。葢以守寓战。非以抚弛备也。夷狄犬羊。亦何常之有。虽怀以德。当示以威。是兵之不可罢者一也。安酋之叛。皆内地苗仲。杨酋作乱亦专用恶苗分头济恶。酋得汉民犹驱为奴隶。而苗则恣意惨杀。曾无遗种。今兵革既停。依然不纳粮马。腰间所佩。皆安酋伪札。若不乘此兵力。一清余奸。黔患终难消弭。且其窟深箐密。动需岁月。去年五月内、总兵胡从仪率参将陈谦、尹志道等、攻狼坝峒之贼、三阅月而始得贼首。十月内、林兆鼎率副将王国祯、杨正芳、参将陈谦等、攻摆金卢山、亦三个月而得贼首。至于火烘司各贼、虽连破七囤、而副将商士杰、参将范邦雄、除岁未得撤师。近日又议九股两江之役。此兵之不可罢者二也。查黔自酋乱除新添平越以至平清偏镇。止因征调转运。与夫驿递夫马之累。逃徙几半。然犹可言也。若是龙里起至省城。以逮上六卫。西四卫十亡其九。今省卫居民几及千家。亦多五方客民。其在野外者。旧巢故垒旦不能葺。而欲其处新扩之疆。成率然之势。将以何人应之。故不得不留兵。给与闲土。诱以开耕。因而设哨联络。时加训练。振扬我武以销逆萌。此其不可罢者三也。计曩时兵六万有奇。马三千七百匹有奇。臣今一面简阅。一面减汰。见在兵共三万六千人。马共二千匹。用以周防千里内外。聚之若多。分之甚少。业令诸司议定那恊济二万两、养总镇标兵二千外、计三万四千人、岁该饷银三十五万两、计无所措、臣见在清丈新开疆土。业与诸将约每年以新土所出抵饷二个月俟丈完另议大约数中可减七万两。除粤西折兵银听解充辽饷外。其盐课六万五千两。巳奉　明旨。四年停止。不敢再乞。惟祈于湖北湖南长宝衡永辰常郴靖八府州属加派杂项内拨二十七万七千两零。以济黔省。其各属州县。有以别项预为动支者。务须俌足。俟数年之后。封疆诸事。一一告成。生聚教训。渐有胜势。然后议裁议减。庶无后艰。再照黔发援兵一千二百名、查各省通例、皆系自给月粮、但黔中事事皆仰藉于人、与别省原自霄壤、况楚饷巳减十之六七、旧欠征去一半、臣发援兵三次行粮犒赏、尽于月饷取给、再欲解饷赡兵、势实不能伏乞　皇上敕部酌议、　允臣所请封疆幸甚、
　　皇明经世文编卷四百八十六终
　　皇明经世文编卷之四百八十七
　　华亭陈子龙卧子　徐孚远闇公　宋征璧尚木　李雯舒章选辑
　　董云申士开参阅
　　朱司马督蜀黔疏草二（疏）
　　朱爕元
　　疏
　　列城善后建卫世守疏
　　分界酌议黔蜀两便疏
　　回奏新旧田赋疏
　　查明蜀省二界疏
　　水西夷汉各目投诚措置事宜疏
　　列城善后建卫世守疏【建设戍守】
　　黔中地瘠无粮不难于无险可据而难于鲜戍守之卒然事屯筑据肥饶而又以威信抚御诚治荒服之要策也
　　臣惟边徼虽安、不可忘战、制夷之法、必先内固、水西自河以外。六目九司之地。亦颇广衍。业巳悉入版图。大渡要隘。俱筑建新城。列兵据守。既有扼项附背之势。当为深根固本之谋。从来人土财用。原自相因。参据众议。必须分本卫所。责成有功各将。久任世守。不惟鼓舞激励。用为酬劝之资。且因以劳来安集。永杜窥何之渐。请备陈之、安酋地方。中有河一条。安庄与普定适中之所。为三岔。众水至此。始汇为河。织金卧这等酋。皆由此出犯。臣于三年四月内、牌行参将范邦雄、在地方铁王旗筑城一座、距安庄九十里、普定六十里、距河尚十五里、建高寨一堡、另设山京下窝。化处蒋义架底五哨以环之、由铁王旗迤北与平坝卫相对为思腊河系应擦阿奎阿傀等各酋出犯之路。臣牌行游击金良田。离平坝西三十里、地名乐平、为三路总隘。建城一座移兵屯札、又都司佥书任先觉、率里民于七百房延河筑一石堡、离乐平又四十里、由思腊而北为簸箕陇、又迤北十里为鸭甸河、又迤北三十里、为鸭池河、此则各酋会聚出入之大隘。与威清卫相对、隔一百四十里、崇祯二年六月、臣与御史苏琰、查此一路、群贼如毛、先于距威清六十里干沟地方、督副将杨正芳、一面驱杀、一面建造石城以便驻师及后过河战胜、臣因与抚、撤出各兵、札于河上、总兵林兆鼎、率同杨正芳、陈谦彭应魁袁可成覃载勋等、各将兵于鸭池河岸上分定丈尺、建城一座都司佥书任先觉、亦于簸箕陇建□一座、皆上据高原。而下瞰长流即一苇片刀。无不□然者自鸭池迤北三十里为大索桥、乃各贼暗渡之所。巳建一石堡、又迤北四十里、则为六广、此酋千百年通省官道也。天启六年、该前任御史傅宗龙、行副将今升总兵官王国祯建札佐等处五小城又崇祯元年前任督臣张鹤鸣、会同廵按御史陆献明、行本官建龙场大城一座、题奉　明旨、命名敷勇、臣履任后、与御史苏琰、酌审地势。去河尚远。仍牌行王国祯责成将官方国安刘镇藩、于六广河岸建城一座、又于迤北三十里虎场地方建城一座、以防暗抄。自此迤北三十里为黄沙渡、臣行袁桂芳于九庄地方筑城一座、距渡可十里又迤北六十里为明家渡、先是崇祯元年督臣张鸣、行参将牟文绶建城一座、题奉　明旨命名息烽、臣阅其矢见制稍狭。行参将牟文绶展拓。工未竣而奉调入卫。臣行袁桂芳同守备牟海奇修筑报竣、今年二月又于乌江口渡口筑一小堡、过此河皆遶蜀境矣。以上各城如敷勇铁王旗干沟俱九里三分。高二丈。鸭池息烽俱七里三分。高一丈。八尺。六广六里三分。高一丈六尺。虎场九庄簸箕陇乐平札佐俱三里三分。高俱一丈五尺。内外用石包砌以上皆在酋地控制河岸用以防边者也贵州省城向苦湫窄。居民多在北关。酋变将积聚尽焚。以致大馁。臣行王国祯杨正芳陈谦彭应魁张舜龄孙志学袁可成覃载勋等共筑新城一千丈、添造三门、广顺州无城、向苦贼害、三年二月内、行屯田都司孙志学、定广守备蔡绍周、署州事都事马登仑、新筑石城一座、洪边开科地方、该河防道佥事沈翘楚、亲督筑石城一座、又安南普安二卫地方、该参政朱家民、督率各将前后筑新城十一座、此该防盗贼窃发用以内固者也迤西四卫除永宁卫城堞无恙、毕节卫安酋代修、其赤水卫普市所摩尼站多被毁掘、该道参政郑朝栋会同总兵许成名督。各将从新修造、用以联滇蜀而驭夷通商者也以上各城。木因于箐。石因于山。采取扛抬。则因之兵力。惟木石二匠。砖灰二窑。颇费价值。皆各将捐赀督兵。拮据其效。臣与按臣。或助工费。或犒工匠。俱载部册。为费颇省。臣据各将报到工次、恐其苟且搪塞、于今年正月初八日、自省出廵、南至普安北至乌江、遍历查阅、至二月十七日回省查验所报俱符、中有未建月城、与丈尺稍不合者。摘出修补。今四月内陆续具报到臣、该臣看得城垣立则屯札有区。田土辟。则粒食渐广。与酋相隔。近则一河。远亦不过数十里。　息易闻哨探联络若守之俾无失坠。定无意外。惟是各将劳苦十年。无不勃勃各怀出谷之思。臣惟久任。屡烦　明旨、重地须用宿将、近日兵部推用王国祯为总兵、不惟　地相宜、且见功苦得酬、将士暮气、划然一开、此亦鼓舞责成之大关键也、所有各款事宜、具列于左
　　一设建卫所、查得通省新城、如安普十一座、广顺开科等处、皆系内地、祗是整顿旧日营哨、因垒为守、不烦更置、惟沿河自三岔起至于乌江内如鸭池敷勇、各宜设卫、铁王旗息烽各宜设一直隶守御千户所、敷勇则以六广虎场九庄乌栗为四所、札佐小索桥凹绞设为三哨、鸭池则以大索桥簸箕陇干沟乐平为四所、七百房安家桥麦城设为三哨、铁王旗则以山京下窝化处蒋义架底设为五哨、息烽则以乌江明家渡落邦开科设为四哨、大小相权。如臂使指。无事荷臿而耕。有警一呼可应。为长久计似无出此。伏候　圣裁、
　　一久任世守、查得沿河一带、向为酋地、今俱各将戍守、应增新缺除兵王国祯外、如鸭池副总兵杨正芳、安庄副总兵商士杰、铁王旗参将范邦雄六广游击方国安、初守六广今调犭羊狼游击刘镇藩、乐平游击金良田、九庄部札游击袁桂芳、簸箕陇佥书任先觉皆应责成久任、内范邦雄应加副将、方国安刘镇藩应加参将、袁桂芳应与实授、敷勇鸭池宜设指挥各三员、千户各六员、百户各十员、铁王旗息□宜设指挥各二员、千户各四员、百户各六员、择其劳久功多、且专任版筑之役者、容臣酌议叙题世守、再照九司尚存其三、如养龙司土官蔡启东、底寨司土官蔡应吉、垂西司土官杨光绶、家口俱被杀虏、或无助逆实迹。应照播州袁初袁切事例。改为世职副千户。附入息烽。其产业悉听照旧管业。庶省此赘痝。且便控制。伏候　圣裁
　　一监临提调、卫所既建、将士碁布。则势易相畸。而力亦易分。如总兵官王国祯、整饬沿河一带、奉有　明旨、如责成驻札龙场、时时廵历经理外。中间统驭查核必藉监司、如沿河廵视、兼理屯田、此河防道责任、然官系添设、未必久任、如鸭池铁王旗一路、应隶威清安平二道、敷勇息烽、应隶贵宁毕节二道属威清安平、则安顺府为提调、属贵宁毕节、则贵阳府为提调、各有界限、庶便责成、伏候　圣裁、
　　一官俸兵食、卫所既设、土地亦辟、添官必资俸廪、设戍必需口粮、相应即以地之所出。收取为用。今计沿河一带。地尽广衍。惟是各将士从去岁至今。甫息水西之役。又有狼峒摆金火烘两江之役。未遑开垦。近日又抽援滇省。故未能一一清楚。大约二卫二所安定之后。祗可用兵万人、计旧例一军授水田十二亩、旱地六亩、今应照　二祖成例、量宽之、俾足自赡、其各官俸廪、亦就中取足近日见兵除下六卫、省城并安南普安二卫外、沿河一带几及二万、自此地可渐辟。兵可渐裁。今方寓战于耕。后可即兵为军。其田见在清丈。地方豪强侵占影射负固不明者、容臣一一以法惩之、伏候　圣裁、
　　一更易新名、二卫二所之地。经臣亲阅二遍。公署街市虽云草创。亦可栖止。街市团集。多者千余。少者亦有数百家。生聚日久自当改观。如敷勇息烽于襄连云有嘉靖氛恬波奉肤、俱蒙　钦命新名、今如鸭池铁王旗乐平车巳沟簸箕陇六广九庄虎场开科鼎站阿机尾洒定头小龙场亦资孔、乞请　皇上俱赐新名、改易耳目、一振僻陋、其二卫应设经历各一员、二所应设吏目各一员、臣巳行各将、俱草创一署、合敕吏部选授、伏候　圣裁、
　　分界酌议黔蜀两便疏【黔蜀分界】
　　窃照黔之迤西四卫、曰毕节、曰赤水、曰乌撒、曰永宁永宁卫与蜀各永宁宣抚司联界。犬牙相错。向来彼此相安。未有争者。自奢酋作难。先将黔之弁绅士民。恣行屠戮。然后四出犯蜀。其幸脱者。或入箐峒。或被掠买。或逃入乌蒙镇雄。十年以来。不见天日。今幸事宁。稍稍还集。流离琐尾之状。有不忍见者夫哀鸣日久、谁无安宅之思、黍离可悲、宜与生全之计、顾此卫为黔蜀合缝之区。若事不两利。情不交畅。则措处失宜。纷构环起。非大公之道。长久之术也。总惟照　祖制以清界限酌近势以定矢见画、俾恊于情而当于法、则彼此自可相安、而地方庶可巩固、臣不揣愚闇、谬列五款于左、统祈　圣鉴、
　　一黔蜀界址查黔之永宁卫。设自洪武四年。屯田五万三千二百九十亩。其余皆为四川永宁宣抚司之地。旧制宣抚司城垣衙署原在城外。后因宣抚梗法生事。议迁城内以便弹压。自是宣抚司各夷与蜀人多相杂而居者。今黔蜀纷纷互争、甚至假威权以恣虐、嗟此孑遗、多有不保生命者、近阅邸报、吏部巳升有永赤同知蒋之芳、合责成本官到卫、臣移会蜀中抚院、委府佐一员查旧日街巷、自辛酋以前为率、唤集父老、将街址逐一踏勘、某为黔某为蜀、某为宣抚司、各查出原住周围丈尺、取各认状是黔还黔、是蜀还蜀、则公道昭、而人心自服也、
　　一蜀镇驻札、蜀之幅员最广设立总镇。原无定所。惟地方用兵。随处屯驻。如松潘越隽遵义建武、皆有旧驻衙署。今奢贼既歼、水西就抚西则普市牟尼赤水。南则泸卫建武。交错相环。永宁一块土。反在腹里。查此卫系黔省按臣出廵考察、与提学道臣考试驻札之所、今此弹丸地、武士若林、布满街巷、黔之军卫士民、曾不得聚庐而托足焉、夫以全蜀之大。决不宜驻总镇于黔卫。查自永宁至泸卫伍十里、繇泸卫至建武九十里、相距颇近、论形胜则建武扼控诸蛮。最为要害。旧有衙署。亟宜移驻。即不然则泸州卫、或城外宣抚司旧基、皆可驻镇、惟将此一卫仍归黔辖、庶疆界明白、而流移或返、此似不待再计者也、
　　一川贵参将、查永宁卫原设迤西参将一员、统束卫所各军以资守御、及后改为川贵参将、两省交辖、除黔用卫所各军外、蜀以镇远营兵轮番拨防、奢贼发难时、参将久缺、新推万全、尚未履任、以致纵横无忌今川贵参将武声华、反移驻泸州卫、旧制尽失、且黔中卫所各军、分屯归伍、谁为管束、相应仍照旧制、移驻该卫、督修屯政、严行操练、兼饬蜀中防兵、以修武事、庶几事有专责、势可两利也、
　　一四川叙马泸道驻札、葢四川之有叙马泸兵备副使、原用以整饬兵防、保固边境、兼制镇雄乌蒙乌撒东川四土府、责任綦重、守道已驻叙府、廵道巳驻泸州、独叙泸兵备、向驻长宁县、今复移驻叙城、相距建武永宁。为期五六日。最属不便。曩者永宁宣抚司弃为外夷。蔑有弹压。以致尾大不掉。今蔺土内外既入蜀之职方。自应就近统理。合将叙泸道署。移入永宁卫宣抚旧基之内。其于建武泸卫相距不远。既便饬兵搜乘。兼可镇夷销萌、似为妥便夫总镇则议移而兵道则议入者葢文臣法纪清肃随从稀少军民咸有依戴彼此自可相安也
　　一宣抚司内外四里、昔年攻入永宁、奢贼父子遯走时、臣未经履亩、审据降目、并蜀人习蔺事者、俱云奢贼地有内外四里。外四里地多平原。与江安纳溪泸州合江仁怀壤界相接。向来俱蜀人佃种。照额轮租。其内四里与水西接壤。多荒山险囤。惟古蔺州稍有腴土。俱系各目分管。奢贼责令轮当驿马。蜀人曾未有至者。是时余孽未靖。兵革方兴臣因其旧习。以外四里开屯赡兵。以内四里分给降将。参据众议谓有三善。藩篱要害。人自为守。一也。兵部题奉　明旨赏格颇侈借土酬功不烦另夹贝荒□用兵目□随俗。二也。效忠者、即给土授官。俾诸夷各把。日后具有榜样。三也。各将如罗乹象仗义解围、擒斩鲁仲贤等、甚至贼当阵脔其妻子而不顾、罗京周杀逆寅于险箐胡汝高先赴义于成都、又毕应台鄢价王心一罗甫宋武张令等、听刘养鲲之招、仗义擒凶、共出死力、皆悬望酬赏、以彰大信。今准四川抚臣张论移会疏稿、深筹熟筭、欲建长官司俾令世守。业有确论。其经理创始。臣实首事。不得不述其槩。至于近日时异势殊、道镇持议或有异同、又当随时斟酌、务求长便、臣已在局外、合应专听四川抚臣、与按臣酌量处分、不必以臣议为据也、
　　回奏新旧田赋疏【清屯田】
　　准安平道副使杨先芳、查议得黔省自遭大难、军民杀戮之余、或留虏庭、或避别境、不可谓非流民也、迨抚定以后、有自水内送出者、有自他省旋里者、似巳强半复业、惟是十年音信虽杳、而当日生齿甚众、或仍有未出未旋者。悬以望其指归之日。则预讲所以待流民者。诚急务也。查沿河新屯一带。地土广衍。芜蔓最多。或有官兵不能尽垦者。量留少许。以俟归鸿许其开穵成亩。宽以十年。方议起科。异日即为科田。岂惟孑遗有资。即屯制亦相仿矣。至于黔省额军、承平不如国初、叛后不如承平、近查缺额官军、数可槩见、乃议者曰、议勾补而隔省辽绝。缓不济事、矧勾一军、多一事之扰。而黔省且不胜勾也。惟是加意招徕。似为实际。而上焉者不胜其抚摩。下焉者又不胜其薄削。正额不巳。继之杂派。耕耨未毕。呼之扛抬。甚且清屯一番。徒委瘠薄。而膏腴无恙。故不曰清粮。而曰加粮。葢田则犹是。而粮并之。就其常谭。可知夙弊矣。夫卫所各官、方斧方刀以树驱军之帜、则聚者难保其不散。而散者可令其复聚乎。欲令旧军归伍、请自慎选卫官、而正巳率属、鉏奸厘弊、即本道亦有不能辞其责者、等因、又准总镇王国祯手本、前事该本镇查得黔省夷多汉少、缘通一线之路、置卫设军。虽以汉制夷。则始有军而未始有民也。渐次开辟。类皆楚蜀江右商旅流寓之人。垦土为业。未尝输赋。与土司苗夷杂处。叛乱之后。殒命于干戈者。十去其七。故谓之绝田。而余烬孑遗之民。尚霸之以为巳物。其无流民复业可知也。其所谓军者。类皆杨粤楚豫之人。抽调戍守。屯有常额。与苗寨相错。或单丁故绝。或兵火逃亡。十存三四。故屯多抛荒。勾之则隔省辽绝。竟不能补伍。即有招复。难敷旧额。其无屯军归伍可知也。故绝田则应给兵以耕而抵饷。荒屯则应招徕开垦以赡兵。以土地自有之利。养守土卫民之人。渐成土著。兵农合一。是在文武将吏、设诚力行、如本部院所谓清屯田、练壮军、与之题升加级、查贼绝并科田、以备迁升行取者等因、各回复前来、该本司覆勘相同、前因呈详到臣、该臣查得黔省自抚西酋之后、军民渐次复业、臣与文武诸臣、勉求绥辑、分出新屯旧屯科田三项、蒙　皇上就臣疏穆然深念、仍恐流民之未归、各军之失伍、覆载弘仁、洞彻万里、臣虽衰庸、敢不効末议以佐德意、该臣等看得原疏所开绝田者必其一户尽被屠戮。始谓之绝。若户丁尚存。与在逃新归者。即入科田之列。其有士绅在外。即未归而先求田者。查府县有册案。亦即给之。若其来归而原无业者。则如道臣杨先芳所议将沿河旷土随便给耕。但恐其不就招徕。断不忍绝其生计也。至于各军在承平时。已失　祖额十之五六。乱后更不可问。若拘清勾之例。止益追呼之扰。不胜扰。且不胜勾也。计惟有清查屯额为吃紧第一义葢军虽缺而屯固在。按籍而清其原屯。按屯而查其亩数。不问是军是兵是民果精壮愿耕者。即听注册服业。兵耕之。则除其月饷民耕之。则轮粮赡操。兵与民即军也。军归而耕之总期填实户口何拘伍籍有一军可省一兵。军即兵也、以屯为招局课耕而不拘其籍以耕为实着与业而不世其伍只求人人精壮。处处垦辟。人壮则耕战守。呼应自灵。田垦则军兵民。于陬皆裕。处此荒败之区不得不为通变之计。二三年来、如龙里贵州贵前威清平坝普定安庄安南普安等卫、俱被残破。共集军九千六百九十七名、都匀平越新添清平兴隆等卫、黄平一所、虽未残破止存军三千五百八十一名、迤西永宁毕节赤水乌撒四卫、普市一所、残破更甚、巳招回军三千四百六十名、业经不次申饬、先将各荒土查清在案责令各官设法招徕、务令七分在屯三分入操、每岁年终以开垦之多寡、为官评之殿最仍应需之岁月、渐渐生聚、非可以旦夕计功也
　　查明蜀省二界疏【水蔺地界】
　　一曰遵义府沙溪地界、遵义道按察使卢安世、毕节道副使王台彦、总兵官王国祯、会勘得遵义之有沙溪、天旺里也、在平播时、巳定、乃水西哓哓其词、必欲以万历年间李察院之疏为凭及简阅原疏。夫亦何尝不明。疏内有遵义县清潭沙溪等里字面又云自渭河至沙溪场陆目之地令水西照旧住种认粮等语、乃知同一沙溪。而一河为界。在东为里。在西为场至彰明较着矣。旧时水蔺相争其地时□水时属蔺要当以原界为凖天启初年。水蔺交叛遵义孤悬人民逃窜、彼时府城尚失守。安问沿边一带版图哉。沙溪督亢之地、鞠为茂草、一望无烟、以故苗民荷插从事于遵民弃而不耕之地、日复一日、遂聚庐而托处焉非既抚之后设立边将。敢横行驰骋。深入内地占据也。迨崇祯三年。抚局巳定遵义设有沙岩等七隘。可恃无恐。旧民自远方逃回者。各寻故业。则沙溪巳为夷民奄有矣问之水西、安位以一孺子蒙不晓事、全凭目把主使亦如人家少孤之子、父祖所遗山畔田界、全未口授、是邻是巳、亦乌得而知之、前此之执、吝不退、无怪其然也、崇祯六年奉　旨清界、黔蜀督抚两院从实回奏、奉有　明旨、责令退地、今三职奉两省四院宪行、于七年四月初十日、抵遵义府亲履镇南隘沙岩营、沿河一带、唤集旧日里民逐甲清查、水西安位、亦差汉把陈国基、随道镇往勘巳晓然于顺逆之形、向背之势、噤口无说矣、忽有水西头目小乌谜者、水内之雄、百夫之特、偶有憾于安位、闻有清界之举将沙溪天旺二里数年不明之土、负册以献开载甚明、一时负固寨苗闻道镇既至又闻阿乌谜投册、难以含糊各各震恐、不烦驱逐、奔突窜伏、惟其啄矣随将沿河、一带立碑七座、西水东遵界限分明。从此以往遵义旧民。可以复业。而每年一千有奇之粮不累、别里包赔。可了数年未结之局矣。然而职尚有说焉、遵义今虽新疆、原属播土、巳非腹瑞安盂之地而沙溪一带、又隔府城三日、与夷为邻、万苗环堵、如蜂如蚁即如清界一事、烦　圣明天语谆谆、黔蜀两院、舌敝颖秃、飞檄如雨、数年尚同筑舍、直待两道一镇穿箐冒险、拮据念旬、而始帖然、第道镇为　朝廷清界。不能为遵义守界。万一道镇来而遯。道镇去而复来。彼众我寡。彼近我远。彼强我弱。将奈之何是必严谕沙岩镇南诸将。操练兵卒。摩砺以须。防卫耕民倘有越界侵疆。占土者。奋勇截杀。不得以坏抚局为名。偷安巽懦。借口卸担。庶狡夷割断觊觎之心边民得受清宁之福。西南不拔之基。永奠于今日矣。等因会详到臣、该臣看得水西有沙溪场、遵义有沙溪里止以一河为界、遵义府因地方隔远、且遭兵火、久失清理、以致杂苗混占、拾有五年、即安位幼穉、通未之省今两道一镇、穿箐履险、亲行躧勘、经二旬而始得条绪、各苗闻风、俱各遯避、立石七座、界址巳明、又据遵义道臣虞安世、报称定界之后五月初二日西目小阿乌谜、将逃将游朝柄父子、自火焰峒内擒解处死具见效顺以后责成隘将、严饬于陬、自无他虞无容再议者也
　　一曰龙场坝水蔺地界、查得龙场者、乃水蔺各寨之夷。每遇辰日聚集交易之所。迤南为正西里。迤北为以腻里。先年自奢崇明龙授宣抚。即与水西奢社辉争此二里。屡屡雠杀。该两省抚按各臣具疏、该科参部覆内开为照水蔺相构、各执一方、据黔蜀两抚疏陈颠末、详哉其言之矣、顾黔蜀之处分、微有异同、则水蔺之纷争、终难结局、故自黔抚言、奢寅不宜争正西以腻之地、致起衅端、并胪列其诸不法状、而欲革其袭替、以及其父崇明之冠带、如此、则社辉之计遂矣其何以服永宁之心乎。蜀抚言社辉不宜假崇德崇险之名、紊乱宗派、以阴瞰其爵土、而欲将正西以腻二里查非赔偿、不论管业久近、断归蔺州、如此则奢寅之欲足矣。其何以塞水西之口。此科臣所谓两抚之处置。皆未得其平也。今照两抚并按臣疏、佥谓必须勘明地界、以杜后日之争端、夫天下无悬断之事、则勘之诚是也、但以腻、正西之地。在水西自社辉始侵占者乎。抑自社辉以前安氏所久据者乎。在蔺州自崇明始被占者乎。自崇明以前或赔偿或侵夺者乎。此则不待勘而可知者也。傥自社辉近日所侵。自崇明近日被占。则蔺州守土。自应还之蔺司。若侵占不自社辉。被占不自崇明。则各令照旧管业。不必以久远之事。又开一番争端。所谓以不治治之者也。亦何待勘哉。科臣谓不索于尧臣未死之前以此诘奢寅、应无词置对矣、等因、万历四十六年内、兵部覆奉　神宗皇帝圣旨是这处置水蔺事宜俱依拟行其正西等地、着该抚按官即与查明管业、不许互构争端、钦此、钦遵在卷、查此案巳刻载蜀志、则其地明属水西矣、但水西始虽力争后忽和好。仍将此地安插蔺夷。与本部诸夷交错而处。及奢崇明父子败遯、则专以龙场克仲为窟。水西不惟不问。且竭力护之。臣每遇汉把诉辨辄责之曰既系尔家故土、何以有蔺夷、蔺夷所处、即是蔺界、各目亦自语塞、今据蜀省所执、以克仲坝为蔺界臣查有蔺夷奢宏见住此坝即此是界、亦最分明、外如正西沔阳白兆岩上岩下等处俱有蔺夷住民无恙、则原日旧址、固尽在无失也独是龙场克仲等处、深入夷穴、开辟以来。曾无汉人得住自。天启三年臣因追拏奢贼、始发总兵官利瓦伊新、并副参林兆鼎王国祯谭正修等、亲入其地、俱云此地距大方只六七十里。离永宁实有六日。山峻箐深。不产稻谷。旁有滑石峒一种羿子、天生狞恶、如蚁如蜂、即水蔺不能制、多弃为瓯脱、臣惟御夷之法。治以不治。既来则安。不使再开剿局。且水西业巳纳款。岂残蔺尚敢负固。每每持议、欲四川总镇差官、带旧日蔺目过河查明蔺夷住址俾照往例纳款认粮、毋许凭陵、则界限既明、而葛藤可斩、乃总兵侯良柱并叙泸道臣常任贤持议必欲于龙场坝设将添兵、抚臣刘汉儒据议移咨商之于臣、臣窃以为不可、公处西事令以因俗省事为主大抵守边者扼险。未闻入险。此地枕在夷穴。四面孤悬。限隔一河。不便接应。据议筑城守渡。设哨转运。捐有用以事无用。无论经费不赀。且内激蔺夷穷兽之鬬。外挑水西扼吭之嫌。衅端一开。未易收拾。昔年四川抚臣饶景晖、欲差一官住龙场坐镇、黔抚臣张鹤鸣、上疏争之、具有成案、臣虽衰庸亦有血性、岂敢不图疆理而苟且塞责、但考之成案、质之舆论、处置之法不过如此、疆场利害、理当畅言。未敢创可喜之谭。以酿无穷之害此臣迂愚之见。与蜀相左者也。
  </div>
  <div class="pagination">
   <a href="皇明经世文编_page164.html">
    上一页
   </a>
   <span>
    ...
   </span>
   <a href="皇明经世文编_page160.html">
    160
   </a>
   <a href="皇明经世文编_page161.html">
    161
   </a>
   <a href="皇明经世文编_page162.html">
    162
   </a>
   <a href="皇明经世文编_page163.html">
    163
   </a>
   <a href="皇明经世文编_page164.html">
    164
   </a>
   <span class="current-page">
    165
   </span>
   <a href="皇明经世文编_page166.html">
    166
   </a>
   <a href="皇明经世文编_page167.html">
    167
   </a>
   <a href="皇明经世文编_page168.html">
    168
   </a>
   <a href="皇明经世文编_page169.html">
    169
   </a>
   <a href="皇明经世文编_page170.html">
    170
   </a>
   <span>
    ...
   </span>
   <a href="皇明经世文编_page166.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
