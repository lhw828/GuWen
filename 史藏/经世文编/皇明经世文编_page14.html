<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 14 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 14 页/共 172 页
  </h1>
  <div class="content">
   弭灾疏【弭灾】
　　臣等尝闻天心仁爱人君、莫大于发灾变以谴告之、尤莫大于出妖孽以警惧之。无非欲人君修省过咎以修德政、钦崇天道以保天命、变祸为祥、转危为安也　皇上嗣位以来数年之间、灾变迭见、臣等忝职近辅、不能少裨德政之万一、覩兹灾异、惶惧寔深、谨陈愚见、条具数事以闻、伏望　圣明采纳施行
　　一节财用、夫货财军国所仰、不可一日无者也要在樽节用之、苟或侈靡妄费、则府库空虚、倘遇兴师动众、何以赏稿旱涝饥荒、何以赈济、近年以来朝廷货财、多为下人侵耗如哈密等处、番人来京、俱带玉石。被细人诱引。先将次等者进贡。存留一等者在后。计嘱铺行人等。多估价值卖官。规取库藏银两。又番僧授职。在彼土管事者。例该给与印信。使钤束抚化乡人。近来近京间住者。往往自都纲禅师。升至国师佛子法王等职。一槩给与金印信图书。前任所给者。悉自收留。其有病故所遗者。徒弟人等。亦擅收藏及后承袭又求造给。侵耗货财。乞勑甘肃等处廵抚等官。今后哈密诸番来京带有玉石。责令通事谙晓玉石之人。辨验等第。一等者计数封号装盛送京。次等者许其谅卖盘费。其余悉令在彼货卖不许一槩带来。沿途扛运。应付艰难。如违许廵按分廵等官。径自拏问。番僧升官职印信。止许留见在者。其前任及病故、遗下印信、令各该部查收、以后有新升职、不系本土管事官员、复请给者、许该部该科参奏发遣、勿令在京生事纷扰、如此庶事体得宜。财无妄费矣。
　　一却贡献、葢人君一心、攻之者众、倘一留心于玩好、则下人搜远索而贡献者、其弊将不可胜言矣、洪惟　皇上即位之初、不急之务、一切停止、玩好之物、一切罢去、近年广西云南等处、有贡奇花异卉珍禽奇兽珍珠宝石金银器物、葢此物非出于所贡之人、必取于民取于民不足。又取于土官夷人之家。一物之进。必十倍其直。然后方可。暴横生灵。激变地方。莫此为甚。甚至水路万里之遥。人夫转运。不胜其扰。见今安南小国敢肆抗拒。渐有侵内之患。良繇自我。有以召之也。臣等伏望　陛下明颁诏旨。今后除常例岁贡。其内外之臣。敢有以玩好之物上进者。治罪不宥。如是不惟上下绥靖而无扰。其于乂安中国。感格远人之道。兼之矣不宝远物。则远人格。惟　圣明留意
　　一开言路、臣等尝闻身处纶扉而欲广开言路此亦人情所难宋臣苏轼有曰、天下治乱出于下情之通塞、至治之极、至于小民皆能自达。时或反是。虽近臣不能自通。故易以天地交而为泰、不交而为否、臣等不敢远引前代明王、遇灾求言之典、伏惟太祖高皇帝临御之时、自文武群臣、以及军民匠役诸色人等、应有可言之事许直至御前陈说。其言中理。即为施行。且或予之官。或给之赏其不中理者。亦置而不问。所以广耳目。防壅蔽而达下情也。故当时虽闾阎之间。细微之事。无不周知。太平至治。良有以也。洪惟　皇上嗣承大统。即诏天下凡军民利病。许人直言无隐。有以见　皇上之心。即　太祖高皇帝求言之心也。奈何近年以来。人多顾忌。不肯尽言。岂非听言之道。犹有未至者乎。臣等仰望　圣明廓宇宙之量。容涓滴之微。明诏在庭。文武群臣。凡致灾之繇。弭灾之策。悉陈以闻言之善者俯赐听纳。见于施行。言之不善。亦不加罪。如是则言路开而下情达。万事何忧不理。灾害何忧不息哉
　　一慎刑罚、刑者圣人不得巳而用焉、用之贵在得中、一失其中、则邪气积蓄、阴阳缪幸攵皿、妖孽滋兴、可不慎欤、仰惟　皇上嗣位以来、凡遇盛暑、必下诏宽恤于京师。或值灾变。必遣官详审于天下。慎刑之心。葢与虞舜好生之德同一拨也。然自成化八年。遣官详审。迄今将五年矣。夫以京师之内。一有冤枉。今日告鸣。明日或可得以辨。彼天下之广。万姓之众。中间冐罹刑宪者。不知有几。其偏州僻县隔离上司窵远者。岂无经年含冤死于犴狱者乎。在此　圣明之世。不能不为之恻然也。合敕法司遴选谙练刑名。老成官属。照例请敕分授前去。会同彼处廵抚分廵理刑官员。重加研审。务使情真罪当。轻重适中。毫厘不爽。庶人无冤枉。邪气潜消。而诸孽不作。矣
　　一省工役。古者力役惟取于冬。葢以时节人力也。苟力不节以时。劳筋苦骨。民不堪生。而怨讟以兴。怨讟既兴。和气有弗乖戾者乎。此有周先王营宫室而施鼓咎鼓缓工之仁。建灵台而布庶民勿亟之令。良以此耳。兹者朝廷修建东直门城楼。并各处城垣。所以壮观京师。堤御内外之意。既深且广。虽愚夫愚媍。莫不悉知。以故军士万众一心。子来无或嗟怨。非以佚道使人。孰能然欤。伏望仰体先王。轸念赤子。审今日兴作缓急。除城楼城垣当建外。其余不急之处。即颁德音。悉令停止。庶军士得以休息。怨讟不生。和气渐臻矣。
　　一足军饷。臣等切见往年西北用兵。榆林一带。粮草最难供给。当时预借陕西山西河南三年租税起运。每草一束用银二钱。米一石用银一两。或一两五钱。若输纳本色。上下山坡。不胜劳苦。今无事之时。若不早为预备。一旦虏入河套。复踵前迹。民何以堪。近者廷臣尝议及此。臣等尤恐所司奏行不至合勑户部仍查算彼处各堡粮草实数。每处可彀几时之用。该有兵动。可赡多少人马如果不敷。作何措置。或比较屯田拖欠子粒。采把未完草束。或开中塩引招商上纳。艹束米豆。或将腹里积蓄粮草、量起人夫。加意抚恤。以渐转般。赴边收贮。或将官银及赃罚银两。运赴彼处。趁时收籴。粮草上仓。及其它长策。务要一一举行。具实回奏。毋得视为泛常。其辽东宣府大同、虽未经用兵。亦查蓄积之数。务令边鄙充实。庶不临期悞事
　　一饬边备。臣等见得辽东并山海关、喜峰口、古北口、一带边方去京师密迩。往年朵颜三卫。为我藩篱。虽有鼠窃狗偷。不为大患。今此三卫。既被满都鲁等服属。以彼之强。从此乡导。来犯我边。则京师不得安枕况居庸迤南。至紫荆等关口。尤系京城。切近屏蔽。虽有御史近年点闸承平日久。未免忽略。合勑吏部奏遣历练大臣。或历练老臣。给事中二员。请勑分投前去会同各总兵廵抚守备等官趁今无事之时将各边墙垣口子逐一看视该修理者即便差拨官军分工并力。深浚厚筑以垂经久。整点烟炖。修葺坚固。以便哨望。不许虚应故事。其有城垣土册塌。兵器损坏。人马瘦弱。不堪备用去处。俱要实时修补。紧要之处。合添人马。亦湏斟酌多寡。奏请选集。听候有警应用。不致缓不及事。
　　一重地方、臣等闻得永乐年间征取交趾郡县其地。天下大一统而无外。其后守镇非人。不恤夷情。遂至激变。失陷地方。再不可复。今两广四川贵州云南俱系边远之地。设若任用非人。一旦有警。军旅荐兴。粮运不继。欲天下无事。不可得巳。其云南地方。与安南尤为切近。而蛮夷土官衙门易以生事。可为深忧。今两广四川贵州俱有廵抚官。而云南岂宜独无。合敕吏部推选刚直有为。智识超卓大臣一员。请敕前去廵抚其地。凡利有当兴。弊有当革。悉与镇守等官处置施行。各要安靖地方。毋事阿狥。有负委任。
　　请革西厂疏【请革西厂】
　　仰惟　皇上临御以来、敬天法　祖、任贤使能、政事修明、纪纲振举、是以十余年间、海内晏然、虽天象屡以示戒、而灾变自消。虽水旱比岁相仍、而民无离叛、实缘　皇上宽仁大度、省刑薄敛、慈仁爱人之心、感孚于上下也、夫何近日伺察太繁。法令大急。刑网太密。官挍提拏职官。事皆出于风闻暮夜搜捡家财。初不见有驾帖。人心汹汹、各怀疑畏、内外文武重臣、托之为股肱心膂者也。亦皆不安于位。百司庶府之官。资之以建政立事者也。举皆不安于职。商贾不安于市。行旅不安于途。士卒不安于伍。庶民不安于业。承平之世。岂宜有此。究其所以。葢缘　陛下委听断于汪直一人其埶不得不然得论奏之体而汪直者。转寄耳目于群小汪直之失虽为未甚而群小之中。其奸谋足以颠倒是非。其巧佞足以蠹惑人心。如韦瑛者。自言亲承密旨。得专予夺之柄。自谓百官进退。尽在掌握之中。擅作威福。虚张声势。其间同恶相济如王英者。则以附巳而荐之。稍存公论。有所谏正者。则以异巳而黜之。如狼如虎。肆无忌惮。原其立心。惟知希求进用。以为一身之荣。不知伤害善良。亏损国体。大为　圣德之累。　陛下若为防微杜渐。不得不然。则前数年间。何以帖然无事。往者曹钦之反。皆繇逮杲生事。有以激之。人所共知。可为明鉴。我国家积德百有余年、深仁厚泽、浃洽人心　陛下为守文令主、严刑峻法、诚非所宜、况今天鸣地震、无处无之、水旱灾伤日甚一日、省躬念咎、弭灾息患之道、莫先于恤刑狱。莫要干安人心。而乃反此所为。使人人嗟怨。感伤和气。一旦有警。变且莫测。腹心之患。可不惧乎。可不虑乎。伏愿　皇上体天地之包容。勿察察于事情。遵　祖宗之成宪。勿屑屑于改易旨意必经于六科。防将来之假冒。奏诉必由于通政。杜滥受于他门。责政事于府部。而严课功核实之权付刑狱于法司。而申三覆五奏之令。收回伺察之人。诛逐奸邪之辈。其有谋逆奸细。并贪赃坏法重情悉依旧规委任历练老成之人管理如此则谗言不入于耳。自足以颐情而养神。苛政不加于下。自足以安邦而定国。廷　圣寿于万年。保　皇图于不拔。其端皆在于此。不然。此风日长。众口嗷嗷。国之安危。未可知矣。臣等荷　陛下生成之德。寘诸宥密之地。一念爱　君之心。拳拳朝夕。有所闻见岂容缄默。谨条陈大略。具题以耳。伏候　圣断。谨俯伏俟命、
　　序
　　玺书录序
　　赠行人刘偕立使西南夷序
　　玺书录序【山西巡抚】
　　国家建都北方、控制胡虏为近、自都城至居庸不百里。至独石不数百里。即虏境。其间城堡之设。藩卫之寄。视他处尤要。于是宿重兵。选骁将。谨烽堠。严廵哨盖制敌御寇。法宜慎密。总戎者固难乎其人。而其指示方略。防革奸弊。劝赏黜罚之责、则惟熟于政体。老于世故。廉公有为。文臣一人者是任。又难乎其人焉。　皇上即位之三年、独石等处缺文臣协赞戎政、诏举在位佥议、以山西右参政叶盛才德卓异、因具名以闻、　上曰。工留意人才若此何患不治是尝任兵科都给事中者。屡进谠言。叮属大事。朕固识之。即日降敕谕俾往隶其事。自土木之変独石弃而不守文庄开府乃复时独石八城堡。承漫散之余。兵皆新集。仓无宿储。人无固志。盛奉命惟谨。昼夜规画。至废寝食。未几庶事修举。兵容振肃。廪庾充实。人乐战守。用是朝廷无北顾之忧。厥功懋矣。盛在边凡五载。所奉玺书四十余通。兹特具录属辂序。将什袭以为宝训。臣辂备员内阁、每边方有警、　皇上率御便殿。召臣等预议。亲授成算。俾撰勑往谕、如盛所录是巳。虽然、玺书所及、或因边报、或因奏请、随事谕旨、　皇上垂意边政、此特一二耳、而盛以雄才伟略、其所施设。盖有出于玺书之外者、如立社学置医坊、设煗铺筑义冢、利人之事、难于枚举、可谓克当阃寄者矣、胡虏遁迹、居人安堵、有臣如此、　上复何忧、昔裴度节度河东、朝廷遣使宣谕曰、为朕卧护北门可也。盛嘉劳赐级。玺书将复就道矣。
　　赠行人刘偕立使西南夷序【使西南夷】
　　我国家混一区宇、薄海内外、凡重译之地靡不臣服、乃满剌加国。僻处海陬。去京师不啻数万里。葢其地越占城琉球诸国而益远。所谓重译之地是巳。我　太祖太宗盛德、覆冒海外、于时满剌加国王陪臣、尝与朝会、受封册、禀正朔、承锡赉、用以夸示邻境、及其国人者数矣、中更继代、其王不克自振、行李不通自外于声教者、巳数十年、而其国以益弱、兹速鲁檀无答佛那沙、既袭王位、辄选陪臣之才者、使奉表诣阙下请命、我　皇上怜其诚意、特降玺书遣使往谕、俾正王位、抚其国众、恩甚厚也、时吉水刘偕立以行人受命、欣然就道、同朝士夫、咸往饯之、而属予赠言、予惟国家抚御华夷、此固　列圣配天之大德、我　皇上克笃前烈之所致。然而殊方万里。威德所以宣布。声教所以渐被。则惟使命是系。故曰、天道不言、而岁功成、品物亨者、四时五行之吏。宣其气也。予亦曰。圣人不言而万邦宁。远夷服者。廷臣之奉使宣其德也偕立以明经进士拜今官。尝屡使四方。廉介有为。可谓不辱　君命者矣。兹行也奉宣德意于万里外。使蕃邦君臣知有中国之尊。与夫礼乐声华之盛。以益坚其止帚向之诚。则奉使之功。岂不伟哉。异时入觐　帝廷。超迁重任。予盖深有望焉。其勉之哉、
　　记
　　濮洲新开河渠记
　　濮洲新开河渠记【濮州新河】
　　濮地旷衍、民以农为业、州之南四百里黄河也、正统戊辰秋、河徙荥泽、浸流州境自临濮迤北至港上地可万余顷、悉为巨浸、民以失业、迨景泰丙子、河复故道、漫流稍息、临濮地间出、然无以泄其流。干溢靡常农业久废、民多转徙失所者、成化丁亥春、巡抚山东右副都御史原公杰、行郡至濮、因民之艰、召官属谓曰、土地以养民、河渠以泄水、即如此地、农业所资、非有河渠、其浸淫之患、宁有极乎、况因民之利而利之、择可劳而劳之、先王美政也、与其因循岁月以坐受其害。孰若一劳永逸之。足以徼后功乎。众皆曰然。于是都宪。躬为相度地埶。指以开浚疏导之方。命东昌同知陈侨董其役。肇工于是岁二月。未逾月而告完。河长七十里。深皆及泉。以防壅塞两岸筑堤。广二丈。高半之。长与河等。以防泛溢。复令范县。逓相浚筑。二十里许。下接故渠以达张秋运河。是岁水不为患。农业骤兴。获利者数千家。是役也、判官徐伯良、齐谅典、科辛宽抚绥有道、民不知劳、明年春、都宪复按濮、以水患虽息、河堤未固、又命新任知州张云、益工浚筑、高深视旧倍之、两堤各植杨柳、培护以图坚久、州民相与语曰、自今以始、吾侪得享粒食之乐、以免于垫溺流离之苦者。都宪之功。与二三大夫之力也。安可以无述。乃羣请于州守。守不能抑、因述始末、走书求记、将刻石树之河堤之旁。使后之人。得以考其成而嗣其功。以永其利其用心善矣。嗟夫天下事未有不可以人力而成者。况河渠乎。替者河决瓠子、民尝受害矣、巳而武帝临幸。沉白马苍璧令羣臣负薪、卒以填塞、筑宫其上、道河北行。而水患遂息。盖以人力胜之也今兹河流既顺。而濮之为患。特余浸耳。然河渠一开而水势有归地利可兴。民生以遂。谓非人力成之而何。矧今朝旨丁宁、未始不以水利为急。若都宪可谓能奉宣德意而濮有司。可谓能举其职业者矣汉穿白渠、民歌之曰、田于何所、池阳谷口、郑国在前白公起后、且溉且灌、长我禾黍、虽彼以潴水。此以泄水。为用不同。而为利一也。濮之民、宁无继是而歌者乎用书此为记、以复守之请云、
　　皇明经世文编卷之三十八终
　　皇明经世文编卷之三十九
　　华亭陈子龙卧子　宋征璧尚木　徐孚远闇公　彭宾燕又选辑
　　徐凤彩圣期参阅
　　王端毅公文集（状）
　　王恕
　　状
　　参镇守官参随扰害夷方谢状
　　乞严赏罚以禁盗贼奏状
　　驾帖不可无印信疏
　　参提夺占南甸田地军职奏状
　　论中使科扰民得物件奏状
　　议事奏状
　　处置地方奏状
　　驳议听选官王瓒建言江北五卫免赴京操奏状
　　言开河事宜幷乞先修旧塘水闸奏状
　　处置运粮余丁月粮奏状
　　申明茶法奏状
　　议封赠继母奏状
　　论释奠礼奏状
　　陈言辅治奏状
　　议知州赵源乞开升衙门奏状
　　议修芦沟河官不当升职奏状
　　议进士石存礼除官奏状
　　参镇守官参随扰害夷方谢状【镇守参随】
　　臣仰惟我　太祖高皇帝统驭天下、虑恐大小官员军民人等假托公差为名、前往外夷衙门生事扰害、需索财物、致生边患故降　勑谕金牌信符。及勘合底簿。关防诈伪。以尽抚绥之道。　列圣相承。率繇旧章。故事当考每于践阼之初。换与勘合底簿。　勑谕昭昭篇首。立法甚严。是以臣民遵守。不敢违犯。夷人得以安生。莫不慕义向化。恪修职贡。顷自太监钱能、到于云南、侮慢自贤、罔遵　圣训、不时差人前去外夷衙门。假公营私、需索搅扰、失夷人心、职贡因之以缺、今湾甸州告称前项京官节次要伊银两等情、臣再三体访、委的是实、假差遣为名所至科扰然此辈之到云南非特搅扰外夷衙门而腹里地方无不被害人情大为之不堪、除给榜文发去该州禁约、及巳故知州景拙法、伊男承袭之事另行外、查得吴京官即吴源、系散官、江和即姜和、系指挥、铁京官即铁聪、系勇士、福安即刘安、与杨能、俱百户、系跟随钱能人员、钱能在云南遣指挥郭景以玉带龙衣私通安南王为端毅所擒景赴井死困劾能罪状先朝任重大臣如此今人动言祖宗朝亦有镇守内臣无损于治不知方今方镇大臣中屠风节尚可施耶钱五系钱能义男、合无差官将各犯拏解到京、查金牌信符衙门勑谕事例、治以重罪、就将追出赃物给该州出银人收领、如此、则法令昭明、而奸顽知所警惧、恩信不失、而远人自然悦服、
　　乞严赏罚以禁盗贼奏状【滇南官军】
　　照得卫所官军。本为防姧御侮。缉捕盗贼。征讨不庭而设。非徒费军实。张虚声而为观美也。且云南地方。诸种蛮夷杂处。其人凶悍好杀。不以盗贼为耻。盔甲鎗刀弓箭挨牌等项军器。家家有之。动辄三五十人。或一二百人。结为羣党。各执军器。流刼村寨。抄抢家财。杀死人命。或截路抢刼商旅货物。略无忌惮。各处虽有哨堡廵司。及廵捕官军。非惟贼众军寡。不能抵敌。亦繇驭之无法。所以不能成功。何也。伏睹　大明律失悞军事。及主将不固守条内。别无与贼对敌杀伤官军。罪坐管军头目之人损军之令先贤多论之今巳变通矣况胜负兵家之常虽智如良平勇如信布亦不能保其必胜奈何近来庸愞不才头目。因向时领军将挍。或以轻进被参。或以损军得罪。以此遇贼。先以退缩保军为心。略无向前剿贼之志。幸而稍得其利。辄便虚增首级。妄报功次。以图升赏。不幸而折损官军。就行隐匿不闻。设辞遮掩以避其罪。况进则有死而无功。退则有生而无罪。如此。为将校者。谁肯提军出战。为士卒者。谁肯奋不顾身。此官军遇贼。所以不能成功者然也。近来朝廷颇申此令于九边但须□力行之耳设若临阵奋勇。与贼对敌而死者厚恤其家。不罪领军之官。若能成功。厚加赏赉。其临阵退缩。不能奋勇効死。致贼猖獗。杀害良民。失陷地。照依军法处治。设或鼓之再战。谁敢退缩。谁不向前。此驭之之法也。如此。则贼不期破而自破。功不必成而自成矣。且云南强贼。比之它处数加十倍。虽曰习俗之使然其致之也。则有繇焉。或土官令家奴紏合部民而为之。近者普明升亦沐民庄户也或管庄之人。招引无籍军而为之。盗以土官幷管庄之人为主人。赃俱藏于其家谁敢前去搜捕。此云南强盗。所以多于他处也。况云南去京万里。非可以朝发而夕至。若将问成该决强盗照依常例。奏请至秋后。然后行刑。罚行宜速使人知所惧动经监候一年之上或二三年者。亦有之。比及奏　请至日或死于狱中而不受刑者多矣将何以警凶恶而快人心。乞　勑该部计议。今后官军人等与贼对敌而死者。官给银物以恤其家。本管头目督军同战救援不及者不罪如或有功次。量加赏赉、若遇贼退缩、不能奋勇不能督战、及见同征军士被围故不救援者。俱以军法处治、土官幷管庄之人纵贼为非者、亦治以重罪仍将今后拿获幷见问未结强盗、都布按三司会问明白同见监巳问结强盗、俱引赴镇守总兵廵抚廵按等官处会审无冤委官押发市曹就便处决仍将首级发于打刼地方枭挂示众然后具奏如此则赏罚当而官军知所劝。法令严而盗贼不敢肆矣。
　　驾帖不可无印信疏【驾帖印信】
　　近闻云南中卫百户汪清、来自京师、赍捧　驾帖与刑部郎中锺蕃、锦衣卫百户宋鉴、臣窃有疑焉、伏闻驾帖下各衙门、则用司礼监印信、该科挂号、皇城各门、俱打照出关防印子、皆所以防诈伪也、今闻赍来驾帖、既无该监印信、该科字号、又无各门关防、此臣之不能无疑者一也、近该臣等题为外夷脱回中华军丁事。都察院覆本奏奉　圣旨是、各差的当官去、务要勘问明白、于碍钱能奏来处置、钦此、今原差郎中等官锺蕃等、赍领前项　旨意公文、于本年九月初六日到云南、提取犯人卢安等、到官鞫问间、百户汪清、又赍　驾帖于本月十一日到、送与郎中锺蕃等、此臣之不能无疑者二也、然臣之所疑者无他。但为事体不一。何则。事体一则人皆尊信而无疑。若事体不一。非惟起人之疑。且使投闲抵隙者。得以行其诈而济其私。大臣深思远虑之言设若　驾帖内有赐死重事。而无印信可验。其人将死乎。将不死乎。果出于　上意而不死。则是违君命而罪愈重。若非　上意而死之。未免含冤于地下。繇是言之。　驾帖之出。诚不可无印信。臣以疏远孤踪。劾奏炙手可热之权要、何啻履虎狼之尾、撩虺蛇之首、真可谓不知量者也、但缘前项事情、非臣私家之事、于系地方之安危、生民之休戚、国体之轻重。人心之向背、且如昔者交址守镇非人、因而失陷地方、腾冲一夫启衅、以致麓贼反叛、费无限之钱粮。伤无限之生灵。至今无老少。言之莫不疾首蹙额。酸鼻流涕。公疏上　宪宗为召钱能止帚安置南京自是黔公以下无不凛凛矣今日钱能等所为之事殆有甚焉将来之祸诚不可测　朝廷纵无按问之文。部属纵无诉告之词。臣廵抚其地。风闻其事。亦当为　陛下言之况交通外国之事。兵部奏　准、行臣与御史甄希贤会问、搅扰夷方之事、木邦等处节有缅书告诉、臣是以不得不从实　上闻。其罪彼与否。　朝廷自有　祖宗法度在。臣岂敢容私意于其间哉。若臣不以实告。则是党权要而欺　朝廷也。其罪将安逃乎。纵使幸而免之。亦岂忠臣孝子之心之忍为乎。党权要而苟利禄。臣则不忍为也。有此情悃。干冐　天威、不胜战悚、
　　参提夺占南甸田地军职奏状【中使科扰】
　　窃惟外夷之人、性如犬羊、驭之以道则归顺、驭之失策则背叛、故　祖宗时、因其慕义向化、臣伏中国、是以待之以诚信、抚之以恩义、尝降　勑禁止官员军民人等、不许假托公差。前去夷方扰害非徒安外夷实所以安中国也若外夷安。则边方无事。而中国自安外夷不安。则边方多事。而中国亦不得安。今外夷南甸宣抚司百夫长刁克蛮、告称各官占伊前项村寨田地、以致百姓逃窜差发拖欠节缘繇侵扰外夷地方事理内官随从每多骚扰而于属夷干系尤非细故若不拿问处置。诚恐失夷人心。因而激变。引惹边衅。不无劳师费财。为中国忧。所系甚大。非但区区田土而巳。查得尹指挥系尹泉、陈指挥系陈辅明指挥系明广、尹千户系尹铭、蔺千户系蔺鉴、俱腾冲司、鲍千户系鲍钥、金齿司、知事谢庆系土官、合无将各官与百夫长刁克蛮等、拘提到官、坐委云南都布按三司堂上公正官各一员、押带前去告田处所从公踏勘、如所告是实、即将田地断给刁克蛮管领、招抚逃民。复业耕种。办纳差发。有罪之人。问拟如律。若有虚诈。亦当宣布　恩威。如此方得无驭属夷之体谕以祸福。使之知所警惧因刁克蛮供称为太监钱能所古故疏内有另行奏请之诏不敢违犯干碍太监钱能、另行奏　请定夺、如此则强御畏法、而询讼自息、远人安业、而边衅不生矣、
　　论中使科扰民得物件奏状【中使科扰】
　　臣惟自古人臣之事君。以声色货利珍奇方术为容悦以取宠幸者。立言悚然有大臣节概未有不坏天下之事。而为社稷之忧也。切见内官监太监王敬、前来江南采取药饵、收买书籍、　朝廷止赐盐七千引公用、止可直银八千余两、却发盐一万五千五百引与宁国等府卫、朝廷所赐塩引每多夹带皇亲且不可稽刷况内官乎逼要银三万二千五百两不知余盐八千五百引、从何而来、多取价利、作何花销、又有盐数十船发去江北庐州等府卫、江西南昌府等处官卖、不知又得银几千万两、至苏常等府、刑驱势逼官民、取受银三万六千余两、玩器药饵等物、幷跟随人员、私下取受者、不在其数、又令苏州府织彩妆五毒大红纱五百余疋、每疋直价银十五六两、止给银六两五钱、及其交纳、每疋反勒要机户解扛银五两、亏民数多、使之破家荡产、含冤莫诉、其在江西浙江二布政司、幷南京及沿途索要官民金银幷玩器等物、不知又有几千万数。臣闻千户王臣。本非勋贤。叨享禄位。专弄左道邪术。岂知经国大体。而太监王敬。听伊拨置。刻剥军民。舳舻相衔满载而归。以觊　宠幸。殊不知取之不义。得之不以其道。所以失人心者在此。所以损　国体者在此。所以伤和气而致灾沴者亦在此也。若但见其易而不思其难。乐其有而不恤其无。往者过而来者续。用日侈而财日屈。非民之福。亦非　国家之福也。况各人假公营私明取暗受者多使　朝廷担其名此尤不可之甚者也、公所列敬赃欵凡民间书尽古玩皆详开于后乃知直攻奸宄亦须采访明确也除王敬等在江西等处卖盐幷取索银两臣不知备细者不开外、今将臣所知者开坐具题
　　议事奏状【查核钱粮】
　　一查得成化七年奏　准将江南应天府幷苏松等府该起运洲淮安二处水次常盈仓粮、俱拨官军过江、就各处仓场交兑、每石除原定加耗外、另加过江水脚米一斗、所以军得脚价、民免远运、彼此有益、交相称便成化十三年十四年仍令民运赴瓜淮交兑、民有盘费之损、军无加增之益、军强民弱民运至淮不止水脚之费□兑艰难有意外之忧不如军运繇是言之、则知民运至瓜淮。不若军到江南领运之便明甚。如蒙乞　勑该部会议、合无将今后攒运瓜洲淮安二处水次常盈仓粮、照例加与脚耗、仍令官军过江依期前去各处水次领兑、庶几军民两便、漕运不悞、
　　前件仍照旧例民运于瓜淮及常盈仓兑纳
　　一苏松常镇及嘉湖杭七府、岁输正耗税粮八百余万石、租重差繁、民多逃移、松江一府二县之民、巳包纳坍江逃绝人户税粮五万有余、其它可知、且杭镇二府、税粮虽多、不过起运南京各卫仓徐州等仓、及兑军攒运而巳、苏松常嘉湖五府税粮、除起运两京内官监供用库光初寺衙门白熟粳米白熟糯米一十四万三千九百九十余石、每石连加耗脚价盘用、有用糙米四石三斗二升者、有用糙米三石三升者有用糙米二石七斗者、共享糙米四十余万石、苏松常三府、又起运两京各衙门、幷公侯驸马伯禄米二十八万余石、连加耗脚价盘用、共享糙米五十余万石、约用运夫二万有余、自备衣粮盘费、又不可以数计、况涉历江湖、过闸过坝、盘滩剥浅、辛苦万状、或不幸又有遭风覆没之虞、四五个月不得到京、及至到京、或遇阴雨不得晒晾、动辄守候一两个月、不能进仓如遇各衙门忠诚为　国。知民艰苦官员。白粮交收其难如此可不加意轸恤乎随即照数收受出给关单粮纳受福若遇惟利是嗜。不知民难官员。百般刁蹬。任意需索。捉斛较量。冲撒在地者。皆不作数。或百十石。或五七十石。一例折算。照数添补。以致借债赔补。破产还债。年年如此。民财如之何不殚。财殚力屈。民难过活。千国于民皆宜深计诚恐久则致生他变。不特收粮之弊如此而各库收受一应官物其弊亦然请勑戒谕两京。一应收受钱银内外官员。今后务要各公乃心悯念民难。如遇钱粮到于仓库。辨验堪中。随即收受。毋刁蹬留难。毋巧取财物。毋多收斛面。毋多称斤重。为　国爱惜民力。培养元气。如或仍前不悛。剥削粮纳。许廵仓廵库御史指实参奏如此更难不分内外一体拿问如此则法无偏私而人自畏服。东南生灵之福也。
　　前件准拟行文禁约
　　一查得在京光禄寺岁用白熟粳米三万八千一百二十五石、南京光禄寺岁用白熟粳米一万五千石、在京光禄寺日支饭米、臣不知其数、南京光禄寺日支饭米、臣颇知其槩、其每日所造之饭、止供南京尚宝司六科廵城都督本寺及四署官数员而巳。其余则送各监局匠人本寺厨役。及以此米送淮清桥三饭堂。造饭济贫。大抵此米以一百分为率。官员所食不及一分。而匠人厨役贫子所食。反有九十九分之上。且此白熟米。得之非易。方其初收之时。乡民选取一色好稻。舂碾成米。筛簸择好者取之。其不好者退之。劳费民力。颇多。实非常米比论事体极为明透可比在　廷文武大臣非公差见辞奉　旨赐酒饭则不得食而匠人厨役贫子反得食之况环卫之士。与　朝廷守宫禁。防奸细。比之匠人厨役贫子。轻重不同。环卫之士止食四门仓之米所造之饭而匠人厨役贫子却食如此好米非惟人民办纳艰难抑且贵贱轻重不分乞　敕该部会议、合无今后两京光禄寺、合用祗待近侍官员及四夷使臣等项、方许会计白熟粳米、其余匠人厨役饭食、与夫饭堂造饭之米、另项会计次等熟米、得　旨南京光禄寺扣筭官员食用外其余只与二等米食但以熟米不分颗粒大小颜色红白一例收受支给、如此非但办纳者颇省劳费、而饭食亦有差矣、
　　处置地方奏状【荆襄险要】
　　此奏陈荆襄险要甚详今日所当考也
　　议得荆襄一带。山林深险。土地肥饶。力耕火种易于收获。各处流民僧道人等。山王山王逃移其中。用强结庵立产。此荆襄流民之所繇始也官吏不敢科征。里甲不敢差遣。以致骄慢日生纵横日炽。兹者仰赖　皇上圣德神威、贼寇俱巳殄灭、若不乘时处置。抑恐余蔓复滋。重贻后患。缘系该部奏准行令臣等会议区画久安长治良策、奏　请定夺事理未敢擅便、今将处置地方缘繇、逐一开坐具题请　旨、
　　一襄阳荆州三卫并夷陵千户所官军、永乐宣德年间俱在本处操守地方、彼时山中虽有流民。畏惧军卫不敢啸聚为非。正统十四年。为因摘调镇远靖州等卫摘调既多卫分既弱地方亦虚此有两害官军前去麓川云南等处征进。致令边城缺守。苗贼出没。该总督军务都御史王来奏准暂将荆襄等卫官军调去彼处分作两班。轮流备御。既巳调发即为故事追复原来卫分便巳难矣候边卫清勾军士足伍之日。另行定夺。随后又将三班军余亦调前去征进。今巳十五六年。边卫队伍。计必完足。前项官军。仍旧轮班。一向本处城池空虚。武备废弛。以致贼首千斤刘等。得以伺隙为非。今虽殄灭。劳费实多。看得前项卫所。除运粮幷头班备御官军外。其二班三班官军余丁。每卫不过七八百名。合无令头班官军照旧前去备御。将二班三班官军余丁。存留本处操守城池。振扬威武。遇有警急。急于调用。如此则盗贼知所畏惧。而地方可以永宁矣。
　　一襄阳府房县。僻在万山之中。离府八日之程。所辖地方有歇马大市螃蠏溪格兜坡潭头坪马脑关三扒峪梯儿崖头沙河汤家河洞庭庙玉女庙长口榔口马栏青峰寿阳柏木前坪后坪洪坪等处。土地肥饶。道路险阻。各处流移人户。在彼潜住者。不下万数。近者贼首千斤刘等一起。众皆响应。相从为非。查得比年间因见本县山水险恶。流民数多。盗贼不时生发。所以设立一千户所。在彼守御。后因节将官军余丁。差调各边备御征进。幷漕运去讫。止留老弱残疾之人。不堪防御。致贼窥伺为患且前项地方溪水虽多滩浪峻急舟楫不通漕运艰难合无将本所原调各边备御征进幷运粮官军。尽数掣回本所。操守城池。振扬军威。遇贼生发。易为调遣扑灭。其该所原发运粮官军。宜从廵抚三司等官计议。于各卫另行照数拨捕。如此则城池有人操守。而缓急遂不致悞事矣。
　　一襄阳府均州地里。当四方之中。与竹山房县上津郧县谷城光化相为唇齿。本州岛地方流民。比竹山房县等处流民不相上下彼有警则此戒严此缺守则彼警扰自然之势。无足怪者。本州岛原设一千户所官军。一以守御本处地方。一以控制附近县分。永乐年间奉　勑全存修理宫观。一应备边征进军粮等项俱不差调。切缘太岳太和山宫观。在前用工修盖完固。即今焕然如新。中间纵有损坏。用工不多。查得本所寔有食粮欲省修观军役议论切而不激正军一千二百余员名余丁三千余名虽称有轮班修理之名。其实歇役在闲。不曾做工。合无将正军尽数令其在城日逐操练。振扬军威。遇有本处幷邻近县分贼盗生发。听分廵分守等官调度剿捕。各处幷边方有警及运粮等项。不许一槩差调。其余丁三千余名。照旧轮班修理。遇有大营造之时。仍令正军尽数用工于今流寇在玄岳一带为多如此非惟可以保障一方军民亦可以防护各山宫观矣
　　一襄阳府均州南漳谷城竹山郧县上津房县等处荆州府当阳远安等处当时卫所犹堪防御故建议欲复卫额设所治也若以今言之流民既肯耕种当量立州县以治之自然向化成善地矣俱有各处流移人户。幷逃军逃囚人带领家小在彼耕种趁食躲住逓年结构为非。均房二处。各有千户所守御。郧县上津竹山三处。俱离均房二千户所不远。谷城南漳离襄阳卫不远。当阳离夷陵千户所不远。惟远安县西北抵房县千户所五百余里。西南抵夷陵千户所二百八十里。东南抵荆州三卫三百四十余里。又离荆门南漳当阳等州县俱各窵远。况本县止有一里半民。遇有贼盗生发。急无官军救援。照得已革去荆襄护卫官军。见在荆州三卫带管。合无于内查屯田近远安者。摘调一千户所发去远安县与民相兼用工修筑城池。设立千户所衙门。守御地方。如全所不勾一千户所。就于别所辏拨。遇贼生发。随即扑捕。如此。则军威彼此相接而盗贼不敢轻动矣。
　　一襄阳府房县南漳谷城襄阳四县、荆州府当阳县地方接连陕西四川河南。疆域广阔。道路险阻。要害去处。因无廵司盘诘。以此各处流移人户。逃军逃囚僧道人等。往往来彼。或开山耕种。或结庵居住。停藏年久。聚集为非。看得房县版桥山谷城县石花街、南漳县七里头。襄阳县油枋滩。当阳县漳河口。俱系强贼出没流民经行紧关去处。合无前项地方。当时廵司犹能控御流移可见设官之初意今则不然每处设立一廵捡司照例铨官拨吏就于该县佥点弓兵一百名令其常川盘诘。往来廵视。除住种年久。附籍巳定流民。听其本分生理外。其不肯附籍者。发回原籍当差。造作非为者。拿送官司治罪。私自结庵僧道。就将庵舍折毁。有度牒者。逓送原出家寺院识认住坐。无度牒者。解发本管官司问罪还俗。遇有贼盗生发。就便相机扑灭。仍仰严加禁约。今后各处趁食流民僧道。一应无文引之人。俱不许擅入前项山场。廵司官兵人。敢有假公营私。生事害人者。许廵按御史幷按察司分廵官拿问如律。如此则控制有人、而流移不复聚众、关防严紧、而贼盗日渐消阻矣、
　　一襄阳府均州竹山郧县上津南漳谷城枣阳光化宜城、荆州府当阳远安等州县。在前因是土民不及里数。俱系裁减衙门。州设知州判官吏目。县设知县典史。切照各州县土民虽少。而地土广阔中间趁食流民屯田军余与土民参杂住种者不计其数词讼日逐纷纭。盗贼不时生发。原设官员俱全。尚且分理不周。一遇公差考满等项。但须铨序得人何必复添官乎辄委杂职官员署事非惟不能干办公务抑且因而侵渔百姓以致事多躭悞。民多受害。合无将前项裁减州县、州添设定知一员。县添设县丞一员。令其专一抚安人民。缉捕盗贼。防革奸弊、如此。不惟抚捕二事。责有所归。而一应公务。举无所失矣
　　驳议听选官王瓒建言江北五卫免赴京操奏状【江北五卫】
　　臣等会同南京守备太监安宁等计议、照得江北应天等卫官军、自永乐年间起、一向俱在江南操备、续于景泰四年、该应天卫经历姜永奏称本处城池无人操守、奏准将南京见操应天等五卫官军舍余数内、摘发一千员名、委南京旗手卫指挥董贵管领提督、在于江北浦子口教场操练守城外、天顺三年、又该南京和阳卫百户周忠建言江北应天等及卫官军俱赴南京操备、隔江往来风波艰苦、各要将本卫官军、俱在江北操守等因、奉行该前守备魏国公徐承宗等、议得　朝廷根本之地。操守系于重务。马军惟当增益。若将前项官军。轻易调动。万一有警。卒难取用。巳经奏奉　钦依。将前项卫分官军。照旧存留南京各营操备。今听选官王瓒未知事体。又要将应天等五卫官军。放回本处浦子口操备。查得江北应天等九卫。见在南京大小教场。幷神机营新江口操练官军舍余共二千余员名。及查南京各卫见操官军舍余。中间亦有在于江北屯所居住。分京军于江北者因江北多空地荒田就之屯种且政欲其往来习大江之险耳故江北卫军可以实陪京陪京军士可以屯江北而赴南京操练者。又如直隶建阳等卫官军。前来南京轮班操备俱各经过大江比之应天等衙门路程尤远若令军士各就近便操备则江南操军愈见数少将何守备京城而为居重驭轻之道况江北浦子口。见有指挥崔珏在彼守御。各卫见在官军舍余。亦足以守城操备。合无将前项卫所官军。原调南京各营操备者。仍令照旧操守。保障京师。实为良便。
　　言开河事宜幷乞先修旧塘水闸奏状【开河事宜】
　　近来黄河每淤淮水滥溢故邵伯甓社渚湖每年泛决以侵漕河一塘如线耳观此可知地势之异臣看得扬州一带河道。南临大江。北抵长淮别无泉源止籍高邮邵伯等湖所积雨水接济湖面虽与河面相等而河身比之湖身颇高每遇干旱。盖言河浅而湖深也故湖水浅时河水巳涸湖水消耗则河水辄为之浅涩不能行舟若将河身浚深三尺。则湖水自来河水自深。虽遇干旱。亦不阻船。前向河道自南至北四百五十余里。中间除深阔不用挑浚外。其浅窄可挑浚去处。尚有二百余里。约用九万余人。六十工可完。每人日给口粮二升。该用粮米一十万八千余石。卷埽打埧共享椿木一万六千余根。草二十余万束。及看得高邮湖自杭家嘴至张家沟南北三十余里。俱系硬砌堤岸。每遇西风大作。波涛汹涌。损坏船只。失落钱粮人命。不可胜计。况前项堤岸之外。地势颇低。若再浚深三尺。阔一十二丈。起土以为外堤。就将内堤。原有减水闸三座。改作通水桥洞。接引湖水。于内行舟。仍于外堤造减水闸三座以节水利虽遇风涛亦无前患若兴此役。约用一万二千余人。六十工可完每人日给口粮二升该用粮米一万五千六百余石。合用筑堤椿木五万四千余根。草二十七万余束造减水闸幷改造通水桥洞。约用桩木砖石等料。幷工价银二百余两。又看得扬州湾头镇迤东河道。内通通泰等五州县二千户所。富安等二十四盐场。其间有鱼盐柴草之利。在前河道疏通之时。二千户所运粮船只。俱在本所艌修。客商引盐。装至仪真。每引船钱。不过用银四五分。扬州柴草。每束止卖铜钱二三文。浚运河兼以便塩商一举两利近年以来。河道淤浅不曾挑捞。加以天旱雨少。河水干断。舟楫不通。鱼盐柴米等项。俱用旱车装载。二所运粮船只。不得回还本所。牛车脚贵。柴米价高。以致客商失陷本钱。军民不得聊生。前项河道。自湾头起至通白浦止三百四十余里。俱用挑阔八丈。深三尺。约用八万五千六百余人。六十工可完。每人日给口粮二升。该用粮米十万二千七百九十余石。再看得雷公上下塘勾城塘陈公塘。俱系汉唐以来古迹。各有放水减水闸座。年久坍塌。遗址见在。近年以来。止是打造土埧拦水。随修随坍不能蓄积水利。若每塘修造板闸一座。减水闸二座潦则减水。不致冲决塘岸。旱则放水。得以接济运河。以上四塘。共造放水版闸四座。减水闸八座。除旧有砖石外。约用硬石桩木等料价直。幷匠作工价银二千余两。臣虽无识。询之于众。咸以谓若将以上三件河道。依前整理。庶几舟楫疏通。永无浅阻风涛之患。而为往来军民无穷之便也。但系前项工程浩大。合用人力钱粮数多。况扬州府地方。连年灾伤。人民穷困已极。仓库钱粮不敷。兼且迩来　玄象示警。黠虏入寇。人心惊疑。如斯之役。未易轻举。须候时和岁丰。人力宽舒。方可为之。惟修理陈公等塘闸座一事。既不起倩人夫。止用前项工价。为之颇易。乞　勑该部计议。合无于本府收贮解京船料铜钱内。委官支给。收买物料。修造闸座。亦可以蓄积水利。接济运河。
　　处置运粮余丁月粮奏状【处置粮运】
　　近者以卫所官日贫而漕粮转运交收较难故武弁之稍富者皆营脱运差而委之贫者贫者既不能治行则于点军之时亦脱其稍有生业者以□□而役其赤贫者以致在途多侵盗逃逸之患而运弁之到京得免罪者亦少矣此漕政之所以日敝也观端毅公疏知今昔之不同　漕事完耗亦于此可见
　　广东清吏司、案呈、抄蒙　钦差南京守备太监安宁等节该钦奉　勑尔等会同、将南京各该卫所旗军、幷新江口等处寄操旗军、查勘酌量选补运粮、若正军数少、即将殷实余丁点凑照依正军事例免其一丁差使、帮贴月支米一石、养赡家口、行粮赏赐一体关给、钦此钦遵、除该年依　勑选补外、自是以后各卫所余丁。因见运粮者。月支米一石。又有行粮赏赐。别差者。无有粮赏往年卫军乐于运粮近来卫军营脱运粮近年有赔累也所以皆愿运粮而不愿别差卫所官吏受其亲嘱凡遇运粮旗军逃故多不于正军内选差辄将余丁拨补。甚有将在运旗军捏故掣回改差。就以余丁更替。及至逃故等项旗军。复役补役。又不送去上运替回余。丁改差。所以食粮余丁一年多似一年在仓京储一岁少如一岁又如在外卫所旗军有月支本色米八斗者。有月支本色。米六斗者。而运粮余丁一例俱支。米一石。余军比正军稍优者以余军不当差而差故稍优之然总计则仓储费多矣故欲裁之比运粮正军支米反多。若不处置。非惟钱粮妄费。抑且恩泽不均。乞　勑该部计议。合无通行内外军卫衙门。今后不许将运粮旗军。捏故掣回改差。果有逃故等项。仍照先奉　勑书内事理。先尽操备等项旗军。查勘酌量选补。若正军数少。方许将余丁点凑。如运粮逃故。正军复役。补役、即令上运。替回余丁改差在外卫所运粮余丁若该卫所正军食粮一石者。亦与粮一石。食粮八斗者。亦与粮八斗。食粮六斗者。亦与粮六斗。不可使余丁食粮多于正军。其选补运粮旗军余丁。俱于运粮完足回营之日选补。仍将选过余丁造册。南京各卫送南京户部。在外卫所送所在有司查照收粮。敢有不先尽正军选补。及将运粮正军捏故掣回改差。滥点余丁顶替虚实钱粮者。参奏拿问。如此则钱粮不至于虚实。而恩亦庶乎均一矣。
　　申明茶法奏状【茶法】
　　查得本部先于景泰五年、为因各处茶商人等、多将旧引、影射私茶、不营销缴、查照清理盐法事例具奏该户部依拟奏　准、出榜晓谕、及行各处廵按廵盐廵河廵江监察御史监收船料提督洪闸郎中等官禁治搜捡、各批验所追缴退引等因、已经通行遵守外、今照前项退引、累催不缴、其故盖因批验所不置簿籍、附写茶商姓名贯址。或不照茶商路引。听其冐名开报。或将引繇卖赍产茶地方。转卖与人。如此欲得的确名籍行追缴引。难矣。况茶货出山。经过官司。既不从公盘诘。又不依例批验。纵有夹带斤重。多是受财卖放。彼何畏惮而不停藏旧引。影射私茶。又如南直隶常州庐州池州徽州、浙江湖州严州衢州绍兴、江西南昌饶州南康九江吉安、湖广武昌宝庆长沙荆州四川成都保宁重庆夔州嘉定州泸州雅州等处、俱系产茶地方、相去前项三批验所、远者数千里。近亦不下数百里。若照引内条例听茶商径赴产茶府州纳课买引照茶于人为便理必乐从谁肯不买引繇公犯茶禁纳课远近不同费用多少因之茶商少利不得不夹带私茶矣今却令茶商皆来此三所买引路途窵远山王返不便欲其一一遵依不作前弊亦难矣况批验所退引。该与截角。今前项三所。郄管卖引。不行批验照退。名实不称。有乖职掌。臣等切惟印造茶引盐引。禁治私茶私盐。系是　太祖高皇帝旧制。今官不修职。民不守法。茶禁废弛。一至于斯。若不申明禁约。非淮亏　国家之课程。抑恐坏　祖宗之制度。合无请给　圣旨榜文。通行天下晓谕。今后园户卖茶。及茶商兴贩茶货。造引给繇。与夫批验纳课等项。务要俱遵引繇内条例。数内惟买引一事。免其纳钱。只照见行事例。每引一道。纳钞一贯。中夹纸一张。若如此议径省多矣仍令前项产茶府州斟酌所管地方每岁可出茶货若干合用引繇若干预先具数差人赴本部关领前引回还收贮出榜召商中买仍要辨验茶商路引果无许伪。即将其人姓名贯址附簿。将引给与。年终该府州各将卖过前引造册。就将收过纸钞。差人一同解缴本部。钞送该库交收。纸札造引。仍具数领关。次年合用引繇。各批验所如遇茶商经过。务依例逐一批验。将引截角。如无夹带。即便放行。若有夹带。就连人茶。拿送本处官司问理。年终将批验过客商姓名贯址。幷引数目。及盘获私茶起数缘繇、造册申达所辖转缴本部查考。如有日前停藏旧引。未曾缴到者。榜文到日。限三个月以里。赴所在官司告缴。与免本罪。敢有不遵条件。兴贩私茶者、许廵按廵盐廵河廵江监察御史监收船料提督洪闸郎中等官、及各该军卫有司守把关隘人员拿问、挑担驮载、及引领牙行停藏之家、俱依律治罪、盘获私茶、幷盘车船头畜等物俱入官、如将引繇照茶依例批验截角卖毕。随将赴往卖所在官司告缴。封送原引衙门通类解部查。销。如此则职掌定而政务修。法令明而姧蠹息矣。
　　议封赠继母奏状【封赠继母】
　　验封清吏司案呈、奉本部送准南京吏部咨、开南京太仆寺寺丞文林、照例请给故父文洪、故母陈氏、故继母顾氏、见在继母吕氏、　勑命等因、到部送司、照得成化二十三年四月十七日、钦奉　诏书内一欵、两京文武官员、未关诰勑者、七品以上至四品、若父母见在、先与诰勑封之、三品以上、俱与应得诰命、不为常例、钦此、续该本部查照天顺年间、钦奉　诏书恩例、节比题　准各官父在兼赠其母、母在兼赠其父、共给　诰勑一轴、以省多费、事例具题、奉　宪宗皇帝圣召、照天顺年间例给与、钦此钦遵、又查得本部见行事例、凡子应封父母者、继母亦该受封、诸司职掌内、不曾开有继母二人三人俱封赠常见宋大臣有三人并得赠者亦不曾开有继母止封一人、止有应封妻者、继室止封一人之说、今该前因案呈到部、看得子之于继母。礼有斩衰三年之服。继母或一人或二人三人。遇有大故。为之子者皆当依例守制□情制礼俱封为□遇有恩典似不可止及一人今寺丞文林请给父母幷二继母　勑命、揆诸天理民彝、似合给与、但往时未见有二继母并受封赠者、所以再三踌蹰、未敢轻易与之奏　请、若照继室止封一人例不与之奏　请、此论更透不审今后见在继母奉养有缺及有所违犯宜何如治罪而其服制宜何如守也今因文林照例请给　勑命、若不与之讲究陈　请定夺、非惟有孤　恩典。大足为言羕论之家且使为继母者自分彼此而意有厚薄而其子之于继母虽欲同一孝心而不能尽非所以均　仁恩、而劝慈孝也、合无准寺丞文林封赠父母幷二继母共给　敕命一轴、以后遇有应请　诰勑官员或有二三继母者、亦照此例一体请给、庶几　恩典均及、而母子之心安矣、奉
　　旨诸司职掌无尽封继母之文止许封一人
　　论释奠礼奏状【释奠】
　　礼部仪制清吏司手本内开　皇上于今年三月三日　幸太学释奠　先师孔子、以臣为分献东哲官、荣幸莫大焉、切观仪注内一叚、开称导引官导　皇上诣大成殿陛上、典仪唱执事官各司其事、执事、官各先斟酒于爵、候导　上至拜位、赞就位、百官亦各就拜位、四配十哲分献官、各诣殿陛东西阶下、两庑分献官各诣庑前、俱北向立、赞迎神、乐作、乐止、赞　上鞠躬拜、兴、拜、兴、平身、通赞百官行礼、同赞搢圭、　上搢圭、执事官跪进爵、乐作、　上受爵、献毕、复授执事官奠于神位前、乐止、赞出圭、　上出圭、四配十哲、两庑分献官、以次诣神位前奠爵讫、仍以次出殿门外、东西、向立、典议唱送神、乐作、乐止、赞　上鞠躬拜、兴、拜、兴、平身、通赞陪祀官行礼、同导引官导　上繇中道出、分献官以次退、若依此仪注则分献官始终不拜矣　皇上拜陪祀官俱拜独分献官始终不拜恐非礼也臣愚以为分献官拜位。当在殿陛之下。列于陪祀官之前。赞迎神。　上在殿陛上拜。分献官陪祀官俱在殿陛下拜。　上献毕、分献官以次诣神位前奠爵讫、复退于殿陛下原拜位立定、赞送神、　上拜、分献官陪祀官俱拜。似为近礼。臣读礼记文王世子篇有曰凡学春官释奠于其先师、秋冬亦如之、此言春官之释奠。主于行礼。非报功也。故无币。又曰。凡始立学者必释奠于　先圣先师、及行事必以币、此言立学事重。故释奠必以币。今　皇上嗣登大宝。初幸太学。缘引经术即所谓始立学也。臣愚以为释奠当用币。爵亦当三献。今仪注内无献币之礼辨驳固为允当是行春官释奠之礼非始立学释奠之礼也似为未安或以为旧仪注如此。臣以为旧仪注是。则当从之。或有差误。亦当更之。以求合乎宜。似不可以讹承讹也。乞下臣言于礼官。会同翰林院官议之。然后行事。则　圣明幸学释奠之礼。庶几合乎宜。而可以传之于后矣。
　　疏上准行分献官拜礼余仍旧仪
　　陈言辅治奏状【升赏冒滥】
　　祖宗朝宫府一体读此疏犹有周制宦官统于冢宰之意
　　伏覩　祖训条章内府各监局等衙门内官、俱有定员、各有职掌、洪武永乐年间、未尝额外滥设、其太监等官、非历练老成。纵有聪明才俊。亦不轻授。故事当考近年以来。则不然矣。前者　陛下将内官论年逓降葢矫往年滥升之弊欲复　祖宗之旧制诚是也臣于病中风闻、近日又升一起内官、其数颇多、不知是目前逓降者。不知另是一起也。前既以为滥而逓降之今何不以为滥而复升之。似乎不可。　陛下嗣位之初。人心归向如古之二帝三王。本朝　太祖太宗复见于今日。莫不称颂而爱戴之。盖闻　陛下在青宫时。存心正大。不喜声色。不贵货利。及登　宝位。又罢贡献织造。屏去一应珍奇玩好之物。治近习蠹国乱政邪术欺　君罔上之罪。孝宗圣德于此疏略载之迸逐刺麻番僧法王佛子国师。革罢传奉冗员。追回滥赏庄田蟒衣等项。裁抑奢侈奔竞。凡此数事。皆坏名器。损国体。伤民财。臣民所不欲而不能革。非一日矣。　陛下一旦而尽革之。此天下臣民。所以称颂而爱戴之也。夫何未久而又滥升内官如此。若复滥赏庄田蟒衣。将见前数事。不数年复如旧矣言甚切直欲天下臣民称颂而爱戴之如今日。恐不可得。此　天命去就。人心离合之畿也。可不慎与。况今北虏在边。灾异迭见。此正　君臣上下同加修省之时。而　国政如此。其何以服远人。弭　天变。伏望陛下自令伊始。于出入起居之时。发号施令之际。务要惟精惟一。允执厥中。远宗尧舜之道。近守　祖宗之法。决不可为巧言所惑。蹈袭前事。上拂　天意。下失人心。而为　社稷忧。臣诚激于中、词不能婉、无任战栗陨越之至、
　　议知州赵源乞开升衙门奏状【广西土官】
　　看得广西龙州土官知州赵源奏称本州岛地方与安南国毗连、每遇交人进贡往来、系臣率领目兵迎送护持、其间官伪称侯伯都督侍郎、假为此言欲改府治以便弹压也势张狐犬之威欺压守边官员、妄自尊大、乞照凭祥县开设军民府事例、将龙州改为龙州府土官知府职事、长牙爪精神固守地方一节、臣等窃闻书曰、监于先王成宪其永无愆诗曰、不愆不忘、率繇旧章、此古昔之格言、后世君臣之所当法守者也、缘前项地方自　国初开设州治、迄今一百二十余年、自赵帖坚归附为土官知州子孙世袭其职、至赵源已是四辈、未尝改作、所以边衅不生、境内晏然、今土官知州赵源、欲陛百余年来巳定之州治而为府治凡驭土官当以故事裁之若轻狥奏请将来陈乞者纷纷无以裁之一与一否反为厉阶矣若允所请恐边境自此多事矣非地方之福亦非赵源之福合无行令廵抚都御史今后如遇安南遣使入贡经过龙州地方。差官开谕来使既不从其陈请为此言以释其意亦是驾驭机权也　近普氏亦以滥假州守之职遂致生心土官尝试朝廷张大声势率自此始务要遵守礼法毋得生事扰害仍戒谕知州赵源亦要安分循理遵守　祖宗成宪永享和平之福毋再妄生异议率意改作。以贻后日之悔。
　　议修芦沟河官不当升职奏状【河工滥升】
　　切惟　朝廷置文思院官、幷把摠人匠、无非为营造设也、今副使潘俊等修筑芦沟河坼工完、虽曾効劳、是乃职分之当为、非分外事也、访得天顺年间幷成化初年亦曾修筑河堤、本部查无升官事例、止查得成化十九年六月、修筑芦沟桥决口工完、升把摠袁狗儿等十二名、八月葢造恭慎夫人坟茔工完、升把总柴甫成等四名、九月修理大慈恩寺殿宇工完、升把摠金全等三十七名、俱文思院副使、是以滥升匠官、幷钦天监太医院等衙门官。日增月益。动以千计。大坏名器。虚费钱粮。物议为之沸腾。欲其革罢而未之能。迨至　陛下即位。因科道建言。一切罢去。人心十分痛快。仰望太平。且如营造　宪宗皇帝山陵。乃初政第一莫大工程。凡八阅月。所役军夫匠作人等何止三四万然后告成。中间岂无精通艺业。造作有方之人。亦岂无拣择月日。修合药饵。书办文案之人。未闻有加升职事者。如此折论轻重既得人自无辞今修堤之功不及山陵三分之一较其事之轻重奚啻百钧之于一羽也书奏潘俊等遂奉旨不准升赏观　先帝时大工诸役升赏之滥乃知大臣深惜国体如此也昔营造山陵工完未尝升官今修筑河堤工完。若许升官。不无有失轻重。况目今修城等项工程数多若工完之日俱照此例奏讨升官将何词以拒之其为冗滥。又复如前日矣。岂不为新政之累。升与赏之异即军功且然何况他工役耶所据副使潘俊等只可量加赏赉、以酬其劳、恐不可升官、以开弊端也。
　　议进士石存礼除官奏状【除授京职】
　　照得目今六月本部大选官员、取至三甲进士内一员石存礼、年二十二岁、山东青州府益都县人、照依甲第次序、本官该选知县、臣等窃惟知县、乃一县之主。百责所萃。生民休戚系焉。非年少力弱者所能胜任。查得旧例中副榜举人俱除教职、中间有年未及二十五岁、告愿不就教职者、准送国子监读书二十五岁以上、不愿就教职者、不准、仍除教职、盖以未及二十五岁者、年少未可为人师范、故准令不就教职、况知县比之教职。责任尤重。今石存礼年方二十二岁气质清秀、形体孱弱、若除授知县使之宰百里之地。居羣僚之上。督率众职。分理庶务。加以送往迎来承上接下。劳苦百端。恐不能堪。看得行人司行人、亦系三甲进士该除官员、其职最简而无劳事、如此可谓铨法若近者一定资格付之掣签徒以避嫌谤岂大臣成就人材之道乎虽然若今者太宰欲于例外与人一京聀恐亦不可得矣欲将石存礼仍送该衙门办事、候有行人员缺、另行除授行人、使本官读书进学。日省月修。待其老成然后授以任事之职斯可责其成绩
　　皇明经世文编卷之三十九终
　　皇明经世文编卷之四十
　　华亭陈子龙卧子　徐孚远□□　宋征璧上木　顾开雍伟南选辑
　　钱谷子璧参阅
  </div>
  <div class="pagination">
   <a href="皇明经世文编_page13.html">
    上一页
   </a>
   <span>
    ...
   </span>
   <a href="皇明经世文编_page9.html">
    9
   </a>
   <a href="皇明经世文编_page10.html">
    10
   </a>
   <a href="皇明经世文编_page11.html">
    11
   </a>
   <a href="皇明经世文编_page12.html">
    12
   </a>
   <a href="皇明经世文编_page13.html">
    13
   </a>
   <span class="current-page">
    14
   </span>
   <a href="皇明经世文编_page15.html">
    15
   </a>
   <a href="皇明经世文编_page16.html">
    16
   </a>
   <a href="皇明经世文编_page17.html">
    17
   </a>
   <a href="皇明经世文编_page18.html">
    18
   </a>
   <a href="皇明经世文编_page19.html">
    19
   </a>
   <span>
    ...
   </span>
   <a href="皇明经世文编_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
