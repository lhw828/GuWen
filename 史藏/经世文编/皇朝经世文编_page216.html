<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 216 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 216 页/共 219 页
  </h1>
  <div class="content">
   绍兴府山阴会稽萧山三县。皆系滨海。其形内高外低。会上游诸郡之水。出三江口。而注诸海。三江者。曹娥江钱清江浙江也。曹娥江归西汇觜。是为东江。钱清江出闸归东嚵觜。是为西小江。其东海之西北上流。即为浙江。至东西二沙觜。入东海。三县内地之水。由三江口以出海。海之潮汐。亦由三江以入内地。其潮汐之来也。拥沙以入。其退也。停沙而出。迨至日久。沙拥成阜。当其霪雨浃旬。水不得泄。则泛滥为患。及至决沙而出。水无所蓄。又倾泻可虞。汉唐以来。建闸二十余所。虽稍閷水势。而未据要津。恒有决筑之劳。而患不能弭。明嘉靖中绍兴知府汤公绍恩。审度沿海。知三江口者。内河外海之关键也。欲闸之。而苦潮撼沙松。基难成立。乃近里相度。见浮山之东西两岸。有交牙状。掘地则石骨横数十丈。此又三江口以内之关键。而天然闸基也。乃建二十八洞大闸以扼之。果屹然安固。兼筑塘四百余丈。以捍海潮。由是而三邑之水。总会于斯。潦则泄。旱则闭。有利无患。数百年于兹矣。然为日既久。胶石灰秫渐剥。潮汛日夜震荡。砥不能无泐。址不能无圮。其后萧余姚姜诸公。相继修之。而潮泥壅塞。疏浚无策。甚有以闸为不可修不能修不必修者。其说固悖谬。即主修者。亦未得其受病之由。坏闸之弊不一。而莫甚于启闭乖方。与沙港开直之二端。夫昔人定启闭之制也。版必厚阔。环必坚铁。至水则以按时启闭。其启也。必稽底板之多寡而尽去之。使水势湍急。沙得随潮以出入。其闭也。又必实以沙土。塞以草薪。故秋潮虽大。而沙无从入。今乃启闭听之闸夫。则于深阔难启之版。往往不尽起。以致浑沙下积。而外渔人又赂掌闸者迟闭。以致涸而害农。且填土多不实。又无草薪补其渗漏。并有版残缺而不全者。所以虽不启之时。而潮沙尝得乘隙以入。夫安得不淤乎。此坏闸之大弊一也。凡水之曲折以趋海者。其性则然。故中江以浙名。而东西二小江亦以九曲名。昔时两沙觜。东西交互。以环卫海塘。故海口关锁周密。潮来自下山起。涛头一从二觜外溯钱塘江而西。一从二觜内分往曹娥及钱清诸江。以由九曲而至闸。是海离闸远而曲多。曲多故来缓而退有力。来缓则挟沙少。退有力则刷沙速。且遇内水发时。外潮初入。则东江清水逼入西江。浊流既无从进。而潮愈不迫。故到闸为时甚久。且沙地坚实。萑苇茂密。皆可以御浑潮。古人犹筑二堤。以补九曲之不足。岂无深意焉。故语云三湾抵一闸。良不诬也。自嚵觜两沙。日坍日狭。南北一望。阔仅里许。海口关锁已无。潮固可以长驱直入矣。乃司浚者。不察所以致淤之由。反以旧曲难通。更将两曲逼近之处而开直之。以省挑浚之力。小民贪淤地之利。户幸免涉江晒盐之劳。而闸身之受患。与咸水之害田。罔有过而问者也。此坏闸之大弊又一也。如是而欲去淤闸之二弊。以收捍蓄之全功。岂能无浮议之阻挠乎。夫闸潦而启不时。则海亩者窃决塘。窃则罪。故海民谤。无闸则海鱼入潮。河鱼入汐。闸则否。故内外渔迩闸者谤。宅是者。谓闸阻潮汐吐吞。改水顺逆关废兴。故宅是者亦谤。况计闸之无淤。必塞直以就曲。则丁晒盐。必渡江往来。故擅牢盆之利者亦谤。虽然。唯谤之是畏。必非有意于民瘼者也。夫诚有意于民瘼。即百口谤且不避。况异日必万口颂乎。是以愚民可与乐成。难以图始。麛裘衮衣。褚伍诲殖。是所赖实心任事。兴久大之利者。

　　湖州碧浪湖各溇渎要害说东南水利　
凌廷堪

碧浪湖即岘山漾。湖州之上源也。承天目西南万山而来。南条诸水及郭西湾诸山水。俱汇于此。所藉以宣泄者惟太湖。故沿太湖各溇渎。湖州之下委也。其碧浪湖众汇之水。及南溪各水。穿运河。由各溇散注。以入太湖。此程邑之情形。若长邑。则独承天目西条之水。会安吉及本邑诸水。由各渎散注于太湖。此长邑之情形。然长邑西条之水。又分泄于湖郡。而会注程邑各溇港入太湖。是以郡南碧浪湖。为七县聚水之薮。周围约七八里。论厥形势。碧浪湖为咽喉。而各溇渎为尾闾。顾非碧浪湖之容纳。则水无囊蓄。而郡之西南乡。及东北两乡受其害。非各溇渎之分泄。则水无归宿。而郡之东北乡。及长兴下六区。均受其害。源委利害相关。莫要于此。徐宪忠云。吴江垂虹湮塞。而吴兴之害加甚。为政者。要思其泄水之处。不必全仰于垂虹。凡所以思患豫防。湖州水利。有不容以不讲者。范硕云。碧湖沙涨如陆地。必脉络流通。则上流之泥沙不积。童国泰云。碧湖受南来诸水。今泥沙堆积。郭西湾西南诸山水尾闾不通。及今不治。泛滥横行。害岂独二三五区哉。沿城濠堑。又多壅塞。沙涨由是而起。严述曾云。南来水旺。则众水皆从而北。沙亦随水而行。水缓沙积。其势然也。今芦滩壅阻。亟宜开浚。以通上流。此碧浪湖之利害也。伍余福三吴水利论。七十二溇。界乌程长兴之间。乌程三十九。长兴三十四。通经递脉。以杀其奔冲必溃之势。吴兴志。太湖沿堤多为溇。各有斗门版。旱则闭之。防溪水之走。有东北风亦闭之。防湖水暴涨。郑元庆云。三吴之水利在下流。吾湖之水利在溇港。谭肇基云。原古人之多溇港也。取泄水之速。而每溇各置闸座也。取时蓄时泄。旱潦无虞。人事可挽天时之穷。立法尽善。此各溇港之利害也。唐宋以来。悉勤修浚。其治绩具载全书。我　朝康熙十年四十六年雍正五年乾隆四年二十七年。浚碧浪湖及溇港。建立闸座。屡　　宸虑。所以为田畴计者至矣。或问泄水诚是也。其如蓄水何。曰凡蓄与泄。惟在上源勿塞。下委勿壅。今碧浪湖沙涨成洲。是源已隔也。各溇港淤阻特甚。是委不通也。一遇水发。泛滥为灾。惟不能泄。斯不能蓄。故水患不深通。不患不蓄。以洼如釜底也。按劳志载城外濠。唐武德四年李孝恭所凿。广德四年刺史独孤问俗重开。此濠自清源门沿城至迎禧门。又至奉胜门。又至临湖门。自古苕水入。太湖之溪也。数十丈。深不可测。西濠自定安门至清源门。南濠自迎春门至定安门。北濠自临湖门至迎春门。或假人力开凿。西濠受西南诸山之水。南濠受南来众溪会碧浪湖诸水。东濠兼受运河之水。皆成溪泽。春夏水生。浩漾汹涌。湍邀迅驶。西南二水交流。以入太湖。今城濠俱阻梗。概宜疏治。上有碧浪湖之蓄。必藉城濠通駃。以杀其流。下有各溇渎之泄。亦必藉城濠及运河分注。顺轨而下。是城濠通。则碧浪湖下流迅驶。不致沙积。即于各溇港上流力冲。不致泥淤。所谓以水治水。借水刷沙。法亦莫善于此。譬诸肠胃通彻。上下三关。方称无病。碧湖为上关。城濠及运河与溇港联络为中关。各溇港为下关。非第湖州。此为扼要。实东南诸郡水脉呼吸相通。一有不治。水患不息。故但浚杭郡之上游。势虽建瓴。而湖州之病在泛溢。但浚苏松之下游。溇湖仍塞。则湖州之病在难消。其为要害何如耶。昔太守李堂大水行云。广苕诸水凑城南。碧浪湖填难注泄。全凭笠泽为尾闾。七二溇港成长渠。以见碧浪湖各溇港开浚。固不容稍缓也。

　　杭湖苏松源流异派同归说东南水利　
凌廷堪

道光三年癸未夏。苏湖数郡患大水。而尤甚者莫如湖。以地洼如釜底也。然湖郡较他州为最低。而与他州利害各有重轻。浙省杭郡为上流。祇在坝之坚且固。谚云。杭州坍德胜坝。湖州没飞英塔。言高下殊甚也。而嘉郡于湖水。势散而缓。无所损益。惟江南苏松诸郡。于杭嘉湖有筋摇脉动之势。赖以奠乂者。全在太湖受水泄水之处。不可稍有壅阏尔。来源自杭之天目而下。有建瓴之势。湖州当其最冲。所谓不患其源之不通。去委在导溇归湖。由湖达吴淞等江入海。所谓患其流之不泄。若嘉郡之水。半由烂溪入江震境。下韭溪。入太湖。半由魏塘入松江境。汇于泖湖。是杭嘉湖与苏松诸郡。源流一贯。大势自南而稍偏。东则以浙江为界。北则以扬子江为界。西则自天目绵亘至广德宣池诸山为界。东则大海。太湖实潴其中。古称浙西七郡为平江者此也。浙江扬子江之水俱高于内河。西南及西北一带山水。非东无由倾泄。则太湖之总汇分注。实七郡中一大关键。假令苏松无杭湖之来源。则流立涸。杭湖常等郡。无苏松之去委。则水必四溢。东南七郡。命脉攸关。有不可执一隅而言者。且太湖界联两省。跨三州十县。太湖西南。自湖州程邑之胡溇起至小梅口。共三十七口。由小梅而西。则属湖州长邑之蔡浦。至斯圻港。共三十七口。今已塞其三。此来源之殊派而最大者也。斯圻与江南荆邑董塘港毘联。董塘港至后河渎。共二十五口。由后河渎而北。则属常州宜邑之大浦港。至钓湿港。共四十一口。此又来源之殊派而次者也。由钓湿而北。则属常州阳邑之百渎港。至水溜港。共七口。由水溜而东。则属常州锡邑之闾江港。至沙墩港。共十九口。此来源平缓而湖水有时逆上也。由沙墩而东南。则属苏州长洲之牡丹港。至龙塘港。共五口。内运河北达望亭。南通浒墅。由龙塘而南。则属苏州吴邑之铜坑。与胥口。二口为各派同归之去委。由胥口而南。则属苏州江邑之白洋湾。至七里港。共九口。此皆各派同归之去委。由江达海最要之口也。由七里港而南。则属江苏震邑之牛腰泾。至练聚桥港。共二十一口。又皆去委同归于海之要口也。由练聚桥南转而西。亦属震邑之韭溪。至双林港。共七十二口。又承嘉湖来源之大者也。双林港与浙江胡溇毘联。环湖支流。共二百七十七口。为太湖之源委。即杭湖苏松诸郡之源委。尤藉太湖为蓄泄者也。其间若常郡自东坝筑而来源已缓。又分运河东北由江阴入江。嘉郡则分流入太湖者。不过十之二三。由松江入海者众。惟湖郡上承杭之来源。而与苏松利害。唇齿相依。最为吃紧。湖州处太湖上流之最要。苏松等郡处太湖下游之最要。使湖州上流疏通。而苏松下游淤滞。则害在苏松。并害及嘉湖。使苏松下游疏通。而湖州上流阻塞。则湖州独受其害。爰就湖州一郡而论。犹人之一身。碧浪湖咽喉也。运河及分泄支港肠胃也。沿太湖诸溇渎尾闾也。喉不可塞。腹不可胀。尾闾不可不通。一有不治。则一身均受其害。缘碧浪湖为七县聚水之薮。非深浚则水无囊蓄。郡之西南乡。及东北两乡。均受其害。今泥沙堆积。致使潦则淹没田庐。旱则无从车戽。至运河之塘。外以济运。内以卫田。水发时。惊湍奔突。赖塘堤防。故塘由西北迤逦而东南。水则自西南汹涌而东北。且地势南高北下。自塘坍废。塘北田庐。时遭横决。因水势无由障。且无由分杀也。沿塘一带。有水口四十余处。与沿大湖溇浦三十余口。两两相应。联络贯注。疾趋而下。足刷淤泥。自塘废而溇港愈淤。全郡受害。又乾隆年间。开浚时。误将溇口开直。泥水更易倒灌。旧时溇口则湾向东北也。其横港为受众水贯溇之端。古人所谓开直港而不开横港。仍属无益。此湖郡水利之大略也。而统苏湖数郡而论。亦如人之一身。天目首也。余邑南湖口也。湖郡碧浪湖及各溇港咽喉胸胃也。太湖腹也。吴淞等江尾闾也。苏太诸浦泾入江入海足也。嘉郡之水肢股也。一有不治。则两省数郡。均受其害。犹一身血脉贯通。而众窍各有经络。固不得借口于吴淞等江。既开而湖州水患可息。亦不得徒责太湖溇港之阻塞。而不问吴淞下流之通塞也。苏州近西之港渎。俱来自湖境。而湖州近东之溇浦。又隔于苏境。若湖属之胡溇乔溇宋溇诸港。南来受水之口。一带地方。俱属江苏震邑管辖。故水必经江苏境抵境。至苏境入港之水。无不自湖郡而来。通塞利害。两省攸关。徐宪忠云。苏松兴利之处。即吴兴去害所由。真两郡治水扼要之言。所望于究心之君子也。

　　福建水道图说会典
江西省之东南为福建省。以福州府为省会。福州府之东北福宁府。其西北建宁府。邵武府。其西延平府汀州府。其南兴化府泉州府。兴化府之西永春州龙岩州。泉州府之西南漳州府。其东南海中台湾府。大海自福宁府。东接浙江界。西南流。经府东南。为桐山溪交溪外渺溪龙溪诸口。又经福州府东南。为起步溪连江闽江长溪薛港诸口。又经兴化府东南。为南溪口。又经泉州府东南。为晋江东溪西溪诸口。又经漳州府东南。为九龙江南溪梅洲溪南陂溪诸口。接广东界。台湾府四面滨海。其西境诸水。俱西流入于海。隔海与兴化府泉州府相对。闽江三源。其西南源曰西溪。出汀州府。合淮溪文川溪。东流经延平府。曰清溪。合燕溪安定溪。曰沙溪。又曰太史溪。至府治西南。与西源富屯溪会。富屯溪出邵武府。南流经延平府。合金溪。曰顺阳溪。与太史溪会。闽江北源又有二。曰南浦溪。曰崇溪。俱出建宁府。南浦溪合新溪临江溪。崇溪东西二溪合流。合九曲溪建溪。至府治西北。曰交溪。与南浦溪会。合松溪。南流经延平府。至府治东南。与富屯溪太史溪会。曰溪。合尤溪。东流至福州府。曰闽江。合同仁溪濑溪梅溪双溪。入于海。金溪上源曰宁溪。出卲武府。合均溪古溪梅溪。东流至延平府。合源溪龙池溪。注富屯溪。尤溪出永春州。合龙溪。北流至延平府。注闽江。双溪亦出永春州。东流至福州府。合三斗溪穴利溪。注闽江。九龙江一曰柳营江。二源。西北源曰西洋溪。西源曰雁石溪。俱出龙岩州。西洋溪合乐溪万安溪。与雁石溪会。南流至漳州府。合龙津溪龙江马口溪。入于海。龙江上源曰冷水溪。出漳州府。合深渡溪管溪。东流。注九龙江。晋江上源曰桃林溪。出永春州。东南流。至泉州府。合罗渡溪。入于海。汀江出汀州府。合白沙溪大洲溪。南流。入广东界。南溪出兴化府。合赤土溪梅花溪。东流。入于海。交溪自浙江南流入境。至福宁府。合托溪外渺溪龙溪。东流。入于海。桐山溪出福宁府。东流。入于海。永丰溪出建宁府。须溪泸溪出卲武府。俱西北流。入江西界。化龙溪小靖溪出汀州府。大靖溪出漳州府俱南流。入广东界。南溪大陂溪南陂溪。俱出漳州府。东南流。入于海。东北至浙江界。西北至江西界。西南至广东界。东南至海。

　
卷一百十七工政二十三各省水利四

　　湖北水道图说会典
河南省之南为湖北省。以武昌府为省会。武昌府之东黄州府。其西汉阳府荆州府宜昌府。其西北安陆府襄阳府郧阳府。汉阳府之西北德安府。荆州府之北荆门州。宜昌府之西施南府。大江自四川东流入境。经宜昌府。合元渡河沙镇溪茅坪溪香溪河卷桥溪梁村河。又东南经荆州府。合清江汉阳河白水港洋溪玛瑙河沮河。一水南出曰虎渡河。又一水西南出曰华容河。俱入湖南境。大江亦入湖南境。折东北。复自湖南入境。经汉府阳。合沔阳湖。曰新滩口。又合赤野湖。曰沌口。又合斧头湖宁清湖而北。与汉水会。曰汉口。又合牛河。曰滠口。合武湖水。曰武口。又东南经黄州府西南。武昌府东北。合龙河岐亭河及梁子湖。曰樊口。又合巴河英山河童子河湋源河阳辛河。折而东。又合古角河。接江西境。清江上源曰大跳敦河。出施南府。合龙马河冷水河龙溪河。东流经宜昌府。合桃符河金鸡河。入于江。沔阳湖赤野湖俱在汉阳府境。北通汉水。支渠交错。西合草市河。东流入于江。虎渡河自大江南出。西通均湖。东通白莲湖。南流入湖南境。其自白莲湖南出一水曰莲湖水。亦入湖南境。龙港自江西北流入境。经武昌府。注阳辛河。达于江。汉水自陕西东流入境。经郧阳府。合曲远河陡河。又东南经襄阳府。合曾河丹河粉河唐河白河蛮河丰乐河。又经安陆府西。荆门州东。合乐乡河。南出一水。通荆州府诸湖。又经汉阳府。南通沔阳湖赤野湖。合三台湖。又西河涢河。曰涢口。又合澴河而东。与大江会。丹河白河唐河。俱自河南南流入境。经襄阳府。入于汉。杨叶湖在安陆府东。巾水河内河皁市河俱汇焉。其东南为三台湖。南入于汉。丹河滔河。俱自陕西东流入境。经郧阳府。又东入河南境。龙觜河出施南府。合南河。其东曰唐崖河。亦出施南府。俱南流。入四川境。北河亦出施南府。西南流。入湖南境。澧水出宜昌府。合雾江。其东曰渫水。亦出宜昌府。俱东南流。入湖南境。南至湖南界。东南至江西界。东至安徽界。北至河南界。西北至陕西界。西南至四川界。

　　湖北水利论湖北通志
古者大川之上。必有涂焉。后世浚河渠。修堤防。亦川涂之遗意。顾障于此者太过。斯壑于彼者可虞。其利害常相因也。蜀江之水。直下荆州。而北溢于汉沔间。其奔突冲决。则湖北近南之地受之。楚南之水。汇于洞庭。至岳州北与江合。逆流灌湖。漫涌而上。则南北滨水之地均受之。　　皇上轸念民生。大沛　恩膏。　　特命动　帑金。筑柁杆洲。修沿江诸堤。皆极高坚。农商永赖。耒耜舟楫之利溥矣。

论三江总会堤防曰。按湖广境连八省。凡秦关巴蜀中原贵竹岭右诸水俱注之。导为三江。潴为七泽。即禹贡江汉九江沱潜云梦之故区也。晋发岷山。抵巴东。入荆壤。流至岳阳。与洞庭水合。其受害者惟荆州一郡为甚。汉发嶓冢。抵上津。入郧地。流至汉阳。与大江水合。其受害者。郧襄安汉四郡。而襄安为尤甚。九江乃沅渐元辰叙酉澧澬湘诸水合流。入洞庭湖。沿汇八百里。经岳阳楼。西南出湖口。与江流合。其害者。常武岳阳二郡也。三水总会于武昌。其江身始阔。直注而东。以故武昌靳黄之境。无大水害。大较堤防多在襄安常武荆岳间。古七泽正其地也。汉唐以来。代苦水患。至宋为荆南屯之计。多将湖渚开垦田亩。复沿江筑堤以御水。故七泽受水之地渐湮。三江流水之道渐狭而隘。其所筑之堤防亦渐溃塌。明嘉靖庚申岁。三江水泛异常。沿江诸郡县。荡没殆尽。旧堤防存者十无二三。而后来有司虽建议修筑。然旋筑旋圮。民私其力。而财用赢绌之势异也。

论川江堤防曰。江陵城池。东南倾陷。故缘以金堤。自灵溪始。桓温令陈遵造之。遵使人打鼓远听。知地势高下。依旁创筑。略无差池。江陵东北七十里。有废田傍汉。古堤坏决凡二处。每夏为浸溢。唐贞元八年。节度使嗣曹王始命塞之。得其下良田五千顷。亩收一锺。又规江南废洲为庐舍。架为二桥。宋汪叶倅江陵。郡有三海八柜。恃为险固。豪右据以为田。力复之。又筑寸金堤以捍江。按禹贡岷山道江。东别为沱。又东至于澧。过九江。至于东陵。东迤北会于汇。东为中江。入于海。今澧州巴陵。正澧与九江东陵故地也。江水方出三峡口。势如建瓴。夏秋一涨。顷刻千里。然夷陵而上。山阜夹岸。势不能溢。嘉鱼而下。江面浩阔。顺流直注。中间郡县两岸。俱平衍下湿。水易漫流。当江陵公安石首监利华容间。自西而北而东而南。势多纡回。至岳阳。自西南复转东北。迸流而下。故决害多在荆州夹江南北诸县。县各沿岸为堤。南岸自松滋至城陵。矶堤凡长亘六百余里。北岸自当阳至茅埠堤。凡长亘七百余里。咫尺不坚。千里为壑。且决口四通。湖泊盗贼窜伏其间。江陵之龙湾市。监利之分监所。公安石首澧州安乡之四水口。嘉鱼之簰洲东江脑。俱为盗贼薮。以堤防不修。则津渡散漫。盗可四出故也。自元大德间。决公安竹林港。又决石首陈瓮港。守土官每议筑堤。竟无成绩。始为开穴口之计。按江陵旧有九穴十三口。其所可开者。惟郝穴赤剥杨林采穴调弦小岳六处。余皆湮塞。迨明初。六穴复湮其五。故堤防不时泛决。然未甚也。惟嘉靖三十九年决后。殆无虚岁。而荆岳之间。几为巨泽矣。

论汉江堤防曰。按禹贡嶓冢导漾。东流为汉。又东为沧浪之水。过三澨。至于大别。南入于江。今考汉江图。西自汉中流至汉阳大别山。出汉口。与江水合。即汉水故道也。水多泥沙。自古迁徙不常。但均阳以上。山阜夹岸。江身甚狭。不能泛溢。襄樊以下。天门以上。原隰平旷。故多迁徙。潜沔之间。大半汇为湖潴。复合流至干镇驿中。分一由张池口出汉川。一由竹筒河出刘家隔。以故昔年安襄一带。虽迁徙而无大患者。由湖潴为之壑。三流为之泻也。明正德以来。潜沔湖潴。渐淤为平陆。上流日以壅滞。嘉靖初年。安陆石城故道。改洗沿江湾。二十六年决荆门沙洋镇。三十九年决红庙堤。四十五年决襄阳老龙堤。宜城故道。改徙鸨潼新河。而竹筒河复湮浅十余里。下流又日沮。故水患多在荆安陆潜沔间矣。

论开穴口曰。穴口所以分大江之流。必下流有所注之壑。中流有所经之道。然后上流可以分江澜而杀其势。楚有三大。水惟川江独据中流。故穴口在南者。以澧江为所经道。以洞庭为所注壑。在北者。以潜沔为所经道。以汉口为所泻也。故川江独有穴口。然古有九穴十三口。江水分流于穴口。穴口注流于湖潴。湖潴泄流于枝河。枝河泻入于江海。此古穴所以并开者势也。今日生齿渐盛。耕牧渐繁。湖潴渐平。枝河渐湮。穴口故道。皆为廛舍畎亩。他如章卜等穴故道。无复旧迹矣。此今穴口所以多塞者。亦势也。虎渡流注澧江。同入洞庭。江南之溪水俱注之。郝穴流出汉口。与大江复合。而江北之溪水俱注之。众水会合则流行不绝。注泻有河则水道不壅。此二穴所以独存也。穴口之枝流多湮。则江水之正流易泛。故荆南以开古穴口为上策。然郝穴筑塞。而议开旧口。必先将枝堤修筑就绪。然后开水门以受江流。方无东西泛溢之患。是穴口之有故道者。尚且开浚之难。况故道湮塞者乎。元大德间。曾开六穴。郝穴赤剥杨林采穴调弦小岳之故道并开矣。今祇存郝穴。而他皆不可识焉。此果人谋之略耶。抑地脉水势之靡常耶。此所以知开穴之难。抑亦势所不可行也。然荆南人犹幸有虎渡郝穴。可以分大江南北之势。但二穴枝河。中多淤塞者。使复湮如诸穴。则荆南水患。其能免哉。

　　筹办湖北水利疏　
汪志伊

伏惟天下之大利莫如水。天下之大害亦莫如水。楚水之大者曰江曰汉。江水自四川岷山发源。至巴东县入楚境。历归州东湖宜都枝江松滋江陵监利沔阳汉阳等九州岛县。东出黄州境。汉水自陕西嶓冢发源。至郧县。入楚境。历均州光化谷城襄阳宜城锺祥荆门京山潜江天门沔阳汉川汉阳等十三州县。出汉口。与江水合。江水自松滋以上。汉水自锺祥以上。两岸皆山。素无水患。自松滋锺祥以下。地势平衍。土性松浮。军民田庐。非堤塍不能捍卫。非支河港汊不能宣泄。自乾隆五十三年。江水异常泛涨。荆州府属江陵县大江北岸万城堤。溃决二十二处。嘉庆七年。六节工七节工。又漫溃八十余丈。再嘉庆元年九年。监利县溃决狗头湾程公堤金库垸三口。先后水推沙压。以致江陵监利二县属。并潜江沔阳南乡支河港汊。多为泥塞。积水在田。无路可出。如盛盂。频年大雨时行。淹渍日甚。其大江南岸之松滋公安石首等县。亦因堤塍溃决。间有积涝。至若汉水。自乾隆五十六年后。天门沔阳汉川等邑堤垸。即屡有漫溃。又自嘉庆元年以至十一年。上游则锺祥县。下游则荆门州天门县沔阳州汉川县。皆连年漫溃。潜江县其所溃之口。自数十丈至数百丈不等。或直冲而被淹极重。或横溢而被淹次重。或倒漾而被淹稍轻。历前任督抚臣奏荷　　圣恩。蠲赈兼施。而沙随水入。水缘沙停。港汊多淤。积水更易于浸溃。其汉阳应城云梦等县。地处下游。亦不免溢注漫溃之患。此江汉二水节年溃淹各州县堤塍田亩之原由也。臣饬据各该管府州并州县。确查筹办。陆续禀复。并将各士民先后连名呈词二百五十六件。查对情形。大略相同。核计荆门州被淹五十五垸。潜江县被淹二十七垸。天门县被淹一百十三垸。沔阳州被淹二百四十八垸。汉川县被淹一百二十垸。江陵县被淹一百六十五垸。监利县被淹一百九十二垸。总共九百二十垸。各垸大小不等。其最大者。周围二三十里。最小者周围三四里。其积水或深二三尺六七尺至丈余不等。或已涸出五六分二三分不等。其全未涸者较多。该绅耆所请防堵疏消之处。议论不一。难以悬断。臣随于查阅各营伍时。道经被淹之州县。即率同该地方官。并传绅耆人等。亲赴各处。察看应堵应疏情形。揣度地势。参酌舆论。其受害在上游者宜于堵。其受害在下游者宜于疏。或事疏消于防堵之先。或借防堵为疏消之用。通盘筹划。不徇一乡一邑之私见。使有此益彼损之虞。

臣查滨临江水者。江陵监利二县。并沔阳潜江二州县南乡积淹田亩。地极低洼。嘉庆五年。虽经前抚臣高杞奏准。开挖姚家河黄土沟柴林河等处。使水由丰口入江。但止能消泄上游长湖泽口二处夏秋所进泛涨之水。所有各垸田积涝之水。即冬春亦不能涸出。臣于三月间。勘有监利县之福田寺地方。即古之水港口。今横堵一堤。丈量堤内杜废垸积水。高于堤外白滟湖面水五尺二寸。宜开堤建石闸一座。又沔阳州所属滨临江水之新堤地方。即古之茅江口。并前水港口。系前明大学士张居正因有关其祖坟风水。筑堤堵塞。今丈量新堤内河之水。高于外江水一丈二尺。宜开堤建石闸一座。并筹定启闭章程。每年十月十五日。先开新堤闸。十月二十日。次开福田闸。计可疏消积水六七尺。各垸田即可涸出十分之八九。每年三月十五日。先闭福田闸。不以邻垸为壑。三月二十日。次闭新堤闸。不使江水倒灌。至姚家河以上之积水。欲由太马河面达于闸。必须于郑家废垸中。开小河一道以通之。其上下两闸间之淤塞处所。亦应一律挑挖深通。俾水达洪湖。由新堤石闸入江。则江监潜沔四邑。数百垸积涝之田。可期涸出。并将监利沔阳二州县境内刁民私筑之土。均行拆毁。俾无壅淤。其白鹭湖柴林湖丰口土金口土地港。上下各淤浅。均行挑挖深通。俾长湖泽口二处夏秋所进之水。一由简家口呙都湾出青潭口入江。一由土口澄沱湖出沌口入江。则嗣后该四邑之堤垸。方可免泛涨冲淹之大患。其南岸之松滋公安石首等县。虽间有积涝。被害较轻。设法疏消。尚易于为力。惟江陵万城堤顶冲危险处所。及各县沿江堤塍。必须加筑坚固。以防江水之患。至若滨临汉水者。自锺祥以下。沿河皆赖堤塍保障。该县地处下游。工多险要。溃口一开。如顶灌足。下游即全遭淹没。各堤多单薄低矮。一遇汛涨。在在可危。查该县境内堤工。一万六千七百余丈。除饬将尹家庙加筑之子埂。并中段修砌之石驳岸石裹头挑水石坝。赶紧完报外。其余亦当一律加高培厚。至于下游各州县应堵之处。荆门州则有十三处。潜江县则有三处。京山县则有一处。天门县二处。汉川县三处。云梦县五处。皆须修筑完善。其沔阳州之西北乡。滨临汉水。因天门汉川支河。历年溃口。水向内灌。冲刷沿河堤身。所有应行修筑之处。更甚于他处。如潭湾垸等处。各号堤工缺口。计长一千二百余丈。洗塌堤身。计长五千余丈。若不修筑坚厚。则天门汉川沔阳三州县。终不免漫溃淹浸之患。其应疏之处。荆门州则有十二处。并江陵县刁民私筑土十三处。潜江县则有荆河河泽口三处。并谢家长安等八●。天门县则有牛蹄支河县河等处。沔阳州则须开复陈公永奠二闸。汉川县则有十处。汉阳县则有漳河口等处。以上河道积淤。或数里或数十里至百余里不等。若不一律开疏。则去路不能通畅。堤塍仍虞壅溃。此各州县应堵应疏之情形也。惟是应堵应疏之处。工程大小不一。臣择其最关紧要而易为力者。如天门汉川所属之牛蹄支河。积淤三十余里。汉川所属之垸堤三百余丈。沔阳州所属之各堤缺口二百余丈。及支河缺口十余处。潜江京山所属之杨湖垸方家拐聂家滩三处。顶冲危险。及云梦所属之陈袁溃口。先后札饬藩司筹。共提银二万二千九百二十余两。发给委员。协同地方官。赶紧挑挖修筑完竣。聊济目前之急。其余工巨费繁。现当大雨时行。江汉水长之时。难以施工。必俟秋后水落。方可丈量估计。且积涝积淤之区。有广狭浅深之不同。尤宜逐渐疏消堵筑。分别次第办理。断非一年所能蒇事。惟拟建福田新堤二闸。必须预先采办石料。乘此水涨时。运至工所。俟秋冬集匠建立。业经遴委专员承办。以专责成。并饬藩司酌发银两。以便办运石料。此又臣于亲勘时权其缓急。分别办理之情节也。

臣回省后。复与抚臣章煦。悉心筹商。湖北各垸田。被江汉水害。或已经二十年。或十余年及数年不等。各农民困苦已极。必须遴委廉干多员。会同地方官。于秋冬分段丈量确估。实心实力。赶紧妥办。并选派道员总理其事。俟工程报竣。臣与抚臣亲往分途验收。务期工归实用。费不虚糜。俾灾黎咸登席。倘查有减工克料情弊。即行奏参严办。以为玩视民瘼者戒。至江汉二水出入支河港汊。今昔情形不同。必须度其东塌西涨之高低。以为应堵应疏之准则。如有应行开挖之处。或系民田。则估定价值。发给业主另买。以昭公允。且将来堵浚之后。涸出田亩必多。乃照额征收钱粮。倘有实在形如釜底。无法疏消。不能涸出。并被沙压及堤垸不能耕获者。即委员查明顷亩钱粮确数。奏请减豁。以省有名无实之催科。惟现在未及施工。田亩尚沉水底。小民失业多年。赋无所出。应恳　　天恩。暂行缓征。以纾民力。俟涸出田亩有收。再行分年带征。至各卫所军田。坐落各州县境内。亦有被淹顷亩。应请归案画一办理。俾免向隅。此又体恤目前穷民之事宜也。再臣于途次接据锺祥江陵荆门潜江四州县士民等呈请开疏锺祥县属之铁牛关狮子口等处古河。以分汉水之势。又据天门县士民呈请堵塞天门县属之牛蹄支河口门。俾口内堤垸不致漫溃各等情。臣顺道亲赴各该处上下履勘。查得铁牛关狮子口等处古河。均在汉水北岸。原通锺祥县境内铁线沟永隆河。及天门县城河。出汉川县涢口。仍与汉水合流。至汉口入江。自前明筑堤堵塞以来。迄今数百年。堤外河身。日渐淤高。堤内田塍。颇多低矮。若如所请开疏。不独道里长数百余里。工程浩大。并有碍于城池田庐。即就水势而论。锺祥地处上游。固无浸淹大患。而横溢者为京山。直注者为天门。潴聚者为汉川。以及应城云梦等县。必皆受其波及之害。是欲分汉水以固堤工。转先引汉水以灌堤内也。该士民等。或籍隶上游。或托业南岸。惟愿开疏古河。则汉水北注。可免漫淹彼处田亩之虞。并省岁修堤塍之费。全不顾及北岸下游之天门汉川等县为泽国。所请实不可行。至天门县属之牛蹄支河。原以分汉水之势。今若遽塞其口。使汉水无从消纳。必致漫溃正河之大堤。查天门从前连年被淹者。由于锺祥堤工屡溃。而非牛蹄支河不塞之故。今锺祥堤工溃口。业已一律修筑坚实。即牛蹄支河淤浅处。现亦动项开疏。是害已去而利可兴。乃该士民等反以堵塞支河为请。其意不过一经堵塞口门。可省培修支河垸堤之费。并不念及正河大堤壅决之害。所谓因噎废食。亦不可行。总之该士民等请开请堵之处。皆在汉水北岸。而其事有适相左者。由于心存私见。昧于大局。惟知利己。不顾壑邻。设非详查确勘。通盘筹划。必致为其所误。除明白批驳毋许率逞私见私议。致碍全局外。合并奏明。

　　请疏通江汉水利疏　
张汉

窃惟王者贵谷重农。必先水利。水利兴。则蓄泄有法。旱涝无忧。我　　皇上念切民依。凡水旱时　　宸虑。直隶营田水利。奉　　敕查妥议。以济民生。凡以期于可久也。臣闻楚省交于江汉。荆郢实当首冲。宅壤最为洼下。计沿河大堤。南岸自松滋六百余里。北岸自当阳七百余里。汉堤江堤。共计几三千里。俱系民筑民修。其间最险之处。若沙洋。若万圹。难以枚举。而修筑弊端。亦难言尽。又修筑不坚。水发即溃。屡溃屡修。民力几何。此则人民受累之源也。计楚水大者。曰江曰汉曰洞庭。三者缓急相济。迭为利用者也。查大江发源岷山。出三峡。下彝陵州。约宽十有余里。洞庭居大江之南。方八百里。容水无限。湖水倘增一寸。不觉其涨。江水即可减四五尺。昔人于江上流采穴口。下流虎渡口。杨林市宋穴调弦等口。各杀江流。导入洞庭。而复达于江。故水势宽缓而无患。今也仅存虎渡一口。江水一发。陡高数丈。无路分泻。田庐即为巨浸。此江水为害之源也。汉水自嶓冢导漾东流而下。襄阳自安陆府以上。河宽十有余里。安陆府以下。至宽不足一里。再下汉口。其窄益甚。船每截流而渡。江高汉弱。阻遏逆行。潜沔诸邑。于是数受其灾矣。查汉水上流。有操家口。相传羊祜运粮旧岸。堤形尚存。其水东流。过天门县。入三台大松等湖。其湖居天门之东。云梦之西。汉川之北。应城之南。支分涢口。派出五通。传为汉水故道。众水通流。今臼口操家口尽淤。水无归注。此汉水为害之源也。雍正二年。锺祥县堤溃如雷汛发。西城不浸者三版。民无可避。田庐荡然。居人云。此堤无十年不溃。计锺祥一邑。今已九溃矣。他如京山潜江天门诸邑。地处下流。堤若陡溃。则如顶灌足耳。昔年潜沔士民。具呈申诉。请以筑堤之夫。供疏河之役。官不允行。民无如何。为今之计。欲平江汉之水。必以疏通诸河之口为急务矣。查江水支流。其下流当先疏者。五通口调弦口。而上之。当疏宋穴杨林市。与调弦合流。又而上。当疏虎渡口弥陀寺。又而上。当疏采穴与虎渡合流。再疏北岸之便河郝穴。令江水从长湖丫角庙合注。则黄潭堤不筑而自固。又复庞公渡。则监城可以无虞。疏新堤之口。与新潭之淤。则江汉之水。于是互为取济矣。汉水支流。则疏臼口操家口。而沙洋之一包三险。可以无忧。疏泗港而潜沔可以无忧。疏通顺河而潜城复旧。可以无忧。再疏小里潭竹筒河与天门县狮子等河。而低洼诸邑。乃可安堵而无其鱼之患。疏河所以为急务也。若夫筑堤。必取土于内地。内地日低。故河日高。河日高。则水势日险。患日深。是以江汉不疏。终非底定之本。积淤不浚。终失利导之宜。此则楚民之隐忧也。夫三楚富饶。夙甲于天下。谚云。湖广熟。天下足。一岁两稔。吴越亦资之。今或稍逢水旱。即仓皇无策。致居民不免于贫困。虽不得尽委之河堤之累。然逐年估计。既苦派费之繁多。溃决无时。又虑身家之莫保。岂非河堤之为累乎。昔年湖南巡抚陈诜。洞察楚为泽国。阨于江汉。甫任。即复调弦口。随亲诣踏勘。江则欲导之使南。汉则欲导之使北。颇为利济之宜。旋内升去任。未及施行而止。臣夙有所闻。此其大略也。臣思古者江淮河汉。水行地中。然后人居平土。其实治水。行其所无事也。后世详于治淮河。略于治江汉。故江汉时有泛滥之虞。不知楚有洞庭。较淮河泄水为便。此河口。亦行其所无事也。伏乞　　皇上敕行湖广督抚大吏。委员一一详查。倘言属可行。不特全楚乂安。即武昌新修堤岸。费金钱至数十万者。亦借是以永固矣。

　　江陵堤防议湖广通志　
胡在恪

江出岷山。汉自嶓冢。挟万川以东注。而荆州正当其冲。称泽国焉。江水在瞿塘滟滪间。为诸山所束。屹盘砖。雷响而电激。既出峡口。始得展逸势以前驱。夏秋一涨。顷刻千里。而经江陵公安石首监利华容间。自西而北而东而南。势多迂回。至岳阳。自西南复转东北。迸流而下。故决害多在荆州夹江南北诸县。县各沿岸为堤。以御水势。由来久矣。江北之堤。自当阳以下之逍遥万城以至监利。不下四百余里。而江陵之黄滩堤。在县东南二十余里。一决则江陵潜江监利沔阳荆门。皆为鱼。古所谓冲巫峡以迅激。跻江律而起涨者。以东至沙市。有砥突出大江数十丈。捍蔽江水。水为之稍纡抱。而黄滩之怒差杀。其后荡焉无存。而水之向黄滩者。骇坍浪而相礧矣。稽古大禹。洒沉澹灾。以奠高山大川。而自汉晋以暨有明。南郡大水。史不胜书。而万历十九年辛卯。江陵黄滩堤决。民之溺死者无算。二十一年癸巳。逍遥堤旋溃。距今九十余载。　国朝庚寅年。江水大涨。时幸瓦全。嗣后癸巳夏。江水决于万城。郡城东数百里。茫然巨浸。户遍逃亡矣。癸卯秋。江决于周尹店。逮丙辰之五月。麦秋方至。而郝穴之江堤溃矣。展转数年。流移略集。而辛酉七月。黄滩决。百年难堪之殃。从天而降。一望溟渤。集中泽之鸿雁。与坍穴之蝼蚁。人自为筑。功将垂成。仅亏一篑。而长江复行平地。壬戌六月。江堤复决。比之辛酉。为时更早。爰核粮夫。毫发无遗。以赴补救之急工。人之自为计也。神之将安输乎。嗟乎。决堤者。民之大害也。筑堤者。民之大利也。而利害相反。诚有如阖境士民痛哭屡控之所云者。今幸当事上台。目击颠连。而太守许公。实心胞与。躬亲挽筑。于堤址则宽而大。以便后来之加增。于堤工则恤而察。以杜一时之冒滥。萧憺之拟身塞。赵贤之愿请命。真百姓之福也。按堤老堤甲之法。自太守赵贤始议行之。夏秋守御。冬春修补。岁以为常。田庐于斯。聚族而处。以长子孙。故重土而习知水性。法至善也。而堤夫之出于粮石者。视其用工之难易。以为征收之多少。今昔之间。未可概论。而夫之修筑于堤上者。买土井土台土。其法不一。买土为最上。但虑散给工资之数。难以悉清。井土则民之者劳。而黠者逸。台土则奸人得以高下其手。夫苦惫而堤之罅隙者复多。夫修堤所以拯民。非以苦民也。而立法不善。则夫受修筑之苦。而民视筑堤为畏途矣。三者综而论之。惟井土之法可以垂久。第须董其役者。审高下远近之地势。以均其劳逸。而弊端诚未易除。则所谓有治人无治法者。存乎其人之爱民以心。先民以身。委员则量其材。遴役则严其滥。以里长征夫。而厘其侵蚀。以堤老修筑。而稽其包揽。则以每年所征之堤夫。用之于每年所修之堤。将捧土可为邱山。岂必求夸娥而掘息壤乎。善夫清军陈公之言曰。修堤惟视人事。断不可诿之于天灾。仁人之言。其利溥哉。所列七条。皆实实可见之施行者。夫荆州之地。案衍坛曼。缘以大江。而汉水复自夜汊口分派以达于三湖。汲引沮漳。会杨水长湖罗堰诸陂泽之水。春夏霪滂。股灌支注。不可胜计。其沿湖渚泽畔而居者。庐舍畎亩。形如盂中之底。自五代时高季兴节度荆南。筑堤以防汉水。由荆门绿麻山至潜江。延亘百三十余里。于今之亘为垸堤者。总皆恃堤为命。而汉水其奇在曲。又多泥沙。迁徙淤塞。自古不常。明嘉靖二十六年。沙洋堤决后。水之在荆安潜沔间者。殆无虚岁。　国朝以来。江堤连溃。汉水并溢。所谓堤防者。冲荡漂流。于斯为尽。而室丙室丁潭守八井等庄。地势洼下。沉塌之虑。尤有不可言者。今合江汉而筹之。自荆襄而下。江以北之地。如江陵监利潜江沔阳荆门。皆如建瓴之势。而大江之悍黄滩之险为尤甚。其所谓堤者。又皆累土负壤。并非有冈陵以扼之。一遇水势突奔。咫尺不坚。千里为壑。杨景旧志。详哉言之。其开穴疏流之说。已万不可行于今日。而江陵昏垫疲苦之民。荷锸操杵。力殚膏枯。为水归其壑土反其宅之至计。是以一邑之劳。为监利潜江沔阳荆门御寇于门户。而处堂奥者曾不肯助一臂焉。势不至于载胥及溺。不止此协济江堤之费。四邑虽不待请。亦当各自为计者也。夫防江之工。等于防河。今江陵已为其难者巨者矣。而汉水之堤防不固。其害旋中于潜沔荆门。绸缪而图其全。则江汉朝宗。　国计民生永赖矣。

　　查禁私垸滩地疏乾隆十三年　
湖北巡抚彭树葵

窃臣于二月内抵任后。接读　　谕旨。将湖河滩地。禁止侵占一案。作何办理之处。查明具奏。随经检查旧案。以楚省积水之区。俱系纳有粮课。并非官湖。可容侵占。至湖边江岸隙地。私筑小垸。历系严行禁止等因。声明覆奏在案。半载以来。臣时时心体察。兼采舆论。乃知其间仍有尚须筹划者。少一阻水之处。即多一容水之区。则私垸之禁。尤不可不既乎其实也。查荆襄一带江湖。袤延千有余里。一遇异涨。必藉余地以资容纳。考之宋孟珙知江陵时。曾修三海八柜。以设险而潴水。后豪右据以为田。汪叶力复之。又荆州旧有九穴十三口。以疏江流。会汉水。是昔之策水利者。大都不越以地予水之说也。自沧桑变易。故久湮。现在大江南岸。止有虎渡调弦黄金等口。分疏江水。南入洞庭。当汛涨时。稍杀其势。至汉水。由大泽口分派入荆。夏秋汛涨。又上承荆门当阳诸山之水。汇入长湖。下达潜监。弥漫无际。所恃以为蓄泄者。譬诸一人之身。江邑之长湖桑湖红马白鹭等湖。胸膈也。潜监沔阳诸湖。下达沌口。尾闾也。其间潆回盘折之支河港汊。则四肢血脉也。胸膈欲其宽。尾闾欲其通。四肢欲其周流无滞。无如三襄之水。性浊多沙。最易淤积。有力者因之取利如鹜。始则于岸脚湖心。多方截流以成淤。继则借水粮鱼课。四围筑堤以成垸。在小民计图谋生。惟恐不广。而不知人与水争地为利。水必与人争地为殃。川壅而溃。有自矣。臣伏查旧案。节据荆宜施道屠嘉正。安襄郧道王议将未有之垸。永禁私筑。已溃之垸。不许修复。详请饬遵。补偏救敝。诚为允当。惟是利之所在。民间每不惮百计以求胜。而地方有司。未能规及远大。少不留意。则私筑之弊。仍有不能免者。纵令道府亲查。而曾否加添。究属无凭。臣再四熟筹。窃以为积习既成。挽回非易。今欲复三海八柜之旧。势诚不能。亦只杜其将来。而不使垸之增多。则当先查其现有。而确知垸之定数。现在惟有檄饬各该州县。于冬春之际。亲行履勘。将阖邑所有现垸若干。各依土名。查清造册。由府核定。赍送各衙门存案。嗣后即以此次所查。着为定数。听民安业。此外永远不许私自加增。即一垸之内。亦不得再为扩充。仍令该管道员。于本年出巡之便。逐细详查。加结具报。则有无增添。按册可稽。而各州县之实心奉行与否。亦可藉以查核劝惩。至此后遇有淤滩。原系民间纳粮之地。或种麦豆。或取柴草。均听自便。但不得另筑垸塍。以妨水路。如此而愚民不致因小失大。地方有司亦不敢姑息怠玩。自贻参处。而与水争地之锢习。亦可少息矣。

　　荆州窖金洲考研经室集　
阮元

荆州江陵县南门之外。大江之中有洲。俗名窖金。乾隆五十三年。荆州万城大堤溃。水入城。大学士阿文成公来荆州。相度江势。以为此洲阻遏江流。故有此溃。乃于江堤外筑杨林嘴石矶。冀挑江流而南之。以攻其洲之沙。今三十年矣。元来阅荆州兵。兼阅江堤。计自造矶后。保护北岸。诚为有力。但不能攻窖金之沙。且沙倍多于三十年前矣。昔江流至此。分为二。一行洲南。一行洲北。今大派走北者十之七八。洲南夏秋尚通舟。冬竟涸焉。议者多所策。余曰无庸也。惟坚峻两岸堤防而已。此洲自古有之。人力不能攻也。岂近今所生可攻而去之者耶。考北魏水经注曰。江水又东会沮口。又南径江陵县南县平声江。有洲号曰枚回洲。江水至此两分。而为南北江。据此。知此洲即古枚回洲也。沮口今在万城堤即古方城宋荆南制置使赵方之子葵守方城避讳改万又讹为万外。沮水入江之口。千古不改。枚回洲在沮口之下。江陵之南。指地定名。非此洲而何。况沈约宋书。毛佑之击桓元于江陵枚回洲。斩之。是晋宋至唐。皆有此洲。特今俗易其名耳。百数十年后。安知江之大派。不又行洲南耶。姑存予言。以谂来者。或谓荆州旧有九穴今惟南岸虎渡口调弦口二穴尚通北岸郝穴等口皆塞议开各穴口以分江流此又不知今昔形势之不同也虎渡调弦二口之水所以入洞庭湖也春初湖水不涨湖低于江江水若涨则其分入湖也尚易若至春夏间洞庭湖水已涨由岳州北注于江则此二口之水入湖甚微缓矣若湖涨而江不甚涨之时则虎渡之水尚且倒漾而上至公安安能分泄哉余于丁丑立夏后亲至调弦察其穴水平缓宽有不流之势矣至于郝穴则内低于外更无可开之理惟冬泄内水于外尚便利耳

　　湖南水道图说会典
湖北省之南为湖南省。以长沙府为省会。长沙府之南。衡州府郴州桂阳州。其北岳州府。其西辰州府永绥干州凤凰三厅。衡州府之西。宝庆府靖州。宝庆府之南。永州府。靖州之北。沅州府。岳州府之西。常德府永顺府。常德府之北澧州。大江自湖北东流入境。经岳州府。又北仍入湖北境。洞庭湖在岳州府西。澧州常德府东。其西为天心湖赤步湖青草湖。湘江资江沅澧江水俱汇焉。湘江自广西东北流入境。经永州府。合右江潇江浯溪祁水。又经衡州府。合宜江岿水烝水耒水江。又经长沙府。合渌江茶园水飞羊河连溪浏阳河黄泥江建港清水沩水玉堂江哀江。及资江东北支津。又经岳州府。合汨水。分二道入洞庭湖。潇江出永州府。合乌江水水东河永水。北流。注湘江耒水二源。东源曰桂水。出郴州。合沤江新坑水西水。又合西源耒水曰丰水。又合廓江资兴江雷溪鸦溪乌石江郴江寥江注江曲塘江。北流经衡州府。注湘江。江上源曰水。出衡州府。合云秋水沔河。西北流经长沙河。合岩沟河攸水。复入衡州府。注湘江。●江上源日萍川江。自江西西流入境。经长沙府。合双江泗汾河。注湘江。资江出宝庆府。合龙溪廖溪硖口溪夫余水邵水潮水田心水连溪洋溪油溪。东北流经长沙府。合敷溪河四里河而东。歧为二支。东流者为玉堂江。注湘江。东北流者。东出一支津。亦注湘江。正渠西北流。经常德府。分三道。俱入洞庭湖。沅江自贵州东流入境。合渠江水。又经靖州。合竹舟江。又东北经辰州府。合水麻阳江舒溪熊溪麻溪蓝溪辰河马底河。又经常德府。合大洑溪翦家溪一渡二渡三渡小洑溪新店溪新湘溪阳溪延溪白洋河德山水。分数道。复合流。注青草湖。水自贵州东流入境。经沅州府。合杨溪巴川江。折而南。注沅江。麻阳江上源曰铜仁江。亦自贵州东流入境。经沅州府。又经辰州府。注沅江。熊溪上源曰武溪。亦自贵州东流入境。经干州厅。合镇溪舟溪乌巢江。又经辰州府。注沅江。辰河一曰北河。南北二源。南曰邑梅河。北曰嘉塘河。俱自四川东流入境。经永顺府。合后汉河小江腊竹江灵溪溶溪明溪。折而南。经辰州府。合酉溪。注沅江。澧水上源曰绿水河。出永顺府。合上峒河两家源河。东流经澧州。合溇水深水而东分二道。一东流合澹水涔水虎渡河。一东南流合道溪。一水南出为七里湖。南湖与从河会。正渠又东复合。又东复歧为二。在北者。合莲湖水。俱注洞庭湖。溇水渫水自湖北东南流入境。虎渡河莲湖水。俱自湖北南流入境。俱经澧州。注澧水。华容河自湖北南流入境。经岳州府。注洞庭湖。益将溪。出郴州。东流入江西境。章水武水亦出郴州。南流入广东境。龙江出永州府。西流入广西境。北河自湖北南流入境。经永顺府。折西南流。入四川境。北至湖北界。西北至四川界。西至贵州界。西南至广西界。东南至广东界。东至江西界。

　　湖南水利论湖广通志
论湘阴县堤防。曰湘邑居洞庭之滨。地势最卑。其东北一带近水。悉巨浸也。而县治之西曰淮西。其水势更甚。今其地生聚日繁。土田日广。防遏不可不豫。而围因以设焉。分观其势。各自塍堤。统计其数。则有十六。南则沙田围。逼近江。与杨柳相间。中隔漳湖岭阜。由是而军民荆塘金盘湾斗韩湾等围。垸堤虽间设。各有塍限。而东庄一围。则居军民之东。古塘塞梓二围。又居韩湾湾斗等围之西北。湘水烝水汇流自西。入长沙。遶东而下。至湘阴。是南水也。南水泛水自外入。沙田一围之东。实当首险。从此水由支港拥入。杨柳军民等堤之近东南者。皆受顶冲。而东庄向南稍平。余实三面被激焉。澬水沅水出而与湘水合。达于洞庭。是西水也。西水泛水自内出。兼之西南夹涌。洪波浊浪。纡洄灌激。在沙田一围之西。首为出水之顶冲。次及于杨柳围。更次及于军民荆塘各围之近西北等堤。而古塘塞梓二围。界连沅邑。为沅水之顶冲焉。至北则有余家垸。西北又有庄家围。暨黄公鲁家买马葡萄等。滨临大湖。地益旷而土益松。其水自西而内出。自南而外入者。悉于是乎会归。而湖浪遂于是迎冲。一经水涨。其势弥漫。堤塍冲溃。顷刻灌满。统计各围之险处。共有一万九千四百九十八丈。至各围垸内。出水积水之区。或则有港。或则有塘。或则请建有闸。或则疏通有沟。向系民力岁修。港则设之溷口。塘则立有●沟。闸则因时启闭。以资蓄泄。以藉灌溉。似可无烦疏浚者。

论益阳县堤防曰。益阳县在府治西北二百里。西界安化。南界宁乡。西北龙阳。东北沅江。东南界连湘阴。水曰资江。自宝庆发源桃花江。合流湍行。直下数百余里。至县前龟台山而分派焉。其中为大河。滨河一为千家洲大垸。一为长沙小垸。又北小河分汊。经石梁桥沿河垸二处。会入大河。石梁桥地稍高。自赵家围起至尹家山止。为沿河垸。皆属明万历时旧址。又北自甘溪河分汊。入沅江白泥湖。又大河直下。经沙头塘之西北。为合兴垸中洲垸。又东南抵沅江毛角塘分汊。入麻子河沅江界。一由沅江瓦石矶塘。出大麻子河湘阴界。一入小河益阳塘。此益阳东北之水也。自龟台山而东为支河。经长滩垸。至河皮垸。绕千家洲西南。复会沙头塘而归大河。一枫林河分汊。经澜溪市。直行添新桥河。支流旋转。凤凰湖。回绕火田三垸。旁及宋家垸曾埠垸。入卢家江。汇于烂泥湖。分汊上入溪口。下经龙打窖塘。而归于湘阴焉。盖益阳分上中下三乡。自县北而东为下乡。上承澬沅之水。下连洞庭西汊。左抵长沙大江。一当湖水泛涨。加以南水之弥漫。上之来者滞而不去。下之积者壅而上行。近江滨湖之地。常不免于淹浸。有备无患。唯在督理业户。使之依时培修堤垸而已。

论九江堤防曰。按禹贡九江孔殷。谓沅渐元辰叙酉澧澬湘。九水会合。汇为洞庭一湖是也。今以郡县志考之。辰常衡永枝河。会流于洞庭者。无虑数十水。而其会众流而注之湖则有三焉。曰沅湘澧而已。沅发自牂牁。经辰溪。合麻阳诸溪洞水。过常武。出湖之北。湘发自广西兴安海阳山。至分水岭。分为二派。一为漓水。一为湘水。至永州。潇水会焉。至衡州。烝水会焉。过长沙。出湖之南。澧发自武陵古克县。东流过武水口。合焦溪如溪诸水。经慈利石门。至澧州。出湖之西。而渐元辰叙酉澬。共合流而汇为洞庭。以为之壑。故衡宝永辰沅。得免水患。惟常武当沅江之下流。岳澧值江湖之会合。长沙之益阳湘阴。上接澬湘。下滨洞庭。故岁遭浸溺。堤防之设。最宜急图者也。

论修筑堤防曰。近年深山穷谷。石陵沙阜。莫不芟辟耕耨。然地脉既疏。则沙砾易圯。故每雨则山谷泥沙。尽入江流。而江身之浅。诸湖之湮平。职此之故。欲尽心力以捍民患。惟修筑堤防一事耳。故备考古今可经久而通行者。有十焉。一曰审水势。东洗者必西淤。下者必上涌。筑堤者。审其势而为之址。最难御者。莫如直冲之势。议者退为曲防。故荆州虎渡穴口之堤。先年愈退愈决。而后直逼江口。以遏水冲。乃得无恙。他如顺注之倾涯。则堤势宜迂。急湍之回沙。则堤势宜峻。二曰察土宜。一遇决口。必掘浮泥。见根土。乃筑堤基。其所加挽者。必用黄白壤。三曰挽月堤。洗在东涯。则沙回而西。淤在南塍。则波漩而北。故往往古堤反抱江流者。为水所啮。即临倾涯之上。势甚孤悬。必先勘要害之地。而预筑重护之堤。四曰塞穴隙。獾属蝼蚁窠穴。秋冬水涸。察孔端。极探其原而为之防。五曰坚杵筑。木杵不如石。石不如牛轹。六曰卷土扫。塞决口为上。护城堤次之。法埽以萑苇为衣。以杨柳枝为筋。以黄壤为心。以谷草为绋纚。因决口之浅深。水势之缓急。而为长短大小者也。若堤防初成。土尚未实。必以杨柳枝为埽。横栖于堤外。则可以御波涛而堤无恙。七曰植杨柳。八曰培草鳞。九曰用石甃。当冲决之要处。若非石堤。必不能回水怒而障狂澜。十曰立排桩。将大木长丈余。密排植于堤之左右。联以绋纚。结以竹苇。则风浪先及排桩。而堤可恃以不伤也。

论护守堤防曰。决堤之故三。有堤甚坚厚。而立势稍低。漫水一寸。即流开水道而决者。有堤形颇峻。而横势稍薄。涌水撼激。即冲开水门而决者。有堤虽高厚。而中势不坚。浸水渐透。即平穿水隙而决者。要皆修筑既疏。而防守复怠。故坐致此患耳。故防范护守之计。条议有四。一曰立堤甲。每千丈佥一堤老。每五百丈佥一堤长。每百丈佥一堤甲。凡堤夫十人。一应堤防事宜。官守之。而有垸处所。亦设有垸长垸夫。其法与堤甲同。仍不论军屯官庄。凡受利者。各自分堤若干丈。二曰豁重役。凡堤老堤长堤甲。及垸长垸甲人役。各复其身。每遇编审。即与豁除别差。则彼得一意于堤防。三曰置铺舍。查照漕河事例。于堤上创置铺舍三间。令堤长人役守之。则往来栖止。不患无所。而防护事务。亦庶几不致妨误矣。四曰严禁令。凡有奸徒盗决。故决江汉堤防者。即照依河南山东事例发遣。揭示通衢。以警偷俗。

　　九江考　
夏大观

九江之名。见传记有三。考寰宇记。在杭州者曰浙江。在润州者曰扬子江。在江州者曰楚江。在潭州者曰湘江。在荆州者曰荆江。在利州者曰汉江。在洪州者曰南江。在苏州者曰吴江。曰松江。此其一也。按汉志有曰。九江在庐江郡之浔阳县。浔阳记曰。一曰乌江。二曰蚌江。三曰乌臼江。四曰嘉靡江。五曰畎江。六曰沙江。七曰廪江。八曰提江。九曰菌江。此又其一也。又考蔡沈书传云。沅水旡水溆水辰水酉水渐水资水澧水湘水。皆合于洞庭。是为九江。此又其一也。今按寰宇记之九江。总南条之水计之。大约有九。固不得据为九江定名。其列于浔阳记者。虽称名凿凿。而孔氏辨之于前。曾氏驳之于后。其于派别形势。既无可取。而反复书义。亦无所衷。惟宋胡氏以洞庭为九江。则禹贡显有明文。其曰九江孔殷。明系于荆州贡赋之下。此一证也。导江之文。曰过九江至于东陵。东陵今巴陵也。巴陵滨临洞庭。此又一证也。又楚地记曰。巴陵潇湘之渊。在九江之间。水经亦言。九江在长沙下隽西北。参互考证。而九江之为洞庭益明矣。惟是九江之水。各有其源。其载于水经者颇详。如元溆辰酉渐五水。先后皆会于沅。沅水出黔中牂牁。且兰县为旁沟水。东至潭城县为沅水。又东径无阳县。有水从东南入沅。是为无水。无水亦出牂牁。且兰至无阳县。经八百九十里汉地理志注云无水首受故且兰南入沅八百九十里入沅。名曰无。按说文。无本古舞字。故无水或作舞水。又加作。又作潕。后人以无省作●。又以无讹作元。究即水经所载之无水也。沅既合无。又下合龙溪水釜水。东与序溪合。按序与叙通。加水作溆。今之溆浦县是也。是为溆水。溆水一名樠水。为五溪之一。源出义陵郡鄜渠山。经龙潭。纡折而流至江口。对旗山下。合沅水。沅又合锦衣。再合枉水。东径辰阳县南与辰水合。辰水出辰阳三山谷。独毋水注之。至丹山石。乃与沅汇。所汇之处。谓之辰溪口。此亦五溪之一也。水又径沅陵县西。会武溪水。即汉马援闻笛处。再会施水。下与酉水合。酉水导源益州巴郡临江县。故武陵郡充县。酉源山东南流。径故无阳县南。又东径故迁陵县界。逶迤而入沅阚骃谓之受水。水所决入。名曰酉口。沅与酉合下又会东溪水为鱼溪水。分岭溪水东夷水夷望溪水又数折而历枉渚。入龙阳县境。而合渐水焉。渐水一名澹水。出汉寿县西杨山。南流东折。径其县南。又东历诸湖。方南注沅。与沅同入洞庭。水所入处。厥名鼎口。澧水出东别之沱。发源岷山。东流至武陵郡充县西历山之东。过其县。南合茹水。又径零阳县北。与温泉水合。又东会零溪水。东又有九渡水注之。又东会娄水。至澧阳。右会渫水。左会黄水。东过作唐县。今安乡左合岑水。右合澹水。折走龙阳传家矶。入洞庭。资水出零陵郡都梁县东北。历夫夷邵阳新化安化益阳。东至湘阴县临资口。即水经所云水青口。与湘水合入湖。湘水发源粤西兴安灵川二县界海阳山。至分水岭。南流为漓水。北流为湘水。其水再清。故号清湘。经十余县所合之水。至长沙。下隽县。今湘阴巴陵界入洞庭中。宋曾彦和考定九江如此。朱子不知元水即无水。辗转讹错之故。以为水经弗载。古无是水。故置而不录。又据禹贡导江之文。江先合澧而过九江。以为从九江之外而过。不知实从九江之内而过。故不数澧。于是去元澧而易以潇蒸。潇水发源九疑山。舜葬东南陬。南流至三江口。东北与迤水合。一云与瀑漅漭合流。又东北至永州府城外湘口。会于湘。是为潇湘。又过祁阳县。至衡郡北郭。与蒸水合。蒸水发源宝庆府邵阳县耶姜山。逶迤入衡阳境。是水其气如蒸。故名。至衡阳县北郭草桥河口入湘。是为蒸湘。又历衡阳以下数邑。至湘阴临资口。会资水入洞庭。合沅水同注长江。是为沅湘。此三湘之所由名也。朱子更定九江。又如此。但澧水实合南江。以东注洞庭故。水经注于江陵枚回洲下。有南北江之名。南江即江水挟江入洞庭道也。夫安得而不数。曾氏之说。蔡氏遵之。似未可厚非耳。合而论之。沅湘二水实为之经。沅以一水贯无溆辰酉渐。而他水不计也。湘以一水贯潇蒸。而他水亦不计也。资澧二水皆为之纬。聚米画沙之形。一展卷而了然在目矣。后之人或从曾氏。或遵朱子。俱无不可。如必欲于曾朱二说之间。核其宜以符其数。则宜取朱子所去之澧。与所定之潇蒸。取曾氏之湘沅无辰酉资。而去其溆渐。盖溆与渐。其源流视诸水为短耳。至于诸水所经。古今异同之名。则又在究心水道。如桑钦郦道元辈之远览而周谘焉。

　　湘水记　
王文清

潇湘蒸湘沅湘三水皆纬流。而经之者湘水也。湘源出阳朔。至永州。潇水入焉。曰潇湘。至衡州。蒸水来会。曰蒸湘。卒与沅水合于沅曰。沅江湘。此三湘之所由名也。顾考之者。往往于三湘则详。而湘之源则略焉。阳朔山。或以为属零陵。或以为属兴安。说已不一。甲戌秋。余至粤西。呼土人为前导。探湘水所自出。始知湘水发源于海阳山。海阳山即志所谓阳朔。属今桂林郡灵川县。山高七八十丈。广五六十丈。山下有洞门。广约二丈余。深入有一潭。广可三十余步。深不可测。土人告余曰。此即湘漓二江之源也。洞口有石。广纔尺许。沿行里许。渐下渐。至兴安之山东村太平堡诸处。其水遂成一大江。小江日夜所注。渟滀既盛。而又别有两大水。自东西来助之也。东则一水逆来。起于兴安之东乡白水洞。洞下有深塘。名杉木江。逆过车田村。穿龙虎岩。跗岩再上。南折至江东村。约百余里入江。西则一水顺流。自灵川兴安之长江岭。顺过豪猪田村。至太平堡。约二十里入江。湘江为主。而东西二水为之附庸。至此合流以成其盛。湾漩至渼潭。潭深且广。水停积。若不流。去海阳洞口已九十里矣。潭下半里许。江水洪流。中横一洲。长数里。湘水至此。分左右二江洲。北有大天平坝一座。南有小天平坝一座。此二坝即楚粤二水分界承流之处。南流者为漓水。北流者为湘水。此湘水所由出也。而从此入零陵。达衡阳。过长沙。会沅朗。三湘于是争汇矣。潇水出九疑三分石。经零陵县西北。入于湘。蒸水汉志作承水。出邵陵界邪姜山。至重安县。又合界塘水。再经重安之南。又受零陵之武水。至湘东临蒸县。今为衡阳之北。注于湘。谓之蒸口。志所称水气如蒸是也。沅水出益州牂牁郡。经辰溪。今麻阳诸溪洞水。若渐辰溆潕酉诸水。俱附此。过武陵。东注龙阳。至沅江。与湘水合。此三湘之所由称。此数水者。一经而三纬。皆出深崖幽邃中。行二千余里。以合于江而达于海。其渊源有本。其流行有渐。其支派有条。其分合有序。夫三湘既合之后。固极浩荡之势矣。究其滥觞。不过三十步之潭。潭外不过尺余细流。而涓涓绵绵。遂至于此。天下事由浅而深。积小成大。下而善受之不穷者。固如斯乎。

　　查勘滨湖堤垸情形疏　
杨锡镐

窃照湖南长沙岳州常德澧州四府州。环绕洞庭。滨湖之民。就湖淤地。圈筑垦田。谓之堤垸。有昔被水冲。曾经发帑修复者。曰官垸。其未经帑修及续圈者。曰民垸。每年冬令。该管各员督民培筑。以防夏秋之水。曰岁修。臣到任以来。虽察访岁修各弊。严檄水利之员。查禁督修。然未经目睹。不能知其实在情形。是以上年恭折奏明。将就近长沙之湘阴益阳二县堤垸。于仲冬亲往查勘。荷蒙　　圣鉴在案。兹臣于二月。由湘阴勘至益阳。所有堤垸情形。有尚应酌定章程办理者。就臣管见。敬为我　　皇上陈之。

一险工宜三年连加大修也。查各堤有当水要冲。尤易损坏。谓之险工。每年岁修。不过加土数寸一尺。若加高加厚。各至数尺。则曰大修。岁修佃民任之。大修田主任之。今臣查阅两邑民垸。新筑者固属松薄。即官垸旧筑者。亦未能一律高厚。其余各属之堤。想亦相同。推原其故。每年冬月。虽加土数寸一尺。次年雨水冲激。又多坍卸。是徒有岁修之名。终难成高厚之实。臣虽面谕堤民。每遇天晴水小。随时培筑。不必定俟冬月。然佃民农忙之时。殊难兼顾。而各垸田主。皆有力之家。出资修堤。俾田永成腴产。并非强以所难。应自本年秋冬为始。凡属险要之堤。每岁加厚三尺。加高二尺。以三年为止。即使岁中少有冲损。尚多余存。合之现在堤身。三年之间。厚可一丈六七尺。高亦准此。则虽遇大水。永保无患矣。

一护堤柳株宜一律栽种也。查两邑年久旧垸。有种柳以捍风浪者。均坚厚无损。其未种者即不免单薄。至于近年民垸。则种柳者绝少。细询其故。种柳一事。向来官虽示谕。未能实力督率。佃民田主各事因循。间或插种。又苦牛羊践踏。居人拔损。遂多有名无实。臣查柳枝非难得之物。插柳又易为之事。植之三年。即可捍御风浪。效速而利溥。莫过于此。臣已面加劝谕。令各多插。嗣后应令水利之员。兼行督率。遍处栽插。将每堤种柳若干。册报查考。责令管理修堤之堤总堤长人等。稽查照看。印官与道府等官。遇便随时摘抽点验。严禁纵放牛羊。及居民侵损。违者予以罚惩。则数年之间。堤垸屹如山立矣。

一专管水利之员宜免其差委也。查各属堤垸多者五六十。少者三四十。每垸大者六七十里。小者亦二三十里。每年冬季培修。夏秋防护。各无暇逸之时。若差委别出。则培修防护。无人督率稽查。其为虚应故事。何怪其然。臣洞悉其故。是以上年凡属水利佐杂。俱不轻为差委。嗣后应请着为定例。凡属水利专员。不差委。则责成既专。而承办省力矣。抑臣现请三年连加大修。各属堤垸既多。道里亦远。水利之员。督率难周。俟届期兴工时。臣当择佐杂中勤慎老练者。分委协办。庶工程可望坚实。

一以后民垸宜永禁再圈也。查洞庭虽曰巨浸。然藉以受各省之水。各属堤垸。俱系沿湖受水之地。渐次圈成。所谓与水争地也。虽滨湖荒地。不许擅行筑垦。以阻水路。已经垂诸令甲。但尚有无碍隙地。许民呈官勘明筑垦之例。我　国家重熙累洽。生齿日繁。沿湖堤垸。弥望无际。实无可以再行筑堤垦田之处。今已成之垸。在民既获其利。未便毁其成功。若再许隙地呈官筑垦。在豪民惟规一己之利。捏词朦混。倘无识之有司。不知总揽全湖形势。遽徇其请。而上司亦一时疏忽。据详批准。实贻壅水漫决之患。应请嗣后各属滨湖荒地。永禁筑堤垦田。使川黔粤楚各省之水。有所消纳。不致泛滥。则现在各垸之田。年获有秋。民食有济。即受益不浅矣。

　　湖田占水疏嘉庆七年
  </div>
  <div class="pagination">
   <a href="皇朝经世文编_page215.html">
    上一页
   </a>
   <span>
    ...
   </span>
   <a href="皇朝经世文编_page211.html">
    211
   </a>
   <a href="皇朝经世文编_page212.html">
    212
   </a>
   <a href="皇朝经世文编_page213.html">
    213
   </a>
   <a href="皇朝经世文编_page214.html">
    214
   </a>
   <a href="皇朝经世文编_page215.html">
    215
   </a>
   <span class="current-page">
    216
   </span>
   <a href="皇朝经世文编_page217.html">
    217
   </a>
   <a href="皇朝经世文编_page218.html">
    218
   </a>
   <a href="皇朝经世文编_page219.html">
    219
   </a>
   <a href="皇朝经世文编_page217.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
