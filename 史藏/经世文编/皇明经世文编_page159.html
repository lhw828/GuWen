<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 159 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 159 页/共 172 页
  </h1>
  <div class="content">
   序
　　邢司马平倭凯旋叙
　　大同府志序
　　邢司马平倭凯旋叙【平倭凯旋】
　　自宋以前、中国所患苦、无过北狄、东南岛夷、直鳞介视之、不能为大利害也、东征之后或云酋首物故倭自退耳非将吏之力然此亦忌功者之言耳海外之事功疑惟重可也明兴以　高皇帝威灵、海外震迭、独倭数数入犯、屡戒不悛、其为中国害。骎骎与虏衡。至嘉靖而凶焰极矣、然其众不过数千。其来非有约结。欲与我争雄长也。徒以贫穷不能自存。资剽掠为生耳。然犹竭天下之力。数岁而后克之。岂夷狄盛衰。亦自有时。不可以鳞介忽欤。自顷六七年来、倭困朝鲜、设谋蚕食、　天子震怒、声罪徂征、兵连不解、中间或媾或战、变态靡恒、战亦稍稍相胜负、议者忧之、而　天子锐意必讨、曰、毋庸遗此以为门庭患、维时阃外之事、则大司马邢公为政、公鼓舞将士、深入贼巢、于是有蔚山之捷、几获渠魁、贼保险固守、我师暂撤、而异议乘之、前劳几隳、公益发愤誓师、蓄力俟时谍贼稍懈、百道并攻、于是有釜山西生浦诸处之捷、贼既困败、紏合残党、互相救援、公豫布舟师、扼其要害。艨冲巨舸大战中流。于是有海上之捷、贼悉与众遁归、朝鲜之人、咸复其业、歌舞载途、而我中国数年征调转输暴师劳众之苦、乃得息肩、　天子之恩德、洽于外藩、其明威所被、至震于鲛宫蜃窟之表、莫不詟伏、于乎盛矣、论者谓兹役有甚难者三而攻战不与焉。隔越沧溟。情形不通。则地难。兴师岁久。结局无期。人情厌苦议论易生。则时难。宿兵他国。客主相持猜衅一开。毒且中溃。则势难。公之仗金戊、又当我师追怯之后、和战纷拏之秋、征兵有数千里之遥、而索饷无旦夕之近、葢其难又未可枚数焉、公从容坚定不震不竦、竟挫强寇于锋刃之下、扫穴荡巢、廓清氛祲、庙廊自此释东顾忧、公之功顾不伟欤、在昔人臣立功外国。率推班定远。定远所当。乃西域诸胡脆弱易与耳。长平冠军。犄角而逐匈奴。敌称劲矣、然维时举中国以困虏。乃稍得志。而所损士马。辄复过半。戞戞乎其未易谈也。今倭之劲。巳与虏衡。诸所戡定。难于三十六国。即士马不无损伤。然出塞入塞。公私之数。官阅之。视建元元狩间何如哉。胜国于诸戎无所不剪。一渡海而覆十万师。终其世不敢以片帆东指。倭之轻中国原在于此假令今兹之役、不覩成功、使倭复得间然逞志于属藩、忧方大耳、彼定远所招来西域。遣子入侍。其轻重利害视此又何如哉。葢　高皇帝尝戒朝鲜使臣。止帚语其王。毋轻弛备以启倭心至下玺书申谕。圣谟渊深。夫宁为朝鲜虑亦以固吾圉也　高皇帝虑朝鲜于二百载之前。若合符契。今天子卒能以神武定之。虽社稷之灵。而公功亦不朽矣。公既告捷、献俘于朝、上心大悦、诏示天下、令公班师还镇、公所部吏若密云令王君辈、属余言为贺、余闽人、素从父老谈说嘉靖间事、惴惴然有戒心于倭闻公之捷、欲张之未能也、故于王君请书此以复、若公所为运用之方、攻守之略、如古所称显允壮猷云者、则尚有行间之士、能颂说之、无庸余言矣、
　　大同府志序【大同志】
　　郡邑之有志、葢古列国史乘之遗意、不可废也、今方内郡以百计、邑以千计、志不胜原、然迹其所纪载、不过一方之故实、其关系尤未甚巨、而大同一郡。古称五原云中。自秦汉以来。绾毂夷夏天下之所以治乱安危皆由于此固非他郡邑所得絜其轻重也　高皇帝荡涤夷氛。首开兹镇。树以藩封。提衡九塞。而据其会。成弘正嘉之世。犬羊桀骜。几无宁岁。　穆皇初载。虏酋以舐犊之爱、就我皋牢。虽东西并欵。而大部所直乃在云中制驭得失之机。惟兹镇之文武是任甚难言之矣。郡故有志、而寂寥不称、一切山川阨塞钱谷兵戎兴废得失之故。无所于考。今守汪君、乃如竟搜辑、遐探愽采、自郡治以至四封、凡有关于疆域有裨于掌故者、无不眉列、而于经武诘戎。缮塞御虏与年来欵贡颠末。尤犂。然毕具。葢非但一方之纪乘抑亦谋国者之所必稽典。金匮石室者之所必采也今宇内承平。诸所为危机衅兆。补苴尚易。惟塞下空虚。兵食俱诎。虏贪关市赐予。烽火不惊者巳四十余年。历稽往牒。未之前闻。驯极而骄亦惟此时而又大酋未建。想虏王殁后续封未定万历三十五六年时所修也故曰大酋未建诸部颉颃。其合而众为市。将以无厌困我。其分而自为鬬。将以余锋躏我。即幸而旦夕无虞。而人情愈偷。戎备愈弛。不出数年。亦终有决裂之患。是兹镇之大忧也。夫宁兹镇。即京师不得高枕矣。往封事初成。议者辄谓因欵可以修备。八事之课。令甲森然顾行之卒未见效者何也。与之以无事则人必安于无事譬如脱缰之骑。鞭策安施。征歌之场。沈酣曷禁。固其势然耳。天祚国家。毋滋酖毒。兹亦骎骎其多事矣。试考志中所云垣墙当筑墩。堡当修屯。田当复。器械当饬。诸如此类。不亦凿凿乎。安攘之长策哉。夫事固有败而为成者。五堡之创。张中丞蒙祸。而毛司马绪其功。至今以为利也。役固有费而反省者。边墙之议。余肃敏见格。而杨襄毅竟其谋。亦至今以为利也要以沈几敢任。破拘孪之见。以善为封疆计。将何施不可。此非守土诸臣。其谁望焉。孟舒魏尚李广。皆守云中。威名振乎殊俗。今之守虽视昔差轻然　天子圣明。所简用封疆大吏。自督抚而下。皆一时之选。而汪君以文武才佐之。吾知云中之不忧虏矣。云中安。天下乃安。此余之所以三复于兹志也。因汪君以序请、遂书此复之、用识简端、
　　记
　　阳岐江改复旧路记
　　重修天宝陂记
　　阳岐江改复旧路记【阳岐江】
　　公与董见龙书云峡江改路之事以省下士大夫失渡船邸舍之利故力争之有欲改路者即以大田驿凨水事刼持之文忠时在阁也路成时亦尚在阁
　　闽会城之南。有江达于海。其水自上流四郡千余里皆汇于此两山束之故名峡江怒涛激浪。急溜旋涡险若瞿塘。自峡而上。可二十余里为阳岐江。水势纡缓。一苇可航。胜国以前。行者皆从此渡。称坦途矣。其后以兵乱榛芜。间逢虎暴。乃徙而由峡。路虽稍夷。而每值风波。辄葬鱼腹。即近者隆万间大比之岁、生儒溺死以千百计、行旅病之、欲仍复旧路、而人情因循惮于改作、屡议屡寝、直指陆公来按闽、悉心民瘼、百废俱兴、捡旧牍、得前福清令条议、慨然叹曰、兹路不更、其母乃委民于壑乎、檄下郡亟图之、太守喻公、躬往相度如陆公指、而或者、又难其费、甚且谓余规大田驿为坟、而创此议也、宪使陈公持之坚、方伯丁公力主之、以上陆公、公报可、且相与计兹役也、议论实繁、今决以两言、不烦民、不改驿、又安置喙、将鸠工属、丁公奉命抚闽、而左辖袁公、亦适来佐其议、乃移渡于阳岐江、自江而南、剪棘甃石、夷高堙下、辟为周行者、五十余里、为桥二、公馆二、铺舍六、亭一、徼庐十、增渡舟八、埏埴材木人徒之费、为金以两计者一千七百有奇、皆取诸没入之赀、与两台赎锾、宫不损帑、民不与闻、经始于辛亥季秋、告成于门子之季春、较其道里。视峡江减十之二。自吾邑以至莆阳。泉漳之往来于兹者。江行如陆陆行如市阳侯不惊、猛兽屏迹、万口腾欢、歌谣载道、而丁公陆公复愽访于众、谓取渡萧家道、缘吴山、径达台江、尤为径便、惟沙洲稍隔则浮桥滉柱之法可行、乃更为除道建馆、与阳岐路并存、以待人之自趋、其计划周详、一至于此、丁公以书来告余、使为之记、且曰、此事为道旁之舍久矣、断而必成、惟直指公、次乃诸大夫、不佞何力之有、自今而后、遵道遵路、无忘直指与诸大夫、以拟于召埭白堤、是在邦人、余南向再拜稽首曰、是惟中丞直指与诸大夫恤我闽人、出之鲛宫蜃窟、而登之唐庄、敢不世世拜赐、因思三代王政。舆梁道路。无不置力。单襄公过陈。道茀不治。即知其国有大咎。况于百千万人之所跋涉。与冯夷争一旦之命。其为患害何如。而可恬然置之乎。昔交南七郡。泛海转输。沈溺相继。郑弘奏开零陵桂阳道。交人赖之。杨厥通褒斜而罢子午。后世为凿石颂德。即吾闽万安桥之役。父老至今颂说蔡端明不置。千百载而下。此为再见。而今日之举事半功倍、公私晏如、较之往代、更为难耳、乃余于此、有深慨者夫、夷险问之水滨。远近稽之道路。利害折之舆情。至为易办。犹不免于悠悠之谭。几成阻格。葢人情多端。口语难信。天下事之困于议论。大较皆如此矣。此中丞直指、所以大造闽也、
　　重修天宝陂记【天宝陂】
　　吾邑滨海、土田瘠薄、又鲜泉源溉之利、雨晹一不时、苗立稿矣、惟西南有陂名天宝。水自仙游而来。历清源善福达新宁仁寿二里。沃田数千顷。宋元符间郎公简修之、故又名元符陂、其后屡圯屡筑、万历巳丑则耆民周大勋奉邑令欧阳侯之命、甃西陈石圳堤二百余丈。农民赖之、抵今将三十载、值今岁淫雨、复有颓溃、适王侯来莅邑、咨诹民瘼、知兹陂为邑大利病、询于众、孰可任厥事、佥曰、故坝长大勋子文遴、笃诚勤干、习于水利、令之董役、必能底绩、侯忻然、进而命之文、遴条上方略、咸当侯意、遂使鸠工、下令有湮圳决防、梗法便私、不输钱服役者、悉治以罪、人心肃然、侯又捐俸为资、役者竞劝、石以丈计、土以箕计、畚锸之工以日计、悉虔悉力、莫敢窳惰、其最要害、如西陈沟头滨江海堘尤所加意、水利悉复、岁不能灾、五洋二十五墩数万人咸被其泽、颂侯明德、无以为报、余观自古循吏、为民造命、莫不以导水兴利为第一义。而吾邑以频年无岁、租赋之不时、以为长吏忧、吾侪邦人、其亦有余恧焉、今幸徼惠于侯、举数千顷之田、旱涝无虞、其亦相劝于惟正之供俾侯不以催科见督、是乃所以报侯也、而周君父子、先后有劳于兹陂、亦可谓好义修事者矣、然余观邑治之前。又有祥符陂。其利病与兹陂同。倾圯尤甚。惜无如周君者。能奉侯之德意。慨然修复。此余之所以于兹役。而重有望也。
　　皇明经世文编卷四百六十一终
　　皇明经世文编卷之四百六十二
　　华亭徐孚远闇公　陈子龙卧子　宋征璧尚木　夏允彛瑗公选辑
　　李待问存我参阅
　　纶扉奏稿（疏）
　　叶向高
　　疏
　　南直隶采矿公疏
　　请止钦取钱粮疏
　　请处分辽事揭
　　请减福藩庄田疏
　　请戚继光荫谥疏
　　条陈要务疏一
　　条陈时务疏二
　　拟论代事疏
　　南直隶采矿公疏【南礼部上　停止采矿】
　　奏为　陵寝重地开采非宜、乞赐停止、以光　圣孝事、臣等近见大兴左卫中所百户王遇桂、奏献奇异银矿、兼征遗漏钱粮、以助大工、　皇上过听其说、随差南京守备司礼监太监邢隆、开采进解、惟是开采一事、关系匪轻、其在各省、犹可少延时日、以待　天意之回、臣等不敢槩有陈渎、若南都事体。委与他处不同。他处利害。尚在小民。而南都直上关陵寝。他处小民。虽苦矿害。然朝报罢而夕见休。而此陵脉一伤。虽欲补救。无所复及。臣闻天下之大界三、北界自秦陇以尽于幽燕。则今之京师。南界自岷峨以尽于大江东南。则今之留都紫金山孝陵在焉。中界亦自岷峨以尽于淮扬。其中风气凝结。则为今　祖陵　皇陵。故天下之奥壤神皋。与山川之淑气前代或得其偏。而我国家独收其全。运祚之昌。虽　祖宗功德。亦地灵使之然也。　祖陵　皇陵之去庐州。　孝陵之去徽宁诸郡。皆不过二三百里。山川连络。龙脉所锺。譬如人身。虽肢体各别。而此撼彼动。处处相关。若庐州诸山凿。则　祖陵　皇陵之脉伤。徽宁诸山凿。则　孝陵之脉伤。此皆理势必然。非渺茫无据。　陛下孝事　祖宗、每念未尝不在　陵寝、必不忍以经费匮乏、而动摇　先世之神灵、事关陵寝敬奏反宜详缓则为得体想当奏请允行之时、或未及虑、即虑及、亦尚未知其利害如是甚耳、在昔帝王汤沐之乡。辄加优渥。丰沛南阳。他方不敢望焉。今此数郡。毋论枌榆旧社。即开创之初。供亿艰难过豊沛南阳远甚其山川艹木。犹宜爱护。以毋忘　皇祖眷顾遗意。况关系　陵寝国脉。如是重大。可以他处而漫例之耶。今　成命虽颁、犹可及止、　陛下若俯采群言、亟赐停罢、非但大江南北、雷动欢声、将　皇祖在天之灵、亦为悦豫、默佑　圣躬、阴培运祚、其为利益岂仅仅数万金钱巳哉、
　　请止钦取钱粮疏【署南京户部上　钦取钱粮】
　　臣一介书生、不谙钱谷、顷因人乏、摄事户曹、臣稽之往事、摉之故牒、自万历二十年以前、库中存贮、尚二百一十余万、其后日侵月割、耗费殆尽、尚书张孟男忧之至忘寝食、不得巳议改折、议留榷关之半、然改折既不可常行、而榷关所留、亦仅二万有奇、所入无几、而无名之宣索、无穷之协济、无常额之供应、源源而来、姑毋论其远者、即近六年之间、所准工部咨取、巳六十余万、目下制帛一项。所费物料亦且五万。盖摠计每岁出数可四十余万人数只二十万、远不相当、今见在库银未及二十万、尚不足半年支给、若钦取之钱粮、继此未巳、则户部之帑立空、而枵腹脱巾之变可立待矣、　祖宗设立六部。各有职司。户部所掌。责在军储、一切营造不相干涉即如朝廷岁供。亦俱有常数。各部所掌。自行祗办。一切钱粮。不相假借。近因该部空竭。束手无措。彼此通融遂成故事。滥觞于隆庆、而大困于今日。应之则力不能支。靳之则势不可巳。似此苦情　陛下亦不得而尽知之也、往弘治中、大同乏马、钱粮彼此那借则出入难稽非但补还之额不能相当而巳故该部于此项每每力争之诏以户部折粮市补。尚书周经争之　孝皇卒改命别给。夫市马以备边此军国大事尚不敢轻动户部之折粮而况尚方器物之属。雕文刻组之类。在南京各监局。年年有奉。时时有进。　祖宗二百年来。并未称乏。何至今日。乃欲夺六军之命脉。以供例外之工作哉。即无论军饷所关。不宜冐破。但当此穷迫之秋。一钱一帛。凡属公家。皆当爱惜。臣等愧无神输鬼运之能、点砂化铁之术、奈何而坐视痛痒不关之辈、粪土用之、尾闾泄之、狼籍耗散、一至此极、此臣心之所甚痛也、自矿税事兴重以催征之令。严密峻急。变产倾生。卖妻鬻子。以充官府之逋负。臣等目击心伤。无敢以宽恤请者、正以军国大计不得不然倘催并所得。只供如此之用。则何为取彼膏脂、填此漏穴。敛之既极其难。散之又极其易。此臣心之所甚惑也
　　请处分辽事揭【处分辽事】
　　臣等顷接蓟辽督臣、及顺天抚臣各揭帖、报称山海关内外军民、因辽东军变、阻绝粮食、怨恨高淮平日暴虐、聚众数千、攻围税府、高淮窘急、率领夷丁、刼挟管关李主事王通判护送逃回、臣等不胜骇惧、窃惟高淮罪恶、　圣心洞鉴、今既逃回、则虽欲为暴于地方、亦不可得、自当静听　皇上之处分、臣等不敢屡渎、惟是辽东一百三十七城堡。十余万军。数十万百姓、处处沸腾。人人疑惧。若非亟颁明诏。开示慰安。彼将谓朝廷不察其枉。尚欲深求。讹言震惊。何所不至。兼之黠虏狡夷。闻我内衅。必相煽诱。我之军民。计出无聊。必图外向。一夫倡谋。万众响应。窃恐全辽之地非复国家有矣夫激变之事。盛世所不宜闻。一之为甚。而况三四。今辽东之变。不数月间。以后辽事大坏不可收拾虽未必繇此而气机巳动矣一见于前屯。再见于松山。三见于广宁。四见于山海关。势愈猖狂。地愈迫近。燃眉剥肤。未足云急。尚可置之罔闻。付之于不足问哉。又各镇额粮、军士旦夕倚以为命、万无可缓之理、今户部不敢问及内帑只借工部太仆寺银两、以救目前、而疏复留中、屡请不发、以此饥军、合于乱众、臣等更不知其祸之所终极也、今谨拟敕一道请　皇上裁改、亟发该部转行地方、以安民心、仍乞捡发户部借饷前疏、特赐施行、庶军食少充。而戎伍亦戢矣。此安危大计、间不容缓、伏望　圣明留神省览、
　　请减福藩庄田疏【福藩庄田】
　　奏为分封巳有定期、庄田复滋物议、恳乞　圣明、留神详计、以释群疑、以光令典事、臣惟福王之国、久巳愆期、大小臣工、合辞苦请、始奉明春举行之　旨、人情稍慰、乃顷者复以福王奏请庄田、奉　旨督责抚按、必欲足四万顷之数、于是中外臣民、又喧然惊疑、曰夫使必待四万顷之田。足数而后行。则之国将何日。而　圣谕之所谓明春举行者宁可必哉。臣观福王疏中、首以　祖制为言、夫所谓　祖制者。　祖训也。　会典也。　累朝之功令也。今亲王四万顷之庄田。　祖训有之乎。　会典有之乎。　累朝之功令有之乎。臣不知王之所引　祖制、何所指也。如以景府为辞。则自景府而前。多少亲王。其庄田之数。并未有出数千顷之外者。惟景府以　皇祖宠爱。踰涯越分。遂有此请。　皇祖一时失计而听之。景王亦无后其倚□废不足援据也至今议者尚追咎其事以为坏　祖制者乃景府也王奈何尤而效之乎自古开国承家。必循理安分。乃为可久。如取之非制。得之非道。未有能晏然而坐享者。郑庄姜爱太叔。为请大邑。汉窦后爱梁孝王。封以大国。皆及身而败。覆辙相仍。难以枚数。即景府当日。以请沙市事。几激楚人之变、使其尚在。四万顷之庄田。臣恐其未必能守之勿失也语云取法于上。方得其中。取法于中。将流于下。王自开朱邸以来、长安中皆称其安静、未有过举、乃当之国之初、不引前代与本朝之贤王为法。而动以景府为言。臣窃谓此必非王之意。而诸为王谋者。其计左耳。然此犹以理法言也。即以事势论之。凡昔年废府之遗产。巳尽止帚潞王。今河南山东抚按官极力摉括。只有此数。若求之不巳。将恐有无籍奸徒。挟仇报怨。以投献为名。迎合王意。万一堕其术中。则刁风一倡。转相效尤。而中州齐楚之间。人人危惧。凡少有地土者皆不安其生而天下之乱从此始矣地方之休戚。王之所与共休戚也。国家之安危。王之所与共安危也。瘠百姓以自肥。危公家以自富此所谓割肉充腹。反裘负薪。王亦何利而为之。　明兴二百余年。　列圣之子孙。其丽不亿。中间虽贫富不同。然未有以无庄田之故。而遂至于穷饿者。但使　皇祚千秋万年。王之子孙。必无养赡不敷之理。亦不待今日之过计也。以臣愚虑、王能毋执前意、只受见在四万六千余两之租银、勿复求多、使四海之内、一日而欢傅令德、计之上也、如意未肯巳、则户部巳移文各省抚按官再行清查、但有废府遗产、尽以予王、得寸则寸、得尺则尺而不必取盈于原数、亦其次也、如其不然、而但曰四万顷之田、必尽足数、必皆膏腴、方肯之国、则悠悠之口、疑议日滋、而臣固有不敢尽闻之　皇上者矣、此其于王果利乎、不利乎、臣不胜冐死吁陈惶惧悚息之至、
　　请戚继光荫谥疏【戚继光荫】
　　以下天启中再入纶扉疏
　　臣等闻天下安、注意相、天下危、注意将、今天下虽未危、然亦不可谓安矣、戚少保为名将数十年止以江陵波累故其没也恩赉不及此疏亦天下之公论也臣等备员纶扉、无益于安危之数、每相与图维、安得有真将才、能戡难定功、以上释　九重宵旰之忧、下舒万姓倒悬之苦者、而博询中外、尚未有其人、或有之而臣等不及知耶。诸效谋献策之辈。又多窾谈剿说。无益实用。窃以为兵家之事、故未易言、徒取虚声于平日、率难责效于临时、如近日辽左之役、陨将覆师、可为殷鉴、然犹赠荫立祠、蒙恩优渥、岂非借此以鼓舞忠义感发人心、为将来者劝耶、乃有勋庸昭著、南北勤劳、三尺童子、知其姓名、而不食尺寸之报、亦无人为之表章、此固　圣朝一大阙典而介冑之士、所为扼掔而不平者也、臣等敢冐昧言之、故都督戚继光当嘉靖季、倭奴入寇海上、浙直闽广无不摧残、蔓延十载、莫能少撄其锋、独继光在浙数有战功、迨闽中告急、势在燃眉、继光提偏师入闽、累战俱捷、所捕斩首级、见于奏报、载在实录者、殆将二万、时兴化巳陷、赖继光而复。省城将危。赖继光而存。国家之得以有闽不至沦于岛夷者。分毫皆继光力也。其兵又不过五千。而倭与奸民相纠合。常不下十数万竟破灭之。至今白叟黄童、能言其事、所在画像立祠、春秋俎豆。至有感而泣下者、倭难既平、移継光镇蓟时虏方桀骜。屡窥畿辅。继光简卒搜乘。造车制器。百凡备御之具。无不具饬。又筑遵化诸城。及修砌边墙。皆矻然金汤。而未尝取给公帑。终继光在事虏不敢入蓟十余年间近郊无风尘之警又皆继光力也夫国家所患。南倭北虏耳。继光破倭于南。御虏于北。自正嘉以来。推名将者。孰不以继光为第一。昔刘江望海埚之捷。获倭级仅三千。遂封广宁伯。近时边臣斩虏至百。即以大捷论。锦衣之荫累累。而继光馘倭至二万。蓟镇之功。远在大捷之上。乃并不蒙延世之赏。仅以修边功荫一子锦衣千户而巳。后又投之南荒。夺其将印。使侘傺无聊以死。今巳数十年。尚靳一易名之典。自来功大赏薄未有如是之甚者今奴酋猖狂、征兵遍天下、崇阶峻秩、大纛高牙、后先相望、甚至横草之功未闻、而副摠参游之秩巳授、乃竟无人能发一矢、东向相加遗、孰不谓继光而在、决不至止、顷蜀事又告急矣、中外仓皇、莫知为计、臣等窃以为蜀地险僻、人情易扰、然李顺刘旰之乱、极其猖獗、张咏以一郡守谈笑而平之、罗浑擎罗夫子聚众数万、连营数十、直偪成都、高仁厚将数百骑驰尺檄、不崇朝尽空其垒、高崇文之破刘辟、亦仅神策兵五千耳、盖蜂屯蚁合之徒。易聚易散。势自如此闻奢崇明土兵不过数千。其余皆驱率胁从。张其声势。诚使得智勇之将。统节制之兵。不过一二万人。益以土司之效顺者。奋勇长驱。稍用高仁厚策。传谕解散。逆酋必可歼也苐恐无继光其人耳。夫买骏招士。式蛙作勇。古人常多用之。朽骨微虫。尚能感动、而况于人。臣等愿　皇上敕下该部详核继光勋劳、量行叙录、或特予锦衣一荫、或即以原荫千户优升职级、仍予以谥、慰英魂于九原、昭　特恩于奕世、海内英雄豪杰。当必有闻风兴起。为国家出力。事定功成。必不爱五等之封。茅土之胙以示报。而不至如继光之沉没。或亦激劝之一道乎。其与继光同时戮力。而谋略勋名、亦差次者、则有俞大猷、奉旨戚继光俞大猷具着议谥或再采公论、并行叙谥、是亦劳臣之所望以瞑目于地下也、
　　条陈要务疏一【切要时务】
　　臣等窃观今日宇内、东北西南、叛乱继起、民穷、财尽兵革不休、奸宄生心、祸变未艾、天下之势、非但抱火厝薪、盖巳燎原播焰、若不有非常举动、足以收拾人心、挽回天意、必无敉宁之理、为今之计、必上下同心如救焚拯溺、竭蹶从事、庶克有济、如其泛泛悠悠、日复一日、则天下之事去矣、臣等庸腐书生、茫无筹策但以目前最紧最急事务、不容一刻缓者开列数欵、伏候　圣裁
　　一安辽民、臣观边臣奏报辽民避难入关者至二百余万、彼其仓皇奔走、既不能有所挟持、即有微赀、亦随手立尽、糊口之计既穷、走险之谋必起、自来流民为乱。殷鉴昭然。及今不为处置。悔将无及。臣闻自天津至山海关一带。旷地甚多。处处可以屯种。御史左光斗言、曾少试其端。即得谷数千石、今宜仿古屯田之意。分布逃民。量给资本。使之力耕。二三年后。可变荒芜为成熟。亦可联保甲为戎行。固国家无穷之利也。然须专官督理方有成绩、乞敕吏部择廷臣中慷慨有为、实心任事者、加以宪职、是时以此事责之董见龙然掣肘实多即给屯本十万仅用五万买田而耕随亦收获而不竟其局余读见尨全集往□为之叹息专任营田、其分理各官、听其自举、所需钱粮、须为议处、即捐二三十万金亦胜于坐观其乱。为费更不赀也至山东登莱一带辽民、亦有数万、并责成抚按官一体布散安插、以消乱萌、此实今日第一之急务耳。
　　一省烦言、年来议论纷嚣。人情厌苦。即自广宁失事以来。业巳两月。章疏如山。半为经抚争论。而一切战守兵食事宜。并未见着实料理、谋国者往往如此言当做者即是不肯做之人言肯做者又多不必做之事其究只是争门户、角意气、使国家不得议论之利、而反蒙其害、此其为祸。甚于干戈盗贼。识者无不忧之。今经抚巳俱送法司、三尺之刑书具存、千秋之公论难掩、亦何用哓哓为哉、
　　一明职掌、我　朝革中书省。散其权于六卿。阁臣供票拟之役耳。凡百政事。非下部必不可行。不能行。即其大者如吏部之升除。兵部之兵马。法司之问断。阁臣得而参之否。今议者责臣等以推诿、望臣等以径行、臣等亦曾从条陈中。间有拟允。而部中之沈阁如故。票拟在阁臣议论在言官而实事乃在各部当今所患实事不作正在此也臣等不得而问也。不得巳拟令科臣紏参。而科臣之不纠参如故。臣等不得而强也。尝告九卿诸臣。宜将应行事件。列为数欵。某项责某人以某日当完违者参治。诸臣皆以为然而竟未有举者。臣等拟　旨故事、不过曰某部知道、其急者则曰该部看了来说、又最急者则曰、该部上紧覆行、如是而不行则臣等之说穷而每当票拟亦自知其虚文而厌苦之矣余删去三条此亦诸臣之所当共图者也。
　　条陈时务疏二【时务】
　　臣等闻董晋云、欲知宰相能否、视天下安危、所谋议于上前者、不足道也、则是宰相之职。不在谋议矣。然昔之宰相。事得专行。故不必于谋议。今之阁臣。虚冐相名。自票拟而外。毫无事权。苟中有所见。而默无一言。是并谋议而失之矣。矧中外纷纭、公私困诎、臣等目击艰难、耳闻舆论、不敢不直陈　君父之前、以庶几刍荛之采、即触时忌、忤物情。有所不顾、大槩有数端焉、其一则任事之乏人也、今天下贤才、严穴毕搜、曹署填塞、额外添注、数倍正员、称极盛矣、而东西有事。并无一人出力担承。榆关之役。非阁臣孙承宗挺身自请。将束手坐视。臣等与承宗职事同。受　恩同而使承宗独居危之地。拮据戎马之场。心甚愧之承宗虽尽瘁不辞。而积劳成病。亦当体恤。谁非　朝廷之臣子乎。乃臣等问吏兵二部。求其可以当此任者。茫然无以应也。从来文学词臣。不典军旅。今急而借才矣。乃中外诸臣。可遂委责于承宗。恬然不置念乎。恐亦心之所不安也。而吏兵二部亦遂不博访此等人才以备一时之缓急乎古之才臣。受一面之寄。辄有以自见。即艰难危困之秋。亦能设法措置。自作生涯。如张咏之于益州。韩世忠之于楚州。李抱真之于泽潞。孟珙之于襄阳。皆不岁月间。化贫弱为富强。今之督抚。仗金戊建牙。专制一方。盖合古节度制置安抚。并为一官。此其患有二才力不长与牵掣过甚故当事辄不能称任也任何隆重。每一缺出。推择而使。咸翘然欲见其奇矣。及至受事。多告苦诉穷。若不可一朝居。地方有急。一缕一粟。皆仰给　朝廷。岂古今人果不相及乎。将时势之不同乎。抑迁转太骤、传舍其官。不皇展设乎。虽当局备极苦心。而旁观或未尽晓。此臣等所谓任事之乏人者也。其一则钱粮之欠清也。国家定制。岁入租赋原足供用。徒以弊孔溃漏。冗蠹侵渔遂至空乏。年来重以东西军兴。骚然烦费。主计之臣。策无所出。臣等窃以为宫一体。若肯彼此通融。公同会计。尽捐不急之务。毕杜旁出之蹊。铢铢两两。悉佐公家。当充然其有余。惟是因循既久。振刷为难。臣等疏庸、不能遽得之　皇上、若在各部。则兵饷之出入。茫无的数。独不可一稽查乎。各省之解纳、假印假批、无从对质、独不可一严核乎、开纳之事例、半入奸胥棍徒之橐、如近日南北监所发觉、仅百一耳、其在他曹、皆官吏朦胧、共相容隐、独不可一搜治乎、各衙门之冗胥冗役、蚕食公家、所损不赀、独不可一裁减乎、关津之榷税、贤者固少染指、不肖者半以充囊、今议者欲复抽税、诚为不便、独不可就旧税酌量、再行加增、慎选清吏一为充扩乎、诸如此类、皆竭力爬搔、赢一分即得一分之用、在廷诸臣、苟有生财之方、富强之策、皆开送计部酌议施行、亦何至坐困之若是耶、夫天下之势急则重而缓则轻、今日之最急无如财用、则其最重、无如理财之官、彼典礼之清闲。铨枢之华膴。以养尊处优则可矣。奈何驱度支之贤者。稍有才名。即窜入其中。而升转之迟速高下。又大相悬绝。重其所缓。而轻其所急。虽沿习之旧规。而衡以救时之急务。亦大失计矣。将何以劝剧曹而奖能吏乎。此臣等所谓钱粮之欠清者也。其一则诏令之寝格也。诏旨之不行自此以后愈益甚矣人主所以临制万方。在出令耳。故曰令出惟行。又曰令行禁止。如上令之而下不应。则人主之权失。而何以为治。臣等观近日　旨下、往往有该科留滞、不即发抄、抄而该部不即覆、覆而又奉　旨矣、而仍不行也、旧岁广宁失后、曾有　旨令该部将行过事件。逐月奏报、不完者该科参奏、今将一年。未见部臣之报。与科臣之参也。其行之省直者。抚按不能得之司道。司道不能得之郡邑。即勒限回奏。亦束之高阁。虽有考成之法。无奈何也。古称六卿率属。　皇祖曾酒宸翰。悬之诸曹。今此义不明　朝廷处一属官。则堂官不自安。堂官自处一属官。则群然起而诟之。以为怪事矣。上下相习。以苟且涵容。为长厚惇大令安得行而法安得伸。此臣等所谓诏令之寝格者也。其一则风俗之日浇也。语云争名于朝。争利于市。名利之必争。其来久矣。然昔之争在于昏夜。今之争在于白昼。苏轼论宋事。谓一官而三人共之。居者一人。去者一人。而伺之者又一人。以臣等所见。伺者何止一人。当今之时又有极力不肯作开府者矣如巡抚缺出、至拟更三四人而犹不定、其它善地美官、莫不皆然、甚至坐席未温、又图他徙、虽恬淡无营之君子、世自不乏、然十人竞而一人恬。则恬者亦不能自立。臣等窃恐其波流茅靡之无纪极也、　朝廷设一官、则有一事。今官愈多而事愈不治皆由躁竞之为害。诚使以竞官之心竞事。则何事之不可为。以让事之心让官。则何官之不可做。是在主爵之臣。力奖其恬静。而深抑其嚷抢者。庶几其有瘳耳。此臣等所谓风俗之日浇者也。以上数欵、未足以尽今日之利弊、臣等特举其要切者而言之、其言之有当于时事与否、臣等不能知。即言或有当。言之可叹而各衙门肯斟酌施行与否。臣等不能强要亦自尽其忧时救世之一念而巳伏乞敕下该部留神裁择、稍比于台省之条陈、如其污漫无益、则亦姑存其说、以俟他日征阁臣之谋议者或有取焉耳、
　　拟论代事疏【代藩】
　　公此疏未上
　　奏为代议纷纭、直陈事理、以待　圣裁事、窃见代藩一事、盈廷议论、喧呶未巳、其始多予鼎莎、其后半予鼎渭、至于今则尽予鼎渭矣、礼部不敢自主而听之勘议、勘议巳上、又请行代王自处、则此事之难言可知也、臣平心而论、鼎渭母裴氏、既不经奏选则终犯滥妾之条、前此礼臣据例上请。乃为国家守法。不敢失也。而求多者、至以臣廷机为擅改条例、夫条例随时增损、皆奉　旨刊行、虽甚作奸行私者、亦不敢以意更改。臣窃谓言者于是乎失辞矣、惟是代王既冐报鼎渭于张氏、其后捡举、复以鼎莎为嫡第一子、礼臣但裁鼎渭之滥。而未及明鼎莎之非嫡。故　明旨亦以嫡庶为言。反使鼎渭得执此为辞、遂启争端、此代王之罪也、张氏以内助而冐封次妃、亲王有正妃有次妃有内助巳自犯例、乃独责鼎渭之犯例、试问代王捡举之时、果尽出大公至正之本心乎、抑亦帷巾啬枕席之间、有潜移默夺而不自知、牵情溺爱而不自制者乎、夫惟裴亡而张嬖。遂至兄庶而弟王。人心不平。率由于此。此张氏之罪也。如此事理、皆昭彰在人耳目、虽甚欲左右其袒者、无所置辨、惟是今日处分之难、则以予渭。恐开滥妾之门。礼臣之所为虑也。予莎恐紊长幼之序。廷议之所为争也。两说相持。未易遽断。则臣请即以例考之、国家自有藩封以来、未有禁例、至正德四年、赵府辅国将军佑掠奏为革宿弊以正宗支事、奉　旨佑掠所言有理、各郡王以下该用妾媵、不许过多、有朦胧冐滥的、亲王及镇守等官指实参奏、时虽禁其过多、而未定其额数。且未及于亲王也。嘉靖二十三年、礼科给事中周寀、始请定拟亲郡王妾媵之数、礼部覆请、除郡王妾媵巳有定制外、其亲王妾媵应否定限人数、本部未敢擅议、奉　旨准议、时虽议及于亲王、而竟未见额数之何如定也、二十五年、礼科都给事中李纶、题称宗室不经奏选妾媵所生子女、多由踵袭因循若一槩不准请封、难遏纷纭之奏、三十一年、礼科给事中王鸣臣、题称宗室娶妾、各以三十四十为期、礼部两次题覆、两奉　俞旨、皆以郡王将军中尉为言、亦未及于亲王也、至嘉靖四十四年颁行条例、乃定亲王妾媵、许奏选一次、多者止于十人、世子郡王四人、将军三人、中尉二人、要例亦遵之然其下文所云、不遵明例、参奏罚治、所生子女、照滥妾例行、又专指世子郡王以下。亦无一字及于亲王也。直至隆庆五年、仍并禁亲王、而又云在例前者不禁即五年以后、如唐府崇府、皆以乞恩准封、盖亲王下天子一等。体貌甚尊。不为之限制。则其弊安穷。过为之惩罚。则于体恐失。是以明着其限于前而不严绳其违于后网虽渐密。罚终不加。真可谓义之尽。仁之至矣。假使代王当时明言鼎渭为裴氏所生。而认罪乞恩于　皇上。　皇上必念亲藩之重。曲体而从之。如唐崇二府之例。又何必费许多曲折于其间哉。而况鼎渭之生又在隆庆五年正合例前不禁之欵也由此观之。则此事之失。殊在代王。今日处分。只有二说。据公此疏则鼎渭似应立矣而又云别立他子者以其事大恐一有所主则似涉私也有言当立鼎渭之子者、有言两弃而别立他子者、臣以为两弃之说。于人心似平。而未知他子之有可立与否。苦立鼎渭之子。则须明言鼎渭之生。尚在例前。徒以讼父之故。舍而立其子。他日不得援以为例。则国制天伦。两不相悖。虽有援引陈渎者亦无以为辞矣臣反复条要二例、及礼部职掌、其所闻载不过如此亦未知其是否、伏乞敕下礼部、再行查核施行、如别有考究、滥妾之例、曾槩禁亲王、及亲王曾有长子。以滥妾黜者。即当明白陈奏。据法以裁。臣断不敢以巳言为是也。天下公事。当与天下公议是则当行。非则当改。意见偶有不到。何妨异同。只是就事论事。据法论法。方可服人。不然一时虽以众论而胜。他日之衅端。尚未巳也
　　皇明经世文编卷四百六十二终
　　皇明经世文编卷之四百六十三
　　华亭陈子龙卧子　徐孚远闇公　宋征璧尚木　李雯舒章选辑
　　董云申士开较阅
　　王司马疏一（疏）
　　王象干
　　疏
　　诸虏协力助兵俯准量加犒赏疏
　　请发帑金以充抚赏疏
　　请设抚夷监司厅官疏
　　诸虏协力助兵俯准量加犒赏疏【属夷抚赏】
　　题为诸虏协力助兵、恳乞　圣明俯准量加犒赏、以弭目前危急事。三月初二初三等日。新城公久于边镇凡顺义插汉诸部落其子姓世系无不了然虏中敬而信之此番抚事有关蓟辽安危惜言者四起公既去位而抚事亦不究厥成也据抚夷游击朱梅。报称哈喇慎大酋罕索罗势伯彦黄台吉等、差中军打打户歹彦恰等、又朵颜卫属夷三十六家、酋首速不的暖太等、先后各带领兵马于宁前中前等处、列营驻札、为我远去哨探、为我送还东来回乡人口、为我驮负运送器物、若柴木米豆、虽彼自为兴贩、而关上地狭人众、又值赤春薪桂米珠、诸夷柴米、源源而来、正济军民一时急用、自山海至连山数百里间、西夷趾错于道、据回乡人称报奴酋欲遣李永芳、领兵犯山海、永芳曰、欲犯山海、当在二三月内、今塞草巳茂、虏马饱青、　天兵距于前、西夷截于后、北山南海、将安所逃乎、杀便就杀、决不敢往也、逆酋闻言中止、虽还乡虚诞之语、或逆芳缓我之计、俱未可知、而臣等与诸虏约、冲锋剿尾、犄之角之、因形制胜、大都亦如永芳所料、先据番僧所报罕孛罗势、愿自出账房三百顶、又传属夷、共出账房一千顶、为我哨守宁前一带地方、谓是　皇爷肉边墙、语非虚也、朵颜大酋猍晕大、偶尔物故、诸酋暖太速不的等、皆其兄弟子侄、护丧此归、暖酋谕其二子夜不收、卜地什力曰、朝廷豢养我家二百余年、我生你二人一场、为人当尽忠尽孝、宁要名在、不要人在、臣等于抚当时、进而询之、皆如前语、且以忠孝自誓、语意恭谨驯雅、不类夷人、而一赳赳桓桓之意、固自跃如、臣等给之冠带伞葢赏物、忄尉劳而劝勉之、诸夷数数喋喋、又告讨新旧赏物、臣等再四思维、旧赏载在册籍、其当与也、无庸多赘、新赏则哈喇慎大营各台吉之赏、与朵颜三十六家、新婚于大营号为倘不浪者之赏、彼皆领有兵马、出有夷帐、以忠顺为名、以剿逆为词、堂堂　天朝、抚育万邦、何可不少洒涓滴、使漠外毡毳之羣、函濡于　皇仁浩荡之中乎、守边夷人、移帐携家、裹粮跋涉、数百千里远来、能不仰给于我、虽不必尽如所云照募兵例。安家行粮。衣械马甲之类。但其来也。为我守边而来。为我出哨而来也。中国募兵人费数十金。犹且时索犒赏。时索厚饷。一或不继。脱巾呼癸。可独靳于外夷乎。臣等酌议、每夷月给米三斗。布八疋。约值银一两五钱可当步兵一人之费。今出关各兵丁。每月有三两者。有二两五钱者。甲马器仗。皆取给安家。视诸夷之费。不啻数倍。诸夷既乐为我用。我亦何可独重惜其费。而阻彼向用之心乎。方今帑藏匮乏、度支不继、臣等何敢过为虚糜、此一役也、宁前无豕突之虞。蓟门祛风尘之警。所费者少。而所省者多也。臣等较量于缓急轻重之间、计之葢巳审矣、不然、诸夷之来也、巳逾两月、颗粒未果其腹、寸缕未披其身、犹然哨守如故、虽内地齐民、尚且难之、语云无衣无食、虽慈父不能保其子、况外夷乎、逮其势极情迫。明以要我而后增之。惠不由我。而彼亦不以为德。其于中国驭夷之大体。亦甚亵矣。此不可不察者也。臣等数四宣谕诸夷、止如前数、给与米布、决不再加、遂于四月之三十日、写立汉字番字罚约合同、令诸夷钻刀说誓、永为遵守、五月初一日、臣又与经臣及镇部道文武诸臣同至欢喜岭、进诸夷而谕之、使得各尽其意。可听者听不可听者姑存之。可从者从。不可从者姑巳之。譬之养狙。朝三暮四。与朝四暮三。非两也。而狙有喜有怒。狙公虽善养狙。不能不赋狙而令羣狙喜而无怒也。以小喻大。今日之事。新赏固断断必不可靳者也。诸夷既闻宣谕、怡然色喜、寂然无哗、欢呼罗拜、真是胡越一家、而暖太二子随从汉官威仪、率领诸虏、望　阙谢恩、诸部夷人环而望之、靡不愿其酋长早来戍守、几幸如暖太二子、而得与寇葢之荣者、臣再维保障固圉。要在自强。何至藉资诸虏。而好音之怀。亦昔人所不弃。彼之来也。既抒欵诚以内附。我之抚也。自宜驾驭之当机。虽赏以金缯。不无少费。而我得乘暇简练兵马。修筑台墙。制造器仗。收辑人心。当震风零雨之时。为绸缪牗户之计。期以剪灭逆奴。雪耻除凶。酬百王而报千古。此基之矣况环蓟镇边墙二千余里。大虏属夷。处处皆是比邻。结驷联镳。在在皆可阑入。今日之抚。使诸夷既吞我饵如驯犬然。卧护篱下。不独安辽左。实以卫蓟门。不独藉资诸虏。实欲修我内备。臣惟此事轮轸寸衷不啻一刻九回、秤之停之、必不可巳、而后敢陈于我　皇上之前者也、
　　请发帑金以充抚赏疏
　　案照先是河西初失、风鹤惊魂、臣虑西虏利汉财物。必不肯忘情于抚赏。而统兵要挟。则山海危。又虑西虏吞奴重贿。薄我抚赏。而连结入寇。则山海益又危是以一面因插汉大酋脑毛大之。夷使允独赤在关。诘其不救广宁。激之使来。一面行同知万有孚杳其旧赏、以待其至。今据前因、为照封强之臣职在战守、上之不能奉扬　圣武、空大漠之王庭、次之不能扫荡妖氛、复三韩之疆土、至于发帑捐金而借资于虏、战守两无据矣、第今时迫势危、有不得不用虏以救目前者。臣请详言之可乎、去年辽藩沉沦、广宁卼臲抚臣王化贞力主用虏、当是时也、哈喇汉粆巴等五营盟结于东、插汉八大营效欵于西、巳有平吞逆奴之势讵意　天不祚辽、五路叛而二虏自仇。兼以憨丁家难。雪大途长而不果从征也。广宁之役。曾不能一朝固守。抑何以失信黠虏乎。今节据山海界岭路备等官探报虎酋聚兵十万、不日上马赴山海讲赏、与奴酋夺争广宁、又据哈喇慎夷酋白言台吉等具禀欲约云谷秦晋边外诸大部、恐虎酋亦不能召宣云以西诸部聚族而东、荡灭奴酋此诚天下安危一大关键也、臣惟虎酋。元之嫡派。称憨虏庭。其分为独尊。号召八大营。控弦数十万。其势为独强。领抚赏于团山正安堡等处。金钱万亿。其利为独厚。广宁陷后、抚赏卷案、无可稽查、抚赏官役、存亡未卜见在者王牧民等两三人耳、记想约略、遗阙实多、虏贪而狡、其天性也、漫云额赏、挟我必从、有限金缯、溪壑庸可填乎、从之则府库难继、不从则狺狺必争。未得其利。先受其害。此抚赏虎酋之所以难也。十万夷兵。能吸风啜露乎。数百酋长。肯枵腹垂橐乎。无财无赏。莫往莫来。可望于夷狄乎。辽左旧例领兵夷目来边、上等者每员犒蟒一、上八、布数十十两银牌一、牛羊米面、大约值银几五十两、次等而下、牵马厮隶、赏各有差、诸酋日用吃食外、折酒饭银一两五钱、果尔所费更不赀矣曩之来者不过千夫长耳、虏王亲率十万贵介毕从八部名王、联镳错趾虏之望。必奢于额外。我之抚。难靳于例中。数米而炊。必激之怒。何以示鼓舞而作其敌忾之心乎。此犒赏虎部之所以难也。朵颜诸虏。闻憨上边。必移帐远避。逆酋叛将闻憨至广宁。必悉众以防。建夷整而狡。虎部悍而轻。虎胜则广宁可复。不胜则势必遯去。榆关以外谁为守。臣谓哈喇慎白彦等酋之兵可并用也。令白酋率夷众驻札宁前。一以壮虎憨后劲。一以树榆关外藩。万全稳着。必不可少。而抚犒月费。亦须视虎酋之半。天不两金、术难点铁、何以应之、此计处虎酋后劲之所以难也。进兵赏格、辽抚王化贞与虎酋约平奴之后、赏虎酋一万两、八大部各一万两、诸部夷兵先赏干粮银一万两、此平奴之议也。若得广宁祛逆贼于卧榻之侧、固关门于盘石之安、似当照俞议赏格半给之而哈喇慎各部亦量议犒赏。悬金贾勇。胜气自倍。至于擒斩首功。须金更多一能斩奴万级则海上锐师尽矣何惜五十万金钱哉假如斩贼万级。该五十万金。临时迫索。其何以应此赏功之所以难也。插汉哈喇慎诸大酋、同心戮力、并剿奴酋、奴或敛迹远避、或败走原、俱未可知、第恐既得广宁而虏不能久留。我难远戍。奴又尾而从之。徒滋一番劳扰徒费一番金钱。则何益矣。臣谓插汉之赏在广宁。即留插汉夷兵一万守之。哈喇慎之赏在宁前。即留哈喇慎夷兵一万守之。彼有万兵驻牧、游猎往来、夷帐参错。逆贼远窥密觇。若留夷兵与我兵参错易生他隙此所当虑若不知其众有几万者。加以我兵之游徼。远夷之往来。广宁宁前数百里间。弥山遍野。胡旅云屯。榆关以外。山川形险。若增而高。若浚而深。其固不翅金汤矣。每夷兵一名、月给米布约银一两五钱、二万夷兵之费、岁用银三十六万、不为不多矣较以今日募兵之例、安家马价、衣械行月粮、岁用一百九十四万四千有奇、虽云未及十分之二、而司农告匮。露肘捉襟。此夷兵月粮之所以难也。其它一切傍费、丝棼猬丛、难以悉举、是五难者特其槩耳、然臣所谓难者以金钱难辨、意见难齐。非敢畏事之难而辄欲避其难也。臣计插汉哈喇汉诸部抚赏岁计二十万、多半取足部发、辽镇马价经臣手书亦言二十万、而领兵犒赏、进兵功赏哈喇汉诸部抚赏岁计三十万金、重以守边部夷二万之月饷三十六万、总计非九十万不可。插汉去年秋季之赏。犹然未给。通计之则百万也。而首功之银不与焉。轻输百万以与虏。不无骇人观听。而以我兵较之不过仅万人一岁之募资耳臣奔走塞上。几四十年。岂其泥沙金钱以委蒲海之波乎。自有东事以来。拏兵五年。糜饷千万骚动丸有。沦陷两河。我所恃为巨防者。仅仅榆关一线。社稷安危、介在呼吸、不树之藩。使豺狼游我宇下。势必不可。陈师鞠旅。翦鲸觬而荡扫其窟穴。力又不能。天佑　皇家、异类输诚、插汉哈喇慎。皆大部又贵种也。引弓鸣镝之众。百倍于奴。一旦移帐叩关。倾心效力。自愿助兵。古昔帝王秦皇汉武所力求而不可必得者。今也一旦得之。可惜小费而忘大计。且自树之敌乎。百万金钱。胡可云小。而以社稷较之则海陵之一粟也。臣与诸臣刻贤镂心权其轻重、欲救燃眉、惟有用虏、最是急着、说者谓辽之误以用虏也。虏误广宁。且误抚臣。欵虏之金钱未必能縻虏。而我徒用之以自縻。臣更虞其縻我而愚我。奴未至则环集。奴既至则扬去。而不为我用也欵虏之驻牧。徒扰我耳。臣又虞其扰我而贰我虏贪而奴狡闻歹青抽叩诸部业巳饵奴多金。深结婚媾而且为奴用也。即不为奴用。亦未必为我用也。此皆今日虏情所或然者。然而终亦必不可废欵也三卫效顺则榆关之势可凭插汉结盟则三卫之交益固我可以制奴。奴不可以难我。此必然之画。无俟再计而决者也。臣又揆以今日之情理时势。虏之可信者五。不可不抚者六。先是广宁初失。虏皆相向而泣曰。破我饭碗。坏我一条白道。葢金缯甘肥。维中国是藉虏之身以暨子若孙。谁不恋恋于此。而肯甘心于弃掷耶。可信一。兽相食人且恶之。逆奴芟除侪党。草菅邻封。非虎酋与诸酋所乐与。可信二。争雄竞长。夷部为甚。虎酋漠北之王也。虎酋本非奴敌后卒以淫湎败然此时固不得不欵也奴以势轶之。虎酋下之乎。抑避之乎。可信三。我欲欵虏以壮声援虏亦欲藉我以为后劲。其欲助我以灭奴也。犹之我欲制奴以欵虏也可信四。虎虽湎于酒其部族之长虑却顾者。无不逼近虎狼。恐其抟噬。而亟欲去之也。可信五。是五者据理原情。必不可不信者也。我不用虏。虏必去为奴用。其谁禁之。不可不抚者一。我不用虏。广宁之逆党不可驱除。根蒂既固。枝叶蔓延渐迫关门。其谁御之。不可不抚者二。我不用虏。虏聚族策马。要我以必从。金钱彩缯。如约则驮装而北。不如约必怒。独不能自取如奴乎。鞭弭从事。弧矢加遗既迫于东。又挟于西。将与之乎。不与之乎。必与之矣。不可不抚者三。我兵甫集、气犹未振。借资二虏。以养我全力。掎之角之。奴断不可西向。不可不抚者四。农务正殷。禾苗布野。修筑伊始。畚锸盈郊。华夷贸易。穰穰熙熙。自三月以后。榆关而外。胡越一家虽云偷一时之安。羁縻有法。独不可引而长之乎。有如宣云三晋。始愿不过假三五年之安固我壁垒。孰意五十余年而后。奚翅无扰边且为我守边矣奚翅守边且并我既失之辽强。而欲尽复之也。征之往事。不可不抚者五。乘虏效顺。收而抚之。不失中国字小之体。即其阳为恭顺。阴寓诈谋、我亦阴知其诈而阳信其顺。目前可弭其披猖。异日可诘以大义、乘时修备未为失策。倘要而后与犯而后增虏愈得志。我之抚赏、不独不足示恩。徒启其溪壑之窦封疆事愈不可为矣。不可不抚者六。是六者审时揆势。必当抚者也夫五可信若彼。六当抚若此。利害安危判于苍素甚明也。而臣犹惴惴焉。难之。何也。从来夷情最重。况全辽沦陷之后。虏益轻我。而我又欲借其力。因以自固则其情益重。从来抚夷费繁。况十庭毕至之时。虏情纷沓。而我又欲结其心。使毋敢贰。则其费愈繁。抚不从厚。何以示羁縻。槩从其厚。何以裕物力。旧例所载者。昔巳与之。断乎其难裁。旧例所不载者。今急需之又断乎其难靳。臣所条例者。皆出于诸臣传说之口。而无片纸只字之足征。臣所待用者。多至于金缯百万之费、而无寸丝一毫之夙储。讲詟驾驭、舌敝唇焦、调剂纵操千思万虑、劳耶苦耶、臣之分耶、臣何敢辞、惟是百万金缯、不独身在事外者、见之骇目、闻之惊心、即臣心私计、亦未尝不惜其费之多。而虑其后之难继。而计又不得不出于此也。譬之医然、乌附聚毒。举世所知。而厥症在寒。用之则生。不用则死。乌附之毒病受之而后生可全也。今日天下大势。用虏则安。不用虏则危。安危之界。日夕展转于臣之方寸。必欲求安而去危。止有用。虏一着。舍是无术矣。其诚也。我获其实利。其诈也。我亦可借其虚声虚虚实实兵家妙用。夷情有一日之安。便是边氓一日之福。练兵修备。控险饬防。其益非一。何惮而不为也。况乎名义之正。国体之尊。非往代所可几幸其万一。汉唐之和亲。宋之献纳。动经亿万。前史昭然。仅求不为患。非能用之以防患。仅求勿寇边。非能用之以守边。唐人借回纥之力。收复两京。及其恃功跳梁。子仪折之。不过曰我甥舅之国也。岂如今日臣妾于我。乞怜于我。颐指而驱策之乎。
　　请设抚夷监司厅官疏【保荐抚夷官员】
　　题为大虏拥众至边、抚赏最要得人、恳乞　圣明录用才能、以专责成事、臣惟今日天下大势、咽喉命脉只在山海一关、山海安则天下皆安、山海危则天下皆危、安危之几、介在呼吸、然而守山海、可安山海乎、未也、必先守宁前、守宁前可安山海乎。未也。必先据广宁。广宁既得而后辽阳开铁南四卫。可次第举矣今日榆关以外至宁前二百里间。舍哈喇慎朵颜诸夷为我巡侦。血脉尚自联贯。宁远以东。连杏锦义。遂化为魑魅魍魉之乡矣。噫三韩之土宇、祖宗百战之封疆也、可听其沦于腥膻、不一问乎、顾士马胆落于奔北、甲仗罄悬于输东、屏障之修筑正殷、行伍之团练未就、时巳入秋、马骄弓劲、正逆奴狂逞时也、非藉大虏兵力。何以折奴雄心。非藉驾驭得人。何以悉虏情态。盖夷情本狡。而今日之夷情为最狡。抚夷本难而今日之抚夷尤最难。我有所藉于诸虏。而诸虏无所藉于我。虏之情其去其来。其向其背。我知之矣。而犹未能尽知。而士马之奔溃也。甲仗之弃置也。边民之内徙也。庐舍之焚毁也。城堡封疆之弃捐也。我之情彼固了了于胸中。可以要。可以挟。可以攻。可以战。而我无一可恃。于无可恃中。求所谓羁縻者。抚夷之□难于语言往覆辨折而我仅托之狡□猾译或有反肆其诪张挟虏为重以愚我者必得文臣善通夷情者亲讲为妙仅有捐金设间□着得其人则一字一语。皆当虏心一缕一丝皆足示惠少不如意。便自狺然而争忿四起矣。犬羊常态。固如是也。据节次塘报夷禀及哨守夷人之传说、虎酋率八大部拥十万众南来助兵、伯颜黄台吉率三十六枝、亦拥兵十余万众、东来助兵、又欲约大同顺义王部落、陕西袄儿都司部落、协从以来、臣惧夷部之来者愈多也。虏多则志异而难调。抚赏之金缯愈费也。费多则财匮而难继。亟遣译使。谕白酋止顺义袄儿都司诸酋勿来以省烦费。即插汉哈喇慎两大营。多便二十余万。少亦不下十五六万。名王当户。多则万人。少亦数千人。豺狼之性本自难驯。司抚赏者。脱不习于虏情。气夺于震撼。心愓于噪呼。语不能宣我之情动不能当虏之意金缯徒费。虏不见德。安望其排大难而殪大怼也。临时抚驭。更有难者。抚赏卷案。曾无片纸。经手人员。散之四方。插汉哈喇慎诸酋诸夷大小报箭进马等赏。迎风过宿祭旗等犒。布毡锅等项。糖菓米面牛羊等项。军营民堡。头会箕敛。犒赏吃食等项。丝棼絮结。综核甚难。虏诈而狡。以无作有。因少求多。文卷无征。凭何究诘。从之则溪壑难填不从而啐咄多事。夷人亦有香火情新城公之见信亦以此惟是夷情认旧欵服因人语所谓异类而媚养巳者也。臣查广宁同知万有孚、数次出塞抚赏诸夷、率虏进剿、与桑阿儿寨台吉歹旺黄台吉并辔联镳。鞭弭从事。威信素孚。诸夷奉约惟谨。如本官诚不多得。今欲抚用西虏。非本官不足以胜厥任。弹压大虏。颐指气使。非重其等威不足以崇体统臣看得广宁同知万有孚、胸富甲兵、才兼经纬、阖辟妙奇正之用、盘错堪资、抚驭达表饵之权、纵操唯命、相应升补广宁佥事、凡抚赏插汉八大部。哈喇慎三十六部一应钱粮出纳。讲折开发买办措置。悉责成之。仍令募练辽人招抚南北西关挥唐兀喇鱼皮诸部一以填实广宁。固我壁垒。一亦兴继灭绝。树我藩屏。广宁设道借饩羊以维民心。抚驭得人。若赋芋以縻狙类斯神京之左臂。大势可完而山海之岩关。守御斯固矣或云同知陛佥事为躐等而任子之例向亦未有推宪职者、臣窃谓不然、朝廷设官以任职也。无当于任。虽科第之英。清华之选何裨目前之急。苟任厥职。虽下僚末秩。破格超迁其何爱焉。葢抢攘纷拏之日。安可循行数墨是拘。日昔以任子起家为名臣树勋业者。固自不少。况今日之广宁非昔日佥事驻札之广宁也。虚地也。今日之佥事。非昔日广宁之佥事也。虚衔也。今日官是地带是衔者。又非昔日养尊处优。人所乐就之官。乐游之地也。豺虎为侣、腥膻逼人、不捋虎须、则履虎尾、托虚地、借虚□縻其人而责以实政者也。况本官家居绝塞。世授韬铃。边事夷情。夙所谙练。及查本官先任户部捡较照磨、既任山海广宁同知、部俸边俸、共历八年、应升部属、往疏有据、况前奉抚按檄委署海葢道、政体严明、至今人犹□之、用补广宁佥事抚虏练兵、实为封疆、非为本官也
　　皇明经世文编卷四百六十三终
　　皇明经世文编卷之四百六十四
　　华亭徐孚远闇公　宋征璧尚木　陈子龙卧子　周立勋勒卣选辑
　　董云申士开参阅
　　王司马奏疏二（疏）
　　王象乹
　　疏
　　备陈抚欵事宜疏
　　奏报抚赏钱粮疏
　　遵旨抚处属夷报竣事
　　条议欵虏疏
　　备陈抚欵事宜疏【抚欵事宜】
　　题为备陈抚虏之因酌、计欵虏之费、深言用虏之策、以息羣议、以决战守机宜事、准经略辽东兵部尚书王在晋会稿、顷接邸报、兵部为会议事、奉　圣旨西虏既为我用、赏赐不给、何以固结其心、这抚赏事宜、既会议明白、着于额内紧钱粮、先发应用、余俟续发便行、与经督官用心料理毋悞事机、钦此钦遵、西虏之当抚赏、　圣明巳见之审矣、先发紧急钱粮应用余俟续发、　皇上巳不惜其繁费矣、聀宜付之忘言、然而有不得不言者、不畅言其情事、其究必谓边臣之愚而孟浪也。必谓边臣之费而寡益也。抚夷不如养士。欵赏不如内备。督臣与聀亦具有心、岂遽出诸臣下、不知言抚言赏。必不可忘战守也。即言战言守。亦必不可无抚赏也。试执途之人而问之曰。虏不好财而好义乎。必曰不然。再执三尺童子而问之曰。虏真可亲而可托乎。亦必曰不然。然则欵虏奚为数语洞然葢奴强虏众强与众合则危奴远虏近远与近合则危奴在两河虏在九边两河与九边同时为寇则危当广宁之既陷也。宁远以东为东虏。宁远以西为西虏。中道隔绝。即欲得奴中一信不可得。即欲出关门一步不可得。于时罕孛罗势耽耽谋犯。今化谋犯为输心。可乎不可乎。打喇明暗王烧饼等酋明明作贼。今化作贼而甘受罚。可乎不可乎。讲虏讲赏。不得便思抢关。今化抢关而为设帐。可乎不可乎。西虏之设帐守关也。大敌至聀不能保其不奔。然虏中之消息。奴地之情形。非坐门之夷人。不能侦探。各关各隘。皆有坐门夷人。坐门夷人皆有赏。守关者。坐门之遗意也月给布米者。坐门遗赏之遗意也借守门为侦探。借侦探为羁縻。若竟恃夷人为防守。而遂弛我之武备。边臣岂若斯之孟浪哉。当纷纷攘攘之际。索旧补新。争多嫌少。两月嚣然。知非通官所能决。聀等盛陈兵卫以忄耳其心。又明晓利害以折其辩。信义既申。恩威并洽。于是钻刀说誓。事竟成矣。又虞通官之克减。下情之煽惑。聀等复亲临纳赏。驰车关弓之桀骜。转为望阙叩头之恭敬。彼所谓五帝不能臣。三王不能制。以秦皇之鞭挞带甲四十万不敢窥河西。以汉祖之威灵拥众三十万困于平城七日不食者。今合蓟边宣镇之虏。同词效顺。不露爪张牙而俛首摇尾。昔为我雠。今为我守。此秦汉以来所仅见之事。惟　祖宗之福德贻于奕世。　皇上之恩威播于遐方。是以荒徼率宾。灵蠢向化。非聀等所敢叨天工。于万一者。中外闻之以为不知费多少钱粮。要结夷虏。聀行抚夷同知李增计算。自二月十二日起至六月终止。陆续赏过各酋吃食疋等项仅赏银一万四千六百六十六两有奇耳聀不敢滥费　朝廷之钱粮。节约乃尔。此不当山海六万兵三四日之费。何事而辱盈廷之过计哉。至于歹青拱免等所居。在河西襟喉之地。东向与奴通。则直闯关门。无烦后顾。西向与我通。则密迩宁前。可以前茅。黠奴下香饵以钓歹青。歹青几吞其饵。此时强部独炒化及□墩耳聀不忧虎酋之不欵。而忧歹青之中梗。初因暖太以通歹青。继欲因歹青以通宰赛。歹青通则宰赛拱免抽扣青歹青粆花五路。闻风而应。而醉生梦死之憨。来则赏之。不来则听之巳耳。今歹青来矣。愿受欵矣。虏情难测。其操阴阳之术为向背。所不敢知。然犹胜于操戈以相角也。虞不假道。虢不可伐。奴来而我兵当其前。歹青诸部乘其后。奴能无惧乎。歹青等为宁前受赏之虏。旧赏卷宗尚在。通官不得以意为增减也。虏之受赏。向给一印票。广宁之卷宗虽失。而虏中之票。或有存者。王牧民之单。即不可据。不有同知万有孚可质乎。督臣与聀帐下之通官匪一。此不能瞒众耳掩众口者。惟是广宁宁前之赏。十倍于朵颜诸部之赏。朵颜诸部赏于蓟镇薄而烦碎聀等是以亟亟然请命于　皇上耳。若夫哈喇慎自有受赏之地。而其来也。非聀等要之而使来也。彼葢为讨逆而来者也。非聀等藉之以为援也。彼葢慕义而思援者也。奴酋侵我疆土。以受之于属夷。敢侮嫚天朝。狡焉逛逞。所谓人人得而诛之者彼以讨贼来。而我可谓贼之不必讨乎。彼以好义来。而我可谓利之重于义乎。向有先至之声。未必有果来之实。如其来也。经费虽绌。不得不奖赏鼓舞以示劝于四裔。盍听其自来自止。王用三驱。邑人不诫而巳。聀尝熟审战守之机。默察安危之势。山海不稳。神京终属可虞。广宁不复。山海终属不稳。今日之广。宁非真不可取者。取之而思以守之则聀无筴矣。守土曰民曰兵曰财曰饷曰器械曰城垣。而今无一焉。四海之财巳穷。万民之力巳竭。巳穷而复穷之。既竭而复竭之。穷之竭之以复广宁一片土。而此土不能长守。则天下事不可为。遂不得巳而思用虏。以夷攻夷而我无所失。俟奴力疲而我乘而攻之。则广宁可袭也。辽阳可图也。即西夷得之而犹胜于奴之得之也。此用虏之深心也。不然而欵自为欵。守自为守。此两字原并行不悖。聀终日所抵掌而谈者。战守之事也。所渊默而筹者。皆借欵以为战守之谋也。昔唐臣陆贽有言夷狄强盛之时。图之则彼衅未萌。御之则我力不足、安得不卑辞隆礼、约好通和、啖之以利以引其欢心、结之以亲以纾其交祸。纵不必信、且无大侵、虽非御戎之善经。葢时势亦有不得巳而然也夫以唐之强。视今日何如。以今日夷虏之交讧。视吐蕃何如。贽为唐之名臣。而卑辞隆礼啖利结亲之说。当时不斥其非。贽而处今之世也。聀不能为贽解嘲矣。守边部夷二万之月饷三十六万。为且然而未必之词。而举朝多词为实事。若费银二三百万。复得广宁。费银数百万。常守得广宁而勿失。聀固甘心任之。圣明亦未必严词拒之。而今其可冀乎。今日之事。守无常形。而欵有实费。终日修备。而人或以为未修。每事惜费。而人或以为妄费。秦汉唐之强。岂无死士。而死士不能以收功。辽阳十八万。广宁十四万。讵真木石其人欤。强虏狰狞。谁能必胜。关门单弱谁能永保、边情一有差池。则以为欵误之也。嗟嗟此边臣所以难于任事也。聀亦恃有　皇上之英明独操、干断不惑、于两字之言。为宗社生灵计长久而巳。聀具疏将毕、接得宁前海运通判吴士科报称五月二十七日脕望见北岸中右所地方清凉寺举火差舍人杨守祖并船户李成才等驾船至彼探看救回难民杨成明等三名、成明系锦州锦安堡人、成明供称闻得广宁城内酋奴有两个儿子带领达子一万守城、四月内有土木憨西达子一二万从沈阳进境抢掳各屯堡人畜去讫后又赶牛车复从广宁白土场进境、至杜家屯搬运粮米住宿三四日、东虏闻知、带领达子与西虏对敌、斫射死西虏四五千、活捉三四千、余者从原路出境、有三岔河先搭浮桥、后用联行走、奴酋搬移新城内居住、有土木憨西虏往东北占住金台白石羊骨旧寨、又闻奴酋调各处达子赴镇江口及金州海葢各海口防守等因又据哨探游击左辅于六月二十七日会同参将周守廉摘差通夷靳达子等哨至笔架山城探听僻乱民人内有前屯卫军金得元、在彼供说得元被虏过河东安插沈阳城居住得元思乡迯过河西、先在沈阳、五月内听闻西夷宰赛达子从长勇堡进入抢、至浑沿一带将人畜抢去等因、各报　聀、先是喇麻僧土三吉叭口蔵及通官朱梅等、每言宰赛必图报怨、聀谓宰赛有子女在彼安能撒脱、据云宰赛一子巳迯回有一子二女在奴中、赛常言譬如死了、止出得一身汗、因嘱番僧通官令诸部酋长挑其怒以激之、今两报不约而同、指为宰赛事、顾宰酋之力。未足以攻奴。所云占住金台石白羊骨旧寨。其言尚未可信也然以夷攻夷之计。小试其端、而奴之役役以守镇江南卫、则聀之累疏请兵请饷。接济毛文龙者。不为虗着矣。凡属夷情、悉应具奏、
　　奏报抚赏钱粮疏【抚赏钱粮】
　　奏报恭报抚赏钱粮事、天启二年二月内该臣题为蓟东夭险可凭亟议绸缪以控要害以固陵京以培恢复根本事、奉　圣旨这所奏各欵有裨防守着该部作速议行钦此、随准兵部咨开覆奉　圣旨俱依议钦此随该部主事晋淑抃解到冏寺马价银三万两、听臣抚赏三卫属夷之用、又于六月内该臣题为东事关系天下安危、大虏抚赏金钱难办、时迫费剧谋贵佥同恳乞　圣明亟定庙议速发赏金以济急用事、奉　圣旨着该部作速看议来说钦此、又准兵部咨为奉　旨会议事、奉　圣旨西虏既为我用、赏赐不给、何以固结其心、这抚赏事宜、既会议明白、着于额外紧急钱粮先发应用、余俟续发便行与经督官用心料理、毋误事机钦此、又准兵部咨为差官恭解帑银疋以资抚赏事、该大学士叶向高等会题前事奉　圣旨览卿等所奏抚虏御奴以为犄角具见为国筹边、朕意欣悦、所请抚赏银准发二十万两、蟒等八百疋、解至总督衙门务要点验虏目名数给散以为朝廷欵夷之锡钦此、随差兵部主事王登三领解前来、臣即发广宁道抚夷佥事万有孚查收外先据宁前山石二道张应吾等禀称节年抚赏市货皆系来年预买、今巳及期、尚缺市本、合先借用买备等因到臣、该臣一面奏请抚赏钱粮、一面行各道查堪委官员以凭委买去后、随据两道呈委管粮同知万有孚理刑同知李增委官骈存信等、借动臣军需并关库各项钱粮买办货物外、除将解到帑银、各照数补还讫其见在银两、臣等酌量缓急、委官买办去后、该臣案查据先任辽东管粮同知今升广宁佥事万有孚呈蒙臣宪牌为稽查抚赏事内称会同辽东正安堡副总兵王牧民、大康堡游击朱梅等、查称西虏插汉夷酋虎墩免憨等八大营哈喇汉夷酋粆暖巴领等五大营、一年春秋二季、各该银十万两、天启元年未领秋季赏银十万两、共三十万两阅科赏北关后裔虎墩兔等妻中根儿等银四千两、视师枢臣张鹤鸣疏请坐口月犒银六万五千两原任辽抚王化贞悬赏虎酋助兵银十万两、臣议进兵悬赏哈喇慎营十万两、复广宁后防守广宁宁前夷兵二万名、岁犒银三十六万两、往来讲詟齐褁吃食银十万两、合之共银一百二万九千两、以上各项银两、先后缓急、头绪多端、疏中不能尽载、臣另具揭开送阁部九卿科道衙门外、该兵部据揭复议咨行到臣在卷今照天启二年两防竣役、臣牌行抚夷佥事万有孚、将抚赏用过钱粮、备细查明开报。据该道臣呈称自二月起至六月终止、赏过哈喇慎朵颜卫罕孛罗势猍晕大暖太等共享银一万四千六百六十六两、巳经升任经臣王在晋奏报外、自七月起至十二月终止赏过插汉虎墩兔抽拱等酋哈喇慎白彦等酋、共银六万一千八百一十八两四钱六分六厘、通计一岁用过银七万六千四百八十四两四钱六分六厘内额赏银四万九千七百三十四两八钱有奇、赍褁吃食银一万八千六百五十八两六钱有奇、坐口夷人米布月犒银八千九十一两有奇、原议者如彼其多。而实用者若是其少。则以插汉八大营哈喇汉五大营。三季额赏。其银三十万两内哈喇汉尚未叩关。必待其欵而后用之未欵则否。摠是□赏少而悬赏多若果能恢辽强灭逆奴又何惜此区区也今论者以为自熹庙至今抚赏久革今若复讲湏补还积年之欠岂国力所办不知王司马所许之百余万者恢辽强灭逆奴也今有其事乎且□□散之后酋长人数岂如昔日可以慨论乎视师之月犒六万五千两。必待坐门夷人俱至而后用之。不至则否。进兵悬赏银二十万两。必待进兵斩获逆奴。恢复旧强而后用之。不进则否。夷兵每岁月犒银三十六万两。必待取复广宁。防守地方。而后用之。未复则否。又如虎墩兔广宁背约。应领季赏者三。而臣等勒其二。阅科之赏。亦并勒之未与。计今所用者。仅七万六千有奇。臣原请百万有奇者预拟应用之欵而七万有奇者核据抚用之费臣之剂量查核。审之又审。期有一项金钱。必欲济一项实用。非敢漫然无据。而妄列欵目以滋虗糜也者。至于不能尽用其欵目。亦非臣条列之初心矣若赍褁吃食十万两。则以九边大部名王环列蓟辽宣三镇边外者十之六七。如以朵颜三十六营。桀黠难驭。而其巢穴。更近郊关。逆奴方以重贿婚媾。诱结诸虏。今也既欲携东虏之交。又欲借西虏之力。问馈招徕。往复讲詟。用牒行间非一端。强梗者。不得不啖之以箝其口。恭顺者不得不优之以劝其来。援旧乞新。夷欲难厌。朝三暮四。操纵随机。皆藉赏以为条縼。费宜从宽。必不可省者也。其停勒虎酋二季额赏并阅科之赏、屈于一时之詟服。虽未敢狺狺而争。恐犬羊之性。终未肯忘情既投之骨。又在临时讲处何如大都抚夷一事难从汉法斟酌秤停。如饲虎。如养鹰。时其喜怒。拘其饥饱。游环而善用之。不可拂其情。亦不可满其欲。未宜执一岁之例。较以为常者也。前发帑金二十四万两外。兑年附余银四百九十六两二钱并冏寺银三万两。以上三项。共计银二十三万四百九十六两二钱。除用过七万六千四百八十四两四钱有奇。内补还先借银两买备市货巳贮在库并行委官见买者。共该银十二万三千五百一十五两六钱。见在银三万四百九十六两二钱。以备各夷愿领折色货物之用。原发到内库蟒等八百疋。除赏过六十二疋。其余七百三十八疋见贮抚夷通判库。听候天启三年支用。不足者容臣具疏请发。今将用过钱粮查明奏报、以备稽查、再照欵事一年告成、关外春防亦且将竣、西虏效篱犬之役、东夷无突豕之虞、烽火不惊、军民安堵、不可谓非用欵之一征也、所有在事效劳文武诸臣、臣业巳题、叙奉有　明旨、伏乞我　皇上并敕该部查照原题、速为议覆施行、
　　遵旨抚处属夷报竣事【抚处属夷】
　　臣惟中国之驭夷狄也。惟惠与威。非惠无以坚其向慕之心。非威无以折其犷悍之气。时威时惠。一张一弛。长驾远驭之术也。朗素为我属夷、果其率众入边杀我守将、其罪何可胜诛、虽陈师鞫旅、大张挞伐、戮鲸觬而筑京观、孰曰不宜但榆关一线、所关最大卼臲巳极、如身寄破屋漏舟中、一着少误、立见倾危臣谓山海非内外华夷之限。社稷安危天下治乱之关也。河西沦陷之后。溃兵逃民、号呼昼夜、山鸣海沸、不忍见闻、西虏罕孛罗势拥铁骑二万余压境而阵、自关以西、汹汹皇皇、都门昼闭、良贱易服、士民商贾、□装南还者、络绎于道。此乾坤何等时也、臣身在危关生死呼吸、不可复支矣、急遣都司阎守信通官王擒胡持谕帖宣布　朝廷威德、又遣游击张定番僧王喇麻从边外假为使于虎墩兔而遇诸途者。从旁劝诱。仰藉我　皇上宠灵、酋罕闻谕感泣、怀我好音、自发夷帐三百顶、传令属夷、发夷帐一千顶、来守关门而后关门之阖者始开卖柴卖米。互相贸易。胡越一家。据抚夷各官册报诸夷为我运送过大小铳炮一百七十七位。红黄铜铅十万一千二百觔。救送难民男妇八千四百七十七名口。接送马骡牛驴四百二十二匹头只。我之出哨游骑。始及中前。渐而进于前屯。又渐而进于宁远广宁。而关外城堡。雉堞连云泽鸿安堵。耕获盈野。橐装载途。遂使关外二百余里之河山。还我　祖宗版图之旧原其始。文谁纾一筹武弁谁发一矢。不有诸夷护关领哨。吾兵何能东向一步。两年以来。尘靖烽消。不可谓非属夷力也。律以八议之法。其功。岂可尽没。疆场小隙自古不免惟有议罚抵罪不至失体可耳然论者常欲执此以败欵局边臣任事所以难也王楹轻裘缓带、率尔出边、巳蹈履虎之戒、贼来不过十数骑耳、丁众百余、望尘而奔、楹遂堕马屡扶屡堕、竟死虏手、实其自贻伊戚、诸夷之词曰边外年成不收、偏地是贼、虎墩兔憨之赏、被哈喇汉部夷刦去、我家来晕大之赏、被昆都仑歹成部夷刼去、虏中之有劫犹中国之有盗也既到边外、那知将官、虽未必其言之尽信、据关外之流传、其说似不虗、臣惟中国之法。杀人者。有抵而无罚北虏之法。杀人者。有罚而无抵。今郎酋乡献真夷。又送进马牛羊二百九十七匹头只既抵且蜀汉法戎索巳两尽矣若更持之太过。苛责无巳。势极中变。窃恐入苙之豚。终成出押之虎。榆关屯十余万之师。糜数百万之饷岂其专为此么么小丑乎。封豕长蛇。尚尔耽耽。何可一日忘备。古人见小敌怯。岂果怯于小乎。养其全力。以待大敌之卒临也。朗酋初志。止欲挟加新赏。犬羊常态。固可无问。被缘守将被杀。不得不一追求。今法令既行。国体常尊。欵局仍旧。大事尚可图也既经该道酌议前来、每岁加银九百五十两。必俟次年春防无虞、方准给领。其贡赏表里应听礼部查明、果无他弊、亦至次年每岁加一表里。至足四表里原数而止。臣奉从宜抚处无失事机之命、早夜皇皇、惟恐越轶于事机之外、审之又审、既不吝赏以拂其心。亦不遽赏以骄其志。仍令照旧坐门出哨。我无招募征调之繁费。有侦探警迹之实用。其于舆情。似为允恊。臣不揣衰惫辄敢一力担承、葢社稷封疆、安危利害所关者匪细、臣不敢艹艹完事、塞责于目前也伏乞敕下廷臣再加详议、更望我　皇上俯赐宸断施行、除将抵命真夷伯彦儿太行该镇路押解出关、听枢辅枭示以肃诸夷、其罚赎马匹牛羊等物、责令各夷从辽东中后所送进查收至于应叙抚夷各官、容臣遵奉　明旨另疏分别叙录伏乞敕下该部速为议覆施行
　　条议欵虏疏【条议欵虏】
　　奏为老臣去国有曰、报国无时、忧国有心、谋国无计、辄敢不避訾议、罄沥赤衷、恳乞　圣明俯赐采纳、以决安攘大计事、臣闻御虏之道。战守欵三策尽之矣。其目有三。非截然岐而用之也。国家当累北之后。物力既竭。决胜乏策。当以守而寓战。大敌临前。强邻接壤。远以携逆奴之交。而散其党。近以结诸虏之好。而藉其声。当以欵而寓守。能守能战。策之上也。讳和言欵不得巳而用之者也若虏之不为我用也。人人能知之矣。欵虏之不足恃也。人人能言之矣。省抚虏之费以养兵。谢媚虏之名以自振。言者色动。听者神悚。岂不甚快。顾矫言腴听可矣。要以今日危疆下手实着。臣未敢以为然。自王楹之死也、谈者遂以欵为射的、几于废格而不用、臣请据逆奴之始谋。考先朝之巳事。参验于目前之利害。而知欵之一说。断乎其不可废也。臣闻逆奴之初举事也。与邻虏哈喇汉宰赛昂扛诸酋。结为婚媾。贿以金帛。歃血定盟。所掠财物人畜。瓜分无吝。北结插汉好儿趂西连哈喇慎朵颜顺义王袄儿都司永邵卜火落赤诸酋。厚橐金珠。以女妻小歹青之长子都令。去春抽扣儿因中前所杀其壻与甥。怨曰奴酋许我女与我金银。我不从奴酋而从天朝。愿效忠顺。庶其抚我也。顾杀吾使乎。夫逆奴无虏不贿。无贿不重。夷狄之迹。徧于诸塞之王庭彼岂不知金珠子女之足爱乎。所费者小而所图者大也夫我之谋逆奴也犹逆奴之谋我也其贿诸虏也欲以分我之势也隆庆之欵求其利也近日之欵避其害也我之欵诸虏也亦欲以分奴之势也有如不欵。是奴势巳强。又分而益之。我势巳弱。又拒而携之。强者益强。弱者益弱。祸未弭于东。而衅又启于西矣。辽九塞之一也。建州之于诸虏。着面之黑子也。一建州尚苦不支。而又驱诸镇之虏。合为一建州也可乎。臣闻之奕者。海外有国手。世莫与敌。客有请对局者。视其子之所投而步趋之。善奕者竟不能胜。无他。因之也胡不因逆奴之谋我者还而视之以谋逆奴则欵不欵之利害较然矣西虏之欵自　穆宗皇祖始。嘉隆间俺酋跳梁塞上。无岁不苦。虏火火达于甘泉。迨孽孙把汉那吉内附。　穆皇帝诏还之、而欵事始定。夫俺答岁岁侵掠。我之雠也。而不记其雠。还其爱孙。我之德也。而不有其德。封之名王。厚其缇遗。酋之子姓妻妾。宠以封号。当其时。海内殷富。士马饱腾。兵力非不足也。阁部督臣。如新郑如江陵如蒲州。皆一时喆辅伟人。力担而任欵。非怯而畏虏者也。自宣云蓟辽以及秦晋九塞间。无处不欵虏。金缯之费。甚不赀也。欵事创始。局外之辞庸人之见大率如此朝绅骇愕。争言不可者。章满公交车。　皇祖天。包地容。慨然独断。诚谓我无所费。虏何肯欵。虏不欵而所费者愈多矣。迄今六十年来。塞上士民。父老缓带。穉子咽哺。胡马不窥于长城。而羽檄无警于中国。　皇祖之明赐也。今关门之粮饷。岁费三百余万。以三百余万之费养战士。专力以防东夷。独何爱于二十万之费。不以抚西虏。而乘暇以修战守乎。臣闻造父习御于泰豆氏也。计步置木循而趋之。无跌失也。而后二十四蹄险夷若一。无他。因之也。胡不因　祖宗巳试之途辙。循而抚西虏。则欵与不欵之利害。又较然矣。夫众人皆言战。而臣独言欵。众人皆言欵之费。而臣独言欵之必不可不费。窃谓欵虽费也。而亦未尝不省。何也。我欲战。不得不借欵以修战。我欲守。不得不借欵以固守。未可战而矫言战。不可不欵而讳言欵。今日之兵将。果足恃乎。虏未欵时。欢喜岭跬步间耳。巳化为豺虎之场矣、今关东二百里间、肩摩踵接。商民载途。非仰仗　皇上威灵。诸酋奉约惟谨。而蕲得之于战。蕲得之于守。臣恐其未能也。况金缯二十余万。非臣创始。辽之旧例也。其饱豺狼之腹也。非一日也。抉而夺之。虏能甘心乎。夫逆奴之患远。而西虏之患近。逆奴之势孤。而西虏之势合。奴之来也。界隔河山。仅出一途。讵意奴竟西收诸部越八城而入蓟昌越蓟昌而攻宣云乎尚可借西虏为我屏蔽。而西虏则自昌达蓟自蓟达辽。无途不可入。而恣其蹂躝者也。我之备奴也。岁惟两防。而虏之来也。一濠之外。便是大漠。朝发朝及。夕发夕及。飘忽震荡。若风雨之骤至。无处不当防。征以目前之事。郎素小丑也。一撤坐门。姑匿瓜敛翼以尝我。而士马之奔驰。封疆之震撼。行间之疑贰。道路之讹传。庙堂之纷嚣。数月以来。惶惶汹汹未巳也。脱也大虏一动。烽烟四起。中外驿骚。宇宙间未知成何景象。臣之所大虑也。说者曰嘉靖中不御虏乎。彼一时也。法行令肃。将勇兵强。我以全力当虏。而今也不然矣。昔之虏志在抢掠。垂橐而来。橐饱而去。而今也又不然矣。昔之虏各安故巢。不相往来。旋入旋出。无所倚借而今也又不然矣。我不受欵。虏必扬去。且有收之者。是故今日之所最急者。在收西虏。而今日之所以制东夷者。在用西虏。西虏之足一摇。而汉夷之胜负分矣。何也。西虏之众不繁言而中矣逆奴诱而得之必且为奴用彼将以顺义袄大永火诸部掣吾之肘于西。以插汉哈喇慎朵颜三十六家诸部扼吾之吭于北。自率建州之众。与哈喇汉好儿趂江夷诸部。弯弓鸣镝饮马南海。直闯榆关襟肘方圆。宁可及乎。我欵而抚之。必且为我用以我关上之兵。直走三岔。冲其腹于前海上之兵。卷甲而趋。犄之于其左。诸虏之兵。鸣笳而应。角之于其右。海外毛文龙之众。时出锐兵以扰于老寨之南逆奴四面受兵。应接不暇。隋之扰陈以此又何暇于耕牧。是坐困立销之术也。假令诸虏不肯尽力以为我用。而我亦可用其虗着以示声援。此臣所谓借欵以修吾战者也诸虏与奴之交既携则奴。必不敢远涉西牧以乘我。而诸虏羁縻次吾绦縼之中。必不敢奸我戎索以挠我严其简练。明其烽堠。袯襫狎于垄亩。斧斤寻于山林。此臣所谓借欵以固吾守者也、关门战守之兵。计以三万。关外分布。计以五万。一切杂流。计以一万。而班兵不与焉以之进战。以之退守。亦自足用。其诸无用之冗员冗兵。尽行裁革。通州惟实其旧伍。而以京营之兵三千出防佐之。天津新兵亦酌量裁之。冗费既裁。岁可省数十万金。帑藏不虞匮乏。士马不苦枵腹而大司农攒眉蹙额之状几可少舒。此臣所谓欵虏虽费。而亦未尝不省者也。臣窃谓以欵之费计欵。则我亦何贵于欵。以欵之利计欵。则我何可以无欵。以不欵之害计欵。虏欲欵。我固当欵。虏不欲欵。我亦不可以不欵。辽氛未定。我固不能不欵即一举而歼逆奴诸叛将复两河而定三韩我亦终不可以废欵虽时有侵掠。张虗发以憺之。申戎索以绳之。而欵终不可废也。无论先朝之恬熙。八镇之靖谧。皆用欵。即辽东一镇全胜之时剪王杲馘速八亥。威震殊俗犹然用欵。先年辽之参将王维贞游击金尚礼副将解生备御熊钥参将郭有中相继沦没于欵虏之手。而欵终未肯废也。往姑无论。近年延镇套虏溃边深入数百里。直犯延安。究亦未尝不归于欵。岂其尽皆怯懦利择其重。害择其轻。提衡而酌之以权。不以战而废欵也。自隆万迄今。无岁不欵。八镇之虏。无地不欵。矧今三韩割裂。靡有孑遗。社稷安危。介在呼吸。独可废欵乎。我欵诸虏。则可以壮东鄙之藩篱。我不欵诸虏。则益以关西来之蹊径欵之一着我与奴争而用之者也彼其结婚以愚诸虏也。假令借其兵力。而仍存其种落。并其单弱。而厚结其大部。犬羊嗜利。东西易向未可知也赖有此耳其于辽人亦然故未能用其众顾逆奴心深而局浅能为谋而不能善用其谋婚南北关。则灭南北关婚宰赛。则虏宰赛。婚昂扛。则杀昂扛。婚灰堂兀喇十部则杀灰堂兀喇十部。□今西虏之服于奴畏其强耳贿虎墩兔。则侮虎墩兔。丛雀渊鱼。实为我驱。是以插汉哈喇慎朵颜三十六家。相率而尽欵于我。合哈喇汉五大营。又叩关矣。是岂人力。良由天心默佑。阴夺逆奴之鉴。狐兔相残。自斩其逆萌之根蒂耳。我之欵诸虏也。不独顺诸虏之心。实仰承上天助顺之心也。枢辅每见臣辄曰。今日之欵。边方日用而不知。举朝日用而不知。天下日用而不知。作是语者。不一而足。无亦真见欵之必不可废。不啻其口出也乎。昔汉廷诸臣。缙绅之儒争言和。介冑之士争言战。今则反是。武夫怯而甘于和。文吏激而快于战。臣又袭江都长沙之唾余冐言欵。坚言欵。极言其必不可不欵。世且以怯而畏虏者罪臣。而臣非畏虏者也。臣昔备兵上谷。里甲而谈。挺刃相接。竟裁青白诸酋金缯八万迄今三十余年。岁以为例。安免诱史车部众出边。臣请于抚臣王世扬。招而还之。倒戈以攻安兔。走之马肺山下。认罪罚赎而后复其赏。属夷徕晕大。今郎素之季父也。诱虎墩脑拱三大酋。拥众十万寇蓟门。　神宗皇祖敕兵部马上差官起臣于田间。臣闻命扶病趋任遣通官黄进忠特谕帖宣布　朝廷威德。三酋十万之兵遂解。而属夷之势以孤臣分兵扼险窥亭者辄杀之。逾年猍酋计穷。叩关乞欵。臣罚之银一万六千两。驼马牛羊二千四有奇。而后许之欵、以上数事皆具题、奉　旨。非空言也。臣于用欵之时。未尝不战。今用战之时。顾呶呶焉专言欵。臣惟战与欵原非分途而用战用欵时有后先可战即战。可欵即欵期于制敌。惟其时而巳为今日计。当视吾之力能战。与不能战。视吾之势可战与不可战。固不系乎虏之欵与不欵也果也将能而勇。士锐而奋。甲马器仗。坚强而锋利。虏即欵乎。其孰能禁我以战脱也将靡而寡算。士涣而无统。甲仗苦窳而不铦利。即不欵乎。吾其何恃而战。乡邻有鬬者。以一人敌一人。胜负未可知也。合比闾之众而拥护一人。揶榆一人。不待控拳戟手而胜负之机决矣。若曰必自一服敌人。而后可麾其比闾。掉背而去。犹之独坐穷山而狎虎狼者也必无幸矣。今天下无人不欲祛欵。无言不欲罪欵。无事不欲中欵。臣虽老病昏愦。岂其不知身名之足惜哉。臣职任封疆。寄身于生死利害之场。不敢以封疆为孤注。精神意念无时不轮轸于榆关之外。援酌今昔之时势。参验彼巳之情形。一战威奴。岂不甚愿。以力以势。既所不能。舍欵而外。无应急之着矣。臣固毅然任欵。葢欲借欵以修战。非恃欵而忘战也。虽舌剑笔锋。时唇白简。而臣断不少移易其初志。葢上念社稷之安危。下思封疆之利害。所关甚巨而臣一人之身足无足惜也。今危辽之欵。稍有次序矣。建威消萌。砺兵秣马。迅扫黄龙之窟。肃清鸭绿之波。恢复　祖宗二百余年以来之版图。枢辅必有成算。去国之臣无庸越俎而谈者也臣闻天下有治人无治法。罕孛罗势之入寇也。臣以欵收之。插汉虎脑诸大酋之寻盟也。臣以欵縻之。哈喇汉粆暖宰赛之媾于逆奴也臣以欵挑而携之。郎素之欲寒盟不贡而去也。臣以欵责而来之。譬之养虎赋狙。因所欲以调其性而巳。舍欵不用。犹如蹄囓之马。绝衔断辔。尚可驰之骤之为我用乎。臣去矣。后来抚虏者。果肯循其途辙。诸夷自可恬于豢养。不然而必欲苛责而巳。鸟穷则喙。兽穷则攫终亦必偾全局。逆奴非我属夷乎。驭之不得其道。皆是边臣贪小利忽大计弱则凌之强则□之所以酿祸今日责地界。明日争木材。十余年间相寻无巳积怨深怨。一发燎原。竟致士马伤败。帑藏匮乏。窃据三韩。毒流四海。延及蜀黔以迄邹鲁徐梁赵魏秦晋。曾无宁宇。原其祸胎。皆逆奴为之崇。也遂使宸极。焦劳。闾阎愁苦。国家六七年间。受无穷之实祸。殷鉴固不远矣。徐鸿儒于弘志。非中国之编户乎。涿良通顺非都门之近郊乎。深河洪花榆关西郭。非塞内之肘腋乎。其叛逆也。其刼掠也。岂亦欵夷也乎。萑苻潢池盛世不能尽祛戎狄豺狼。王者治以不治。独奈何以中国不能自治者。而必欲执之治夷狄也。班定远有云蛮夷怀鸟兽心。难养易败。水清无大鱼。宜荡佚简易。宽小过总大纲而巳。此千古驭夷之明鉴也如曰平平无奇。别生枝节以炫一时之观听。自启衅端而诿罪于首事之人。臣即不敢辞罪。如边事何。伏乞　皇上天语丁宁。地方之。各在当人之身。其孰敢有不加意战欵者乎。臣大臣也。世荷国恩。拮据三年。犹然以贼遗　君父。臣心惧焉。臣老臣也。大马虗生无能补于国家之万一。臣实耻之。臣是以忘其狂瞽。不避訾议而尽言之。今日不言。窃恐风烛难期。竟无可言之日矣伏惟我　皇上矜其愚。怜其朴忠。俯赐采听而容纳焉
　　皇明经世文编卷四百六十四终
　　皇明经世文编卷之四百六十五
　　华亭陈子龙卧子　宋征璧尚木　徐孚远闇公　李雯舒章选辑
　　宋征舆辕文参阅
　　陈学士集（疏）
　　陈懿典
　　疏
　　筹边移稿序
　　为西事孔棘敬陈一二方畧疏
　　择用边夷疏
　　驭倭议
　　筹边移稿序
　　国家威德翔洽、四裔咸隶于象胥、北虏虽倔强、时为边患、至　庄皇朝遂请比于外臣、当时持议者岂不争言虚中国以寔夷狄、长毡裘凭陵之势。消介冑敢战之心。虏日骄而我日狃。骄则难制。狃则难振。一旦突起。何以应之。此非直攻欵之失盖深忧忘战之害也。乃主议者亦曰或可保十年无事。而及时以修战守。我十年生聚。十年训练。甲具廪盈。即虏倐变。不足虑此非独称欵之利固求预养其战之力若然则言欵非便者不必以罢欵为便要在不因欵而忘战言欵便者非必以废欵为不便要在乘欵而备战总之为封求可久之策而巳。贡市之开山。右与云中上谷并肩其事。大虏虽住牧云中。而毳幕去偏雁三关一望非遥。板升之众。皆中国逋逃筑室耕树。互市时与虏杂而入市。窥我之虚寔动静。日夜教虏以无厌之求。索无端之贿。要挟边吏。若不深惟远计。一切徇之。苟幸目前无事。欵市毕。秋防竣。即绥带而嬉。不问兵食之登耗。不察险阨之凌夷。虽有军府之申饬。阅视之殿最。目为故常。以空文塞白。言欵者未尝不曰修备而其实事必至于此此欵之所以不易也如是则虏必轻我而生戎心我不得不媚虏而增抚赏抚赏日增不得不朘削于军兴而阔畧于备御边事安得不坏而欵何可久也赵大夫之治兵岢岚。葢自太原守高第迁领边道。大夫守太原民事之外。即留心边事。习知山右沿边形胜。与诸虏情形。迨分宪临戎。益求所谓保塞安边计念偏老与大虏惟一墙之隔。套虏止一水之隔。固不敢浪言战。而破欵。亦不可怯言战而恃欵。欲欵之固。必在我有可以守可以战之具而后虏不敢轻我。神庙之初欵事益坚者亦以摠督大将皆能犁庭扫穴之人也而后故额之外。无所要挟。而不增。如此而欵乃可以久而不坏。乃首条十二事上之制府中丞。制府中丞咸叹服大夫言为凿凿至计。次第如大夫言行之。大夫益自奋发。躬历诸路相度冲缓。勾稽刍糗、调剂本折。与夫添戍守。易将衔。广城堡。选智勇之算。先后所上。公移累数万言。既得请皆锐意力行。不避劳怨。务以洗因循之积习。而修绸缪之寔事。将吏覩大夫拮据苦心。皆鼓舞踊跃以来。称固圉宣威之意。八年间诸务烂然毕举。虏岁入贡市。见内地备御甚严。询译者告以赵兵使日讨军寔状。虏咋舌惊用。是故额之外一毫不敢有所加。而大夫又精心提衡。斟酌于其间。岁节省数千金。积至于今。节省且几十万金。输之幕府。代司农年例。夫欵之弊惟恐虏贪。难厌虏众。生齿日繁。势必至于增额外以弥缝之。长此安穷。而大夫乃能节之于额内。而丑虏帖然者。斯不亦居平修备预伐狡谋之明验哉嗟夫世岂无闲居发愤而谈当世之务者慷慨论列。务纵其笔之所欲到。而不顾其力之所未及。惟夫身当一面。成败利钝。落笔为功罪之案。一语少不售人即执券而议其后。而欲言必可行。行必可久。斯亦难矣然欵贡之策。寔鉴川王司马坚持之。真知用欵之本谋即王司马初建议时亦不敢谓羁縻之术可以毕世而无患止欲思得真心任事者因欵虏而内修备不苟徇虏之所欲乃可久有如赵大夫之心其有当于王司马乎惟有王司马而后可以操戎索亦惟有赵大夫而后可以坚虏盟创谋固艰。善守亦不易。后之览者。其毋以公移而忽视云。
　　为西事孔棘敬陈一二方畧疏
  </div>
  <div class="pagination">
   <a href="皇明经世文编_page158.html">
    上一页
   </a>
   <span>
    ...
   </span>
   <a href="皇明经世文编_page154.html">
    154
   </a>
   <a href="皇明经世文编_page155.html">
    155
   </a>
   <a href="皇明经世文编_page156.html">
    156
   </a>
   <a href="皇明经世文编_page157.html">
    157
   </a>
   <a href="皇明经世文编_page158.html">
    158
   </a>
   <span class="current-page">
    159
   </span>
   <a href="皇明经世文编_page160.html">
    160
   </a>
   <a href="皇明经世文编_page161.html">
    161
   </a>
   <a href="皇明经世文编_page162.html">
    162
   </a>
   <a href="皇明经世文编_page163.html">
    163
   </a>
   <a href="皇明经世文编_page164.html">
    164
   </a>
   <span>
    ...
   </span>
   <a href="皇明经世文编_page160.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
