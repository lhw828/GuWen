<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 57 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 57 页/共 287 页</h1>
    <div class="content">
七曰名物书西人有书一种此土译者命之为字典其最备者至数十巨册以二十六字母编次古今万国名物皆具焉故既通文法者据此编以读一切书罔有窒矣中土历古未有是书杨氏方言意盖近之今宜用其意尽取天下之事物悉行编定以助学者翻检之用如云君天下者三皇谓之皇五帝谓之帝三代谓之王秦后迄今谓之皇帝皆谓之君亦谓之后亦谓之辟亦谓之上蒙古谓之汗或谓之贝勒回部谓之沙俄谓之沙突厥谓之苏鲁丹日本谓之天皇西藏谓之赞普欧洲诸国谓之木那克亦谓之爱伯劳亦谓之塞佛伦亦谓之尔路漏亦谓之金亦谓之伯理玺天德云云其余一切并同斯例大抵官制地理两事最为繁博其余各门殆易易耳学者既通文法明大义苟得此书则可以尽读书无不能解者其所译定西人名称即可为他日国语解之用翻译西书名号参差宜仿辽金元三史国语解之例整齐尽一公定译名他日续译者毋许擅易虽非徒蒙拾之助而学童得此其成学更事半功倍也以上诸书朋辈中多言其不容缓者南海康先生草定凡例即命余等编之已五年矣玩忽时日杀青无期顺德何君穗田义士也顷集义开幼学书局于澳门联合同志共襄斯举拟先成识字文法歌诀问答四种今岁夏间即当脱稿由澳门广知新报馆印行其名物一书亦已开编矣

西文西语之当习今之谈洋务者莫不言之矣虽然有欲学焉而为通事为买办以谋衣食者有欲学焉而通古今中外穷理极物强国保教者受学之始不可不自审也今沿江沿海各省其标名中西学馆英文书塾以教授者多至不可胜数彼其用意大抵若前之说而已其由后之说者则概乎未始有闻也昧者以为是西学将兴吾谓若辈之所为于亡中学则有余至西学之能兴与否则非吾之所敢言也吾闻西国学士非通拉丁文者不得与试盖拉丁文者英法俄德诸文之所从出彼中绩学之士其著书发论篇中每带拉丁文法如中国之能文者多用先秦汉魏语若未经从事者读之多不解焉　圣祖仁皇帝每日召西人入内授拉体诺文二小时拉体诺即拉丁也今之学者每于学英法文将成之时始习拉丁然闻之由英法以上追拉丁则学之甚难由拉丁以下通英法则学之甚易故学童授学之始以先习拉丁为云又尝见西人习华文之书大抵皆日用应酬口头常语其究心训诂义理者绝少故西人之旅中土者多能操华言至其能读书者希焉能以华文缀文著书者益希焉虽由华文之繁难亦由彼之学者不得其书也今之教授西文者其蔽亦坐是故造就通事买办则有余培养人才则不足有志于是者宜学彼中学人之所学毋学此间市井洋佣之所学先其文言后其俚语则庶几矣

记曰十年出就外傅学书计六艺之目礼乐射御书数是知古人于数计一学与书并重无人不学无人不能后世俗儒鄙为小道不复厝意挽近有颛此以名家者则又推为绝学皆陋之甚也今宜令学童自八岁以上即授之以心算渐及笔算之加减乘除通分小数比例开方等及浅何之浅理令演之极熟稍长以后以次授代数微积稍深之法事半功倍年未弱冠可以以畴人呜于时矣

尝见西人幼学之书分功课为一百分而由家中教授者居七十二分由同学熏习者居九分由师长传授者不过十九分耳儿童幼时母亲于父日用饮食歌唱戏嬉随机指点因势利导何在非学何事非教孟母迁室教子俎豆其前事矣故美国婴儿学塾近年教习皆改用妇人以其闲静细密且能与儿童亲也中国妇学不讲为人母者半不识字安能教人始基之坏实已坐此今此事既未克骤改至其就学之后一切教法亦宜稍变无俾尔许人才皆汨没于学究之手记曰八岁入小学又曰十岁出就外傅今将八岁以上十二岁以下审中人之资所能从事者拟为一功课表世之爱子弟者或有取焉行此功课数年则能读经史格致等书其功课别详他篇

　每日八下钟上学师徒合诵赞扬孔教歌一遍然后肄业

　八下钟受歌诀书日尽一课每课二百字每课以诵二十遍为率

　九下钟受问答书日尽一课凡问答书皆歌诀书之注疏问答书之第一课即解歌诀书之第一课余同不必成诵师为解其义明日按所问而使学童答之答竟则授以下课

　十下钟刚日受算学柔日受图学

　　凡受算学先习笔算一年以后渐及代数每日由师命二题令学童布算

　　凡受图学先习简明总图渐及各国省县分图以纸摹印写之日约尽一县印毕由师随举所已习者令学童指其所在之经纬度

　十一下钟受文法师以俚语述意令学童以文言达之每日五句渐加至五十句

　十二下钟散学

　一下钟复集习体操依幼学操身之法或一月或两月尽一课由师指授操毕听其玩耍不禁

　二下钟受西文依西人教学童之书日尽一课

　三下钟受书法中文西文各半下钟每日各二十字渐加至各百字

　四下钟受说部书指新编者言师为解说不限多少其学童欲涉猎他种书者亦听

　五下钟散学师徒合诵爱国歌一遍然后各归

　每十日一休沐至日师徒晨集堂中祀孔子毕合诵赞扬圣教歌一遍各散归

　凡孔子生卒日及　万寿日各休沐五日

记曰少成若性谓其耳目未杂习气未入质地茔洁受教易易也故曲礼少仪弟子职等篇谨具洒扫应对导以忠信笃敬大抵熏陶其德性之事十居八九焉朱子曰小学是做人的样子陆子曰虽不识一字亦须还我堂堂地做个人人而无教则做人之道尚不自知虽谓之非人可矣今之学童其生长罗绮丛中者每听其骄侈淫佚日与燕朋狎客相逐而莫之禁其三家村子则又听其跳野顽劣蛮俗褴缕而莫之教学舍如溷片青学童如丐儿及其稍长也则授之以高头讲章翰苑楷格语之曰如是则可以攫青紫如是则可以搂黄白学者自幼至壮舍侥幸苟且诞诈污贱之外更无所闻则以为是固宜然矣夫吾友严又陵之言曰八股之害锢智慧坏心术滋游手当其做秀才之日务使之习为剿窃诡随之事致令羞恶是非之心旦莫梏亡消磨岁月于无用之地堕坏志节于冥昧之中长人虚骄昏人神智呜呼几何其不率四万万之人以尽入于无耻也吾闻泰西诸国虽皇子之贵亦入兵船充水手循循率教事其师如长官以视吾之骄侈淫佚者何如矣又闻诸国虽孤儿罪童亦设校以教之无不衣服整洁礼仪彬洽其视吾之蛮俗顽劣者何如矣又闻美国学童跬步必肃言笑不苟询其故则曰他日吾将为总统长国家恐有失德声名败裂为所摈也美国例凡经人告讼者不得举总统其视吾之哦讲章摹楷格以侥幸于富贵武断于乡曲者又何如矣

古人有言曰人不昏宦情欲失半此至言也记曰男子三十而娶又曰三十曰壮有室今西俗亦然弱冠以后父母则不之养使其自谋衣食足资俯畜然后敢及昏事盖人生十五至三十力强年富正受学之时苟以此十余年之功殚以向学其高才可以通彻今古经营四方其中人以下亦能治生干禄无忧饥寒矣今也不然口尚乳臭即怀昏蚤作夜思寤寐反侧虽或展卷复厝心年十七八居然有室日夕绵歌泣疲精敝魂于第之侧未及三年儿女成行家累日重于是忽焉捐弃其畴昔之所欲学者而持筹握算作家人语矣是故早昏之大害有三纵欲溺志一也伐性天年二也重累废学三也举国人才其潜销暗蚀于此间者何可胜道积重难返习焉莫怪非细故矣传曰君子爱人以德小人爱人以姑息为人父母者宜何择焉

今之为教也欲其子弟之长而为士者与欲其子弟之长而为农为工为商为兵者则其教之之法大异此最可笑之事也彼其为士者舍八股试帖律赋白折之外无所谓学也其不习八股试帖律赋白折者则亦不能目之为士也以故教之之法画然两途今夫为士者而不教之明庶物达世情故逢掖累亿动如木偶其坐此跻显位致厚实者千人中不过一二人其小得志荣于乡里者不过十人其青一衿差足自养者亦不过数十人自余九百无以自给欲农则不能举耜欲商则不能握算即不转沟壑亦无人趣矣为农为工为商为兵者而不教之以识大义通文法则愚者若海绒悍者若野兕算百十之数艰于演微积闻孔孟之名诧若说鬼狐名非野蛮其实不能以寸矣故为教者必使举国之人无贵贱无不学学焉者自十二岁以下其教法无不同入学之始教以识字慧者及八岁钝者及十岁中西有用之字皆识矣苏州彭君新三拟创教识字法为方格书字于其上字之下注西字其旁加圈识字有一义者识一圈有数义者识数圈师为授其音解其义令学童按圈覆述之中文既识则及西文洵简易之法也然后按前者所列之功课表而以授之慧者及十二岁钝者及十五岁则一切学问大纲节目有所闻矣自此以往其有欲习专门者可更入中学大学揅精数载以来以求大成其欲改就他业者亦既饫道义濡文教大之必不为作奸犯科之事小之亦能为仰事俯畜之谋于此而犹有为盗贼为奸细者乎无有也犹有为游手为饿莩者乎无有也衣食足礼义兴以此导民何民不智以此保国何国不强孟子不云乎逸居而无教则近于禽兽今夫举一国之子弟而委诸蠢陋野悍迂谬猥贱之学究之手欲不谓之无教焉不可得也夫以数千年文明之中国人民之甲大地而不免近于禽兽其谁之耻欤顾亭林曰天下兴亡匹夫之贱与有责焉已耳人人以为吾无责也其亡忽焉也人人以为吾有责也其兴浡然也今与天下今与天下论变法唇焦舌敝闻者必曰此肉食者之事吾虽有志焉而莫能逮也若夫吾有子弟吾自诲之肉食曰可不能我肉食曰否不能阻我转圜之间天下改观夫孰为无责而孰为有责者乎康诰曰作新民国者民之积也未有其民不新而其国能立者彼法国日本维新之治其本原所自昭昭然矣诗曰维彼哲人告之话言慎德之行其维愚人覆谓我僭人各有心是则可为痛哭流涕者也

　　童蒙艺塾说　　　　　
韩文举

责人以制八万墩之舟百五十墩之炮二十五万金之镜而人必色色然惊规规然失曰我何能为哉此西人事耳语以算学则不精语以光学则不晓语以重学则不解奚暇与论制器哉非西人智而中人愚非西人巧而中人拙也创之有始教之有道习之有素目之手之心之肉之又何异乎守而不获其要袭而仅掇其皮如此者谓为拙工通其法而不悟其微循其旧而不识其新如此者谓为中工今日辟一法明日辟一法不知其为物不知其为我也如此者谓为巧工擦琥珀而知为电气验落而知为吸力观蒸气而知制轮舟览地圆而知为动绕察钟摇而知地力大小信地动而知行星相类石存虫而知物类始生地藏巨骨而知人形渐缩穴有宫室而知为余古国地有煤层而知为昔时材木目入夜而不见知为假藉外光耳虽聋而可闻知为专赖脑气物能触动而知脑筋之灵视恒不足而知光气之差悟回复之理而知回声回光穷阴阳之故而知雌雄草木声光有浪而知空气之荡流人物衰殭而知养气之剥蚀物可涨缩而知冷热之度物可互均而知轻重之衡质可分合而知化学之原植化为动而知变易之理检大鸟大兽之骨而知种类无存根荄胎兆之始而知形早备何为而深何为而浅何为而大何为而小何为而微何为而显何为而精何为而粗未形已形循环相成我得其道奚而不明虚虚子问于实实子曰人皆形其形色其色物其物吾与子游于无形无色无物可乎实实子曰吾有显微镜子乌能遁之虚虚子曰蜻蛉千睛子能镜之菜有千虫子能镜之气中微物子能镜之若吾游于无朕出入无端视之不见听之不闻微之又微深之又深神之又神冥冥默默芒芒芴芴子又乌能窥哉乌能窥哉实实子曰然则显微镜可废乎虚虚子曰镜于无形通于阴阳游于一气者能之镜于有形者此西人所长非余所言也镜于水族镜于地族镜于星族今西人尚未也奚暇与之言无形实实子曰吾既被西人泄其秘窥其奥无所逃矣声之虚也而传之影之虚也而脱之骨之藏也而照之子何为而不自度乎虚虚子曰子之术浅矣子之技小矣奚而不穷哉我之言非子所闻也实实子曰子言诞矣谬矣侈然自[大](失)矣为问子处亚洲大国既久称为二万里之地四万万人之众能制一新器乎虚虚子曰闻其声知为何物知为何色者西人有乎形[影](形)相关之理西人能知乎子何区区以西人为言哉

实实子曰吾不与子言其深请言其浅西人教幼童也课有定程学有本末立为时刻以舒之绘为图说以悦之制为器艺以玩之甘而不苦徐而不疾自童子已然何论其壮也愚尚可成何论其智也若斤斤诵读苦而无功沾沾帖括成而无用尚能骋其技哉虚虚子曰子无慑夫西人吾有一法使一切器艺缩之短之制为小物作为玩具鬻之于市肆庋之于博物院罗之于学塾损其值贱其物目有所见耳有所闻使心与物合物与心化作为童艺报以广其识见着为童艺书以浚其心思绘为童艺图以悦其耳目制为童艺器以定其规仿将其物分之合之颠之倒之久而悟其法久而洞其微始则一童习此器焉使其专也继则二童习此器焉竞其智也继则三童习此器焉鼓其勇也继而为十童继而为百童继而为千童继而为亿兆童今日与此童习焉明日与彼童习焉如有十童自一至十相与终始上才与中才习使教之上才与中才习使[进](教)之中才与下才习使近之参之伍之错之综之久而不知其道有是理哉实实子曰既无机器何言制造曰子拘矣购之自人仿之自我始而旧卒而新久而神奚不可乎奚不可乎苟循斯道以训童子速则三年五年迟则八年十年尚无小艺创为新式者谁其信乎庄子曰其作始也简其将毕也巨又曰麤而不可不陈者法也不观欧西乎有童蒙艺塾乎吾将规之矩之实实子曰子所言欧西绪余也虚虚子曰子未明夫道乎不有作之奚有述之通夫道者艺与道为一焉痀偻掇蜩梓庆为鐻[大](犬)马捶钩其类是乎

　　治始于乡说　　　　　
韩文举

治心无学为振荡为污郁为陨丧治身无学为轶荡为夭孽为颠灭治家无学为构责为离贰为凌越治乡亦犹是也乡者家之积也国者乡之积也积水成河积土成山积木成林河自水始山自土始林自木始国自乡始家塾党庠术序由乡衍之党正闾帅里长由乡选之礼有乡饮酒礼有乡射礼有乡先生乡大夫管子有乡长乡师郑人有乡校王制有乡士日本乡塾五万二千余所德国学费乡孩仅缴一辨尼自古及今自中至外舍乡莫由焉钩于乡而材能可知也部于乡而恶可知也按于乡而德行可知也稽于乡而艺术可知也是故观天下者观国观国者观乡汉之三老啬夫非三代遗法乎自隋设进士而视乡为赘疣目乡为丸痈矣自是家与里离里与乡离乡与国离人不修于家家不修于里里不修于乡乡不修于国士曰游士工曰游工农曰游农商曰游商何为游士无才行乡不责之工无技能乡不责之商无筹算乡不责之农无常产乡不责之泛乎无所依浮乎无所泊而乡与国遂为胡越矣然则如何而国与乡缀属也管子曰乡树之师以遂其学士有乡师农有乡师工有乡师商有乡师学士者为乡士学农者为乡农学工者为乡工学商者为乡商名曰士乡名曰农乡名曰工乡名曰商乡非迁徙其人以为乡也士农工商各有所习久之寝渐成俗遂以是名耳且工必学于士而后贵于乡农必学于士而后贵于乡商必学于士而后贵于乡工而士商而士农而士行无由掩才无由匿自有乡士鄙朴之乡文而明自有乡农菹秽之乡沃而衍自有乡工苦恶之乡坚而美自有乡商寥寂之乡繁而溢谈道术论政事工格致者士之乡也相寒暑化肥瘠勤播植者农之乡也制器用辨工苦衡轻重者工之乡也核多寡计贵贱贸有无者商之乡也

如是编为士户编为农户编为工户编为商户一里树师者几何人十里树师者几何人千里树师者几何人万里树师者几何人士而繁道不患不流农而繁田不患不治工而繁艺不患不良商而繁货不患不输是故士与士言道农与农言物工与工言巧商与商言计师无量徒无量新理无量新法无量新艺无量士不假才农不假粟工不假器商不假物虽有百异教无由夺之虽有百异物无由搀之虽有百异货无由耗之何患夫士不解道百里无士师农不植百里无农师工不制器百里无工师商不贾百里无商师师之教十成八九为上举十成五六为次十成二三为下都一乡之师而考之都十乡之师而考之都百乡之师而考之都千乡之师而考之都万乡之师而考之都亿兆乡之师而考之甲于一乡者为一乡师甲于十乡者为十乡师甲于百乡者为百乡师甲于千乡者为千乡师甲于万乡者为万乡师甲于亿兆乡者为亿兆乡师监其情伪第其优劣士无伪行农无伪功工无伪物商无伪货如是一乡之内恶知焉勤惰知焉智愚知焉士农工商无所隶者罚之黜之羞之戒之士析新理者赏农创新法者赏工制新式者赏商演新计者赏赏罚操之大士师操之大农师大工师大商师如何而可为大士师为大农师为大工师为大商师经与史掌故律例中外兼通者公选以为士师电学化学热学种植贯彻者举以为农师艺学重学算学兼综者举为工师各口岸兴杀各货物输滞条以源流者举以为商师土无旷土民无游民其始设法奚若曰设士学院以教之设农学院以教之设工学院以教之设商学院以教之学成则造各乡教焉逮其乡人学成则又教其乡人焉如是而百人千人万人亿兆人无量数人递相传习国安得而不富强哉经费从何出曰集赀如堂如义学此民间创办也若国家举行自有条理奚待言哉或曰此事恐徒托空言行多窒塞曰籍民为兵泰西亦可行之安有隶民于士农工商而不得乎故曰治家莫如治身治身莫若治心治天下莫如治国治国莫如治乡

　　乡学篇　　　　　
孙学修

古之教者二十五家而有塾五百家而有庠万二千五百家而有序耰锄已藏祈乐已入里胥长分为之师中年考校课其殿最三年大比则汇其贤能贡于国学朝廷厘为经制岁一行之无或敢废故均是人也役之则为民官之则为吏教之则为士文学盛于上才智生于下三古之隆皆由是也后世制为郡国学党庠术序听民自处先王牖民之典盖廑有存焉矣汉书平帝纪元始三年立学官乡曰庠聚曰序置孝经师一人然是时政由王氏徒拟周官无实际泰西建国君民教学为先国无论大小民无分男女地无论城乡有烟户三十家例设小学堂一国家更严不入塾之科条议罚之条列国通例以英德奥为最严设文学部之专官文学部犹我国国子监祭酒其权礼部虽以甚小之国启蒙之塾往往二三千所箸录之徒三四十万人公家之拨帑学徒之修脯力不能者免绅富之输将综而计之不下数十百万或数百千万而不稍惜此外瞽聋疯瘖孤子罪童无人不有学礼拜夜会无时不有学呜呼何其盛也又闻西人入塾期率六岁至八岁出塾期率十三至十六中数每人尚多学八年贫甚者计其半日在家以助父母而已例期既满教者遴其俊秀升于大书院国家需才此焉皆备其不愿任者亦仕其肄习专门择途自处夫以八年向学之人无论出而为兵农为工商以与一丁勿识数行未读者相遇孰智孰愚孰强孰弱盖斠然矣我不敢知曰今中国郡县非尽无书院也乡村非无私塾也然浏[览](揽)四千三百万方里内之书院有几四百万万人中之能肄业于书院者有几私家之力能延师并能得导之师者有几而穷陬僻澨蠢如鹿豕姓名不能书条教不能读者吾反见其如林如鲫也夫我黄种四千年来素以文物甲它族今核十岁以上识字之数百分中不足十分较诸欧美差六十至八十分读书写字算学勤敏之学仅竟不能比数岂昔文明而今愚犷邪导之无其人也孔子曰其有所誉必有所试远鉴殷周近览泰西已试之效者也乃者　京师内外推见隐微亦以推广学校为自强第一义视彼龈龈于海舰铁轨者何如矣然所议者国学也郡学也议乡学者何寥寥也夫郡国学为育才也而其原则在于乡学乡学盛而郡国学盛矣此之不讲坐使彼之所谓教堂得广设义塾施其异教于吾民吾民之无依者争昵就之习与性成将以龙荒易桑梓十诫为六经呜呼父母流水之归螟蛉类我之祝则不患弃材而尤患弃民

　　除无教之害中国除害议四　　　　　
徐勤

何以谓无教之害也凡圆首方足之氓莫不以君师为治本而议论从违所从出师之大统尤大故仆缘大地而居之国自非苗黎獞猱狆狒水求野人生番日本之虾夷美洲之红皮土番吉林库页之费雅喀则莫不有教自大地九大洲之内为佛教为婆罗门教为犹太教为耶教为火教为回教自王者至庶士男女则莫不以七日以旦夕执经摸拜于其教主所在城邑村落皆繁立其教主之庙穷极奢侈或建之数百年而后成奉其教主之纪年其尤密者衣服帐宫室皆悬其教主之像举动如见饮食必祷以歌以舞皆颂其教主其教主之去久矣则尊其教主之传统巨子不必其大德也戴之如教主愿为之死愿以为主见则嗅足行则铺服其诵读捧持其教主之遗文也袭绣以之跪坐以取之琴之鼓之口呿舌吟身绕掌合终身以之其传其教主之道也重瀛巨海越数万里风灾火难深山旷野生番野蛮道无宿者饥渴戮辱坚忍诚笃无男无女皆以任道自服而吾四万万之民则莫不自称从孔子之教矣而以传教主之道自任教于乡里言行必称孔子不畏谤笑讪辱殆亦寡矣若以孔子之道自任自行其国过都越邑聚徒招属大声疾呼以昌其教者则以万里之地竟未闻其人焉于出其死命捐其妻子冒风雨冲瘴暑入蛮野跨山海越异国以传孔子之教者岂闻之哉若夫自郡邑外无文庙致使伽蓝之剎礼拜之堂清真之寺逾越于大成之殿也御史吴培请禁妇女不得拜孔庙甚至自郡邑有司朔望行香外上自绅缨下及士庶自非入学登科及第终身无有一谒孔庙者士自学举业之后工商贾自易业以后无有复诵圣经者诵读其遗经则卧榻披离丹墨淋漓岂有跪诵之典锦囊之储哉文翁为汉大儒而刻七十子像是像设必孔子口说之法而张孚敬敢废之而用主彼岂知公羊义大夫士无主哉岂有衣服帐宫室之悬饮食之祷哉儒无巨子有之亦不敬如教主君万雄各自纪年岂闻定于一师之以为纪年哉或有举纪年之高义者则巨儒硕学惊骇缩舌唾辱怒詈以为怪异反挟巨力以相难讦阴助异教倒戈自攻而已岂复能行哉若其淫鬼杂神吕祖天后观音魁星关帝文昌与之争席分庙食者无数也若中人在于寓中行之海外商工妇孺盛饰庙宇严恭祭祀者皆在关帝天后于孔子无与也不过以空言相敬耳故泰西谓吾半教也吾则无矣安有半哉

此犹曰吾不知尊教主耳教主之道固自在教固自有也四万万人中妇女其半矣而皆不读先圣之经皆不识字岂知培养德性之本变化气质之原讲求仁爱之理保守神气之知哉故质性多偏僻戾紾或阴诐倾侧以此为胎胚之种为母教之先为内之事本已拨矣末则何有泰西农工商贾隶夫走卒皆手不释卷或披览新闻纸舟车道路所过所觏皆是故皆知天下之故此其愚下人也劬学多闻如此吾士大夫应酬征逐以送日其有日手一编者盖寡况农商哉其工商妇女语言有度起居有节行步有偶饮食过从有时皆有一定之则无有高声哗笑袒衣裸体乱舞翩迁者盖自幼童习琴习舞固其肌肤协其律则皆先圣礼乐之精意若趋中采齐行中肆夏俯仰锵鸣无慢容无躁气奠物南北陈器东西揖让其手足吐纳其喉舌十七篇之礼少仪内则曲礼容经皆致太平之书也而泰西沨沨乎有之其律法杀鼠也可钉鼠之四足有罚其军例杀敌也可释械而立货市而贩者不杀也此不重伤不禽二毛之义也三军之武非孝子顺孙则有教士说法焉两阵对垒则有红十字医会之士出入其间以救死创之卒其医院学堂林立多以一人舍家数百万为之其它聋瞽喑哑教之识字习艺囚狱修整洁饮食督操作又有教士说法以化之近且去大辟之刑所以教民养仁爱之心致君子之行盖皆经义之美而中　国皆无之士大夫知高陈经义养仁心笃礼法已无几或有则咸笑其迂都会士夫长吏如林而死人卧道未见收恤待囚以酷刑诘问狱室饮食臭秽瘐死者岁不知几千万杀敌致果孥戮缳级禽薙草狝岂有教士之说法医士之裹创哉而皆习以为宜然中东之役误杀红十字会人乃大触泰西之怒以吾为野蛮矣夫吾之将卒皆以不识字之野人任之犷悍如大兽者为桀雄岂有所谓说礼乐而敦诗书者耶其士大夫之业则奔竞钻营饮食征逐裸袒嘲诽而无少暇可以读书讲求天下之故其心则镘釪险狡诞妄重而无少隙可动其良心以轧以倾老洫窖阱流言飞文巧词佞悻其有不由此无自立于人世况梯突其富贵哉其姿良淑者畏葸缄默安谨削托于老成静务寡过以邀福荡以成风摩以成俗异形同息若夫天才特不囿于俗劲挺自立浸淫沐浴百炼之钢亦为绕指之柔矣则托于词章考据之无用以自匿孔子之泽未斩也亦有强立之儒毅然以教自任在乡则讪之笑之在邑则谤之辱之在国则搏控而驱逐之阳以讲学而禁之锢之阴诬其暧昧而毁之诽之流言其乌有则囚之戮之故古之人有伪学者矣今则任道之儒亦伪恶而不敢言夫至于以道学为嘲戏以讲学为禁忌而天下之风俗可知矣务离于道学则必为凶佞贪鄙之夫务避夫讲学则必为奊诟无耻之徒

是故举天下之士知慕势而不知慕道敢于言利而不敢言义知富贵而不知学术知国而不知有教知君而不知师知律而不知经培卵涵盲浸荒成俗挟彼贪狡鄙诟之徒慕利而不知经教之类以为风俗之主而责以变行新法保国养民之事呜呼犹之楚而北行也岂得至哉夫吾所自鸣自尊为中国而斥万国以狄岂不以礼义教化之故哉而乃隳为无教等于野蛮能不哀欤夫国势之弱则为秉礼之鲁为讲理学之宋国虽不存而能以其儒书理学易天下则灭其外而涨其内失于彼而得于此亦复何碍而以此敝俗当泰西盛强之教岂可言哉岂可言哉嗟夫自古无不亡之国而有不亡之教故自黄帝以来未有大变奇哀如今日之亡教者也其犹有纲常伦纪之存以此为自异于狄之俗则中人固自以为二帝三王之所传西人又以此为五洲万国之所共人情之自然不足以为教则孔子之道盖尽亡然即以纲常伦纪之义考之中国之俗事君则拳跪鞠躬外为足恭而实则狡欺以卖国几见激厉忠愤日夜思尊主庇民者哉交友则口蜜腹剑面谀背诽以此自嬉刃斩而相卖矣其它同室操戈孤寡遗弃嫡妻被虐群姬仳离者比比父子天性不待教义然能反哺致养者四万万人中千万之一矣则所谓纲常伦纪者亦复名存而实亡矣人心不死其工商之流或能为堂赈济之举而士夫皆目笑而鄙夷之于是仁爱之心绝信义之本拨廉耻之道塞伦纪之实丧既丧其教又丧其心自绝于天虽欲不凌刈崩夷岂可得哉孟子曰饱食暖衣逸居而无教则近于禽兽既为禽兽则宰烹割炰薙芟而脔切之宜矣故内召发匪外召泰西来来斯以水以火以奴以隶呜呼孰知无教之害至于是哉尝推中国亡教之故一败于刘歆之作伪经而攻今学而孔子之微言大义亡再败于六朝隋唐之尚词章而弃义学而浮华空虚之习盛三败于宋儒专言寡过力攻事功而孔子己饥己溺道济天下之义废至其后也霸天下之心既雄既武大禁讲学束缚天下之论议钳瞽天下之心思锄埽天下之廉耻愚蔽天下之耳目驱天下以吏为师以势为趋然而国遂为墟矣嗟夫霸者之有天下以力把持之然秦政隋广亚力山大成吉斯拿破仑之徒岂能久据哉亦窃圣人之义忠孝之道然后能阴持之然教主之尊仁爱之实太平之法皆于霸者不便则取其专言忠顺以便于己者而去其仁智廉耻去其尊教主夫仁智廉耻去教主不尊则民愚悍亡耻夷为野蛮为生番为禽兽以待狩戮分割矣孟子曰由今之道无变今之俗虽与之天下不能一朝居呜呼若不崇教不专崇孔子教主不使天下人人浸以孔子仁信礼让之教信乎不能一朝居哉

　　万木草堂小学学记
今日中国之敝人才之乏也人才之乏不讲学也吾子言变法如捕风如说食为裨几何吾子盍抗颜而讲学焉然曰瞿四库之籍百不窥一五洲之域游梦未及将终其身为学僮犹惧不殖遑言讲学曰虽然子其演子之所学有可以诲以东者而述焉于是依南海先生长兴学记演其始教之言以相语也

立志　孔子曰天下有道某不与易也佛言不普度众生誓不成佛伊尹思天下之民有匹夫匹妇不被尧舜之泽者若己推而纳诸沟中孟子曰如欲平治天下当今之世舍我其谁也其志嘐嘐先圣所取朱子谓惟志不立天下无可为之事学者当思国之何以弱教之何以衰种之何以微生之何以苦皆由天下之人莫或以此自任也我徒知责人之不任则盍自任矣论语曰志于仁又曰仁以为己任学者苟无志乎此则凡百学问皆无处先立乎其大者则其小者不能夺此志既定颠扑不破读一切书行一切事皆依此宗旨自无碍自无恐怖

养心　孔子自得之学在从心所欲孟子自得之学在不动心后人言及心学辄指为逃禅此大误也天下学问不外成己成物二端欲求成己而不讲养心则眼耳鼻舌身意根尘相引习气相熏必至堕落欲求成物而不讲养心则利害毁誉称讥苦乐随在皆足以败事故养心者学中第一义也养心有二法门一曰静坐之养心二曰遇事之养心学者初学多属伏案之时遇时盖少但能每日静坐一二小时求其放心常使清明在躬志气如神梦剧不乱宠辱不惊他日一切成就皆基于此毋曰迂远云也

读书　今之方领矩步者无不以读书自命然下焉者溺帖括中焉者骛词章上焉者困考据劳而无功博而寡要徒斲人才无补道术今之读书当埽除莽榛标举大义专求致用靡取骈技正经正史先秦诸子西来学凡此诸端分日讲习定其旨趣撷其精华自余书皆供涉猎凡有心得以及疑难皆为札记至其先后次第余有读书分月课程读西学书法两书皆昔者答门人问之作虽粗浅已甚亦初学之涂径也

穷理　法必变所以立法之故不变六经诸子古者皆谓之道术所以可贵者惟其理也故曰法先王者法其意西人自希腊昔贤即讲穷理积至近世愈益昌明究其致用有二大端一曰定宪法以出政治二曰明格致以兴艺学挽近公理之学盛行取天下之事物古人之言论皆将权衡之度量之以定其是非审其可行不可行地球大同太平之治殆将萌芽矣学者苟究心此学则无似是而非之言不为古人所欺不为世法所挠夫是之谓实学若夫孟子所谓深造自得左右逢源又其大成之事也

经世　庄子曰春秋经世先王之志为学而不以治天下为事其学焉果何为矣故胡安定有治事之斋而西人最重政治学院上依公理下切时务穷则建言达则任事此其为学具有专门非可枵腹抵掌摭尊攘之说以言经济也顾亭林曰天下兴亡匹夫之贱与有责焉范文正做秀才时便以天下为己任后世此义不明即好学之士亦每以独其身为主义而世变益莫之振救不知栋折榱崩其谁能免即不念大局独不思自保耶

传教　孔子改制立法作六经以治万世皜皜乎不可尚矣乃异道来侵见篡夺今景教流行挟以国力奇悍无伦而吾教六经舍帖括命题之外诵者几绝他日何所恃而不沦胥哉虽然中庸之述祖德则曰施及蛮貊春秋之致太平则曰大小若一圣教之非直不亡而且将益昌圣人其言之矣记曰其人存则其政举佛教耶教之所以行于东土者有传教之人也吾教之微无传教之人也教者国之所以受治民之所以托命也吾党丁此世变与闻微言当浮海居彝共昌明之非通教不能通一教故外教之书亦不可不读也

学文　词章不能谓之学也虽然言之无文行而不远说理论事务求透通亦当措意若夫骈丽之章歌曲之作以娱魂性偶一为之毋令溺志西文西语亦附此门

缮生　张而不弛文武不能西人百业皆有安息七日来复大易同之学贵以时无使劳顿更习体操以练筋肤

　学约

　晨八下钟起静坐三刻然后执业

　九下十下钟读经学子学书经学先公羊传二戴记次及经子学先孟子管子荀子次及子

　十一下钟十二下钟读史学书先三史通鉴通考乃及史三史通考中亦有某篇宜先读某篇宜后读者别纸开列

</div>
    <div class="pagination">
<a href="皇朝经世文统编_page56.html">上一页</a><span>...</span><a href="皇朝经世文统编_page52.html">52</a><a href="皇朝经世文统编_page53.html">53</a><a href="皇朝经世文统编_page54.html">54</a><a href="皇朝经世文统编_page55.html">55</a><a href="皇朝经世文统编_page56.html">56</a><span class="current-page">57</span><a href="皇朝经世文统编_page58.html">58</a><a href="皇朝经世文统编_page59.html">59</a><a href="皇朝经世文统编_page60.html">60</a><a href="皇朝经世文统编_page61.html">61</a><a href="皇朝经世文统编_page62.html">62</a><span>...</span><a href="皇朝经世文统编_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
