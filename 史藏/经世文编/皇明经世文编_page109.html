<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 109 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 109 页/共 172 页
  </h1>
  <div class="content">
   ○披哀献议少裨圣政疏
　　臣惟方今治道休明、朝廷清肃、凡百执事、咸愿竭智尽能、鳃鳃焉惧蹈于旷职之罪、况乎公卿大臣、禄位崇厚、责任异于他人、若但凭借宠荣、优游日月、既不能毕力以兴设便宜、又不能矢谟以翼宣神智、其为旷职孰甚焉、臣备员密勿、几及四年、遭逢　皇上恭巳图治、虚心任人、凡机务之繁、悉委裁于内阁、臣得从诸臣后、窃见　国家大体时用之宜、巳多谋求、而措于行、间有一二因循不饬者、臣颇潜究其畧、区区之怀、不自揣量、亦思与诸臣渐次举之、顾臣年来多病、气血衰残、理当乞身、恐不能待、即欲缄默无复一言而去、则上负恩遇、下乖素心、律以人臣图报之义、岂无愧乎、谨昼营夜度、条为六事、或稽诸方册所载或参以众多之言、实于治体有关、不但虚文塞责而巳、伏乞　圣明加惠垂览、　敕下该部早赐施行、臣不胜大愿、
　　一慎擢用、　臣惟爵禄者、天下之砥石、圣王所以励世磨钝、恃有此具而巳、故其低昂之际。不可不慎也臣窃观近年以来、　朝廷所贵重而擢之最优者、岂非吏部司属与科道耶。葢诸部司属计俸蹑级。必荏苒岁时。乃得为两司知府等官。而此三衙门。有数月逾朞。即骤升者。然且谓为外也。多悒悒不得志以去。若京堂员缺。则此三衙门官需次鱼贯而进。其余固不及矣。夫京堂者部院之储。品格崇峻。乃今可以计日月拱手得之。臣故曰　朝廷所贵重者。莫如吏部科道也。然所以贵重之者。非徒以其资地而巳诚以其人也臣考前志称吏部郎宜得整风俗。理人伦者。而台谏之选。尤称华要。往往名卿硕辅由此焉出。今制每遇三衙门乏人。则于内外相应官员。慎简以充。其余乃授诸部寺属。至诸部寺属有贤声者。又罗而致之三衙门中。是三衙门者。所拔于诸司之秀也。其擢之最优。葢即古者超迁以待俊才之意。又非不善也。所可议者。以俊才待之。而或不尽得其当耳。即以臣历官所覩记。其出自三衙门者。固多以英硕致身枢要、然夤缘速化而招物议者。葢亦不少。亦有始焉蒙被殊擢。及临事任以为不副而姑斥焉者。夫此一人也。既以才美而进之。旋以趋竞而斥之。且不靳殊擢于前。而复难其任使于后。此其故何耶。葢由于识拔之不精。而所养者不必皆所用也。方诸臣之膺是任也。多自谓高华可躐至。惟思累日以取贵。积久以待迁而司铨柄者。亦但纪录年劳。量为升转。其称职与否。有不暇尽论者焉。此套相袭。视为故常。数十年来。未之有改。至如科中内外间升一节。尤为亡谓。夫使其当留也。虽数十人连升京堂而非滥。其不当留也。虽数十人连升外寮而非屈。今顾以定法绳之。殆非为官择人之意也。书曰明王立政不惟其官惟其人、若今之优擢此三衙门者。岂尽所谓其人者哉。陆贽有言、居常则宠遇太厚、有急则备位不充、如此则何以压服诸臣之心。而使无积薪之叹乎。今欲旷然一矫前弊。莫若畧去资地止论才望不以累日积久为贤能。惟以任官称职为差等。四衙门资品与各衙门等而地望异故欲轻之而其地不能欲重之而其人未当不若与各衙资品同者均迁迭入但论才望唐宋皆如是也此后遇三衙门有缺。既择人以处之。又必时时探其行能。阅其议论。其优游循默。低回庸众间者。亦只照常推补。不必过为旌别惟察其方正修洁。有宏猷远识。将来可以胜大事者。乃留为四司郎中给事中及京畿提学巡按御史候京堂员缺简而推之。所任愈重。则所择愈精。然后寻常尺寸之才。不得争驰竞进、而澄汰之后。斌斌乎皆天下之选矣。以此而膺不次之恩。居显膴之任。之者无异议。居之者无愧容。且令　国家常得真才而使之。岂不盛哉。至于诸部寺属。其间多有志行伟然。在本衙门称为特出。及南京科道各省藩臬中。亦有令闻嘉绩。人所共推毂者。合无一体搜访遇京堂缺每岁间擢数人庶几内外贤才。网络不遗。百司庶府。孰不踊跃自奋。求无负于明时。而官人之典。亦公平正大。不至有所偏重矣。是诚新美治道之一助也、伏乞　圣裁、
　　一酌久任　臣惟久任之法。其来巳远。在今日凡内外臣工。均宜仿而行之。而施于郡县守令。尤为至切。葢守令者。亲民之官。其职专。其务剧。不可仓卒而效功者也。今之仕者。各偷为一切。因循觊迁。孰肯尽心于政教科条。为数世利者。故每视官职如传舍。视其民如胡越。循良善治。卒不可复、势使然也。左雄谓吏数变易。则下不安业。久于其事。则民服教化。以臣观之。实为至论葢自隆庆元年以来、建议之臣、多及于此、比见吏部于抚按保留官。往往增秩加俸。仍令任郡县如故。是久任之法。亦畧巳修举矣。或者谓所保留官。在知府则惟行于一隅。而不徧于天下。在州县则惟行于举贡。而不及于进士。不及今斟酌而推广之。未可以言法之备也。夫郡守县令。民之师帅。厥任惟均。且立贤无类。进士举贡何择焉。今或久于州县不久于府。久于贡举。不久于进士。非政体也。然欲行久任而不议官秩。酬其劳勚。即圣人与居。不能驱之使安于职。何则。人情无所望而为善者无几也。久次不迁与奖励久任丰采自异其余非悬爵赏以激发其心。使奔走于功名之会。则郁郁不平之意生于中其职且将懈弛而堕于事。如是而责其治理诚难矣。臣谓方今之务。宜通计天下府州县官。无论进士举贡。一体待遇。即于循资推调之中。间行久任超升之法。所谓久任者。非必人尽久也。第举其声名藉甚者。以风其余而巳。假如一时郡县有习常慢令。黩货残民者。即数月觉露。亦必以峻法处之。其官箴不失。而未尝有卓越之誉者。仍照常三年迁转。惟择其约巳爱民。有异政在人耳目。课为一方最者。比及大计羣吏之期。各抚按官疏名以闻。本部又按采舆论。综核名实。如果不谬所举。请玺书褒励。谕令久任。勿更转徙其任。亦不必限之九年也。大率以六年为则。知府即升内寺少卿。各省参政。知州即升郎中佥事。知县即取为左右给事中。实授御史。即左右缺少。仍补给事中。随授以应得敕命。其佐贰官。果有廉谨敏干治行殊常者。俱候六年。一体超升。如此则为吏者皆安官乐职。计虑长远。不屑屑于旦暮可称之功且其劳之虽久。擢之亦异。人孰不愿竭忠尽力。务治其业。以蒙上之知遇也哉。臣见所拔用者。不过数十人。而天下郡吏。莫不争自洗濯。精白乃心以承休德矣。行之不过数十年。而天下之贤守令。蒸蒸然布满郡邑矣。夫守令称职。则主德宣。恩泽流。百姓皆乐其所。而无愁叹怨恨之声。当今治平第一义恐无以易此。再照郡县官既巳久任。则缺之待补者必多。臣以为职任相若者则改之。闲散无事者则虚之。遗逸可录。悉加搜罗。大材可惜。不轻摈弃。是在铨曹一调剂消息之。而何患乎官之不充。法之不行也。伏乞　圣裁、
　　一处赃吏　臣惟　朝廷设守令之官。所以安民。故必廉洁者。膺非常之赏。贪墨者。蒙不可宥之诛。然后长吏兴行。而黎庶获以安业。何也。中人之情。高官厚禄。可以动之。至其不肖者。赏之亦不能劝。则必尽法绳之。而后有所惩。所谓赃吏是巳。汉制以六条察守令。而侵渔百姓聚敛为奸者居其首。顺帝时遣使察贪污有罪者刺史二千石驿马上之。墨绶以下辄自收举。法至严也。我　祖宗朝综核吏治。于枉法受赇者。宪典最重。嗣后稍从姑息。人心怠玩。遂至廉隅磨缺。名检堕失。寖以成风。不可禁制。故先臣何塘谓受赇满贯以上。宜籍没其资产。近日大学士张居正亦谓将赃私严行追并。其言皆深切时务之要。臣窃见比来仕路虽稍稍改易流习。而穷乡下邑。吏之纵恣自若。其行如盗跖。其欲如饕餮剥民之财。罄于锱铢各抚按官耳目委诸下寮。多为所欺蒙、不即擿发。即有败露者。又以宽纾容隐为良。曲意回护以树私恩其载在考语及奏効疏中。未尽其什一。吏部据其词而议惩创之。轻者改调。或升王府官属。重者褫其职任。如此而巳。其有赃私狼籍。众所共愤者。乃请旨提问。宋待士大夫极有礼然艺祖之制凡赃吏必诛无赦国初常于法外施刑诚痛恨之也所司竟羁縻日月。照常归结。刓法以容奸。臣诚不知其可也。且赃吏之愿。非在于为名也。其始也。以井市狙狯之行。冒膺名秩。即垂涎民之所有。欲以自润及其囊槖既充。溪壑巳满。不幸而致败罢官。乃其所甘心者。方且觅良田美宅。扬扬自谓得计。而人亦以其居官致富。目为雄杰矣。今欲禁赃吏而止于罢官是徒辱之以区区之名控之以不足揣之爵禄而其非道所获者不能损其毫毛安得不掉臂而乐去也夫以贪残之徒。漏网　圣朝者。不知其几。即败露禠职。又竟堕其策中。至其甚者。得从吏讯。可谓尽法矣乃复夤缘以脱。然则百姓之愤何为而泄国之纪纲何为而振。无惑乎宠赂日章。而清白不着也。合无申饬抚按官。亦须抚按得人凡所属有司。悉心廉访。果有不自砥砺。侵害下民者。或径自拏问。或参奏处治。吏部更加裁酌。如系昏庸无知。利归旁侧者。姑照常罢官。但是入巳赃私不徒论罢。必如数追出助边。轻者追完放归。重者仍依律问断。即撄木索。受笞辱。亦不足惜。或谓是举颇伤操切。非所以明厚。臣切思此辈贪婪。多以暴虐济之。自常俸外。皆是朘削膏血。民之贫羸孤弱者往往捐妻卖子。殒命棰械。以应其求。葢切齿腐心。欲传刃其腹中久矣。此之重处。所谓今而后得反之也。宋臣范仲淹尝言一家哭何如一路哭。意亦如此。臣谓此法果行。则人皆恐恐然畏刑之及。而敛其手足不敢辄犯。天下疲民。得以湔洗疮痡。沐浴膏润。太平之美。可日月异矣。夫久任。则中材者有所慕于前。而乐于尽职。追赃。则不肖者有所畏于后。而不敢为非。臣之二议。所宜并举。而实以相济者也。伏乞　圣裁、
　　一广用人　臣惟　国家以科贡两途。选举贤才。搜罗之法。最为详密。然执此而曰尽天下之人则未也葢今之所取。第一文学高等进者耳。若夫豪杰之士。拘于文而不能自达者。岂尽无哉。尝考汉制既以孝廉贤良茂材明经取士。而六郡良家子。多用材力为官。又尝下诏求跅弛非常之士。唐宋自制策进士外又许大臣辟召。与诸色人等荐举。意天下人才甚多。文章经术之事。不足以笼络豪杰。故博求而引用之。如此亟也。夫贤士大夫守道执义。习先圣之术。明当世之务。进则为王国之桢。退则有老死牖下而巳。豪杰之士则不然。其中固有椎鲁少文。雅负干局者。胆畧绝世。力敌千人者。有谙晓兵事。知韬畧钤束者。陈文端于高张诸公间作相推为厚重其议论英爽乃尔可见先朝之盛有论辩纵横。可使绝域者。此等之人。何代不有。朝廷能用之。亦肯尽心出力。自见其所长。不用之。则或托迹于畎亩屠酤商贾医卜之间。有所蓄焉而思动。自古大臣为国长虑者当平居时常欲加意收拾之使其抑心下气顾藉而不敢发大难之端。脱或忽畧不图。即不幸一旦有事。辄圜视乘衅而起。横戈一呼。羣然啸聚。其流毒溃裂四出。非日月可扫除者。先臣丘浚所云在中国则为盗贼主谋。在外境则为夷狄効力。大率皆此辈为之也。当今之时。前所谓豪杰。往往而有。山之东西。河之南北。及关中徐沛之间尤甚。御之不得其道。则奸雄多自出此。见今颇有椎埋鼓铸。武断乡曲。招纳亡命。蔑视州县。如古大侠郭解剧孟之流。且其自以仕进无阶。居尝怏怏。如鹰隼騠駃。不能忘飞扬奔骛也。夫当治平之世。而其萌芽巳渐露矣。加以四方凶旱。民愁无聊。或至弄兵假符。此辈相率攘臂其间。左提而右挈之。则贻祸必非小小。于此而欲为之计。其犹有及乎。臣愚切思此辈其心亦颇效用当世。特不能由文墨以进。又惧上官为约束苦之故宁死沟壑而不忍就。方今疆场绎骚。爪牙缺乏之际。何惜升斗之禄。不笼取而用之。请令各抚按官多方采访。果有知边情善骑射及膂力技能绝人。可以应明诏塞厚望者。录名以闻。多者举十数人。少者五六人。务在摭实。不得徒任耳目。苟应文具。该部又于其中核实用之。如试有显效。则举主随加禄秩。以酬奖之。其或缪滥偾事。举主依律科罪。以示惩戒。行之数年。则枭俊勍敌之士。辐辏而出于此途。将来必有能为　朝廷立功名。攘夷狄者。是　国家于科贡两途外。又有得人之利。即万一有豪猾狂逞之形。亦藉此可以潜消而预制之。是亦司国论者所宜虑及也伏乞　圣裁、
　　一练民兵　尝考民兵、即古寓兵于农之意。而行之畿甸为最急。葢京师去塞垣甚逼。万一有虏警。则都城戒严。非多立声援。无以镇定人心。臣忆元年秋虏犯永平、势将西窥滦河。羽檄日且数至、臣曾与兵部臣议调兵入援、兵部臣默然无以应也、久乃曰无兵奈何、当是时臣心窃危之、年来极虑博访、因得练民兵可以入援一节、甚为得策、请试言其槩、葢直隶八府。古幽异地。其人沉鸷健悍。慷慨多材力。臣往闻河间保定等处。民皆团聚为社。分曹角艺。日悬弓矢。驰猎为乐。大抵勇敢善骑射。其天性然也。今诚立法拣择。自可用以拥卫京师。但恐处置失宜。千民不能无所患苦。而精锐□未必罗致。亦为无益。臣以为苟欲无扰民之害。而又得精锐之用。其道在编佥不滥。训习以时。委之利以得其心而巳。请敕下巡抚令其督兵备官分饬郡县有司。畧仿成周因田赋出军之制总计户籍若干。除汰去老弱与单丁不用外。其年力精壮者。如父子三人。报其子一人。兄弟三人、报其弟一人。即州与大县计之。大约可得兵千六百人。小县可得千人。每处兵分为二军、以其半为正兵。半为奇兵。即于编佥时、取其武勇善技艺者。充奇兵之数。次者为正兵。皆登名尺籍。呈送巡抚兵备稽查。操练之期。定于秋防后农事之隙。每年不过三月。月不过三次。纪律一仿军中。委知兵将领一二员教习之。操练既毕。即令归农。无使有数聚之扰。凡其收隶尺籍者。将平日杂徭役。悉与蠲除。仍免本身丁粮一钱。每年自操练外。不得有丝毫差遣。夫一钱乃最下之丁。木不妨编泒头役。于官既无所损。而为兵者又得优免以苏其困。无别役以妨其业。谁不踊跃应命者。且其用之为兵。而萃于行阵。不用之为农。而散于田里。葢不费廪粟。不衣库帛。而隐然足恃为保障。是官民两便之道也。至于郡县、既巳奉行之后。该道兵备官仍岁终亲历各府调各州县兵至府。验其将卒有勤惰。武备有生熟者。大行赏罚以为惩劝。数年之后。兵皆精练。即地方盗贼启衅。各兵足为防御。至于都城脱有警。本兵奏请征发。以符契下之巡抚。巡抚下兵备等官。除正兵留以城守。将奇兵尽数调至各府各府汇为几军。每军以一大将领之。通稽八府。可得劲卒数十万。驰赴近京要地。以为声援。所以壮国威。固根本。永持治安之策。无出于此者。昔宋仁宗时籍河北强壮。拣为义勇。寇至则翔集赴援。至孝宗时陈俊卿奏民家三丁取一。教之战阵。屯据要害。待敌至以壮声势。今欲点集民兵。胡不引前事一观之也。或谓兵既拣择。当给以衣装器械。至操练时。不可不悬赏以劝。今须预为料理。臣查得近日御史清出畿内勋戚土地甚多。岁有租银。真保一镇。各山口撤兵后。既有老家军守之。又添设民壮同守。每名编银三两有奇。似为无用。其它尚有类此可取者。合无令各巡抚一并勘议征银在官。专备民兵之供费。伏乞　圣裁、
　　一重农谷　臣闻农者天下之本、谷者民之大命、乃帝王之先务也、我　祖宗立极定制、尤惓惓加意于此、宣德成化间、常命各省布政司、增设参政一员、所属府州县、增设同知一员、县丞等官、专治农事、及预备仓籴谷赈济、着令详明所为爱悯元元、计安四海之道甚备、奈何法久玩弛、从政者率视为迂阔而不谈、百年以来、末利太炽、民心摇惑、游惰成习、田多汗莱、数口之家、室无余蓄、重以急政横敛、愈不堪命、岁稍不登、狼顾莫救、弱者转瘠沟壑、积悍之众、奋臂起而为盗、葢由劝课不行。贮积无策以至于此。所关系非细事也。臣窃虑此以为方今之务、亟宜责成各该巡抚、令查原设参政有无、俱各坐委一员、仍以屯田水利佥事、似宜即于抚臣或本道带菅田等增其职掌、共领农事、府州县除掌印外、其佐贰官、亦各查原设有无、即委定一员分理、当无事时、两司官分行郡县。禁戢游民。招徕流徙。田地抛荒者。募农开垦。陂塘渠堰。有侵没湮塞者。悉查出浚导。使水潦得以决泻。旱干有潴积。及屇农期。则趣有司躬临疆畔。勉其穑事。平徭薄赋。稍纾其力。或有牛种不敷者。官量给与。以寓优恤补助之意。如此则农夫日服其畴。而逋逃者鲜矣。夫民贫生于不足。不足生于不农。未有农事举而民不充衍者也。若积谷一节、近日申明甚严、但有司多视罚锾之入为巳应得。往往取充私橐。不肯尽数籴买。或偶因他事罚谷贮仓。不过十之一二。徒应文具耳。及遇年饥民困。仓谷告竭。然后皇皇请处。卒无以相恤。苏轼所谓小人浅见不为君父惜民。类皆如此。非一大振饬之。则民之苏息。尚未可期。今犹有言积谷之害者曰。计数取盈。则狱讼繁兴。湖南宽乡。则无积于谷。夫天下岂皆湖南。而不积谷果自可以无讼耶此皆饰说以挠成事者也。至于各处乡村。宜随其远近。畧仿隋唐遗意皆设立义仓。遇丰岁则每粮一石。令加纳五升。总计粮若干。得谷若干。葢不必多取。即可分给为各仓之本。有本则可以取息。有息则可以济民。又于每仓□一有物力人户。充义仓甲头。以司收放。仍一二年一换。勿令偏累。其它谨葢藏以虞腐败。严稽验以防侵欺。禁别用以耗本息。考虚实以行赏罚。皆一一具为擘画。而蓄积有不足恃者。臣不信矣。凡此皆须二司官率属行之。而巡抚时时察其废弛。论奏重惩。岁终具农谷登耗敛散之数送户部照对。仍乞敕吏部于大臣中采其高识远见。能为　国立事者。为户部侍郎。居中调度。如古兼判大司农故事。以总摄各巡抚等官。岁加黜陟。行之数年。可望廪庾皆满。家给人足。水旱盗贼不足为虞。富安天下之术也。再照农谷之事至为繁细、一应不周、反致扰害于民、臣愚心能知之、口且不能悉数之、况能徧以疏举、若夫博询详议、期于事体精密、可为万世长利、是在该部臣留意而巳、伏乞　圣裁、
　　皇明经世文编卷之三百十终
　　●皇明经世文编卷之三百十一
　　华亭徐孚远闇公　陈子龙卧子　宋征璧尚木　周立勋勒卣选辑
　　张王治无近参阅
　　高文端公文集（疏　议）
　　高仪
　　◆疏
　　遵遗诏会议郊社诸典礼及祔葬祔享之制疏
　　议放宫女疏
　　议覆荣藩朝见宴待礼节疏
　　议亲政事疏
　　议玉芝宫祀典疏
　　议停买玉石疏
　　议革光禄积弊疏
　　○遵遗诏会议郊社诸典礼及祔葬祔享之制疏【祀典升祔】
　　一郊祀之礼、谨考国初建圜丘于钟山之阳、用冬至祀天、以日月星辰太岁从祀、建方丘于钟山之阴、用夏至祀地、以岳镇海渎从祀、俱奉　仁祖淳皇帝配又筑朝日坛于城东、夕月坛于城西、用春秋分行事夕月亦以星辰从祀、俱不奉配、洪武十年始定合祀之制、每岁正月择日行于大祀殿、三十二年更奉　太祖高皇帝配、永乐十八年北京大祀殿成行礼如前仪洪熙元年、增奉　成祖文皇帝并配、嘉靖九年、始建圜丘于南郊、冬至祀天、以日月星辰风云雷雨从祀、建方泽于北郊、夏至祀地、以岳镇海渎　陵寝诸山从祀、俱奉　太祖高皇帝配、又建朝日坛于东郊、以春分祭日、无从位建夕月坛于西郊、以秋分祭月、亦以星辰从祀、俱不奉配、臣等议以为天地分祀、昉于周礼圜丘方丘之文、自汉以来、历代分合不常、诸儒议论不一、我　太祖定鼎之初、与一时儒臣斟酌考订、首建分祀之礼其后因感齐居阴雨、始改合祀、至我　皇考大行皇帝、仍建四郊、如洪武初年之制、葢　太祖始分而后合、　皇考改合而为分。然　皇考之更制。即　太祖之初制也。今分祀巳久、似难纷更。宜照例南北二郊于冬夏至日恭请圣驾亲诣致祭。仍奉　太祖高皇帝配。其东郊以甲丙戊庚壬年、西郊以丑辰未戌年、圣驾亲祭、余岁遣官代行、其太岁仍于岁暮孟春、遣官专祭、至如天神地祇。巳从祀南北郊。其仲秋神祗坛之祀。不宜复举。一祈谷之礼、谨考　祖宗朝、原无祈谷之礼、惟郊外籍田有先农坛、国初每岁仲春上戊日、圣驾亲祭先农、遂耕籍田、永乐后惟遇　列圣登极之始、仅一举行、其它岁遣顺天府官代、嘉靖九年始以孟春上辛日行祈谷礼于大祀殿、十年以启蛰日改行于圜丘、十八年又改行于禁内之玄极宝殿、遂为定例、而先农之礼亦不废、臣等谨议礼称元日祈谷于上帝、其详亦不可考、我国家先农之祭。葢即祈谷之遗意。自　皇考俯纳言官之请。肇举此典。夫既祭先农。复云祈谷。二祀并行于仲春。不无烦数。且玄极宝殿。当禁严之地。而使百官陪祀。宵分出入。事体深有未安。臣等窃以为宜罢祈谷之礼。止于先农坛行事为当。恭遇　圣主登极。则亲祀先农。并行耕籍礼。其余每岁仲春、仍遣顺天府官代行、庶合　祖宗旧典、一大享之礼、谨考祖宗朝、原无大享之礼、嘉靖十七年、我　皇考举明堂大典、以季秋享　上帝、奉　睿宗献皇帝配、寻乃撤大祀殿、改建大享殿然每岁惟于禁内之玄极宝殿遣官行礼以为常、亦未尝于郊坛亲祭也。臣等谨议明堂大享。虽称古制。而制度之详。亦不可考见。　皇考肇举此祀。此一时□以义起不可为常制无　追崇　睿宗以昭严父配天之孝但自　皇考视　睿宗。则　睿宗为严父。自　皇上视　睿宗则　睿宗为皇祖。若以今日仍奉　睿宗配帝似于周人宗祀文王于明堂之义不甚相协恐非所以妥　睿宗之灵。而安　皇考之心也。故臣等以为大享之礼可罢。一社稷之礼、谨考国初建太社大稷、异坛同壝、以勾龙后稷配、洪武十年、改建同坛同壝、罢勾龙后稷、配以　仁祖、三十一年更奉　太祖配、永乐中北京坛成、位置如故、洪熙间又奉　成祖配、嘉靖九年遵复初制、以勾龙后稷配、十年复于西苑隙地垦田树谷、建帝社帝稷二坛、每岁以仲春秋上戊次日行祈报礼、臣等谨议天子社以祭五土之祗。稷以祭五谷之神。名曰太社太稷。而帝社稷之名。则自古及　祖宗朝皆无之。岂本于所谓王社耶国初太社稷之建、悉遵古礼。而　皇考仍以勾龙后稷配。实合　太祖初制无容别议。至于帝社稷之祭。不无嫌于烦数。臣等窃以为止宜照旧奉太社太稷之祭。其帝社帝稷宜罢勿举。一　陵葬庙祔之礼、谨考我国家自　宣宗以前、　陵寝合葬、皆止一后、至　谷陵则二后同祔葬、　茂陵则三后同祔葬、若　太庙祔享。则惟一帝一后。又后惟元配。始得升祔。恭惟　孝洁皇后为皇考大行皇帝元配、礼应合葬　永陵、祔享　□庙先年神主回京时、本部曾请祔享、以其时未有本室暂祔奉慈殿侧以俟。　孝烈皇后虽曾正位中宫。然非元配。先年升祔时以□处祧庙议论甚多今先巳祔庙。又奉　孝洁皇后同祔。则二后并配。非　祖宗旧制。若因　孝烈皇后先祔。而遂使孝洁皇后不得升祔。则舍元配而祔继配亦非　祖宗旧制。况　孝洁皇后宜祔之礼　皇考先年巳有钦依。近日复有遗命。臣等窃以为　皇考大行皇帝升祔太庙之时。宜请　孝洁皇后祔享。而移奉　孝烈皇后于别所。仍于　大行皇帝发引之先迁奉　孝洁皇后梓宫于　永陵。与　圣母梓宫同日祔葬。孝烈皇后既巳祔葬。似当以次列祔。其　孝洁皇后孝烈皇后尊谥。乞敕臣等撰拟议文奏进荐上册宝。庶几名分正而典礼全矣。
　　○议放宫女疏【释放宫女】
　　看得浙江道监察御史凌儒、题称　先帝选取宫人、所积不下数千余人、　皇上两次释放、数百余名、但潜从中出、复多老病、以致号呼道傍、漫无所归、其幽在深宫者、尚属数多、乞要通将在内宫人姓名籍贯照册稽查、预行父母兄弟之家、先期以待、仍差各该衙门、逐一拣选、除衰老无依者、咸与收留、其余悉皆放出、愿归乡井、愿有室家者、各听一节、为照宫闱严肃。清朝盛事长门幽怨。自古所矜。查得先该廵按浙江监察御史王得春、条陈乞要释放宫女、任求伉俪该本部复议宫中人数、间有曾经　先帝御幸者、例不外放、至于老成晓事。或自巳不愿告出者。俱合照旧存留。其衰耄病废、及轻佻儇薄、不堪奉事之辈、即今酌量放出、巳经题奉钦依外、今御史凌儒因见释放数少、存留数多、其放出者、处未得所、号呼道傍、而被留者、幽闭深宫、不无愁怨、是以复有此论、无非仰赞　皇仁、推广德政之意但欲本部查数先行父母兄弟之家到京收领。则节次拣选宫人。为数颇多。中间老少存殁。及见今供事与否。事在中禁本部皆无可考。若止据其节年被选之家。预令人人候领。恐应否放出。尚未可知。似难一槩拘集。所据。本官具论前因、相应酌议题请、合候命下、本部先行司礼监备查见在宫人若干、除曾经　先帝御幸、与衰老无依不愿告出者、仍照旧存留外、其余充备内庭使令之数如巳足用、凡若老若幼与轻佻不堪者、尽数查出、将各姓名贯址一一开送本部、臣等立为限期、移文各原籍官司、查其见有父母兄弟亲属者、令其赍执本部原给帖文、前来伺候、本部转行该监照名发出、俾各认识无异、着令具领回还、听其从便适嫁、如无亲属来领者、本部将名数开付五城廵视御史、令其出示军民人等、如有身家无碍、未娶妻室之人、情愿婚配者、许其告领逐一查审结勘是的、类行该监照数发出各给与为妻、其查审及给发之时、各御史务要亲自用心稽察毋得容令无籍之徒、冐伪领去、致使失所、给发之日、本部仍委司官一员一同查验、疏上奉旨宫女不多罢不行庶以仰承朝廷推行仁政至意、
　　○议覆荣藩朝见宴待礼节疏【藩府朝参宴待礼节】
　　仪制清吏司案呈、奉本部送内府抄出、荣王载墐奏前事、奉　圣旨礼部知道、钦　　该礼科参详通抄到部送司、查得大明会典、凡庆贺正旦王冕服、文武百官朝服、四拜、致词、又四拜、凡冬至王寿日礼同、又一欵、正旦王拜天地后、即诣　祖庙行礼毕、升正殿出使官便服行四拜礼、文武官具服行八拜礼、又一欵、凡王之国、所过州县文武官迎接便服行四拜礼、又一欵、大宴礼仪、设王座于存心殿、设文官四品以上座次于殿内、五品以下座次于两廊、常宴礼仪同、又一欵、洪武二十五年、令王府筵宴、按察司佥事入殿座于长史之上、今该前因、通查案呈到部、看得荣王奏乞申明各官朝见待宴礼制、大约有三、其一谓庆贺之礼、守廵等道、府卫县等官、俱系守土官员应具朝服致词行礼、今知府不具朝服、不肯致词、要同使臣一体行礼以致争辩乖制、其一谓本府旧规、廵抚廵按出廵到府、便服四拜、设宴于殿、以陪待之、守廵兵备道初任到府、便服朝见、令长吏承奉陪至承奉司待宴、今司府之官、每欲责以殿宴之礼。少拂其意。则或托避不朝。或入府不拜。或宴赐不受。王之以致禄米等项任其颠倒迟留、为禄米等项耳今欲仍照本府先王旧规、遣官待宴、其一谓守廵初任相见之仪、朝服便服、训典未载、因而比照经过州县迎接王用朝服事例、以见其当用朝服各一节、为照王国之礼、载在会典、巳为明备、惟本土官员。初任朝见。用何服色。原无事例。然朝廷之上。止是三大节庆贺。及颁诏传制等项大礼。百官方具朝服。其余升迁行取初到朝见。并无用朝服之例。即如王封之国。会典明开所过州县文武官迎接便服行礼。今荣王乃称经过州县官用朝服迎接。以见本土官当用朝服。既不免引用讹谬、而举朝廷所不用之例。以求行于王国。又不免倒置失伦。且守廵兵备。或系四品以上官。或系按察佥事。会典明开当宴殿内。今荣王乃自谓祖先庄王。曾宴于承奉司。而遂欲执为定礼。又非尊国典而奉旧制也。既经该科参出、相应申明题请、今后王国之礼、合无悉照大明会典、凡遇正旦冬至王寿日、出使官便服四拜、本土官朝服八拜、知府不得槩与使臣同礼。其大宴常宴。四品以上官。及按察司佥事。俱宴于殿内。五品以下官。宴于两廊。不得仍前宴于承奉司。以违典制。本土各官。初任朝见。既不当用朝服。又难剏用公服。应用锦绣常服为宜。
　　○议亲政事疏【御朝面奏】
　　仪制清吏司案呈、奉本部送、节于礼科抄出礼科都给事中王之垣等题前事、又该吏科右给事中温纯、题为恳乞圣明、亟图览本顾问之要、以隆交泰事、又该兵科给事中宋良佐、题为摘陈圣明缺政、恳乞宸断锐行、以励人心、以隆治安事、又该云南道监察御史王圻、题为圣孝吉除、请稽　祖制、修召对之旷仪复午朝之旧典、上光帝业、下释羣疑事、又该工科左给中龙光题为恳乞圣明端治体以弘圣政、以隆圣化事、俱奉　圣旨、礼部知道、通抄到部、送司案呈到部、看得礼科都给事中王之垣等、　称本科职掌章奏、通详诸臣献议、惟延访一事。最为切要。欲乞修复　祖宗。及　先帝旧规。时御便殿。召宰辅王臣。访论治道。至于章疏。请命内阁辅臣分别另呈圣览、附以简明说帖。讲后面陈。其九卿大臣。许随内阁面议请　旨。仍令台谏之臣随之。或命通政司鸿胪寺量裁常套繁文。或复午朝之制。吏科右给事中温纯题乞勤顾问览章奏、或召阁臣、或召部院诸臣。面议时务兵科给事中宋良佐、题称三事、其一请召见大臣、其二请亲览章奏、其三请听从谏言、而终之以励精之说、云南道监察御史王圻、题请修召对之旷仪复午朝之旧典、仍乞将章奏一二紧要者。日于文华殿商确批行机务一二重大者。日于蚤朝时亲传德音。工科左给事中龙光题称三事、一曰慎动、二曰内省、三曰延访、以上各疏、如听谏慎动内省等项、事关君德者、惟在圣明留念、特加儆惕、即可下副羣臣之望、及常朝仪节、午朝旧制、一时遽难改复者、俟当次第酌处、臣等俱未敢赘议、至于亲览章奏。及延访治道二事。则前此台谏。言之者不下数十人。本部题覆者巳经三四次。向以　皇上时在谅闇。尚冀有待。而今禫制巳满。乃犹未见举行。所以诸臣又复交章陈请、据其论列、虽各不同、原其大意、均为忠恳、臣等窃惟治道贵于励精。政体贵于练习。人君欲图励精之治者。则必明作以揽纲维。而不可幸于因循。欲求练习之方者。穆庙临朝恭默寡言一时羣臣献替在此则必谘访以广忠益而不可专于恭默、历观圣帝明王。咸切忧勤。英君谊辟。每劳问察。葢自古致治之隆。未有不由于是者也。今我　皇上御极以来。于章疏间尝亲赐批荅矣于边事或曾面问辅臣矣。其于天下政务、不可谓之不加意也。然而批荅者第偶出于一时。面问者亦仅止于一事。窃恐章奏敷陈。未必日廑省览。君臣志意尚或阻于交孚。所以科道诸臣。私忧过虑、屡言而不置。臣等参详各疏、委于治理有关、当今切要第一事、莫过于此、相应依拟题请、伏望　皇上俯从羣议、毅然举行、自今以后、凡每日内外诸司、一应章奏。依例送内阁拟票。除常行事务。俟圣览过。照常发行。不必一一面议外。中间如遇事有关系者。许阁臣分别拟票。另行呈进、次日朝讲之后。即于文华殿将前项本内略节。及拟票缘由。逐一敷陈。恭候　皇上面加商确。亲赐裁断。此事有关实政所宜举行其六部都察院掌印官。许五日一次同辅臣入对文华殿、择其事之尤有关系者先期具题本照常封进。仍将事件送本部类进春坊揭帖其题本俟　皇上览毕。依例发内阁。先行看详至日朝讲之后。部院官晋诣御前。将前项本内紧关情节。明白面奏。恭候　皇上与辅臣重加商确。特赐宸断施行。若辅臣有启沃谋猷所当入告者。仍听随宜面陈。不必止于拟票事件。如部院有紧要重务。所当急奏者。仍许不时请见不必限以五日常期。至于部院官进对之日。仍轮科道掌印官各二员随入。倘有事体未当者。许令公同评正。如此则万几政务。自将习熟于圣衷。而羣臣愚欵。庶可仰达于天听。上下交而泰道成。唐虞三代之治、真有不难致者矣、
　　○议玉芝宫祀典疏【请罢玉芝宫祭告】
　　议得我朝　宗庙享祀之典、每年四孟时享、及岁暮大袷、俱于　太庙行礼、大小节辰、及　列圣考妣忌辰、则于内殿行礼、恭照　睿宗献皇帝、　慈孝献皇后、巳升祔　太庙、及奉祀内殿前项行礼之日、巳与列圣同临鉴享、今复有玉芝宫之祀者、葢我　先帝大孝因心、随事制礼、无非笃厚尊亲之意、但于一日之间。既祀于此。复祀于彼。虽　二圣神灵。无往不在。而揆之礼典。终有未宜。顷奉遗诏于郊社等礼、悉欲斟酌改正、则此一节、　先帝之心、亦必有所未安也且近奉钦依　太庙巳奉祫祭、这内殿遣官且罢、圣见高明、于内殿之祭、尤为可省、既经驸马都尉谢诏等具题前来、相应议拟、合无今后玉芝宫四时岁暮、大小节辰祭祀、俱各停罢、以免烦渎、但既设有二圣神位、其日供之膳、合无仍旧奉设、惟复一体停罢均乞圣明裁定等因、奉　圣旨、这祀礼出自我　皇考孝思、你每再详议来说、钦此钦遵、臣等窃惟孝莫大乎尊亲、礼莫严于庙祀、故随事以致享者、所以广不匮之孝思、而稽古以定制者、所以昭有常之礼典、兹者玉芝宫之祀。　先帝特举以奉　睿宗。葢意切尊亲。礼缘义起。诚所谓不匮之孝思也。而我　皇上以其出自　先帝。不欲遽罢者。是我　皇上孝事　先帝之心。即我　先帝孝事　睿宗之心也。纶音恳恻、敢不仰承、但以此着为有常之典、则将来恐有难行难继者、臣等忝备有司、不敢不明言其故、惟圣明裁择焉、查得今之玉芝宫。睿宗崇祀特庙实典礼之正玉芝之生将亦天意之所在乎即先年奉祀　睿宗之特庙也。嘉靖二十四年。　睿宗升祔太庙。而特庙之祭始罢。葢所重在升祔也。至四十四年。该监守臣忽言殿柱产有玉芝。事状颇涉奇异。惟我　先帝笃念二亲。以为原庙之中。有此瑞应、不胜羹墙如见之感、于是特揭宫名、重建祀典。以扩充一念之孝思。而至于钦定仪节、则不用祝词不用遣陪。止命二臣上香叩首。是　先帝之意。亦以为一时偶行之礼。非云百世不刊之制也、若以我朝　宗庙之常礼言之。如四时享袷。则止行于　太庙。岁序忌辰。则止祭于内殿、未尝并祭也。国有大事。或告于　太庙。或告于内殿。亦未尝并告也。今于玉芝宫。则无所不祭。无所不告焉。是于　列圣止皆一祭一告。而于　睿宗则两祭两告也。其在　先帝行之。则以为丰于　祢庙。未为不可。而在今日行之。则非　祢庙也。且　睿宗于　皇上为　皇祖每事既两祭两告矣则远而　列祖近而先帝　皇上将何以处之此所谓礼之难行难继者也。臣等窃以为斯礼也。自　先帝而行。自　先帝而止。是行于其所可行。而止于其所当止也。礼之因时以制宜者也。　皇上复继而行之。是无时可止也。礼之所未有者也。　皇上体　先帝之孝思。虽为无穷而中间顾有不能行不能继者。　皇上之心。虽欲自尽。将来必有所未安也。至于日供之膳、则有可言者。查得南京奉先殿。原奉　太祖以上　列祖神位于中。迨北京奉先殿成。南京奉先殿各祭俱罢。而日供之膳。则至今不辍。葢以奉安神位之所。而特存有举莫废之义也。今玉芝宫既系　睿宗原庙。近又设有二圣神位。合无日供之膳。照旧奉设。而止罢其四时享袷。及节序忌辰。并有事奉告之祭。庶几典礼适中。而于我　先帝之孝思。亦少慰矣。
　　○议停买玉石疏【停买玉石】
　　臣等切惟慎乃俭德者、哲后之永图、不宝远物者、明王之盛轨我　皇上临御以来、时该监奏回夷带来玉一百九十块共重六百四十余斤□抬进监躬节俭以风万邦、示敦朴以先天下、罢不急之工作、停非时之采办薄海内外、仰颂圣明、罔不欢忻鼓舞、思见德化之成、所谓千载一时也、乃今收买玉石、一朝费价、辄至万有七千余金、且尚以为不足、而复欲增买、似此举动、流传道路、实骇听闻、仰惟　皇上恭俭性成、岂肯为此奢靡之事、或者左右之人。妄意希宠。欲以珍玩奇巧。蛊惑圣心。于是渎奏收买。以试　皇上。而　皇上偶不之察耳。葢收买回夷玉石。　祖宗原无此例。嘉靖二十六年以后虽曾有之。然或买或否。不以为常。而其所买者。又皆选择精良。斟酌留用。未闻不论美恶。倾囊尽收。如今日之甚者也。况内府宝藏。积自累朝。必先充牣足用。而玉石之类。原无敝坏。岂至缺乏。即使稍欲增新。所需亦当有数。似此六百余斤之广。将安用之。奈何以不赀之财。供无益之费。惠利奸宄。取讥远夷、臣等切为圣明新政惜也、且方今边储匮乏、措办甚艰、闾阎困穷、拯救无术、正宜樽节财用、以济国家之急、而乃轻靡万金、不复顾爱、岂所以示天下哉。伏望　皇上俯垂省念、特敕该监将前项巳收玉石。通行退还。后次传收之命。即为收寝。更乞将太监滕祥等、严赐戒谕、今后不得擅奏收买、有滋欺罔、如此则圣德昭宣而远夷无不心服矣、
　　○议革光禄积弊疏【革光禄积弊】
　　窃照光禄寺虽职颛供应、而经费出入、国计攸关、所据少卿李键等条陈十事、内除清器皿系隶工部掌行、移咨径自议覆外、其稽传帖等九事、臣等谨开列前件议拟上请、伏乞圣明裁定施行、
　　计开
　　一稽传帖、照得日进御庖、及各宫膳羞。俱有定额。得以遵办。至于不时添取。乃凭尚膳监奉　旨传示。谓之传帖。仅用片纸沿无印信。甚有字画差讹者。事关宫用。星驰逼集。犹惧迟悞。何由敢查。所恃者每月查刷御史。进呈揭帖。　皇上得以披阅。使有所怵而不为耳。近月该监传取愈繁、内使催逼愈急、诘之则云任登查刷。臣等窃意左右为奸、希图蒙蔽、揭帖匿不进览、如掌司崔川等诈传干清等宫攒盘、尽数诓分、传帖见在、管门者安敢疑其诈而不与也、余可知矣、发遣虽足示惩、稽察尤宜详密、伏乞敕下礼部、会同廵刷科道、及本寺设法互查、一应添取物料、该监须用印信揭帖传　旨到寺。方行办进。本寺首领官照依六部司务揭帖事例。细开添取数目。每一六日进呈。仍乞圣明留神即览。发付忠谋内臣收掌。待月终将查刷揭帖逐一对同。仍赐亲核。永杜伪端、前件、查得内禁不时取用物品。向有传帖以稽数目。续加查刷以防欺滥。诈传之弊。宜无所容也。今据少卿李键等题称、比来朦胧取讨、有如掌司崔川等者、葢以揭帖沿无印信。内使执片纸以催取。而该寺遵帖办进不敢少迟。其于内传真伪槩无由辨。若非严行立法、何以杜绝弊端合候命下、移文尚膳监、除日进常供外其、不时添取等项、须印信手帖、开传明旨到寺、方行照数上进但空白片纸即系诈传。廵刷科道及该寺指实参究、仍札该寺、每一六日开具揭帖、将五日内进过添取数目进呈御览、发付忠谨内臣收贮、俟月终、令将查刷御史所进揭帖、一一查对明白、仍行面奏、庶奸伪不得冒支、而天厨不至妄费矣、伏乞　圣裁、
　　一明规制、照得筵宴事宜、从礼部提调本寺供办、载在令甲、旷废不行久矣、近遇经筵纂修盛典、遵例办设、但卓数分合无据、列坐序次未明、临时臆处、颇涉周章、今查　圣旦庆成节令、先年例有赐宴、一应序次品殽件数。皆当讲求于平日者也。又宫殿荐馐。内外饭食。诸人茶饭等项或铢金两未载者。恣其侵渔。因袭过糜者。嫌于虗费。比类实多。尤正厘正。伏乞敕下礼部、会同科道及本寺、将一切事宜、详加议拟、应仍旧者仍旧、应改正者改正应定数者定数、请候睿谟区画、着为永规、其大宴常宴、或该礼部题请、或该本寺径题、俱查照往例、分注明白、以便先期奏办、则正本澄源、而天庖严肃矣、前件、查得宴享规制、具载大明会典、嘉靖十年间、该光禄寺卿黄宗明造立须知、又经本部裁议覆题、其间桌数之分合、品数之多寡与夫宫殿荐馐、内外饭食夷人茶饭下程之类、俱有定例、该寺遵行久矣、但丰俭事宜或有当厘正者、今皇上登极之初、实典礼修明之日一凡仪制委宜悉心讲求、再加详定、恭候命下札付该寺、查照会典、及累朝旧制、光禄须知、酌以时宜可因可革、或增或减、造成文册、送部复行详订议拟、题为定式、至于序坐一节、如庆成恩荣纂修等宴、原属本部题请者、本部贴图序坐、其钦赐酒饭、及圣旦元旦冬至元宵立春四月八日端午重阳腊八等节、原属该寺题请者、例应该寺会同鸿胪寺官、照各衙门品秩序列、俱合查照旧规、径自遵行、伏乞圣裁
　　一弛宴乐、四月内据钟鼓司二次揭称俳师武佐等、除丧开乐、侯蓝等为水傀儡习艺劳苦、俱照旧关支饭食等因、及五月内、该监传办茶饭五般者三、七般九般者各一、本月五般七般者各一、臣等窃意三代经制未尝易、今日虽　先帝祔庙　皇上除服、而几筵犹在、正高宗谅阴之际、出而吉服临朝、亲理万几以从臣民之望、入而渊默端居、夙夜敬止、以展思慕之心、此天下古今不易之通义也　皇上孝敬俭约、德粹性成、非日事宴游、钟鼓司诸役供应有时、非日侍舆仗、今该监逄迎太过、每日于凉楼等处装备各般茶饭。争华竞彩。希求宠赉。武佐侯蓝等每日给领饭食。听候取用。非惟糜费钱粮。实恐此名闻之四海。传之万世。有累圣德。似应停止。伏乞严敕该监、不得妄奏茶饭、该司不得领俳师傀儡饭食、示停宴乐、垂法无疆、前件、查得古今丧制虽各因时而谅阴不言。闻乐不乐。则明王之懿矩而圣贤之通训也即今　先帝虽已祔庙而几筵犹在宫闱、据少卿李键等所奏、是　皇上俨然思慕之中。而犹于耳目之娱。有未能尽屏者。窃谓　皇上圣孝天成、安得有此、无乃左右希宠之所为乎、伏望笃念孝思、务崇节俭、严敕该监、毋得巧为逄迎、以累圣德、所有装备、各般茶饭、大祥之内、暂行停止其俳师武佐水儡侯蓝等饭食、即今住支、如内侍仍有希宠上请者、重治以罪、则圣孝立而万化行矣、伏乞圣裁
　　一止办鲜、查得宝坻县出产银鲜、内使采取、骚扰地方、该内官监太监李芳奏请、奉　旨停采、　皇上轸畿辅、至深至远随该礼部议覆欲革弊于今、垂法于久宜矣、又谓遇用银鲜等物、光禄寺径自处办、葢将调停之也、但严采取之禁、而开买办之端、恤畿辅之扰、而役辇毂之民、似尤未妥、况贩鬻都市者、不谓之鲜、须将出时行户先期赴该县候采、星驰买进、给与官票、则同一骚扰责令私买、则坐索高价交收少迟时刻则称变腐不堪、掯取常例、地方之害未除、而行户之疲愈甚正所谓革一弊者增一弊也、及查奉先等殿荐新、如果菜鲤厥鱼之类。产于京城近地者。俱从宛大二县办解。太常寺转进。本寺供荐。故本寺买办。止于常品。　祖宗良法美意。不以难继之物而供簿。与　皇上停采之仁。同一轨辙矣。今以银鲜例之。近而果菜鲤厥鱼。远而鲥鱼茶芽。皆可行户办乎。势恐难行、事贵谨始伏乞敕下监部申明前旨、采取买办一切停止、查系此类者、仍槩行酌请、以广休养洪恩、则地方受益矣前件查得宝坻县银鲜、先该廵按直隶监察御史郝杰有停采之疏、续该内官监太监李芳有革除之请、随经本部覆奉明旨停采、仰见　皇上勤恤民隐至意、但据尚膳监称、每岁当荐奉先殿一次、臣等以为系于　宗庙享祀。难于减革。且恐日后或以荐新为由。复行差人采取。则事端难绝。于是始议该寺处办以立可久之规。今少卿李键等奏称不便、葢虑交纳繁难、累及行户、无非体悉小民之意但因行户之告艰。而遽废　祖宗之常享。较其事体。孰为重轻。臣等不敢擅议、况官价取给内帑。苟估直稍裕。自无受累之民。而银鲜出自京邑。系旦夕可得初非难继之物。合无仍行该寺于每年荐新之时、依期处办一次、止照该荐尾数。不得过多。内监于办到之时。即行收进。不得掯勒迟延。额外多索。自荐新之外。不得再于该寺擅索一尾着为定例。如有内侍官需索常例。及妄行传取者许该寺执奏。廵视科道官紏举。庶上不失事先之孝而下有以永传惠民之仁矣。伏乞圣裁、
　　一核实支、查得嘉靖四十三年九月内、延祺等官人二千五百七十五分、至今年二月以前、计二年五□月中间止报开除十分蓦于三月内传扣三百余分、四月内又扣七百余分、则前此诓昌厨膳可知、今数尚盈千、恐的此辈、皆服役先朝、　皇上隆光天之治、别宫岂宜蓄幽怨之人、尽数放出、令酌室家、感召和气、休迓百祥、在圣心一转移之仁耳、至于造花绦帐幔兜罗绒雕漆等酒饭、岁月浸久、向无停住岂有累数十年工作之理。如正月内二次传给、造龙床官匠何景春侯堂等酒饭、葢系见役前此造龙床曹相等乃嘉靖三十二年传给者、停工岁久明矣、犹且一槩冐支、他可类见、东上南门人匠张庸五十名、日支肉米浮于职官、不知起何年月、口称弘治三年、亦无凭据、无经之费、莫此为甚、况盛局乃其职掌、人匠另有口粮、内府供役者多。奚止此数。一一分食大烹。日何暇给。伏乞敕下礼部、会同科道本寺、移文各该衙门清查分别、如果事体重大实系见役者、量为核处、立限住支、其余不拘见役与否、酒饭一切停革、内人匠照例止给口粮、则滥请之端可绝矣前件、窃谓理财者经国之要务、而节用者足国之善经、我　皇上登极以来、百凡浮费、可谓节省之至矣、但宫闱邃密。服役众多。非外廷所能稽察中间当节而未及尽节。诚有如少卿李键等所奏者。除宫人巳经二次放出、近该御史凌儒具题本部覆奉明旨罢行、无容别议外、其各项工役、如东上南门工匠张庸等五十名、及先年造龙床曹相等三十三人、一则称自弘治三年、一则起于嘉靖三十二年、岁久名存、支费如故、至于造花绦帐幔兜罗绒雕漆等官匠、累数十年、未见停工、中间显有冐支冗费情弊、合行廵刷科道、及本部委司官一员、会同该寺严加清查、如有虗冐者、径自裁革、其正月二次传给造龙床何景春侯堂酒饭、虽　见役、亦要查核实在人数、方许支给、仍限工完之日、截日住支。至于内府一应人匠、既有口粮、复食大烹、真为糜费、俱要一并严查、如有不系前项见役者、惟给口粮、不许滥支酒饭、着为定规、伏乞圣裁、
　　一汰冗食、昔周盛时、西旅贡獒、召公作书以戒武王曰、不作无益害有益、功乃成、不贵异物贱用物、民乃足、释者以珍奇为异物、游观为无益、　皇上登极之初、鹤鹿龟兔、给食大官者、一切驱逐、近该科部诸臣题允珍禽异兽不许进献、真隆古帝王之盛节也、但狮子仍旧蓄之内苑、未蒙处分、本寺日供活羊一只。更用乳糖和味哆思麻黑麻等看养。又日给羊肉十斤。回子马力等二名。系成化末年。丁阿力等四名。系嘉靖五年。俱进狮子之人。狮去人更。每日支羊肉十一斤不缺。通计一岁。费羊六百余只。皆为一狮子也。非贵异物贱用物者乎。倘劳　圣驾临观。正所谓无益之作也。西羊房假寿羊为名。始自嘉靖七年十二月内。每日领本寺菉荳一石六斗七升。户厂谷草二百四十余斤。供羊一百六十七只。迄今四十余年。羊不减数。料不住支。虗耗无名。尤可痛惜。伏乞敕下礼部、再申前议停止饲狮活羊、斥去哆思麻等不留内苑明白声说、毋涉疑词、户部遵照四月初十日奉　旨发下唐府贡贺羊六十只明例、即查羊房见存羊只、尽数取发本寺供应、其马力丁阿力等、原不当给、容本寺一面住支、庶为诓冐者之戒、前件、查得先该户科左给事中何起鸣、题止远人非例贡献、及请止饲羊之费、随该本寺覆题奉钦依珍禽异兽、不许。进献、近日王府进贡羊只、又蒙明旨发寺供用、遐迩臣民、佥有以仰窥　皇上不贵异物、不贱用物之至意矣、惟狮子仍旧饲养、日费活羊一只、哆思麻黑麻等看养、各日给羊肉十斤、回子马力丁阿力等六名、一自成化末年、一自嘉靖五年、俱进狮子之人、狮去人更、尚每日支羊肉十一斤不缺、通计一岁供羊以数百计、诚为无益之费、至于西羊房寿羊一百六十七只、自嘉靖七年迄今垂四十载、羊不减数料、不住支通计糜费荳谷、不可胜计、尤为可惜、少卿李键等奏欲减革、似于经费有裨、合候命下行光禄寺、将狮子日饲活羊截日住支、仍咨户部即查羊房远年寿羊草料停止、如有见在羊只、尽数发送该寺供应、其养狮哆思麻马力丁阿力等、除狮去人更者、即日住支、其见存者、合无安插会同馆、照依各处夷人养膳事例、日与供给、候彼地方贡使至日发回本国、伏乞　圣裁、
　　一减内差、查得内官差在本寺、如带领厨役调割膳善者。谓之坐家。直宿鸡房轮流催看者。谓之掌司。至于丧礼等项另有专管。亦掌司类也。冗占太多廉勤寡鲜、诓侵需索乃其常性、喧肆无忌、利窍百端。于法实挠、于事何补、近又传　旨、发张钦等五十名赴寺学艺、添一人则增一害、省一人则造一福。若辈滥厕其中、欲求风清弊绝、万无是理、伏乞严敕该监、将坐家掌司等、量留笃谨者数人应役、责令管理监官、及西门提督着实钤束、其余掣回别差、张钦等立限回监、毋得久住、如仍前冗占作弊者、听科道指参正法纪以肃将来、前件查得天庖专备御用、内差役使、固不可缺、但冐滥过多、漫无定数、诚恐朋聚易于生奸、需索尤其常性、殊非事体、少卿李键等在寺日久、痛陈前弊、委亦非诬、合候命下、行移该监、将近日奉　旨发张钦等五十人、立定限期、令其习艺稍熟、取回本监外、如坐家掌司等类、听廵刷科道官、同本寺酌议事务繁简、每项该留若干名、径自奏请、行该监照数拨出应役、俱要常川干办、不得假托轮班、往来混扰、通将职名开送科道、及本寺知会、如有仍前作威媒利、及无名冐入者、许即指名参奏、仍乞敕下管理监官、及西门提督严行约束、则纪法肃而奸蠹袪矣、伏乞　圣裁、
　　一处夷人、近查外夷进贡者、梯航不绝、圣德覃敷、遐荒向化、真太平之休际也、本寺供给下程、及朔望朝卓、日久颇费、皆新旧壅积所致、伏乞敕下礼部、从长计处、如朝鲜等国、输诚率礼优欵宜先、其余将见辞酒饭赏赐筵宴拟定日期、多不过半月、谕其出境、非惟可以省用、而京师重地、体统亦尊矣、前件、查得四夷贡使、旧例关赏后五日即便出京、凡以昭中国谨严之制、峻四夷出入之防也、近年以来、□□宾馆、葢由赏赐等物。隶各衙门者。往往关给稽迟而赏赐之后。夷人例当开市。又或私图赀易。迁延不行。以致坐糜供给。今少卿李键等、乞要拟定日期、谕令出境、诚为省费之一端、合无今后、各夷人朝贡到日、本部题准赏赐物件、各衙门务要作速给发、夷人领赏之后、务要遵照先年旧例、五日后即便起程、如故留不去、有违限期、光禄寺先行住支下程、本部仍将伴送人员、查参究治、内有应该领敕者、各衙门亦须速给、伏乞　圣裁、
　　一酌库贮本年二月内、奉旨取本寺银三十万两给赏边军、见存止一十八万两有零、登极一诏、民若更生、各地方官务缓征以广德意、近查五月内支放过银九千七百余两、收入者仅二千九百余两、虽各月多寡不同、将来渐减、势必至此、惟在圣明留心樽节而巳、臣等前欵备陈、如传帖实当稽察、查刷实当检阅、事规实当裁定、宫中宴乐实当屏弛、银鲜实当、罢买先朝多人实当查放、内府工役酒饭、并狮食羊料实当停止、坐家掌司实当减革、夷人实当速发、器皿实当清理、一一举行、省费不赀、事体无碍、人所共知、但日支者牵制于患失之私。议覆者调停于异同之见。恐无裨益。伏乞天语叮咛各该衙门、悉心议处、务臻实效通候岁终会算经费若干、储蓄若干、不足则查催拖欠、有余则量处额征、省约始自内庖、风化行于中外、国计告诎之时、或可少培一二、屡那别项支用、尤非供应所宜、此可一行而不可再者也、仍乞　圣裁、前件查得该寺见贮银止一十八万两有零、而各该地方解获该寺者、俱经本部验批转发、近日解进、委亦鲜少、若非量入为出、恐有不给、何以措办、少卿李键等所奏、无非樽节财用之意、通候命下行各该衙门实心节省、其见贮银两、既先经边军缺赏、奉旨巳取用三十万两、今所存留、未及其半、再难别项那用、每岁终廵视料道官备稽出入、如巳足用、务缓征以广德意、如或不足听该寺备查应解钱粮不在诏书蠲免之内者、移文过部、转行各该抚按衙门催解备用及查有征完而未起解、及起解而未获批单者、严行追究、又或巳经本部验批、转发该寺上纳、迁延日久不获实收者、一并查核、庶侵欺者无所容、而供应不致缺乏矣、伏乞　圣裁、
　　◆议
　　礼部驳改殿门名议
　　○礼部驳改殿门名议【请勿改殿门名额】
　　殿门名□当时颇多主改从旧者王弇州疏亦然
　　天子正朝之殿。所以临御万邦。其名义实至重。我　皇祖缔造之初。名以奉天。葢用明王奉若天道之意先帝因天心示变。革故鼎新之余更曰皇极。葢取洪范皇建其有极之意为义并精。所包皆广。至于他殿阁名额先后虽殊。意各有当。夫　皇祖为剏业垂统之圣君　先帝实中兴礼乐之英主。凡有制作。莫不仰顺天心。远稽古训皆非臣下所敢轻议但窃见我皇上御极以来、善继善述、因革得宜、凡事关典礼纲常、安危治乱、遗诏所载者。俱次第厘正。其遗诏所未及。无俟更张者。则率循成宪。不愆不忘。葢厘正者。所以新一时更化之宜。而率循者。所以存三年无改之义。圣明举措。高出千古。若殿门等额遗诏未载关系颇缓今使于　先帝山陵甫毕之后。一旦举而尽更之窃恐　皇上纯孝之心。有所未忍。臣等以为仍遵旧名为当。
　　皇明经世文编卷之三百十一终
　　●皇明经世文编卷之三百十二
　　华亭陈子龙卧子　宋征璧尚木　徐孚远闇公　何刚悫人选辑
　　华玉芳芳乘参阅
　　万文恭公集（书　疏）
　　万士和
　　◆书
　　四上徐存斋相公
　　○四上徐存斋相公
　　仓场之事、近来纷纷之说几于乱人之听、而不能调停酌处、则事体殊未妥、且如插如糠粃、亏放军士、此从来积弊、然自军惊以后、收时插和。固不能尽绝。而放时插和。固巳少矣。又湖广江西红白籼米、收贮日久、未免蛀屑灰尘。殊不耐看、若一槩指为插和、呼吸之间。变可立起。愚意以为只当督责监收主事、亲自检束、时时查看、则此弊可除、军士自然帖服。不可豫言放时插和。恐鼓动众心。助其声势。盖军虽跋扈。未常敢嫌米丑。在场中喧嚷。若反先发其端。不几于教猿升木乎。此其所当虑也。南都积棍、内则户部粮储廵仓各衙门书手皂隶人等、外则歇家军斗军余驴脚夫人等、无虑数千人、皆倚仓场为生命、可以立法渐革。不可以一齐顿革。故本职近与户部设立长单、刻期打发、革去歇家、不用保状、询之解粮员役、近日使费、巳减大半。是亦渐革积弊。而宽粮解之意也。官攒守支、因米耗折、坐累者多、自前日议革耗米二升、而官攒益困矣、盖粮长使费在于暗地用钱而不在于明白加耗明白加耗、每石二升、暗地用钱。每石至一钱一二分、故革暗地之钱、以厚粮解。存耗米之余。以备仓折。亦是事情。但经近题、未敢请耳、故处军士之道。当以好粮阴厚之。而外则示之以法不当骤以骄之。处积棍之道。当立纲纪以整齐之而其要则须俟之以渐不当骤以骇之。处粮解之道。当爱惜其杂用。而惟令其米之干净。处官攒之道。当明白与之加耗。以免赔貱之苦。而无使尽塞鼠穴。好处穿破。以图为插和之计。则仓场可一清而人心肃然矣。不然朝更夕改、此甲彼乙、吾之矢见模且未定、而何望其有成绩哉、
　　◆疏
　　条陈南粮缺乏事宜疏
　　题清查宗藩册籍疏
　　题勋冑习读疏
　　○条陈南粮缺乏事宜疏【嘉靖四十五年】
　　窃惟　留都重地、所资以守卫者、军士也、军士之所资以无恐者、足食也、总计各卫官军俸粮、除放折色外、每岁月粮及行粮等项、共该放米八十余万石、及准户部岁派仓粮、除折色外、实在派本色米九十万石、以入数准放数。无甚赢余即使升合无欠。仅足支放。奈何各该有司习为怠缓征运不前、或人户既纳而任积猾侵欺。或司府起批。而任解头行运。遂使逋负岁多、仓储日少、即如嘉靖二十八年以前、在仓米二百八十七万石有零、见今在仓米不过一百三十万石有零而巳、如遇水旱输纳不时、不知何以应之。若不设法严催、未免临渴掘井、无及于事、咎将谁归、此其势甚急、所宜亟处者也。再照仓场积弊、其端不一、一半在司、一半在仓、大要歇家指称打点。以弊生弊而挟骗解粮人户粮解希图插和、而买求在官人役。臣奉　勑书除奸革弊、谨条为六事　上请
　　一严法守、以振偷惰、窃照南粮之与北运、同一军需急务也、各省北运、依期完兑而南粮拖欠独多者。以人情习惯。官吏亦视为可缓。不与北运同也。伏蒙　皇上勑命总督、许其参究、节该当事之臣、申明事例可谓严矣、而延缓如故、臣以为犹未得其要也、夫催征之要有三一曰及时臣闻先年本色粮米、俱于冬收之时、年里开纳、今有司直待征完北运。纔征南粮。巳是二三月矣。斯时也。人心巳懈闾阎亦空。欲一一完办。其将能乎。合无通行各省、将北运南粮、一齐催足待正二月间北运起兑时、责令部南粮官一齐起解、限以日程、不许时刻违误催征既早。心志自一。此与后时而征者。功相万也。二曰专课夫臣之所职者、专在粮储。其所以课有司者。亦惟钱粮一节为重。粮完者。他事在所可畧。粮欠者。他善亦所不取。何也、所谓良有司者。以催科为第一务也。所谓善催科者。非必严刑刻法但尽心稽考无使奸顽拖欠。积猾侵欺。而课自然完矣。故钱粮不完。而谓别有政绩。无是理也。即以江西一省论之、异时逋赋甚多、今安得此人自今任左参议黄正色四十三年管事以来、夙夜奉公、立法详密、遂使该年通省钱粮、升合无欠。虽四十一四十二两年积负、催解一清。且其为政民自乐输平易近民无事苛刻所谓善催科之效此其验矣合无今后总督举劾专以钱粮为主。不得借名他善。曲为庇护。则人知趋向而事有专功。亦庶乎其一助也。三曰赏罚。今举劾虽行。但人情久玩。须于举劾之外。再加赏罚。使尽职者得以久任而成功。阘茸者。不得侥幸而苟免。故管粮之官、如黄正色者、最宜久任。但恐其资望既深。迁转在迩。且其守巳洁白。臣所熟知、乞径擢本省参政、再任数年、吏习民安。成功可必。其诸有司钱粮不完者、升迁不得离任　行取不得起送。考满不得给繇。有故违者、许部院指名参　奏、如此则人各为其身而输纳者争先矣。以上三者。所谓操得其要。法守振而偷惰自起者也。
　　一议本折。以权盈缩。查得南京各卫月粮、每岁二月十月放折色银、每石五钱、其余十个月、俱放本色米、米有贵贱、贵时值银六钱以上、贱时不满四钱、今见在仓米数不过一百三十余万石、仅彀一年七个月之食、可谓窘矣、当稍存之。以备缓急。而该部库银、因江西四十三年改折、稍有余积、宜除原放两个月折色外、于市价米贱时、不拘月分、再放一个月、或两个月折色、则军既利矣、多放两个月折色于军。则省两个月本色在仓。每年计米十四五万石、俟二三年后、库银放尽、仓米有余。却将本色量征折色再放。且收其脚价之余、作正支销。如此则官民两利、权缩为盈。可以少资缺乏。此与旧时改折借支坐耗仓粟事体。殊不同也。再照各处地方连岁水荒、其以前拖欠、势难蠲免、然民力既竭、部运颇艰。合无姑准征折色、仍分别道里远近。酌量地方财力。湖广江西除四十三年以后、征本色外自四十二年前准征折色每石六钱、浙江南直隶除四十一年以后、征本色外、自四十年以前、准征折色、每石银六钱、用力轻省、理当易完、于催科之内。而寓抚字之仁。征解既便而百姓亦沾朝廷宽恤之恩矣。
　　一省仓场。以便输纳。查得南京户部志内开载、　国初南京仓庾不过数处、宣德以后、增置渐多、见有三十五处、杂水次、远近不同、粮解上纳脚价、计里出钱。往往贪得附近仓廒。每被吏书诓骗。近虽行掣签之例、巳为至公。但掣着远仓、劳费如故。看得见在仓米、不过一百三十余万石、每年所入约与出等。无甚赢余。大槩所贮、常不能过二三百万石。总计三十五仓共廒五百九十座、约容米五百七十八万石、廒数准米数。常有大半空闲。谓宜将最远仓廒。若府军卫仓、府军右卫东仓、府军后卫仓、金吾后卫、东西南三仓、神策卫龙骧卫二仓、共八处、暂作空闲廒分。尚有乌龙潭等近水仓二十七处、计廒四百二十六座、约容米四百二十万石、收贮有余。其于粮解上纳。颇为便益。再照廒仓数多、不时倒塌、岁岁修理、大耗公帑、而军夫困于力役。随修随坏。致使有米之廒、经雨浥烂。无米之廒。空费财力。两衣补一尚有可用若将空下八仓军夫。均派见贮仓分。协助工力。则修理自然坚固。于公费亦为节缩。仍行吏部将所空八仓官员、不必铨设。又与近日裁革冗员之例相合。盖一举而有三益矣。
　　一处水兑。以恤繁役。查得旧例、每年自五月起、至九月止、该水兑五个月、就船放支、务足三十万石之数、省下筛晒席竹驴脚、每石加耗米三斗、通计三十万石。共耗米九万石、作正支放。民不加赋而官得余米此储政之长策也。但逓年水兑常不及时。以四十四年论之、纔兑六万石有零而巳。所以然者。其故何哉水兑之与仓收。同一粮也。计其所费相等。民始乐输。今仓收每石加耗八升。即有筛晒席竹驴脚之费、或不过二斗四五升。而水兑之耗。至于三斗。此民之不便一也。水兑之初就船免筛。粮解因此插和糠粃。于是不免上滩而筛矣。利害甚明米一上滩。雨水淋漓。上无覆盖。下多草滋。又无墙垣遮蔽。地方无藉。乘机窃取。场囤脚夫。暗地亏损。粮长防守。昼夜不给。此民之不便二也。合无自今以后、水兑耗米、每石量减五升。滩场所在、为筑墙垣、起盖门楼、以通出入。囤基添砖砌高二尺。又量建造廒屋。使便堆积。其费俱于折席银内动支。再照旧时水兑仓米。原无分别。惟以五月至九月为水兑月分。南直隶限四月。浙江限五月。江西限六月、七月。近题　准分别水兑仓米为二项、又臣议欲早征、与北运齐解。则当于旧限各早一月。其系原泒水兑而迟误者。不拘月分。仍发水次兑放。旧例于水兑到时、该部临时、差司官二员监兑。今宜改委主事一员。专管其事。于京仓中分拨官攒四名、并拨空闲仓分军斗四十名。廵候答应。如此则既得宽减。又免他虞。粮长之趋水兑。自踊跃而争先矣
　　一减罪赎。以恤民艰。窃照浙直江湖连年水荒、粮解过江过湖、劳苦万状、其违　钦定洪限者、例应问罪、固法之不可废、但查见行事例每五百石以上者、问有力罪一名、五百石以下者、问稍有力罪一名、杂项豆草布疋准米数折筭多者、令其报名、再科前罪、以致解户输纳既完、复为罪系、殊为可悯、自今以后宜除再科之例。一批一人者、照批问罪、不得重科。一批数人者、止问批头一二名。不得逐名通科。复论其违限年月之久。近久者照例问罪。近者更加宽减。如此则既不废法而亦不为民病矣。
　　一专委任。以便责成。看得仓场作弊、俱是官攒歇家、脚夫军斗等项。虽有部院严禁、势远难察。至于逐日身临其事。耳闻目见。随时禁革者。惟在于司属监收之官。正统初止设四员、以后渐增至八员、一年一换、因本部差用不敷、或令带管别差、夫一年一换。则更替不常、因循苟且、而监视欠出纳稽核之详。带管别差。则查点不时弊端滋起、而粮解有需索俟候之苦。谓宜减省二员、止存六员、以本部札管日起、直至升郎中管司印时方行更替。或即行吏部注选如管后湖主事之例、仍于所管仓分、适中去处置买官房。关防出入。其费皆于变卖席竹银内动支。如此。则法守画一。人难矢见避。尤为得宜。及查景泰三年令南京各仓场监督官收放粮草、如有托故回家、致官攒人等狥私作獘者。照阘茸事例。起送吏部。合无许臣及本部查果有前项事情者、照例参送。如此则法令既严。职守自举其官攒人役。通同粮解。插和糠粃。及一切诸弊。可不劳而坐革矣
　　○题清查宗藩册籍疏【万历二年十月】
　　照得各　王府新生子女、三口后、例该开具、生年月日、并嫡庶生母来历、具本奏报、随该宗人府抄出附注宗支簿籍、以后　请名请封、本部备行该府、查有奏报比对　玉册相同、方与题请。如无奏报者、驳回查勘、或立案不行。其关系封典、诚至重也、节据各　王府奏　请名封、该本司行准宗人府回报、多属互异、如　靖江王府经记等、先年请名、查有奏报、今次请封、则回无奏报、　山阴王府聪洫等、先年查无奏报、近该覆查、则回有奏报、又　靖江王府经言寻等七十四位则俱称此年奏报不存、以致本部有碍题覆、深为未便、所据该府前项册籍、系相沿年久、未经清理、中间失落缘繇。俱未明的。又或先时吏胥、誊记漏畧、故间多差误、及奉本部驳行各　王府查勘、往往回称宗人府奏报、回未的确、致误封期。及称该府吏胥刁掯借口支吾、殊非事体。见今钦奉　明旨该府官俱巳用心查报、夙弊渐厘、独前项册籍、尚未清查明白、若仍据旧籍回复恐未免如前差误。看得　宗支奏报、他日各封、率繇兹定。而本部题驳亦据此为凭。关系甚重、今据宗人府查回奏报有先后互异者。有经年无存者。本部据之题　请。则事例有碍。因之立案。则　宗亲受抑。不得巳行勘。而贫宗困于各衙门之需求。其费巳不赀矣。夫以　宗藩紧要册籍。而漏略若此。使吏缘为奸。甚非所以明法守。惠　宗亲也近奉　明旨严切、该府官俱巳着实奉行、日加详慎、所有前项册籍、正宜及时查理并议定画一之矢见以为彼此互稽之法、恭候　命下、本部札委该司官一员、前去该府会同经历司官、将节年奏报簿籍。逐一清查。要见某年见在。某年不存。其不存者。的系何故。挨查明白。置立文簿二扇登记。一留该府、一留本部备照。其嘉靖三十八年、至万历二年奏报文册、系见今　请封人数、合吊取过部、令该司官、将节年　玉牒等册、逐一查对、仍置立格眼文簿、每　宗室一位、置为五格。先将奏报、备填格内、以后　请名　请封、选婚等项、各填一格。以便稽查。前册仍送回该府收贮、再照各王府奏报本章、　大明会典、明开抄出附注、今前本不下礼科、宗人府径以办官接到该府附籍、似非　初制、且或有遗错。何从稽考。以致临时回报。有无俱在吏胥之手。诚为弊孔。及查　宗藩条例各　王府　玉牒等册、俱繇本部封送、合无今后遇有、　王府奏报本章、俱令该府官接送礼科抄发本部、填记格眼文簿、即封送宗人府附注宗支簿籍、以后　请名　请封、仍行该府查对如本部记有奏报、而该府回称互异者。查系遗错、听本部据实参究如此、则册籍严明、彼此互考、本部题覆有据、封典免致淹期。而弊端可革矣又查得各　王府新生子女、除奏报外、例有岁报文册、一年一次解部、与　玉牒奏报文册。互相参考。违期差错者、实时参处、载在　宗藩、条例甚严、近来各府率多怠视、不行如期造送、相应一并申饬、合无行各　王府知会、以后务要如期造报、并将本年内本府　宗室殇卒位数、照依岁报造册一本、同时解部。以凭填记。如迟违差误者、听本部照例参究。庶存殁有稽、而弊端自塞、
　　○题勋冑习读疏【万历三年四月】
　　通查　大明会典、并嘉靖元年以来、节经诸臣建白奉　旨申饬等因、案呈到部、国子监祭酒王锡爵等题称近来勋冑、多不送监习学、乞要申明旧制、尽数开送、以后岁以为常、其有托故不至、及不守训规者、指名参奏、并要议立限期。使之挨次出监。或考校学业、从实报部、以彰激劝、各一节为照。勋爵之家、世受国恩、与同休戚、其诸冑子、皆将来干城腹心之寄、所以待之者甚重。而世禄子孙、骄奢易生鲜克繇礼、所以教之者甚备。是以　皇祖彝典、令送国学、从师受业、磨砻其德器、以冀他日之用。　列圣以来、时加申饬、非不严也、而各爵习成怠玩、寖废成矢见。自隆庆元年以后、止有定西侯应袭蒋建元等数员在监肄业。其余通不开送、推其所志、惟以苟延世禄为计。曾无宣猷効力之思。苟授之以政、难免面墙、揆诸　祖宗初制、委属背违。盖繇以前虽常督责、缘未立有条约。所以通不遵守。既经祭酒王锡爵具题前因诚于教典有裨恭候　命下本部、行移五军都督府、将见在未任公侯伯等爵、及应袭子弟、但年十四以上、三十以下者、通行查出、备造年甲籍贯、开送本部、转札国子监习学、不许隐匿。违者指名参究、此后但有应该习学者。实时开送。不得待候题　请、仍行吏兵二部知会、凡公侯伯等官应袭爵者、吏部于　请袭之日、行本部查其曾否入监习学、方准承袭。其袭后但年三十岁以下者。仍照例送回本部、到监肄业、应任用者、兵部行本部查其习学有无进益。方行推任。本部遇有　册封差遣、亦照旧矢见、查其曾经在监学礼者。方许差用。其送监习学者、除赴京营操演外、余日俱要赴监读书观礼、监中之责任重如此今为具文矣本监堂上官、用心教习、务臻成効、但有托故偷安、不行赴监、及纵肆自恣、有违教矢见者、听本监官从实参治。如果在监日久、学业有成者、亦听本监官、酌量出学待用。若仍愿在监者、听令照旧肄业。本监官更加优异。仍报本部纪录。以示激劝。本部并行南京礼部转行各该衙门一体遵行、庶教典画一、勋冑彬彬向学、而　祖宗育材之制、复振于今日矣、奉　圣旨勋臣入监习学、系　先朝成矢见、近来通不遵守、好生怠玩、这所奏都依拟行、有仍前骄惰旷废的、着本监官从实参奏处治
　　皇明经世文编卷之三百十二终
　　●皇明经世文编卷之三百十三
　　华亭徐孚远闇公　夏允彝瑗公　陈子龙卧子　宋征璧尚木选辑
　　携李沈嗣选仁举参阅
　　林学士文集（疏　书　记　序）
　　林燫
　　◆疏
　　陈言边计疏
　　○陈言边计疏【一强本二储才三重将四调兵五赏功六习射七省费】
　　臣窃惟顷者丑虏匪茹、侵犯蓟镇山西等处、至上廑圣虑、特发纶音、命廷臣会议、此诚我　皇上制治保邦之盛心也、臣本书生、不闲军旅、然当主忧之时、臣受国厚恩、愧不能效古人之义、捐驱矢石间、以敌忾御侮、乃使边患孔棘如此、此臣所以日夜痛心者也。臣敢不竭其一得之愚、以少禆边备之万一、谨条为七议以献、若其言之可用与否、伏乞　圣明裁择焉、
　　一曰议强本。臣窃闻王者必居重以驭轻。故京师者。四方之本也。天子六军。乃祈父之诗。所谓爪牙以威天下者也。本不强而能制四方者鲜矣。臣闻北虏在弘治正德间。虽尝跳梁入寇然未敢深入蓟镇也。当其时蓟镇亦不聚重兵也。其深入则自□年始。臣请得而言其故。葢虏之敢于深入者缘宣府大同之兵不为用也大同之兵不为用者缘京师之本不强也今□从宣大入矣夫宣大二镇者。我之门户也。国家竭府库之藏。日馈岁输。岂特为二镇守哉。无亦为京师之辅。使虏欲深入则以二镇为虞也故我之有宣大也。譬人之有两手。以卫头目也。自嘉靖年间大同军变之后。二镇之兵。渐不可令。非一日矣譬如两手痿痹不仁不为吾用虽其将帅非唐藩镇之将帅而士卒实唐藩镇之士卒也然议者皆知其然。卒不敢发其端何哉。彼诚恐一旦有变。而京师之兵。不足以制之也。寇日深矣可不为之图乎。臣以为欲制虏深入。则莫若使宣大之兵为用。数用宣大。则莫若强京师之兵。今三大营之兵。虽号为八九万人。其实为私门占役买闲者。十二三矣。老弱不堪用者。又十二三矣。市井之窜名尺籍者。又十二三矣。若此则亦甚盛其堪战者。尚不满二三万人矣。本之不强。何以令四方。臣愿　陛下赫然震怒。敕下本兵。核其实欲。补其队伍。然后命戎政大臣。选于将领之中。择其曾经战阵。著名边方。知兵者数人。分而教之武艺。使各专一技。官给犀利器械。而廵视科道、又每加省试。年终而挍之、其技艺精者。则赏其将领。而保荐以待委任、如此将挍竞劝。士卒奋励、不过二三年间三大营之兵可精矣。六师既精、然后以御虏专责之宣大。汰老弱。简行伍。时操练。诛强梗。每虏入寇。使之或御其前。或尾其后。与蓟镇相为犄角。未有不得志于虏者也。汉唐之盛。其精兵猛将。皆聚京师。予尝谓天下当有重处此劲兵处也天下积轻则奸人生心故汉虽有七国之变。不足敌关中之兵。唐刘辟反于蜀高崇文所将兵五千。教练每如敌至。受命讨贼。即日而行。遂平西川皆本素强也臣窃计之。宣大之兵不下十万人。京师三大营。与宿卫者。亦不下十万人。每有虏警。此二十万人。聚处千里之内。未尝见贼发一矢也、而以蓟镇独当之。是国家养兵。常二十万人无用矣。而蓟镇之费。岁岁增益。至不可省。其何以善其后也邪。此臣所谓强本之当议者也。
　　二曰议储才、臣窃见国家之将兵者。虽有总兵参游等官而参其权者、总督廵抚兵备也。夫此三臣者其选未尝不以才也然而任之或往往偾事、以不才废者有矣。屡易屡废者又有矣。其才若是其难。何也。军旅之事。非书生所习。其边地山川要害。虏情变诈。未易知也。又其恩信不素孚则士不愿附、威望不素着。则敌不知畏。又何恠其以才举者。而每以不才废也哉。今求士大夫之知兵者。若韩琦范仲淹辈固不可卒得矣。其次则莫若求习其事者、求习其事者、非素蓄之不能得也。臣尝考之。汉名将多为边郡太守。唐之节度使。其幕府书记参军之属。皆极一时智谋之选。使抚臣得自辟用而后人才始出后多出而持节金戊臣以为宜仿其法。以储边才、今边郡可储而用者。其内则督饷边郎也、其外则各府州县守令也、乞　敕该部特重其选别作一途用之必择其年力精强。廉能而有胆畧者、往任其事。又时察其阘葺不才、及虽才不宜边地者、亟更易之。至于抚按所举。官虽至微。亦得露章显荐。又每为破格超擢。使人人皆不以资自限。而有上进之阶。是故为边郎郡守而才者。则可以储兵备之选矣。为兵备而才者、则可以储廵抚之选矣。为廵抚而才者。则可以储总督之选矣。为总督而才者。出入本兵可也。如此行之数年。　陛下择才于是乎取之。而才之不足者。未之有也。或曰边地苦寒。而军旅多虞。恐人情仕宦之所不乐。柰何。臣则以为不然。夫边地之视内地。固有间矣。若夫士之有志功名。而慷慨任事者。苟上之人有以鼓舞而作兴之。则无不踊跃而赴者矣。此臣所谓储才之当议者也。
　　三曰议重将、臣闻语曰。宽则宠名誉之人。急则用介冑之士。将不重而能得其死力。未之有也。臣常恠宋人每有夷狄之患。及考其由。则不知重将之过也。葢其立国。惩五代藩镇之患。而深疑武臣。故当其时。士大夫每好为议论以挤之。以王德用狄青之威名忠勇。而犹跋前躜后。忧谗避谤之不暇。彼其所以驭将者如此。今将比之于宋更何如也宜其夷狄之祸。与宋相为始终。武事不竞。有自来矣。臣窃观今日士夫。亦颇有宋人之习。大抵好凌武臣。訾之为粗才。故虽有仗金戊专阃。其寄甚重。而郡县之吏。亦每与之争揖逊俯仰之礼。以为气节。至其横遭口语。无缘自明。重者报罢。轻者行勘。事体固当尔耳。甚非所以养民。武臣之锐气。而劝之行间也。且夫武臣。固不可求备也。假如近年边将。梁震贪而智于刼营杨照傲而勇于赴敌。周尚文谩骂而仁于抚士。若以寸朽弃之。必欲求熟软庸鄙之夫。使为干城。彼其屈首折腰于权要之前。重失富贵。不啻奴隶。而责之能运筹制胜。免冑捐生。岂有是理乎。臣以为宜敕兵部转行督抚。优其相接之理。其军中赏罚。稍使得以自决。不必一一牵制以文法。至若有遭论劾者。亦当斟酌其前后功罪。常有为国惜才之意。小过私嫌。皆可勿夺兵柄。使得自効。委之以权。结之以恩。待之以礼。而士犹有不为封疆死者。则非人类也。此臣所谓重将之当议者也。
　　四曰议调兵。臣窃闻善用兵者。必当明于攻守之说。是故攻可以为守。守可以为攻。此用兵者不可不知也。臣见近者每蓟镇有警。辄远调诸镇入卫。非策也。此不明于攻守之说也。人臣自保之利。非社稷之福也。臣不暇远举。即如嘉靖年间。若总督杨一清、王琼之在边镇也。时时厚集其兵。出塞耀武。使套虏畏之。辄移帐远避。不敢近边。况敢深入乎。是故当其时蓟镇无虞。亦各镇之兵。有以牵制丑虏。以攻为守也。近年以来。入卫之兵。既巳屡调。榆林延绥等镇每千里赴敌不胜其疲于奔命也。今则以调兵为推诿之地故边兵疲于奔命是以精壮日耗诸镇兵弱虏无所忌故蓟镇之患日深也臣以谓自今以后。可勿复调。即有虏警。但令各镇总督等官按杨一清王琼故事。或杨兵塞外。或乘便捣虗。刼其营帐。收其老弱产畜。使虏狼顾巢穴。自然不敢长驱。此制虏之一奇也。若以蓟镇兵少。不足御敌。则选于河南山东班军可得二万人矣。又不足。选于真定保定河间达官民兵。又可得万余人矣。又不足。选于河南山东民兵又可得万余人矣。待其有警。令一副将将之。以听总督之指挥。加以蓟镇额设之兵。亦足用矣。此其于道里甚近。粮馈甚省。孰与远调山陕。徒以弱各镇之势。而耗大司农之财也哉。晋重耳一致楚师于城濮。而齐戍墩。宋围释、田无忌直走大梁。邯郸之难遂纾。夫兵固有形格势禁。则自为解者。此也。若夫一方有警。即多调兵。必处处置守。特庸将耳。此臣所谓调兵当议者也。
　　五曰议赏功。臣闻兵法曰军赏不踰月。欲人速得为善之利也。今臣窃见本部主客所掌。其以军功赏者。远者或五六年。其又远者。或十余年也。又其远者。或其身死而子孙在也。求其一二年赏者寡矣。况不踰月乎。臣尝深求其故。国家以首功为重。在北虏者。其功尤重也。其功尤重。则其核尤详也。意欲以劝功耳。臣以为与其重与之而迟之足以劝有功也不若轻与之而速足以劝有功也何也。语有之。激江西之水以活涸辄之鲋。毋宁得升斗之水。易活也。今夫战士之有功者。性命系于锋镝。而必受制吏胥之手。死生决于须臾。而必待勘数年之后。虽得重赏。是激江西之水之说也。其孰肯以是为劝乎。谓宜乞　敕兵部择其所属公廉司官二员。每岁同行九边。以察有功。春而往者。及秋而代。秋而往者。及春而代。会虏入寇之地。则当随军纪功。无论军民。有能得虏首级者。即诣验实。不必多方委勘。以滋弊端。其当赏银者。升级者。会同彼处廵按御史奏闻。本兵题覆。要之不得踰年。则言官之金钱益多矣其过期不举者。言官得而紏之。所遣之官。验功不实。或因而行私。与诸将为市者。亦言官得而紏之。如此。则士之用命致死于敌者。虽薄其赏。而人亦无不劝矣。又间谍者。兵家至要也。今边郡墩军为间谍者。宵行昼伏。出入万死。劳苦甚矣。未闻有录其功者也。宜命诸将。岁各以其名上本兵。酌其年劳。与斩敌同赏。其有能得虏之真情。及入虏酋帐。取其器械衣服为信者。尤厚酬之。夫挍尉以捕贼得官者。其贼之真伪。未可知也。而锦衣且数千矣。独不可与此辈比乎。臣所谓赏功之当议者也。
　　六曰议习射。易曰弧矢之利以威天下。臣尝观春秋晋楚大国治兵中原。未尝不以射为重。及汉制匈奴。尤为长技。汉人所谓材官驺发。矢道同的。则匈奴革笥木箭。不能支是也。葢匈奴之射中。其中也常在数十步之内。中国之射中。其中也。常在百步之外。计其远近。胜算在我矣。是故制虏之技。虽各有专习。至于射者。则当人人而教之习者也。臣闻今三大营之兵。亦尝教射矣。然有司者。以赏之不足以徧也。故其为的。必示之难。夫如是则射中者少。射中者少。则得赏者少。得赏者少。则习射者少矣。此教射之虗文。而非实欲习士于射、者也。实欲习士于射者。则必群而教之。别其生熟。而渐习之于难。而求其精。当赏者请之于上。而别设法以给之。则六军之士。莫不习于射。必有精者矣。令主者籍其名而记之。有待而用之又此试之法废久矣。严之挍射。为之除其吏胥之害。使其得袭替迟速。一决于射。则武弁之臣。莫不习于射。必有精者矣。令主者籍其名而记之。有待而用之。又比直隶八郡多燕赵慷慨之风。其民好挟弓矢。所谓边箭者。边箭可至三百步外余未之见也虏尤畏之。使各郡太守咸立法教民于射。岁时挍艺。如汉郡守之都试。其能者稍优其役。则八郡之民。无不习于射。必有精者矣。令主者籍其名而记之。有待而用之。又武举之以论策取者。大抵无用记诵之文。而非真有筹略也。其以步箭中多者。往往罢归。不亦惜乎。夫射挟九矢。能中五六。可谓精矣。令主者籍其名而记之。有待而用之。信行此数者。则中国之能射者众矣。然后布之边境。或使之防民田作或使之出塞射猎。以惧虏。或使之剪虏零骑。或使之杂于战阵。取其名正贵人所在用之。无不可者。葢彻札入石之技。敌人所惮。自古记之矣。此臣所谓习射之当议者也、
　　七曰议省费、臣闻之兵法曰兴师十万、日费千金。又曰兵久而国利者。未之有也。今虏数入寇。则兵固不可解。兵不可解。则费未易节也。然国家经赋所入者。不过二百万。此言也闻之久矣何以久而不匮也而九边之费。岁且三百万矣。长此安穷乎。此诚今日之大可虑者也。臣尝究之各镇之主兵、皆有定额。而其费常在于客兵。客兵之费。在于无事而食诸将不知兵之过也夫虏情变诈难测也。故每欲寇吾东而示之西。欲寇吾西而示之东。诸将惟其不知兵也。故先事则惧其必至。而谓兵以守。虏不必至也是所调之兵无事而食者常众也既退则忧其复来。而留兵以防。虏不必复也是所留之兵无事而食者常众也是故一日则有一日之费。一月则有一月之费。兼之客兵之饷。既给之于此。主兵之养。又不裁之于彼。以一人之身。而倍食县官。又无事而食也。然则物力安得不诎。天下之财。安得不匮哉。臣愿　陛下明敕诸将。为国忠谋。毋徒为自保之计。其御虏也。必明于地利。察于天时。探候必详。策应必审。虏至而备严。其调兵也。先远者。二三日可至也者。勿先事而集之。以费县官。虏退而备弛。其撤兵也。先近者。二三日可归也者。勿既事而留之。以费县官。当备而不知备。当撤而不知撤。必核其实而寘之法。如此。则诸将畏法。莫敢有张皇欺蔽。客兵之费。固可渐省矣。又江南各处所输军实。若弓箭器械之类。其坚好犀利不及北地远甚。以有用之财。易此无用之物。甚可惜也。亦宜　敕下有司。将内库所积、发给各营。度其有余。其各处应解者。皆可暂征折色。不惟彼此两便所省水脚剩余当不少也。此臣所谓省费之当议也。伏乞　圣裁。
　　◆书
　　答汪中丞论倭寇
　　○答汪中丞论倭寇【倭寇】
　　尊谕八郡承大乱后、今巳晏然无虞、且年谷屡登、天人之助、但恐议者、见外患稍息、得无有以尽遣客兵为言者乎。仆一为不然、大抵闽之寇、与浙异闽土地之广、人民之富、不过浙一大郡耳、贼之所欲者、宜莫如浙、倐来倐去、未闻有导之者也。闽则漳潮滨海之奸贼至为之耳目。贼退为之囊橐。植恶本闾井间。非一朝夕矣。若一旦窥吾无备、兵朝遣而贼夕至矣、可无虑乎。是故不覩罢兵之害者。不知养兵之利也。为今之计天下果有所谓客兵耶吾未敢信也谓宜渐练土兵则可以渐减客兵然练兵之法、侧听乡人言。往时者。有司城守。试募猎徒。倭辄不敢近引去。是一为长技。可以制倭也明矣。庶民在官。若民壮弓手之类。在在有之。假使习之善射。数十人足守县城、数百人足守郡城矣。此亦伐谋之一策也。伏惟明公裁焉。夫以明公英略不世出。欲为敝省建无穷之绩。何一不济。乃蒙下问。盛意不可虗。辱乡土之虑。或农马智专。故敢忘僣越。临楮惶悚。
　　◆记
　　清军察院记
  </div>
  <div class="pagination">
   <a href="皇明经世文编_page108.html">
    上一页
   </a>
   <span>
    ...
   </span>
   <a href="皇明经世文编_page104.html">
    104
   </a>
   <a href="皇明经世文编_page105.html">
    105
   </a>
   <a href="皇明经世文编_page106.html">
    106
   </a>
   <a href="皇明经世文编_page107.html">
    107
   </a>
   <a href="皇明经世文编_page108.html">
    108
   </a>
   <span class="current-page">
    109
   </span>
   <a href="皇明经世文编_page110.html">
    110
   </a>
   <a href="皇明经世文编_page111.html">
    111
   </a>
   <a href="皇明经世文编_page112.html">
    112
   </a>
   <a href="皇明经世文编_page113.html">
    113
   </a>
   <a href="皇明经世文编_page114.html">
    114
   </a>
   <span>
    ...
   </span>
   <a href="皇明经世文编_page110.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
