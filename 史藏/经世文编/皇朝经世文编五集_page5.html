<!DOCTYPE html>
<html>
<head>
    <meta charset="UTF-8">
    <title>皇朝经世文编五集 - 第 5 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编五集 - 第 5 页/共 36 页</h1>
    <div class="content">　　自立　　　陈次亮
　　审机　　　陈次亮
　　圣道　　　陈次亮
卷三十一　策议
　　问前明以来屡有倭警近复觊觎朝鲜断我左臂考中国兵力财饷数十倍于日本今宜急筹者计有几端英俄调处之说尚可恃否诸生读有用书有年其各摅所见着于篇　　　高铎
　　问前明以来屡有倭警近复觊觎朝鲜断我左臂考中国兵力财饷数十倍于日本今宜急筹者计有几端英俄调处之说尚可恃否诸生读有用书有年其各摅所见着于篇　　　叶尔昌
　　问北洋既冰防倭南下南洋海口甚多应扼要者何处南洋兵轮素弱应更置者何[端](瑞)台为定物敌在界外则无用船为动物利于迎追故船犹之翼足而管驾者又为船司命北洋管驾都[由](山)学生出身乃临阵鲜效其故安在利械[首](久)推火泰西制造最精者几家用弹药设有二十六生的及十七生的二以开花弹放之弹重药重各应若干试类举之最远界五十里以[攻](考)距我二十七里之船应用何角度能测之欤弹之穿甲深数视其重积力能推之欤有明戚继光为剿倭名将所撰纪效新书有可行于今日者几端诸生学究中西其各胪列以对毋隐　　　詹贵桢
　　长江防守议　　　沈长明
　　弭盗议　　　孙时勋
　　废书院时文诗赋为有用之学议　　　叶尔昌
　　时务论　　　姚模
　　养兵说　　　卓焌
　　拿破仑第一论　　　叶尔昌
　　致知格物论　　　[周](园)振祥
卷三十二　变法
　　论变法宜详审弊源　　　王韬
　　因时变法论　　　信侪稿
　　变法议　　　闲鸥
　　变法　　　汤蛰仙
　　论不变法之害　　　阙名
　　论变法不知本原之害　　　阙名
　　覆友人论变法书　　　汪康年
　　论求治之道即成法以因时损益则以行而速效　　　岭南仙桥稿
五集勘误表
求是斋《皇朝经世文编五集》序
皇朝经世文编五集序
迩者风气大开朝野上下皆以讲求西学为当今急务海内名人采辑西书行世者不一而足均足以开发心思转移风化惟西国重商与我中国重士一以贯之近明定章程乡会三场改试策论亦以士为四民之首民心趋向必先以士为倡率乃可同民心而出治道耳顾向来所辑各书其言西法者仍以中国言西法非以西人言西法也余乡曲儒生目光如豆安知天下之大有不尽于故纸堆中者哉庚寅岁随薛叔耘星使出游英法义比等国骥尾微名非所敢望第幞被同游始得一扩眼界凡得诸所见所闻者援笔录之以壮行箧航海归乡闭门检阅汇为成书虽不敢自秘以为敝帚之享尚待就正有道以求良玉之攻讵甫经厘定而索观者曰益伙几于户限为穿因益以论若干付之石印以供同好颜曰经世文编五集虽不敢与贺葛二公媲美诚以书中所录其见诸言者皆足以推行于世昔太史公曰我欲记诸空言不如见诸行事之深切着明也比物此志也博雅君子察其愚而教之良工之手必无弃材刍荛之献未始非有当于愚者之一得为匡其不逮海内文人学士其许我乎
光绪壬寅九月鸿雪斋主譔并书
皇朝经世文五集例言
　一是书仿贺氏饶氏盛氏所辑
皇朝经世文编自后又有葛氏续编之辑前后四刻本自
国初至光绪戊子采集名臣奏议名士著述凡有关于世道者已具备矣相继暮辑
　　并行于世凡讲求经济者莫不家置一编甲午以后
朝野上下莫不讲求西学是书搜罗新政时事为卷三十有二分门别类内分三十余
　　门再为细目曰曰富强曰校学曰议院曰学术曰吏治曰农桑曰算学曰舆地等累为一编惟矿务邮政铁路银币商学工艺采列较伙惟学识浅失当必多阅者谅之
　一是编取近来中西名人新着言西事之书为富国策富强策庸书危言等书二十余种并各国日报论说采摭奏议策论以及算学舆地凡有关世道者搜辑靡遗谅留心经世之务者先为快也
　一是书所辑皆近译新政切要之书或海内名人新着罕见之本与贺氏饶氏葛氏所辑正续
皇朝经世文编盛世危言一无雷同
　一是书三十卷系杂事因来稿稍迟各卷均已裱较齐全不能补入故另为一卷
　一是书数百万言选订参考殊非易易虽历晦明风雨之劳不无亥豕鲁鱼之失阅者尚其鉴诸
光绪壬寅七月朔日　　　　　
蛟川求是斋主人谨识
求是斋《皇朝经世文编五集》卷1-2
时务分类文编卷一
　叙　　　　　　　　　　　　　　　　　　　　
蛟川求是斋校辑
　　王星使柔远记 或作　国朝柔远记　　
王之春
夫先王之训耀德不观兵止戈之文安民而和众是以崇密降于因垒有苗格于舞阶虽近在要荒但示怀柔之意岂远违声教必伸挞伐之威我国家文德覃敷遐迩驯伏四荒八极八殥八弦举凡山经地志所不能详大章竖亥所未及步者罔不重译献雉关贡獒纳牛羊称唐帝之畜牲进燕支为汉宫之颜色畏威怀德者数十国薄来厚往者二百年迨夫光丰以来大肆要求谓汉孰与我大称兵竟逆颜行列圣心切保民戒深黩武含容如地覆帱辟天准予通商重行立约因所利而利之视不胜犹胜也说者虑滋蔓难图植荆受刺谓他族之逼处乃非种之当锄不知魏绛和戎实深沈之至计赵范挑徒孟浪以贻忧景延广剑诩横磨范文虎舟矜远泛卒至祸延君国倾覆全师凡此前车堪为因鉴或又谓虎欲虽逐象猛可驯既悔罗而输忱不必操之以蹙复效逆而犯顺何可示之以柔归狱于始事之人责难于养痈之后则同舟无共济只手何以挽狂澜众戚出矢言杀身究何时局当事之苦心莫谅异时之公论自明今者回纥受盟契丹结好玉帛相见敦盘聿修固不必杞人坠天之忧而续江统徙戎之论然而[扬](杨)汤不可以止沸抱火厝夫积薪窃恐卤莽者冀侥幸以图功畏葸者徒因循而贻误不惩既往曷救将来否则徒习佉卢拉丁之文仅通象译狄鞮之语[遂](逐)以华洋关涉委诸伧侩交通适与为缘动得咎爰搜辑陈编考证往事自定鼎起讫同治止仿纲目编年之体就中外交涉之端详晰编次着为是书俾颠末尽窥得失互证冀以默消夫隐患实有难已之苦衷欲使善于约束磨或有于久安长治也夫
光绪六年岁次庚辰仲夏月上浣臣王之春谨叙
　　俞太史柔远记 或作　国朝柔远记　
俞樾
昔道光时有臣曰魏源着一书曰圣武记自开国之初用兵次第以及康熙中勘定三藩乾隆时荡平回部备载无遗述皇朝武功之盛以传示后世其意至深远也今光绪朝又有臣曰王之春着一书曰国朝柔远记自顺治以迄于同治于中外交涉机宜以及通商始末凡所以控御八荒怀柔万国者皆在焉视魏源之书用意尤为深远然源之书已风行于时而之[春]之(春)书知者犹罕窃尝受而读之喟然而叹曰[天之]所以宏覆无外而我[国]家所以长驾驭远陶六合为一家者其将在此乎晋皇甫[谧](谥)帝王世纪云自神农以上有大九州岛柱州迎州神州之等黄帝以来德不及远惟于神州之内分为九州岛是说也儒者或未之深信及佛氏之书出而四大部洲之说兴更为儒者所不道乃自泰西诸国通乎中夏则海外五大洲曰欧罗巴曰利末亚曰阿细亚曰南北亚墨利加曰墨瓦蜡泥加固皆舟车之所至人力之所通矣以是推之佛氏四大部洲可信而神农以上九大州亦可信夫神农以上如天皇地皇之类固远荒[难](远)稽而伏羲都陈神农亦都陈后又都鲁载藉有征学者亦皆信之然则神农以上君临大九州岛者皆吾中国圣人而四夷无与焉天下大势合久必分分久必合今远人来驩视道如咫此分而复合之征意者吾中国有大圣人将合大九州岛而君之以复神农以上之旧乎世徒见其人心计之奇巧器械之精良[挟](狭)其长技凌犯我边邮则惴惴焉
中国之不可以为国而不知治天下有本有末其心计之奇巧器械之精良则天实启之使得以自通于中国者也皆其末也若夫其本则固在我中国矣当孟子时有善战者有连诸侯者有辟草莱任土地者人人以为得富强之策亦犹今西国之人心计奇巧器械精良虽孟子无以尚之也孟子则一言以折之曰盍亦反其本矣所谓反其本无他焉省形罚薄税敛使士者皆欲仕于其朝耕者皆欲耕于其野商贾皆欲出于其涂邻国之民皆仰之如父母如此者在孟子时不过朝秦楚莅中国而在今日则虽统大九州岛而为之君不难矣草茅[微贱](征)不足窥测朝廷德意然窃见圣天子精求吏治勤恤民隐一遇水旱偏疆吏未及上闻而玺书已先下问可谓得其本矣异时德洋恩溥使东西洋皆在怙[冒](买)之中以复神农以前东西九十万里南北八十五万里之盛轨此一编也非其嚆矢乎愚故曰视魏源之书其意更深远矣
光绪十有一年乙酉秋八月臣俞樾谨
　　彭刚直盛世危言　　
彭玉麟
盛世危言一书香山郑陶斋观察所著也陶斋原名官应少倜傥有奇志尚气节[庚](度)申之变目击时艰遂弃举业学西人语言[文字](字文)隐于商日与西人游足迹半天下考究各国政治得失利病凡有关于安内攘外之说者随手笔录积年累月成若干篇皆时务切要之言语云识时务者为俊杰反是则为俗吏迂儒当今日之时势强邻日逼俨成战国之局虽孔孟复生亦不能不因时而变矣尝读春秋知当时君相无不周知各国山川险要风俗民情君臣贤否日求富强之策不以资格限人[似](始)无异于今日泰西各国我
朝怀柔远人海禁大开亦[当](尝)知某国何以兴某国何以衰知己知彼洞见本源方有着手之[处](徒)岂徒尚皮毛购船炮而已乎余赋性木讷不谙洋务今阅是书所说中西利病情形了如指掌其忠义之气溢于行间字里实获我心故缀数语亟劝其刊行问世以期与海内诸公采择而力行之将见孔孟之道风行海外莫不尊亲彼族之器我能制造日新月异自然国富兵强四夷宾服奚不可以是书为左券也哉甲申冬日衡阳彭玉于海南军次
　　李肃毅格物入门　
李鸿章
汉司马氏以本隐至显推见至隐二者解经余尝参稽其理知大学格物之说必兼二义而始全自古迄今解格物者七十二家大旨不外穷至扞御二者而已入主出奴遂成聚讼自西学兴而格物之说又一变众说融会之机其兆于此乎世之说易者以理为主宰以气为流行以数为对待泰西之学则以默达费西加说理费西加说气玛得玛第加说数利氏东[来](莱)中国始有名理探几何原本二书盖其一说理其一说数皆托始于界说者也余按后汉书马融传注界犹限也易曰艮其限艮之大象曰思不出其位大易训艮为止小尔雅训格亦为止是格与界二者之训本可互通如以西学界字之义诂大学格字之意则界以内皆所当穷至者也界以外皆所当扞御者也二家之说无事纷拏矣西人毕生致力于象纬器数之微志无旁骛其论形上之理虽与汉宋诸儒不同若谓其于形下之学一无当于圣人格物之旨固不可也丁总教习冠西远方之杰掌教都门同文能读经史百家之书今治格物之学以入门命其书其犹界说之微旨欤夫门以内有户庭焉有阶级焉有堂奥焉皆以待穷至者也门以外有闾闬焉有城廓焉有郊垧焉皆以资扞御者也从堂奥而达郊垧所谓本隐而至显也出之事也由郊垧而诣堂奥所谓推见而至隐也入之事也冠西之书以力水汽音热电光七学为经以问答为纬回环辨难自为主客事本目前解出意表说气之书得之试验以资推测者也如谓地心吸力悟自坠苹而奈端之动律出蒸气涨力推自茗而瓦德之汽机成固皆推见至隐之事其它则如借水力以制压钢资气力以扬浮球琥珀拾芥电机之滥觞也垆鼎烧汞化学之嚆矢也光学之显微为巨易远为近音学之传遐至迩留暂为常亦何莫非本诸变动不居周流六虚之以开物成务利用厚生遂将疑鬼神而夺造化谓非推见至隐之功曷克臻此当其冥心孤往默讨潜搜如禅之入定儒之坐忘虽谓之以扞御为格物焉可也逮乎鞭辟入里兔起鹘落有异于晦翁之所谓穷至者乎余喜西学格物之说不背于吾儒故览冠西之书而发起余之叹抑又闻之西学所谓斐录所费亚者至精且博兹特具凡将急就耳冠西诲人不倦西学堂奥必更有在书以俟之
　　郑观应盛世危言自叙　
郑观应
中庸曰君子而时中孟子曰孔子圣之时者也时之义大矣哉易穷则变变则通通则久虽有智慧不如乘势虽有镃基不如待时故中也者圣人之所以法天象地成始而成终也时也者圣人之所以赞地参天不遗而不过也中体也本也所谓不易者圣之经也时中用也末也所谓变易者圣之权也无体何以立无用何以行无经何以安常无权何以应变六十年来万国通商中外汲汲然言维新言守旧言洋务言海防或是古而非今或逐末而忘本求其洞见本原深明大略者有几人哉孙子曰知己知彼百战百胜此言虽小可以喻大应虽不敏幼猎书史长业贸迁愤彼族之要求惜
中朝之失策于是学西文涉重洋日与彼都人士交接察其习尚访其政教考其风俗利病得失盛衰之由乃知其治乱之源富强之本不尽在船坚利而在议院上下同心教养得法兴学校广书院重技艺别考课使人尽其才讲农学利水道化瘠土为良田使地尽其利造铁路设电薄税敛保商务使物畅其流凡司其事者必素精其事为文官者必出自仕学院为武官者必出自武学堂有升迁而无更[调](谓)各擅所长名副其实与我
国取士之法不同善夫张靖达公云西人立国具有本末虽礼乐教化远避中华然其[驯](训)致富强亦具有体用育才于学堂论政于议院君民一体上下同心务实而戒虚谋定而后动此其体也轮船火洋枪水雷铁路电此其用也中国遗其体而求其用无论竭蹶步趋常不相及就令铁舰成行铁路四达果足恃欤然我 
国深仁厚泽初定制度尽善尽美不知今日海禁大开势同列国风气一变以至于此易曰先天而天弗违后天而奉天时知进退存亡而不失其正者其惟圣人乎年来当道讲求洋务亦尝造枪炮设电建铁路开矿织布以起而应之矣惟所用机器所聘工师皆来自外洋上下因循不知通变德相卑士麦谓我
国只知选购船不重艺学不兴商务尚未知富强之本非虚言也彼西人之久居于中国者亦曾着局外旁观中西关系论略中美关系续论四大政七国新学备要自西徂东等书日本人论中外交涉更有隔靴搔痒论十三篇事杂言庞莫甚于兹矣夫寰海既同重译四至缔构交错日引月长欲事无杂不可得也异族狎居尊闻狃习彼责此固我笑子胶欲言无庞不可得也虽然众非之心必有一是焉
江[海](梅)不以大涵而拒细流泰华不以穷高而辞块壤今使天下之大万民之众凡有心者各竭其知凡有口者各腾其说以待輶轩之采不必究其言出谁何而第问其有益乎时务与否应亦盛世所弗禁也蒙向与中外达人哲士游每于酒酣耳热之余侧闻绪论多关安危大计且时阅中外日报所论安内攘外之道有触于怀随笔札记历年既久积若干篇犹虑择焉不精语焉未详待质高明以定去取而朋好见持去猥付报馆及中西闻见录中曾将全作邮寄香港就正王紫诠广文不料竟为付梓[旋](旅)闻朝鲜日本亦经重刊窃惧丑不自匿僭且招尤复倩沈谷人太史谢绥之直刺将原稿三十六篇删并二十篇仍其名曰易言改杞忧生为慕雍山人意期再见雍熙之扯迄今十有九年时势又变屏藩尽撤强邻日逼西藏朝鲜危同累卵而我国工艺之精商务之盛瞠乎后于日本感激时事耿耿不能下脐自顾年老才庸粗知易理亦急拟独善潜修韬光养晦爰检旧箧将先后所论洋务五十五篇请家玉轩京卿陈次亮部郎吴瀚涛大令杨然青茂才先后参定付诸手民定名曰盛世危言自知愤激之词不免狂戆僭越之罪且管窥蠡测亦难免举长略短蹈舍己芸人之讥惟圣明在上广开言路登贤进良直言无隐窃愿比诸敢谏之木进善之旌俾人人洞达外情事事讲求利病如蒙当世巨公曲谅杞人忧天之愚正其偏弊因时而善用之行积习渐去风化大开华夏有盘石之安　国祚衍无疆之庆安见空言者不可见诸行事而牛溲马勃毋亦医国者所畜为良药也欤
　　杨楷洋药茶丝分类表叙　
杨楷
今之君子论洋务者必曰谨守条约呜呼亦思此条约者果何时所立哉当道光咸丰之季中国人才阒寂之时也当时既事御侮之方更不谙外交之道因应失当启难召衅西人之视中国殆如婴儿恐之则胁之则止与之食则喜诋娸狎侮玩之股掌而听其所欲为于是禁令荡然利权尽失彼所不能得于中国者天限之也凡可以力为之者既无不遂其欲矣而其尤为害者莫如禁立公行名目准与洋商入内地置土货一事夫物产之乡与市肆之地其价恒相倍蓰者此商贾之利也今则不然洋人得挟重赀至内地采买土货径运出洋于是商贾无权而屯积贩运之利尽失往者胡光墉尝以一夫之力广积丝斤与洋商争一日之胜故光绪初年丝利大赢出口丝价尝增至三千余万市局因之大起自胡光墉败而丝市遂[坏](怀)计五年以后每岁丝价约短至七八百万不等夫西洋各国常年全力维持商务而国用即取给于商故商富而国无不富中国于物产之利听其自盈自绌虽外人之剥蚀侵夺而不稍顾惜借有一胡光墉力与相持非[特](持)不能维持而已逮其败而复摧折之以至于死一商不足惜是可为国家大计虑也中国设轮船招商局二十年来收回运载货物之费不下三四千万洋商始尝灭价与我争胜继因折阅不已于是立议定价不再灭让论者谓中国若多拨漕米资招商局而令更减运价数年之后洋商日败而招商局可独擅运载之利由此言之招商局之幸能自立与胡光墉之一败不振非由国家能维持与不能维持之验欤今丝茶之利日灭当事尝深忧之而所以日灭之故至今未明于天下有谓西洋各国多树茶桑讲求制茶缫丝之法以致中国利源渐绌其言似是而实非也稽光绪九十两年丝茶出口之货较之三四年以前有增无灭则非销运之不畅明矣而核其价值昔什而今不过六七夫物价贵贱之权苟操于洋人虽灭折至尽亦不能厌其欲而给其求是安有底止乎今宜筹拨公款招集散商仿照招商局章程设立官丝茶局由官督办分设子局于产丝茶之地按时采买洋商内地置货虽不能禁宜照西洋税则值百抽二十之数凡茶叶丝茧等货先于出产之地一律加重[捐](损)项约如其额而密免官局加捐特令昂价收货以增洋商成本而为小民之利厚集赀本广为屯积力与相持华商出洋贸易惟日本载在条约而他国无之宜行文英美等国推广约章指定口岸各由驻洋公使查照西洋各国交涉通商一切章程分别妥议办理务使轻重一例以昭公允遣人分至各国设立货栈自行运载丝茶等货出洋随地售卖庶可绝洋人垄断之心而尽通商贩运之利此商务得失之关国家强弱贫富之机所当尽力图之者也变公行之名而得收其效洋商进内地置货而不得擅其利未背条约而得复已失之权为今日计诚无过于此者矣
　　杨楷杂货衰旺提要表叙　　
杨楷
中国幅之广不过居地球五之一而人民之数恒得天下之半其民朴实勤苦忍嗜欲耐寒暑佣值既廉工作百务取之人力而不虞不足自泰西诸国竞尚机器泄天地之秘穷奇巧夸耀中国其制器之精恒以一人而兼数十人之力而西人所以不惮为此者殆以土广人稀非殚力经营不足争一日之胜盖西人以机器中国以人力二者并峙不可偏废也中国诚去其两[短]集(短)其两长即可为天下第一强国何者战舰之精械之利采炼五金之术此西人之长技中国而不欲习之则已苟其习之未有不能者也若夫人民之众工作之廉中国得之于天彼虽强欲为之而亦不可得计十年来通商百货衰旺之数大率用机器者则彼赢用人力者则彼绌此一定之理也中国丝茶之利洋人常艳羡之而迄不能夺是何也凡栽桑育蚕采茶等事皆须用人力而机器无所拖近者上海洋商设立公司以机器缫丝然核其所出之货与中国缫丝之数相埒而成本过重其利更薄此亦机器有时不胜人力之验矣是在加之体验而已人力所不逮者虽用机器可也其可以人力为者虽不用机器亦可也而中国所亟宜讲求者在于整顿商务周礼司市之官治市之货贿六畜珍异亡者使有利者使阜害者使亡靡者使微西人于通商之埠必设博物院凡五金矿产珠玉宝山海珍错及鸟兽鳞介农圃果窳之属近至百工技作饮食服用之物莫不罗列陈设又时设赛奇会荟萃财货使民家喻户晓趋其所利而避其所不利西人商务之盛殆繇于此中国宜仿此意令郡县各集其土地之产上于大吏以时考察物性较量术精益求精更令驻洋公使各于所驻之国购其所产各物携归中国择地存储凡外洋风土物产及一切制造之术皆审其得失利病详加参证分别仿照办理通商之道日推日广上下□心大小并力孔子曰期月而已可也三年有成请以斯言为操券也可
　　庸书序　
宋育仁
举一事之得失利病窾导而理解可与言政矣而未足以言全局之得失利病也举全局之得失利病窾导而理解可谓知政矣而未足以言中外之得失利病也举中外之得失利病窾导而理解可谓明政矣而未足以言古今之得失利病也知全局之得失利病然后可以知中外知中外之得失利病然后可以知古今知古今之得失利病然后可以言全局之得失利病也综全局衡中外闳古今然而言政者可以施于政天下之说曰今日之病在尚文文敝诚是也今日之病在轻艺工楛诚是也今日之病在薄商货滞诚是也今日之病在乏财国匮诚是也今日之病在废武兵弛诚是也今日即去文贵艺厚商务财重武富强立效天下之角富强者日以心而未始有涯则见以为能综全局者犹拾契而数齿也未能权夫中外者也天下之说进而曰今日之病在网密而法遁则议更其苛细在官冗而禄薄则议均其食事在学庸而举滥则议变其选仕在上蔽而下壅则议通其复逆今日即更律法厘官制兴学校行议院整齐立效富强易使知治本矣顾更律法厘官制兴学校行议院不于先王取法则必以外域为师外域之治果胜于先王之法即师外域无伤也先王之法而包举乎外域数典而忘其祖则何为哉师外域而不害先王之政无伤也害先[王之]政妨圣人之教以[忘](王)中国之本则又何为哉知中外而不通古今者其犹今日适越而昔来也今中国之泯棼事堕于冥冥而相遁以貌饰诚不可自诬为中国之故矣镜于四海而利弊皎然则知所以自治顾育仁[尝](常)从使泰西观其政利导整齐而俗乃鄙倍夫鄙倍者戎索之旧未进于文明而其治整齐者得先忘立政之意焉不如诸夏之亡矣称先王为世诟以为迂阔远于事则镜于四海镜于四海而有得有[失](大)则莫若考诸先王中国数千年之基开务于尧舜集成于孔子先王之政备于孔子之书为万世制作秦废先王之道愚黔首以便法吏汉虽稍复经术而政规已定博士依违莫敢正驳六经治世之大律迁流为文词帖括无所用习其书而亡其意学术益卤莽灭裂及其从政舍经术而学于吏胥在上者察其果无所能则弃士流而专用市侩益驰骛乎外不敬于内徒以收海关为富国治船械为强兵一若舍是则国无所事庸讵知不修其内则国无与立乎而卑论侪俗之流方且专己守残力护积弊天下哼哼相哗以无人才曾不知外患之来由于内政人才之乏由于学衰夫立学取士用人行政其事同涂而不可离离则芒然无所向贤否相乱而世无是非是非乱而国无刑赏刑赏不施官政废弛而野无教养然则不必言洋务也言治内而已
夫治内者舍孔子之言先王之政又安归乎今立学取士以孔子先王之道为名而用人行政乃不以此考其实则何为哉陈次亮农部湛深经世之学既稽于古知其本源久直枢垣明当世之事周咨博采历沿海大埠至香港澳门又旁考西书至于輶轩译语镜机甄微感念时变乃探综古今中外全局发愤着庸书内外百篇言综名实故以名实篇托首其于审官牧民兴学理财平律治兵筹边反复于古今盛衰之故中外名实之科治乱之条贯备矣而于风化治本尤钦钦致意焉始以自强终以圣道自强之言约形而上者谓之道形而下者谓之器器为道之粗迹先王遗意之所存经秦政之酷烈澌灭而迁流于外域天将以器还中国而以道行泰西表里精粗交易而退圣道之言曰宜及此时上下同心修明学校博采泰西制器尚象之理强兵富国之原使天下万世不得议其迂疏而寡效夫孔子之书言政者过半矣周官治内春秋治外先富而后教由兵而反礼则何者不备岂果迂疏而寡效哉后世欲任私智背先王历朝之效亦可又鉴于今矣然则舍孔子何法舍六经何向善乎自叙引苏轼之言曰谋国者定所向定所向而得失之辨明夫安有筑室而道谋一哄之市而不胜异议者哉外患之与内忧恒相因而相积不必言外交也言内治而已明政刑兴教养理财治兵今固有其名也而未始有其实也言内治者亦审名实而已审名实之实亦用人而已敷奏以言明试以功此圣人之所以审名实而熙庶绩也故百篇言治者备而以名实为枢若网在纲有条而不紊唯达者知通为一为是不用而寓诸庸旨在斯乎未有不通为一而足以言治者也傥能早见施行举而措之与天下更始策力相与轸国步之髌而消念咿之厉庶有瘳乎光绪二十二年夏四月宋育仁谨叙
　　庸书内外篇自叙 或作　庸书内外篇叙　　
陈次亮
孔子曰君子之德风小人之德草草上之风必偃上有好者下必甚焉宋臣苏轼曰谋国者定所向然则天下之治乱安危定于人主之意向而已矣六十年来万国通商当代才贤竞言洋务而持正守旧之士又复深门下固拒以绝口不言西事为高夫君子求诸己小人求诸人内治既清则外忧自息不言诚是也而今之矫矫然自命正人者大抵掇拾补苴敷衍粉饰毛举细故网漏吞舟及事变既来辱国辱身茫然无所措手足有能兴利除弊后乐先忧默契天心修明
祖制以实不以文不师其师其意者乎无有也其号为通洋务者又以巽为能以周容为度以张皇退葸为功言交涉则讲求于言语文字交际晋接之闲屈己伸人以苟求无事言海防则鳃鳃然敝精竭财于利坚台鱼雷铁舰之属岁掷帑金千万以苟且侥幸于一时弃其菁英而取其糟粕遗其大体而袭其皮毛朝野上下闲填然狄然訾然嚾然欲求一缓急可恃之才而竟不可得盈廷聚讼筑室道谋内治外交两无实际天下人亦相与诟而病之非而刺之抵而排之龂龂然而争憧憧然而乱而举世民穷财尽风敝俗偷深患隐忧窅然未知其所终极则
上之意向不定而下之奉行而挟持之者殆亦不得辞其过矣夫外患之与内忧其事常相因其势常相积当夫循生迭起庸人痛心疾首束手而无可如何而豪杰之士不世出之英正藉以对镜参观一试其错节盘根之利器何则木必先腐也而后虫生之则外患之来必繇于内政之尚有所阙也外宁必有内忧曷释吴以为外惧则内忧之伏正可倚外力以阴持其终也君子观于前此议约之非人与今日伏莽之不能为患而其故晓然矣今之外患其惠我中国者犹不止此有物焉古有而今无者彼举而归之有事焉彼明而我昧者彼掬而示之我有民不能自养将酿为刀兵疾疫彼招之而使去是海外之尾闾也我有利不及自兴终弃于土石榛芜彼餂之而使开是迷涂之乡导也其损我者其益我者也其新奇之理皆古圣之遗也然则我之所以应之者不必言外交也言内治而已矣内治何在核名实明政刑兴教养诸大端而已矣然其闲亦自有辨东南多水通商诸国英为大彼方擅重洋之全利倚中国为奥援数十年闲保无兵事我第振兴商务开拓利源出土地之所藏以与之征逐互市而已无余事矣今之整饬海防纷纷然其不惮烦者皆虚器耳西北多陆紧与我邻者惟俄罗斯其父子祖孙君臣上下方并心一意得寸得尺窥我堂奥而溃我藩篱其未敢显然开衅者相距窵远转运艰难故四顾踌躇尚有所待耳比年俄在泰西黑海之口屡为英德所扼不得不改辙而之东故竭通国之金赀经营西伯利亚之铁路此路成后不惟朝鲜东省不能安枕即内外蒙古以络新疆西藏皆日在风声鹤唳之中而蒙古各盟溺于黄教强弩之末鲁缟难穿北省荒凉重赖东南之接济兵非仓卒所能练饟非旦夕所可筹他日祸变所生有出于寻常意计之外者然则何以应之曰置镇兴屯开设铁路而已矣
今者彼之边境自开铁路我不能禁之也我则筑路增屯彼亦无能禁我也若铁路既成兵力既足则一举一动西邻皆有责言欲慎固防维则虑开边衅欲听其侵轶则以肉饲虎肉尽而其欲未盈昔百战艰难而得之今一旦因循而弃之祸首罪魁何以自解于天下后世哉故彼之铁路将成未成之际自强之先着救败之[微](人)权总此矣夫难能而可贵者时也稍纵而即逝者机也可直而亦可以曲者理也可得而不可以失者势也今之言洋务者兢兢于海防而不知其本原乃在商务也汲汲于东南而不知[其要害乃在]西北也不知不可谓智知而不言不可谓忠矫之者掩聪塞明激为孤愤卓然自命吾道之干城也然所学者时文试律楷书而已入官而后所穷年矻矻者簿书钱谷文移期会而已不知古不知今不知己不知彼自矜意气而不知国事之不可以侥幸尝也自博名高而不知天意之不可以空言挽也即事殊势以一死继之于国家复何裨补而乎富贵利达之心身家子孙之念有以蠹其心而夺之气乎激与随交病通与蔽皆非守旧与图新兼失而天下之大万民之众自中达外[通](而)时务者若旷无一人焉则胶固而不通优游而不断虚浮而不实偏倚而不周昧于本末始终缓急先后之序者决不足以转移运会宏济艰难也炽束发授书留心当世之务自髫龀至于弱冠闻长老述庚申之变亦常流涕太息深恶而痛绝之壮年奔走四方周历于金复登莱江淛闽粤沿海诸要区大埠登澳门香港之颠览其形势诇其情伪详其战守进退分合之所由然复博采之已译之西书广征诸华人之游历出使者参稽互证悉其统宗然后知内也外也无外之非内也一而二二而一者也不揣固陋作为庸书内外百篇略明其指区区之意所望于当世公忠直谅读书明理之君子去其矜情及其骄气各竭其耳目心思之用识大识小博通今古总持全局以宏其志业而定厥指归则无内无外无古无今无人无我一以贯之耳南华之内篇曰唯达者知通为一为是不用而寓诸庸庸之者用也用也者通也通也者得也适得而几矣因是已己而不知其然谓之道此长治久安之本计招携怀远之先声即居中驭外西被东渐之权舆嚆矢也我
朝厚泽深仁沦浃于斯世斯民者至闳且久方今
圣明在上爱养黎元各省水旱偏发帑截漕有加无已湛恩汪濊洋溢寰区民气强矣邦本固矣天眷隆矣及此时综而理之会而通之敷而宣之举而措之如丝就绪万变而不纷若网在纲有条而不紊国于天地必有与立虽有良法不能自行得人则治失人则乱伊古以来未有能易之者也易穷则变变则通通则久先天而天弗违后天而奉天时知进退存亡而不失其正者其惟圣人乎书曰知之匪艰行之维艰诗曰予其惩而毖后患又曰亹亹我王纲纪四方夫子曰欲载之空言不如见之于行事之深切着明也斯则愚诚所为穆然以思复不禁殷然以望者也谨叙
　　汤氏危言序　
陆学源
岁旅疆梧大渊献源钱塘张公行水泲南识蛰仙于其幕中时人材雾集多盛饰边福独蛰仙敝衣濯冠柴立其闲岸然不屑也初与谐际木强若不可合渐而窥及肝鬲雪白无城府每与源言天下大计什九败坏于奢奢斯贪贪斯无耻而贫且弱矣慷慨太息冀本所锲苦自立者以厉世而摩钝余谓蛰仙殆有得于墨之道者欤居无何别去再于辇下蛰仙气益颛识益员慷慨太息于天下也亦益亟闻礼闱已高列矣以三蓺逾限横被彻抑识与不识争惜之蛰仙阳阳如平时谓佹得而无以报塞不如佹失之少臧吾拙也出都后寄是编则皆耳熟之泲南者世之须才亟矣才如蛰仙手是编以应宰物者之求如在握如鉴在县其盈朒好丑之数不得以毛发遁又夙秉绝特之操大之卢牟六合小之震惊百里知必有荦荦可纪者佗族偪处鹰瞵而鸮睨伺我之瑕以蕲餍所欲我醉众寱百不訾省既不胜矣张脉偾兴袭三古之肤末济四裔之俶扰又足以胜之邪序而行之以为穷变通久之荜路光绪岁旅商横摄提格皋月归安陆学源识
　　重译富国策　　
通正斋生
英人斯密德着富国策一书西国通人珍之如拱璧李提摩太译述泰西新史推原英国富强之本托始于是书因忆十五年前曾见总署同文馆所译富国策词旨庸陋平平焉无奇也续因学堂议起译钞欧美各国课程由小学以入中学大学其条贯综汇之处皆以富国策为归犹总学也此外天学地学化重光电诸学犹分学也因思西人析理颇精岂有五六大国千万生徒所心维口诵懃懃然奉为指南者而顾肤浅不足观若是适有友人自南方来熟精西国语言文字下榻寓邸退食之暇晨夕剧谈因及泰西各学友人言欧美各国以富强为本权利为归其得力实在富国策一书阐明其理而以格致各学辅之遂以纵横四海富国策洵天下奇文也其言与李提摩太同旋假得西人富国策原文与同文馆所译华文彼此参校始知原文闳肆博辨文品在管墨之闲而译者弃菁英存糟粕名言精理百无一存盖西士既不甚达华文华人又不甚通西事虽经觌面如隔浓雾十重以故破碎阘茸以至于斯极也盖译人之工拙文笔之良窳中外古今关系綦巨中国所传佛经三藏义缊精深岂皆大慈氏原文哉实六代隋唐以来通人才士假椽笔以张之耳然说性谈空何益于天地民物今西方佛国一殄于天方再灭于蒙古三并于英吉利庄严七宝千余年来早属他人矣中国人士初沦于清净再惑于虚无三古遗规扫地几尽富国策以公化私以实救虚以真破伪真回生起死之良方也三十年来徒以译者不工上智通才弃如敝屣又何效法之足云中国伊古以来圣作明述政教所贻尽美尽善惟此寻常日用保富生财之道经秦火而尽失其传虽有管墨诸书具存规制或又以霸术屏之以兼爱疑之圣道益高圣心愈晦此堂堂大国所以日趋贫弱受侮外人也爰即原本倩友口授以笔写之虽未必吻合原文亦庶乎可供观览矣天下事知之匪艰行之维艰西人即知即行勇猛精进故能坐致富强如以读佛经之法读之以谈性理之法谈之吾知其必不合也然西人法制之善虽多闇合之人惜未有天生圣人偕之大道故保富之法仍属偏而未备驳而不纯所谓知进而不知退知存而不知亡知得而不知丧者先天而天弗违后天而奉天时知进退存亡而不失其正者其惟圣人乎光绪丙申小阳月通正斋生译述次讫
　　西学书目表序例　　　　　　　　　　　　　　
新会梁启超撰
余既为西书提要缺医学兵政两门未成而门人陈高第梁作霖家弟启勋以书问应读之西书及其读法先后之序乃为表四卷札记一卷示之媵之以叙曰大哉圣人之道孔子适周求得百二十国宝书　　　圣祖仁皇帝御纂数理精蕴润色西算弁诸卷首　　　高宗纯皇帝钦定四库总目凡译出西书悉予箸录先圣后圣其事不同其揆若一呜呼溥博宏远蔑以加矣海禁既开外侮日亟曾文正开府江南创制造局首以翻译西书为第一义数年之间成者百种而同时同文馆及西士之设教会于中国者相继译录至今二十余年可读之书略三百种昔纪文达之撰提要谓职方外纪坤舆图说等书为依仿中国邹衍之说夸饰变幻不可究诘阮文达之作畴人传谓第谷天学上下易位动静倒置离经畔道不可为训今夫五洲万国之名太阳地球之位西人五尺童子皆能言之若两公固近今之通人也而其智反出西人学童之下何也则书之备与不备也大凡含生之伦愈愚犷者其脑气筋愈粗其所知之事愈简愈文明者其脑气筋愈细其所知之事愈繁禽兽所知最简故虎豹虽猛人能槛之野人所知亦简故苗黎番回虽悍人能制之智愚之分强弱之原也今以西人声光化电农矿工商诸学与吾中国考据词章帖括家言相较其所知之简与繁相去几何矣兵志曰知己知彼百战百胜人方日日营伺吾侧纤悉曲折虚实毕见而我犹枵然自大偃然高卧非直不能知敌亦且昧于自知坐见侵陵固其宜也故国家欲自强以多译西书为本学子欲自立以多读西书为功此三百种者择其精要而读之于世界蕃变之国土迁异之原可以粗有所闻矣抑吾闻英伦大书楼所藏书凡八万种有奇今之所译直九牛之一毛耳西国一切条教号令备哉粲烂实为致治之本富强之由今之译出者何寥寥也彼中艺术日出日新愈变愈上新者一出旧者尽废今之各书译成率在二十年前彼人视之已为陈言矣而以语吾之所谓学士大夫者方且诧为未见或乃瞠目变色如不欲信呜呼岂人之度量相越远邪抑导之未得其道也
一译出各书都为三类一曰学二曰政三曰教今除教类之书不录外自余诸书分为三卷上卷为西学诸书其目曰算学曰重学曰电学曰化学曰声学曰光学曰汽学曰天学曰地学曰全体学曰动植物学曰医学曰图学中卷为西政诸书其目曰史志曰官制曰学制曰法律曰农政曰矿政曰工政曰商政曰兵政曰船政下卷为杂类之书其目曰游记曰报章曰格致总曰西人议论之书曰无可归类之书
一明季　国初利艾南汤诸君以明历见擢用其所著书见于天学汇函新法算书者百数十种又制造局益智书会等处译印未成之书百余种通商以来中国人著书言外事其切实可读者亦有数十种捃拾荟萃名为卷
一西学各书分类最难凡一切政皆出于学则政与学不能分非通学不能成一学非合庶政不能举一政则某学某政之各门不能分今取便学者强为区别其有一书可归两类者则因其所重如行军测绘不入兵政而入图学御风要术不入天学而入船政化学卫生论不入化学而入医学是也又如电气镀金电气镀金某等书原可以入电学脱影奇观色相留真照像法等书原可以入光学汽机发轫汽机必以汽机新制等书原可以入汽学今皆以入工艺者因工艺之书无不推本于格致不能尽取而各还其类也又如金石识别似宜归矿学类又似宜归地学类而皆有不安故归之化学海道图说似宜归地学类又似宜归海军类而皆有不安故归之船政此等门目亦颇费参量然究不能免牵强之诮顾自七七录以至　四库总目其门类之分合归部之异同通人犹或訾之聚讼至今未有善法此事之难久矣海内君子惠而教之为幸何如
</div>
    <div class="pagination">
<a href="皇朝经世文编五集_page4.html">上一页</a><a href="皇朝经世文编五集.html">1</a><a href="皇朝经世文编五集_page2.html">2</a><a href="皇朝经世文编五集_page3.html">3</a><a href="皇朝经世文编五集_page4.html">4</a><span class="current-page">5</span><a href="皇朝经世文编五集_page6.html">6</a><a href="皇朝经世文编五集_page7.html">7</a><a href="皇朝经世文编五集_page8.html">8</a><a href="皇朝经世文编五集_page9.html">9</a><a href="皇朝经世文编五集_page10.html">10</a><span>...</span><a href="皇朝经世文编五集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
