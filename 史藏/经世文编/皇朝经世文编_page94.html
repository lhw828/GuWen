<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 94 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 94 页/共 219 页
  </h1>
  <div class="content">
   谕各道府书　
陈宏谋

监司原佐两司所不及。钱谷专任于藩。刑名专任于臬。与闻易至越俎。不闻又觉尸旷然。使勤勤恳恳。体察讲求。设诚致行。委曲求济。则两司方喜其相助为理。必不以搀越为嫌。况夫巡历所至。事事可以稽查平反。故两司所不能亲历者。巡道皆得亲历。官役有所顾忌。士民有所倚赖。此官不同虚设。出巡不同闲游。今奉新例。每年亲历秋审。则刑名之大者。以身先之。以心入之。不特重囚冤滞。可以平反。凡大小案件。民间利弊。有一番体察。即有一番措施。岂徒为巡历之具文已哉。太守体统较州县为崇。境地较州县更广。而于百姓则较州县不免远。务视州县之事。皆切己之事。上下文移。悉心核阅。毋以率转率行。了承上起下之故事。且不时轻骑减从。周历属境。得以体访境内土俗民情。并以察州县之留心地方与否。词讼之疑难。积之把持。均可就近提究。阖属士民。必以太守之惠至为有益。唯恐太守之不常至者。如此乃不愧领郡之职守。在郡一日。即有一日之实迹矣。

　　通饬留心图册檄　
陈宏谋

地方官职在牧民。民之事即己之事也。一举一动。皆须从民生起见。舍为民而言办事。其事可知。其居官亦可知矣。先经本都院将三十四条列册咨询。在本都院固欲知各官如何办事。亦正欲各官知职分之内。原有如此应办之事也。又令绘画庄舆图呈送。本都院固欲知地方之情形。亦欲各官皆知境内之情形。所以县曰知县。州曰知州。义正取此。其送到册图。除有遗漏舛错者。驳令另覆另绘外。其余俱存以备查阅。恐各属未晓本都院列册绘图之本意。仍视为新官查取事宜地图之故事。或以为图册既已呈送。了此公案。其图册所载。可以不复置念。或册内事件。彼时随意登覆。未奉批驳。遂谓事有报案。纵有他弊。未便更改。牵强回护。益复错误。在不复置念者。安于懒玩。难以振作。即牵强回护者。习于固执。亦欠通达。均非本都院取图列册之意。仰该官吏转饬所属。务将册内所列各条。随即体察。或宜整饬。或宜变通。或宜推广而力行。或宜因时以措施。或宜去弊以存利。或宜循始以要终。其图内庄。则宜时加展阅。民有词讼。可披图以察其远近。因公下乡。再即图以参观其情形。他如借还常平。借还社仓。劝种蚕桑。兴立义学。选充乡保。稽查匪类。缉拿窃贼。一展舆图。庄密。道里远近。宛然在目。情形既已熟悉。措施自然协宜。可以补前册所未载。可以改前图所未明。每日披图列册。即常觉有应办事件。不致放浪官斋而民瘼全不在念。足迹虽有不到。心思则无不周。四境之内如一家。万民之众如一身。如此庶不负本都院绘图列册之意。其有新任而前任已将图册送过者。亦可将送过之图。时加展阅。以悉境内情形。并将原奉谕帖及覆册。时加查核。悉心经理。限三月之后。就所办情形照式另造登覆。以觇才识。即本官先已登覆。而过后续有变通推广。与前不同者。亦许将不同缘由。备细回复。以觇长进。该府州亦就所属图册。随时稽查随事指督。以觇实效。均毋视为迂泛而忽之。

　　通饬州县巡历乡谕乾隆十年　
陈宏谋

奉准部文州县巡历乡。原令将境内兴除事宜。如兴学校。端士习。振民风。及农桑树畜。河渠水利。并造烧锅。赌博健讼刁悍。及盗窃打降。崇尚邪教之类。逐一查明。有无成效。于年底汇核奏闻。本都院因部文内统言兴学校等类。而各省地方风土人情。各有不同。恐州县浮泛一查。笼统登覆。仍属奉行故事。未见有无成效。是以就陜言陜。将应兴应除之事。列为二十四条。通行晓谕。又恐告示甚长。抄贴难遍。远乡士民难于尽晓。另刊示本。令其散给庄。转相传述。使士民俱各晓然于兴除之条。庶官司得以力行劝戒之事。其所发示本。虽按州县大小定数。但州县四境辽阔。庄众多。所发示本不敷分散。在州县如肯行劝戒之计。自必先将示本到处分发。所费无多。比之抄示贴。更为省便。更可经久。乃数月以来。有以原发示本不敷。随即多刷分散者。有禀请再为多发者。有照示本另刊者。有将各条另刊。告示多贴者。虽未知将来力行劝戒如何。而目下已肯作广行劝戒之计。本都院心窃嘉之。此外既不赴省刷印。亦不禀请多发。本部院细加体察。不过以上司所发几本。尽此一散。便为了事。亦有原发示本尚未发完。仍存科房者。有按里分散各里乡保收存在家。并不传述。官司经过亦不一问者。有止抄贴于署前通衢。掩人耳目。而远乡僻士民聚积之处。又不知有此一示者。有初行时曾广行分发。而发后即不介意。并不过问者。夫移风易俗。原非旦夕之可期。而令行禁止。必须精神之贯注。似此漫不经心。全无筹划。如何使民周知率由。如何广行劝戒。如何逐条登答。本都院如何汇册奏闻。将来如何渐观成效耶。又巡历乡。原为此二十四条而设。恐各属拘泥部文。特地下乡。逐次具报。公出回署。茫无头绪。日逐奔忙。故另有檄行。令其随时随事经过庄停骖询问。如僻乡庄无事经过者。亦即特地前往。凡所到之处。务必传集士民。相为告语。不可急去急来。所历庄情形。详悉登记。以备逐条登荅。今闻各属奉到之后。以此为事。实心力行者。固亦有之。而漫不经心。视为纸上空言者甚多。更有问及尚不知有此一事者。在各属不留心文檄之陋习。本部院久已知之。竟不料此等谆切声呼。必须逐处巡查。逐件登答。以待汇册奏闻之件。而亦如此率忽也。时已七月。各属如此因循苟安。将来非凭空捏混。即笼统粉饰。仍是纸上空谈。虚应故事。所关甚巨。合再谕知。仰即转谕各属。细阅节次示檄。并今谕内情弊。悉心查办。告示曾否分散。如有未。赴省补刷甚便。其已散之地。曾否转相告语。士民曾否通晓。或一时尚未通晓。或甫经通晓。尚难遵行。纵不能令士民一一遵行。当先使士民渐渐通晓。然后可以徐观地方官之教化何如也。其巡历庄。已经咨明吏部展限。今年年底必须汇册奏闻。转盼十月。届期必须逐条明白具详。唯有上紧巡历。到任一日。即尽一日之心力。巡历一。即记一之情形。实心体察。虚衷探访。公听并观。劝戒行。务将二十四条。或有此事。或无此事。或难行。或可行。或不必行。或渐有效。或尚无效。据实登荅。造册通报。倘此时不早留心查记。临期催取。茫无记忆。随意登填。非凭空捏混。则笼统粉饰。重负　　皇上课吏爱民之盛心。循名责实。决难姑容。况府州巡道。尚须分头巡查。各属如敢怠玩草率。及因巡历乡而有丝毫扰累之事。府州巡道查出。立即揭参。该府州亦宜身先作则。如意振兴。以端表率。毋使属员有所借口也。

　　申饬闽属不阅文稿陋习檄　
陈宏谋

治政之因革损益。官司之上下通联。全凭文书。而每事经营筹度。期于可行。要于可久。则有稿案。常因字句之舛错模棱。而滋无穷之弊累。有因词意之详明恳到。便贻万姓之福泽。案头片纸只字皆关小民休戚。所谓其言善则千里之外应之。政令修于户庭。数日之间。而人自得于湖山千里之外者也。闽省官吏。历经整饬。经理庶务。具有条理。见之案牍。情文兼至。本部院检阅之下。时为欣佩。其中亦有上司谆切告戒。而各属每含糊塞责者。有上司发端咨询。而各属全无体会。或答非所问。或似是而非者。近于属员来见。就现行之事。一加咨询。竟多茫然不知。方谓未曾奉到前文。而其实前文早已奉到矣。更有面见时尚不知有此一事。转盼而覆文已到者。不但细小事件如此。紧要大事无不如此。不但存案不须查办之事如此。而必须查办。难以空言了事者。亦无不如此。细揣其故。皆由奉到一切批檄。官多未尽寓目。即或寓目。判日发房。不求甚解。及至胥吏送稿。幕友阅定。即便回复。其实本官于文稿始终全未经心。所以问辄茫然。上行之件如此。平行可知。民间呈状更可知。每每有堂审与断案互异。讯供与详文迥别。小民有武断捏详之控。皆此故也。此等之官。见理未尝不明。心思亦多可用。无奈耽于安逸。陋习相沿。以为官衙文稿只须付之幕友。抽此闲身应酬官。何苦劳心案牍。来见上司。则向幕友索一纸。节临时强记。问及则以眼前浮泛语句来相抵对。一加驳问。原委未悉。左支右吾。不觉面赤。如此虚拥一官。是非赏罚听人指使。何啻土木傀儡耶。本部院闽未久。见事生。凡有批行。披沥愚忱。详晰相示。冀各属倾心告语。稍资闻见。而各属未谅苦衷。仍事率忽。无非不阅文稿所致。仰司官吏立即通行所属。自后凡一切文檄批移。均须耐烦细阅。如何办理。如何回复。就各情形悉心筹划。定稿之时。更加斟酌。毋事繁缛。祇期明白易晓。毋事模棱。务求切实不浮。毋因事有关系。而语涉两岐。为可出可入之地。毋因己有违碍。而计图回护。为掩耳盗铃之策。至于审理事件。讯得确供。加以切看。毋逞无根之强词。毋一时之偏见。上司之禀详。同官之关移。士民之呈诉。总宜虚心平气。准情度理。每立一稿。体验情事。参酌内幕。有一番讲究。复费一番推敲。书吏仅供书写。不可任其撰拟。假以事权。果有疑难之事。不妨再四推详。然后定议。切不可将紧要情节。遗漏不议。隐开不了讼端。适中胥吏奸计。果能如此事事经心。语语意。于上司复文。则针孔相对。更且推广施行。有裨地方。于民间审案。则入情入理。信赏必罚。人人服从。素有才识者。如此习熟。益见优裕。即才识迟钝者。经此磨练。即事即学。蓄积而通。不难日渐长进。久而习惯。不觉其苦。理得心安。翻然可乐。况闽省胥吏。舞弊颇巧。竟有内稿己定。而缮写转行时。擅改字句。颠倒是非。移易黑白之事。现在屡有犯案。是斟酌定稿之后。送印时尚须有一番核对。方杜弊混。若于文稿全不寓目。权归胥吏。百弊丛生。更难究诘。总之。勤能补拙。敏则有功。居官者。长才识。振官声。树政绩。杜奸弊。未有不由细阅文案而得者。本部院于各属有厚望焉。幸勿以为迂泛而忽之。仍移各道及丞佐一体遵照。

　　申饬陕属不阅文稿檄　
陈宏谋

官民之声息相通。专藉文书。官衙之斟酌可否。先在稿案。案头片纸只字。皆关生民休戚。邮筒羽檄星驰。罔非官常政要。件件寓目经心。尚恐未能明白。纵明白矣。尚恐办理未善。未有官未能了然言下。而能措施尽善。有益生民者也。陕省民事简。上下文稿。尚不甚繁。官即件件检阅。未至日不暇给。无奈官场陋习。动云官止出此一身。事上接下。其文书稿案。则有书吏送。幕宾点改。焉能件件亲阅。又何必事事烦劳。所以上司所行之文。本衙回复之稿。均未细阅。来省相见。止就眼前之事。强记由。细加诘问。茫无以对。叩询别件。则以想当然之词。作莫须有之对。甚至谎称尚未奉到。其实奉到许久。竟未寓目。现在应行查办之件。有本部院前次所行者。杳不记忆。即近日所行者。亦不记忆。上司虽有美意良法。由院司递行。尚系空文。州县接到。则须措办。如州县肯实心措办。则空文无非实事。不然则实事亦成空文。乃并空文而不留意。所关吏治不浅。仰布政司会同按察司。转饬各属。嗣后奉到文书。务须耐心阅明。各就地方情形。悉心筹划。能行者何处。不能行者何处。或可推广。或须变通。应回复者。将现在情形。明白回复。或眼高手硬。不必尽出心裁。而事理之是非。民情之顺逆。岂可漫无讲究。果于奉文时自己有一番玩味。定稿时与幕友有一番参酌。及至奉行。因地制宜。随时补救。又有一番布置防范。自然事得其理。民受其益。自[己](已)经心筹计。亦必增长才识。每见官场中。贻后悔。招民怨。多因一时不细阅文稿之故。其肯细阅文稿者。则政绩官声。不难卓然表着。本部院连次陕。吏治民瘼。有所见闻。不肯因循混过。不惮尽心规画。无如识力有限。筹划未周。正赖僚属协力同心。相助指臂。僚属中尽有心思才力可以办事者。现在能留心文稿。可以坐言起行者。亦自有人。而狃于陋习。于安逸。全不留心者。亦正不少。此习不除。难资治理。此志不立。难望长进。故先不惮烦劳。为之谆切开示。各属如再悠悠忽忽。甘于懒玩。教而不从。本部院难以姑容也。

　
　　审兴革　
黄六鸿

夫新官莅任。条陈地方利弊。一以除从前之积累。建本任之新图。又有上司下车之始。咨访各属之所宜兴革者。条晰具详。冀以知闾阎之休戚。觇各官之才识。然事有宜于此而不宜于彼者。有宜于今而不宜于后者。必絜一事之始终久近。而深思远虑。罔弗攸宜。又必访求最确。合绅衿百姓之议。而众见佥同。然后为兴为革。虽或他有所不便。阴相阻挠。亦毅然行之而不顾。何者。利为千万人之所共。而不便乃一二人之所独也。故小则可以自行。大则请之大吏。或以仰副上官之清问。苟或不然。自矜[己](已)能。喜出独见。未暇详求。轻举妄动。及其事已更张。扞格难行。然后悔之靡及。不徒滋扰怨乎。宋庆历间籍陕西民为乡弓手。使守护乡里。原为地方防御计耳。韩魏公建议于陕西义勇三丁剌一。可益兵二十万。以震詟亮祚。使不敢内侵。亦不过一时权宜计也。且请降榜与民约。永不充戍。而司马光争之不得。后不十年。而沿边运饷。率以为常矣。王安石请以常平钱数十万作青苗钱。贷之民间。仿周官国服之制。以收民二分之息。民得钱以助耕农。官得息以资边饷。法未为不善也。不知始施以抑配。继迫于催呼。鬻产卖子。殆无虚日。夫韩魏公有宋名臣。王安石亦一朝学者。岂忍有心累民哉。亦见其始。未及虑其终。矜乎独。未肯谋于众耳。宰相谋国之不臧。祸流天下。司牧谋政之不臧。祸弥州邑。可不慎乎。即以州县之事言之。鸿任郯时。奉部文查报开垦荒田。议超擢。鸿思郯民屡遭水旱地震。人丁流亡。间有新垦。乃复业穷民以资餬口。而遽即升科。里社派扰。则哀鸿又将四散矣。何忍夺百姓之赡养。博一[己](已)之功名。乃具文申报云。郯地负山濒河。旱涝频臻。昔日老荒。弥漫砂碛。已不可耕。近日逃亡之荒。鞠为茂草。赋多赔累。方今现在招徕。俟有主一经复业。无主情愿开垦者。即行申报。照例起科。郯民闻之。不胜感悦。以为父母不重功名而爱养我民也。未几。忽发投诚官兵于荒田多处。令其安插开垦。部议山东于沂费郯等处。上行一至。郯民震骇无措。将来占熟弃荒。争哄无已。鸿乃具详历陈其不便。且荒田多砂碛。不可垦。造室庐无地。中丞以为然。遂止分拨沂费。民乃免于骚扰。夫鸿向者具申。现在招徕开垦。非尽无主之荒也。所云砂碛难耕。非皆可种之土也。正若为今日投诚不可安插地耳。然后知为地方措意。贵在虚圆而可复。为上司申文。贵在前后相关。若止顾敷陈痛切。说成铁案。使后日难以转移。是亦立言未善而思虑未周也。若使前此所覆。但云百姓流亡。无人开垦。则安插投诚。正其所宜。虽复极力斡旋。又安能回上官之听耶。夫查报一事。犹须前后始终。顾虑如此。况夫兴革之大。岂可轻议而不加审处乎。更以近时私例言之。每见州县新硎自励。务博声誉以见重上游。钱粮羡耗。衙门旧规。一切裁革。百姓未始不称廉父母矣。迨乎馈送应酬。妻子饔。幕友修俸。意外之补苴。交相告急。设措无从。于是复取昔所裁革者。渐次施行。以致怨谤交作。夫今之所复。即向之所裁。有何增益于其间。然而民即安于所裁矣。忽然而复之。则其所复者。非即同今之所创乎。欲民之不为怨谤不可得也。故审于吏事者。微独关于地方之事。未可轻议兴革。而官长平昔养廉之具。亦未宜一蠲除也。然则地方利弊。衙门旧规。将听之而不问耶。曰非也。害去其太甚。利求为可久而已。若谓民有弊而弗除。有利而弗兴。与[己](已)所取则滥而弗剔。又安赖此尸位之牧宰也哉。

　　覆方本府求言札子石甫文钞　
姚莹

某一介迂儒。滥膺剧地。冰兢自矢。拙堪虞。惟有遇事虚衷。悉心经理。察舆情。因土俗。安辑闾阎。慎重赋课。不敢偏听幕友。不敢委任丁胥。不矫激以沽名。不因循而废事。莅任一载以来。地方差觉安宁。士民颇相亲附者。不过因地制宜。宽猛兼施而已。至于漳郡七属民情。卑职不能尽晓。然以所闻见。大相同。既承明问。俾竭所知。敢以愚见陈于左。

一开诚心以调文武。夫　国家设官定制。各有职司。文以抚民。武以除暴。如手足之相为用也。乃往往不和。以致龃龉偾事。在文臣体统自持。每心轻武人为不晓事。而武臣亦每以此自疑。不肖兵役。从而播煽其间。或兵民交涉而争权。或礼仪上下而争胜。私隙既成。遇事自相掣肘。此激变生乱之所由来也。漳泉民风强悍。械频仍。陆路海洋。盗贼时发。用兵之地常多。使不能调辑和衷。一心并力。而能济事安民者鲜矣。故宜开心见诚。相接以礼。相通以情。顾大体。捐小节。文臣与武臣相和。胥役自与弁兵无间。则士卒命。悍民有所畏。而盗贼无所容矣。

一和乡情以息械。夫械之缘有数端。或宿不解而。或讼狱不平而。或大小相凌而。或睚仓卒而。其要皆由负气而好胜。一夫修怨。千百为难。为地方官者。苟不究其缘而冒昧轻进。或不顾事后而取快一时。又或畏怯不前而因循示弱。若此者。罔不酿成巨患。故有兵已临而不休。兵已退而如故者。此皆乡情未和之故也。其肇之始。不过悍族村愚。及至势巳成。遂乃无分良莠。执法以往。既巳不可胜诛。抑且互正凶。死者不能起辨。与其滥杀无罪。莫如善处为良。故宜震之以威而不用。示之以恩而不怯。顺其情而平其怨。惩其强而抚其弱。执法而稍通变之。则民和悦而可息矣。

一筹经费以资缉捕。查漳郡一厅七县。壤接永泉。界滨海粤。其中山岭险阻。溪曲深。盗贼藏匿既便。出没无常。缓则登山。急则浮海。而巨族大姓。拥丁千万人。地数十里。兵役入社。时有拒捕之虞。故缉捕之难。不但盗贼。即案犯亦十无一获。非悬赏购拿。即须会带弁兵勇役。多者千人。少亦数百。驻社围拿。动以旬日。又四路险要。除设兵防汛外。必须择选家丁。派拨壮役。巡逻抢掳。此等捕费。皆不能动项开销。而漳属府县。素无赢余闲。此项将于何出。故须善为筹划。非空言所能济事也。

一延绅士以通上下。夫为政不难。不得罪于巨室。巨室者。众民之所取信也。州县虽日亲民。而仁信未孚。愚众岂能尽晓官之贤否。取于绅士之论。若府道之尊。则去民益远矣。且漳俗族姓大小强弱之分最明。小役大。弱役强。由来已旧。搢绅之强大者。平素指挥其族人。皆如奴隶。而性畏见官。有事则深匿不出。或阴使其族人为诸不法。愚民不知畏官。惟畏若辈。莫不听其驱使。苟失驭之。则上下之情不通。官虽甚惠爱而民不知。民或甚冤抑而官不察。此前人之所以多败也。诚能折节降礼。待以诚信。使众绅士咸知感服。则所至敢于出见。绅士信官。民信绅士。如此则上下通而政令可行矣。

一崇文教以明礼让。夫争不息由礼让之不行。礼让不行由文学之失教。今州县中。亦多能兴修书院。捐设膏火。加惠文士。然或以为市名之举。而无诚意以将之。劝课无方。师道不立。虽月有课文。而于明礼讲让之事。未有实济。甚或以书院为应酬上司之虚席。不问品学。滥延掌教。以至士不翕服。即文艺尚不足矜式。况于礼让之事乎。故必慎选名师。品望素重者。为之模楷。严立规条。厚给廪膳。俾掌教者时以孝弟忠信礼义之事。相为讲习。更不时亲临接见诸生。从容与之言论。使其知敦品立行之可贵。察其尤者。特加奖异之。以励其余。而后文学可兴。礼让之事。可渐明矣。

一严刑罚以免姑息。书曰。威克厥爱允济。爱克厥威允罔功。礼曰。刑乱国用重典。夫所谓威与重典者。岂必日以刑人杀人为事哉。亦使悍民有所痛切知畏而已。莹始未来漳。即闻有会营围捕破屋焚巢之事。颇疑其过。及亲履久之。然后知其不得已也。漳民所以敢为械不法者。恃其族大丁多。所居皆坚城筑堡。鎗牌火药。器具悉备。兵役往捕。势众则空室而逃。势寡则闭门拒捕。夫民苟良善。则一差役可捕。何事用兵。捕犯而至用兵。甚且当官械。此与乱民何异。则即破其巢穴。焚其居舍。亦无可姑息者。第恐不肖之员。挟此妄及无辜耳。苟当其罪。即焚之而民不怨。如故方伯李公之焚归德堡是也。夫边鄙之地。尤重　国威。今使官势重而民势轻。犹可以资弹压。苟为姑息之政。使民愈轻官。必且有尾大不掉之虞。岂所以忠诚谋　国者哉。仁以存心。义以制事。罪当情真。无所用其姑息。此亦刑乱用重之一道也。

一严保家以究越控。漳郡民风。既悍而刁。或挟嫌而诬控。或畏罪而扺饰。但图耸听。不顾情理。有辞无人。有告无审。又风俗最重原告。一经夺先。则役不敢捕。其或县中图为原告不及者。往往不赴县审。即蓦然越控。初非甚有冤抑必求伸理也。不过以此抵制延案而已。故亲身上控者。十无二三。类皆讼师为之包揽代递。及至催审。并无一人。殊使下情掣肘。实大有妨于政体。夫州县如果贪污昏暗。偏听曲断。自难逃乎舆论。有　国法在。参革之可也。诛罚之亦可也。若夫奸民畏罪逃审。徒以片纸虚辞越控。不察而概准亲提。则是示民以州县无权也。当此民风强悍之区。即重与之权。犹恐不足。乃更从而掣其肘。使民益轻官。官何足惜。独念　国家设官定制之体。乃适以长奸民为乱之渐乎。伏愿奋明断。饬纪纲。访察舆论。各属中如有声名不肖者。立予揭参。至于部民上控之辞。平心察其虚实。严究保家跟交。押发本衙门办理。使贤能自爱之员。无掣肘之叹。而不肖之员。亦畏法自新。则民志可定矣。

一严书役以清讼源。夫奸民逞刁诬控。法固宜惩矣。然推其所以敢控之原。则实讼师为之主谋。讼师非他。即各衙门之书役也。漳俗皆强凌弱。众暴寡。弱小无以自存。往往结各衙门书役为援。或礼拜为师。或虚名挂卯。及至有事。则若辈问计。此固以有事为幸者。于是唆之使控。而从中把持之。事本细也而蔓延之使大。愚民方引为心腹。此辈实阴为鱼肉。包准包提。无所不有。至于会盟为匪。皆敢包庇。故民本不控也。而若教之。民本不刁也。而若导之。民本不敢为匪也。而若庇纵而主之。官稿未行。若辈已先通消息。此其所以为巨蠹也。故欲清讼源必严治书役。惟辞入不轻准理。收呈必究保家。则若辈无权。而弊可稍止矣。

一责赔赃以弭盗贼。查保甲之法。所以严于平日。使无藏匪也。然而漳属抢之案。大抵真盗少而仇多。既已行。则虽仇亦盗矣。是宜立赏罚之法。严饬各家约。分地立签。各有界段。何处被盗。即责该地家约。先使赔赃。苟能救护者免。能获盗者有赏。漳属各村社皆有刀仗火器。既不能禁之械。莫若即用之捕盗。苟坐视该地人民被盗而不出救。则必其通盗也。否则无义之民也。责以赔赃。夫复何辞。诚使赏罚行。则该家约自能率其子弟互相救援。以求获盗之赏。而免赔赃之罚。如此则盗贼之风。亦庶几可稍弭矣。

一宽法禁以容奸人。曹参有言。毋扰狱市。狱市。奸人之所容也。至哉斯言。可谓知为政之要矣。天下蚩蚩。愚不肖者常多。势不能人皆守法。必尽执而诛之。焉有是理哉。为政者但使各安其所。而不为乱。斯可矣。苟激之必且生变。以漳郡论之。如倡优赌场烟馆。此皆法令之所禁也。然天之生民日众矣。漳郡尤为繁庶。耕商工贾之事。不足以养之。懦无能者。或为佣及诸贱役。其强力而不肖者。则相聚为诸不法。自倡优赌场烟馆之途开。藉此而活者万人。此皆所谓奸人也。然较诸攘夺窃。则有间矣。今必禁之。此数万人安往乎。彼无所得食。有为盗耳。是不可不深长思也。伏愿体立法之意。操为政之要。宽其禁而严其法。苟有犯。必重惩之。而不问其余。如此则民安其所。而不敢滋事矣。

　　革火耗　
胡衍虞

为吏欲为良吏。必加意于有关万民之事。隆礼搢绅。搢绅曰好官也。而未登搢绅者不得与。加惠学校。学校曰好官也。而未列学校者不得与。又或好在折狱之无私。何以处夫不兴一讼者。又或好在用刑之不酷。何以处夫不犯一法者。又或好在公平物价。不亏行户。何以处夫不入市廛。不为商贾者。夫此礼搢绅惠学校折狱平刑体恤商贾。岂不当一一尽心。而求其有关万民。人人可沾实惠者。莫如钱粮一事。一邑之民。非有地即有丁。无一家不在钱粮之内。即无一家不在征比之中。然富而易完者。十之一二。贫而难办者。十之八九。每见征比逼迫之时。重利称贷者有之。减价变产者有之。逃窜流离者有之。甚而卖男鬻女者有之。又甚而棰楚致毙者有之。此时仅完正供。尚恐民力难堪。若再加耗横征。是犹病夫方在呻吟。而又督以力作。加之鞭挞。痛上加痛。何以克当。所以廉吏到任。务须痛革火耗。前官之重者。我不敢重其所重。即前官之轻者。我更要轻其所轻。天平不敢欺天。法马不敢违法。大张告示。凡里民交纳钱粮。止将由单派定正数。依库平秤纳。自封投柜。不许私置重等。不许柜头阻索。官府去一分之耗羡。小民受一分之利益。泽普万民。有不家尸而户祝者乎。不然。取百姓之膏脂。充一[己](已)之囊橐。往往货悖而入者。亦悖而出。此正所谓毒脯充饥。鸩酒止渴也。其亦何益之有。

　　请禁苛派铺户状　
周亮工

夫以官价买民物。致有赔累。民已不堪矣。从未有公然出之铺户。不给以毫厘之价者。亦未有不给毫厘之价。而尚责其物之精麤美恶。令之求死不得者。亦未有本非铺户。而必令其子若孙承当不替者。有之自上杭之供应巡漳道始。自借供应巡漳道名色。以恣其余之无穷取索始。巡道之执事旗帜桌帏座褥。上下铺陈。既出之铺户矣。二十年之前犹给以半价。十年之前尚有三分之一。迩来但有供应。并无价值矣。所谓铺户者。先年其祖若父。或经营于吴浙。或张肆于本乡。或歇宿商贾。觅有蝇头。或充当行户。分其牙用。虽多赔累诸端。尚有分毫利息。勉力支持。已觉难胜。今两广路阻。商贾难通。且向之所谓铺户者。半登鬼箓。半徙他乡矣。士之子尚不恒为士。农之子亦不恒为农。而上杭之铺户。则如充问祖军。其祖若父虽死。其子若孙虽改而之他业。而铺户之名。终不可得而去也。幸而本户死绝矣。又必累及其亲枝。幸而逃之他邑矣。又必连及其姻戚。间有贤有司至。为自了之计者。则曰我但不取尔等一物耳。势必不能通之上及之下。为调停之术者。则曰我多报告数。使之众擎易举耳。实则不能去其籍绝其根。间有求情脱免。受贿更易者。亦必有一名顶替。而后有一名开除。其顶替之人。即出之开除者之口。所报者非衙门中所共垂涎之人。即彼平素所最恨之人也。一名既入簿中。千年不能更易。今日取紬。明日取毡绒。非嫌其色不鲜明。则怒其物之粗恶。道路既阻。又往往取邑中所绝无者以难之。求之乡绅而不得。谋之他邑而不能。差役之权。从此尊矣。非曰代尔回官受责。必曰谅情代禀收用。取一物即有一番之刁难。交一物即有一番之使费。富者求贫。贫者求死。其来非一日矣。况铺户之名既当。无论其家之贫富。而富有之名已四溢矣。贪吏垂涎。奸胥侧目。旁枝错出。意外诛求。皆此铺户二字累之。此其苦又不止于应当官物而已也。幸近日文武官僚。加意抚字。民少有起色。然相沿已久。若不申请禁革。为累终自无穷。合无请乞宪台严批勒碑。永远禁革。其答应巡道铺陈等项。当使简省。据所开帐目。应用二百余金。除上杭县动纲银备办外。其余不足者。令七邑量行协济。官自差役赴省置买。不许分毫取之铺户。其历来相传铺户姓名册籍。但有存者。俱令该县焚毁。其所属各邑大小官员。并道标中军千把之类。日用蔬菜盐米鱼肉等样。俱发纹银平买。如官价擅取一物者。即容本道按法解院究治。如此则民命少苏。逃亡复集矣。本司见各铺户众声动地。不觉激切言之。伏乞鉴察施行。地方幸甚。民生幸甚。

　　敬陈风化之要疏乾隆二年　
内阁学士凌如焕

伏读本年七月　　上谕。朕览法司本章。各省命案。大率殴居多。甚至挟持凶器。互相杀伤者。小民愚昧无知。不忍一朝之忿。遂致罹于重辟。后虽追悔。亦已无及。深可悯恻。夫贪生恶死。人之常情。即下愚编氓。亦断无不爱惜身命之理。总因平日不知法律。而地方有司。又且不能时时化导。动其从善去恶之天良。申以触法抵令之宪典。无怪乎编氓之日蹈法网。而不能止也。嗣后直省督抚。督率有司。必多方宣谕。实力劝勉。务使闾阎咸知法纪。顾惜身家。以远于罪戾。则教化行而刑罚可省矣。钦此。仰见我　　皇上钦恤生民。精思驭吏。务省刑而行敷教。诚正本清源之盛治也。臣数年以来。于民情吏治。稍有见闻。窃以为今风俗犹未能正。教化犹未洽者。其弊有三。在民者一。在官者二。敬胪列为　　皇上陈上。

一各州县游惰之民。犹散处乡城。宜亟为整理也。凡民之生。士农工商。各执一业。然后知爱其身家。而教化易入。所最难布置者。游惰之民耳。幼不习诗书。长不勤手足。不习诗书则不明理法。不勤手足则不免饥寒。当其游惰之时。尚未至有杀人为盗之事。而赌博出其中。酗酒出其中。顽童娼妓出其中。命盗之基。实由于此。近奉　　谕旨令州县官于公事之暇。各巡历乡村。询民疾苦。宣布教化。此亲民之隆规。良吏之法守也。臣查直隶各省。现在举行保甲。每十户联为一甲。将某里某甲某人姓名生业。悉记册籍。悬挂门牌。为州县者。按甲稽察。即可知一邑之中。读书者若干人。力田者若干人。为工商者若干人。其不列四民之内而习游惰若干人。初无难查核也。请嗣后州县官巡历乡村时。每至村镇会集之所。即令保甲传齐附近游惰之民。面加训诫。谕以图谋生计。爱惜身家。其间有本无恒产。流为游惰者。如系老幼废疾。应照例给发孤贫口粮。安于养济院内。至若强壮之民。虽无田畴。当劝谕为佃户。虽无店业。当劝谕为佣工。使之驯其性情。勤其肢体。则族党乡邻。亦断无始终弃置。不相容留之人也。其有游惰之民。处于城郭者。与州县衙署附近。犹易随时觉察。一体抚循。向来虽隳顽。实因目不睹官长之面。耳不闻官长之言。习于放废。改过无由。一旦民之父母。代谋其生计。代恤其身家。未有不翻然悔憬然觉者。傥或下愚不移。则董戒以威之。鞭挞以辱之。亦不待其有杀人犯盗之罪。然后委之为无可如何也。如此则各州县游惰之民。可渐次消除而教化流行矣。

一有司奉行教民。宜务其实。不当饬其文也。　　朝廷敷布政教。全赖州县奉行。今之州县。问其钱粮无不知之。以征比钱粮有火耗之利益耳。问其刑名。间亦知之。以　　钦部案件有迟误之处分耳。至其视教化之通塞。既无利于身家。复无碍于功名。则漠然无复留意者。十居八九矣。臣常见通行部文。不过照抄原稿出示一道。粘贴街衢衙门。即以塞奉行之责。而乡城百姓尚未能周知也。即如宣讲　　上谕一事。督抚荐举属吏。率皆首列此案。究竟天下州县。皆不过于朔望近地。齐集绅衿约保。及随从衙役人等。遵照原文。口诵数件。事毕而散。其荷锄负耒之夫。阛阓贸易之子。并未有一人舍其本。业前来听讲者。其听又于　　圣言之精义。未能入耳会心。即此一事虚文。可知凡事之失实。　　世宗宪皇帝念州县官簿书纷烦。不能专力教化。令添设约正值月等。择生员使充其任。量给廪饩。甚盛典也。其时言利之臣。乃谓约正值月。情愿赞教。不需廪饩。而约正值月之良规。又不废而自废矣。臣请嗣后仍复旧制。颁以廪饩。饱其身家。然后责以司教。饬令随地随时。宣扬　　上谕。并令绎出乡语。剖晰详明。使人易晓。再如命盗拟辟之条。尤宜谆谆讲解。警惕愚顽。州县即于巡历时。察民俗之浇。验该生之勤惰。毋使奉行不力。虚糜钱粮。则一乡一邑之中。司教多人。皆可为有司之助。而小民不啻家谕而户晓矣。

一督抚之举劾吏。考课宜在平时。而报最宜求实也。　国家简任大吏。寄以封疆。凡有举劾。例即准行。所以重其责也。乃或由一时之喜怒。或凭一日之见闻。当其被劾时。证罗列。秽迹难堪。及致承审之后。一无实据。则改轻完结者有之。竟请开复者间亦有之。至于举荐之员。亦有甫经嘉奖。旋被参劾者。非于新任内改变操守。即于旧任内劣迹败露。种种流弊。难以枚举。求其一举一劾。实足为阖属之劝惩者。未易多得也。臣愚以为下属官吏。纵有贪酷虐民。不可一日姑容者。亦将访闻劣迹。先发布按二司。从公审实。然后详覆具题。惟案证皆已佥同。而本员倚恃职衔。不吐实供者。准其题请革职。若该两司审无实据。即当外结销案。其有虚有实者。亦止将审实之事。备载入　　告。审虚之事。悉予删除。以省犯证延累之苦。至于大计考绩。黜陟幽明。既待三年之久。然后举行。即于三年之中。访察宜实也。臣查州县官办理刑名钱粮之事。凡属咨题完结者。皆经上司核准核驳。其办理妥协者。有嘉奖之批。办理错谬者。有申饬之批。惟教民化俗之事。本无限期。止凭州县奉行。不必具本申覆者。督率之不力。所由起也。臣请自　　皇上御极以来。所有颁发　　谕旨。凡有关于化民成俗者。该督抚应逐案逐件。开单饬发府道。令其将所属州县。某案某条。作何奉行之处。一一查明。每月之终。将某州县办理某事妥协者。行文记功。使之奋进。错谬者行文记过。使之愧改。其府道之开列。有实与不实。并可知其督率之力与不力。又于每岁之终。将属员内功过事由。造册咨明部科存案。迨至大计届期。汇在三年之内功过。大小多寡。为举劾之实符。功过足以相抵者。照常留任。以观后效外。至于有功无过者举之。有过无功者劾之。不徒凭一时之喜怒。不止一日之见闻。虽仇为上司。亦难于有功者加之参劾。虽亲戚为上司。亦难于有过者谬列举荐。如此则考课精而举劾宜。举劾宜而劝惩立。督抚提镇三年军政之事。应否推广一例举行。统候部议。以上三条。事有殊科。理惟一贯。督抚之董率有方。则州县之举行必力。州县之奉行有法。则小民之游惰潜消。教化翔洽。刑狱减省。庶几　　皇上仁育义正之盛心。或可以仰副万一耳。

　　劝民种殖讲学疏雍正十年　
广东巡抚杨永斌

臣前奏粤东矿厂。宜严加封禁一折。钦奉　　朱批云。粤东地方多盗。且米谷又非云贵粤西价平省分可比。所以不得不严禁开采。当以此意晓谕之。假若粤东民风丕变。人人皆知力田务本。米谷充裕。价值亦如数省平减时。听其开采。何须禁止也。钦此。臣查粤东不乏可垦之土。因民间不勤稼穑。以致米谷不能如云贵粤西等数省之平易。臣仰体　　皇上重农至意。督饬属员。劝导粤民。务勤耕作。尽力开垦。其高亢之区。不宜禾稻者。则令树艺豆麦。亦可以资食用。至附城陆地。及山麓偏坡。虽不能播种粮食。尚可栽植树木。今俱闲弃。实为可惜。臣令番禺县买桐树试种。于土性相宜。已经成活。现在广购桐子。令地方官倡率捐画。劝民栽种。可以获利。其它木植。随地土之宜。听民酌种。禁饬兵民践伐。并将从前钦奉历次劝民务本力农及栽种木植　　谕旨。敬谨刊刻。分发州县。散给里民。务令家谕户晓。力勤耕植。以收地利。以谋衣食。不得坐待饥寒迫身。流入匪类。再查惠潮两府。户口较繁。民尤不务本业。从前趋利之徒。多于矿山私挖。甚至丛聚为匪。近因稽查严密。虽已涣散。但必俾有恒业。庶得永无滋事。兹因大官田新设县治。委员丈荒给垦。惠潮无业之民。纷纷投至。悉令垦户。招为佃民。又垦户分垦之外。余剩二十顷。率同司道公捐资本。分给前项无业之民垦种。谕令各安耕作。毋再甘蹈法网。将来似可不致窃挖滋事矣。其前项田亩。将来成熟。每岁可收官租千余石。查省城向有粤秀书院。现为义学。教习生童。请归租作为膏火之资。事属两益。至粤东士子文艺庸陋。虽前经钦奉　　谕旨。着地方官训导。又雍正六年定例。谕令有力之家。在于邻省。延请官音读书之师。教其子弟。转相授受。以八年为限。如不能官话者。生童举监。暂停送试。俟官话习会之时。再各准其应试。奉　　旨依议钦遵在案。但粤人皆狃于积习。历今四年。仍未能渐移。臣拟将粤秀书院。捐资修葺。仿照大学士鄂尔泰前任云贵总督时。在昆明书院教士之法。将学臣岁科两试所取优等生员品行端方者。每学拨二三名赴书院肄业。在于邻省延请老成笃行之士。为之教习。砥行课文。每月臣与督臣各课试一次。加以训勉。俾知立身行[己](已)尊　　君亲上之义。每人月给膏火之资。于前项官租内取给。科举之后散归本籍。另将新学臣岁科所取者。照前拨入肄业。如此合一省之优生训诲造就。三年之间。文行既得以交修。官音亦易于学习。及至散归本籍。复可转相授受。陋劣者亦可知所劝勉矣。

　　议覆社仓保甲疏雍正元年　
广西总督孔毓珣

窃惟社仓一事。为济众备荒极善之政。臣辗转图维。请先行常平借贷之事。而渐通乎社仓之法。臣查粤西各州县。俱积有常平仓谷。请于明岁为始。将此谷大县以二千石为率。中县以一千六百石为率。小县以一千二百石为率。令州县官于春耕时小民欲借者。零星借给。秋收还仓。丰年还息。歉收止还借本。荒岁则缓俟下年还本。如是三五年。必有赢余。其赢余之数。即分贮四乡。建造社仓。择里中老成信实者为社长。司谷之出入。收息免息。悉依前法。日久谷多。一方可无饥谨之患矣。臣未敢通行。先将州县中之明白者。选择数人行之。以期渐次通行。至于保甲一事。乃弭盗安民之良策。臣先于城镇店肆商民聚集之处举行查编。至于各州县乡村。因粤西地广人稀。山多田少。零星散处。又有猺獞杂处之地。未能一体编立。臣因细加查访。各属乡村居民。向有团练堡目头之设。虽名色不同。而借以御盗则一。其下又有乡勇。村大者十余名。村小者五六名。属团练人等统率。近因日久废弛。臣请随其土俗。令府州县官将原有团练堡目头乡勇人等。查有诚实强干者留之。如不堪胜任者汰之。另为选补。以备捍卫。设盗贼窃发。若能奋勇擒获者。报官奖赏。倘有怠惰。必加议罚。如此则赏罚既明。人自踊跃。猺獞亦易于遵守。其于弭盗安民。亦同保甲一辙也。

　　与胡邑侯书　
任启运

闻圣贤之为政也。莫大于兴民之利。去民之害。视风俗之所极弊而先救之。今宜兴之风俗极弊矣。赌博之徒日夜讙呼。而破家废业也。贼盗日见窃发。而捕役因之为利也。高台演戏。岁费以万计。而不知节也。寺庙兴作。舁神出会。开场聚众。日费以千计。而不知禁也。妇女盛服。入庙游观。而为奸盗媒也。积逋历数十年。而国课莫肯率先也。生女屡行淹溺。而父子恩绝也。缢溺强死。动成命案。而告讦之风胜也。衿监与胥吏结纳。出入把持。而廉耻道丧也。不有大贤。何以救其弊而反之正哉。恭闻贤侯之莅兹土也。未及一月而仁风大行。四境良民欢呼载道。有再生之望。豪强惕息。莫敢出声。是贤侯之作新斯民者。已见于初政矣。然愚犹望贤侯以实政而为经久之规也。所谓经久之规者。乡约也。保甲也。二者其大端也。夫　　圣谕一十六条。其教谕愚民者至详且切矣。而邑中之宣讲者不一二举也。古之教者。家有塾。党有庠。无地而非学也。农工士庶。无人而不学也。今即奉功令举行。不过朔望而止耳。孟子云。一日暴之。十日寒之。未有能生者也。况今并乡而不举。是蚩蚩之民终岁而不闻一善言也。求其为善。岂可得哉。然愚以为乡约之不举。由于保甲之不立。何也。保甲与乡约相为表里者也。乡约之设。远或数十里。近或数里。凡赌博盗贼之潜匿者。约长多不及周知。而乡里所推为约长者。非鄙俗之富民。即年迈之乡老。彼其心岂知有公事哉。无事则酒食以为尊。有事则以道远为辞。年老为解。此人所以视乡约为具文。而莫之举也。若保甲之法则不然。五家为伍。周礼所谓五家为比也。十家为什。周礼所谓十夫同遂也。赌博贼盗之有无。五家之中无不周知也。友朋亲戚之往来。十家之中无不共见也。一有可疑。则得以察之。察之得实。则告之官。赌可惩也。贼可擒也。知而不举。则五家连坐。彼四家者。岂肯以其身家为他人受累哉。然而赌博盗贼之不敢报者又有故。博徒皆无赖也。盗贼皆枭雄也。其暴如虎狼。其毒如蛇蝎。良民方惴惴焉吞噬之是惧。敢劘其牙撄其尾哉。谚云。奸近杀。赌近盗。故里之中有博场而穿窬至矣。有一穿窬。而穿窬之类毕至矣。日聚而居曰赌友。夜而散去。即贼党也。故赌博盛则盗贼借之以自藏。盗贼盛则汛捕因之以自利。月有馈。岁有例。故多一贼。则民多一害。而汛捕多一利也。汛捕倚盗贼以自肥。盗贼即倚汛捕为恩主。故附近之民。有日夕危惧而不报矣。有屡见窃掠而终不报矣。非不欲报也。不敢报也。一有愤而告之官者。则汛捕起而攻之。需索百端。凌辱备至。而盗终不获也。一不如意。则转诬其家为盗。或失主的知盗贼之所在。而使擒之。则汛捕反授意于盗。使反噬失主为枉盗。为挟仇。故有一报盗。而千金之产立散者矣。有一报贼。而所需索反倍于贼之所窃者矣。官虑盗贼之关乎考成。而胥役遂窥其隐而中之也。盗贼且如斯。博徒又何论。然则若辈又何所惧而不恣行哉。若夫逋赋之害又可陈矣。其一则因赌而逋也。其一则因讼而逋也。乡约废则礼让少。而以势相使。以力相争。保甲废则结报无人。而刁唆告计之徒。皆得以乘其隙。故两智相轧则并亡。两愚相抗则亡。两愚受制于扛讼则又并亡。株连数十人。捱延二三载。邻佑证佐。困于波累。则又并亡。贪官藉猾吏以为罗。猾吏藉刁讼以为饵。至苞苴之贿既穷。然后水落而石出。如近年命案岁以百计。而其实曾有什一否哉。此风不革。而欲民之富。不可得也。又有非赌非讼而日趋于贫者。则戏会二者为尤甚。村落之居。大者数十家。小者十数家。每岁必演戏。曰以酬神也。梨园之馈赠供给。必十数金也。

迎送往来之费。必数金也。亲戚聚会宴享之费。又必加数金也。故半日之讴吟歌舞。而三四十金之费已尽矣。出会之法。千百人为。其盛者数千人。舁一土木之神。周游村落。车舆仆从。必数千也。驿马必数百也。旌旗矛戟之具。延数里也。金鼓笙管之繁。闻数十里也。冠服珠宝赁借之费。不下数百金也。男女杂沓。老少奔波。至一村落。则有香金之馈。迎犒之席。其费又不知数十金也。故出会三四日。而总计所费不下数千金矣。费日甚。民日贫。赋安得而不逋哉。又况出会先期一月。环戏所辟地数十亩。设棚百十间。名曰接场。列市肆。陈博具。设酒食。广召异方之众。使相角而取其赢。故接场设而赌博盗贼之徒。皆集而莫可致诘。此其害并不止糜费逋赋而已也。且逋赋之故有出于民者。有出于上者。小民终岁所入有限。而不经之费无穷。以有限供无穷。固不足以相给矣。而上又以数年积压之逋赋。杂然而征之。小民欲应此则必负彼。吏胥乘其不能尽应也。则怵之以必责之形。民畏责则不得不转谋之吏胥。吏胥乘其急而教之以抽搁之法。故馈以十之一者。三月无征。馈以三之一者。终岁无征。经三四年之搁。而民之馈于胥吏者。已过于所当纳矣。其余粮书有虚串之弊。副役有代比之约。则以项繁多。而长吏之聪明有不及察也。且宜兴之地。西南百里而遥。东北百里而近。故有一人入纳。而宗族亲戚附之以纳者。有孤寡疾病远行。势不得不托之人以纳者。吏胥执纳者而诈之。曰。尔何包揽。长吏不察。则亦立纳者而责之。曰。尔何包揽。夫包揽。以禁绅衿之抑民以自肥耳。岂以责急公趋事。相周相恤之民哉。故包揽之禁厉。而不能自纳者。必托之差役之手。差役因匿而吞之。嗟此医创剜肉之民。何堪饱此虎狼之腹耶。差役未易。则姑为推挨之法。差役一易。则仍责之民。民安得而不日困。赋安得而不日逋哉。夫吏胥役于官者也。而以诘盗则听之。以鞫狱则听之。以催科则又听之。几何不以役吏胥者役于吏胥也。且邑长者民之父母也。吏胥者邑长之仆也。为民父母者。坐视豪奴悍仆。鱼肉吾赤子而莫之救。非惟莫救。且张其翼而附之牙。若必尽食吾赤子而后快者。是何心哉。此贫民所以嗷嗷待命。而幸贤侯之有以生之者也。何以生之。治赋以简。则民力易供也。治狱以明。则民隐易达也。治赌博盗贼以威。则民居易安也。禁无益。尊硕彦。则民志易定也。而吏胥之必严。则又袪弊除害之大要也。数者生之之道也。若夫扩贤侯好仁之心。而当严禁者则又有溺女一事焉。父子至爱也。杀之至惨也。呱呱何罪。甫见天日。而使之毕命盆水之中。则以衣食之不周而忍而为之也。习以成风。而家饱暖者亦踵而为之矣。夫人之所以为人者仁心耳。父子之爱而忍以相残。则何事不可忍者。其背生人之理。而干天地之和。不亦甚哉。贤侯诚严禁而痛惩之。为天地广生育之气。至德也。为小民养恻隐之心。

至教也。夫贤侯一令。而无赖畏威。吏胥惕息。萑苻屏迹。使民得以优游养老。乐生送往。而又及于婴赤之细如此。岂不洋洋乎至治之风哉。然愚抑有请者。天下有治人无治法。赌博盗贼溺女诸禁可责之保甲。而保甲之严不在保甲也。演戏出会刁讼游女可申之乡约。而乡约之明不在乡约也。古之言曰表正者影直。源洁者流清。必至诚至公。使民情无不达于左右。则吏胥奸欺绅衿关说之弊。不得至乎其前。又何害之不戢。何利之不兴哉。此又愚所谓实心行实政之说也。某固陋。读孔孟之书。有以自乐。生平无片纸只字。入长吏之门。而今喋喋于此者。诚闻贤侯之新政。而庆宜民之得有父母也。先民有言。询于刍荛。执事其察之。

　　寄周人骥书　
陈宏谋
  </div>
  <div class="pagination">
   <a href="皇朝经世文编_page93.html">
    上一页
   </a>
   <span>
    ...
   </span>
   <a href="皇朝经世文编_page89.html">
    89
   </a>
   <a href="皇朝经世文编_page90.html">
    90
   </a>
   <a href="皇朝经世文编_page91.html">
    91
   </a>
   <a href="皇朝经世文编_page92.html">
    92
   </a>
   <a href="皇朝经世文编_page93.html">
    93
   </a>
   <span class="current-page">
    94
   </span>
   <a href="皇朝经世文编_page95.html">
    95
   </a>
   <a href="皇朝经世文编_page96.html">
    96
   </a>
   <a href="皇朝经世文编_page97.html">
    97
   </a>
   <a href="皇朝经世文编_page98.html">
    98
   </a>
   <a href="皇朝经世文编_page99.html">
    99
   </a>
   <span>
    ...
   </span>
   <a href="皇朝经世文编_page95.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
