<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 96 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 96 页/共 101 页</h1>
    <div class="content">
所以学算者之志向若只求见用于当世为衣食名利之计则祗须熟习整数分数小数之三种加减乘除开方再从各书中摘录测量推步各种成法藏之箧中便已无所不能算矣天元代数之术皆可不必究心也

若非急于求用而务欲阐明数理则其所学之事非株守成法者所可比盖因数学中深奥之理无穷则其明理之法亦非一端所能尽故必兼综各法乃于理无障之处也

一切算法皆从条段之理而生故算学中浅近之理皆可以几何之法明之惟笃信几何之人每自恃其点线面体之学而不信天元且不肯再习天元此乃为几何所囿而不得自脱者也

用几何之法以明算理每题必作一图每图必系以说有图无说有说无图皆不足以发明题义然至立方以上其条段之理已不能绘图则几何之术穷矣

天元之术不必处处言条段而一切条段之理无不包括于其中此益古演段之所由名也盖至如积相消而条段之理终不肯紊乱所以无论若干乘方亦无论如何带纵不必分别其形象而概以一例推之

惟演元之书其所设之各题大抵务为深奥而不适于用习天元者不能不习其题则从此又生魔障矣此非为天元所误乃为天元书中之题所误也即如句股弦可以彼此相求又能以和较之数互相求又能以和较之和较互相求亦可谓极其变化之妙矣犹不肯已则以同式之各句股又成和较而一一识别其彼此相关之理标名立目条分缕析以解之创之者自诩神奇传之者共推绝学师以此授其弟官以此课其士萃古今能算之才使之困顿老死于句股之中而不自知悔悟者李栾城之力也

几何之学从条段以明题理故条段明而题理亦明天元之学从题理以明条段故题理明而条段亦明惟几何之条段必藉夫图天元之条段则无藉乎图也所以天元所明之理能比几何更深

然天元但能将未知之数明其条段而其已知之数则浑和于太极之中不能一望而知其条段如何惟代数之术则无论已知之数未知之数其条段之理莫不一二分明故代数所明之理又能广于天元

学者既明代数之术则于数理之奥赜者固无不能明矣然犹有言之或甚繁求之或甚难而不得简易之法以赅之者何哉因代数但能推一切常数而不能推其变数也惟微分积分之术则能推一切变数故有微分积分之术而代数之用愈广矣

或有问者曰如子之说天元胜于几何代数胜于天元微分积分又胜于代数则学者何不径习微积而必从几何元代以及微积耶

答之曰不习几何则于如积之理不能尽明故不可径习天元不习天元则于正负开方之理不能尽明虽从代数得其相等之式亦不易求其同数微分积分其算式仍籍代数为用不习代数乌能径习微积所以几何元代微积其学必循序而及不可躐等而进也

或又问曰微积之必由代数而出固无疑矣若谓习代数者必先知天元习天元者必先明几何此乃欺人之论也夫天元中法也几何代数皆西法也中西各创其法曾未彼此相谋则创天元者固不知有几何也创代数者亦不知有天元也不知者尚且能创而谓反不能学者天下有是理乎

答之曰余之所谓循序而及者言如此学之则易于入手耳非谓舍此即不能学也创天元者固未见几何之书而天元之理则无非几何之理也创代数者虽未见天元之书而代数之理则犹之天元之理也然则几何元代其明理之法虽异而其所明之理则同惟几何为初学所最易明故必从几何入手天元之书难于几何而易于代数以其有数可核也代数之法繁于天元而其用则广于天元故既明天元方可学代数

又有问者曰演数与明理既分为两途则演数者固不必明理矣惟不知明理者亦能演数否且不知明理者所演之数有异于不明理者所演之数否

答之曰明理之人惟不喜演数耳非不能演数也使强明理之人为演数之事其演得之数亦无异于演数者所演之数也惟专门演数之人因已演之甚熟故速而且准每为明理者所不能及耳

或又问曰算法之事所用者数也明其理而不善演其数则是能说而不能行矣又曷取乎明理为哉

答之曰演数者祗能用法而明理者则能创法凡演数者所用之法皆明理者之所创也算法古疏今密古拙今巧苟非明其理而精益求精安能至此乎明理之人譬如创业演数之人譬如守成其劳逸难易有不可同日而语者明理之人非但能创前所未有之法又能以因为创而将从前已有之法改之使更便于用故有至难之法一变而为至易者亦有至繁之法一变而为至简者即如圆径求周古时用割圆之法开方数十次仅能得数位密率今用屡乘屡除可任求若干位密率而不必开方又如求八线之法古时用六宗三要二简法而不能任求某角之线今则弧背与八线能彼此相求又如真数求对数古时用中比例之法以代开数十百次之方今用级数可以任求而不必用中比例其简易不知几何倍矣

或又问曰明理始能创法是创法之人无有不明其理者也吾见近时算学之书每有但言其所立之各术而于立术之理则不赘一辞岂其理祇能自明而不能与人共明欤抑秘其立术之理而惟恐人之得明欤

答之曰子所言之书其创法之时盖用天元之术以演各尖堆之积枝枝节节而为之此中曲折之故祗为创法者所自明若欲与人共明其理则取径纡布算繁重演之非易言之甚难不能如微分积分之直捷简明也卷帙既多则刊校均非易事故先刊各术而其释术之书将俟续出后因已见微积之术觉己法不足以传示后世遂焚弃其稿未可知也或身遭兵燹就义成仁而遗稿飘零散失亦未可知也

或又问曰有数种算学之书其所立之术虽未尝自匿其理而观其释术之语终不能明白晓畅其故何也

答之曰立术之理若非从大公至正之轨悟入每觉可以意会而不可以言传故自明其理则易欲使他人共明其理则难盖其人虽有深致远之心思而笔墨所达未能曲尽其妙则他人观之仍不能明此亦由于观是书者功夫尚浅未能领略其语耳

或又问曰今之算术密矣巧矣简而易矣蔑以加矣吾恐从此以后即有钻研数理之人亦未必能再创新术矣

答之曰他事皆有止境而算学无止境也古人创术之时何尝不自以为巧密逮有巧密于古术者则以古术为拙矣后之视今亦犹今之视昔安知此后更无再巧再密之术而视今之巧密者为拙耶

　　论比例之用　　　　　　　　　　　　　　　　　　
华蘅芳

中法之异乘同除即西法之四率比例也九章之中惟粟米一章真为四率比例之题方田差分商功均输虽非全是比例而其中藏有比例之理故皆可以比例通之若少广盈朒方程句股每章各有专术不必强以比例明之罗茗香作比例汇通将一切算法皆归比例识者讥之

题中所藏之比例其理未必尽显是在乎学者探索题意而得其相比之理则能将题中各数用加减乘除造成比例之率有祗用一次比例者亦有必用数次比例者所以比例之名甚多有正比例转比例合率比例按分递折比例递加递减比例超位加减比例和较比例等名名目愈多头绪愈乱余以为比例只有一法乃二三两率相乘以一率除之而得四率也其名目之多乃是造此诸率之法随题异形稍有分别耳

　　除不学之害中国除害议二　　　　　　　　　　
徐勤

徐勤正告天下曰覆吾中国亡吾中国者必自愚民矣必自以举业愚民矣中国二万万里之地四万万之人二十六万种之物产大地莫富强焉而北托于俄南慑于英法东割于日本岌岌几不国原所以倾败之由在民愚之故愚民之术莫若令之不学而惟在上者之操纵不学而愚之术莫若使之不通物理不通掌故不通古今不知时务聚百万瞽者跛者而鞭笞指挥之如牧者之驱鹅鸭然稍投以水草奔走趋赴惟恐后乃得以呵斥杀戮獭祭而奴使之虽然天下之士至多豪杰殊特负异气者郡县而有咸欲使之不通物理不通掌故不通古今不通时务其道甚难故用束水刮沙之法尽去汉唐以来征聘辟召贤良茂才有道四行鸿博十科之选又去三公光禄刺史守相之举独立科目以招之夫以人才之殊而取士之隘未有若此者也然所谓科目所取之士试之以四书五经之义以通圣人之大道策之以经史掌故无所不问以验其记诵之强富贯串之该博岂不得才乎哉然所谓经义者乃非欲人通圣人之大道也自割截枯缩而外乃密为文法文式文律以困之圣人之言以明其道岂有所谓词句之间不许犯上连下者哉岂有所谓偏全斡补者哉长则博士百万之言发挥之而不足短则申公之对一二言而有余岂有所谓七百字之限哉易奇而法诗正而葩岂必以八家之调八股之体哉岂有浮腔滥调若填词唱曲之淫哇哉战龙载鬼之怪侯旬捋刘之奥岂限以宋儒之粗浅者哉虽然限以格式定以法律束缚人才非义之义亦无所不可若夫援证古今会文切理而后深切着明此自古为文之通恉未能外之者也而制举乃禁之其说曰代圣人言不得用汉后书汉后事以为孔孟周人也安得知汉后事于儒林等字亦谓不可用岂知其所谓雅正者不过宋世文字之一偏哉于宋世之文字则以谓雅正于孔经之文字则以为怪僻新安之经尊于阙里其端起于归有光方苞争名之陋其后成于陋儒专己攻人之私持界甚严托体甚尊谬种流传最便不学人皆乐之于是天下衿缨束书不读斥以杂学读礼则丧删其简读左传则篇删其句若夫仪礼春秋公谷大戴或孔子之亲笔或洙泗之微言以词馆耆英鲜有诵读者至于书益复高阁言史学则述坊书之[纲](钢)鉴易知录者以为掌故谈经学则奉大全汇参备旨味根以为考据讲词章则奉古文分编眉诠观止评注以为宗主小儿学问止论语不知有汉何论魏晋故虽策问极博唯重四书文空对敷衍可以登科故对策而云唐之王阮亭宋之白乐天犹知其渔洋居易尚为通博者矣若夫考官阅卷以贞观为西京年号佛时为西土经文甚至有一代名臣而不知范仲淹为何人曾入翰林而问司马迁为何科前辈者盖未闻汉书可证经义先儒之中未闻王粲其风古矣自童年受四书诗书易半部礼记左传外读烂腐之八股纤巧之试帖写方黑之大卷轻润之折子送诗片递条子拜座主为师即可以乳臭之童没字之碑掇高科抡鼎元翔木天衡文天下然且小之考军机御史大之考试差大考权要富贵皆赖于是进之为公卿督抚之尊退之亦不失主学道府之荣无日不待楷法文赋之用即终身不离楷法诗赋之业浸淫秾郁习臭而忘故天下移风想望沉醉

若夫巨儒宿学盛德高行束置勿恤岂闻征聘间逢奏荐祗授教职亦仅头衔而已其行文魁垒奇伟则以怪黜或以犯讳不合律法黜其不能抑压者亦登第矣则不计其文之工否言之切直否校其书法之工而已书法之工亦非取其欧颜虞褚取其合院体而已又非取其书法也横看其章法欲其正看其笔法欲其通不知沈约萧该自何来而妄据刘渊以谈平仄不知急就说文为何物而谬持字学举隅而挑破体凡有此者虽以舒向之金玉渊海颜冉之龙翰凤雏抑置末第永为外吏折腰督邮见弃永世故魁天下之状元为四万万人最惊羡者乃由钞策冒写方格而来非谓有黼黻云汉之学也宰天下之大学士为四万万人所最尊者乃由写白折积资格而致非关有经纬天地之才也人主以富贵奔走天下而下之举人秀才中之词馆试差上之状元宰相所取在彼所弃在此故风行草偃高髻广袖楚灵细腰齐桓紫服君行法而臣行意标之甚高者乎天下之人惟富贵之是求惟至愚极陋无用之是学习非成是深入人心谬种流传子孙蕃衍孩提爱饼枣而不爱金珠野人爱钱帛而不爱空青钻石愚以传愚陋以袭陋易丹而素看碧成朱以至愚极陋之总裁阅卷者选试差翰林又以至愚极陋之主考学政拔天下之秀才举子夫惟汤而后得伊尹惟桓公而后得管仲惟陆敬舆而后能昌黎惟欧阳永叔而后能东坡自非然者海滨遂臭之夫瞽者扪盘之论臭味各合淄渑难混其弃周鼎而宝康瓠珍而舍卞璞自然之理也大播其陋种鼓荡其愚风震动六合陶镕一世举国既狂则必以不狂为狂而抑之抶之强饮狂泉虽以百炼之钢绝世之资蒙药软其骨而手足皆麻光色眩其神则东西俱瞀亦不暇从事天下之故而惟八股小楷之是攻故亦同归聋瞽矣夫以八股愚天下之人若使惟通才是求不限名额通则一榜尽赐及第尚可以余日读书不通则停其选举尚可止其幸进泰西抡才皆无额也而科举则不问通否惟额是副吾粤南海顺德新会童试至五六千人而学额仅四十诸生试者万二千余人而诸生不得录科者尚十之五六监生不得录科者以千数会试则吾粤举子五百余而进士仅十六人总裁四人各分其额人得四卷其它江楚四川亦或类是及额而后虽有孟荀庄屈之文欧虞颜柳之书亦皆摈而不录矣其它就吾耳目所及虽以江浙文风之美而童试无几如广西云南贵州则士风僻陋且自童试乡试亦复寥寥而亦以额强取之若欲以安慰镇抚之者夫国非贤不立事非才不举卷耳之求贤审官菁莪之造士育才此千古之通义有国之常法也而科举之制国有庆典则开　恩科行省士民有报效捐义举则广以恩额是国家本不以科举为求才之法而以为恩施之具不问其人才之有否则多取其本额之数是不以士人为才而等于恩幸之流既以为恩矣则不得滥赏而靳其额或加惠而增其额亦义之宜也然而愚不肖者进而贤智见遗小民知其不必以才进也故五经未毕皆怀侥幸之心一丁不识并有进取之志故自髫龀至老耄焚书而舞之吾粤学舍千数舍皆百数十人皆聪俊才也而朝夕呿摇头顿足高吟低咏惟腐烂文数篇老师耆儒登比宣讲者亦惟陈文数篇吾过其门欲为痛哭以绝世之人才咸葬薶于是计直省省风当亦同埋矣然使额虽隘矣而分场多日阅卷多人犹少失也

然科举之制以一使者再岁试行省千余里之地时日迫促场期接比如吾广州每场士皆五六千隔日一场一人阅之是以一日阅数千卷矣虽有仲尼之圣离娄之明力能穿纸岂能办是不过听幕友之颠倒取既及额余可束阁各听其命运之所遇若赌吕宋之票榜花之猜而已若乡会试稍其期增其人矣然泰西每试人不过百考者数人安有以万数千卷十数日所能了之哉惟有颟顸抹涂而已夫以额之定限若此场期之迫促阅卷之恅草若彼既驱数百万童生而缚之幸取焉而为诸生不得则岁岁复试其枯窘割截如故又驱十余万诸生而缚之以限额促期阅卷寡独颟顸之法幸取焉而为举人不幸则三岁复试其不许用后世书后世事之八股如故又驱数千之举人而缚之以限额促期阅卷寡独颟顸之法幸取焉而为进士不幸则三岁复试其不得用后世书后世事之八股如故其它童试则岁岁有县府试数场凡费数月而后能见试于学政诸生则年年有岁试科试录科试而后得望于乡试若仍岁有失则沉溺于枯窘搭截之中累试而或有所得然苟未第进士者终营营于不许用后世书后世事谬称雅正之八股之内不问贤否不问通否试既重而额益隘少如累塔登高益尖矣然考试之事同而尊贱之体别佹得则乘轺建节在于指顾佹失则黄馘枯首困于泥涂树之标者极高以诱之束之额者极隘以汰之密为层累之试以缚之其岁月之望以老之故合四万万之民而得数百万之秀民累试数百万之秀民而得数千之举人数百之进士可谓妙选天下之英矣所以分任天下之职事者皆在此数千百人矣而以不用后世书后世事之故考其知识不独与彼数百万之秀民无异乃与彼四万万黔首亦无异也合数百进士而试之又选数十人以入翰林尤天下之俊选矣既入翰林之后可以读书穷理纾发志事矣则历资以限之薄俸以困之亦不问贤否不问才否也其有不由资历而可以超迁可给衣食而足资供职则有大考试差在以岁俸数十之穷二十年开坊之难而骤超学士讲读之班任全省学政之富开合太大操纵太奇自非天民出世之姿安有不俛首帖耳而惟马首是瞻也当是时也若试以妙通新理创着新书专辟新地何求而不得则失四万万人而尚有数百才人犹可为国也而官制尚虑其稍智也自朝殿之试大考试差之试别出一天下古今最无补最无用之小楷白折试帖诗以缚之得之若升天失之若坠地于是所谓天下之英词馆之俊研墨弄笔朝书暝写穷老尽气而惟楷折之求工诗赋则求题解而熟诵无用之诗则谓才博人矣尚安有余力暇日以讲天下之故新理之学盲既聚亦安能互相补益而少见天日乎故词馆之俊以为公卿督抚之选主考学政给御道府之任者考其知识与数百万之秀民无以异与四万万之黔首亦无以异也故数百万之童生以枯窘割截愚之于始十余万之诸生举人以不用后世书后世事愚之于中数百万之翰林以楷法诗赋愚之于终三法立而天下之公卿士人无复有不愚者矣无得漏网而能智者矣其有脱而出者孑孑独立无与讲求其智亦有限矣然且众谤攻以为怪物流言飞文务令不容否则尽弃其学变易其面目与之偕愚而后苟容焉

故通经学古之士一郡一邑无一人焉大清通礼当王之贵也或一省无其书若夫博学雄文一省或无其人焉绝学专门经纬世宙之才或一代无其人焉愚之效大着矣然科举所限者士人耳若上之王公下之农工商贾中之将帅士卒医卜星术不受八股楷法诗赋所缚者可以智矣无如才识之开皆由文学士人既专文学之业九流咸奉为宗师分其议论故二万万妇女皆士农工商稍识字者之弟子也二万万农工商贾及将帅士卒皆日作搭截仅诵四书三经之童生之弟子也医卜星术皆日作搭截仅诵四书三经易知录之童生不进学而变身者也天潢之英宗亲之贵亲郡王贝勒贝子公将军皆日作搭截日作不许用后世书后世事之八股日写白折之翰林之弟子也至于天子圣神首出不待教者不敢论矣然以数百年之积习数万万人之风气熏蒸染濡智种欲绝是以朝无才相阃无才将疆无才吏野无才农市无才商肆无才工聚黄帝尧舜神明之冑四万万明秀之才而皆以八股楷法诗赋而瞽之盲人瞎马夜半深池使犹当嘉道一统之时乱民一呼城邑皆躏矣当大地交通强国数十兴学励士日智其民而吾以数十百万瞽者当之岂有类哉呜呼岂有类哉夫闵马父之不悦学此周之所以亡也上无礼下无学贼民兴丧无日此孟子所以叹也故谓覆中国亡中国必自科举愚民不学始也不除科举搭截枯窘之题不开后世书后世事之禁不去大卷白折之楷八股之体试帖之诗定额之限期之促试官之少累试之繁而求变法自强犹郄行而求及前也

夫以中国四万万人之众中州灵淑之锺儒先学术之遗秀民聪颖之发而举谓为无学岂不大谬哉虽为八股八韵白折大卷所困岂无日事钻研博极书者哉然而究撢其学术大校其风气所朝夕孑孑高自期许连合党大呼哗世者凡有二端曰考据曰词章而已夫考据以明经义证史事词章以通制作写性情岂得谓之非学哉远观前古近考泰西亦矜矜于是矣岂可谓其不宜学哉夫以中国四万万人之众其秀民既尽困于八股试帖楷折之中而其秀民之尤特达有知识者乃仅驱而从事考据词章之无用此所以敢谓为无学也夫考据之道其体盖极尊矣自顾亭林朱竹垞毛西河阎百诗导源于先钱竹汀王西庄继轨于后而戴东原欲夺朱子之席乃挟说文之学大声高唱曰欲通圣人之道必通圣人之经欲通圣人之经必通圣人之字其弟子金坛高邮能左右之于是举天下之士欲自负为通经学古者穷老尽气然膏继晷口吟手画日讲于三仓尔雅广韵玉篇之学辨音正字穷析毫厘其有谈学而不通小学者则斥为野人摈而不得与学人之列自干嘉后迄于咸同称文学最盛之时则以此小学试之乡会岁科偏省僻壤自老儒宿学黄口小童亦复口诵说文手披广韵小学之效于是极盛矣其它考据之书汗马充宇王刍绿竹可演尔雅为数十篇车人轮人则发考工为百十卷然而置王刍绿竹于博物院中使邵晋涵郝懿行见之其言之必不如植物学家且不识其物也置戴震于车店中必不能制车且不能驾驶也此所谓无用之学与不学同也于是言经则高标三礼以为绝学然席地而坐以手取食尚是太古据乱未进文明之世其它饮食之器葬埋之具必不复行于今纵有一二博古之士非不可考旧制旧俗以存太古之风乃好事者于小试经古乡会策问以之试士或创建规模宏远之书院致高名通学之大师以转移风化为任者驱秀良而从事焉

此所谓无用与不学同也其它碎义逃难便辞巧说尧典二字考之数万言仲尼居三字演之数十篇汉志谓童年执艺白首无成岂不然哉夫孔子之作六经六经之所以宜尊者在微言在大义以配神明醇天地育万物本末精粗六通四辟其运无乎不在弟子传授至汉世君臣上下政事奏议皆用之若以禹贡行河春秋断狱阴阳灾异论事其它讥世卿免奴婢为良人赐孝子悌弟酒肉养三老五更皆举行大义施之实事故前汉博士之说存于今者若韩诗外传尚书大传系辞京氏易大小戴记春秋繁露皆明大义岂有所谓考据者哉戴东原谓必通圣人之字以通圣人之道夫以说文玉篇而求圣人之道岂非磨砖而欲以为镜蒸沙而欲以为饭哉且必待通圣人之字而后通圣人之道者适以隘圣人之道耳佛之为教也所至之地因其国文而译其经专译大义而弃其文字而教遂大行于外国至今印度为婆罗门及回教所灭无复舍旧文而道乃大驰于外域岂非重义不重文之效哉耶氏法之专以外国之文字译其教故行地球而我谈孔子之经者乃独舍其大义求其文字人则得鱼而忘筌我乃买椟而还珠宜其道并中国而不行也猎文而大义举天下之士而归之无用孙鼎臣以为洪水猛兽岂无故哉若词章之学号称为诗古文词者古文托于明道其号尤尊然以文明道文究非道不过语言之文者耳盖周秦之文已通行于当世如今行省言语之通用京话夫通行于海内则用京话通行于天下后世则用文话文话之至者莫如周秦精于古文之人不过若能操京话之人闽粤人而欲游宦也者官话亦不可不学矣然以能操官话之故乃谬自尊高则京师之仆夫舆隶其京话尤美矣若遂引体自尊自以为学岂不大谬也哉能文章者引体自尊自以为学何以异是然而文家巨子则若韩愈苏洵王安石宋濂归有光方苞之徒乃矫矫焉鍜炼其京话是尚然真能精燕话者独一韩愈耳其它尚南北夹杂多带土音而谬严体例琼森疆界高自位置以为天下之能事圣道之统绪皆在是矣岂不异哉夫文章足以传世行远发扬大道岂不甚善而能之者不过与能京话等例夫通京话之后言政言教言学更自有在然通京话之不足为学至明矣若骈俪之文体裁本古旸谷幽都之语云龙风虎之辞牺易尧书乃为太祖而近之述作辞必引古人必点鬼本非蛩蛩巨虚乃效比翼之鸟又非离昧罔两乃为翳叶之形既以华损枝膏腴害骨无关大道不周世用此如倡优妓乐聊适耳目之观耳而一国之风相推相荡号称学人以不能为耻几有如魏收所云会须能作赋始得为大才士者而所以为骈文之具者则不过盗窃渊鉴类函之府库挦撦唐四杰陈伽陵袁子才之衣服其能剽窃北堂书钞艺文类聚六帖万花谷已寡矣若其专门欲以擅名者当其诵读书刺取字句之新丽奇伟可充材料者分类而抄存之乃遂以奥博高文雄视一世若胡天游既死检其后字料凡数十麓者是也杨雄为童蒙拾其香草妇人绣其鞶帨夫骈文若胡天游可谓至矣然乃杨雄所谓童子妇人也岂得谓之学哉其七言五字之句诗集诗话之刻何啻万亿候虫鸣鸟各畅其天苟无关于宣上德通下情则曼歌妙舞春兰秋菊本足为视听之娱但不可以为学耳

若夫京华雅望金石名家考商周之鼎彝辨周新之泉布泉布实非周物义出周礼实为刘歆所创而令王莽行之网罗二千年之碑刻辨识廿四朝之古器考正年月商订职官大搜汉魏远洎新疆彼都人士风流共挹此则颜之推所诮前檐车高齿屐隐囊纱帽之比耳若夫舆地之学本征实用而近世讲求只有考古胡朏明之言禹贡洪北江之言三国六朝疆域李申耆之地理五种号称佳作无用于今即顾氏方舆当时称为奇书若据以用兵亦岂可行哉日事以前京师琉璃厂乃无地球之图言之令人骇笑自愚至此岂不哀哉于学何预焉举此三者中国才士号称博学者尽是矣至于笃守程朱出处有本末行事有尺寸问学有本原燥湿不变白心不点以道负荷者海内有几人哉夫孔子之微言大义所以为太平大同之计为刘歆篡后散乱久矣程朱以所自得之学稍发论语系辞之义尊四书而抑六经于孔子之道其割地已多仅如萧之于梁刘蜀之于汉耳然今一话一言一义一事皆本朱子之义盖功令以四书命题学者以章句为义故今之运朱子为圣人矣行礼帖式莫非宋制文章字句风俗论议莫非宋法然行之千年朱子之力于今已为末法仅诵章句以阶利禄其稍能束身自好亦寡矣岂有所谓负荷者哉盖宋学亡之久矣昔董遇谓今之少年鲜有好学公卿吏士二万余人其有狩封禅大仪能执笔者十余人而已昔尝怪疑以为不然以今观一省之中文章石刻士吏千数能操笔者已寡唐宋偏州僻郡簿尉人士词章笔法皆有可观以今一省所有文章石刻比之相去悬殊推之京师卿士济济而文章石刻亦复有才难之叹大约综较海内言考据词章之学通才巨子不过十数人行省之中若大江以南以雅才著者省可数人其它僻郡远州通此者或有人或无人夫训诂名物文言金石既不足为学然为是学者皆盛名耆年主持风气安其所习毁所未见甚者或挟持高位有意阻挠非徒无学之害而已且为兴孔子太平之学之害此尤可睊睊侧目而悲也徐勤正告天下曰吾中国其无为奴隶无为牛马奴隶牛马愚不学而已矣徐勤乃曰霸天下者思以把持天下必自愚民始乃深思乃远览知焚书坑儒不可不行而其不可用也则阳反其实而阴用其意即以诗书为坑儒之具即以儒为焚书之人其愚而专务爵禄者既以八股试帖楷折坑之其稍黠而聪明旁溢不可抑压或沉默寡好不慕荣禄者则八股试帖楷折之法既不尽效其才又能上下古今以议论国家之事其学又能穷极物理援证经义以破霸者之法其讽说全材又足以传世动众是皆霸天下者把持所不便则开修书之馆以网罗而正定之于其好发议论能言国事者或禁之焚之惟谈经则托体甚尊考据则为学甚博而终日谈名物训诂等于国事万无切线相连其嗤黠而不肖者藉以哗名其明哲保身者藉以远害于是聪明逸之才神锋绝之士虽不为科举所困亦莫不折而入其中昔乾隆时举行　万寿盛典供奉者虑戏曲有忌讳乃为五层之楼而演封神传鬼神杂沓不可究诘而不少犯时讳谈考据者实类于是又幸有古今真伪之绝殊可令学者穷彭儋之寿命辨一义而无从搜千卷之小学明一字而不足浩渺如泛沧海迷茫如游沙漠于是合百余年之耆儒巨学合千万辈之深思研虑焚膏然烛断简梨天下蚩蚩怀铅趋而霸天下者乃隐笑而自嬉呜呼读钱辛楣梁武帝之论不能不为之发愤而哀悲者矣

　　沈氏音书序　　　　　　　　　　　　　　　　　　
梁启超

国恶乎强民智斯国强矣民恶乎智尽天下人而读书而识字斯民智矣德美二国其民百人中识字者殆九十六七人欧西诸国称是日本百人中识字者亦八十余人中国以文明号于五洲而百人中识字者不及二十人虽曰学校未昌亦何遽悬绝如是乎吾乡黄君公度之言曰语言与文字离则通文者少语言与文字合则通文者多中国文字多有一字而兼数音则审音也难有一音而具数字则择字也难有一字而数十撇画则识字也又难日本国志三十三呜呼华民识字之希毋亦以此乎梁启超曰天下之事理二一曰质二曰文文者美观而不适用质者适用而不美观中国文字畸于形宜于通人博士笺注词章文家言也外国文字畸于声宜于妇人孺子日用饮食质家言也二端对待不能相非不能相胜天之道也抑今之文字沿自数千年以前未尝一变篆文楷草写法小异不得谓文字之变而今之语言则自数千年以来不啻万百千变而不可以数计以多变者与不变者相遇此文言相离之所由起也古者妇女谣咏编为诗章士夫问答着为辞令后人皆以为极文字之美而不知皆当时之语言也乌在其相离也孔子在楚翻十二经见庄子徐无鬼篇诗春秋论语孝经齐儒鲁儒各以其音读之亦如英法俄德各以其土音翻切西经又乌在其相离也后之人弃今言不屑用一宗于古故文章尔雅训词深厚为五洲之冠然颛门之士或乃穷老尽气不能通小学而山海僻壤百室之族知书者往往而绝也是以中国文字能达于上不能逮于下盖文言相离之为害起于秦汉以后去古愈久相离愈远学文愈难非自古而即然也西人既有希腊拉丁之字可以稽古以待上才复有英法德各国方音可以通今以逮下学使徒用希拉古字而不济以今之方音则西人文言之相离必与吾同而识字读书者之多亦未必有以加于中国也稽古今之所由变识离合之所由兴审中外之异知强弱之原于是通人志士汲汲焉以谐声增文为世界一大事吾所闻者有刘继庄氏有龚自珍氏颇有所述造然世无传焉吾师南海康长素先生以小儿初学语之声为天下所同取其十六音以为母自发凡例属其女公子编纂之启超未获闻也而朋辈之中湘乡曾君重伯钱塘汪君穰卿皆有志于是业咸未成去岁从万国公报中获见门卢戆章所自述凡数千言又从达县吴君铁樵见蔡毅若之快字凡四十六母二十六韵一母一韵相属成字声分方向画别粗细盖西国报馆用以记听议院之言者即此物也启超于万国文字一无所识音均之学未尝问涂瞢然无以测诸君之所长也然窃窃私喜此后吾中土文字于文质两统可不偏废文与言合而读书识字之智民可以日多矣沈学吴人也无字邃于西文究于名理年十九而著书五年而书成名曰盛世元音其自言也曰以十八字母可切天下音欲学其技半日可通其简易在五大部洲一切文字之上谓卢君之法泥于古不如己也余告以蔡君法则谓画分粗细不适于用法未密亦不如己也余于卢君书未得见蔡沈二家则其法同盖皆出于西人或沈君更神而明之有所蜀犬得欤然吾之寡学终无以测诸君之短长也沈君以年少覃心绝艺思以所学易天下常以西人安息日在海上之一林春茶楼挟技以待来者而授焉其亦有古人强聒不舍之风乎沈君属以书入报中其书文笔未尽雅驯质家之言固如是不能备求也至其言论多有透辟锐达为前人所未言者呜呼不可谓非才士也已先以原序登其书与法俟诸别简世之君子或愿闻诸

　　盛世元音原序　　　　　　　　　　　　　　　　　
沈学

今日议时事者非周礼复古即西学更新所说如异所志则一莫不以变通为怀如官方兵法农政商务制造开矿学校余则以变通文字为最先文字者智器也载古今言语心思者也文字之易难智愚强弱之所由分也上古结绳之世文风未启黄帝垂裳制形象数器物以便民生苍颉制六书以代结绳文物渐昌明矣籀文篆隶字体代变历数千年几尽失制字精英大都删繁就简畏难趋便然亦人性使然事理必至　大清　列圣御世风气大开萃万国之冠裳通五洲之轮舰极从古未有之世界启从古未有之变局中外相形中国不啻羲皇上人最绌者文字一学太西切音中国象形故也自苍颉造字至今四千五百余年分字部之法有三一事类一音韵一笔画字部多至五百四十四至少亦二百一十四共计字体四万九百余字士人常用者惟四五千字非诚读十三经不得聪明非十余年工夫不可人生可用者有几次十年因是读书者少融洽今古横览中外者更少既文事凌夷外患动当此痛巨创深之际莫不欲自强为计窃谓自强陈有三一欧洲列国之强罗马失道欧洲散为列国列国所以强有罗马之切音字也人易于读书则易于明理理明利弊分晰上下同心讲求富强二美洲之强其所以强由欧人迁居其地大都读书种子今格致富强与欧洲并驾齐驱者亦切音字为之切音字易达彼此衷曲上下无隔膜三俄国日本之强俄皇彼得幼肄习欧洲一切富强事铭之心笔之书身登大宝新政隆然今天下畏之日本通商二十载奋然兴者勇于师也上下莫不以吕方美兴为志今天下敬之二国之自强其势由上藉本国切音字翻译太西富强书令民诵读者也三者莫不以切音字为富强之源中国人民居天下三分之一人民既众宜识字之法更便不然多多者皆蠢蠢之辈虽具耳目如无见闻统计华人三四百兆每年生死相比百人多一人一年增三四百万十年增三四千万即多两省之人不速为计何以教养变通文字则学校易广人才崛起有曰切音易于写读者理也独象形目治切音耳治目治无耳治之广远耳治无目治之恒久利害相抵也余曰象形恒久岂以其象耶字形代变意会者多欲真恒久非图画不可字非图画字各有音汉文以边傍为训诂者若干部与格致大相刺谬不足为义考字义之源只三详文学性理篇既字义三源安知不可用法成之详书法篇字音有六千二百八十不同单音详反切篇是更要于字义何止千倍西字不作字义只以字音连句读通行天下足证字音胜字义字义难载字音汉文音随地而变义不少变字音尽载字义观西字汇可证是切音字不独广远兼能恒久或曰然则假彼国之切音字切中国之音可否余考中国之方音最多最乱欧洲方音不大远殊尚不能合切各成字母英文不切法音法文不切俄德丹音其字母亦不能相通欧人每议合数国音使之同文卒至今日无成其笔画亦并不省捷数十字母有并两三字为一母者三仄四声茫然声音不及笔画又[梗](便)转不如用象形字虽写读较难而意义尚易判别也中国音同义异之字颇多用其切音字理所不可或谓为富强计不在另创新字一切效法泰西用洋文者洋文汉文者汉文可也余谓欲深通格致力求富强非兼通汉文洋文不可尽驱国人学洋文势所不能必赖出洋之徒译其书翻其语注以汉文授子弟然汉文不能注西字音者甚多且快慢脱节轻重失序在在皆是汉文一字各随方音而异欲其惠于后学得乎是生为华人欲兼数国之文须白尚在塾中欲其精一艺得乎余恐中国风气一变劳逸之心生利弊之见明以洋文较汉文写读之易利用之大不百年读汉文者无矣国中有一变更将弃如敝屣如此则富强未得中国之方音灭矣中国之文字废矣上以埃及巴西为鉴下以印度日本为鉴千古之精英尽失良可叹也然则汉文处今日有不得不变之势又有不能遽变之情为之奈何天下无不可考之理无不能为之事余阐详体用得盛世元音十八笔字母可公天下能切天下音兼分文理音同义异之字以译汉文洋文书籍音义不爽累黍以十八笔为阶八下点可以尽学写读之疾省制作之美备古今未曾有也一载通国皆能诵读有用之书三年地尽属有用之人得文字之快捷方式为自强之源头同文之盛殆将见之矣

　　体用　　　　　　　　　　　　　　　　　　　　　
沈学

有体用有一切知觉声音一官以脱浪英文声浪入外耳管或内耳管喉底两管有耳鼓薄而韧浪击鼓鼓传四小骨椎骨砧骨珠骨马镫骨至孔盘孔盘四孔椭圆孔马镫骨底正圆孔通螺纹小圆孔脉管管出入之所长圆孔太阳穴内接半环边半环只两环半柔软喜颤螺纹七旋有水善波肌丝排列如弦弦中有精粒如沙名阿拖利得三处着脑网乃知为声声入耳管触鼓其轻重如一与七比有纯一四散之分外耳管音四散内耳管音纯一四骨传向乘方得一千半印半环知化音何位如五与三乘半印螺纹知音律何位如五与五乘得声比出声多数倍禽兽之耳灵于人者亦此其化音只二或三半环只两环半音律只七或八螺纹只七旋故七音西律八音即次均之第一音耳以螺纹有顶底两旋中外各有半音耳内体用一色耳能十一均谓之声限至速二万浪在螺纹顶旋声至高至缓十六浪在螺纹底旋声至低过此二率耳不能闻口能七均女高男一均男低女一均各七均声宫肺管头九枚脆骨集成一会厌一牌骨一骨环二脆骨二三角骨二方骨皆有厚膜肌肉结连或左右横环或上下升提最要者声宫四筋由前及后系住脆骨上两条涎膜夹而成下两条声带形如人字呼吸时带藏涎膜下作声时带弭直如弦声之高下在带之松紧带紧而薄隙狭气逼声高带松狭而厚隙气舒声低带与隙为反比例浪与鼓为正比例人具内外耳管所出如所闻学语歌唱有准则口耳两部天然乐器乐器分横动直动二类毋论横直皆以脱凹凸力松紧成音声带耳鼓半环螺纹唇舌吊钟为横动耳管鼻梁喉齿颊为直动其大小形式不一仍能悟会者口中放音各异耳内附音则一如清丝脆竹各自有音所闻工尺则一天下口音各异其由元音则一元音有原母子变附偏余七音详反切篇中天下之均学于是定知此古今一均古人均依方音而诗今四方之均与均书不合古均合者甚多古今之异无非转韵通韵而然与原音无有不合且可证古人四声通押之理泰西长韵调音之法原音者音均之钥也知原音不难知天下方音方音之异半在天气以脱速率不寒不热之天一秒行二千九十三尺高下一度高下三尺是故岭放炮声如拍手极北黑道隔三里通问讯人习惯某音即成某调西儒艾约瑟中国言原考变音之道唇舌喉齿牙上去平入上古先得唇音上声由次而牙音入声譬之婴儿考诸均书云余以为误上古虽声音之训未详六部四声早具婴儿未足以言古音均书亦不足以言古均广均北方之均也周德清北人故入声散入三声沈约吴人多偏南音方音之异皆在一口腔可分多少不可定先后调可分难易不可定有无北之少入声以寻常言语音高而长入声如不及闻南之多入声以寻常言语音快而急所闻如多入声

有方音之异方[言](音)于是异泰西方言家分天下五类方言之异半由人性事业西书创世记巴别塔淆音者寓言梯荣竞胜之性生怀疑分晰之端起古人事业牧猎者多陟山跋水势必言异余考中国之方言春秋已异公谷左氏所载登来于菟之属长言之邹短言之邾娄黄池之会吴王不能言冠而言好冠自古言语必假声音言者心之声也如饥斯食如渴斯饮肇言之法一师万籁如风字马字弓字一由知觉如寒字扑字嘻字言语日增声音日新书法日变笔画日便苍颉作六书象形如鸟字指事如三字会意如信字人言假借如信字诚信之信信札之信信口之信转注如松柏忠　谐声失传人以转注假借为谐声大误谐字说文也言合广雅耦也玉篇合也调也舜典八音克谐声音均也即字母谐声非反切而何谐声失传即今之反切反切天籁反切即在寻常言语之中有心者不难辨出其反切与音律可通善填词者必善反切度曲必用余音则还音较准反切必收本音则得吻合开元谱一字一声有头腹尾三音曳而长之为平上去声吐而吞之为入声曲之和律即字之反切腓尼兴创字母遗惠万世腓尼兴太西古国首创字母虽粗鲁可实用较之双声均作纸上谈者又高一太西古字亦近于画象形如汉文笔画之繁记诵之难十倍切音字切音省笔诚以识字之难易关系生命体用人之智愚寿夭切音字出象形必变汉文六书皆属象形按体用学心思之劳逸相去七倍传大脑须回复力一往一来达脑结如机斯应习惯毋庸思索汉文五万常用者五千字得融会贯通工夫十倍须记才回复力七十万次结构辞藻所费精神尚不在其中人日用二百次回复力则记而不忘脑部需血得中如过于劳心血聚脑内热度逾常损脑伤血轻则聪明变钝滞运思不灵少时伶俐老年善忘重则立死夭亡疾病如此胜衣就傅学得五千字已年逾而立志强身壮反不及西童所需脑结日读四五点钟无非切音字母其言语即文字文字即格致经济之书一读书而得读书之害一读书而得读书之利非象形切音而何余统筹华人读书得八分之一读书成名无病者百分之一不堕括帖以西学自鸣者千分之一如此不愧为读书者三万人耳究格致经济之学英有七百万人美有八百万人俄有六百万人法德各有五百万人和丹瑞奥各有三百万人日本二十年来亦有七十万人经纶宇宙皆在人才培育人才之盛衰国之强弱见矣中国欲自强必先自文字

　　字谱　　　　　　　　　　　　　　　　　　　　　
沈学

沈学集古今中外字谱并系之以论曰字也者志也所以助人省记者也古字寓形今字寓音欲利于记诵笔逾省为逾便音逾原为逾正讲求字学后学所当然必不能去古人为法不师古如夜行无烛余制十八笔法古变今至简至捷此谱文字变化之道殆尽上古亚甲族创制象形书法自上而下埃及巴西中国美洲土字亦各有象形性相同也前四千四百年腓尼兴航海埃及选其用烦笔简少之象形为从音字谐方言继变横书连串成句言语日多笔画更少反切快而急双声成单音平声为仄音字母渐得亚述利亚方字巴比仑尖字亚拉伯篆字印度扁字希伯来圆字希腊字细首尾衔接甲行自左横右乙行自右横左书法最异以上书法各异切反则一至希利尼字母得廿一罗马并吞天下字母得廿五为之腊丁罗马衰列国用以切本地方音字形少变字数不一书法则行行自左横右便写读合体用也各国自称其字母为原音英文不切法法文不切俄德丹音原而不原者也西字笔画亦象形化出省而不省者也欧人曰欲尽得原音不晓天下方音不可泰西格致几尽窥底蕴惟此道阙如然西字笔之于书无异出之于口一人坐诵阖座了然亦足以富强汉文体尚洪武书亦如画字体代变去古不远汉制学僮十七以上试讽籀篆授尔雅九千字乃得为吏世尚端楷笔画难更故反切始自孙炎其后四十余人争论双声迭均无一造笔画以成字致反切为庸图余考泰西所以无四声有字母中国所以有四声无字母以泰西不读单音创言之法只在反切故音繁笔省汉文一音一义泰西多至八九音者汉文音单创言之法只在单言高下声音重笔画故音有四声笔多架数百年前日僧空开法汉文制切音变笔画今为富强之基　国朝未入关达海法蒙古文制切音变书法旋混一统此皆祥瑞之兆也今日华洋杂处千古一变才学百倍于吾者甚多余独效颦缘亦不偶能切天下音足为全球法当此盛世容播元音

　　性理　　　　　　　　　　　　　　　　　　　　　
沈学

噫人性天理之辨自宋儒以来皆目之陈腐庸语何轻视之也予考字义而有所觉悟不禁出广长舌相深为天下告之性理者明德之器具字学之纲领万物之枢纽也尝仰观宇宙之大俯察品类之盛称造化之名无可为名乃名之曰有有不二有有内只有有有外更无有一无外物入有一无外物出有有有有在在在在无所不有人在有而不觉有者如晶球内外一质晶球亦将不觉自为晶球及若样晶球因无比例地也

有自己有因自己有故有如无有应无自己应无无有比例以有无之见或曰无有然无无有尽实非无有也盖曰无有者吾也既有今日之吾天地必不无吾吾亦必不无天地如吾亦无有则何自出无有乎无有已非无有沈氏曰吾之所以吾吾之所当吾有而已矣

</div>
    <div class="pagination">
<a href="皇朝经世文新编_page95.html">上一页</a><span>...</span><a href="皇朝经世文新编_page91.html">91</a><a href="皇朝经世文新编_page92.html">92</a><a href="皇朝经世文新编_page93.html">93</a><a href="皇朝经世文新编_page94.html">94</a><a href="皇朝经世文新编_page95.html">95</a><span class="current-page">96</span><a href="皇朝经世文新编_page97.html">97</a><a href="皇朝经世文新编_page98.html">98</a><a href="皇朝经世文新编_page99.html">99</a><a href="皇朝经世文新编_page100.html">100</a><a href="皇朝经世文新编_page101.html">101</a><a href="皇朝经世文新编_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
