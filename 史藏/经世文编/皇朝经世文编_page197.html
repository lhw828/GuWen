<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 197 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 197 页/共 219 页
  </h1>
  <div class="content">
   河防说　
庄亨阳

徐属之灾。皆黄水为之。昔靳文襄公以为徐州黄河之北。逼近运河。黄水可南泄。不可北泛。故于河之南岸。开毛城铺一百二十丈。又开天然闸三丈六尺。以泄汛涨。保运道。全徐州。意至深。法至美也。自乾隆三年。毛城铺闭。水势无所分。去年。南岸天然闸暴逼下注。四倍往常。水势过猛。闸下引河狭小。不能容纳。两堰溃决。铜山之西乡。萧县之东北南三乡。胥受其害。此水流入睢溪口至睢宁。又因洪泽湖水满倒漾。不得宣泄。以致淹没。而北岸石林口一带。自李道华家楼起至苏家山止。计九十里。向称高阜无堤之所。四年以后。亦变而为低洼。伏秋汛发。黄水皆从此漫溢北流入微山湖。一由韩庄闸出运河。一由荆山口出运河。河不能容。两岸常被淹没。然害犹未甚也。去岁石林口一。黄水北注。直坏沛县之缕水堤。逼微山昭阳湖之水。不得南流。横冲运道。自夏镇以下。韩庄闸以上。微山湖与运河合而为一。旁无纤道。漕艘难行。沛县全邑汪洋。城隍几于不保。铜山河北四乡。皆成巨浸。丰县境铜沛者。亦被波及。其由荆山口入运一支。则横贯骆马湖。破六唐河。汛滥四出。邳州宿迁。半受其毒。仍复北淹金鱼滕峄之乡。东浸桃安海之境。害又不独徐州一郡矣。今石林口工程虽已竣。然细察情形。亦未为坚固。何者。沙虚则易崩。料松则易蛰。椿不入地则易漂。且护戗不加。月堤未筑。冰泮之时。已为可虑。桃伏秋三汛。又有不必言者。就令可保。而石林以东八十余里无堤之处。今年汛至。恐无在而非石林口。其害仍无已时。故必急开毛城铺。而后可永除徐州之水患也。至古沟之决。传者以为河湖交涨。又云河南开通水道。直至亳州所致。不知非也。方古沟未决之先。查阅毛成铺并未尝过水。黄河虽涨。势不能及湖。而河南诸水。必会淮睢归洪泽。自古而然。无论亳州开否也。天然减水坝壅淤已三年矣。蓄极必满。满则必溃。纵使亳州不开。古沟能保其不决乎。古沟不决。凤颍泗尚复能堪乎。论者又谓闭天然减水坝。以蓄清敌黄。既大害于凤颍泗。壅之而溃。又大害于淮扬。不若塞断清口。别于天长六合闲凿山隙六百余里。导淮入江。一劳永逸。其说亦似也。但　本朝治水。原合淮黄以通运道。若使淮自淮而黄自黄。则转运维艰。且开六百余里之新河。为费不赀。孰若仍靳文襄之旧。使凤颍泗淮扬徐海。俱庆安澜。不费不劳。而漕艘直达京师之为得耶。或又疑黄河之底。日淤日高。苟不塞天然减水坝以蓄清敌黄。则清口将有倒灌运河之患。不知天然减水坝。原与清口平泄。水正相当。直则所蓄清水。力本足以敌黄。但非导毛城铺黄水以助之。则黄自黄而湖自湖。两不相通。湖水有时大胜河。河水亦有时大胜湖。不能无虞倒灌。故靳文襄泄黄之有余。以济淮之不足。化无用为有用。功莫大焉。今试泄黄水十之二。使入毛城铺归湖。以出清口计。正河减二分。清口增二分。则合处差四分。试泄十之三。使由毛城铺归湖以出清口。则合处计差六分矣。黄大则清亦大。黄小则清亦小。名为以清刷黄。实则以黄刷黄。虽十万年亦无倒灌之患也。再考靳文襄旧制。于清口分运处所。原建磨盘墩一座。以御黄流。又建闸三座。视黄流之盛衰为蓄泄。务令足以相敌。自毛城铺闭后。黄水顿增。旧运口逼近黄河。恐其倒灌。乃改凿新运口。离河稍远。以为无需旧处墩闸。一切撤去。谁知伏秋汛至。全河势盛。灌入清口。无所关拦。而运河洪泽。两受其侮矣。诗云。不愆不忘。率由旧章。靳文襄收黄之利。今则却黄之利。而反招黄之害。且又受淮之虐。致使徒糜数千万之帑金。数百万之漕米。国计民生。交受其困。为计不亦左乎。及今而犹不知改图仍旧。后将何以继之哉。

　此旧说也不知减黄则黄愈淤入湖则湖亦淤至今日而病大验矣河身窄河底高不于此筹变通之术。而徒议宣泄救病适以生病耳存之以见旧说相沿之不验

　　论黄淮要领　
张鹏翮

自昔淮行于南。黄行于北。各自达海。黄与淮会变也。宋元以后。黄淮始合。资黄济运。用淮刷黄。昔取其分。今取其合。淮不与黄会。又变也。大抵淮与黄合。其势必强。与黄离。其势必弱。数年来黄淮失轨。运口淤为平陆。臣鹏翮之膺　　简命也。恭请　　训旨。　　上曰。黄河何以使之深。清水何以使之出。大学士佥谓翮曰。宜敬绎斯语。黄不深则拦入运口。所病者在国计。清不出则漫入下河。所病者在民生。大哉　　圣谟。固已抉理水之精微。握平成之全算。黄淮会萃。前定于片言中矣。既至河干。日讲求所以深黄出清者。于是言人人殊。有欲用茏爪扬泥车往来荡涤者。予曰。此黄庭坚之所传以为笑者也。前剔后淤。何损于河之尺寸乎。有欲复老黄河者。予曰。昔季驯潘公已力排之矣。有欲引睢水助清刷黄者。予曰。睢水涓流。无裨实用。且远在百数十里外。费巨难成。皆筑舍也。至出清。则全无一策。予于时不避暑雨。减驺从。拏一芥之舟。于河则自开归至云梯关以下。于淮则溯洪湖至盱泗以上。博考图经。旁诹父老。怃然曰。欲深黄。其必开海口。欲出清。其必塞六坝乎。夫海口不开。譬人之饕餮者。果于腹而尾闾不畅。未有不胀闷者也。六坝不塞。譬彼漏。随注随竭。未有停蓄而资吾之用者也。且夫深黄出清。其途似殊。其实相为用。黄不深则常虞倒灌而清不可出。是治河即所以治淮也。清不出则无由冲刷。而黄不能深。是导淮即所以导河也。于是拆拦黄坝。杜诸决口。培大河南北之堤。束水以攻沙。向之河身三四尺不等。今至四五丈而黄深矣。于是堵唐埂六坝。开张福诸引河。挽全湖之水。涓滴不使漏泄。向之清口堙为平陆者。今且浩然沛然而清出矣。清出则转弱为强。黄深则化强为弱。强弱之势既易。而后淮乃与黄会焉。康熙三十九年十一月也。夫自古之谈治河者。纷如聚讼。汉争屯氏。宋筹二股。终莫得要领。上无聪明果断之君。遂以大患大灾。任之气数。我　　皇上以洒澹奇功。约之两言。千变万化。罔不在其环中。卒使淮黄顺轨。上裨　国计。下奠民生。亶聪首出。于此具见之矣。乌可以不书。

　　论治清口一　
张鹏翮

清口者。运河入黄之口。即淮水所从出之口也。前代未有黄河。惟泗水径角城。从西北来与之会。同入于海。皆清流也。而泗更清于淮。无石水六泥之浊以滓之。故唐宋以前。不闻清口龃龉之患。清口之患。自有黄河始也。黄河之为清口患。自淮水夺堰东注。不能敌黄始也。按史记河渠书。禹抑洪水。功施于三代。自是以后。荥阳下引河东南为鸿沟。以通宋郑陈蔡曹卫。与济汝淮泗会于楚。西方则通汉川云梦之际。东方则通鸿沟之间于吴。唐宋以后。都会不同。至由淮以达帝都。清口为之襟领。其势一也。宋陈敏议戍守云。长淮二千余里。河道通北方者五。清汴涡颍蔡是也。通南方以入江者。惟楚州运河耳。周世宗自楚州北神堰。凿老灌河。通战舰。以入大江。南唐遂失两淮之地。将谋渡江。非得楚州运河。无缘自达。由是观之。清口一线。实关形胜。又非独国计民生而已。顾以全淮之水。会萃洪湖。环数百里。以一线之口泄之。已可寒心。加以淤垫。如塞小儿口而止其啼。欲不旁挺横溢为淮扬患。得乎。恭读我　　皇上三十八年巡幸高家堰。阅视毕。随　　谕曰。运口太直。黄水倒灌。兼之湖口淤垫。清水不能畅流。何以敌黄。宜于湖水深处。别凿一引河。以导水出清口。又曰。清口最为紧要。如不将清口挑浚。高堰堤工。并运口堤工。纵加高厚。均属无益。十二月。复　　诏曰。比年淮扬所属地方。罹于水患。生业荡然。朕怀深切轸念。屡经蠲租赈业。乃黄河垫高。清口低下。淮水不能流出。百姓仍被水灾。弗获宁宇。今或坚筑高堰堤工。以束淮水。多开引河。使之冲黄。宜一一讲求。臣鹏翮之来也。　　上复训之曰。河底何以使之深。清水何以使之出。鹏翮悚惕承　　命。至则凡　　上指所及者。不敢悠忽以少需。于是开海口。黄有所归矣。塞六坝。淮无所漏矣。开张福裴家张家庄烂泥浅三岔河。又益以天然天赐凡七引河。淮流沛然而出矣。开七引河者。导淮以刷清口也。塞六坝者。束淮使归清口也。开海门者。杀黄之势不使倒灌清口也。时水患方殷。予东至海壖。南至江表。西至开归。北至徐兖。殆无暖席。稍有寸晷之隙。必棹小舟。徘徊于惠济祠。精神无时不注于清口。而治清口又无时不注于引河。迨七引河成。于是十余年断绝之清流。一旦奋涌而出。淮高于黄者尺余。扬帆直渡。曾不移瞬。又清水初出。犹虑淮为黄弱。题建两拦坝。备节宣。及七引河滂沛。荡涤无余。运口阔至九十三丈。　　皇上以宵旰忧勤。释民垫隘。民之所欲。天必从之。不信而有征哉。

　　论治清口二　
张鹏翮

江淮河济。谓之四渎。渎者独也。以其不因他水。独能达海也。考禹贡导淮自桐柏。东会于泗沂。又东入于海。今自泗口以下。虽尽为黄所夺。其势固无殊也。惟是黄水荟萃众流。来自万里。力大而势强。淮源近出豫州。北御黄。南资运。力分而势弱。此清口所以常龃龉也。况顷年六坝洞开。全淮东注。清口久为平陆。上　　宸衷。臣受　　命请训。以道淮机要。必于清口。因思淮之不治。全在门户。塞六坝。杜旁蹊也。辟清口。开正路也。二者难分轻重。而湖势方盛。六坝且为后图。先辟清口。庶正路开而旁蹊之势亦杀。夫淮之涓滴不至清口。久矣。非多为引河以道之。则不出。于是独棹小舟。泝三港。穿柳林。直造洪湖中流。历审形势。知淮水旧在湖西。其为六坝牵引而东者。非经渎也。按南河志。淮河旧有张福王简二河。季驯潘公虑其流分而力薄。为堤塞之。今清口淤垫。入湖几三十里。惟兹二港渟深。贾舶之沿淮者凑焉。而其首适与张福口接。于此开挑引河。淮必出。议上。　　天子然之。乃量工命日。亲自程督。不阅月。河成。凡一千三百三十五丈。又于河尾置挑水坝。由是清流奋迅。而淮黄始会。以张福河为首庸焉。时张福迤南裴家场。又开引河。既成。虞其分而减。力不足刷黄也。仍会张福河于裴家场。而其流益沛。张福河底坚。而裴场多沙。亦藉以冲刷也。迤南又有烂泥浅引河。屡浚未就。于是挑其淤而深之。武家墩之北。旧有三岔河。自淮流久断。惟此一仅存。然秋冬水落。仍为陆地。乃督弁兵浚通之。于是有四引河矣。前此清口既淤。土囊无口。至是惊流荡涤。至三十余丈。犹虑不足畅全淮而发其浩瀚之气也。维时唐埂六坝。既坚塞之矣。乃亟走坝上。命工度其尺寸。六坝共得二百八十丈。怃然曰。以三十余丈之口。而欲泄二百八十丈初回之水。宜其趄而不尽出也。乃详度张福裴场二河之间迎湖大溜。复凿大引河一道。二十丈。深一丈。长一千六百七十丈。名曰张家庄河。而时凡为引淮之河者五。既会张福河于裴家场。又益以大引河。端资其力以刷黄。又会烂泥浅于三岔。从七里河径文华寺。专用其力以济运。又虞其势之偏注也。于清口之上筑坝台一座。逼淮水三分入运。七分敌黄。诸河头水势相连。沛然而出。会淮水壮激。酾为二河。土人神之。名曰天然河。天赐河。在张福裴场之间。于是凡有七河。控引清流。至其朋势。比至清口。混茫澎湃。而淮之门户大辟。广至百有余丈。淮至是乃与黄会。黄不敌淮。淮且高黄数尺。自惠济祠上下十余里。练影澄澜。与天一色。浊流数点。微茫煦沫。循北岸而已。　　皇上明德丰功。岂不远哉。

　　论塞六坝　
张鹏翮

两河之关键在高堰。高堰坚闭。则淮流之趋清口者强。而黄自弱。黄淮顺轨。南北分流。则漕渠常利。而民生亦无垫溺之患。潘公季驯已试之效。具河防一览者可睹已。明万历二十二年。洪湖暴涨。杨公一魁。用治标之法。于周家桥建闸减水。由草子河径子婴沟。以达广陵湖。于高良建闸减水。由三汊河径泾河。以达射阳湖。于武家墩建闸减水。由通济河径河。亦入射阳湖。于是洪湖始有数窦矣。然昔之为闸者。启闭以时。尺寸有度。取减去有余之水而已。故其闸内。横以石键。不使通舟。闸下引河。翼以长堤。减去之水。亦不致漫溢为患。其后商贩规避榷税。利出入之便。官司纵。视若通津。汕刷愈深。不可收拾。淮扬恒被其毒。寖失前人建闸遗意。矧洪湖自桃源屡溃。黄流挟沙而入。垫为平陆者三十里许。昔之淮南高而北下。今之淮西亢而东倾。又有数窦为之牵引。欲拂其就下之性。而使之还向清口。难矣。前河臣废武墩高二闸。于唐埂改设六坝。当时见湖水之有余。未逆睹清口之不足耳。年来淮日趋而东。北流断绝。昨岁淮湖交涨。洪塘尽圯。高宝兴盐诸邑。莽为巨浸。民生垫隘。运道齮龁。则漏不可不塞。诚经理两河之要筹也。先是。康熙二十六年。　　上谕修理下河成功。不在高邮州有所闸坝。而在堵塞高家堰之坝。仰见我　　皇上圣明旁瞩。欲释下河之昏垫。必自坚闭高堰始矣。洎前河臣于成龙申塞六坝之请。会以病没。未底厥绩。而其年水复大至。已堵三坝。旋委洪流。于是堵塞之成议。蓄缩莫敢肩其事。鹏翮始至。念秋汛方届。洪涛涌。畚锸难施。急则多捐物力。当俟深冬水落。然后鸠工。况诸公方有筑高堰之役。诸坝塞则湖水必高。势将束手。非计之得也。迨九月。乃总率河员诣二坝。为文以祀淮湖之神。身参洪流。指示筹筴。不踰月而塞其五。止留夏家桥一坝。以待凤泗漕船之归。未几亦塞。于是淮黄始会。而平成有象矣。则皆我　　皇上定计于十数年之前。而左契收之者也。乌可以无纪。

　　论归仁堤　
张鹏翮

归仁堤在宿迁桃源之境。明万历六年。潘季驯江一麟所葺治。长七千六百八十丈。亘四十里。以障睢汴二渠。及邸家白鹿诸湖之漫溢。兼杀洪湖水势也。大约淮扬屏蔽。其关键在高堰。次即归仁堤。高堰不固。下河俱为鱼鳖。归仁不堤。睢汴邸鹿诸水。阑入洪湖。益助滔天之势。而高堰危矣。此河防之机要也。我　　皇上圣学渊深。于山经地志。无不该览。于河工则三举　　銮舆。历河干。讨求曲折。故其所指示要害。皆从古筹河者所未及。康熙三十八年。　　谕曰。归仁堤人皆称系保护明季皇陵。此妄谈也。三四十里之堤。何关风水。此堤端因水涨时毛城等铺横流至归仁堤。回仍入黄河故耳。应酌量修筑。　　睿鉴固超人万万矣。复　　谕前河臣于成龙曰。要紧应修两处。看河图内。归仁堤便民闸等口。俱已堵塞。毛城铺以下等口。俱未堵塞。既塞便民闸等口。毛城铺等口所出之水。将归何处。必定散漫。大为民害。此处关系紧要。当急筹一策。及康熙三十九年。臣鹏翮亲率河员相度。先是。于成龙拟于四堡开穵引河。由胡家沟而出黄河。鹏翮按其地势颇亢。且系沙土。难以施工。惟起涵洞口讫老堤头迤东。地势少洼。湖水高黄水七寸六分。于此开置引河便。计工长三千八百二十三丈有奇。于黄河缕堤出水处。建石闸。筑土坝。以备黄水之入。于五堡建矶心石闸。黄河异涨。则闭缕堤闸。开五堡闸。以备湖水之出。又于引河南北岸筑约水堤。并塞决口。加甃石工。使无旁溢。引水归黄。可以冲刷河身。可以免民垫隘。可以减洪湖之浸。使高堰无虞。疏上。　　上嘉其合理。　　诏速行。于是日兴举。役不淹时。费无浮冒。工甫讫而河身果以冲刷而深。田庐果以水落而出。洪湖之巨浸果以客流不入而平。是役也。费以二十八万余。计自高堰外。惟此为大。而功实相为表里云。

　　筹全河治清口疏嘉庆十年　
铁保

窃臣猥以庸愚。蒙　　皇上天恩。畀以两江重任。又值河务紧亟之时。漕运民生攸赖。地方要务。无有大于此者。况臣有兼管河务之责。何敢不竭尽心力。以求一当。臣抵清江。已及一月有余。日夜讲求。兼考载籍。细思受病之源。以筹补救之法。伏查河防之病。论者纷如聚讼。有谓海口不利者。有谓洪湖淤垫者。有谓河身高仰者。臣未亲见之前。亦执此说。兹详细推求。海口淤高。自前明已有此议。明臣潘季驯疏称云梯关外。沙积成滩。中间行水之路。不及十分之一。然海口故道。则广自二三里以至十余里。若两河之水。全归故道。海口可仍全复等语。是海口视黄流为通塞。黄水藉清水以刷涤。自昔已然。现经河臣徐端屡次亲勘。海口宽千余丈。拦门沙之上。过水深四五六尺。实无壅遏。其形势尚较胜于潘季驯治河时。且本年黄水。六月二十以前。并未倒灌入运。全河俱东趋入海。不见停阻。设果壅遏为患。何以大河之水仍滔滔顺轨而东。此理至明。一言可决。况从古无浚海口之法。亦无别改海口之地。是此说竟可勿论矣。洪湖淤垫。前河臣靳辅疏载彼时湖中。止存小河一道。宽十余丈。深五六尺至一二丈不等。今则汪洋浩瀚。湖面宽数百里。深至二三丈不等。较靳辅时不大相同。又岂得反诿为淤浅。况清水之敌黄。所争在高下。而不在深浅。此说又可勿论矣。惟河身淤高。诚有此病。询之在工员弁兵夫及濒河士庶。佥称嘉庆七八九等年。河底淤高八九尺至一丈不等。是以清水不能外出。河口之病。实由于此。但黄河之通塞靡常。变迁无定。历考载籍。有时上滞而下通。有时上深而下浅。并有时上下皆通。而中段忽然浅涩。实黄河自然之势。即如徐州一带。素称极险之工。动辄泛涨。近年则水不出槽。河底刷深。岂尽人力所致。且大河辽远。巨浸茫茫。亦万无水底挑捞之理。是此说亦只可存而勿论矣。臣向因有此三说。以为有一于此。是以人力与天地争功。难期奏效。及参观明臣潘季驯及前河臣靳辅等奏议。其治河之法。全不治此三病。而惟专心致志于清口。诚以清口畅出。则河腹刷深。海口亦顺。而洪湖不至泛溢。一举而三善备。行之有效。历历足征。臣因再四思维。目下受病之处。与昔正同。虽在河身淤高。亦由历久之闸坝多伤。各处之支河渐塞。以致清口日淤。下游受害。治法总以复清口旧规。疏洪湖归路。为目下刻不容缓之急务。前岁衡工合龙之后。清口大淤。自惠济祠至彭家马头。一片淤成干地。至今仍由引河行船。黄水一长。河口即浅。其病一也。惠济第三闸金门。年久损坏。难下严板。启闭不灵。其病二也。洪湖义坝掣通。坝底被冲。泄水太甚。现在赶紧购料运工。以期堵闭。其它四坝。亦须大加修理。其病三也。为今之计。惟有大修闸坝。全复旧规。去新受之病。收蓄泄之利。则借湖水刷沙。而黄河治湖水有路。入黄不虞壅涨。而湖水亦治。细按情形。舍此别无办法。至洪泽湖以数百里湖面。水深至数丈。骇浪奔腾。一遇西北风。在在危险。欲藉湖水以刷黄。则不能不多为收蓄。欲多蓄湖水。则不能不保护石堤。尤不可不急筹去路。若不设法宣泄。水长一尺。则堰低一尺。加到何处为止。臣现与河臣徐端通盘筹议。湖水固宜收蓄。异涨尤不可不防。今年湖水盛于往年。全赖义坝减泄。得保无事。是欲守护高堰。先须将山盱仁义礼智信各坝坝底修砌坚固。以备节宣。俾得操纵由人。下游不至泛涨。然后由高邮大坝疏浚支河。以通入海之路。将人字河芒稻河盐河一律挑通。以疏入江之路。均复还靳辅原开河道之旧。则高堰可保。而下游州县亦不至受淹。此又慎修五坝之节宣。以卫下河田庐之至计。而非目前苟且补苴之图也。臣伏念古法可遵而不可泥。人言可参而不可废。一己之见识难恃。乡人之闻见较真。现与在河大小臣工悉心筹议。并出示淮扬二府土著绅耆。有洞悉本地机宜者。召令来淮。虚心博采。俟折衷定议。然后派委精细妥员。先往查看。再与河臣亲身履勘。酌定办法奏明。于秋汛后同力合作。河员不足则兼派地方。经费不足则薄藉民力。务求一劳永逸之法。以利漕运而奠民居。事关重大。不敢不慎之于始。以筹全局。臣受　　恩深重。虽智力万不及前人。职任所系。断不敢不竭一得之愚。以报涓涘于万一。

　其辩海口洪湖二段至为明切惟置河身淤高于不问而专事清口则主持太过河身不低则清口且无出路虽出亦弱尚安望刷黄攻沙之力乎且潘靳二公亦岂不治河身者清江以上之河又借何清水以刷之乎为今日计或对坝逼溜以浚深之或酌改河道以变通之自是第一首务其余则此疏大尽之论清水敌黄在高下不在浅深二语尤得要领

　　固高堰守五坝疏嘉庆十三年　
太仆寺少卿莫瞻菉

窃惟南河应办各事宜。经铁保徐端陈奏。　　敕下大学士九卿会核。并　钦派廷臣前往查勘。仰见我　　皇上慎重河防。念切民生至意。臣查南河现在形势。海口固宜疏通。而清口尤当首为筹划。黄河自入江南界。并无清水合流。惟资淮水以为抵御。淮水由豫省逾颍亳之境。萃七十二河之水。汇于洪泽。以堰盱石堤五坝束之。而令其出于清口。汇黄入海。此即束水攻沙之道。今治南河之要。惟宜先治清口。而治清口之要。则在保守五坝。五坝不轻启以泄水。则湖水可并力以刷黄。黄水不致倒灌。运河自可通。今河臣所称束水攻沙之计。欲于云梯关外。接筑长堤二百余里。惟是云梯关外。悉属芦荡沙滩。潮汐往来。难以施功。前于嘉庆五年。费吴璥议驳民人蒋淦禀词折内。敬述乾隆二十九年　　上谕。云梯关一带。为黄流入海尾闾。平沙漫衍。原不应设立堤岸。与水争地。当经奏请停止筑堤在案。今若于该处增筑长堤。则于坐湾顺溜处所。必须添建埽段。以为防护。既设修防。则必添建厅营。多设官兵。是徒多糜费之烦。恐未必即获束刷之效。至所奏修复毛城铺滚坝。及挑挖洪濉二河之说。若以为减黄流异涨以保徐城则可。若专恃此助清济运则不可。查黄水由毛城铺至清口。纡回六百余里。挟沙而行。从前自魏郭工漫口以来。黄水尽入于湖。此后如周工睢工王平庄工邵工官庄坝杨庄坝唐家湾郭家房。皆系南岸漫工。加以毛城铺天然闸山四闸。节年分泄异涨。所过洪湖上游之小五湖。及湖内西北一面。俱已淤垫。今复使黄水畅灌湖中。更滋停淤。而水势奔注堰盱。将五坝更难防守。且自东南复转东北。水势湾环力减。又何能使之畅出清口。是未获助清之利。先不免停淤之虞。臣故以五坝为至急之务。当聚精会神。专力于此。上年堰盱仅加高砖工二层。尚不足以资抵御。似应添砌石工四五层。务使灰浆充足。以臻稳固。于石工后坡土工。亦加高培厚。以资捍卫。至五坝底现俱低洼。则应升高。以免泄水过盛。而由湖出清口之引河五道。亦须挑浚。一律深通。总期湖水畅出清口。悉力敌黄。黄水不能倒灌。而顺流直下。即可淘刷河身以入海。是欲通运河。保护淮扬。其关键则总在洪湖。宜节省毛城铺海口等工之费。并力而营高堰石工。慎守五坝。不轻易宣泄。实治河急切要务。

　海口长堤之工现有成效其论毛城铺减黄之害及慎守五坝之要则皆得之然河身不低而专事清口亦未为治本之策也

　　请办高堰碎石坦坡疏嘉庆十三年　
吴璥

窃照江南洪泽湖。周围四百余里。浩瀚汪洋。全赖一线长堤。为淮扬保障。每遇西风大作。浪涌如山。石工动即掣卸。不惟逐年补筑。糜费滋多。万一刷透土堤。淮扬亿万生灵。将何依赖。关系之大。无有逾于此者。岂可不亟图捍卫之计。欲图捍卫之计。惟有碎石坦坡。方能经久巩固。水性至柔。激之则刚。石堤壁立陡竣。怒涛撞击。倾圮堪虞。若遇碎石坦坡。虽巨浪掀腾。其来也不过平泼而上。其退也旋即顺势而下。其怒既平。其力自弱。坦坡不动。石堤自无掣卸之虞。臣向来留心采访。众论佥同。淮扬士民。尤无不称为最善之策。并闻近年高堰。会试筑坦坡数段。屡经风暴。总未塌动。即其明验。若通身皆有坦坡石工。何能冲塌。前河臣靳辅曾云障淮以汇黄者。功在堤。而保堤以障淮者。功在坦坡。诚至当不易之论也。或云碎石坦坡。需费更大。臣再四思维。堰盱石堤。共长一万七千余丈。每年风暴掣塌。少则数百丈。多则一二千丈。积而计之。不出十数年。而旧工皆易新工矣。其补筑之需。以一年两年而论。不觉其多。以十年二十年而计。竟系普易石堤。较之碎石坦坡。所费更大。况新工仍不免续塌。新旧石工。相循补筑。迄无已时。浪掷金钱。其数尤不可胜计。且补筑之费。尚在其次。而塌卸之险。实属非常。同一费也。与其多费而担险。何如多费而求安。惟克期赶办。势所难行。若酌量缓急。多分年限。则钱粮既易筹划。人手亦可从容。查堰盱大堤。凡适当湖心。受风最大。冲塌最多。其余尚不至过险。应查明重之处。共长若干丈。先行兴办。每年能办若干。几年即可竣事。则至险之处保守无虞。大局已可稍定。再将次险之工。择其臌裂残损者先办。现尚完整者后办。如此分别缓急。以次举行。约计险要残坏之工。三五年内即可先竣。功已过半。此外受风较轻。而堤尚坚整者。即再迟数年办竣。亦可无碍。总计则费繁。分年则费简。似此筹措尚不甚难。虽年分既多。功效亦缓。然办一丈即有一丈之益。办一年即有一年之效。得尺得寸。日起有功。一经告成。淮扬永无大患。而高堰有恃无恐。五坝即可坚守。不特全力蓄清。可免倒灌。而高宝以下十数州县。频年被淹之区。亦得共享丰享之利。所裨益于民生漕运。实非浅鲜也。至坦坡每年修费。亦不可少。或又有以此为难者。然石坡与土坡不同。土易汕刷。而石质坚重。又系坦坡。水过无力。间或荡激坍卸。为补填。即完整如旧。所费无多。即如徐城一带。临黄碎石工程。已阅多年。不过间有移卸。无须大修。且石块即卸入水中。亦不能漂淌远去。断无虞其填占湖也。或又以石堤外有碎石堆积。倘若石堤之下。椿朽坍塌。难以拆修。此亦所当虑及者。但椿木有碎石拦御。风浪亦所不及。即使年久朽折。而外有碎石拥护。石工不能坍倒。止于坐蛰欹斜。不修亦无妨碍。酌修亦易整齐。臣通盘筹划。似属经久可行。仰恳　　敕下江南督河诸臣。再为博访熟商。确切估计。究竟需费若干。分限几年。可以蒇事。以及如何筹划。如何酌办。有无窒碍难行之处。悉心妥议具奏。

　　此所谓补救弊之办法也

　　请办高堰碎石坦坡疏嘉庆十三年　
御史徐寅亮

伏查江南督臣铁保等。条陈南河修防各工。　钦命协办大学士长龄等。履勘筹办。现在一切工程。俱可于秋汛后节次办理矣。窃查该督等条奏应修各工筑堤修坝等事。俱关紧要。惟于原议高堰碎石坦坡一节。未曾筹及。或因去年甫经奏停。未便再议。然蓄清刷黄。专在固守高堰。高堰不固。一遇盛涨。必开五坝。不但淮扬被灾。清水出口势弱。刷黄无力。且为全河之忧。此理固人所共知也。高堰日见残损。近年来每遇西风急浪。动辄坍掣。至二三千丈不等。设有一处击通。淮南民命。尽付波浪。运道盐课。亦有梗阻。且恐淮水南流。河蹑其有。三渎混一。为患更不胜言。此理亦人所共知也。该督等议筑高堰坦坡。实得全河关键。以柔制刚。其法最善。近日堰工屡有掣卸。其已做坦坡处所。风浪冲击。至坡则平。成效显然。众目共。若全河俱得坦坡外护。则重门保障。巩于金汤。五坝可以永闭不开。清水可以全力刷黄。淮扬可以长登衽席。此诚万世之永图。而目前之急务也。惟是前日商捐三百万。原为办理坦坡之用。今已挪用他工。经费别无可出。遂不得不为停止坦坡之说。或谓新工多由摸砌。易致损坏。恐坦坡外蔽。不能随时查看。不知工段即有朽坏。多得一重保护。自必较为得力。何致反为石工之害。况摸砌工程。现经该督等奏令工员赔修完竣。更不必为此过虞矣。又或谓坦坡竣工。必俟十年。缓不济急。不知目下高堰情形。毫无把握。刻刻可危。坦坡早办一日。早得一日之力。多办一处。多得一处之力。断不能以事须旷日。遂甘心束手而坐视其敝也。又闻外省议论。始云坦坡分作五六年办理。继又云必俟十年之久。可见外省于此项工程。尚未经切实估计。确有成算。展转迁延。已将三载矣。又闻云石料须在安徽溪等山采办。其实淮属清河县界内老子山所产碎石。取之无尽。运工甚近。并无须远取他省。又此项工程。即估需多费。而分年酌办。尽可陆续筹拨。不必取足一时。似不致过为吃力。且坦坡不办。必议帮宽大堤。所费亦属不赀。石工击卸。土戗全不足恃。同一费用。自不若移办坦坡。更为稳固矣。现当兴举大工。权其缓急。海口尾闾也。清口咽喉也。高堰则腹心也。要害之地。势宜首先着力。趁此定议兴修。洵可一劳永逸。仰恳　　敕下长龄戴衢亨等。详勘情形。确查工段。严立年限。通筹经费。俾得要工早竣。庶淮民永登乐土。黄流长获安澜。实于　国计民生。大有裨益。

　　清口大挑无益疏嘉庆十四年　
吴璥

伏查河口倒灌。向来通塞靡常。溯查康熙年间至乾隆五十年以前。其间由塞而通。由通而塞。已非一次。但不若近今之年年淤阻。为患较甚。自嘉庆八年以后至今。黄河河底逐渐淤垫。比从前已淤高丈余。水面亦因之而高。以致时非盛涨。黄水亦复内灌。停淤较厚。本年重运过竣时。不得不暂堵御黄坝。抽挖引渠。以通清水入黄之路。兹蒙　　圣慈训示。趁回空过竣。将河口大加疏浚。诚为先事预筹之计。臣等公同筹商。并询访谙练之官弁兵民。佥称河口之通塞。总视清水之强弱。河口一带。河长一千数百丈。宽至三四百丈不等。若以人力挑疏。仅能于河心抽沟。宽自十余丈至二三十丈而止。深亦不过七八尺至二丈以内。断不能将游沙全行起除。致滋糜费。况御黄坝内外淤滩。尚可煞坝戽水。如不惜钱粮。自可大加挑挖宽深。而滩外之大河河底。其势非人力所能施。则河底仍然高仰。一经黄水内灌。其宽深处所仍即淤垫。劳费不赀。悉归虚掷。是以酌抽河漕。亦可藉引清水。即大加疏浚。亦不能竟免倒灌。此系实在情形也。查本年洪泽湖水。竭力擎蓄。存水一丈五尺以外。已高于黄水一尺有余。其御黄坝内外淤滩较高。不得不择要抽挑。以资导引。现在启放御黄坝。清水已能畅注。事机尚顺。倘邀　　圣主洪福。此后黄水能较往年多消三四尺。而洪湖存水。消退较迟。计至冬底春初。其力尚可敌黄。若得清水助黄刷涤半年。黄河之底。可冀渐深。则河口不待挑浚。亦可无浅阻之虑。似不必大加挑淤。所费过多也。

　　高堰另建五坝说颐道堂集　
陈文述

国家东河南河。分设督臣。而形势亦迥不相同。以南河论。入海之道在南河。则通塞所必筹也。漕运之道在南河。则蓄泄所当计也。不知南河之枢机不在河而在淮。频年河患孔亟。治河者斤斤于疏浚海口。加筑堤防。而不先于淮治之。是犹寇在门庭。而先清郊野。疾在咽喉。而先除壅滞。壅滞虽关膈之疾。郊野亦偪近之区。而以门庭与咽喉较之。势有缓急。则治有后先矣。淮水者。亦今日之门庭咽喉也。淮水之发源也。自胎簪桐柏兼汝颍淝濄濠池诸水。遥遥千余里。建瓴东下。云梯关入海之路。本淮故道。自河南徙而二渎争雄矣。然犹行不悖也。迩年黄强淮弱。清口一隅。淮水每有不能宣泄之时。是以全淮之水。尽于洪泽一湖。高堰者。洪湖屏翰也。故治淮者必于高堰加之意。然频年工改石。子堰加高。或请加厚大堤。或主另筹二坝。或主用碎石坦坡。以护堤根。或主加修束水坝。以防横决。治淮者亦极加意于高堰矣。而淮终不治者。则以高堰之蓄泄在五坝也。高堰者。非天生有此堰也。前人即东汉陈登爱敬塘旧基而增高者也。五坝者。亦非天生有此五坝也。前人即湖水应蓄之数。筑为坝基。以相节宣者也。其初湖面之水与坝底平。长一寸则泄一寸。长一尺则泄一尺。水无盛涨之患。人无启闭之劳。是以谓之滚水坝也。自黄日强。淮日弱。以黄济清之说兴。山天然诸。屡开不已。以致湖底淤而湖水日高。湖水高而堰不能不加高。堰日高而坝犹如故也。是以坝底与堤面相去县绝也。全湖之水束以堤。而五坝为漏。则倒灌之患生。而下游之灾重。于是五坝不得不议闭。一单堤。为数百万生灵所托命。一旦淮流盛涨。挟以风势。此非人力所可施也。一有不虞。则不特增下淤之灾。且将亘南北之道。非细故也。是以一遇盛涨。五坝又不得不议开。五坝坝底皆甃以石。其亦然。一坝之宽。几及百丈。其深数仞。其封闭也。中实以薪。后戗以土。其开也。一束之薪去而无不去。故他处之决口。宽仄浅深不一。而五坝之开。无不其深数仞。其宽百丈也。且初开之时。水势如飞瀑直下。跌塘势重。坝底无不坏之理。故一开之后必须重修。重修之费与筑新等。故开坝非善政也。夫盗决口岸。糜帑殃民。律法甚重。而五坝公然议开者。则以利害轻重相较。祸莫如轻。不得已而出此。非前人立法之未善。亦今昔形势不同也。然则必如何而后可。曰莫如加高坝底。然坝底之加高非易也。以近年形势度之。水缩之时。水面高于坝底者尚逾丈。冬令亦然。是坝底无干涸之日也。此而圈筑月坝。戽水施工。不特糜帑。且亦难于措手。是加高坝底之说势不行也。然则必如何而后可。曰。莫若另建五坝。夫五坝。非天生有此坝也。前人因形势利便而为之也。今形势之便极矣。语云弊不极不变法。今河工当极弊之日。正宜少议变法矣。另建五坝。于旧坝不必远也。附近于束水堆以内。酌湖水应蓄之数。以为坝底。如堰高二丈。湖水蓄至一丈三四尺。即可足用。则祇须于堤面去土五六尺。即为坝底。虑坝底高而堤力薄也。则先为宽计分数。远筑后戗。土用灰糯。石加铁鐍。然后急于顶水之地。深埋木桩。坚砌石面。出水既高。乘冬令水落。即可施工。工竣之后。如水未及坝。待其渐长。与底相平。任其泄。则终年无盛涨之虞。亦不致有干涸之患。若须多蓄。则或用土壅。或用料塞。启闭甚便。蓄泄随时。且石面之上。多凿石孔。竖立石椿木板。接续以便往来。推此意也。坝口不必宽至百丈也。坝数亦不必限以五也。夫如是。始可以收五坝之用。而不受五坝之害。

　此二十年前从事河堧所作高堰尚完整故只议于束水堆内五坝相近处为之今高堰被风水掣卸应改筑处必多似宜乘此办理巨工之际统全堤分作二十坝均匀建置泄水之地低洼者弃之勿与水争地民产则查明豁其额征之粮高阜者听之不使聚筑一处庶堤身不致吃重而下游亦不致偏受顶冲似亦数世之利不可失之机会也

　　河口筑堤设说颐道堂集　
陈文述

五坝既另建。则蓄泄之宜。人操其枋。淮水固不致横决矣。而频年河底淤高。设淮黄涨。河口仍有倒灌之虞。是犹门庭之寇远。而郊野方兴。咽喉之疾除。而壅滞未去也。可奈何。曰此则又当于河口筹之。上年复建磨盘埽。河水业已七分敌黄。三分济运。然水势相平。始见其效。而不可以例黄水盛涨之时也。近年于盛夏闭御黄坝。所以御黄水使不阑入。计固得矣。而淮水尽注洪湖。是以十分之水入运河。运河不能容也。分注下河。下河亦不及泄也。是犹围穷寇于绝地。而不窜逸之路。则疾之势成。袪积疾于四肢。而不用化解之方。则肿溃之患大。非计之万全者也。可奈何。曰此当就筑坝之说而变通之。清黄交汇之处。本有二坝。束清坝以蓄清水。使不外泄。御黄坝以御黄水。使不得入。然此于冬令水落行之。且仍数丈口门。以利往来。粮艘盛行。则全行拆卸矣。桃伏秋三汛。固不闻堵闭也。而倒灌之患。每即在三汛骤涨之时。然则奈何。曰。莫若河口筑堤设为宜。堤筑御黄束清。有旧形也。酌其中而卜基焉。预筹桩石。多集人夫。于粮艘回空之后。冬令水缩之时。二坝堵。涸出干地。就其形势之便。择其土之坚实者。筑宽堤一道。收分务准高堰之数。中设座者十。密桩巨石。互相钩钤。门不必宽也。期于足容粮艘往来。中凿以坎。闭以坚木。淮涨则全开可也。否则择刷黄之得势者开焉。黄涨则全闭可也。粮艘往来。则黄涨而亦开。随开随闭。不致有倒灌之虞也。而再于御黄坝外筑一挑水坝。挑河溜使过北岸。比及折回。已越过河口而东。而河口之堤乃固。夫如是。是为治淮以治河。而不空言治河。是为以人治河。而不受制于河。而后可以言治河。

　　宿迁骆马湖坝说　
张伯行

治水之法。大者泄之。小者蓄之。黄河。水之至大者也。故祇宜泄不宜蓄。今又增以骆马湖之水。又焉得而不为害乎。故予谓竹络坝宜闭也。或曰。黄河沙重。借湖水以刷之。不然。则黄河恐淤矣。予曰。宿迁以上之黄河。果谁为刷之乎。而何以不闻其遂淤也。岂不淤宿迁以上之黄河。而独淤宿迁以下之黄河乎。其不足信也明矣。或曰。中河水小。借黄河以济运也。予曰。宿迁以上之中河。初无借于黄河之水。而何以亦足济运也。况宿迁以下之中河。又有骆马湖水以助之乎。岂宿迁以上之中河。不借黄水以济运。而宿迁以下之中河。必借黄水以济运乎。又予之所不能解也。且黄河之水。滔滔而来。势不可遏。顾可使骆马湖之水助黄为虐乎。故宜闭之。使黄河少此一水。即少此一水之害矣。或曰。黄河之沙。全借清水以刷。今使清水不入黄河。则宿迁以下二百里之黄河。不虑淤乎。予曰。借清水以刷黄河。理或有之。独是宿迁以下之黄河虑淤。而宿迁以上之黄河。独不虑淤乎。宿迁以下之黄河。借湖水以刷之而不淤。宿迁以上之黄河。果谁为刷之。而何以卒不闻其淤也。且遥遥数千里之黄河。数百年以来。何以不闻其偶然或淤也。此固不待辨而自明者也。或曰往时湖水涸时。中河水小。仍借黄水济运。今而闭之。倘中河水小。粮船何以遄行乎。予曰。现有李经邦闸在。倘虑不足以济运。则于此闸之上下。再建一闸。使两闸之水。入中河。岂犹不足以济运乎。或曰。湖水大长时。仍有竹络坝口以泄入黄河。今为闭之。倘湖水大长。中河不虞泛滥乎。予曰。于锡成澄泓桥之上下。多开减坝。使由高山头入盐河下海。又于其下中河两岸。多开涵洞。北岸引水入预备河。南岸将土塘河挖成。引水入其中。两岸仍多穿沟渠。使中河南北。尽成水田。又于遥堤之下。多建涵洞。使预备河之水有余则从涵洞泄出遥堤之外。使入盐河下海。而中河之水。自不至泛滥矣。且将骆马湖边。多开引河。使水大之时。由西宁桥河下海。则湖水亦不至甚大矣。

　
卷一百一工政七河防六

　　治河要语　
丁恺曾

　　　堤工篇
凡土之性。高者坚。下者涣。坚者老。虽冲荡而凝以结。涣者反是。而浮沙漫散。因水而扬。故筑堤者度势急也。度势之道。探以水平。高下攸别。而标以识之。墩以封之。斯起伏审。筑堤之道有颠有基。无过瘠亦无过肿。凡水之势。浮者震荡而有力。颠过瘠则不可禁也。而肿之则土厚。风日不能入。脉内发而牵引剥也。如瘠其基。所凭既薄。迭而上之。必愈峭。必愈危。而可立见。故肿无嫌以为固。夫基无定而颠有凭。道在先定其颠。而下递增之。递增之法。以六尺为率。堤高丈者。其颠宜丈之三。以六尺加之。至基而得九。此所谓六收法也。由此以推。凡地下尺者。堤高必加尺以取平。而基必加六尺可知也。如是则相势递加。虽数十百里地势不齐。而堤之高低如一可知也。堤如一。则波涛汹涌而一束于堤。无此盈彼缩可知也。岂有旁溢哉。

凡堤之名五。有缕有遥有越有格有戗。临河曰缕。远河曰遥。薄而为重门曰越。越分内外。因时制宜也。河有变迁。于遥越中预筑以捍曰格。溜荡堤基。于后牮附。可卷埽。可防渗。总谓之戗。凡此五者。堤之异名也。缕堤之法。外垣内险。外不坦则登者艰。内不险则下埽也碍而无力。如如坡。既且平。四二收分。人许许而升。埽阁阁而落。斯缕之善也。遥堤之形。若斧若鞍。内外平收。必坚且稳。虽蹴踏不颓。

凡筑堤之事。官惮烦则役惜力。何也。役任其全。则多土而少硪。土多者硪力不胜。硪少者土气仍疏。硪不胜则上急而下散。土气疏则或蛰或冒。其究也。上土以无着而陷。故土可委于役。而硪不可委于役。此之不可不知也。

凡筑堤之事。底必薄其土。土薄遇硪。铁石斯坚。准是加工。层迭相乘。而脉发无患。此不可不知也。

凡筑堤之事。工之不能不分于夫役者。势也。夫役之各分为界者。情也。以夫役之众。有别界之心。两界之际。彼此交诿。事毕而合之。补缀有痕。虽丝发皆隙。强加硪力。又震发前筑。激湍砅冲。豁然开矣。此又不可不知也。

地性不同。为土为沙。土者粘。沙者散。多沙之堤。风扬之。雨坍之。既剥既削。必卑必薄。虽臻人工。未为美善。故辇土无畏远。封盖无过薄。勿俭半尺。硪数四。此沙堤之固也。
  </div>
  <div class="pagination">
   <a href="皇朝经世文编_page196.html">
    上一页
   </a>
   <span>
    ...
   </span>
   <a href="皇朝经世文编_page192.html">
    192
   </a>
   <a href="皇朝经世文编_page193.html">
    193
   </a>
   <a href="皇朝经世文编_page194.html">
    194
   </a>
   <a href="皇朝经世文编_page195.html">
    195
   </a>
   <a href="皇朝经世文编_page196.html">
    196
   </a>
   <span class="current-page">
    197
   </span>
   <a href="皇朝经世文编_page198.html">
    198
   </a>
   <a href="皇朝经世文编_page199.html">
    199
   </a>
   <a href="皇朝经世文编_page200.html">
    200
   </a>
   <a href="皇朝经世文编_page201.html">
    201
   </a>
   <a href="皇朝经世文编_page202.html">
    202
   </a>
   <span>
    ...
   </span>
   <a href="皇朝经世文编_page198.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
