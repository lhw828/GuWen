<!DOCTYPE html>
<html>
<head>
    <meta charset="UTF-8">
    <title>皇朝经世文编五集 - 第 23 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编五集 - 第 23 页/共 36 页</h1>
    <div class="content">京都官书局报
奏为请　旨事光绪二十二年正月二十一日奉　上谕总理各国事务衙门奏新设官书局请派大员管理一折着派孙家鼐管理钦此臣恭奉　谕旨朝夕筹思且与原办书局诸臣悉心酌度谨拟开办章程分条胪列恭呈　御览
一藏书籍拟设藏书院尊藏　列朝　圣训　钦定诸书及各衙门现行则例各省通志河漕盐厘各项政书并请准其咨取储存庋列其古今经史子集有关政学术业者一切购置院中用备留心时事讲求学问者入院借观恢广学识一刊书籍拟设刊书处译刻各国书籍举凡律例公法商务农务制造测算之学及武备工程诸书凡有益于国计民生与交涉事件者皆译成中国文字广为流布一备仪器拟设游艺院广购化学电学光学诸新机矿质地质动物植物各异产分别部居逐门陈列俾学者心摹手试考验研求了然于目晓然于心将来如制造船只枪炮等事可以别材质之良窳物价之低昂用法之利钝不致受人蒙蔽一广教肄拟设学堂一所延精通中外文理者一人为教习凡京官年力富强者子弟之姿性聪颖安详端正者如愿学语言文字及制造诸法听其酌出学资入馆肄习一筹经费总理衙门原奏每月拨银一千两查局中用款以延教习翻书籍为大宗此外译报及书手匠役人等工价伙食费亦不资每月千两只供各项之用至于购买图籍仪器等款尚无所出原办零星招股过于冗碎自应遵照原奏概行停止其慕义乐输捐助巨款者善堂书院有例可循亦应查照原奏酌核收纳现在事属行需款数难预定惟有就现有经费次第兴办总以撙节为充拓之基切戒滥费以收实济一分职掌上年部院诸臣开设书局仓猝举办草定规模议事尚未画一今拟将局诸物各分职掌庶心志专一可期日起有功所有在局办事诸臣职名另单开呈　御览一刊印信拟刻一木质关防文曰管理官书局大臣之关防凡向总理衙门领取经费及有行文事件即以此为凭信以上七条如蒙　俞允臣即敬谨遵行即从本日开办臣窃惟同治初年总理衙门请设立同文馆讲求泰西诸国文字令翰詹部院各官一体入馆习练维时议论纷纭人情疑阻风气未开事因中止后虽经总理衙门设法招徕入馆生徒有成就而读书明理之人从事其中者绝少遂致中外间隔彼己不知仓猝应机动多舛误近者倭人构衅创巨痛深一二文人学士默参消息审知富强之端基乎学问讲肄所积爰出人才砥砺奋兴消除畛域期以洞中外之情形保　国家于久大此与同治初年设立同文馆之意实相表里诚转移风气一大枢纽也臣开办初章事归简要未尽事务渐图扩充其藏书刊书游艺学堂诸所有稽查诸员考其课业综理诸员总其纲维各期敬业乐尊贤尚齿善资议术集众长庶几成材者扩会通过半之思志学者得师友观摩之益至局中用款惟延请翻译钞写书籍典收文簿登记帐目及工匠制造之人发给薪水此外兴办局务翰詹科道部院诸臣皆出于诚恳之心忠勤之念但期创开风气增广见闻为异日报　国家之用臣亦鉴其初心一概不请奖不支薪资至印送各路电报只选择有用者照原文钞录不加议论凡有关涉时政臧否人物者概不登载以符总理衙门原奏所有议立条款请　旨遵办缘由谨缮折具陈伏乞　皇上圣鉴训示谨　奏
　　论报馆有益于国事
觇国之强弱则于其通塞而已血不通则病学术不通则陋道路不通故秦越之视肥瘠漠不相关言语不通故闽粤之与中原邈若异域惟国亦然上下不通故无宣德达情之效而舞文之吏因缘为奸内外不通故无知己知彼之能而守旧之儒乃鼓其舌中国受侮数十年坐此焉耳
去塞求通厥道非一而报馆其导端也无耳目无喉舌是曰废疾今夫万国并立犹比邻也齐州以内犹同室也比邻之事而吾不知甚乃同室所为不相闻问则有耳目而无耳目上有所措置不能喻之民下有所苦患不能告之君则有喉舌而无喉舌其有助耳目喉舌之用而起天下之废疾者则报馆之为也
报馆于古有征乎古者太师陈诗以观民风饥者歌其食劳者歌其事使乘輶轩以采访之乡移于邑邑移于国国移于天子犹民报也公卿大夫揄扬上德论列政治皇华命使江汉纪勋斯干考室駉马畜牧君以之告臣上以之告下犹官报也又如诵训掌[道](犹)方志以诏观事掌道方慝以诏辟忌以知地俗外史掌四方之志达书名于四方撢人掌诵王志道国之政事以巡天下之邦国而语之凡所以宣上德通下情者非徒纪述兼有职掌故人主可坐一室而知四海士夫可诵三百而知国政三代盛强罔不由此
西人之大报也议院之言论纪焉国用之会计纪焉人数之生死纪焉地理之险要纪焉民业之盈绌纪焉学会之程课纪焉物产之品目纪焉邻国之举动纪焉兵力之增减纪焉律法之改变纪焉格致之新理纪焉器艺之新制纪焉其分报也言政务者可阅官报言地理者可阅地学报言兵学者可阅水陆军报言农务者可阅农学报言商政者可阅商会报言医学者可阅医报言工务者可阅工程报言格致者可阅各种天算声光化电专门名家之报有一学即有一报其某学得一新义即某报多一新闻体繁者证以图事赜者列为表朝登一纸夕布万邦是故任事者无阂隔蒙昧之忧言学者得观善濯磨之益犹恐文义太赜不能尽人而解故有妇女报有孩孺报其出报也或季报或月报或半月报或旬报或七日报或五日报或三日报或两日报或每日报或半日报国家之保护报馆如鸟鬻子士民之嗜阅报章如蛾膻阅报愈多者其人愈智报馆愈多者其国愈强曰惟通之故
其益于国事如此故怀才抱德之士有昨为主笔而今作执政者亦有朝罢枢府而夕进报馆者其主张国是每与政府通声气如俄土之争战德奥意之联盟五洲之人莫不仰首企足以观泰晤士之议论文甫脱稿电已飞驰其重之又如此然而英国德国日本国或于报馆有谗谤之律有惩罚之条则又何也记载琐故采访异闻非齐东之野言即秘辛之杂事闭门而造信口以谈无补时艰徒伤风化其弊一也军事敌情记载不实仅凭市虎之口罔惩夕鸡之嫌甚乃揣摩众情臆造诡说海外已成烬纸上犹登捷书荧惑听闻贻误大局其弊二也臧否人物论列近事毁誉凭其恩怨笔舌甚于刀兵或扬颂权贵为曳裾之阶梯或指斥富豪作苞苴之左券行同无赖义乖祥言其弊三也操觚发论匪有本原蹈袭陈言剿撮涂说或乃才尽为忧敷衍塞责讨论轶闻纪述游览义无足取言之无文其弊四也或有译录稍广言论足观删汰秽芜颇知体要而借阐宗风不出郑志虽有断章取义之益未免歌诗不类之憾其弊五也具此诸端斯义遂牿遂使海内一二自好之士反视报馆为蟊贼目报章为訞言古义不行良法致敝呜呼不其恫欤
今设报于中国而欲复西人之大观其势则不能也西国议院议定一事布之于众令报馆人入院珥笔而录之中国则讳莫如深枢府举动真相不知无论外人也西国人数物产民业商册日有记注展卷粲然录副印报与众共悉中国则夫家六畜未有专司州县亲民于其所辖民物产业末由周知无论朝廷也西人格致制造专门之业官立学校士立学会讲求观摩新法日出故亟登报章先为快中国则稍讲此学之人已如凤毛麟角安有专精其业神明其法而出新制也坐此数故则西报之长皆非吾之所能有也然则报之例当如何曰广译五洲近事则阅者知全地大局与其强盛弱亡之故而不至夜郎自大坐眢井以议天地矣详录各省新政则阅者知新法之实有利益及任事人之艰难经画与其宗旨所在而阻挠者或希矣博搜交涉要案则阅者知国体不立受人嫚辱律法不讲为人愚弄可以奋厉新学思洗前耻矣旁载政治学艺要书则阅者知一切实学源流门径与其日新月异之而不至抱八股八韵考据词章之学枵然而自大矣准此行之待以岁月风气渐开百废渐举国体渐立人才渐出十年以后而报馆之规模亦可以渐备矣
嗟夫中国邸报兴于西报未行以前然历数百年未一推广商岸肇辟踵事滋多劝百讽一裨补盖寡横流益急晦盲依然喉舌不通病及心腹虽之力无取负山而精禽之心未忘填海上循不非大夫之义下附庶人市谏之条私怀救火弗趋之愚迫为大声疾呼之举见知见罪悉凭当途若听者不亮目为诽言摧萌拉其何有焉或亦同舟共艰念厥孤愤提倡保护以成区区则顾亭林所谓天下兴亡匹夫之贱与有责焉已耳
　　报馆　
陈次亮
天生民而立之君君者也所以为民也然而分隔势聧堂高廉远古人于是有谏鼓谤木之制有采风问俗之官惟恐下情不得上闻上泽不能下究所以防壅蔽而恤痌瘝者如此其汲汲也秦以武功吞并六国变封建而为郡县舞文法以驭臣民燔弃诗书愚我黔首偶语者弃市腹诽者有诛暴戾恣睢及二世而土崩瓦解后世人主沿袭余波虽苛政渐除而舆情终抑唐宋以下给谏侍御言路亦有专官然而风影传闻结援树党闾阎之疾苦安得遽登台省之章疏也乎忌讳猥多刑戮不免所谓言者无罪闻者足戒昔有其语今无其事盖暴秦之为祸烈矣本朝圣神相继爱民纳谏不罪言官顾廊庙虽高不讳之风草野尚有难通之隐积重之势未易遽回也泰西报馆之设其国初亦禁之后见其公是公非实足达君民之隔阂遂听其开设以广见闻迄今数十年风气日开功效日着制一精器登报以速流传而工作兴矣立一公司入报以招贸易而商途辟矣与国之政令朝夕可通而敌情得矣刑司之谳辞纤毫必具而公道彰矣耳目所经聪明益浚至于探一新地行一新政见一新理得一新闻皆可与天下之人同参共证所谓不出户庭而周知天下之事者非报馆无由也比年各省水旱偏重赖日报风行有以感发善心集捐巨明效大验已如斯矣惟各国报馆虽多均其国人自设法国并派员查阅以示限制中国于己民则禁之于他国则听之偶肇兵端难免不曲直混淆荧惑视听甚非所以尊国体而绝乱原也似宜晓谕民间准其自设资本不足官助其成偶值开衅之时必派专员稽察主笔者公明谅直三年无过地方官吏据实保荐予以出身其或颠倒是非不知自爱亦宜檄令易人一切均仿泰西报馆章程办理至西人报馆宜与各使妥议毋许再出华字报章否则按月缴捐仍须派人查阅此事不载通商之约本属中国自主之权各国当亦无词以拒也论者辄以前此日报鄙夷中国痛绝其事并深恶其人而不知桀犬吠尧各为其主国之利器不可假人今报纸之流行广矣华人知日报之益者多矣一转移间则诸利皆兴而诸弊皆去集思益广四民之智识宏开殚见博闻万里之形声不隔高掌远跖明目达聪修益地之图补职方之志此亦大一统之先声嚆矢也而顾可忽视乎哉
　　观泰晤士报馆记　
译西报
国民新报主笔某君云余英国驻日本公使文书诣泰晤士馆尝其实情矣该馆总理弟华儿打氏为印行局长氏示余曰距今百十年前所刊泰晤士报第一号乃同氏曾祖父发行之物氏告余以开印各般论说更荐一晓畅报事者为余详言植字植板铸字纸式铅式器械补缮制作校正印刷发行等法且逐一仔细览观焉如植字器械精巧简便虽拙手技者容易办事印刷器械购置两个一是故总理华儿打氏所发明属轮转机一点钟能刷印一万三千张一为美国何抹公司所制一次能印刷六十四页植字者多用壮年植板者多用幼年合馆员四百二十人问在馆中从事报务者几何年曰三十五年于兹今已六十五岁余乃重问曰君能知使泰晤士报重于天下之的令氏乎老馆人喟然曰固知之彼真杰士也然今则亡矣越日余更询以撰述之事曰尚有服报馆务五十年者焉三十五年故不足为珍也呜呼余知之矣泰晤士馆所以隆盛而见重于天下者岂为如斯乎虽然观该馆印刷工人其执事实情不甚推服若论彼慧敏巧捷则日本技工洵驾其上唯在喧杂纷扰之间泠然沈然各服其业蒸汽机关及滑车槌击摩擦之响听焉不闻其声操斯业者如坐深山幽谷之里是岂该馆人之美风乎抑亦英国工人之美风也噫彼克龙尾儿尾儿通之徒此二人皆英国素有名望者故论及之虽年湮代远乎抑其血滴犹分流于工人血管中也
　　鄂督张饬行全省官销时务报札
为札饬事照得新报一项有裨时政有裨学术为留心经世者必不可少之编百余年来泰西各国推广不遗余力如英之泰唔士报法之勒当报德之科隆尼司报其尤著者也每日所出各数十万张其它各地有各地之报各业有各业之报各学有各学之报英国报馆几二千所可谓盛矣二十年来中国亦渐通行但其始皆出自洋商牟利故于事之是非虚实不免失真且所录多齐语郢说无关宏远宜为士大夫所不屑道比来内外臣工颇有　奏请设立报馆者本月准总理衙门咨行议准刑部侍郎李条陈折内亦有选译西报一条奉　旨允准可见报馆有益大局实非浅鲜查上海新设时务报馆每一旬出报一本本部堂披阅之下具见该报识见正大议论切要足以增广见闻激发志气凡所采录皆系有关宏纲无取琐闻所采外洋各报皆系就本文译出不比坊闲各报讹传臆造且系中国绅宦主持不假外人实为中国创始第一种有益之报湖北地据上游交涉日繁他日又为筑造铁路所自始凡在官员士庶于时务一门固不乏留心探讨之人第恐闻见稍隘欲扩末由则时务报裨益实多现已饬知时务报馆所有湖北全省文武大小各衙门文职至各州县各学止武职至实缺都司止每衙门俱行按期寄送一本各局各书院各学堂分别多寡分送共计二百八十八分每分每月三本每分每年报价照该报馆章程先期兑付之价计银元四元总计每年报价一千一百五十二元本年以半年计算应付银元五百七十六元自应即日付给饬令速寄以后按年于正月初预付统由善后局在于间款项下汇总支发即交汉口电报局转寄上海该报馆查收取具收据存查无庸向各衙门及各局书院学堂收取报费以期简速应自该报馆开馆第一次所出之报第一册起概行印送足数至如何寄送报本由该报馆自行设法毋庸官为经理合行札饬札到该局即便遵照办理具报毋违
　　论商务报缘起之故　　　
衢州詹[垲](岂)　撰
方今中国之所握要以图者岂有他哉不外乎富强而已矣人第知立国之道莫要乎自强而不知自强之基莫先乎富国夫观其朝则头会箕敛而为补苴行其野则鮆窳偷生而亡积聚加以虎狼之邻伺于外蟊贼之民讧于内则虽才如管乐智如孙吴勇如贲育辩如苏张而亦必从而束手从而寒心是故轻重九府之书成而齐威以霸务财训农之政举而文以兴自古未有不务富其国而遽能自强者也故中国而不欲自强也则已中国而亟欲自强乎其要必自富国始
富国之道有二曰导源曰节流导源为要而节流次之所谓源者何在曰商务而已矣夫我中国非无商也不知所以为商也无学以教商则商民拙无会以联商则商情暌无帑以助商则商志惰无兵以护商则商途梗无政以令商则商道乖不宁惟是又从而卑之抑之迫促而箝制之苛虐而朘削之噫抑何待商之薄而责商之厚哉夫乌知欧洲诸邦与夫目前之日本皆恃有商务以为始基而始日臻乎强盛哉苟能导其源而节其流胥天下而达于商务治国其如运于掌乎
然而富国者商也而不仅商也智巧述以应夫商之求者则有工耕九余三以给夫商之食者则有农农而食之工而成之商而通之三者舍一而不可不能善其事利其器则求之者亟应之者缓有工如无工也不能物土宜尽地力则食之者众生之者寡有农如无农也无工无农而商何以立中国自农家者流绝而树艺播种之法失其传考工之记亡而饬材成器之官旷其职故自二千余年以来民皆锢其智蔽其聪举凡农工商三者皆听民之自为盈虚消长于其间而不之问洎乎中外通商大开海禁见闻所逮耳目一新然后进而验其所以然之故而后知各国之所以自强者在商务又不知其制造何以若斯之巧也继而始悉其所专精者在工务又不知其物产何以若斯之饶也继乃始悟其所致力者在农务于是乎中国环视而起思为亦步亦趋之计而择焉不精语焉不详虽通商条约载有利益均沾之语而中国则仅蒙其害未享其利第见为损不见为益坐使他国之人褱吾之财莫知纪极明知利权之外溢而无术以挽回之然则至今日而始谈商务而并计及乎农工之务是犹见兔而顾犬亡羊而补牢也不亦晚乎然而至今日而亟谈商务而并不忽乎农工之务是则尚能顾犬尚能补牢虽晚而犹未晚也
间尝窃计乎中国之大局而惕然惧也中国自咸丰八年与英法俄美四国在上海议定通商换约而后合计通商之埠凡七省又在长江增设三口自中东和议既成又增[重](安)庆沙市杭州苏州等通商马头于是各省要埠皆为洋商所据而中国无自占之商埠矣英于当时条约又载有准其持照往内地商游历通商悉听其便一于是有自赴各省山乡市镇采办货物为有司所不能禁者加以许雇内地船只贩运往来是则舟车所至皆可施其饮羊登龙之计利之所在恣其挹注而华商贸易之途隘矣四国换约而后小国效尤者踵至如葡萄亚西班牙意大利之属前此王会之图所不载职方之纪所未详者均阑入内地收我利权而漏之入于外洋者巨矣四国换约而后俄罗斯乃割黑龙江以北之地五千里以罢兵其中五金煤铁之矿不可胜计而北陲之利半入于俄矣自洋药入内地销售至十余万箱之多为值以万万计而氓庶之脂膏竭矣米谷豆石铜钱向例不准出口自长江各口许英人设埠一切弛禁以至米谷翔贵民食维艰于是乎人无隔宿之储户有磬悬之叹矣钱禁既弛钱皆捆载出洋以药水提取金银仍以铜铅转售中国至使比年以来制钱奇绌私铸滋多而国家之圜法坏矣洋人以货易银归国其货之购自华商者皆以大小银元银元中杂以铜质刻虽自行鼓铸而前此所耗已多是中国之银根短矣销磺白铅军械等向例不准入口自弛禁后皆明目张胆列肆分销甚至鎗船只悉购自外国各厂而中国采办军需之银又半输之外洋矣俄人新产之茶日众欧洲蚕桑之利日饶中国丝茶两项日见滞销而华商之生计蹙矣自英人残破广州议偿兵费商欠各项至二千一百万之多法人安南之役亦偿其兵费逮中东议和竟偿兵费至三百兆目下国债遂增至四百余兆于是正供杂税之入不足以偿国债之息而度支益形其绌矣自海军尽没于倭而[船](般)只军械台又将筹款经营而罗雀掘鼠之计穷矣钦差公使络驿出洋縻费以巨万计而无益之损失多矣洋人竭泽而渔中国倾囊而奉先时帑藏无望珠还后此取求未堪囊塞诗曰池之竭矣不云自频泉之竭矣不云自中盖中国公私交困未有甚于今日者也
况乎中国今日之人口不下四百兆其散处于外洋者已有数十兆以逮年之生息计之每口百兆除与物故者两纸约宜增口三四兆统计每年约增口十数兆并以后十年而计之中国人口宜加至五百余兆使不思患预防而无食以养之无业以授之无术以全之则舍四民而外虽欲求为游惰而不可得计惟有散而至于四方已而惟有相率而为寇盗已耳后日中国不将以人满为忧哉抑知有人此有土有土此有财圣人之言万世不易诚使自今以后能振作一切商务于内则特设商务大臣为之纲维主张以握其要然后设商学立商会为之借贷津贴以筹集商之赀本为之铁路轮舟以通夫商之往来为之兵船战舰以卫夫商之行李为之禁令条教以弭夫商之诈虞而又参之以电学化学光学汽学及机器测量天文舆地诸学以启工之智而代其劳广农之利而倍其入务期地无遗利民有余力则过此以住一二十年微特内地比户可封即散处外洋之民亦必家给人足由富而强向之寄居谋食者势且等于盘踞有此五百余兆之众不虞饥寒而后选其材技以备折冲而又有散处他国之民为之声援则举地球之上所有诸国吾决其可折棰使之内无腹心肘胁之虞外有席卷囊括之势自强之谟莫要乎此商务顾可忽乎哉
乃今之仿西法而设报馆者昧乎当务之急也务为臆说信口雌黄作为大言荧惑众听谬论时艰诽谤　朝政言　国之隐罔恤阴私犯诸不韪以讦为直启人觊觎潜召外侮多鱼漏师甘昭召敌以兹相例殆有甚焉其或摭拾新闻益之传会仅资谈柄无裨国家如斯之伦未易悉数本馆主人悯时事之孔艰念民力之雕敝怀曲突徙薪之意廑未雨绸缪之思窃念地球上所有诸国其土地之膏腴矿藏之丰厚物产之富饶户口之蕃息无可与中国比者虽际积弱尽足自强又见　国家兴造铁路设邮政力开风气以收利权而一二封疆长吏亦骎骎乎设商局立商会知商务为当今切要之图筹划经营不遗余力特恐天下之大商民见闻有限一切良法美意暨西人制作之精无由观听爰特设商务报凡属中外商务日出而不穷者周谘博访备列报章间或附陈管见参以论说效其一得之愚以俟刍荛之采将来中国商务蒸蒸直上是为蹄筌之助者在本报与有微劳亦未可知浸假自此而后不旋踵间而中国竟得由商而富由富而强也则天下幸甚本馆幸甚
求是斋《皇朝经世文编五集》卷22-24
时务分类文编卷二十二
　驿传　邮政　电报
　　驿传　
陈次亮
天下之土地由狭而广也邦国由分而合也事变由少而多也古之时王畿千里区以五服别以九州岛各子其民各君其国自为风气不相往来秦并诸侯汉开边境自是而后土宇日辟生齿日蕃世变日纷则驿传日重置邮传命达意通情无君民上下皆欲之皆用之皆需之此自然之理也中国置驿设台专递公文不通私信经费既巨流弊孔多道路稽延人马瘐[毙](弊)及军情瞬息警报纷纭虽有官司仍虞旷误各省会及沿海要地多增设文报局以捷信音商民远适他方声闻暌隔黠者刱立信局用便旅人各口轮舶既通推行日广然办理一切官不过问故劫掠逃闭之事时有所闻且陆路收资为数过巨国家岁费帑金百万而膏泽不逮于民分道扬镳上下交病已大非君民一体之盛心矣况信局惟利是图耳目见闻有所不及遂有土匪伏莽逆书秘信任意飞传而塘报迁延乃反瞠乎其后疏虞之患何可胜言今泰西诸邦均设立书信馆公文私信一律通传酌收微赀以资津帖不惟设驿之费绰乎有余而积少成多遂为每岁大宗之入款官私利便消息灵通既易稽查永无遗误利民利国二者兼之矣惟闻近日总税务司有延订西人代为经理之说无论民情疑怪易滋事端而履霜坚尤不可不防其渐盖天下之事譬诸一身土地犹肌肉也财货犹膏血也而驿传四达则脉络之所流行也沿海税关既以相授而声息之筦钥复举而诸异国之人则天下大权咸归掌握即英人不贪土地设彼自为操莽何以御之此存亡祸福之机缄必不可轻心以掉者也窃谓西人决不能用而西法必应仿行责成出使诸臣将各国书信馆章程详加翻绎参酌旧制议立新章以现在驿站塘汛为之基而各省镇埠乡村均设分局量收信费酌派贤员缕析条分实心经理稍有私弊立予撤参每岁所收专款报部仍由各省臬司督办现有信局饬令闭歇仍将夫役人等收入官局俾得驾轻就熟且免失业为匪民间寄信之资统照信局酌减一半刊刷凭纸无论何处均可计日飞达以便闾阎仍与电报局联为一气中国地大物博商旅繁多通一岁计之所入当不下二三千万而官报之往来愈捷民财之节省已多大憝句通预筹防范穷民奔走益广生机惟一二垄断之信局商人稍失重利然利多害少取信商民言筹饷于今兹计无便于此者独是国之利器不可假人苟以赫德为之则其害亦反是毫厘千里移步换形所望于彼己之闲熟思审处毋倚其小忠小信而自贻后患于无穷也
　　邮政　
汤蛰仙
国家有大利焉其事至简至便而其利又至巨则莫如仿行泰西之邮政上年台湾抚臣刘行之于台北矣顾窒碍而卒不行者未奉明文未筹全局行之之心不精也行之之力不果也非邮政之不可行也乾隆初年德人变通各步信局之法为邮政官民两利于是各国起而其后日本明治二年亦仿为之皆迄于今益盛光绪六年三月西报论日本改从西制略嫌过骤所能责效于目前者唯邮政一宗我国家长驾远驭发愤自雄凡制造电报开采轮船铁路各事宜或行之而大收其效或行之而始引其端曾不以为权舆泰西不屑规随独于邮政顾墨守成说终无端倪反出日本下将无风气之开系天时关世运非尽人事所可强耶或谓邮政之行有四难二不可驿站之难撤也信局之难停也轮船之难逮外洋也各国之难守邮约也且成本太巨必废半涂不可行者一锥刀是竞恐伤国体不可行者二嘻此一孔之见苟彻始终筹之将因四难而为四利无所谓二不可且有不可不行者二是岂容泥毛发之小害而竟置邱山之大利哉
非不知明季因裁驿站酿成流寇之乾隆时贺逢龙亦构血斗于湖北今不遽因邮政而裁驿站且先藉驿站以辅邮政星轺节传之往来仍惟驿站是赖邮政专递文报专带信函遇邮政舟楫所不达者势不便另备夫马仍由驿站加紧递送岁终酌提信赀以为津贴是驿站必踊跃从之俟规模大定信利充牣将驿站所设夫马归并邮政而会典所载岁三百余十万之支销可无再费矣利一信局虽民间私设而所在多有以一局上下四五人计之天下衣被于信局者何啻数万人骤夺生业沮挠必在意中今宜于将行未行之先明诏中外谕以事关国家大局势在必行阻挠者罪无赦教而后诛谁敢干大典以取戾者信局于旱道每用夫而无马内河水道江浙为多则用脚桨小船日不过百里唯江海各步近亦多轮船今邮政于旱道驿站排日紧递于内河雇用小轮专送兼可拖带商船以收其利唯行驶必按时勿误信局须月或旬始递到者寄从邮政已可得有回音人情莫不喜速而恶钝信赀虽较信局稍昂大都弃彼就此况酌中定议既速且廉即江海同轮递专恃此项信局已无以自立将不令其停而自不得不停若示以体恤不妨准其入股分或其本不足一股准其数局并计各局所用之人但由本多之股东或殷实绅商切为保荐酌予留用既资熟手亦免向隅更得一说焉城乡镇集往往一局而分设数处一处而分设多局如甲设一局于上海则乙丙丁各分设于各城镇市集同一牌号互相接送今邮政可仿其意仍就信局以为局合而为一有愿包设者令岁认缴所余若干总之分则利微合则利巨信局且不必尽行彻去利二泰西邮政均设有公司轮船信箱不到则株守以待诚重之也中国内地轮船虽已通行而既兴邮政不能不兼带外洋若特设公司轮船目前万万无此财力法宜就各国公司之船先与订定日期言明水脚托以代带合同既立便可无虑浮沈利三就上海一隅言之英美法日本均有书信馆查光绪七年日本修约英国将开在日本之邮政局一体裁彻中国诚行邮政即可援日本所约以请之所有书信馆房屋等项归并中国估给成本其司事人等如愿为我用亦须有妥人保荐与信局人同书信自外洋来者中国邮政局为之分送自中国去者各国邮政局为之分送互相为用各不给值外洋见行邮约如此咸丰八年十年俄约光绪十二年法约均有两国公文信件互相递送之文交易而退利四
如虑成本太巨则事可由电局兼办邮政事体大不设官置局不足新耳目而资统率多设官置局则所费不訾幸中国电报二十三行省业将四通八达责之兼办邮政不特经费既女省呼应亦何不可行如虑锥刀是竞彼宋行青苗明行加赋衰世秕政原不足以例我朝然因军饟而榷厘因河工而捐纳遂致商民腹诽仕途厖其实有害于国体者尚不得已而行之邮政所害者独信局及上海之书信馆亦既准股予酌留给成本矣毅然决然何嫌何疑收回其权积少成多岁入大宗遇有要需挹注不竭厘捐所入亦巨固不能概予芟除捐纳岁获有限尽可立即罢去所全于国体者更大何不可行光绪九年法人不法以越南之衅先以兵船游弋南洋各海口尝试我坚瑕时坐中国邮政未兴法人书信皆可由其馆递寄其国以取进止中国不知阻绝亦末由阻绝若先已收回各国书信馆自兴邮政法人即无从递信兵机之迟速关中外之胜败利权犹其小焉者也此不可不行者一中国会匪教党遗勇马贼伏莽多有难保无私函往来一经官局庶几有所疑畏而彼此不便函商藉弭内患于未形此不可不行者二然则何乐而不行何惮而不行查同治十二年英国信局综计利银五百二十万八千九百二十二磅除局费二百七十五万四千七百六十四万磅净余利银二百四十五万四千一百五十八磅中国银数以一千万两计二十年来更溢其旧泰西向唯美国各官递函不由信局钤印输资自此年始亦议援例照办中国官电报多以私报假托邮政行不如官商一体输资以免影射广土众民所得必甲于五大洲按泰西由官镌印人头纸而售之寄信者购以黏贴信(纸方半寸)面投局递送同治五年赫德设华洋书信馆改用龙文[纸方半寸](通商口岸)强亦取售纸之值然唯[通商口岸]及有教堂处始能代递见在先以电局为根本将来必与铁路相表里铁路未成可裨建路之需铁路既成可作养路之费当轴而有意富强也愿勿为清议所持勿为成见所胶执迅速举行中外方拭目而乐观厥成矣
　　奏办邮政　
万国公报
户部谨　奏为遵　旨议办邮政请由海关现设邮递推广并与各国联会以便商民而收利权恭折仰祈　圣鉴事窃臣衙门准署南洋大臣张之洞咨抄拟请设立邮政请饬议章程一片光绪二十一年十二月初三日钦奉电传　谕旨邮政一节业经总署筹议粗有头绪矣钦此钦遵仰见　圣主周恤商旅通志类情之至意查原奏内称泰西各国邮政重同铁路特设大臣综理取资甚微获利甚巨权有统一商民并利近来英法美德日本在上海及各口设局实背万国通例曾经前南洋大臣曾国荃据道员薛福成委员李圭税务司葛显礼等往复条议咨由总理衙门饬总税务司赫德详议谓此举裕国便民为办得到之事至税关所办邮递因与国家所设体制不同故推广每多窒现复与葛显礼面加筹议知其情形熟悉各国税务司熟谙办法者当亦不乏请　饬总理衙门转饬赫德妥议章程开办即推行沿江沿海各省及内地水陆各路务令各国将所设信局全撤并与各国联会彼此传递文函等语臣等查光绪二年间赫德因议滇案请设送信官局为邮政发端之始经臣衙门函商北洋大臣李鸿章于四年间覆称拟开设京城天津台牛庄上海五处仿泰西邮政办法交赫德管理嗣因各国纷纷在上海暨各口设立邮局虑占华民生计九年间德国使臣巴兰德来请派员赴会十一年曾国荃咨称州同李圭条陈邮政利益各节并据宁海关税务司葛显礼申称香港英监督有愿将上海英局改归华关自办之语经臣衙门先后饬据江海关道总税务司筹议咨行南北洋大臣查核十六年三月札行赫德以所拟办法既于民局无损即就通商各口推广办理拟俟办有规模再行请　旨定设此该大臣张之洞所称各税关试办邮递之权舆也臣等复查宁海江海各关道来每谓税关邮局未经奏定外人得以借口十八年冬赫德亦以数年来创办艰难若再不奏请设立官邮政局恐将另生枝节十九年五月迭接李鸿章刘坤一咨据江海关道聂缉规禀称上海英美工部局现议增设各口信局异日中国再议推广必更艰难各等语是原奏所称体制不同推广每虞窒诚为洞见症结之论至各国通行岁收巨帑一节考泰西邮政自乾隆初年普国始议代民经理统以大臣位齐卿贰各国以为上下交便仿而效之光绪十九年葛显礼呈送万国邮政条例联约者六十余国大端以先购图记纸黏贴信面送局以抵信资其费每封口信重五钱者取银四分道远酌加其取资既微又有定期而无遗[折](拆)百货腾跌万里起居随时径达至有事时并可查禁敌国私函诚如原奏所称权有统一为利商利民即以利国之要政也又查十八年以来美国一国邮局清单一岁所收银圆至六十四兆二十万九千四百九十圆之多张之洞所举英国收数当华银三四千万两尚系约略之辞利侔铁路诚为不虚
且西国邮政与电局相辅以火车轮船为递送近年法国设立公司轮船十艘通名曰信船遇口停泊信包未到不得开碇其郑重如此中国工商旅居新旧金山檀香山新嘉坡槟榔屿古巴秘鲁者不下数百万人据李圭称该工等有一纸家书十年不达者缘邮会有扣阻无[约](细)国文函之例也中国邮政若行即以获资置备轮船出洋藉递信以流通商货其挽回利权所关尤巨臣等博访周谘知为当务之急爰于十九年札饬赫德详加讨论是否确于小民生计无上年六月至十二月复与该总税务司面商屡屡先后据其递到四项章程计四十四臣等详加披阅大致厘然自应及时开办应请　旨下臣衙门转饬总税务司赫德专司其事仍由臣衙门总其成略如各口新关规制即照赫德现拟章程定期开办应制单纸亦由赫德一手经理遇有应行酌改增添之处随时呈由臣衙门核定务期有利无弊至赫德呈内称万国联约邮政公会系在瑞士国应备照会寄由出使大臣转交该国执政大臣为入会之据自可援万国通例转告各国将在华所设信局一律撤回按咸丰八年俄约光绪十三年法约本载明两国公文信件互相递送中国既经入会各国无从借口以上所议如蒙　俞允即由臣衙门钦遵分别咨照札饬办理俟办有头绪即推行内地水陆各路期兴办一面咨行沿江沿海及内地各省将军督抚知照届期即将简要办法饬地方州县晓谕商民咸知利便凡有民局仍旧开设不夺小民之利并准赴官局报明领单照章帮同递送期与各电局相为表里其江海轮船及将来铁路所通处所应如何交寄文信由该总税务司与各该局员会商办理官邮政局岁入暨开支目由总税务司按结申报臣衙门汇核奏报所有遵议推广海关邮递开设官局并与各国联会各缘由理合专折具陈赫德所拟章程数另具清单恭呈　御核伏乞　皇上圣鉴训示谨　奏光绪二十二年二月初七日奏　
章程四项下卷续刊
　泰西设立邮政之本意务在便民非与民争利也而官中文牍往还亦即由之而达是为便民即便君之一端至于民间之消息既灵且通全国无隔阂之虞重以商贾周知市道征贱征贵贸易日盛即赋税日增民富而君无不足之宏谟于焉斯寄邮政之利实未易偻指以稽若戋戋焉以收取信资为富国之一助无论其数有限且英美等国常不使邮部泰西邮政特立一部郑重之意殊可思也有成兆累亿之盈余往往今年收信较多获利较厚明年即廉其寄信之资今已减至极廉地位民闲阅邮部清单犹有求重行减少者中国创行伊始或致有所亏折而小损于一端大益于万事隆隆日上操券可致既录原疏附贡数言若论其详则有敝广学会所译之泰西新史揽要在
　　邮政　
王韬
中国自开海禁与各邦通商互市攘往熙来已数十年于兹矣凡事取其所长补我所短于国计民生有裨者[皆](悲)次第举行惟书信馆尚属缺如似当推广及之者也夫朝廷之诏曰臣工之章奏文武之照会咨寮寀之案件关移凡有涉于政事者无不形诸公牍要件则用马递常事仍由驿站如虑时稽道阻又复专弁飞故古者既设行人之官复置邮传之驿皆所以布德音集众议达下情焉至商旅工役人等出谋衣食欲报平安或飞信以达价值或具函以汇项虽出各信局分别寄交每有浮沉无从追究近来通商各口信局附由轮船已较往时便捷然仅能施于轮船所到之处若关河阻隔则驿使难逢且华人寄外洋如新旧金山星架波东南洋各岛中外隔绝病苦难知使中国亦仿照西法遍设书信馆虽万里如在一堂何致受外人欺凌情难自达哉按泰西各国其前亦如中华设站专送公文不寄私信迨乾隆年间上下院会议谓此法止便于国未便于民因于[国]中(国)城埠镇乡凡商民聚集之区遍设书信馆统以大臣派员经理凡公文私信莫不通传罔有歧视近日上海复设工部局总理其事日本亦仿而行之其经费所从即出自商民之信资而公文往来资以津贴每年除支缴外所余巨悉归国用而商民私信无论远近随时往返从无失取资极廉其利国便民也如此或谓明季尝因裁撤驿站致滋盗贼贻祸无穷若复更章前车可鉴不知其时盗贼起饥馑洊臻而所裁驿夫又不善为安集流亡莫抚赈恤无闻故迨而从贼耳今虽仿照西法而传递需人此辈仍可受役公家以资熟手惟必须与泰西诸国联合一气乃为紧要关系总其利民益国经始得人若徒存中外之见作畛田或之分值今之势为今之人必有所不能者矣
　　论邮政将兴　
王韬
载有邮政将兴一节谓访闻中国邮政一事现已由总理衙门奏淮开办并闻将来一切章程须由总税务司核定云云此报一传凡属有心[时]事(时)者无不闻之而色然以喜也按泰西国法以邮政为最重缘其所入实属不资足以裕夫国用故郑重视之而为国家所专主不同中国视为末业一任微民各自为之而官且置之不闻若往古则尚无此业故千里函书难于天上诗人所咏藏[于](子)鱼腹系于雁足黄犬所传白领所带种种故事亦极言寄书之不易耳若目前各省地方信局班船所在多有较诸往昔已觉改观然其中之利益徒为龌龊小民所争求而国家则毫无所获国家虽亦有驿传之官大率以各省之提刑按察使司兼之所属之官则有提塘末秩曰驻京提塘曰驻省提塘当冲途之州县乃有驿卒若干名驿马若干匹南方水路则改为代马船若干只取以专递大小各衙门之公文而于商民之私函则绝不闻问也其实商民之信函较诸公文其数多至千万倍故各埠信局之开设亦复日盛一日不胜枚举然皆一无约束漫无稽查利则甚宏害亦恒有商民虽资之而亦隐恶之况每有私拆信函盗取银两争多酒力误日期种种弊端层见迭出耶此所以一闻邮政之将兴无不额手相庆也何也邮政之兴乃效西法西法不惟重官府之文书兼重商民之函信并行不悖绝不少存歧视之心诚能一旦举行则事权归一章程必严岂惟是大便乎官府之与商民而于国家则顿增一极厚之入恐较之地丁钱粮之数有增而无减也大抵中国之不振皆误于腐儒之拘泥但知死守成法不复知夫变通见小识微因循玩忽若此等事则必以一言败之曰官家岂可与小民争利耶一言既发万众缄口矣殊不知君之取于民者既以租赋而论贫民家祗半亩田官家亦必岁取以数十文怠则追抗则责微乎微矣及时催索不以为亵何独于信资之微末而鄙薄弃之耶况乎商民之私函一律经官发递情同鉴察迹类防维亦属得体可设专[官](宫)以理此事而毋庸按察之兼权可设局于各隘而毋庸州县之驿卒驿马以及代马之船与夫提塘等秩也一切章程既由总税务司鉴定自必十分周到百般妥协[以]总税务(以)司赫德君固深明夫邮政而又久居中国事事留心深知中国之情形故也说者则谓邮政既兴则各省信局陡然失业情殊可悯殊不知此利本应归诸国家已荷历朝深仁厚泽俾汝等坐享其利者甚久此时还诸朝廷亦所应尔乎汝等开局时并无纳帖缴税情事一任随意开张纵情获利及今退业抑又何词或者邮政之中亦须用人分司其事则凡业此之辈皆当及早呈明或愿出股本以济公用或愿承此役以效驰驱因裕国用而罢民业仍竭民力以报国家至情至理两得其宜似亦可仰邀采纳矧邮政大兴用人必伙与其用夫他项之人何如用夫本业之人本业中人用之而或不敷然后再增用他人当亦无词可藉而当事者问心亦可无怍耳说者又谓往年曾有试行西法请大宪批准开设华洋书信馆之举上海地方亦增开局创办乃一再试行不能持久率行中止其故何哉实由于该局虽开而他局不能闭歇依旧并行不悖是不过一埠增一信局已耳于事何济于邮政固毫不相关今既　奏准创行自必先令各埠各信局一概停止不得开张以便事权归一专利国家而一切浮议务当屏绝不合轻听夫此事为中国所创行行伊古以来未之或有凡一应章程所宜全用西法毋庸少参一毫私见则举行之后自然畅行无阻其郊立程再能于创办之始参用西人一二名襄理其事以期实事求事不私情立法贵严杜私尤贵密想总税务司者必早有成竹存于胸中而不待旁人之饶舌也煌煌巨政企予望之矣
　　论宜亟兴邮政之事　
夏昌明
古者职方之掌厥有专司今则驿务之事为提刑按察兼理所谓驿务者祗因官场办公传递文件而设所设驿站首重京差此外无甚关切从未闻有为民间兴邮政之举者近数十年来轮船起电掣风驰前之传递书邮由陆路行走今变而为从海道往还盖迂道左孰若轻驾波涛之直捷自是之后莫不识陆行难而迟水行易而快也而驿站之设将亦废弛矣况今日者电线之设棋布星罗陆则分布各省水则远达各洲瞬则千里莫此若也是则传书之妙当以电线为观止矣不知事以阅而识深物以考而技进德律风之制又较电线别开生面能使数百里外言语相通应对如响迩又有传声筒之制能使人对筒立言卷而藏之缄封远寄无论道途远近年月久暂一经其人发其枢机筒则能言虽色笑未亲而音声毕肖令人听之娓娓忘倦其口吻无稍谬差洵属出神入[化](花)矣此等妙运之物莫不称奇而究之所值不资非尽人能购用故邮政之设不容稍缓也夫以事无大小欲通音问者多藉寄书邮为之传递然后能两地通情所以黄耳寄书川鱼剖素亦有家书抵万金之珍而中国向无邮政之设未能便民若能倡而兴之树以表率则邮政之事岂茫然不知其端倪哉第思邮政之设可为国家收无穷之利为闾阎施莫大之功府库足以充盈商务因而振起非于此可以收效耶中国信局民自为之近日弊窦丛生牢不可破恒见附信之寄每有延搁而不递至者甚有浮沉而湮灭者更有寄附珍贵之物银两之件被其干没者种种弊端不一而足既无例援以惩其罪又无专责以分其劳是以各信局得以任便肆为而人莫之奈纵或向其理论而已被其贻误延旷日弥久言之殊令人发指也前闻赫总税务司议准开设邮政局一节当时闻之者无不额手称庆谓此后鱼雁往来堪称利捷而今尚未闻举办未悉将来能玉成否西国邮政视为国家不可少之事岁中津贴邮政之资不下千数百万其重视邮政之意可以概见西人之所以不轻忽此事者盖有见乎邮务所关甚重举凡各国政治之盛衰军情之缓急商务之兴替人情之厚薄无不藉此以通消息且得以知所趋避其裨益岂浅鲜哉或者谓西国能出巨津贴邮务中国甚难循故辙而步后尘独不思西国此项津贴之资不必另起炉而另筹项即其信力印[捐](损)之项拨为应支斯亦足矣非微无事他求且岁中邮驿分局需人理实繁有徒国家即无利可图而冗员多有差之望民亦无信息阂隔之忧矣特患中国办事有始无终凡事非以赡为[圆]通即以媒为挤陷致令豪杰之士羞与市侩等伍也近来朝廷励精图治凡有臣工当为国家兴言大利挽塞漏而所见者徒有二三御史紏核贪员究不足培国家之根本尊盘石于苞桑第思中国可兴利者奚止此一端若衮衮诸公能并力以挽狂澜所应为者岂徒日事奔走侯门夤缘禄位而已哉
　　邮政上　
郑陶斋
古之时草檄飞书置邮传命上有驿站以通文报下有使命以达书函至于边陲关系尤重孔道则称台站沿边则曰卡伦元宪宗于瀚海中间沿途设卡后人纪其勋绩乃与伐宋并称其重且要也若此中国邮政内隶于兵部外统于臬司塘汛铺兵星罗棋布凡　朝廷之诏旨臣工之章疏本管之上下文移隔省之关提照会统谓之公牍或由马递或用铺司遇有军务羽檄飞驰又必增设驿马公家之费累万盈千而积弊所丛时虞旷误近各省复设文报局以捷信音至商旅工役人等过都越国偶有私信局寄艰难道路浮沈无从追究国家岁费百万之项养数万之人夫设官数百员置驿数百所以为有利于国欤而稽延贻误时有所闻国固未尝利也其商民之音问则泰越肥瘠漠不相关于君民一体之意久已忘之习而安之矣泰西各国向亦如中国驿站专送公文不寄私信乾隆[间](问)经德国上下院会议谓此法止便于国不便于民因于国中城乡市镇商民聚集之区设书信统以大员派员经理凡公文私信莫不递传嗣后各国亦皆仿行近日英法美复于上海设局经理其事自当年用费外所入之岁有赢余可知邮政一端其益甚宏其效甚速轻而易举无耗费之虞远而可通无濡滞之虑所谓上下均利而无所不利者也中国幅员最广而邮政不行跬步之间远于千里人通而我塞人速而我迟人明而我暗日皇皇然忧贫患寡而不知大利之所在即在便民便国之中也日汲汲然筹饷练兵而不知隐患之所伏即在无见无闻之内也十余年前各国约商邮政办法举地球各国通为一制彼此互传日[本](大)小邦亦与其列以中国拘泥古制摈而弃之法京巴黎斯前岁清单核计往来书信英人约每人四十封奥人二十五瑞人三十美人二十一德荷人二十法人十七意人七西班牙人六葡人五日本人三俄人二而中国之人亦未与其列也国体所关即开外人轻侮之端以为不及日本日本近日讲求邮政逐渐扩充长畸领事余眉云书云自丁丑年起该国邮政局总结岁收银八十一万三千余元除经费七十六万八千余元尚余四万五千余元不数年间岁收已至一百四十二万四千余元支销大小官员廉俸一万零八百余元局员工俸及雇西人数名又津贴该国轮船公司商务公司捐助各处学校等项经费银一百三十四万七千余元外尚余利银七万六千余元可谓能自收利益者矣各国向设书信于日本各埠今全行撤去凡西人书信均归该局邮传而邮政之利权毫无渗漏所有经费皆出于商民信资公文往来资以津贴每年所余巨悉归国家而来往程途期可达商民信件资取极廉以故上下翕然同声称便夫制无分今古法无论中西苟有益于民有利于国者行之可也必鳃鳃然刻舟胶柱欲如太古之老死不相往来则庄列之寓言佛老之余渖绝圣弃智剖斗折衡又岂特邮政一端而已非鲰生一孔所敢知矣
　　邮政下　
郑陶斋
难者曰创办邮政必先设局合中国二十三行省计之设局之数盈千何从出局既林立支用纷繁安保所入不敷出乎曰无虑也美国邮政共六万四千三百三十七所前岁清单计一年中售出印记信面等三千四百兆零四十万六千五百七十三件收资六十四兆二十万九千四[百](千)九十一元其利息之丰厚如此况中国幅员甚广风气日辟信件必多即收资亦必畅旺安有不敷之虑若为省费计则若如就现有之电局船局先行试办轮船电报本与邮政相辅而行西国轮电所通之处即邮政所行之处今中国轮电业已畅行倘即于局中附设邮政则事半而功倍矣难者又曰泰西各国凡邮本国信件远近悉取二分邮至外国则五分中国如仿此而行岂能获利曰创行邮政参酌西法可也创办之始取资不必过廉西人每兴一事皆厚集资本广事招徕并由国家提相助初虽折耗久则赢余今中国资本无多稍形折耗人言蜂起必将不信故信资不得不稍重者情也亦势也似宜分路之远近而定信资之多寡其在五百里以内者取资洋一分五厘千里之内取资二分千五百里之内取资二分五厘二千里之内取资三分其余以次递加开办之初先将天下路程某处至某地若干里一一标明黏贴局门刊印成书以昭定[式](息)庶使寄信者一览而知且杜送信工人婪索酒资之弊难者又曰驿站之设已经数百余年所用人役无虑数十万人皆恃此为生活今一旦仿西法设[邮]政自应裁去驿站而此数十万驿夫何以谋食势必揭竿为乱劫夺频仍昔有明末造因裁驿站盗贼蜂起饥馑荐臻遂开流寇之祸前车之覆吁可危也噫为此说者真因噎废食之见不足与谈经世之务者也明时所裁驿夫既不善为调遣又不善为抚循故不免迫而为乱今仿西[法](洋)公私兼办需传递者更倍于前至内地[轮](论)电不通之区自应仍用驿夫以资[熟](热)手惟昔则工资扣餬口几致无资今则薪费丰盈谋生反有实济耳法宜于开办之初将各省驿夫查明综计若干即以现在驿站改为邮政局驿官改为局员专送内地公私文报信件取资之数与海疆[轮](论)电各局远近一律以广招徕不得任意低昂致小民不便至夫役等人留其精壮汰其老弱工俸亦一律加增赏罚严明勿蹈从前之故辙斯可矣
难者又曰近来信局愈设愈多倚此为生者不可胜数一旦创办邮政信局无利可图势必胥动浮言从中作梗可奈何而不知此亦无难也开办之时宜由地方官约齐信业董事晓以大义告以邮政一端实为利　国利民起见自某月日为始各信局一律闭歇不得阻挠并劝各信局出资入股每年从优分给官利以示体恤其不欲入股愿改图别业者亦听之至信局业已入股其中伙友亦不可尽使投闲令每局保送二三人以凭委用如是则情义兼尽本末皆清其各局工役人等即可收入局中以备差遣何梗之有难者又曰外洋邮政皆有公司轮船往来各国故推行日广权利日增今中国之轮船罕能至外洋曩者和众轮船偶至美国竟被苛待从此遂无(无)出洋之议虽兴邮政安能夺彼利权乎曰前者泰西各国欲合五大洲之邮政联为一气因中国章程不同故未商办耳固未尝外视中国也当兴办之先须照会各国外部大臣请将邮政定章详细译覆以便照章办理随后即设公司轮船往来外洋传递信件况华人旅居外洋新旧金山檀香山新加坡槟榔屿古巴秘鲁等处者不下数百万人既有公司轮船则华人来往捎寄信件即可自托本国之船利息之丰可操左券迨行之已久土货可自运出洋洋货亦可自运进口是亦夺回利权之一大转机也难者又曰西国办理邮政于海[口](山)则有轮船于陆地则有铁路是以传递迅速消息灵通今中国沿海各埠轮舶通行而西北各省铁路未达即创行邮政岂能如西国利便乎曰欲使西北各省利于遄行亦未尝无法也当择要途创设木路木路之法简而易行所置木式如大方木梁其车轮有两种一为辅轮宜配折边式之车并令车不离其木梁一为正轮托车体之重直行于木面二者相提并轮当以辅轮为优查辅轮乃西人普剌然所创倘正轮或断或脱则仍可藉辅轮之力而不至倾覆有时道路湾曲亦可径行故为邮政计宜于西北要区广造木路况中国所产树木甚多可饬地方官各按所辖地采取沿路之[木](本)以资造路其便有六木路之费较铁路省十之七八举办自易其便一造车修车较煤火之费亦省十之五六其便二铁路之面日久虽可翻用不过一次若木条则可翻二三次其便三造成木路所需时日约当铁路三分之一是时亦可省其便四车行甚[稳](隐)公文信件不致遗失其便五铁路宜直不宜曲故须开山凿洞绕道而行若木路则弯曲亦可行可免开凿之费其便六木路已成将来若铺以铁便成铁路是木路实铁路之先基也全地大势譬之人身土地犹肌肤也财货犹膏血也而文报之往返犹脉络之贯通也不有邮政以联之则跬步之间无殊千里偶有暌阻声息不通羸跛躄之夫岂足与騄駬骅骝争强捷哉亦可以憬然悟矣
　　电报　
郑陶斋
夫世之至神至速去来者盖莫如电藉电以传信则其捷也可知昔有美国之士好学深思精于格致得引电之法以利世用此电线之所由昉焉今泰西各邦皆设电报无论隔山阻海顷刻通音诚启古今未有之奇泄造化莫名之秘如有两国构衅赖电报以传递军机则有者多胜而无者多败商贾贸易藉电报以通达市价则无者常绌而有者常赢强富之功基于此矣即以英国而论其电报设于王家商民欲通电报者须缴工费每年所入除电线局开销之外余充国用至本国有军机密事分文不费其利岂不溥哉然此犹言承平时耳若两国交战出奇制胜则电报更为要图昔年普法构兵普人于行军之处俱设电线而法人所设之电线悉满普人所毁是以法败而普胜也夫中国建邦北方至极南之地相距万里其地多距数千里燃烽置戍仅能告警而弗克通言遣卒传号辗转间关恐多迟即今沿海要害有台而无战舶则台亦孤立无援有战舶而无电报则战舶亦应援莫及若敌人侦知我战舶之所在合兵围系无电线以通传各省何能倍道来援一船有失费故不赀而各处有为之夺气查津[沽](沾)为水道入京门户宜先由海底建一电线通两江吴淞等处由是而闽浙粤东凡属海疆悉下大吏揆度地势次第举行则宸居虽遥俨如咫尺矣或谓设立电报诚有益处然经费过巨恐不易筹奈何余曰安设电报之处在海底则难其价颇重在地面较易其价犹轻明知创始维艰而大局攸关上下实沾其利前者传报电信犹用外国字样必待翻译而知今辑有电报新书改用华文较前更便如传秘密要事即经理电线者尚且不知何况他人既无漏泄之虞有无延搁之弊今西人更创有麦厘风一种传音更异寻常若中国毅然举行推广其用更与商民传信酌收工费则一二年闲必能填还创设项嗣后所入源源不绝利赖无穷诚国益便民之要务也夫轮船枪炮等物中国用之有年损益犹为参半至电报则有益无损矣何不举而试之

时务分类文编卷二十三
　边事
　　中国边事论
俄国陆军少将铺加脱氏驻燕京多年南船北马足迹遍四百余州即于中国军事留心考察著书极富观论中国一编已可见其用心矣不识华人读之如何感慨乎或等云烟过眼乎抑大为寒心乎噫今日中俄保护提恶知异日不作吴越之观哉其论云我俄国在亚细亚洲与中国接境一千五百余里关于邦家休戚者为不也然接壤之地非其本州岛乃长城以外之属土西起新疆东终满洲一带为边备之要地固无论已我俄之于中国如军也邦交也关系此地极为握要本论以叙中国外部军备及攻守之难易为主且并论及其内部焉北京平原指直隶省一带之地帝京所在防备严肃常集大军以备外患一朝有事则分发兵勇凡向敌之军皆自此调遣也若首都不支则中国大势可知耳以上总论北京为中国帝京其地非在国之中央实偏在北方距长城南仅一纬度西北山岭连封锁东面渤海有白河运河新黄河等贯通平原东流朝宗焉又有运河其口通白河舟楫利便天津各河水三叉之处迤西诸川或集注或分派到处多沼泽昔黄河之水纵横汇注于九河方今秋季淫雨不已河水泛滥溢入沼泽不堪其量自天津至保定府一带低地如在大湖之中此处平原土质肥沃天津以南至运河东洪水卷土沙不生植物西方山麓之地疲瘠不毛亦多沙砾观平原一带不得谓之富饶也然其土产养省内民人绰有余裕环帝京有八旗军将士及家眷住焉其俸禄一半给以禾谷故自古来南部诸省每岁贡米纳诸北京及通州官廪而后颁发永沿为例夫使兵粮给足而能行严法则大军屯北京平原者若逢战争日久亦决不见其告乏也然有司之专横放肆私窃官谷亦不顾焉累弊积年往往暴露恶迹以致军事颓败滔滔皆是除禾谷外有燃料及肉类乃此地所产西南之山地与北京平原有煤坑散在砂土或花冈石层岩下甚易采掘煤炭伙如天津东北永平地方并北京西方诸山处处皆然北部蒙古及满洲多产肉类中人本嗜豚肉膳羞必供其余所用肉品极鲜牧畜之业除养豚外不见其兴旺也北京平原大概如斯
今欲蹂躏此平原宜审进军道途北京平原之地山周绕西北诸山能阻碍敌军前进其天险足妨大军行步山岳蜒蜿溪谷洞开有一二天门非自此路不能行军也考长城沿壁之通路如北京西北有一捷路曰南口往时路幅狭隘一鸟径羊肠耳今则加工兴筑以为广途自南口而北有溪谷曰怀来分歧东西一至塘子口一至宣化府及贡关疑即张家口之关南口东北有一狭路可出长城外道险难容车马止可徒步耳又有一狭路通承德险恶不让前者又有一路自承德南下横断长城抵北京为白马关白马关东有铁门关道路稍广军马进退游行自在昔朔北之国侵中土每由此路自铁马关至山海关一带之地峻岭高峨峨耸峙不通樵径山海关路着于史册者北人攻汉此为要冲也其余自北京经由保定柏井至山西通路以上通路伊古以来黄沙青草不识留几许铁马痕矣夫此五通路中广平坦可行大军者唯有山海关一路耳近时自天津经由永平创设铁路搬运利便亦由是路也此外虽有白河舟楫之利冬季三个月河水冰冻不可行舟虽通路有五而风雪天时诸多阻塞是亦兵家所不宜忽者矣北京平原东方一带渤海波平不闻有外寇之警何怪其无防备哉自中国政府通款欧洲交涉事波涛屡惊今非复畴昔之情状盖始之者鸦片之役也次之千八百六十年英法同盟军上陆不出数旬直逼北京烧烬帝城而中国警醒旧梦始行画策防御直隶仿欧洲法式修筑要塞于是经营惨淡以辽东及山东之两半岛地势当防海要害聚全力于此以御外敌矣盖中国军制以防帝京为重故常屯大军于此然形势一变今又配置军队在海岸各寨为兵备之要区中国军队兵勇以八旗营为最众国家所赖以安泰也环列帝都驻城郭内外其所守备不[止](土)京城凡国家军政要镇之处皆有营舍如山海关承德多伦诺尔贡关密云通州及保定府是也其筑设要塞之地如大连湾金州旅顺口威海卫芝罘营口山海关北塘及大沽是也除屯京城兵勇外尚有芦台北塘大沽新庄杨柳青天津等诸营所以防由白河之敌兵也外敌欲攻北京经由是路则行程较捷有白河自然水道以便行舟乎则诸营之镇岂偶然哉平时驻屯直隶兵勇二十四万余人北京八旗营兵十二万七千余人然能堪野战者唯镶字军一队耳防海兵勇及驻扎白河下流诸营兵勇皆李中堂管辖也若考其实际足以野战者不过李中堂管辖兵及八旗营兵之一部试选拔其兵勇足用者千人中仅五十人耳要之一朝战役起于直隶以外或北部海岸欲派遣军队以应危急恐不能也若派遣之则帝京防守尽为空虚适使燕京濒危耳推论其极与中国交战欲攻北京平原则中国捍卫此地势力过虚自非假援他省恶能防御敌军之进击哉唯恃畿内营兵控驭敌势可谓单弱之极矣以上论北京平原
新强隔外部支那西北隅距中国政府颇远故朝廷之威信政令往往不通翻阅近世史书可知涯然此边陲广漠之野关系俄国军事原非浅是最不可忘者矣试举近世要事以资画策焉抑此地方一带蒙古大汗尝统治之至千六百年代之季汗部分裂为二国一曰准噶尔一曰东土耳机斯坦中国官书作塔什干准噶尔取天山以北之地东土耳机斯坦领山脉以南至帕米尔西部一带中国当代开基于此势力渐增至康熙之世遂兴师远征出长城之外鏖杀噶尔丹兵于乌尔稽塔什干地寻并吞东土耳机斯坦使亡国遗民奉中朝正朔于是欲强固权势使满洲蒙古兵士挈眷移驻于新版图又迁甘肃陕西之民居于此地且整顿新图百般事业移民繁殖振兴农业或令东土耳机斯坦人民移于准噶尔以营此土然亦不见有效验之美也千八百五十六年甘肃陕西肇乱北联准噶尔势极猖獗中国威令不行叛徒等据伊犁山中设独立汗汗犹君主号支丹威风残暴披靡四渐及俄境俄国不忍傍观遂出军队击退匪徒取克里雅一带地方时实千八百七十一年也尔来十易星霜秩序复旧乃还此地于中国矣东土耳机斯坦亦一治一乱我俄假力于中国给粮饷以平定之后中国出偿金九百万两于我俄国伊一带之地分附中华而确定俄中境界千八百八十年所订条约是也中国既恢复斯土欲专立威信而坚固根基努力于商工等业日图兴旺如盐业养蚕业制丝业皆其所推奖也又欲备内讧不虞之变设屯田之制至千八百八十五年更新就绪合喀什噶尔准噶尔为甘肃新强省凡农民欲移住此土给与田产赀财非经三岁不收租税以谋开拓兴盛矣查华民移寓此地合前后约二千四百五十旗能纳税者百二十三万五千五百余人然以税赀偿其政费颇觉不易中国每年补给项四百五十万两至千八百九十三年减为二百五十万两盖产业渐兴而税政渐举边备军队逐年加多养给之赀亦渐增益然后综理之所用乃足亦可谓竭力矣
要之中国北强政务其于养民则至矣然教之则未也华人不能使土民心服如东干萨尔特奇尔稽思喀尔喀等目中人为蛇蝎反目猜疑不肯亲交视如仇敌动辄凌轧时启争意中国威名未足以服此也是吾人所当三思也熟察新疆之地理此地乃往古咸海后变为茫漠原野天山之脉起乎其中绵东西分别南北乌鲁木齐府以西山岳高峻直连俄国舍尾里天士克非路港天山脉北曰天山北路南曰天山南路自古以来民族迁徙出入每由此二路昔蒙古大军西征实取道于此勇猛锐进蹂躏欧洲尝风靡一时矣南路道里险峻至帕米儿山地难行大军仅可行骑兵纵队蒙古大军到此不能前进忽然驻兵盖为此也此外尚有亚尔泰塔尔巴哈台等山脉一带之地亦兵家所宜注意耳其余一望地区皆砂碛之原野地质硗确不可垦拓唯伊河之上流及支流为较佳自长城西端嘉峪关入蒙古以通天山南北路有二道于北路之冲有巴里坤乌鲁木齐二府为沿道要镇又西达俄属赛密坡拉廷斯克南路至喀什噶尔则狭小此二路可以行车乌鲁木齐府位置在蒙古中央当今中国以此为施政蛮境之中枢驻屯此地常备军兵总员五万据甘肃新疆总督所报告千八百九十四年有步队二十四营十八协一哨每营五百人每协三百六十人每哨百人马队四十八协各协将校百二十五人又有炮兵以三个骑兵成队各队三百七十六人统御者有上长官及兵官总共三百八十人又警察将校百二十九人武装军夫千八百十七人并马丁车夫夫等属六百五十五人又塔尔巴哈台县兵员数据北京申报千八百九十四年步队三个大队并将校士卒二千五百五十五人马队两个大队五百八十四人伊县兵员据千八百九十三年稽查书每岁稽考兵数情形之书合步队炮队十三营将校七十八人下士以下四千三百五人马队九营将校二十七人下士以下千九十八人也
　　中国边事论
此处地方尚有满洲兵及蒙古民兵驻焉即屯伊千八百二十人屯塔尔巴哈台五百十五人屯甘肃新疆二千五百四十人总计约五万人然能堪战者不过三万人甘肃新疆全省兵军沿北路南路所在都府各有屯勇以备不虞之变西自我俄境内东至嘉峪关千里云山指呼相应然兵员驻相距辽远朝廷监理不能周到其战力薄弱可察而知也然其备我境上兵力最厚据称一半兵力在我边境亦非过言也冥冥之间中国盖防我万一侵攻矣但战力薄弱势难敌强耳按中国各省屯军之数唯此处地方驻兵勇最多试以人口比例兵数于余省人口三百人中兵勇一人而此省人口四十五人中兵勇一人近时中国政府边备益修增多鎗且使征集兵勇学习战术往年帕密尔之事兴中国告警以克式野三十门山二十八门那儿的儿费儿的式机十六门小鎗一万五千杆送至此地且选拔监督将校数人由李中堂麾下以简派调遣矣又在乌鲁木齐设制造鎗火药所在克尔雅塔尔巴哈台等建立军事会议所专考兵制又架设电于新疆瞬刻之间能传帝京消息要之中国备我俄人不吝赀财孜孜不已也我俄岂轻举掠其边境哉俄与中国各分境界北自额尔齐斯河沿岸南至乌什地势东高而西低或依山河为自然之境界或建标柱而表识焉延长六百俄里在北部通贝木鲁须塔尔巴哈台等之溪间峡路在中部通道伊之溪泽间此道稍广未必阻碍行军中国严兵备于此亦有故也喀什噶尔与我赛密坡拉廷斯克两地接壤峻路羊肠萦迂曲折步履颇难亦能行小军队若谓之大军通路则不可也又自喀什噶尔通我费尔干一路虽非险途而地势颇高耸拔海面者一万四千英尺周岁积雪至年半始消融开拓亦未至不足令人倾意也伊县沿伊河上流之地有一通路即准噶尔关门除此以外中国之兵即有神术亦不能窥我俄境也盖新疆地方距中国本部离隔颇远悬军万里其不利可知欲决雌雄于此一带地方则此地虽有若无也况一旦有事则此地为奇货可无论矣何者新疆俗尚名为郡县奉中国正朔然一旦外警忽生则疆内匪徒乘机蜂起昭然若揭矣当此之时我俄国假名为彼定乱兴兵入境如往年伊之举指西千八百七十一年之事耳若夫在新疆境上徒戒严兵备我岂为之哉
蒙古一带之地荒野苍茫介于我西伯利亚与中国本部之间土地不毛人稀薄苟从军政上起见此处颇为要地矣然则欲知彼情形宜先审其沿革之故也当第十三世纪之初中国为成吉思汗所攻至忽必烈之时自和林格伦即今库伦也迁都于北京改号曰元国运之兴文物隆盛百度均举如开凿运河实当代之遗迹矣久之宫中风纪大紊国势凌夷不振至顺帝之时黄河泛滥岁不丰稔暴官酷吏恣意收敛匪徒蜂起海内鼎沸卒为明祖所灭而余孽遗属奔窜遁逃至太耳喀湖畔复迁至和林格伦然蒙古之族本甚慓悍骚乱相续几无岁明朝帝王起亲征之师率五十万人深入朔北到傲嫩河上当是之时准噶尔独立为汗其后日益分裂无能统一焉而明朝诸帝荡逸荒淫耽溺游乐威武渐衰内则官吏放肆外为他国轻侮察哈尔汗林丹者振发暴威凭凌所部于中国本部之北方独立称汗且至强使明朝纳贡未几满人遂代明朝于是大清创兴焉满人本精练兵事攻四以大扩版图进兵于蒙古准噶尔汗噶尔丹者能与之反抗屡苦清军然力不能久支蒙古一带之地始入中土版图中国欲驯化蒙古慓悍之俗以为游牧之民颇费功夫于此其施设得宜功绩大着与我西伯利亚一带接壤不复有干戈之警而我拓地移民之计亦大有进益矣抑蒙古一带之地与我接壤者殆二千八百俄里一俄里当日本九町四十五间西自额尔齐斯河起东至黑龙江省终以军事而论分蒙古地理为二西北为山地东北为平原而首要之处尤映我眼中者则为东部平原地何则我入中国本部此为最近捷之地也中国备兵于蒙古一带地方是果足顾虑乎意我俄国不必为此备也何则屯在此地兵勇本非我俄人之好敌手彼蒙古部落募兵决非有战力者也故当有事之秋中国遣兵师于我以入我国境必自东南平原而进焉不言俄国进兵于中国而言中国进兵于俄国俄人之机智概如此类蒙古之平野盖为戈壁高原之一部拔海面者约三千七百五十英尺地质多硗确间见有混粘土及泥土人口约三百万多以游牧为业常逐水草转移其能土著者独为喇嘛教寺院所居之民也此高原一带道路实留太古之原形不见有人工开凿之意此道路当游牧民转徙时率无数之兽畜又或运搬百种器具故自成蹊径否则商队来往通行以印其足迹耳然地本砂砾硗确而踏成蹊路其坚牢往往与铁路等故大军经行亦甚便也
然行大军于此高原蹊路试问能得须要诸品不虞困乏乎如泉水也燃料也即薪煤炭等之类秣草也果能收得乎是兵家所不宜忽也称之曰军需品当行军时运搬最难又蒙古高原颇乏泉水虽有小川湖沼等然亦不甚多在戈壁沙漠中全无此种水源掘井取水沿道所在多有然井能出若干水而足养若干兵勇是关于行程之迟速进军之能否兵勇之多寡当豫筹其最大者矣故豫算水量之多寡须要精详也在此高原之井口径约一亚儿神当日本二尺三寸五分余水质不必淡或有咸水或有杂硫黄者据行旅言水面在地下约七英尺至二十英尺之间盖是不必过深也夫自地上至水际不为过深则汲之不销多时不销多时则有快给水之便况于井数少处行军之次亦能掘凿新井也进军之迟速兵势之强弱与水量之多寡其关系如此而次之者粮饷也凡漠地有水源处常为游牧民所栖息而四周之地亦为牧畜之故所在秣草为此等兽畜所蹂躏往往不遗寸矣故当军队张野营时宜远驱马匹于有秣草之地何则有水源之处多不遗秣草也前队于有水处能得秣草而后队或不能如此者往往然矣故当行军于沙漠中又必送秣草以备马匹之用至于燃料亦然虽漠中非无灌木丛生之地亦决不多有焉倘前队易得燃料而后列或不能得一草木苟如此则宜深入漠中以搜罗之然则当行军之时又须带燃料也要之常食品物固应带而行至若畜肉则蒙古之地所在多有得之不难即牛豚山羊之类沙漠中所到成可多因敌人之粮也然则行军于此漠地果能行若干人乎意者亦可以行十万人也考诸昔日华军征蒙古之例亦必不差又须整备器械以运搬军需诸品如彼苦路巴多锦将军即俄将尝为此种出征之例最足为龟鉴也今夫运搬诸品于蒙古之地宜用马也无论已余外宜用骆驼此兽能担荷至远一日夜间可行四五十俄里又蒙古之牛体力颇健若用两匹驾车可以当一骆驼盖是彼商队旅行沙漠者所实验也则行军之法应由此地故一旦有事进军于彼地收集马匹骆驼等固自易易耳尝见蒙古人运茶于恰克图市之现情实多至七万五千匹我若行十万之兵必需二十万骆驼然聚集此等之数亦决不难也既于粮饷燃料及一切行军之事无遗算矣则将出于何途以进军乎又欲作何等列队乎请试言之一曰自北京出长城经贡关赛尔乌苏等而通恰克图咸称为驿路大道也二曰自北京之北经由贡关乌达吴厄沁而通乌尔稽及恰克图也三曰自北京经由贡关亚尔噶里及奈来哈至乌尔稽及恰克图也四曰自北京经塘子口又由多伦诺尔乌里雅苏台等至乌尔稽及恰克图也五曰自北京经多伦诺尔及克鲁伦至克鲁苏台站也六曰自北京沿兴安岭脉西部经多伦诺尔至土尔扈特站也
今欲记诸道之远近及其崄易如何而余未遍踏其地然即一二大路亦可以知其梗概矣如上所记第一路盖中俄贸易商队每由此路且两国驿传亦取道于此自北京抵恰克图千七百七十俄里比较各路此为颇长意行军于此须分兵为小队一队约六百人以次第进行何则漠中乏水会有掘井苟水源不丰则兵气为之老矣且一日夜行程以三十俄里为率使兵不疲劳也我之行兵本入敌地然中国本熟知己国之地势风土故六道中随路皆可经行若中国以十万兵勇发遣于六道则一路约一万六七千人亦甚易进行也然在我俄军不能有如此之利案六路之情形当悉集于乌尔稽之地而后行至恰克图也故俄之行兵大军可以至乌尔稽而此地以南不能如此至入戈壁漠中千艰百困恐于全军之势力亦少衰矣是宜分全队为小队而前队之与后队间隔三十俄里且一小队编列六百人而作二十队则全队之行旅六百俄里如行千七百俄里应销三个半月始得进入燕京行军于沙漠其困难如是则我俄进兵于彼地自非排千艰万难而鼓大勇气焉能酬素志哉往时满洲好调兵于四方其所用兵多是骑队所用兵器亦弓箭剑之类耳然今也其兵有步队其兵器有炮有弹不复如昔日且近代训练军队之法亦有改革如兵器粮饷之制亦从变更然则如康熙年间亲征噶尔丹之战争情形亦足以为鉴矣今考其战争情形起亲征之师先分大军为四第一军三万五千六百人取道于土拉河之上流第二军为三万五千四百人接第一军之迹第三军为三万七千七百人皇帝亲帅之自北京经由塘子口而向乌尔稽第四军号约百万人役夫辎重并在其中也以一千六百九十六年即康熙三十五年四月一日大军发自北京经塘子口乌里雅苏台察汉搜尔等各地以六月八日抵克鲁伦河之上流以月之十一日达绥尔非特乌此路程千二[百](日)十俄里约销七十有二日自其帝都至我俄境一日约行三十俄里此役第一军始与敌接战约出帝都第六十八日耳由是观之悬军万里疲困路程虽有已遁之敌在数里之间无复有追击掩戮之余勇兵势于是易老矣此役尝有此厄于是中国知回师之为是仅留第一军以当敌冲而悉收余军以返帝都然第一军到土拉河时其兵不出一万人而在途上散亡者为二万五千余人于是抽二千人于第二军中以补充其缺中军虽知朔北地理屡苦粮食不给或至杀马而食当是之时为敌兵所袭击战于乌尔稽接之地幸得一扫敌兵大有所获分颁士卒以慰藉其功劳若微此一捷则中军士气沮丧已久恐不免覆军于朔北之野也康熙亲征之时兵器辎重等不如今日之制颇为简易然犹有难焉今也兵制一变行军于沙漠中尤为至难也由是观之蒙古一带之地揆诸情理按其实迹为界在中俄之间两军争战之一大障壁也若夫西自额尔齐斯东至满洲一带百千里之国境不能为彼我争战之疆场也以上论蒙古
　　中国边事论
满洲近古以来沿革之足为后代鉴者甚多矣余既叙蒙古之风土又将叙满洲也满洲各部尝为诸种民族割据当十七世纪之初聪睿贝勒时征服四邻而立国与明交兵攻辽东县然直隶一带至阴山之间以防备极严不能得志者久矣聪睿贝勒实为中朝太祖也太祖第八子太宗即位屡败明军威武大振遂征服蒙古之乃蛮敖汉及喀喇沁等以察哈尔为己之属部东出兵于朝鲜征伐之更南自铁门关超长城直进袭击北京明军大败而北京陷重关之中太祖以孤军深入敌地后患难保无虞乃回兵满洲自是屡遣强悍骑队濒逼明朝出没白马关塘子口及南口等或进至山东济南然直隶一带防备犹颇坚固不易入山海关虽屡自铁门关以北之山道进兵于北京直下地方明军动辄自海岸一带而出袭彼背后于是两军对峙久之乃陷锦州城当是之时明国渐衰到处匪徒蜂起势极猖獗贼魁李自成夺黄河接近之地匪党云从遂陷北京僭号称王明帝难煤山然明大军犹在直隶西北隅吴三桂统率之三桂者明之将军本以老练刚毅见称至是通款于太宗欲讨灭李自成以镇祸乱太宗容纳其请遂共逼北京歼灭反贼国号大清尔来二百年专谋扩版图西北自蒙古起东北至黑龙江乌苏里接近之地遂接壤于我俄境矣抑我俄国之接壤于中国以黑龙江乌苏里河兴凯湖均订约时所确定为界也其长实二千七百俄里亦不为短矣满洲在长城以外管盛京吉林黑龙江等三省面积约二十八万英方里人口一千六百万地质稍丰饶人烟稠密之区以松花江四邻及吉林以南为最北接壤于俄境居民稀少然地质亦不恶如山间之地往往肥沃可开拓以殖民焉
满洲一带地势固多高原山峦如盛京吉林两府间有长白山蜿蜒连东西山脉又远南北其最高处耸拔海面实八十英尺黑龙江省山地亦伙大小兴安岭山脉四分五歧渐西而下乃见原野青草繁茂西则一带荒碛是为戈壁之沙漠也松花江虽颇不便于行舟而艇舟底浅者可以上下至远往年华人谋用小轮船吃水三英尺者搬送货物卒不见效而遂终止矣我俄尝欲溯黑龙江自松花江更溯其上流而华人峻拒我往来立国际条约以防遏我行船矣本江水底亦无常态当雪融解之时其支流注荡土砂每岁河底概有变异嫩江自伯都讷至齐齐哈尔称利舟楫之便辽河亦可往来浅底小舟至其河口则水深最便于出入巨舶营口繁华盖因有此河水之利也鸭绿江在中韩境界溯江口六十俄里有昌城府可通小船以至此间瑚尔哈河萦回迂折人稀少之野水量不多故船舶上下亦少时见小帆船远溯上浮耳乌苏里河在中俄之界为一大河随处可行小轮船满洲川河如上所志录虽有舟楫之便时方冬季则天气冱寒坚镇水不可行舟约两个月或至四个月是为可惜耳满洲之风土在长白山以东有定期风自太平洋面而至颇多秋雨而在其西北方则以西北风剧烈之故秋无淫雨要之东南降雨甚多春秋二季淫霖数月时值秋霖则诸川泛滥浸没道路虽大道正路溢水没巷泥泞如泽断绝来往若欲行军于此地则当择霪雨始去渐入冬季之候而从事于此方为恰可况至积雪皑皑之时则开通橇道而更得其利便也又山河所在位置颇得其宜土地膏腴亦见有栽殖农耕焉牧到处散布而山腹之间亦有森林其材可筑家屋农产之物有大麦小麦高粱稷米菽罂粟麻[玉](王)蜀黍等属又到其南部则产出棉类如蔬菜杏梨林禽等所在之地皆能产焉青蓝人参亦能繁植满洲之地如此故行军于此不至如在蒙古之艰苦也其粮食泉水燃料秣或有困乏至家畜之众则每岁输进豚于中国内部者甚多最可见牧养之丰也要之欲拥十四五万兵而入满洲之野以向燕京余未见其乏肉与秣也若或有不足仅转一步于东则有韩土在焉取此品物何虑之有哉余故言此地天惠丰饶决无使大军饥饿之患矣
　　边防　
陈次亮
东三省女真之故疆而国家之根本也元起朔漠任穆呼哩闲道趋临潢高州以取东京掩其不备金人腹心既溃乃迁都汴梁以避其锋愈逼愈南一蹶不振夫前事之不忘后事之师也俄起西方包外兴安岭而东建黑龙江东海滨省固已扼吭而俯背矣所幸者蒙古诸部壮我屏藩万里风沙势难飞渡然唪经佞佛久厌戎兵太古天骄已成积弱可奈何圣祖仁皇帝圣人也振威黑龙江之役分疆画界声施至今高宗纯皇帝圣人也当全盛之时不惜糜数千万之金钱以征西域抚西藏开屯列戍镇以重兵盖俄地如长其心如豺虎一旦有事即可由新疆出一旅之师攻阿穆尔斯科以截其腰膂苟无此举则准夷之患显俄人之患微准夷之祸小俄人之祸大恐不待英法航海东来而已恣睢逞志矣我皇太后圣人也咸丰同治之闲逆回肆叛阴结强邻西北边陲次第沦陷维时中原未靖或倡弃地之议乃任左宗棠力主恢复由关内达关外雷轰电掣不数月而已报荡平彼乃震慑张皇交相骇愕迄今廿载海疆有事而陆路晏然历年暴横于西而雍睦于东者岂其爱我哉形所格势所禁耳西藏介英之印度俄属寻思干基发之闲犄之角之左提而右挈之所谓举足便有轻重者也乾隆时设官列屯一用兵于廓尔喀僧民詟服烽燧销沈据澜潞之上游作川滇之外障故新疆者制俄之券也西藏者制英之枢也虽时阅百年地悬万里皆所以维持东省保中区以永永无极者也今者俄修西伯利亚之铁路以阴伺朝鲜英开独吉岭之通商以渐窥藏其事则俄急而英缓其谋则俄浅而英深东省之练军新疆之湘军宜若可恃矣惟西藏阙然未经置镇西人同恶誓死坚忍耐劳战不易摧攻不易破而况兵饟不足转运艰难千里馈粮士有饥色铁路既难猝办增兵未易遽言是宜募练民兵添筑堡砦田庐所在身命所关就地可筹随时可调风气各别何如袍泽同仇也水土异宜何如守望相助也内地之脆弱不若边民之劲勇也民兵以守客兵以战战守具备则窥伺奚由也山之高也江河之广也关隘阨塞之所丛也沙漠沮洳之所限也边墙望台所联络也碉房垒所防维也有天之险有地之险有昔之险有今之险而非人不足以施而设之规而措之作而成之可合可分可进可退可胜可败可逸可劳而后可战可和可大可久可长保此太平之局以无负我神宗圣祖深思大略长驾远驭之盛心也
　　龙江　
陈次亮
疆场之事一彼一此因宜制变无旧例之可循也就地取材无成规之可守也国家当全盛之世边民乐业强敌息心谨守约章罔敢越畔问有恃强凌弱者乎无有也问有以众暴寡者乎无有也今日万国通商彼乃乘隙而逞志图们江东二千里之地拱手而让之蹂躏我门庭窥伺我堂奥无一事为先朝所有而我独拘拘然谨守成宪以限制华民是犹狼虎在门乃束缚家人之手足肢骸以恣其吞噬也譬家有美产良田分授之于爱子其后嗣不知垦种日渐荒芜他族虎视眈眈垂涎于侧为之祖父者将使人经理转授之同宗乎抑忍听沦亡甘授之于异姓乎此中得失之数愚者知之矣黑龙江自兵燹以来凋敝摧残户不满万老弱妇孺喘息仅存而呼兰通肯负山带河数百里腴疆荒废榛芜徒为马贼出没往来之地漠河一区金苗畅旺古所称东金山也兹幸金矿已开宝藏日出而呼兰开垦之事屡经条奏废格不行前将军恭镗熟察情形奏请举办部议调停两可惑于浮言奏上之时仍然封禁能禁良民而不能禁马贼能禁中国而不能禁外人闻黑龙江旗民亦自知户少人稀不能久有其地也遂有宁与外人不愿开垦之说并心一志阖户闭关见外人则退避不遑见汉民则拒绝日甚在江省旗民忠屡世原不忍夺其土地乘人于危然以旗民为主而佃以汉民可也视汉民如而甘弃之于外人马贼不可也仅弃一黑龙江犹之可也黑龙江失而奉天吉林亦唇亡齿寒危如累卵万一有失则大不可也宜请先几独断招垦兴屯先令黑龙江将军清丈稽查何业何主无主者作为官地有主者岁补租金广招闲民一律垦种征其岁入以实边储设立屯官经理其事择明练者为之长三时务农一时讲武勒以军法编以部伍守以堡砦教之技能无事则资耕稼之丰而部帑可以渐省有事则任干城之寄而敌国不敢相凌即此日之老弱旗民亦得食税衣租优游卒岁以渐复其元气而长保其故疆夫黑龙江者东三省之上游而奉吉之藩篱门户也根本至计腹心隐忧未有曲徇私情而听其贻误大局者蝮蛇螫臂壮士断腕施薪若一火就燥也平地若一水就湿也是以君子谨之于微而辨之于早也
　　奉吉　
陈次亮
比年奉吉两省改定章程开屯练兵建立郡县榛芜垦辟渐启文明商旅往来日臻富庶边疆气象不侔矣惟是陪都廪给悉仰南方承平无事之时转运艰难已多劳费又况经涉辽渖山海阻深设边衅偶开敌以一旅舟师截之关外则储胥隔绝哗溃时虞重地要区何堪设想所谓千里馈粮士有饥色者也尔日应募开垦大率京东山左游手无业之民愿受一廛已成土著然而性情桀骜风俗浇漓殷富者蔑视典章贫窘者流为盗贼教化未立政令不齐外患方滋内忧已伏异日边陲有警何能执鞭弭卫社稷同仇敌忾以壮我干城哉夫依人不如自立而善教可以得民比闻吉省边陲业已广开金矿第立法或未尽善利于私者不利于官聚众易于为非有大利者将有大害况闻奉天各属金苗显露日光返照黄色烂然天运之所闻地宝其能终蕴耶彼敌人眈眈逐逐游历之使不绝于涂铁路既成兵端将启与其深藏以诲盗何如尽出以予民明季云南波丁万人遂足以捍御缅夷屏蔽滇省利之所在人所必争势之既成寇不能往其明效大验有如此者宜专派矿务大臣督理此事自陵寝重地循例封禁外其它各山各矿一律弛禁招商严定章程束以军法所征岁课拨济饷需则司农无仰屋之嗟边境有自然之利矣两省增设郡县大都新造之区宜筹款募捐广建书院边民椎朴向少藏书并立书楼博收典籍院中膏火务极丰饶山长必须得人规制宜加整肃无论军民人等咸务向学以渐化其犷悍而大启其灵明庶有勇知方既富且教奇才辈出而隐患潜销也奉天吉林既有端绪然后变通推暨渐及于黑龙江务使就地生财而百万帑金无待仰求于他省尽人向学而三千髦士无难媲美于中区国计充盈民情纯固无穷之泉府溢于有限之度支也无形之金汤坚于有形之壁垒也夫乃厚德音以先之明礼义以道之致忠信以爱之尚贤使能以次之爵服庆赏以申之时其事轻其任以调齐之长养之是强国之本也功名之总也古帝王之所以威天下而抚四夷也区区敌人又何患焉
　　朝鲜　
陈次亮
今之世一战国七雄并峙之世也俄之国势兵力类于虎狼之秦而朝鲜土耳其则东西两韩也俄王彼得初兴所向无敌固尝囊括西伯利亚窥黑龙江尼布楚以渐肆东封矣我圣祖命将出师震以兵威责以书问立石外兴安之岭而二百五十余载强敌息心俄人计绌力穷乃反旆西行灭波兰吞瑞典并兼坐大复割土耳其以入黑海攻丹马以出白洋英人合法国百计挠之俄谋稍沮乃为人弃我取之策通里海之道收葱岭以西塔什干各回部南连印度东抵新疆兼弱攻昧取乱侮亡英法不能争而中国不过问其计狡矣其虑深矣惟灭国数十寒瘠荒芜欲西并土耳其而英助之法虽联好而德复承之咸丰季年乘中国之乱据珲春以东之地建东海滨省以逼朝鲜近更糜亿万金钱以修西伯利之铁路盖俄人通商用兵之道西必灭土耳其以入地中海东必灭朝鲜以出太平洋二国之存亡东西各国之安危所系也虎兕出柙鲸鲵入渊得志于东必并泰西得志于西亦必窥中国自然之理无可疑者英人孳孳汲汲西则联德奥以保土东则欲联中日以保朝朝鲜主闇国弱地瘠民穷狃于故常昧于通变有地不能自垦有利不能自开渐忘卵翼之恩徒艳西人之富恣情纵欲国债如山其乱其亡可翘足待万一为他人所并则仁川之兵舶一夕可达天津咸镜之陆师长驱以入东省畿疆重地根本要区何堪设想不加保护焉固藩篱北洋所派商务委员望浅资轻无能为役宜派一二品大员仿古人设监本朝驻藏之例开府持节长驻国都专任武备外交[垦](兵)荒开矿之事经费无出拨款代筹地利既兴分年提缴国中秕政亦得与其王会议改更明告以唇齿之义代策富强俟外患既销即行裁撤一切事权仪制准今酌古明定章程派拨护兵一营已足朝人感仰中国且海军迅速已足壮我声威也或曰各国饶舌若之何而无虑也英德奥意诸国关怀大局惟恐中国不保朝鲜美倡自主之谋法有媚俄之意而皆属民主不关商务谁发难端俄人铁路未成未敢独为戎首日本则与我同患正可阴相联合并力一心彼之畏俄甚于中彼之欲保朝鲜以为屏蔽其蓄意亦迫于中也速发祸小迟发祸大机难再失事尚可为畏首畏尾身其余几弱韩地尽六国随亡得失之机闲不容发前车既覆吁可危已
　　东海　
陈次亮
英吉利之筹度海军可谓圣矣以弹丸三岛纵横四海凌抗中朝非幸也数也海天万里风潮险恶兵轮一叶绝迹飞行薪水煤粮时须增益不能经年累月漂泊海中也英人历五洲[据险扼](以其二)要如善奕者闲闲布子入一着而全局皆灵微乎微乎圣智复生无以易之已他埠相距遥远得失无关风中马牛姑不具论香港海中一岛耳而万峰环合一鉴渊澄八面飓风不能为害宽深窈曲可泊多船中国边海之区自金州复州袤延至钦廉雷琼之境万有四千余里欲求一万全之船埠如香港者穷山际海未之有也利器假人悔将何及不得已而思其次朝鲜之巨文岛其庶几乎法越事起日本乘危构衅竹添进一媒孽其闲俄人虎视眈眈冀觊渔人之利英人力争先着急以兵船扼巨文岛而强邻息喙时局帖然事后朝鲜索还此岛英人持之逾年不归朝鲜而归中国力言此岛为东洋门户关大局安危若强俄必贻深患朝鲜贫弱无能为役必须中国设兵置镇为持久之计以隐杜祸萌会遣某公便道察勘某公假道珲春乘轮出海距岛五十里窥以远镜贸贸然曰海中拳石耳而置守之谋遂辍噫嘻英人周历瀛海如掌上[观](亲)纹其所见顾出某公下哉盖中国伊古以来有海防无海战稽天巨浸不见水端既畏责言兼工趋避毋宁置焉俟之后日也闻此岛纵[广](其)数十里民庶千余家鼎立三山形如品字其中宽广可容千舶峰峦回合台飓无惊总珲春出入之襟喉绾渤澥往来之锁钥当英人见归之日苟以海军分戍擘画经营比及三年已成重镇惜机宜坐失草昧未开必高丽自守之而中国阴助之而后可晏然无事也宜与朝鲜密议就其地建立船募练水军守以坚台通以电报开设商埠储备薪粮通商用兵进战退守诗曰迨天之未阴雨彻彼桑土绸缪牖户维此下民孰敢侮予朝鲜系东海之安危而此岛又系朝鲜之得失无先几之智不足以保彼岩疆也无烛照之明不足以防其侵轶也谁秉国钧慎毋令他人捷足于先而英人窃议于后也
　　屯田　
陈次亮
内外蒙古各部落为匈奴突厥之故疆革寝兵四千年来夙称强武本朝世为臣仆申以婚宿卫年班忠诚不二屏藩北面屹若长城矣惟自元明以还溺心黄教太平日久厌苦戎兵偶有风鹤之惊则溃败逃亡有甚于中原之百姓者同治闲甘回构逆以劲卒三百袭破乌里雅苏台掠饷银二十万两数万蒙兵望风溃散前岁热河土匪揭竿起[衅](有)数千乌合之众沦城陷邑所向摧靡飘忽往来如入无人之境敖汉贝子殉焉自恰克图大开互市西商车驼载络绎往来万里边陲驾轻就熟他日偶有嫌隙敌人长驱直入以劲骑蹂之东西各盟百万蒙民势散力分弓弛刃缺万一如康熙时噶尔丹犯喀尔喀之已事旗靡辙乱相率南奔则中外震[惊](以)后患何堪设想即欲征兵援救而沙漠悬隔转运艰难内地之民不习寒苦前此逆回犯塞议救乌科调拨燕晋之兵周章三年竟无应者博观前事可为寒心者矣夫热河一地密迩京师政乱民顽为畿辅逋逃之渊薮然而地方广远壤土膏腴辽金各朝皆为重镇本朝木兰狝狩讲武会盟户口殷繁声威震迭边民[犷](户)悍嗜喜争动辄挟刃寻仇杀人掠货结盟立会缓则屯聚急则远扬此等不轨之民纵而逸之则草泽之雄也收而用之则干城之选也宜改作屯田束以部伍选知兵大帅督理屯政派拨劲旅训练教操选立屯长以下各官为之董率力田经武寓兵于农他年创办有成或行幸园庭亲加简阅饷出于地兵取于民既实边储潜销隐患壮神京之外辅为东省之后援即敌人敢发难端而驰赴库伦朝发夕至风土相习声气素通绝漠行师安于席矣山西锡金包头各区古之河套南临甘陕西达新疆塞上民情率多刚勇加以河流浸灌沟洫纵横经理无人而成湮[废](其)亦仿此意改办屯田积粟练兵筑城置戍兴复水利且牧且耕并峙东西屹然后劲进可救援乌库退可屏蔽甘凉使瀚海百旗立于不败之地事有似缓而实急似难而实易似迂远而实切于事情者此之谓也非然者异姓宗亲谊同休戚二百余载君国子民弃之不能练之不易其视中国也如天中国之抚之也如子而强邻密迩蚕食鲸吞事变之来未知纪极不有以维持保护何以固我[藩篱](以其)哉
　　金山　
陈次亮
阿尔泰山数千里为西北山之大干塞外各大江大河之所发源也左则科布多右则塔尔巴哈台山麓之地沃衍宽平可耕可渔可牧其上千峰万岫盘薄深远环拱中区圣祖与俄人画界分疆四体天章照耀绝域环山之哈萨克乌梁海各部落亦复屏藩世守朝贡弗衰诚哉天地之奥区中原之保障矣自逆回构乱以来句结口外天方种族阴借外兵同时窃发以致天山南北两路沦陷无遗边外哈萨克诸种人遂为外人乘隙席卷力分势弱控愬无门至今哈部旧酋尚有念中朝而流涕者当日戎马倥偬万众披靡转世剌麻棍噶札拉参乃能纠集蒙哈耕屯战守南摧回逆北抗强邻乌科两城蒙古各王公隐然倚以为重回逆未能踰山而北外人亦未敢越山而南者未始非转世剌麻之力也所建承化寺一区水聚峰环高平宽广可容数万人地据阿尔泰山之脊山下蒙哈万落牧畜耕耘引水溉田丰收倍获而折冲御侮悉禀命于寺内之剌麻外人畏之恶之向总署哓哓将棍噶札拉参撤归西藏仍欲平毁其寺遣散其人而科布多参赞大臣借口乌梁海游牧故疆力求规复先后经伊将军新疆巡抚熟察情形坚持正议以阿尔泰山一地关西北全局安危彼得之可以进攻我守之可以自固此项乌梁海种族有事时逃溃无踪虽复来归其心叵测万一引虎入室阴结外人即可由草地长驱直犯甘陕新疆一省反被隔绝声息不通溃败之形可以立见乃科城主者争之不已竟逐蒙哈而返之乌人承化寺僧徒亦撤入塔城之内输情媚敌失重损威校蛮触之争而昧邱山之祸他日有事此乌梁海人众果能同仇敌忾无贰尔心乎未可知已欲弭此患宜于承化寺故地建立重镇移驻劲兵以科塔两城为后路督率乌蒙哈三种部落游牧耕屯筑垒建城整军经武并将旧日封禁各矿一律开采官督商办以给饷需夫边疆之事欲进而退犹可保我故疆退而又退必至无可驻足而后已内无储备外有强邻千金之堤溃于蚁穴往者不谏来者可追地宝所藏天险所在弱肉强食有自来矣此长沙贾生所为抚心而痛哭也
</div>
    <div class="pagination">
<a href="皇朝经世文编五集_page22.html">上一页</a><span>...</span><a href="皇朝经世文编五集_page18.html">18</a><a href="皇朝经世文编五集_page19.html">19</a><a href="皇朝经世文编五集_page20.html">20</a><a href="皇朝经世文编五集_page21.html">21</a><a href="皇朝经世文编五集_page22.html">22</a><span class="current-page">23</span><a href="皇朝经世文编五集_page24.html">24</a><a href="皇朝经世文编五集_page25.html">25</a><a href="皇朝经世文编五集_page26.html">26</a><a href="皇朝经世文编五集_page27.html">27</a><a href="皇朝经世文编五集_page28.html">28</a><span>...</span><a href="皇朝经世文编五集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
