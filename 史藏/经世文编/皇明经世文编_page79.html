<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 79 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 79 页/共 172 页
  </h1>
  <div class="content">
   专信任以戒不虞疏
　　严武备以壮国威疏【选将练兵】
　　此世庙三年所上疏是未変团营时事也
　　臣闻天下之患、发于远者不足畏而发于近者为可畏、发于国之所戒者不足畏而发于国之所不戒者为可畏、发于戒而有备者不足畏、发于戒而无备者为可畏、何则、缓急之势异。而祸害之轻重随之。切惟国家建都于燕、乃中国极北之尽处也、东邻渤海兀良哈、则女直奚契丹杂种、北接沙漠、则蒙古余孽、彼之窥我者固近而速、我之所以虑彼者、不可有一时之放逸、一处之渗漏也、宣大辽东诸镇、皆　祖宗所规画。障以重垣。限以深堑。警以烽燧。戍以重兵。虽虏骑时或窃入。去都城尚远。诸镇亦自谨其封疆。慎守其土。而备其不虞。贼来则战贼去则守。故虏骑倏去。不能为吾大患也。惟居庸关以东至辽东之四海冶与朵颜三卫虏寇。只隔一山诸部落远者。去都城不过三四百里。近者仅百数十里耳。　国初尝于永平以北山后、置大宁都司、统兴营义会等卫、以守其地、后以朵颜等部恭顺之故、移大宁都司、并所属卫于保定等处、空其地与之、以为我东北外藩篱、使之东捍女直、北捍蒙古所谓守在四夷是也、北虏在我　祖宗时。食我桑椹。怀我好音。　朝贡以时。种类微弱。故得彼此相安。后正统巳巳之变。为也先所诱。我是以有土木之祸。弘治庚申之后。为火筛所胁。我是以有鱼台之惨。近年以来。招纳我叛亡。驱掠我边鄙。其众增益。部落日繁。则今日朵颜三卫。非复前日乞活之比矣。数年前尝闻朵颜卫酋花当之子把儿孙与北虏小子子结亲。大抵三卫称欲结婚大虏未有实事要我重抚赏为多耳此在边臣能者可以戎索制之此贼狡黠情伪叵测为虗声以恐喝我边上将士未可知也心媚大种而献女结欢亦未可知也变诈如此、尚敢以痴蠢无知易之乎、往日害我参将陈干、把儿孙实为戎首、今石塘岭杀我指挥殷隆等、或亦此贼为之、葢三卫之众、朵颜为强、诸酋凶诈、把儿孙为最、　朝廷虽岁加以爵衔时优以金帛。终不能满其溪壑之欲。驯其豺狼之心此贼不死。异日东北有事。必此人也。数年来纵令丑类抄掠我人民、近聊归一二、即要市我名器、都给事中许复礼等、愤其以堂堂中国、为蕞尔胡雏所欺侮、巳具疏为　陛下恳恳言之矣、处属夷之道当有操纵今日之事、不与则结怨而起衅。与之则损威而示弱。二者皆当审处。臣愚以为中国者、乃中国所自立之中国、初不系猾虏之轻重也、彼虽禽兽、岂不自念曰、往岁吾尝杀中国将领、部下时常侵犯中国人民、今复持所掠之余。以易官爵。中国无乃不我与忽。知其不与而求是易中国也。中国假羁縻之术。忘畴替之愤。狥其欲而与之。是示弱而畏夷狄也、夷狄而易中国则骄。骄则凌人。中国而畏夷狄则替。替则受凌。欲求弭乱。而无乃速之矣乎。今固当示强以破其奸。严备以防其诈。振威以折其萌。区区不知之说、不可当猾虏之身而施之也、所谓防其诈、折其萌者、臣请为　陛下细言之、京城东北一带。虽逼近胡虏。原无边塞。所恃者山岭陡峻。林木稠密。虏骑不能蓦越而巳。往日居庸以东。有松木数百里。后以供薪烧炭之利。取者无禁。如近日黄花镇守备张楠之所为者、遂仗林木日就疏薄、往日朵颜诸部落、时向北虏大营盗马过塞下者、或语我以虏中动静、北虏亦追赶此虏、亦敌杀不甚相往还、近见我边备废弛、人无空回、故连合为一、共来犯边、加以把儿孙调和于其间。遂使二虏日就亲密。况苏州等处、虽设有三堂、若一巨镇、然卫所单寡、卒伍空缺将士亦罕经战阵、名为边镇、实则腹里之兵、缓急实不足倚仗、东北诸胡、数来　朝贡、熟见我山川险易、纳我奸人、备知我士马虗实、此虏于　国家、真痈疽结于胁下、而豺狼伏于门庭也万一北虏萌深入之利。把儿孙挟不逞之奸。潜导北虏。出我不意。掩我无备。纵都城金汤万雉。其若郊甸之民何。且自此以南。地皆平旷。更无险阻四通八达。骑兵之利。鸣鞭驰骤。任其纵横。臣尝考之前史、周德威为卢龙节度使日恃战将不守边险五代时唐失榆关之险。卢文进导契丹入陷新州。金之攻辽。自古北口入陷燕京。元之攻金、或自古北口。或自大喜峰口。今诸关口。皆近郊之险要也。虽有戌守备疏力微。又尝考之元史、金人恃居庸之塞冶铁锢关门。布铁蒺藜百余里。太祖距关不能前。召札八儿问计、对曰、从此而北。黑树林中。有间道骑行可一人。若勒兵衔枚以出。终夕可至太祖乃命札八儿前导。日暮八谷。黎明诸军巳在平地。疾趋南口。金鼓之声。若自天下。金人犹睡未知也。比惊起。已莫能支吾。关既破中都大震。元人知中都有备。分兵三道。右军循太行而南。取保遂怀孟泽潞等州。大掠平阳太原之间。左军循海而东取平滦诸郡。大掠辽西之地。中军当雄霸而南。破清沧济南等郡。往者巳巳之变。紫荆白羊失守。虏骑直犯京师。其先至者。星散抢掠。大众既去。零骑百余。犹驱掠各郡。乃命杨洪等追至关歼焉。夫考之前代既如彼。验之近世又如此。今不可不于无事之时。而预为之虑也。葢我各边有山川之险。亭障之隘。有备御之具。且居民疏阔。蓄积甚微。虏入则战。虽有所得。不无所损。内地原野平旷。居民稠密。城郭辽远。加以州郡无兵。民不识战虏虽深入亦无邀遮之患而所掠有无穷之利。然所以历百余年、而不敢大举深入者。一则惩我国初杀伐之威见我各边将士。犹足敢与之力战将谓内地之兵皆然不敢轻我无人。二则见我各边重垣复堑。高山深谷。恐我纵之使入据险邀截断其归路。三则自疑精锐深入。老弱辎重在后。或为别部所抄。或为边将所刼。如近世威宁海子之类。四则东北诸胡。各有分土导虏入掠。必由其境。牛羊未分其虏获。部落先受其骚扰。故闭途距境不使得通。此所以百余年。但于沿边剽掠。未尝大举深入也。今则不然、去岁西师屡挫、虏气益张、凌轹我将士、蹈籍我城堡、安行直入、如蹈无人之境、牛羊金帛、如取囊中之物、此巳自启其轻我之志、歆动其无厌之心矣、加以新有把儿孙之隙此臣之所拳拳也、夷狄嗜利。如蝇蚋之赴腥膻。麾之复集。宁知纪极。遭挫则远遁、有获则复来。近西边称虏骑万余、散漫贺兰山后、北边报虏营联络、驻牧威宁傍、然未见大入犯边、安知非多方、误我。俟秋高马肥出狙诈以乘我无备耶。虏虽犬羊、其形耳甚长近见延宁地方、原野萧条、而又有大臣在彼总制、宣大旧镇有备而亦有大臣在彼提督、三处俱未可以得志。彷徨塞下。以诱我不虞。今之事势、殆贾谊所谓厝火积薪之下、而寝处其上也、臣愚过为杞人之忧、聊设必无之喻、傥虏以散骑迭入延宁境内、以缀我西师。又以辎重往来宣大塞、以疑我北鄙。纳奸人反戈之谋。因兀良哈同利之众。突入我东北空虗之处。重兵据我隘口。轻骑驻我郊牧。余骑掠我郡县。扼我运道。此亦坐困都城之术也。巳巳之变。喜宁导也先直趋京师。由小儿为虏谋出紫荆。抵临清幸虏无大志。得利即返。当时若从其奸计。其祸盖有不可胜言者矣。近世名臣如大学士丘浚者、琼山此议已□入集中欲以大宁都司移于保定者、立于永平、或遵化、或蓟州、以为重镇、凡旧所属卫所、移于沿山要害、相为声势、此老成却虑之图也、但保定当紫荆之冲。实郊外咽喉之地。备亦不可无而安土之众。为迁邑之举。事亦不可轻。惟在　朝廷较量利害。审度时势。不使有意外之变。斯为善处之术。臣闻为国家者、必取重以驭轻安内以制外、顷以流贼之故。调发边骑入剿。边上将士。周历诸省。悉见城池卑浅。将士怯弱。　先帝末年、扈　驾南征、经过名都大郡、又见人物繁华、财货富实、近日各边馈运不给将士不免冻馁、加以胡虏强盛、日有锋镝之苦、安知其不厌穷边为地狱之愁、慕中华有天上之叹、昔有唐中叶府兵法坏、而为彍骑、其彍骑之法、天宝以后稍以变废、应募者、皆市井负贩无赖子弟未尝习兵时承平日久、议者多谓中国兵可销猛将精兵、皆聚于西北边、安禄山见废弛遂有轻、中国之心、发所部十五万众、反于范阳、引兵而南、无敢拒之者、乃仗封常清诣田都、募兵六万人、皆白徒、未经训练、屯武牢以拒、贼以铁骑蹂之、官军大败、高仙芝退自陜西、哥舒翰溃于灵宝、玄宗幸蜀、而长安不守矣、近甘州假告粮而杀害廵抚大臣、大同因下操而抗拒廵按御史。宣府于教场吶喊、宁武因点名溃散、其它倔强不服者、又往往告兵情易动如此。势已寖寖乎其可畏矣。万一有奸人呼唱于其间。岂直为患边陲而巳哉。前日何锦之在宁夏、近日李隆之在甘州、使其奸谋得遂、事亦未可量也、况近年以来、水旱不时、国家多事、赋役繁重、民不聊生、而匹夫不逞、一呼成羣、小则流剽乡村、阻刼道路、大则攻围城郭、敌杀官军、随灭随起、习以为常、蜀寇甫平而霸贼起。霸贼方息而矿徒作。此徐乐所谓土崩之势也、乐之言曰、天下之患、在于土崩、不在瓦解、何谓土崩、秦之末世是也、陈涉无千乘之尊、尺土之地、然起穷巷、奋棘矜、偏袒大呼、而天下从风、是之谓土崩昔有唐之季、奢侈日甚、赋敛愈急、连年水旱、州县不以实闻、百姓流殍、无所控诉、相聚为盗、所在蜂起、州县兵少、人不习战。每与盗遇。官军多败。于是王仙芝起于长垣、黄巢起于冤句、其后巢贼自岭南回、蹈江越淮、直陷东都、神策军士、皆长安富家子、赂官窜名军籍、厚得廪赐、未尝更战阵、闻当出征、父子聚泣。多以金帛雇病坊贫人代行、往往不能操兵、于是贼巢入长安、僖宗幸兴元、令观其宰相、称疾不出。天子大廷垂泣。良可哀也。今边塞有疏脱之隙、胡虏有窥伺之形、戎卒有跋扈之心、穷民有离涣之迹、故曰明者见于未形聪者听于无声、事机如此岂可听其自至、任其自来、而不为之虑也、大抵祸患巳来。从而图之。为力既难幸而获济、亦必有所伤、祸患未至、先以待之、用力既易、虽有不祥、亦不能大为灾害、今日之计、上策莫若修文事、其次莫若严武备、所谓修文事者、亲贤远奸、节用爱人而巳、所谓严武备者、臣有管蠡之见不避狂琐之话、谨为　陛下陈之、古者虽有文事、必有武备、晋人有言、兵可千日不用、不可一日不操、葢教战乃所以息战、而训兵乃所以寝兵也、我太祖高皇帝、聪明睿智、神武不杀、天下既平、犹今日遣某官某处练兵。明日遣某官某处练兵。葢无宁岁、且制为　祖训曰、胡戎与西北边境、互相密迩、累世战争、必选将练兵时谨备之、况今　天子自为守边。而将可不选。兵可不练。武事可一日不为备邪。我　太宗文皇帝、圣神文武、继志述事、祗承德意、故大启燕都、亲控隘塞、内难既靖、犹今岁出开平。明岁出兴和。　躬御鞍马。与胡虏角逐。葢恐一时武事不竞。后嗣将弱。故不惮一巳之劳。而为万世虑也。以教阅言之。国初南京大小教场之设。以练五军将士。永乐初既有五军营。又有三千营以司宝纛令旗。神机营以司神鎗火器。是为三大营。各营管操官曰提督。各哨分管曰坐营曰坐司。而中都留守山东河南大宁四都司。岁轮班马步官军。隶五军操练。此　祖宗时营操之旧矢见也。景泰初因胡虏凭陵。选三营精锐。分十营团练以备警急调用。是为团营。每营官军一万员名。其提督及坐营掌号把总等内外官员。畧如三大营之制。丁忠肃以本兵兼提督之事自此以后或分或合而命兵部尚书或都御史一同提督。天顺初罢。八年复置。成化初罢。三年复置。分奋武至振威为十二营。此则后来随时之建置也自夫团营建而三营渐轻今三营坏而团营亦敝籍有万人之名。营无万人之实。科道点闸官员。据其实报到营名数。无从究其队伍实有之真。内外坐营等官。假以军伴工匠为名。一任恣意于差占之役。老壮不闻有简别之期勇怯不闻有去留之等。去岁北鄙有警、命于团营选兵三万听征、夫团营本摘三营精锐而设。今团营选兵。则兵之不精可知。而今之团营。犹昔之三营也。臣尝观五代史宿卫之士。累朝相承。务为姑息不欲简阅。恐伤人情。由是羸老居半。每遇大敌。不走即降。周世宗自高平之战、始知其弊、谓侍臣曰、兵务精不务多、今以农夫百、未能养一甲士、奈何浚民之膏血、养此无用之物乎、且徤懦不分、众何所劝、乃命简诸军精锐者升之上军。羸者斥去之。又以骁勇之士。多为诸道所蓄。召募天下壮丁、咸遣诸关。选其尤者为殿前诸班。其余步骑诸军。各命将帅选之。由是士卒精强。所向克捷。宋之艺祖、亦踵此制、诏殿前侍二司。各阅所掌兵拣其骁勇者升为上军。而命诸州长史。选所部兵送都下。以补禁旅之阙。又选强壮卒定为兵样。分送诸道召募数习俟其精练。即送阙下。由是犷悍之士。隶禁籍矣。又惩唐以来。藩镇之弊。分遣禁旅戍守边城。立更戍法。使往来道路。以习勤苦。均劳佚。自是将不得专其兵。士卒不至骄惰。夫周宋都汴。去边尚远。馈挽亦便。犹以兵不可滥蓄。财不可浪费今各省水旱连年、灾厉迭见　朝廷以小民困苦、虽有蠲免之恩、有司虑国计匮乏、率多废格而止、当催征之际、期以促限、迫以严刑、使闾里穷民、质田毁产鬻男卖女、岁租仅办、生事一空、丰年流乞道路、凶年转为盗贼、况漕运之粟、近亦千数百里、远者往返万余里。计其程途。非周岁不能至。有江湖风涛之险。有洪坝搬拨之劳、有开渠闸浅之患、当夫秋冬之交、河水流澌、犹裸身杭浅、入水牵舟、不幸舟败米漂、则货家易产以偿官、犹不足、则迯窜四方、至死不归者有之、诸军日月所食、皆农夫之脂膏、漕卒之汗血也、以挽输之难如此、而养此疲钝无用之物、均一覆载之下、幸与不幸、有如此哉、臣愚以为今日之事、民之财力竭矣、兵之凋敝极矣、非大有所更张、不能袪积年之弊、非大有所振作、不能复巳去之威、近日本兵请于本部尚书外、别设一员专督营务、良以此也、请　命本兵大臣、会同内外提督坐营等官、将各营见在将士、大加简阅仍　命给事中御史、按其不如式者、如团营所统十二营。必满一万之数。兵必极一时之选如五军等三营。验其实在之数以杜其占役核其迯亡之数以致其清勾。然欲选兵。当先选将。今各营坐营。多以功勋之。冑为之。此辈生于纨袴之家。长于妇人之手。日未尝辨旌旗之色。耳未尝聆金皷之音、身未尝经锋镝之交足未尝履沙场之地。若一旦授以坐营重任。彼建树大将旗皷。坐于将坛之上。俨然一大将也。叩其中之所识者不过衣服舆马之间。饮食男女之际而巳。既无材能。又不省事。且听信心腹家人、及积年识字光棍拨置、剥削行伍、卖放军役、营务废坏、职此之由、今各营坐营官。请用出入均劳之例。必边上有功将官。方得入为坐营。其武弁之冑。非卓然有志功名。摆脱膏梁气习者。但世其禄。不任其事可也。下而把总管队官员。亦要先择其人。所管部伍。先令自选。以次引验。如一队五十人。就俾管队官自选精壮者几人。老弱者几人。逐一引于该管把总等官处验看。果精壮则留之。果老弱则去之。如有滥误。则随其多寡而杖责其原选之人。甚者呈禀于提督官处易置之。如有受财作弊等项情由。则呈禀科道官处参奏重治之如一把总该管若干队。就俾逐队自选。除老弱类开外。其选中者。明开某队武艺精熟者几人。膂力强壮者几人。逐队开写。引送坐营官处验看。如选取不精轻则量为责治。重则呈禀提督官处更换其人。如有受财作弊等项情由。则具揭帖送科道官参奏重治以罪。如一营该管千队。坐营官逐总自选毕引送提督官处验看。有膂力者试其膂力。有武艺者试其武艺且因以观该营将领之才。否则不行用心、视为泛常、会同科　官员参奏黜罚提督官逐一验中者、仍送科道官处核实、有不堪者驳回另选且计数奏闻请　旨戒谕。其简选之法、验之年貌以求其老壮。验之身材以求其勇壮。验之技艺以求其精疏虽五兵并用而尤以弓矢为主葢刀鎗旬日可精。弓矢非积久不能熟。弓矢既熟则他技皆余事矣。去取之间。虽以武艺为尚尤以膂力为先葢武艺可习惟是膂力不可强而至膂力既壮。则武艺皆可学矣团营取不足。则于三营见操将士中取之。犹不足则于四都司京操军士取之其四都司两班京军士。宜畧仿周宋之制简其骁锐者升为京军。即命原卫所官司。将选中军士。当房家小。津遣赴京常住待其衰老仍遣于原卫所收伍。其余班操官军。亦不必赴京。虚耗　国储。亦畧仿大学士丘浚辅郡之议。该班京操将士。就于附近郡操备。东则以永平或蓟州西则以保定或易州。南则以临清或徐州但北乃宣府不必设辅郡边城刍粟价高。委输实难。内郡将士至彼。不能战阵。虗糜钱粮有事则以京营精选将士戍之三营将士除选团营外。余留本营操演宜复简其壮徤者。免其做工。严加训练。则为一项。一以备意外调发。一以备团营选补。其老弱不堪者团营则退回三营若虑外卫所选取既多。原伍空缺。则京营老弱将士。愿回原籍附近卫所者。听其便收充补伍。近世名臣大学士李贤、尝言于　英宗皇帝、欲以在京军官老弱残疾者。令兵渐渐调出在外。以省冗费诚有见也。选取既毕。赏赐月粮。亦宜畧仿前世之制。稍为之差等。团营听征将士为一等。三营听选将士为一等老弱做工将士为一等。如此则勇壮者劝而疲懦者勉。兵庶几可用而国无浪费之虞矣然兵法有曰。兵无选锋曰北。又于每营之中。拔其骁锐者三千员名。置为游兵若先锋之名于各边都指挥等官中择其善战有谋者授以署游击若先锋之号就俾于边上平日所知惯战将官中。自指挥而下。奏取数十人以为领哨把总管队等项应用又于边上夜不收人役中选其逓年出塞。及工于刼营者。奏取数十人。以为京营哨探人役之师。各仍统属于该营操则别置于一处。使之常为战装。一遇有警。　命下即行。有事之时。本营悉行。就以充该营游击先锋之用。若只发所部。则俾受节制于所在三堂等官。每岁发遣二三枝于宣大等处。以代内地边操备御之行。寇入则听所在三堂调遣。与边上游骑偕进。以为犄角之势。不得仍踵京营闭门坐守之怯。不得肆为禁旅偃蹇犷悍之态。输班出戍周而复始。以识胡虏情状。以经战阵勤苦。以习塞上风寒。其更代之期。道里之费、又因时制宜。而区处之有方。至于教练之法。臣不避烦琐为　陛下复陈之。今京营将士教战之法、月凡三次操练、除祁寒盛暑工役外。月不过数日、通计一岁。不过数十日耳。其下操也。又不过闻鼓角火炮之声音。趋走数十步。吶喊数声而巳。质明而入营。未午而归家。未尝习击剌之方。闲驰射之法。甚至于都人所言京营下操。非操练也。乃比较也。今日下操。则追昨日该操不到之罚银。明日下操。又追今日该操不到之罚银。何尝有弯弓发矢。挥戈跃马之实。其将士之入教场也。至今三大营之操皆如是挟一无弦之弓。插二三枝无羽之箭。或腰一无鞘之刀。或以竿而为鎗。或以棒而为铳即其器杖。真如儿戏。昔　英庙北狩、都御史杨善往迎、也先密遣一人先来、因问向日土木之围、南朝兵何故脱衣甲而走、答曰、太平日久、将卒相安、因四方无虞、只营修寺宇而巳、何曾操习、被尔虏兵止然冲突、如何不走呜呼、善言京营练习之无素。将士之无能。历今日犹昔日也。今日之教练。请勿以营中成法拘之。使将各以己意教之周旋进退必有击剌格鬬之实技左右开阖必有陷阵溃围之实勇犹张廵所谓使兵识士情。投之而往。如手之使指。兵将相识。人自为战。斯为善矣。或如宋太宗亲阅之法。刻木为箭镞。裹以毡罒厂羊。命强者两相对射避即捶之取其不避者。又以木挺为马楴。施诸韦矟俾驰骑相击。取其尤胜者各分等级隶之。夫格鬬之法。如手搏然。精于手搏者他人虽勇力击之终莫能就而乘虗一手其人即仆虽一人可敌数人虽中人可敌壮士格鬬之法其伎俩避箭。批亢捣虗。固自有方。平时不习。一旦临敌。则眼目眩皇。手足软颤故有平日挽强命中。而临敌不能弯弓平日运矟风生而临敌不能牢握昔尉迟夺矟亦由目定手捷故也至于神鎗火炮。亦宜使之常放。演习其安置之宜。忖量其高下之势。葢抢礟之放尤难。高一寸则腾空低一寸则入地徒闻訇磕之声、殊无摧击之益。亦以平日未尝量定、故临敌不知所以寺架安顿也。如此简拔。如此教练。则营伍充实、将士勇锐。有此十万之众贤于他日不习之兵百万可以折蛮夷猾夏之萌。可以销寇贼奸宄之渐可以省国储无用之费国势有雷霆之威泰华之固。岂直虎豹在山而巳耶是则所谓伐谋之上兵也。此法既立而又一年一搜补。三年一大阅。以若此施为。虽似纷更。然于缓急实为有赖。宋苏轼有言。天下无事。则公卿之言。轻于鸿毛。有事则四夫之言重于泰山今之形势、似不可谓之无事矣。如臣言可用、乞下廷臣会议务求国势之奠安、无惮更张之烦扰、愚谬之见、亦其大畧耳、若夫　目之详、综理之密自有　庙堂深识永图、非臣之愚所能为也、
　　专信任以戒不虞疏【免勘李隆之狱】
　　切照前岁甘州兵变、都御史许铭死之铭之死、总兵官李隆为之也李隆志杀许铭、造谋倡乱虐害忠良实天下之大恶、千古之奸雄、王法不宥之贼、巳该都给事中许复礼刘济等、给事中鲁纶御史喻茂坚田麟等、先后交章为　陛下言之、此皆言官、尊　朝廷惜纪纲、忘顾忌、摅愤懑、以晓　左右也、继而廵抚甘肃都御史陈九畴、领部咨密切访察廵按陜西监察御史刘翀奉　纶音莅治具狱、二臣祗承　圣意、讯诸奸党质诸舆人、不纵不刻　惟公平。于是许铭忠国之心、受祸之惨、李隆起衅之由、鼓乱之实、委曲本未、靡、不悉得、狱具上诸朝、　陛下下之法司详勘依律以奏请、奉　圣旨、这事情重大、还于午门前会同多官、从公再问明白来说、钦此、于是府部科道等衙门、文武之臣、集于午门前稠人广众之地、秉公覆审咸曰李隆法虽罹于谋杀、情又涉于谋叛、罪浮于罚法司所据、惟当、奉　圣旨、这事情重大、还差三法司锦衣卫堂上官各一员、前去彼处从公勘问明白来说、各写敕与他、钦此、臣愚虽无知、亦窃致疑、此不必差而复差者也、　命下、未几都给事中刘济等果以为言、内开李隆谋杀许镵之情、具于杨淮等之招抚按之勘、法司会问、无异、多官覆审相同、是宜速正典刑、今复差官、无非多方展转等因。奉　圣旨、朝廷差官勘问、正欲慎重狱情、公听断以正国法岂有迁延偏狥之意你每如何又这等来说、该衙门知道、钦此臣于此仰瞻　陛下真日月之明雷霆之威李隆之恶、许铭之冤、巳在容光之下矣、所以复差官勘问者葢欲威断出于　朝廷、使天下凛然知画一之法不可犯。虽河西之人。亦将胆落曰。　天子明见万里也虽然臣愚犹心有所未安、心有未安、而隐忍不言是全躯持禄之臣也、持禄不忠、国有常刑、臣以是不避斧金戊、复琐琐以瞽言进、尝读易旅之大象曰、山上有火旅、君子以明慎用刑而不留狱、言狱未具者、当求其情、狱巳具者、当致其罚也、又按王制成狱辞、史以狱成告于正、正听之正以狱成告于大司寇、大司寇听于棘木之下、大司寇以狱之成告于王、王命三公参听之、三公以狱成告于王、王三宥然后制刑、言有司疑狱谳诸王朝未闻王朝巳听之狱下之有司也今李隆罪状巳明。招拟巳定。无可疑议者。乃复远勤有司。窃以为此举或过矣况　陛下平日所托以为股肱耳目者。在内则世勋三公九卿台谏诸臣也。在外则地方抚按也。今抚按巳勘而不信。则抚按之臣不胜任矣。甫于　阙前覆审。旋复差官勘问。则举朝之臣。亦不胜任矣。抚按不胜任使。则抚按当罢去。举朝不胜任使。则日日随行朝著者。此何人哉。且　陛下今日所差以勘问者。无宁他求才智优异者。以膺任使耶。抑亦就其职事少闲若佐贰者以行耶。向他萃数十百人于　阙廷之前。参订其狱。犹不称　圣意。今独以二三人于数千里之外。探求巨猾秘缩鬼蜮之情。又安知其果足以当　圣意否耶。为恐狱有冤滥、薄释诖误、望降一　敕旨、不必复遣官但令抚按再加核实为得宜于抚按之臣。亦能上体德意。若但求李隆真情、往来踪迹、陈九畴备详之矣、罪犯重轻、刘翀差次之矣、勘官之往、如是而已矣虽有他能其奈之、何、此臣之所谓不必差官而复差者也。非独此也、前日逆濠江西之变。其为谋非一日。说者犹以为差官勘问。有以激之。近闻廵按御史刘翀将及甘州。五卫之众。亦尝疑曰。刘御史领凉州人马来洗甘州。遂溃散上山。都御史陈九畴仓皇四出抚安。仍急张告示。谕以　朝廷只罪首恶。他人无与。众疑稍释实以前日之变诖误者众故畏罪者多勘官之往巳赦之后不宜复有究问此则所当虑者彼自疑曰首谋巳擒勘官复来无乃搜索余党乎万一激成他变。谁执其咎。臣又有疑。李隆既为笼中之鸟。必无复纵于山林之理。勘官之往、不与俱至甘州。谁则对理。若与偕行。不至于此然立言宜尔彼岂不自知恶极罪大终难掩餙。万一萌侥幸之心。同恶相助。图为邀刼之谋。若其奸计得行。不西走哈密。则南走亦不剌矣。异日诱引外患。如唐之仆固怀恩。于时悔之。其能及乎。葢事久则变生。势穷则虑易。固其理也。臣所谓不必差官而复差者。又以此也。臣畧计差官不可、其说有五、不惜一一为　陛下陈之、稽滞　天讨。蓄天下忠臣义士之愤。退有私议。一也。河西人心甫定今复使之惊惶。二也。设有疏虞。他日必为中国大患。三也。事出独断。臣下不与。股肱耳目之臣。各怀愧耻。四也。坏朝廷覆审之例。后必踵以为常。五也。伏乞　陛下收收回差官之　命、早置李隆于法、于以释中外之疑于以防未然之患、使天下晓然知　朝廷无负于死事之臣、而好乱乐祸者、卒不能逭宪典之诛殛也、事虽一端、劝惩攸系、惟望　留神省察、无惮更张、实在廷臣工之愿、天下忠义之愿、
　　皇明经世文编卷之二百二十九终
　　皇明经世文编卷之二百三十
　　华亭徐孚远闇公　陈子龙卧子　宋征璧尚木　吴培昌坦公选辑
　　张埁幼青参阅
　　曾都谏奏疏（疏）
　　曾忭
　　疏
　　陈愚见以平内叛以防外虏疏
　　陈募兵便宜疏
　　议处新辑地方重威体销反侧以图永安疏
　　平政令示镇静以定危疑疏
　　正名罪慎举用以杜奸萌疏
　　正名义以杜边患议功罪以存国体疏
　　陈愚见以平内叛以防外虏疏【平叛防虏】
　　近该总制宣大兵部左侍郎刘源清题为捉获奸细李彦、审据供称黄参将等、谋差通事、各拏疋前去边外勾引达子、里应外合、见今黄参将同游击秦鼎总领提调拒敌防守等因、臣惟人臣之义主忧则劳、主劳则死、顷者大同告变、　皇上重为天下忧、勤、宵旰西顾、群臣咸发愤毕诚、愿献愚忠、为国讨贼而　圣断先定、廷议佥同。发军兴制、正义明罚、且钦降黄榜、开释胁从、重悬明赏、以倡忠义、臣以为该镇士民无虑数万众、岂无一明智奋激之士鼓义倡勇、为我军内应、其诸胁从、虽冥顽不灵而　陛下所示祸福利害、昭如日星、亦岂不知怀德惮威、易叛为忠、意此贼不过旬日、当送款辕门、悬首藁街矣、今既再旬、卒无一人仰应明诏者、而故总兵等官朱振黄镇秦鼎郑泰等、又方背　主负恩、朋谋鼓乱、叛逆军士、亦皆稔、恶怙终抗拒王师、且谋挟拥王子、招纳丑夷、不轨之谋、日滋月深、此臣之所以日夜痛心愤懑、至不欲生也、顾惟闇劣、罔闲军旅、千虑之余、偶得四策、杞人之忧诚不能自巳、伏惟　陛下裁择
　　一分委任以重责成、窃惟智专则精一而谋审、事丛则力分而虑疏、窃观逆贼所以敢行称乱者。不过挟强虏以为资耳。故非外援虏寇。则穷奔塞北。其或北不可往。则流寇而南。然度其事势止是倚虏或奔塞北未有舍镇南趋者南则根本失矣虏入则内外交变。可忧方大、贼北则日导月引。虏患无穷。流寇内地。则郡邑久安。兵弛无备。诚不可不预为之所。而逆为之防也。讨贼之事、巳付总制刘源清、提督郄永、又分遣廷臣、载重王师、兵众势集、必可成功、但恐镇抚诸臣、人怀随队之心、坐觊成功之赏十羊九牧。顾此失彼。势不得详理边务。万一虏寇乘机而动。逆贼穷迫而奔。然后为计则晚无及矣。臣愚以为讨贼之事。宜付总制及提督等臣。有不効则责刘源清郄永等。防边之事。宜付之都御史樊继祖韩邦奇。总兵官鲁纲刘渊等。令其专意饬理边备。宣布德威。简阅士马。谨伺烽火侯慎传间谍。以防虏寇。且遏贼奔。有不效。使虏得南侵。贼得北突则责樊继祖韩邦奇鲁纲刘渊等。其附近郡县。及居庸等关。宜付之都御史周金王德明。及廵关御史赵元夫等。令其各视所辖。规画防守。兵弱食少者。宜急为区画。流亡游食者。宜计与收安令毋乘机思乱。为贼所得。有不效。使贼逸而南。民煽而动。则责周金王德明等。仍令各官亲临边关、及大同近地、凡经畧事宜、及廵行期月、俱以时陈奏、付臣。等稽察
　　一设间疑以散逆党、窃惟心同则秦越可相使、志疑则亲戚可相攻、仇咸宁亦始同贼而后反正始闻黄镇秦鼎郑恭等、为贼推戴、臣犹以为镇等皆身为将臣、世受国恩、或外示同谋、姑安反侧、徐当伺变、为我军内应、以报国家、则镇等之上计也、乃今谋遣译使招虏为援。则镇等无复忠　朝廷之望矣。臣愚以为宜悬重赏以购镇等。可谍云二三夙将。为贼所逼者。有能効忠勤义。乘机内应。计诛叛贼。及率众来归。以报国家者。国家尚能捐其旧过。奖录新功。即崇爵千金之赏。国家无爱焉。如此、则贼必疑镇。镇亦自疑。上下相疑。非镇诛贼。则贼诛镇矣。镇诛则贼失谋主而易涣。贼诛则叛乱易宁。而我兵可休矣。虽镇等重赏可也。此固兵家所以间敌疑贼。计胜谋取之道也。
　　一恤军士以倡勇敢。切惟恩至而后威可行、惠施而后法可昭、是故爱克厥威、则众易靡而兵不振、威克厥爱、则人易怨而令不行、切观逆贼知罪大不赦、人怀死心、无复生全之望、穷寇死地、有鬬无反、其气固自陪、而勇自强也、我兵悬守外地、荷戈雪立、客主既不相形、劳逸又甚悬绝、延辽游兵、自春徂冬、巳阅三时、久戍异域、人怀思归、万一持久、将无固志矣、宣府镇兵、旧尝反侧。虽无唇齿之故。不免狐兔之悲。即勉强用命。或不得其死力也。用思归之士。以攻敢死之卒。驱尝叛之众。以攻其同事之党。不有严法以作其气。不有厚赏以固其心。臣未见其用命也。今户部巳题行赏军之令矣、然不过与银一二万两、讨贼防边、军士无下数万、况时际苦寒、衣装费巨、恐薄赏轻施军士犹未蒙挟纩之恩、及防边将士、必萌观望、惠或不均、当令生心矣、如此、则威阻令格、未必皆军士之过也、臣愚愿　陛下敕令户部、增银数万两、令总制诸臣、均加赏赉、务令足御寒、主将元戎。尤必有古人与士卒同甘苦之意。然后申严法令。以一众志。则鲜不行矣。仍许贼平之后。有功人员。俱视赏格。无功者亦量行优劳。则惠施而人心固。法行而兵气倡。古所谓成大事不惜小费者也。
　　一定赏格以诱内变、切惟厚赏之所激、则人可以死、重利之所趋、则人不爱生、虽然赏格既定而事平之后不及如格者多矣如宁藩之变所降赏格俱不遵行也然赏格不定、则人不见利、人不见利、则不思奋、不思奋、则不能得其死力矣切观逆贼凭恃坚城。率众死守。而我军客戍。由外仰攻。非缘内变。则旷日持久未易成功。贼纵不为招引。达虏亦或乘机而动。不可不虑也。兵部葢尝题请悬升赏之令矣。然而未定条格。止于泛言。阃外制臣。又不敢私擅。是以民不见利故日久犹未有仰应明诏者。查得先年该镇之变、　朝廷葢定赏格云、获首恶一人者、官三级、白金五百、次恶一人者、金三旦、余第赏有差、后果得内应之力、贼间就擒臣愚以为宜敕该部查照先年赏格事例、或量赐增重、明定科条、行总制等官、分布颁示、则人心见利而动。城中之人。将视贼为奇货。贼亦将视阖城为敌国矣纵不得内应。亦可以疑贼心而孤其党掣其肘而夺之气。则坚城可破。贼不足平矣奉　旨所条四事俱依拟
　　陈募兵便宜疏【募兵便宜】
　　切惟逆军负固、蕞尔孤悬、德威布昭、靖服可俟、惟猾虏黠深、侵当未巳、又六镇之兵、所至单弱、强边固圉、婴愚虑久矣、以贼久未平下诏募勇敢仰奉纶音、岂胜宗社之幸、伏惟　陛下临御以来、子惠元元、加志黔首、至德涵育、渊深地厚、今边陲多警、宵旰廑怀、正臣子枕甲怀戈、捐躯报主之时也、明诏所至、固当有闻风而向应者、数万之众、不过崇朝一呼而集矣、臣复何虑哉、然闻君子死义、小人死利、仗忠勤义之节、可责于缙绅士大夫、而不可责之细民、效死敢战之勇、可责于素教之士、而不可责于新集之佣夫、往者虏寇延绥。　陛下尝悬募兵之令矣卒无一人应诏者。岂其民不可以义激耶。葢议拟之太俭。而奉行之或过也。臣惩思往事。偶有六愚、日重购以示之恩、曰明论以示之信、曰倡名以导之义、曰参伍以教之习、曰广募以备其选、曰征练以济其急、六者举而民无不从、事无不济矣、何也、人情莫不贪生而恶死、乐室家而重去故乡。今欲使民捐亲戚。弃土壤。委身锋镝之下。而不有重购厚利。谁则从之。今之议募兵者曰、人与银三两、衣甲器械官给之。夫官府所藏甲冑弓矢。虚器文具。其实不足。用也。必加淬而厚餙之。大率费募钱三之一。又远者米价高翔。余赀不过易粟六七斗。小民虽至愚。又安能以五斗之粟。易七尺之躯哉。近者京兵西征。官给银二两。布二疋。夫京兵固国家所世蓄以备缓急者也。彼小民者。曾不蒙一朝之飬。及驱而之战。其所赐赉。乃与素养之士等。其不迩于人情亦甚矣。或谓虏不再至。则费为无经。夫重之则耗国。轻之则民不应。臣以为宜如弘治年间例。人给银五两。应募之初。先给三两。征调时则全给之。如虏不至。则未给者固在也。如此则民有后利之冀。或勇于应命。而我有临事之美。则财不漫费矣。故曰重购以示之恩。然利可以驱齐民。而不可以致义士。传曰贪夫狥利。烈士狥名。古称燕赵多慷慨豪侠之士。今富家巨室。壮夫侠客。高。名义而慕位号者不少宜下令募之。有能率其亲戚子弟大者百人。少或数十人。以勤国家者。官一体优给之。功成之日。首倡义者得并功论拜。无功者亦量赐冠带以示劝异。若不烦官帑。自备资募者。则钖之武秩。以兵之多寡为之第。终其身不袭。有功而升者。则袭其功。则众有统而易制。财不费而兵集。故曰倡名以导之义。夫戌役所以待有罪。今之法。殊死以下者乃得戌。是故一隶尺伍。近或终其身。远或世为子若孙患。故戌也者。民之所甚畏者也。况无辜之民乎。往岁募兵之令。亦令得事宁归农矣。卒乃籍其名不复除。是示民不信。而教民议令也。今之议固许事宁之后。听其归业。且令奉使诸臣。会同抚按榜示之。虑亦甚周矣。然二三臣工。皆奉命将事之人。民固疑其不敢擅也。又国家榜制、凡奏状文移悉具、动累千万言、浮文复语、即宿儒读之且得首忘末、况无知之愚民乎、殷盘周诰、固当时大臣传王命而致之民者也今观其词、曾不过二三百言、是故文简而民易喻、且榜由中出、固民所习信啫也、今募兵榜。宜令兵部櫽括大意毋得过三百言。庶明简易晓。及令二三将命之臣。别刻小票。以与民为质。凡应募者人给之许其事平之后。执是为后信。则民不疑而敢于赴募矣。故曰明谕以示之信。地广民聚。则大众易集。而精择有人。兵部议令沿边招募。固可以得士。然西北诸边。地旷民稀。恐一时未能得大众。臣愚以为宜令兵部将各边近地如山西北直隶山东等处。分令奉使诸臣。附近并募不限以地。有愿赴募者。一体兼收之。众既集而吾得慎拣精择。则无非艺勇矣。故曰广募以备其选。夫士不服习者。不可与临敌。战不预料者。不可以先恃。驱未战之卒。以抗方张之虏。恃未获之众。以纾旦夕瘁至之患。是犹驱群羊以逐猛虎。汲远水以沃斤焚。势必无幸矣。今边报方殷。虏寇或旦夕猝至新募之众。号召不可期。且训练未久。金鼓不习。一旦驱而之战。是曰弃之。兵之胜负安危系焉、不可不慎也。臣愚以为宜预令各镇将见操及防边将士。拣其精勇择善将将之。勤训以待。或虏寇卒至。则朝闻警而夕可就道矣。若其新募之众。安土重离者。则错列本边。参伍戍守。以习征戎彼内得顾其私外犹获公家之利将争趋之矣夫战守难易。势不可同日语。士卒新故。勇怯亦黑白相越也。征练兵以赴敌。分新募以守边。则民便而兵利。若如今议。必待募卒以从事。臣恐北虏巳渡河矣。故曰征练以济其急参伍以教之习。迂疏之见惟　圣明垂鉴
　　议处新辑地方重威体销反侧以图永安疏【大同善后】
　　节该总制侍郎张瓒、廵抚都御史樊继祖、提督郄永、总兵官鲁纲等、各以大同内应捷音来闻、俱奉　明旨下之兵部、今且旬日、未闻议处者、窃惟前事之不忘、后事之师、往辙之覆、来车之戒也、臣愚智不能识微、然迹往事、观殷鉴、则愚者逆睹矣、　国家自正德末岁以至今日。二十年间边镇之兵。叛者四起其它拒命违教。鼓众呼噪。方动而忽寝。将发而未成者。又不可指数。此岂国家威力不足以慑哉葢其始乱也当事之臣。畏怯之太过。而姑息之巳甚。不能兴一旅以问罪人。大同之变处置事宜亦未为尽善言者多争之此先事而议者也顾曰姑将抚而定也。当徐徐为之图及其抚而定也则遂以茍安为幸泄泄然忘之矣不复为规置善后之图是故我则积怠以成弱。军则飬骄以成玩。陵夷至于此极矣。议者咸以为甘肃之变。使当时能明法正罪。处置得宜则可无大同之初变大同之初变。使能明法正罪。处置得宜。则可无今日之再变伏推原乱始。不能不痛恨于甘肃也。虽追论则然而后悔无及。今日之措置。固他日诸镇安危之系。若复不早为之计。使后之议。今犹今之议替。则臣之所大惜也。可不慎乎。窃观制抚诸臣奏状、所以招柔大同者固曰歼厥渠魁、胁从罔治、实　陛下命将出师之初意、古先帝王用兵之大端也、然闻制抚等官入城之际。与经画城中者。则失于不振甚矣。二月二十二日、逆贼将首馘来献、都御史樊继祖得报、遂仓卒趣城下、逆贼犹闭门不纳。谕之至再。乃微启半扉。仅可容一人。即舆马不得行。贼且请曰、都堂驺从、毋得过二十人、多则众疑必杀之、后从者多以一人入、贼果举以遏继祖乃下舆徒步、止率二十人入、贼俱蒙坚执锐、夹道而列、露明戟。盛气以待、继祖初固以为姑将入城。庶几居中措置以定祸变。而不知损威伤体。为国家轻辱多矣。既明日、遂下令议赈逆军及其贫民、夫大兵之后、少加赈恤、岂曰不可、然古之大赉、必富善人、未闻与逆贼齐施也、且威立法行、惠之则为恩、施之则为泽、感之则易动、继祖等入城、未闻正一法、诛一有罪、威废法弛、而独有私惠焉贼匪惟不见德且将曰固畏我也。固饵我以祈免也。不亦惠奸赏盗。示弱见怯。益骄悍之气乎且逆贼所以内应者岂尽二三臣口舌之能哉葢庙谟定而神武彰。大兵集而我军振。虏西遁而重扰绝。外围急而薪道阻。智困力屈。援绝恃穷事急而降则贼非真能悔祸且抚臣若缓于入城受降则贼犹有所惧可以如我约束不至茍且了事也故詹荣楚书等得以乘间为谋。然固可以知贼之畏弱而悔祸矣使张瓒樊继祖等不遽求入城不即议解兵审几观势。宣布德威。使其帖然信。竦然惮。乃令尽开四门。贼亦宜无不从者然后盛仪张卫。鸣鼓而入。悬法布令。昭赏明罚。惩奸辑善。问民所疾苦而赈贷之。以示吏民更始。如此。虽无攻城斩关之威。亦庶几明义讨罪之法矣。乃急遽若是故贼得以窥我而敢复轻傲如此也夫以　圣德中兴。熙洽全盛、彼大同一区之孽。至勤数万兵。费百万粮饷。相持几半载我军战死者数千人。其竟也不过得二十余贼。且真伪不辨又假于逆手巳不足以示威而制抚入城之际。与其所措置。又复茍且姑息。若抚婴儿然。甘词媚语。重摩而厚啖之。冀其不暂呼啼。为旦夕了事之计。无复久安长治之虑。此岂所以谋人国者哉。且兵者所以威不轨。诛奸暴。正纪纲明王法者也。是故先王重之。出必有名。非以餙怒。归必献。馘。非以侈大。皆所以昭武明法。诏今而戒后也。今也大兵久攻而孤城不下。不足以昭武。渠魁未尽殄。而无辜或蒙戮。不足以明法。劳师费财。而威不彰。不足以诏令。据城拒命。而得逭天刑。不足以戒后。固臣所甚惜。而二三臣者。方且自多功伐。侈称捷音。臣诚耻之。近又传闻云、反侧之徒、虽尝效顺内应、然犹惶惑未安、该镇城门、皆其所自守、往来文移、必验之乃得出入、间犹踵其故习、私或生杀人、制抚方佯为不闻、拱手拥虚名、行赈济而巳、凡此皆处置不先定故其心疑而未安耳或罪或原。固宜早有定论。不当徐徐令其生心也。今制抚在外。则曰我难专制。敬俟廷议。奉命周旋耳。在内诸臣则曰。我难遥度。听抚制长议便宜施行耳。彼此观望。互相逊避。今且二十日矣。不闻有所陈议。曾不知该镇士民。跂足以待命。四方六镇拭目以观终。若如二臣措置。遂幸以为安。泄泄然不复置之虑。而一听其茍且之谋。窃恐他日之隐忧方大。而诸镇观望生心。将无复宁息之候矣。替人谓平吴之后。方劳圣虑固臣之所拳拳者也。
　　平政令示镇静以定危疑疏【辽阳叛卒】
　　窃见辽东守臣、奏报辽阳军士变状、及兵部复议经畧事宜、反复思惟、无任惊愕、仰惟　圣明御极、礼备乐和、天下臣民、咸望至治、而边镇之兵、一纪四叛、虽于　圣德无所缺损、而咸和之化、胡可为醇、速变激乱、固抚臣之过、而军士悍傲、轻于变背、胡可为顺、纪纲法度、至于沦斁、胡可为立、人心杌捏、鼓之易摇、胡可为固、此臣之所以日夜疚心者也、然以庙谋廷议、当有为国家深长思者、故不敢妄有陈说、近观兵部先后覆题则不免于惩噎废食之过也、臣等敢遂终言之、臣闻天下之势。如权衡然。平则物清得而争夺息。机微轻重之间。则低昂悬判矣、国家大镇凡七。而叛者五方、岂其抚镇皆不肖哉。葢姑息之弊滋。而偏重之势成也。今纵不能亟图而善反之。岂可复助其势而益昂之乎。以臣愚论之、吕经奉命拊循、不能宣布德威、乃重法厚敛以靡衅端罪诚不可辞、然廵抚者、天子所命大吏也、自军士视之、则亦有冠履首足之分、即其举措少乖。而国家纪纲法度、固森不可乱乃今驱逼而拘系之、无异小吏然、甚至鼓众闭关呼噪称叛、此可谓非罪乎、纵今不能明法正罪以杜骄悍、固宜平议而均治之矣、兵部乃过惩于大同之故、遂不复为国家长久之计、不待勘报、即悬断而遥议之、夫廵抚越墙而避、本军士逼逐也、则曰畏法惧罪意有所待、鼓众呼唤、擅闭城门、罪迹巳彰也、则曰嗷嗷哀求、原无他意、至于欲免查屯田则与免查欲更置廵抚则与更置、庇其罪而深为之辞。惟其意而莫之或逆。于抚臣则厚文周内惟惧弗深于军士则曲隐旁餙。惟惧弗恕失轻重之伦。忘久大之患。长骄悍之气。滋边境之忧。计非所以为安也。臣等愚不知大计、然窃以为今日之事。异于大同亦远矣。夫大同之所以敢行叛乱者。虽论大体亦须审势如唐人平泽潞而许河北世袭也其事有六高城深池。以守则固。一也。多积厚聚。饷给不匮。二也。隆冬冱寒。我兵不耐。三也。鼠伏亲藩。庇同城社。四也。外邻强虏。急可挠援。五也。慝积稔恶。累叛无惩。六也。夫贼有此六恃。而我又以不习之兵。寡谋之将临之。此贼之所以怙终为叛。而我之所以师久无功也辽阳远在广宁三百余里。边城节金戊。士马精锐厚饷积刍。坚甲利器。悉在广宁。辽阳仅一副总兵分守之地。有兵不过五千。刍粮仰给。远而在外。城池高广。仅半大同。附近诸夷。则东为朝鲜。北为朵颜海西毛怜诸卫。皆国家冠带效顺之国。岁时称贡之臣。非若北狄强点无忌。世为中国仇盗者比也。夫外无强虏之援。内复鲜亲藩之比。大同六恃无一有者也是故闭门呼噪而终不敢有他者非诚有所畏惧葢自量其力也臣非妄意诚知其无能为矣。今　陛下重于举事。思与天下休息。此不过一传檄而定耳。夫重抑士卒。则挑衅速祸。将激目前之变偏罪抚臣。则伤体损威。将遗久大之忧。二者皆安危治乱之机。不可不慎也。臣愚以为自今以后。辽东诸臣。复有奏报事状。　陛下宜镇之以静。旷然视之。待以无事。一若边境常报悉付廵按御史从公体勘长虑周谋。听其廉实委悉以闻。　陛下权其事变观其时利。徐图而平议之。罪在廵抚。则罪廵抚。罪在军士。则罪军士。使刑罚平而法令昭。务足为国家久安之赖。兵部不得过事姑息。遥断是非。曲为低昂。偏右军士。重抑抚臣。令其名分乖舛。法典隳废。见张皇之形。示懦弱之迹。使天下不得以终窥我。而无畏也夫待之以无事。则反侧不疑。示之以镇静。则国威不亵。付之于边臣。则罪状可稽。得情而徐议。则阖辟在我。即有一二委曲不尽法者。犹曰边臣之故。而庙堂之体。固自尊也。如此、非惟足以安反侧之心。抑足以全国家之体。旬日之内军士不款伏而请罪者臣不信矣。
　　正名罪慎举用以杜奸萌疏【辽阳叛卒】
　　近该镇守太监王纯等、题称据广宁军民人等、状告吕经苦害军民十一事、乞转奏　皇上钦处施行、再乞差总兵官邵永、侍郎周叙、前来抚安等因、又该兵部题奉　圣旨、吕经巳有旨革职闲住了、还着锦衣卫差官校赍驾帖拿解来京问理、袁璘并地方有罪人犯。都着廵按御史查提问拟来说、韩邦奇也不必去、吏部另推可以抚靖地方的两员来看、钦此。臣等伏读　明旨、仰见　皇上好生不杀、体权达变、推诚矜物与古之圣人、宁失不经、同一至仁也、臣等敢不将顺、以纾至怀、惟九重严邃、君门万里、边城变故之状、军士骄悍之罪、臣工愤懑之气、不彻于聪睿者、犹多也、至　陛下所覩者。又皆危城之疏。一偏之语。议者且复抑扬轻重于其间　陛下何所度衷而裁之乎。传曰肤受之愬。智者惑焉。文致之罪即皋陶之德、以为有余辜矣今日之事、非赖　陛下之圣明公虚洞烛、镇静遐思、若遽听边臣之奏。从军士之请。则所以处此。又不独如今矣。军士挟奏之词不足为据近有山海关守臣帖报兵部、开称本月二十五日、吕都御史进广宁、总兵劝说不必久住、军士恐生他变、吕经不从、二十六日、呌写字进、各军闻知云、你将我贴丁不与、又将粮银减半、今还写本害我、各吶喊撞锺打鼓齐入、将都察院门打开拥入、将吕经踼打肘镣送监、又将都察阮并文卷尽行烧毁、着太监总兵奏本讨赦等因、臣等于兵部借观之、乃知危城之疏。未可尽信。壅蔽之弊。不可不深察也。何也、葢危城诸臣、寄命军士、白在前、死生在念、茍可以免于戮辱。则蒙蔽之罪无爱矣。故先后奏词。所以伸彼抑此者。非有所恩怨厚薄也。自全之道。在于此也。且今之官府所得行威虐者、以　陛下之委任权久在巳也、吕经奉命取回、则权任固夺矣、纵欲为虐、谁复与用命者、况其受侮辽阳、滨死者屡、彼纵自愧、宁复不畏死耶、若曰往政之虐、则辽阳巳发之、苛政刻令、御史又悉除而更之矣、此其为情、亦大可察也、夫今日边境之祸。平心反本而论之。抚镇苛刻之过军士骄悍之习国家数有之积三者实相因而成之。是酷吏乱卒。厥罪惟均。法固不得以轻重之也。明旨巳下、命使巳行、吕经之罪、臣等不敢复言矣、至于军士之多辜。不正名晰义以昭示天下。窃恐奸雄之窃咲。而乱臣贼子之接迹也。尝闻投鼠者忌器。狐穴于城。则灌者避焉。何也。以其所托者重也。廵抚者、　天子所命大臣也。即其有罪。　朝廷法度月典固在也。军士诚声于朝。　陛下英明刚果。其治经犹腐鼠耳。岂当以麾下小卒。辄自猝辱如此。虽经所自致。如　朝廷何。经不足道。独不畏　陛下耶臣等请得数其罪。夫执辱抚臣。残　天子命吏。罪一。焚毁公廨。擅闭城门。罪二。欲易抚镇。则执名易以请。要君废置。罪三。既执抚臣乃以状诉。先发后闻。罪四。词曰请转奏　皇上。而不具姓名。傲君无上。罪五。决堂陛之等。倒首足之序。裂名分之防。篾视王章。轻玩宪典。罪六。此岂薄于吕经者哉。若不获真正元恶数十人。数其罪而责之。则将来军士。无复严惮。自是国家纪纲愈不立。法令愈不行。边境效尤。循环而动。　陛下之忧。日滋以大矣。兵部议曰。军士被毒虽浅。积怒实深。中间恐有三五奸徒。幸祸乘机。鼓扇愚军者。若曰无与于军。而二三奸徒为之。是欲示勘官意也。勘官职在地方。志幸苟安。而庙堂所议。又复云然。他日不过诬执二三乞儿丐子。炼鍜成狱。以报　陛下。以姑塞明诏。如此。胡不直宥悉赦之。犹不使无辜被兹刑戮也。臣等近又看得廵按御史曹达、题称臣奉　命廵视居庸关、四月十九日赴教场阅操、见行伍纷乱喧嚣不肃、弓不知操、上马辄坠、废弛殊甚、欲据法行罚、却被官军人众、环坐号呼、大噪不服、臣恐激变、只得姑息、夫御史　陛下观风之臣。搏击之司也。今其为词乃甚卑。其为情亦甚畏矣。岂本心哉时事如此。将来亦大可见矣。夫旬日之间。中外三变。虽大小或殊。固可以觇人心无畏也。如此犹谓法令为行、纪纲为立、此非愚则谀、皆非审事实、知治乱之体者也、往岁宽大。识者当逆推今日之事。告　陛下矣。今且有左验矣。而群臣犹玩忽不戒。直为煦煦以幸目前之安不知飬乱蓄变。将自谁遗也。无亦虑国家举事之难乎。臣请得而言之、替唐中叶。京师再难。玄德播迁天下多故。蕃夷云扰。故藩镇之臣。乘敝而起。宪宗发愤创往。振累世之弱简贤练众。信赏必罚。果断慱谋。卒之淮蔡底定。诸藩再款。赫然称中兴焉。然此犹可诿曰异代事也。臣请证诸本朝者。正统间大虏入寇。直犯京城驻兵德胜门之外。可谓危急矣。而叛贼叶宗流等六七人者。又皆乘时并起。各拥众数万。据土称王。七省之间。骚然震动。内外交变视。此万万烈矣而庙谋先定。群工效忠卒之丑虏悔祸。叛贼悉平。期月之间。天下晏然。方今　圣明英武。群哲励翼。岂异　祖宗之时。本兵乃独为数十小卒掣肘结舌。竟不出一语以问罪人。此臣等之所以未解也。近又传闻当事之臣。议欲听军士之请。以周叙代韩邦奇廵抚。夫　陛下所以罢邦奇不遣者。葢察邦奇非辑宁才。故欲易之。此固　陛下知人善用之意非因军士之请而欲以叙更也当事之臣。过为承望遂欲以叙往。如此。又何异唐时藩镇之为耶。替臧武仲以防求为后于鲁、孔子以为要君葢废置予夺。君上之操也军士得请而废置之。则是主上之柄。操在士卒。大同倒持。非所以为顺也。且将来边镇效尤。纷起以请。　陛下从之则难继。不从则军士固有辞矣。失体损威。尤莫有大焉者。此尤臣等之所扼腕不平者也。伏愿　陛下敕下兵部、再加详议、特遣大臣一员前去查勘、务得真正首恶、数其罪而责之、以照示天下、无得即听边臣。取二三小卒。苟且了事。及敕吏部别推廉靖大臣一员。往代廵抚。毋得辄听军士之请。遂以周叙往。以肇将来废置之端。则未尽之法、犹有存者。庶几可以示后而昭来也。若或冥顽不悟、首恶不款、　陛下问罪兴师、言顺名正、胜负曲直、非所与论矣、今中外臣工私相告语、罔不愤然为国不平、然不以告陛下者、彼自计其身、得事　陛下之日、远或十余年、近或三四年、非罢即死耳自、幸身荣亲显使国家渐安无恙、彼得以安食坐享、以遂其肥家保妻子之计、即他日安危、责固不及也、谁肯为国家出长治之谋、画久安之策、以自取疏弃之罪哉臣等诚愚昧、往岁妄论大同事、辽东再叛以大同勘议事体未足以服人也至今大同之民、怨入骨髓、即大臣亦恶臣为异巳谗毁构议、无所不有、赖　陛下天地之恩、曲赐保全、日夜思惟、冀效涓埃、以荅高深、而　圣恩深重、仰报无用、又兵戎边镇、实臣该科之责、非若异科事、自有司存、忘其愚陋、复陈覼缕、
　　正名义以杜边患议功罪以存国体疏【大同功罪】
　　窃惟推隐殚辞者、明法之臣也、虑远存体者、烛微之君也、是故输刑谳狱、必尽其情执宪典罪、不遗其隐、匪曰为深、以明法而备谳也、书曰其刑上备、有并两刑是也、察时度变、以轻重议功、矜疑以昭国厚、匪曰为异以虑远而存体也、书曰轻重诸罚有权、刑罚世轻世重是也、故圣人观时而制刑、因人而蔽罪则　朝廷无失刑、天下无异议矣、臣愚不识治体、然于大同之变、葢尝反复思辨、窃见其大端有四、皆内关国体、外系边防、近示天下、远诏来世、所不可不慎焉者也是故叛逆之罪不诛。则无以明法而戒后。偾事之臣不论。则无以惩慢而励忠。观衅之臣不罢。则辱身负国而大义乖。招降之赏太厚。则损威伤体而　朝廷轻。是故必知此四者。而后可与议大同之功罪也。臣窃观礼部侍郎黄绾、查勘疏状、叛徒逆党、间有擒戮、二立遗孽、黄公之查勘当时亦有议其未尽者黄固有才干所处大抵简便易行亦议调遣、虽未尽法、差胜于前矣、刘源清之议诛、虽或过甚、而郄永武镗之罪、则公论恊矣、潘仿孙允中之叙用虽非为训、而赵镇戴廉之参、则大义明矣、楚书詹荣樊继祖之功、虽颇浮实、然升赏曰量行、则国体亦尊矣、若夫穷奸推隐、辨功正罪、不复遗余力者、则臣所谓明法之臣、体固当如是也、不如是、则绾为不称　陛下任使矣、至于观时察变、以权轻重、议功矜疑、以昭国厚、以为　朝廷惜大体、为边境防远患、固　圣明所独断、非法吏所得招状外越拟议者也、夫今大同终事之期、诸镇观望之秋、　陛下更始善后之一几也、看得黄绾参称大同军士止应坐以谋杀之律、不得辄称谋叛、以至兴师、夫折奸莫先于声罪、诛贼莫大于正名、名不正。罪不彰。则多杀之不足威。悉宥之不足仁。夫谋杀谋叛之不辨则大义乖而国是随之。臣谨按律谋杀谋叛。轻重较然悬也。所谓谋杀者。或三数人阴计诡图。掩众所不及。而戕人于死。寻即解散者也。必非谓聚众至数十人。操弓挟矢。明呼噪。自夜达旦。以与主将格鬬者也。必非谓刼杀良民焚毁公廨、逼窜抚臣。逐奔亲王久而不解者也。特此非国家所习有。固未易言耳。臣请言其习有者。假令二三人谋人于濳地、杀之而夺其资、又数十人者、明火扬、强刼人杀人、不知将坐以谋杀人律乎、抑坐以强盗律乎、事固当有辨矣、况大同之卒、累倡叛乱、再杀大臣、据城逆命、非一朝一夕之、故稔恶积虑、无　君父久矣、其与忿士怒卒、一时偶聚为乱者、万万不可同日语也、况律文谋杀、止言指挥千百户。而不及大臣总兵者。岂其遗哉。其微意。葢可识矣。引此深得制律之意大臣者。　天子之所改容而礼者也。总兵者。　朝廷之所推毂而遣者也。是皆下主上一等者也。廉堂之分诚不迩于此矣。此而可杀。是不知有朝廷也。如是而声之曰叛逆。岂不典明乎哉。是故制律定罪不得与指挥千百户同议将重抚镇以防渐也。夫国家于抚镇。重其权任。尊其位号。隆其礼数。而士卒犹时执而杀之。今既不能正法声罪。以为抚镇重。至复轻杀者之罪。以与杀指挥千百户同议。自是以往。抚镇威体。下同末属。士卒视之。无大尊显。抚镇少不如意。欲杀则杀之当复轻于前矣。虽抚镇亦将自视卑心。杳惴惴焉死生首领之虑。又何暇为国家严法振武。以饬边防也哉。此其为悞。诚非细故矣。传曰水弱而人狎之。故多死焉。火烈而人惮之。故鲜死焉。兹固先王严法重令。使民易避难犯之意也。先王岂乐为是重法哉。且圣人立法创例。皆因时救弊。止天下之乱者也。今士卒杀抚镇。亦既数见矣。使律文果轻　陛下犹当乘时立例以重其典以立天下之坊。今律有重条。而故降示以轻典。是夺主将尊而导民易犯也。非所以明威别等。正名杜渐之道也。虑者以为不如此。则无以为肆赦大同之辞耳。臣愚以为固不必然也。夫歼渠魁释胁从。实　陛下神武之义不杀之仁。与古之圣人宁失不经。同一好生之心也。即是以昭示天下。传播来世。岂不光明俊伟之甚。又何必文借轻典。以惠奸慝。曲援律义。以贻后艰。以姑成此辞哉。徒使　陛下赦之不为恩。杀之不为罪。启奸雄易犯之路。开抚镇不自谋之端。贻边境无穷巳之祸。臣诚窃忧之、臣非为律例争也、此义既明国是王法、胥此焉定、后祸隐忧、胥此焉寝、葢东隅不可追、将图桑榆之救也、臣愚愿　陛下敕下兵部、及法司诸臣、从长查议、申明律例、榜示各镇、使知大同不尽之诛、实蒙　陛下不杀之仁、嗣是敢有聚众称乱、刧杀抚镇官者。俱以谋叛巳行论。重则称兵声讨、轻则据法追治、又使天下知　陛下义理之怒、无复屡赦终宥之幸、庶几有所严惮而不敢犯矣、此固明法救时、反重折萌之道也、又看得黄绾参称总制侍郎刘源清赃贿交通、贪功偾事、轻议请兵、激变良善、春秋必诛、国典难贷、夫源清受　陛下命、为总制大臣、与有兵戎之责、不能相观机宜、以图进止、老师费财、卒罔成功、使丑虏深入、几于危辱、奉职无效、罪诚万死、然闻八议之典、功贤必议、先王所以示厚广仁。也往者宸濠谋逆、源清为进贤令、守孤城、独以忠义感激士民、尝大书誓死报国、及人生自古谁无死、留取丹心照汗青之句、倡众为死守、复积薪围其私第约、贼至则阖室自焚、偕死以报国、有家人请弃城迯者、源清即捶杀以狥、宸濠遣伪将将兵百余人道进贤、源清伏兵杀之、生擒伪将斩之市、宸濠乃驰伪谕召源清、源清大骂曰、吾岂从若反耶、立斩赍伪谕者、宸濠卒亦不敢加兵进贤、邻邑闻风、始皆有固守志、今兵部尚书唐龙、往以御史按江西、首上源清功状谓其首挫宸濠之锋、而夺其气、使贼不敢东窥湖东诸郡、屹然为闽浙巨防者、源清之功也、由是观之、源清固贤且有功矣、即有举事少不当、尚当蒙八议之贷、况今日之罪、犹或有可矜疑者、臣又按律所谓激变。葢言牧民之官。失于抚字。非法行事。激良民为变者也。源清未用兵之前。士卒亦既杀总兵。诛良善。廹亲王出奔为变矣固不得以良民论也源清本奉　陛下命。将天威。致王罚。不得谓非法行事又明矣。特其累失机宜。措置乖戾。滋令其大耳。此则源清之罪也　陛下即以是诛之、匪惟天下服　陛下之公明、且知奉职不効者、其责如此、又何辞之与有、若治军行旅、纪律申令、皆主将之责、源清向与郄永乖戾不和、又权侔任均、不相令制、妄杀之罪、视永亦当末减、若夫贪功偾事之辨、则心术隐微之际、所未易以形迹窥者、夫县令小吏也。族灭大祸也。源清为小吏。能不爱族烕之祸以报　先帝。今当　圣明之朝。为国家大臣。受专阃之委。顾尽弃其平生。以负　圣主。臣诚窃疑之。乃今欲与郄永同杀。非惟其心或不死。恐嗣后人臣不究颠末。不自循省。将怀疑畏。不敢为天下出力任事矣。即叛逆之徒亦必快心泄忿借口为资天下后世。且将谓国家以大同之故。杀一非死罪素忠义大臣。岂曰小戾云乎哉。夫源清罪诚可诛、当不在叛逆者之上、今马升杨林亲为叛逆矣、犹得以后功请保全、议升拜、源清独不可以旧忠贷一死乎、又看得黄绾参称潘仿孙允中、俱应叙用、楚书詹荣俱应升赏、夫潘仿职重廵抚寄切安危、自今观之、乱阶不杜、何以示威、见难不援何以示智、踰垣而避、何以示体、敕符俱亡、何以示守、降志辱身、伏隶叛卒、何以示节、观衅自全、何以示忠、冒功祈叙、何以示耻、皇惑草疏、为贼请贷、何以示法、夫　陛下以礼法廉耻待群臣、而仿等以此报塞　陛下、此而不罪、方来之臣、以苟辱为上计、以观衅为良图养乱蓄殃、以成国难、且使大义日乖、臣节日斁、诚非所以风示来世而教下忠也、臣愚愿　陛下不易初命、仍罢仿等庶少存廉耻以激顽懦、若楚书詹荣之功赏、则臣前疏巳具夫国家全盛之时、大同一镇之叛、不能明法正罪、使朝廷诛贼讨乱之义伸于边圉、顾使二三小臣、得以口舌乘时为功　陛下不胜其好生之仁、俯听其然、天下犹未测渊衷之所注也、夫赏不当功。非惟人不思劝。而国体轻重随之以臣愚论之。詹荣身陷贼中。本无疆土之责。楚书奉使筑濠。非有军旅之寄。乃肯越职而谋。因几而成。且其胆能入围。口足说贼　陛下录此而稍加赏异之。亦可以为人臣出疆奔走。居难图回。敢于趋事者之劝。若曰大同之功非此二臣者莫可就也窃恐天下有以窥朝廷矣。将谓　朝廷过视大同为劲强不可制。故招降饵伏者。遂侈为奇勋。张皇夸诩。钖上赏赐骏拜。甚非所以示威崇体。尊　朝廷也。故臣谓楚书詹荣不宜厚赏者。非为国家吝惜诚爱体也。无巳则少俟岁月。二臣资叙当迁。吏部别择羙秩。加常秩一二等。请循制陟升。足示优异。则体全劳叙。两存不废。若夫都御史樊继祖、挫威于城下、侍郎张瓒、受命于军终、亦复贪天因人、冒昧掠美、又非臣之所知也、夫如是、则赏罚毕恊、而大义明、规棤弘远而国体尊奸宄濳折而边圉辑近可以示天下远可以诏来世矣、惟臣前议与勘事大臣微有异同、然非臣故异绾、亦非绾之见不及此也、葢法臣之体、贵于详明。　朝廷之体。贵于弘远固各有攸当也。臣言官所论者　朝廷之体也。况国家善后之策。边镇久安之图。追鉴覆车。议在今日。必智愚并陈。葑菲悉达广延慱议、然后　圣择有基也、臣若内避异同之嫌、外惧郡小之谤、缄默不语、仰负兼纳、则不忠之罪、死且无赎又臣之所大惧也、且天下之事、非一家私议要于是而已。臣言而是。适足为绾助。亦大臣集众思广忠益之道也。
　　皇明经世文编卷之二百三十终
　　皇明经世文编卷之二百三十一
　　华亭陈子龙卧子　徐孚远闇公　宋征璧尚木　周立勋勒卣选辑
　　宋存标子建参阅
　　杨太史奏疏（疏）　杨侍御奏疏（疏）
　　杨太史奏疏（疏）
　　杨名
　　疏
　　杨侍御奏疏（疏）
　　昧死陈言以效愚忠疏
　　昧死陈言以效愚忠疏【用舍修建】
　　臣以灾异修省、妄有建白、继奉　圣旨、令臣明言、臣捧诵之余、不胜悚惧、切念臣本庸劣、无所知识、荷蒙皇上简拔及第、宠列词林、感仰殊恩、每怀图报、近见诸臣奉　诏陈言、议论不一、恐未足以上慰渊衷、故以草茅之见、腾为狂妄之说、尘渎　睿览、但臣涵养未至、故气乏和平、问学未明故言多疏谬、乃重烦明旨、臣惊悸陨越、无地自容、既而伏自思省、所以有言、寔出于犬马一念之诚、非敢故为矫激以速谴责也、以臣之愚、时务人品、固未能一一周知、然得于见闻、寔不容巳者、况承严命之下、苟复畏罪隐默、或支离迁就、以求幸免、岂不有负　皇上虚心纳谏之仁也哉、而臣愿忠之初心、亦自负矣、故敢不避诛殛、谨以所闻见出于臣民之公论者、为　皇上明言之、臣惟吏部诸曹之首、尚书百官之表、而汪鋐者小人之尤者也、往者吏部尚书有缺、　皇上亦慎重其任、不肯轻予、今乃属任于鋐、岂不以鋐为贤于诸臣耶、然而命下之日、大小臣工、罔不惊愕、虽闾阎细民、亦切切不巳、皆曰此地非鋐所宜处也、葢以鋐之为人、心行反复、举动乖张、志惟务于逢迎、心秪期于报复、向总宪台、累遭论劾、今迁吏部、又被羣言、臣恐失今不处使在位日久、益以逢迎之巧、济其报复之私、内外臣工、用舍尽谬、则其为害、可胜言哉、此鋐之不当用也、如武定侯郭勋、赋性奸回、立心险诈、阿奉权贵、叨受天恩、葢不必考其心术之微。观其气象之着。亦知其为险人也。　皇上使之久典戎务、屡代祀事、及凡要紧　朝政。皆得与议、彼复不自捡饬、肆意猖狂、使为臣子者、朝夕观效、皆如勋之为人、岂得无可虑乎、此勋之不当用也、如太常寺者、本司掌礼仪、以事神祗祖宗、导迎和气、光昭国祚者也、位列崇阶、称为清要非心行纯白、资深望久者、不得与矣、世庙修玄故道流滥厕名爵近者乃使陈道瀛金赟仁辈庸恶道流、充任其秩、臣每观其声音容貌、即极粗鄙、及闻其素行则饮酒食肉、贪财好色、无所不至、一遇祭祀、则专意于分受品物、及香烛柴炭之类而巳、如此等人、如此等心、而望其诚敬精白、以赞助　皇上明禋之敬、有是理乎、此道瀛辈不当用也、臣愚窃妄以为是数人者。羣化皆曰不当用也。而皇上用之。岂亦　圣心之偏于喜者耶。又如　皇上践祚以来、在廷之臣、意指议礼诸君子耶条建议论之间识见偏执、言辞纰缪、以上触　天威、自取罪戾者、固非一人一事、但据其迹虽若难恕。而究其心则皆可原。自明示薄罚之余。惩创已久。况皆累朝作养。才能文行。各有可取其遗我　皇上。共成光明之治者也。而可终忍于废弃老死已乎。虽累有宽释起用为言者。尚未蒙慨然允行。近见大学士李时以爱惜人才为请、即荷嘉纳、中外臣民不胜欣跃、此可以观人心矣、但下该部巳久、未见覆题、则臣所谓迟回观望、不能悉力将顺、纵有陈焉。不过虚文塞责之说。岂可谓无哉。臣愚窃妄以为是得罪者。羣心皆曰当矜宥也。而　皇上亦未能释然。岂亦　圣心之偏于怒者耶。推而至于施为之间。如稽复旧典。以备一代之制。真盛举也。但未免工作屡兴。财力并竭。采运木植。烧造砖瓦。装载灰石。所至骚然。民无宁日。则闾阎之下。形诸愁叹。以戾太和者。亦岂少乎。又如真人邵元节者、得以其术、过蒙悉听、于内府修建醮事、此虽　皇上祈天永命之心不能自巳、但祷祀之说。自古无验。今乃不惜糜费。使之频举。且命左右大臣。奔走共事。而元节复率其徒侣持其旛乐。敢于大内阐扬法事。遂至不肖之臣。妄为依托。且闻有昏夜乞哀出其门者。亦不能必其无市恩播威。夤缘偾事之失也。夫以　皇上敬一之心。臣民祝愿之念。感格天地。万寿之福。百男之祥。可以坐致。乃使异端小术。攘以为功。书之史册。以垂后世。亦谓何哉。凡此或皆　圣心少有所偏者、故臣敢为内照自省、及戒谨恐惧之说、葢欲　皇上远稽尧舜、所以德高羣圣、治冠百王者、不外此心之中和也、使或一念之微、一瞬之际、及一事之末、少有间断、即未纯一、即弗中和、是故慎独之功、确乎不可忽也、乃臣之诚、不足以孚感悟、言无足以备采择、至廑明谕、臣罪安可逃矣、
　　疏
　　杨爵
　　慰人心以隆治道疏
　　慰人心以隆治道疏【用舍修建】
　　臣惟人主一身、万化本原、履至尊之位、膺艰大之责、用人行政、是非得失、方在几微、而关于民心之向背、天命之去留者、即甚可畏也、是以圣帝明王、深察乎此、致治必于未乱、保邦必于未危、事无微而不谨、时无暂而不惧、为大于其细、而图难于其易、然后天人交与、而可以延国祚于永久矣、方今天下大势、如人衰病之极、内而腹心、外而百骸、莫不受病、即欲拯之、无措手之地、以臣观之、其危乱之形将成、目前之忧甚大也、大抵因仍苟且、兵戎废弛、奢侈妄费、公私困竭、奔竞成俗、贿赂通行、遇灾变而不忧、非祥瑞而称贺、谗謟面谀、公肆欺妄、士风民俗、于此大坏、而国之所恃以为国、扫扫地尽矣、拨危乱而反之治安、此在陛下所以转移率励之者何如耳、况当朝觐大比之期、百司多士、济济来趋、延颈思化、人人切仰、极重不可反、几失则难济、伏愿　陛下汲汲于此时留心焉、以为善后之图也、臣以病居林下者八九年、误蒙　圣恩、赐之起用、擢以耳目之官、任以纠劾之责、受命以来、早夜耿耿、每思国事日非、而臣于国恩有未报至于痛心流涕者有之、臣请畧举目前之所见、大要足以失人心而致危乱。以贻　圣心之忧者、为　陛下告、诚不忍默默保位、以上负　陛下之洪恩、下负生平之所学也、伏愿　圣明垂听焉、臣窃惟天下之患、莫大于以危为安、以菑为利、实则可忧、而以为大可乐、法家拂士、日益远、而快意肆情之事、无敢龃龉于其间、积而至于蛊、则不可得而救矣、此实天下之患也、往年夏末入秋、怕旸不雨、畿辅千里、已无秋禾、既又立冬无雪、暖气如春、元旦仅雪即止、民失所望、汹汹无聊、忧旱之切、远近所同、此正　陛下彻乐减膳、率臣下以祈惠宁之时也、而在廷之臣、如大学士夏言数人者、乃以为灵端而称颂之。其欺天罔人不亦甚乎。其不几于安危利菑、而以大可忧者为乐邪、孔子告颜渊为邦、在远佞人。若是而谓之佞人者非耶。大臣之职辅君当道、志于仁、而先天下以为忧者也、无忠亮体国之心、而居人臣之极位、所谓小人而乘君子之器也、欲天下之治安可得耶、又如翊国公郭勋者、中外皆知其为天下之大恶、朝廷之大蠹也、勋之举动踪迹、岂能逃于　圣鉴、虽　陛下盛德优容、不忍即罪、神谋远虑、自有所处、臣愚以为奸不可近、恶不可长。若止之于微。遏之于渐。则朝廷优礼人臣之体貌未失。为处置武定之言亦有体而勋戚之余裔。亦得以保全而善终也。或使稔恶肆毒。潜干政柄。则羣狡趋赴。善类退处。其为天下国家之祸。日益深矣。治道去其太甚者。此其为害治之人之甚。所当急去而不可缓也。凡此任用匪人。足以失人心而致危乱者一也。天生斯民立之司牧。人者奉天以安民。而使之各得其所也。民不得所。则其心不能无怨。民日怨。则天意可知矣。古者民勤于食。则百作废。今民勤食。不可得而至于离散。离散无所归。而至于死亡。臣近廵视南城、两月中涷馁死者八十人、此一南城一郭耳、共计五城、未知有几、目所不及见、而在于千万里之远者、又未知其有几、孰非　陛下之赤子也、而颠连无告、委命沟壑、葢望一豆羹蔬食、以延须臾之生、而不可得也、此正　陛下爱民惜财、与天下休息之时也、而土木之功、十年于此矣、而尚未止、工部属官、添设者至数十员、又差部官远修雷坛。以一方士之故。浚民膏血。而不知恤。则民何以得其所哉。民惟邦本、本固邦宁、穷民之力、尽民之财、是自蹷其本根也、而国何以为国乎、昔汉文帝惜百金之费、不营一台、故海内富庶、隋氏以盛修宫室、而至于亡国、愿　陛下以为鉴戒、则宇内生灵之庆也、况今北虏跳梁、内寇窃发、警报日闻、加以频年灾沴、上下一空、百计取之、愈为不足、而兴作未巳、以结怨于天下、此其足以失人心而致人乱者二也、唐虞三代之世、君臣每以勤敬之道、交相儆戒、其见于经传者、如尧舜兢兢业业、无怠无荒禹惜寸阴、汤昧爽不违、文王不遑暇食、武王以敬而胜怠、故能寿跻耋期、治隆熙泰、是数圣人所以崇德益寿、善政和民之道、不外乎敬与勤而已矣、周公召公之相成王也、周公则以逸而戒之、召公则以敬而勉之、葢敬逸之间、身之修否、政之理乱所由分、此固周召忠君恻恳之心也、　陛下即位之初、励精有为、不遑宁处、尝以敬一箴颁示天下、其于尧舜三王之道葢巳心得之矣、数年以来、因　圣体违和、朝仪间缺经筵未讲、大小臣庶、朝参辞谢、未得一覩　圣容、敷奏复逆、未得一聆　天语、若是者今已久矣、夫　天位者、艰难之器、逸乐之具也、　陛下一身、天地百神、赖以享、六军万民赖以安、一日二日、有万几之繁、近闻　圣躬调颐、大获福履、中外臣民、罔不欢庆、况此春气渐和、人思新化、庶官入觐、雝雝肃肃、来自万里之远者、孰不欲鞠躬垂委、北面舞蹈、望龙颜以慰快覩之心乎、易曰圣人作而万物覩、正今日之事也、若未得瞻于咫尺　天颜之下、以狎有孚颙若之敬、臣恐人心日益怠惰、中外日益涣散、非隆古君臣、同寅协恭、以臻太平之气象也、此其足以失人心而致危乱者三也、执左道以惑众、圣王所必诛而不宥者也、今异言异服列于庭苑、金紫赤绂、赏及于方外之士、臣不意　陛下睿哲先物、明见万里、而所为一至于此、此所指者陶仲文也夫保傅之职、坐而论道、古人谓官不必备、惟其人、故非道隆德盛、极天下之选者、不足以任此责、今举而诸迂怪之徒、轻之若芥、流品之滥至此极矣、且陛下以天纵之圣资、为上天之元子、若远宗帝王之道、近守　祖宗之法、细旃广厦之下、与公卿贤士、讲论治道、则心正身修、与天地合其德、与日月合其明、和气致祥、罔有天灾、则山川鬼神、莫不宁矣、安用假此妖诞邪妄之术。列诸法禁之地。而藉之以为　圣躬之福耶、甚非　圣天子所以崇正远邪、平平荡荡奉三无私以化天下之道也、臣闻风声所及、人起异议、讷杰之士、闻而解体、贻四方之笑、取百世之讥、于圣德国政所损不细、此其足以失人心、而致危乱者四也、古人有言君圣则臣真　陛下临御之初、廷访忠谋、虚怀纳谏、其于狂直敢言之士、往往矜宥、故一时臣工恃　陛下之能容、敢以直言、冒干　天听、言过激切、而获罪者亦多有之、自此以来臣下怀危虑祸、未闻敢有犯颜直谏而为匡救逆心之论者、昔人论求言之益。以为勉强以听。不若悦而从之。悦而从之。不若导之使言。葢人臣持禄保位者多。而忘身以殉国者少。虽识见有明暗。言论有得失。在　陛下明目达聪。鉴别取舍于黜陟赏罚。付之公论则可矣。若震之以天威。加之以危祸。如往年太仆寺卿杨最者。言出而身即死。近日翰林院左赞善兼修撰罗洪先等。皆以言罢斥。此于国体治道。所损甚多。伏顠　圣明少致思焉。成汤大圣人也。仲尼称其改过不吝。从谏弗咈。高宗有商之令主也。传说告以木从绳则正。后从谏则圣。此二君作圣之功。为万世人主之龟鉴也。臣非区区为一惕最等惜也、但历观古今以来、有天下国家者、未有不以任谏而兴、以拒谏而亡者也。今而后、虽有素怀忠义之心者、非灰心仕进、甘退丘园、亦必深自晦藏、为保身计矣、孰敢发言以论天下之事哉、臣恐忠荩杜口、则谗谀交进、上德不能下达下情不能上通、安危休戚、无由以见而堂陛之近、即远于万里矣、此其足以失人心而致危乱者五也、此数者关于天下之治乱、国势之安危、贻　圣心之忧诚未已也、伏望　皇上念　祖宗创业之艰难、思今日守成为不易、察臣忠悃、览臣所陈、赐之施行、戒饬夏言务笃忠贞之道、以报国家崇顾礼遇之恩、于郭勋则豫有以裁抑而保全之、止土木之功、开谏诤之路、屏邪妄之行、　陛下仍以慎独养天德、以天德达王道、以慰人心、以祈天佑、则庄敬日强、而眉寿永于千亿、虚灵照物、而忠邪莫可逃遁、其为　宗庙社稷万万年无疆之福、　圣子神孙万万年无疆之规者、端在此矣、
　　皇明经世文编卷之二百三十一终
　　皇明经世文编卷之二百三十二
　　华亭陈子龙卧子　宋征璧尚木　徐孚远闇公　唐昌世兴公选辑
　　许清胤价夫参阅
　　许恭襄公边镇论（论）
　　许论
　　论
　　九边总论
　　宣府论
　　蓟州镇
　　宁夏镇
　　大同
　　辽东总论
　　榆林镇
　　甘肃镇
　　甘肃论
　　固原论
　　三边四镇图序
　　九边总论【九边总论】
　　据形势审要害究利病通权変几希明见万里之外
　　国家驱逐胡元。混一寰宇。东至辽海。西尽酒泉。延袤万里。中间渔阳上谷云中朔代以至上郡北地灵武皋兰河西。山川联络。列镇屯兵。带甲六十万。据大险以制诸夷全盛极矣。初设辽东宣府大同延绥四镇。盛持安边大畧如此继设宁夏甘肃蓟州三镇。专命文武大臣镇守提督之。又山西镇廵。统驭偏头三关陜西镇廵。统驭固原。亦称二镇。遂为九边。弘治间设总制于固原。联属陜西诸镇。嘉靖初设总督于偏头。联属山西诸镇。又设总督于蓟州。辽东不便内通恐联属为无益番重专制之权联属辽东镇戍益严密焉。然自大宁未弃。辽东宣府大同势相联属。自偏头关逾河跨西北大虏之警。守在东胜。河套之南。又有榆林实相犄角后弃大宁。移置都司于保定。而宣府辽东。势始分矣正统以来。有司又失守东胜。大虏仍得逾河。而偏头关迤西遂有河套之虞。因循既久。有司又不肯以时廵套。东胜之镇。并近内地。形势愈弱。于是所赖以卫　京师。防边虏者。不过辽东宣府大同榆林四镇而已。夫四镇所领各堡亦有精壮。苟足其粮饷。守备等官。勤加廵哨。为之牵连援救。自足以各守地方。督率耕牧。从古备边之道也。因操习之弊宝生按伏之奸回咎则在抚臣不在将帅也今则抚臣假调操以自固。将帅假按伏以为奸。攻守无策。而偷惰相袭。文法太密。而巧避益多。斥堠不立。而勇敢未倡。功赏不明。而激劝每爽。地方屡失粮饷屡乏实此之故矣。今惟痛革其弊。积渐之余一时弊难尽革惟督率耕牧最为切务也坚壁固守。勤加廵哨为耕牧长计。而无狃近利乃可为也。其治蛮夷之道。则在率土著良民。得以自相守望。一或不支。为之联属附近地方策应之。如湖广之永靖。广西之狼兵。擅用征调便有单弱不均之病也置之不复征调。民足相死。兵不毒民。无贪功之文臣。无贪利之武将。则边鄙晏然矣。
　　宣府论【宣府】
　　宣府秦汉时上谷郡也上谷郡形势完固虽云易守第各城积聚无存则如之何所论权宜之术不可不亟也　国初常忠武王遇春破虏于漠北即元之上都设开平卫守之联络布置极其周密忠武乃今之北边良将也置八驿东则凉亭枕河赛峯黄厓四驿。接太宁古北口。西则桓州威虏。明安隰宁四驿接独石。　太宗文皇帝三犂虏庭。皆自开平兴和万全出入尝曰灭此残虏。惟守开平兴和太宁辽东甘肃宁夏。则边境可永无事矣。后大宁既以与虏。兴和亦废。而开平失援难守。宣德中乃徙卫干独石。弃地葢三百里。土木之变。独石八城皆破虽旋收复而宣府特重矣宣府山川纠纷。地险而狭。分屯建将。倍于他镇。是以气势完固。号称易守。然去京师不四百里。锁钥所寄要害可知北路独石马营一带。地虽悬。绝然势阻长安岭。虏难径下。中路之葛峪大白阳青边诸堡。西路之柴沟洗马林万全诸城。南路之东西顺圣。皆称虏冲警屡至焉东路永宁四海冶。及龙门所。则三卫窥伺之地。而四海冶上通开平大路。下连横岭儿又要地矣易曰王公设险以守其国。今考塞垣所据。险亦几尽。第时异势殊有不可不为之经画者此等经画毕竟得之传授若曰补长峪城镇边城之幕军。重浮图峪插箭岭之防守。留茂山卫京操之士、以益柴荆。筑李信屯交界之堡以固两镇。此岂容已乎。且宣府军士素称敢战矣、乃近年参将都勋出境烧荒、遇虏二十骑而溃、关山王经、前后陷没、此犹可诿也、若滴水厓郭举之叛此正骄悍之积习使然及诸军告粮而噪此则渐不可长况伊迩大同。耳目习染可不虑哉。是故有抚绥之将。而后有节制之兵。有节制之兵。而后有疆圉之固。筹宣府者。此其大计矣。至于边储一节、则员外杨守谦所论葢得权宜之术附见于后以备一时参考云守谦曰尝闻弘治中宣府各城粟茭之积、多至有六七年者、少亦不下三四年、今则止数月耳、仓廒仅存瓦砾、场地鞠为茂草、或势家佃以为业、然则饱歌腾槽之势安得而复见哉、边镇敝坏乃至此极、赖　国威灵。侥幸无事。使遇也先火筛之变。将何以待之。司国计者。不可不深长思也。宣府至京师仅三百余里。有必不得巳之事。此法终不可则穵运之策可行也。此葢先朝所已试者。亦一时拯溺救焚之方云。又按边军月饷法曰、折色者六月、本色者六月、在边者折银七钱在内者折银六钱、又曰、本折□支此诸边之通例也然春夏之月、禾稼未登、粟价腾踊、边臣苦于蓄积之未多也。则固与之折银。秋冬之月、粟价稍平、仓廪稍积。则始与之本色。当其腾踊也银一钱、或止易粟六七升、或四五升、是一月折银。犹不及半月之粟。如之何其不饥而疲且至死也欲责其死绥之节不亦难哉。此筹边长虑也惜能言之未必能行之说者谓宜于岁例之外。每镇发银十余万两。遇大熟之岁。则于岁例招买之外。籴粟六七万两。中熟亦籴三四万两。俱别储之。每春夏粟价腾踊。若岁例之粟尚足支持者勿动。惟腾踊之甚。不可支持者。借支二三月。秋熟之后。即于岁例内招买者补偿。补偿虽善安能始终如一仍别储之。如此则士得实惠。而所省亦数倍。即有重大虏患。征发旁午。纋急亦有所济矣。此诚今日之急务。而司国计者。所当讲求云。
　　蓟州镇【蓟州】
　　蓟京师左辅也、我　太祖既逐元君、乃即古会州之地、设大宁都司营州等卫、而封宁王、与辽东宣府东西并建以为外边。又　命魏国公徐达、起古北口至山海关、增修关隘、以为内边。　太宗文皇帝靖难后、兀良哈部落内附、乃改封宁王于江西、徙大宁都司于保定、散置营州等卫于顺天之境、而以大宁全地与之、授官置卫、令其每年朝　贡二次、卫各百人、往来互市、永为藩篱、即朵颜大宁福余三卫也。辽东宣府。自此隔涉。声援绝矣。正统以前、夷心畏服、地方宁谧、但令都指挥、或都督、于喜峰口密云等处、镇守验放、别无多官、土木之变、颇闻三卫为也先向导、乃　命都御史邹来学经畧之、此后因而添设太监参将等官、而夷情亦变诈不同、然尚未敢显言为寇也。弘治中守臣杨友张王爫曼因烧荒掩杀无辜、边衅遂起、正德以来、部落既蕃、朵颜独盛、阳顺阴逆、累肆侵噬、花当则胁求添贡、把儿孙深入掳掠、动称结亲迤北、恐吓　中国参将陈干魏祥、俱以重兵前后陷没、他可知矣、故三卫夷情、难与往日例论、祸机所伏、不待知者而知、黄花镇拥护陵寝、京师后门、今本兵逃亡、止余二百、河间等卫之戍空名无寔、此其单弱极矣、议者谓更当增戍。而关外闲田。可募为兵。此亦一策也。古北口潮河川俱称要害、而潮河川残户避暑故道尤为虏冲、作桥则浮沙难立。为堑则涨水易淤。都御史洪锺虽曾设有关城势孤难守、今须塞川。大建石墩数十。令其错综宛转。不碍水落。庶几可以久乎。喜峰口三卫入　贡之路、抚赏诸费、久累军丁、近闻取诸马场子粒似矣、建昌营自裁革内臣之后、以其兵多于燕河营、乃复添设游击、甚为纰谬矣、游击之名、谓居中乘便、四面驰击也、今偏在东隅、其谓之何矧东去芜河营参将止五十里、西去太平寨参将止六十里、不为赘员、且掣肘矣、愚尝谓蓟镇在今当重其事权、总兵须与挂印、同廵抚驻蓟、其游击驻三屯营、若燕河马兰密云三参将、则仍旧在、以太平寨并入建昌为一参将、则庶乎体统正而缓急有济矣。且设关于外。所以防守。立营于内。所以应援。今关营提调既分为二。则关独当其害。营但肆为观望耳。假令营之提调、即司所直之关、责有攸归、其复将谁诿、又本镇额兵原少、隘口甚多、除分戍之外、消耗之余、所在单弱、言之寒心、是故存留京操之士、益募土著之兵设险、修关严烽远谍、选将练兵、足食明法、曲突徙薪之计、不可一日不讲也、
　　宁夏镇【宁夏】
　　宁夏亦朔方地也、镇城所据贺兰山环其西北。黄河在东南。险固可守。汉唐旧渠。皆厥田上上。人易为生。成化以前虏患多在河西。自虏据套以来。而河东三百里间。更为敌冲。是故窥平固、则犯花马池之东。入灵州等处则清水营一带。是其径矣。筑墙画守、始自廵抚徐廷璋、此千古卓然之见、而总制杨一清王王爫曼唐龙皆常增筑、更益敌台、足御窃发矣、顾兵寡势分、难当大举之寇、岂人谋地利、未有尽邪、今之论者、以固原为堂奥、响石沟至花儿岔为二门花马池一带为三门谓有重险矣。不知贼巳入大门。则堂奥无用、风雨飘忽之所。及内地村聚之民。急欲收保而无由也。尝闻之弘治以前、虏住套不常、间有连岁不入者、我边每岁于河冻时决其出、入则戒严。出则解严葢氷泮后则不复能出入矣。套北黄河寨裳可渡者数浅不必编□也今虏浑脱飞渡。数万立济经年住套安为巢穴。逋逃教访。尽知我内地虚实。此可与往日论哉。而花马池一带。适其利涉之境。游骑出没。无日无之。宜乎延宁固靖。终岁不得少息也。试尝筹之、若择花马池便利之地、大建城堡、添设参游移总制居之、分屯重兵于清水武兴等营。令三百里之间。旗帜相望。刁斗相闻。其铁柱泉等处。水草大路尽建墩堡。此不惟得扼吭先制之计。东援榆林。西援宁夏。亦常山蛇势也。又洪武以来、虏出入河套、往来甘凉、皆自贺兰山后取道。自总兵杭雄败后。宁夏所苦反南备河此则西路倚山者亦急矣遂以山前为通衢。赵英周尚文御之皆败。由此不巳。愚不知宁夏所终也。或曰旧墩瞭望。直出山外、有警即闻、易于遏绝、今皆废矣、或又曰赤木黄峡等口、旧皆迭石固塞、防守有人、今亦不然、是以莫之御虏也、夫败军法背水阵他、尝闻先襄毅云、成化中败军法重、无苟免者、是以边臣知畏、地方少事、弘治中太平滥觞、稍巳解弛、至正德则一故事耳、今宁夏失机屡矣而旧时晏然无事、求之各边、无不然者、此不可为边民痛哭哉、镇城南北仅百里。东西止二百余里耳。王王爫曼废镇远关而城平虏。弃地葢八十里。一何易也。今虏患愈近、而民利葢窘葢谋者一至是平、若山南作堑以遏西来之寇、则得之矣。中卫偏在西隅。虽地狭易守。顾山后之虏。窥靖虏者。数数有之。寻讨故事。云自贺兰山直西至镇番。内皆汉武旧地。今弃之矣。果如所论而城守之。则庄凉靖固中卫俱安枕矣。呜呼岂易言哉。岂易言哉。
　　大同【大同】
　　大同古云中地、东至枳儿岭、西至平虏城、川原平衍、故多大举之寇、西则平虏威远、中则右卫水口等处初设大同府、分封　代王、外分东西中三路、北设二边、拱卫镇城、皆称要害、葢虏南犯。朔应诸城。必窥之路也。东则天城阳和。为虏入顺圣诸处之冲。北二边俱坏。虏至直抵镇城。况虏在套中。而平虏西连老营堡。与偏关近。虏纔出套。便涉其境。故大同称难守焉。先年边政严明、警备差缓、自多故以来、大边巳失。二边之内。弃为王廷。墩军骄惰。警报不明至有与虏通货、入而后报者。他可知矣。以地利言。则议者曰、五堡决不可不复。高山聚落之戍。是宜当增。以人事言。愚以为正纪纲。严法令。今第一义也夫张文锦之败。世宗时云中兵最骄屡抗王命是彼处置乖方而激成之也。李瑾之事。则是处文锦之未善而飬成之耳。今日之事、愚又有隐忧矣、默化濳夺、不震不惊、为天下回观听、非豪杰之士、忠义之臣、其孰能为之、吁可易言哉、夫修五堡有三利焉。藩屏外固。内地获安。一也。沃土茂田。富庶可期。二也。二边既复。宣宁等县弃地亦渐理。三也。文锦失处而致变。后人惩噎而废食可乎。高山聚落、二堡葢在镇城两腋间、寔为东南虏冲、募军分驻、则按伏之费省、犄角之势成、无容议矣、顾募车之粮、所宜亟补耳、北虏贡路、例在大同、先襄毅廵抚时、三年三贡、各边宁谧者数年、往岁榆林款塞、说者谓似涉和议、拒而不纳、岂典章未谙耶、夫北虏称款难也、反自疑阻、然则岁岁侵暴、而劳费者、是当然耶、河南山西、岁运多不及额、而屯田又多逋负、是故足食之计非例外发银、专官籴买、吾无策矣、若夫马之衰耗、弊在各城抢兑、此在军之害、当事者不可不知耳、偏头宁武鴈门三关、各称要害、而偏关逼近黄河、焦家坪娘娘滩羊圈子等处。皆套虏渡口。往来蹂躏、岁无虚日、尤为难守、今防守之兵、半是民壮、马又小弱、非太仆寺所兑者、扶伤救死之暇、而责以敌忾之气、难哉、或谓己巳之变、大同征山西之兵防御者盖几七千、今在镇城止供薪水门户之役。而坐縻粮饷。分毫无益。若改戍三关。给以太仆寺之马。民壮数千尽为除革。此不惟边防有赖。而所省亦且不赀矣。夫魏尚李广皆守云中、尚给士卒、饷军吏、无所不至、广远斥堠。就水草顿止、人人自便、是以能用其众、以致匈奴畏避、今之边臣有能爱将士若此者乎、先襄毅廵抚之时虽不敢拟之古人、至裁占役、禁掊克、恤调遣、优死伤未尝不诚心以求之、是以镇人至今不能忘焉、今平日恩德既无以结其心。临时节制、又无以宣其威。不幸有变。遂因而为姑息之政。姑息必疑。疑则阻。威之不服。而恩之不感。是诚骄悍之习。虽魏尚李广岂能驭之哉。由今之道。驭今之兵、厝火积薪、因以为安、吾不知大同所终也
　　辽东总论【辽东】
　　辽东禹贡青冀二州之域、舜分冀东北为幽州、即今广宁以西之地、青东北为营州、即广宁以东之地、三面濒夷、一面阻海、特山海关一绵之路、可以内通、亦形胜之区也、历代以来、地皆郡县、我　朝尽改置卫而独于辽阳开元设安乐自在二州。辽左地广饶沃可成一省会以处内附夷人。其外附者、东北则建州毛邻女直等卫、西北则朵颜福余泰宁三卫、分地世官、互市通贡、事虽羁縻、势成藩蔽、是以疆场无迤北之患、顾东北诸夷、屋居耕食、不专射猎、警备差缓、而西北则俗仍迤北、窃发颇多、若大举入寇、则亦鲜矣、故辽东夷情、与诸镇异要在随势安辑、处置得宜、先事申严、防守不堕、俾恩威并立、足制其心、斯计之上、而俘斩论功、则第二义也、开元广宁、并据襟吭金复海葢、颇称沃野、海上自刘江之捷、倭寇绝迹、弘治中曾一见之未及岸而逝、若今则晏然久矣、三岔河南北亘数百里、辽阳旧城在焉。草木丰茂。更饶鱼鲜。自　国家委以与虏。乃遂进据腹心。限隔东西。守望劳费。道里迂远。辽人每愤愤焉。成化以来、论者率欲截取、而屡作屡辍、竟不可行、无亦有识者为启衅边方之虑乎、他如革马市之奸欺纠收验之抑勒、塞请开之贡路、禁驿传之骚驿、增台军之月给、教百姓之储蓄、专制一方者、不得不任其责矣、
　　榆林镇【榆林】
　　榆林旧治绥德、而弃米脂鱼河等处于外、几三百里、虏轻骑入掠。镇兵出御之。每不及而返。虏得投隙焉、成化九年、都御史余子俊建议徒镇榆林堡、襟吭既据、内地遂安、边墙东起黄甫川、西至定边营、长亘凡千二百余里、连墩勾堡、横截河套之口。内复堑山堙谷。是曰夹道。地利亦得矣。彼时虏少过河、军士得耕牧套内。益以樵采围猎之利。地方丰庶。称雄镇焉。自虏据套以来、边禁渐严、我军不敢擅入。诸利皆失。而镇城四望黄沙。不产五谷。不通货贿。于是一切蒭粮始仰给腹里矣。弘治中布政文贵奏改西延庆三府本镇之税、为抛荒折色者二万余石、正德中侍郎冯清又改三府本色、尽为折色、自是军用始窘、遂有米珠草桂之谣况有节募新军、而粮未增、尚有额内支给折色、凋敝灾伤、所免及拖欠者、复百有余万、焉得不穷困至于今日之极也、嘉靖七年、镇城饿莩几万、言之痛心、呜呼、此镇将士怀忠畏法、死无怨言、九镇以延绥兵为强敢勇善战、虏所素惮、乃今年年枵腹不得一饱、伤哉伤哉、脱有黠虏窥知虚实、以重兵压境、及客兵既集、日费益广、更以大将军驻鱼河之地。即粮道阻绝。不两三日而榆林坐困矣。今之司计者、不忧积薪之火、猫待燃眉之救、岂知此镇迫于寇门。粮道险远。急即束手。临时虽予金如山。不可食也。况今盐法巳坏、飞挽之计失、在官籴买、一费数倍、戊子之岁、束草价至二钱有余、他可知矣、愚故以为论榆林者。榆林最瘠卤非复河套不可急在蒭粮他非所虑愚又以为本色不复。则榆林未可知也。至于募军之粮、及灾伤所免、户部处补、自是当然、何令边臣乞哀之不已乎、夫事有改作而后善者、不可执一论也、今三边蒭粮、至难处矣、愚谓黄河自陜州而上至绥德近境。春初时皆可舟行。若计沿河郡县。以晋粟转给亦一策也改征本色。水路接运而上。则榆林其少苏乎。再于延宁甘固适中之地。另设仓场。各以户部官一员主之。每镇每年。予盐银十余万。令其籴买储蓄。专备客兵之用。出入稽考。一归户部。边官无得那移借贷。倘客兵一年不至。则有一年之积。如是数夫。或可少裕也。视今日各边有事。而后征兵请粮及于内帑。至则粮价正踊。锱为铢用。所省又当万万矣。套地长几二千里。横至数百里。亦汉武朔方地方。唐犹内属。韩公筑三城于河外。史称其功。夫拒河为守。尚不能固。乃能遏虏于河外。其置烽堠千八百所所须万人。而史云减戌。皆不可晓者。近有复套之议谓当循唐旧。又谓当复守东胜。则榆林东路。可以无虞审时度力。愚不知计所出矣。西路最称要害。而安边定边连接花马池。更为冲剧。筑墙设险。事有不容巳者。若沿边困悴之邑、唇齿相依、当择贤令、旌以异等。令其抚绥招来。庶几可以保全乎。夫榆林地险而防严。将士敢勇战不贯。冑虏呼为骆驼城。人马见则畏之。四方征调所向有功。更多将材有节气视他镇为最焉。第镇城远处乎不毛。军众待哺于腹里。生理既难。粮道又远。倘人事不修。则大边之废。其首在兹乎。愚故云榆林者。急在蒭粮。他非所计也。
　　甘肃镇【甘肃】
　　甘肃者、甘州肃州也、甘州在汉为张掖郡、置金城属国以处蛮夷降者。宋为西夏所据、　国朝置甘州五卫后命将镇守、肃州汉初为匈奴昆邪王地、后降汉、置酒泉郡、隔绝匈奴、与羗酋通路。宋为西夏所据、　国朝洪武二十四年、开设肃州卫、后命将分守、甘肃在黄河之西。故又曰河西。御戎得失。莫详于汉史。而屯田便宜。莫善于赵充国。可以为万世法者也。哈密夷人。在肃州之西千里许。永乐间封西夷酋长为忠顺王、赐以金印、令居哈密、羁縻西域诸夷、通贡往来、弘治五年忠顺王陜巴为土鲁番掳去、哈密城失守、命侍郎张海往经畧之、海至彼上言西夷不可征、来则抚之、叛则拒之而巳、　朝廷用其策、事果宁息、弘治十一年土鲁番送回陜巴、复立卒、子速坛拜牙即袭封、正德八年弃国走入土鲁番、土鲁番入据哈密、遗书欲寇肃州、因而要求厚赏、廷议差官整兵以待所求赏赐、事出无名、不可轻与、不意奉使者欲邀近功、遣哈密都督彭陈事也写亦虎先等、赍币二千、直造虏廷讲和、更许增币、取回金印、虎仙等未回、而奉使者已还朝、不得如约、遂启土鲁番侵犯肃州之祸、宋史云和在彼则和可久、和在我则和易破、岂不信哉、易曰差之毫厘、谬以千里。其斯之谓欤、今欲守甘肃之地、行便宜之术、舍赵充国、吾未可见矣
　　甘肃论【甘肃】
　　河西地势旷远难于设险今日守御方畧须仿赵充国留兵屯田之策斯善矣
　　甘肃即汉之河西四郡、武帝所开以断匈奴右臂者。葢自兰州为金城郡。过河而西历红城子。庄浪镇羗古浪六百余里。至凉州为武威郡。凉州之西历永昌山丹四百余里。至甘州为张掖郡。甘州之西历高台镇夷四百余里。至肃州为酒泉郡。肃州与前四郡皆隶甘肃西出嘉峪关。为沙赤斤苦峪。以至哈密等处。则皆炖煌郡地也。洪武五年宋国公冯胜下河西。荒服之地虽难守胡得遽弃之乃以嘉峪关为限遂弃炖煌焉自庄浪岐而南。三百余里为西宁卫。古曰湟中。自凉州岐而北。二百余里为镇番卫。古曰姑臧此河西地形之大畧也。夫以一线之路孤悬几二千里。西控西域。南隔羗戎。北遮胡虏。经制长策。自古巳难。况兹凋敝之余。非豪杰任事之臣其孰能为之。且哈密甘肃藩篱。诸番领袖。成化以来。陷于土鲁番。恢复之议至廑　累朝。顾在今日有难者二。有当缓者四不可例以往日。何也。哈密累败之余。丧亡畧尽。譬之垂死之人。身不自持。纵令复国岂能固守。此一难也。恢复之计。晓谕不从。必烦声讨。虚喝谩恐。难以震动。深入不毛虽云远畧万一损威失望非徒无益且辱国矣试言今日可复为先襄毅深入之事乎。此二难也往建哈密以其能制诸夷为藩蔽也今不能矣。立之何益。是故哈密者昔为要区。今为散地。盛衰之会殊。强弱之形异。当缓一也。哈密转徙之众。巳长子孙。身事雠国、遗我以难。是彼无共天之义我有同舟之急此何为乎。当缓二也。　累朝以哈密之故。劳费万状。议论无巳。是以夷人视之为奇货。以为中国一日不可无哈密也。今日索金币。明日求进贡。今日送金印。明日还城池。譬之以果啖儿。舞弄在手。假令自今不复言哈密恢复事。彼当何为乎。以为将遂有哈密也则岂待中国弃之而后取之。以为不能则哈密犹旧也。况闭关绝贡可以制诸夷之命乎当缓三也。赤斤蒙古。安定曲先等卫。亦皆中国藩蔽。赤斤等卫破于土番安定卫破于海贼。何不闻为彼恢复。而切切于哈密乎。当缓四也。以上二难四当缓俱得中之论恢复之议可自息矣审于六者之间。则哈密可复不可复。宜复不宜复。圆机之士。必当破众说而建长策矣。至于亦不刺者。迤北逋寇。盘据西海。吞并属番。为西南患。顷岁巳许内附。寻因其败弱而弃之。颇为失计。何也。甘肃之患。北虏倏去倏来。南番坐守之夷耳。惟土鲁番自两犯甘肃以来。累肆荼毒。渐不可长。乘其内附乃因其势而利导之斯为安边之善术议者反怀边方启衅之虑大失机会矣若收海上之虏置之哈密近境结以恩德。西制土番。北制瓦剌。此千载一时也。倘有成绩。即令职西域之贡。何所不可。议者祗恐别起事端。而不思远地无干。祗云夷心叵测。而不知穷虏易用。视今日自据西海。散处河岷何如邪。矧以虚縻得实用借虏地为干城得失利害。不较可知。又今河西屯田敝矣。二千里内计丁一万七千耳。防守不设。耕种难也。累遭残破。生聚难也。朘削无巳。休养难也。是故人益贫。口益耗。食益歉。兵益弱。而屯田益不兴矣。近日差官添筑新堡。广招佃种似矣。岂有旧堡未充而更能实新堡者乎。岂有不为防守。而敢远耕者乎。岂有将不休养。而人得生聚者乎。又譬之家政农桑薪水宾客祭祀之类。动必相连。岂有余事皆废。而一事独举者乎。是故有将而后有兵。有兵而后有人。有人而后有土。有土而后有财。有财而后兵益振。屯益举矣。他如李淮之议曰。兵农相済缓急有赖效五丈原故事也此议真可云老成长虑欲将见堡量给以马无事令其瞭望而耕耘有事得以联络而驰逐拯溺救焚。此其近策矣。兰州旧有管粮郎中而不司支放。与宣大。事体稍异。已失事宜。或又令其历在催征不更远乎。若以省参一官专驻兰州以督边课。如近时山东河南京运事例。而移郎中于甘州如宣大例。则稽察归于户部。催科便于本省是或一道也。西宁控十三番族。四堡六千户所。近又益以海寇之扰亦要地矣不令属庄浪。而另设参将。易瓒之议是也。若我　太宗以夷治夷建寺立僧之法葢有深意。西僧延入中国骚扰百端如大□法王一辈竟于国家何益今有讲其故者乎。西域之贡。番文动数百纸。诈冒相仍。骚扰无益。若给符限年。勒以名数庶可久可继之道也。呜呼、病于塞而求通。伤于困而思起今日之甘肃。岂一事耶。举其大者。聊以见缓急而巳。
　　固原论【固原】
　　固原在宁夏之南虽云近番胡要害之地然东向可以顾榆林西向可以顾甘肃是以迩来总督参游悉驻札于此若镇廵运筹其中参游分兵会各自镇折冲于外处置得宜粮饷无缺全陜亦可自恃以无恐矣弘治十五年秦襄敏总制三边筑内边一条自饶阳界起西至徐斌水三百里自徐斌水起西至靖虏花儿岔止长六百里至今于二八月各修筑之屹然为关中重险云嘉靖十八年以总制移镇花马池仍以陜西廵抚总兵提镇此边庙筭与恭襄若合符节也
　　固原开城县地也成化以前套虏未炽平固安会之间、得以休息所备者靖虏一面耳自弘治十四年火筛入掠之后遂为虏冲于是始改立州卫以固靖甘兰四卫隶之设总制参游等官屹然一巨镇矣镇与宁夏为唇齿花马池一带边人谓之大门若并力坚守花马池则固原自可无虞而响石沟至靖虏一带修筑又在所缓葢力分则势弱寇巳入门主人束手故愚以为总制不驻花马池则固原未可息肩也靖虏一带每岁黄河氷合一望千里皆如平地若贺兰山后之虏。踏氷驰踔。则兰靖安会之间便为祸阶。调兵防守。候在氷冻。而西凤临巩之卒。多未经战。岂能捍御。愚又以为不添沿河之堡。不屯常戍之兵。则固原又未可息肩也征调客兵。他镇有事则然。无事则已。若固原防守之戍。每岁凡四阅月。而蒭粮不为之处。尚在本兵额内支给。如之何不告乏乎。小盐池批验旧在固原。葢来商旅纳货贿、期以填实此地、而王王爫曼移置下马房。其见偏伏。夫固原中制之地也。总制所在。戎务攸关。此特一隅之论耳。若夫任将任官。足食足兵之计。孰不知之。孰不能言之。体权尽变。存乎其人耳。
　　三边四镇图序【三边四镇】
　　夫陜西迤逦三边、而建列镇以守之、曰延绥曰宁夏、日甘肃、曰固原、是以镇东由黄甫川以至于定边营一千二百里。定边营乃西接宁夏花马池。由花马池以至于横城三百二十里。横城亦宁夏之堡。而达诸黄甫川。共一千五百二十里皆在黄河之内边墙外悉为河套矣。套长几二千里。横自墙距河。远者八九百里。及六七百里。近者二三百里。余惟黄甫川八九里尔。川南焦家坪。两岸夹山。氷先合后泮。及娘娘滩羊圈子渡口。交冬水涸。故胡虏每二三年或四五年大举。自坪或滩或渡口以入套。驰而蹂躏焉。害斯延矣。又每年遣零骑三四千。或六七千。伏林逐草。住牧不绝也。是以套中之虏。无岁无之。由横城渡河而西。是为镇城。由镇城之镇远关二百四十里中卫四百里是在黄河之外贺兰山纡徐而遶之山之后虏时住牧。警屡至焉。又由镇城渡河而东。则入灵州以至于韦州三百四十里。韦州南接固原预望城以至于固原镇城三百里。由固原出靖虏兰州又七百三十里河州九百二十里。是又皆在黄河之内。往往套中之虏。秋由花马池溃墙而入。山后之虏。冬由靖虏卫踏氷而入。则临巩凉庆诸郡县。皆驿骚矣。由兰州渡河西出庄浪。以至于甘州镇城一千二百里。又至于肃州嘉峪关六百里。共一千八百里。又皆在黄河之外西海刺刺山江零口有虏寇。土鲁番天方西域有回夷。西宁庄浪革咂章咂等族有番落。然则酒泉浩舋之间。环而居者。孰非犬羊之穴乎。况山后之虏。由芦塘松山而入者。又数数然也。是故延绥镇一千二百里宁夏镇一千二百里。甘肃镇一千八百里。共五千六百里。邈乎遐矣。古之言兵者曰地利。曰地机。又曰知战之地者可千里而会战。先是四镇有图可阅也。但缘边地势本长亘而括之以方相联而乃析之。是以观者或病尔。比因军督、战、出入塞域、即其所至、而按堵之、所未至者、则询于将官什五、乃总衍为图、疆场比次、延袤不绝、凡营堡疏密、斥堠远近、城堑高深、山谷险易、道路迂直、与河之内外、山之前后、境之东西、及虏所往来出没之冲、罔不具载、庶几筹边君子、揆叙形势、申固封守、有所考焉、且俾元戎甲士、于是乎揣山川沮泽之形。计险阨远近之利。执通挂交隘之机。或画地而屯守。或处高而待敌。或塞隘而遏突。或冲隙而破围。或倍道而辄战。或驰间而掩击。或迂途而至诱。或夹阜而张奇。或依谷而设伏。凡所以据险峻防。审势计胜。以阨彼虏之吭。笞其背断其右臂而制其命者。哲然而不迷矣。礼职方氏掌图辨物。周其利害。况边服利害而可不知乎。此图之不可已也。
　　皇明经世文编卷之二百三十二终
　　皇明经世文编卷之二百三十三
　　华亭陈子龙卧子　徐孚远闇公　宋征璧上木　李雯舒章选辑
　　朱兆奎伯高参阅
　　侯中丞奏疏（疏）　张给谏奏疏（疏）
  </div>
  <div class="pagination">
   <a href="皇明经世文编_page78.html">
    上一页
   </a>
   <span>
    ...
   </span>
   <a href="皇明经世文编_page74.html">
    74
   </a>
   <a href="皇明经世文编_page75.html">
    75
   </a>
   <a href="皇明经世文编_page76.html">
    76
   </a>
   <a href="皇明经世文编_page77.html">
    77
   </a>
   <a href="皇明经世文编_page78.html">
    78
   </a>
   <span class="current-page">
    79
   </span>
   <a href="皇明经世文编_page80.html">
    80
   </a>
   <a href="皇明经世文编_page81.html">
    81
   </a>
   <a href="皇明经世文编_page82.html">
    82
   </a>
   <a href="皇明经世文编_page83.html">
    83
   </a>
   <a href="皇明经世文编_page84.html">
    84
   </a>
   <span>
    ...
   </span>
   <a href="皇明经世文编_page80.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
