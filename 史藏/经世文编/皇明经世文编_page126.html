<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 126 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 126 页/共 172 页
  </h1>
  <div class="content">
   专利偏累者作何调停　一御马监岁用啖马凉盐、原系差人下长芦盐运司各场收买、往往用强夹带、抑勒横行、商灶场官、闻风逃避、其为害诚有不能尽言者、合无移文本监知会、及查每年该盐若干、先期行令该司查处前盐、照数收贮公所、以备交纳、临时仍听天津兵备道督察查验、即日起程、毋致仍前下场凌虐官吏、捆打灶丁、而商人支盐、自此不致缺乏、盐法亦于是乎疏通矣、
　　本色折色今不同者作何定拟　一各运司盐法、三分存积、七分常股、此　祖宗旧制也、近因两淮引目壅滞、该臣具疏题　请、将存积三分、暂停报中、已奉钦依遵行、今查得长芦山东二运司、原派引□、俱系搭配两淮、今既停中三分、则长芦山东、力难独举、合无暂令各商内将三分于运司报中、量增其价、改纳折色解部发边、庶年额不亏、官民兼利、是亦权宜通变之术也、且查先年　明例、两淮全纳本色、山东长芦俱纳折色、若遇年丰愿纳本色者、听从其便、今偶一行之、待两淮引目疏通、然后中纳本色、遵旧额施行、再照长芦盐利多而引目少、商人争欲增额十余万、但恐将来壅滞、未免纷更、两淮山东旧事可鉴也今据执词甚坚、跂望最切、臣已督同运司各官、从长计议、欲量增五万引、于运司报中、每引纳银二钱五分、听其自行收买、仍照例遵纳余盐银、岁可得银三万两有奇、俟行之数年、若果疏通、以渐增益、或再倍之、亦无不可、如或难行、随宜停罢、于盐法初无损也、　一山东与长芦接壤。盐皆露积。久而色变。商人皆愿折价收买。不愿支盐。及查两浙有水乡盐。有滨海盐。滨海本色。水乡折色。弘治年间、议令各场灶丁、有离场三十里内者、全数煎办、三十里外者、照水乡事体、全数折银、山东长芦灶丁、居场者十之七八、其二三散寓于附近州县、或离场二三百里不等、而照丁办盐之数、明载灶册、每年总催逐户追征、每引该价若干、总催私索辄倍之、及买盐上坨、未必及数、而商人不得实支、合无通行各场、备查在场若干丁、各照滨海事例、一体纳盐、不在场若干丁、各照水乡事例、赴运司照册纳银、通关内开本色盐若干、折色盐若干、商人下场本色支盐一引、折色支运司库银若干、自行收买、庶盐法不废、商灶两便、
　　清理蓟镇屯田疏【蓟镇屯田】
　　窃照蓟昌为肘腋近地、北护　陵寝、东翼　神京、视各边为持重焉、兵马钱粮、动关诸省、犬羊窥伺、切近门庭、仰厪　宵旰至怀、非一日矣、臣行役东来、查每年供亿之费、不下百余万、而屯粮亦在数内、今举其粮额、计本折犹不及拾万、而屯田之荒芜者、凡一千一百顷有奇、除不堪耕种、力无所施者、难以责成外、其余设法开垦、以渐图之、数本不多、为力似易、顾所以督责而考其成功何如耳、臣反复询谋、各尽所见复会同督抚廵按廵屯诸臣就事参酌、规画佥同、似亦屯政之一助也、　一立号纸以清隐蔽、照得卫所屯田、不许典卖、禁例甚严、但沿边军丁、日渐消耗、其间私相典卖者、无地无之、每田一分。葢不啻十易姓矣。若必尽法清查。给还原主。则告扰纷纷。迄无宁岁。而主无见在。或一时召佃乏人。相继抛荒。额粮亏缺。此其势所必至也。今议设立号纸。界为三方。督令卫所掌印管屯官。查明填造。上一方书本军姓名及原祖何人。或见存。或故绝。中一方书屯田坐落土名界至。及原额亩数。或新增若干。下一方书本军自种或某人承佃或见今抛荒。或系侵占埋没。除本军自种者无容别议外。其余承佃者。各人照常办纳屯粮。帮贴军装。不必抽军骚扰以滋他弊。而抛荒之当开垦。隐占之当查勘。亦据此常行矣立号纸填完、攒成文册二本、一留该卫、一送兵备道存照、　一拨军士以广开垦、查得抛荒屯田、无虑千顷、召种者日勤播告、承佃者百无二三、已非一朝夕矣、臣反复深思、惟有分拨军丁。随地耕种。最为今日首务。荒芜之田。远近不一。关营墩寨。各就其所便利者而给之。兵备道委官督同卫所各官、逐一清查、某土名荒地若干、堪以耕种若干、各随方隅、明白开报、仍计量工力之难易。如何。亩数之多寡如何。因地拨军。从宜区处。通呈督抚衙门详夺、就委所部将领等官、以时监督、待三年成熟后、方许征收子粒、即支作官军月粮。其田给为永业。公利兼利。本非强其所难廵抚都御史刘应节与臣计议谓边军操守。寒苦万状。日以枵腹为忧。迩来修边颇有余闲。若拨给荒田尽力耕种岁得收其子粒以自利此优恤之政也但各军茕然一身。诚不惮劳。若牛种皆称贷于人。即束手无策。今查见存犒赏之牛。不下数百头。即令给散各军。及查处种子与之。三年之内。牛种还官。所得田租。听其自赡。当争先为之。不待驱使矣。兵备道任督察之劳、各将官司分理之责、给过田亩、拨过军士、支逞牛种、开垦过数目、各类造一册、按季核实、呈臣及督抚衙门、以凭分别劝惩、务期实效、该道综理之能否、悉于此考见、今查永平府见停牛种银一千余两、各州县亦多有之、不待别行厝处、自可随时查给、及照各路关营。原有边储地就近耕种。岁纳本色。原不在屯田额数之内。今以抛荒田亩照此施行。即两利俱全矣。　一宽差役以广召种、查得各边屯田堪耕者多。而往往抛荒。其故何也。或惮包赔之苦。或虑抽军之害。或本管官旗科克。或沿边将领诛求。利未得而害巳随之此召种之所以难也除拨军就近耕种外。其或地里僻远军士力不能及者。当明立召种之令。凡开垦荒田。通免抽军。及佥充粮头。并杂泛差役。各该管卫所。或附近有司衙门。给与执照。永为巳业。应征钱粮。各考其用工难易。或量免三年。或全免五年。俱待成熟得利之日。酌量分数。沃土如何。瘠土如何。务从宽假。不必屑屑拘定原额。若得斗纳斗。种尺纳尺。夫谁为之。成业后若有原主告争。另查空闲田土给还其各卫所掌印管屯官、通查抛荒屯田、以十分为率、能召种七分以上者、通行优奖。其不及四分。或因而需索开垦人尸一钱一物者。定行戒饬住俸。甚则参提革任。庶几人无畏疑之心。官有招来之法。而荒田不至污莱矣。　一严督责以清欺隐、查得各卫所屯田、或本军在迯、地归卫官、而隐占之弊生、或两图便益私相典卖而埋没之弊生、或势豪利其膏腴、逼勒抵换、或官舍因其邻近、径自侵渔、而兼并之弊生、或承佃年深、攘为巳业、或指称隙地、投献权门、而雄据之弊生、是以粮多虚赔、为害滋甚、除行各卫所照号造册、另行清查外、合无通行示谕、凡有侵占埋没等弊、许自首免罪、历年所得花利、姑免追、其田退出给军领种、他人指实首告者、即将原田给为已业、其卫所掌印管屯官、通查侵占埋没屯田、亦以十分为率。能清出七分以上者。定行奖劝。其不及四分以上者。严行戒饬。或参提住俸降级、不容轻贷、若自行侵占埋没者、各从重究治、使彼此互相觉察、而屯额庶乎其不亏矣、　一免包赔以便征解、查得沿边屯田、有原系膏腴可耕之田。一遇山水泛滥。辄漂没成河者。或有沙石及鹻薄不堪耕种者。或有虏骑出没无常。不得收获者。或为兵马通衢。多被蹂践者。地虽荒芜。其粮仍在。额征之数、连年杖并、督责包赔、逼促流移、皆坐于此、合无通令填入号纸内、按其土名、委官丈勘、果无欺弊、即与豁除、或查有别处新增、量行给补、其应纳粮草、通填定实征册、及以由帖给屯户、明开本年或全征、或减免几分、或本色、或折色、使人人晓然、不得仍其旧弊、而粮头亦有所凭借以便收解、庶几得免包赔之苦、永无迯流之患、　一审粮头以杜偏累、查得卫所屯粮侵欺拖欠、奸弊固非一端、然审编粮头。最多规避。而屯丁之偏累。甚或挈家迯流。无地控诉。此侵渔之弊。所以不能革也。自今宜择委廉明有司、督同各卫所掌印官、每三年一清、审将本卫屯户、分为等则、或轮流应役、或恊济朋充、酌拟成矢见、不得迁就、其有纳充吏承等项名色、希图优免者、除本身外、其余户丁、不许一槩滥免、事完造册二本、一留该卫、一送兵备道复核备照、庶乎贫军无独累之苦、而钱粮得征解之宜矣、　一明区别以垦荒田、查得沿边旷地。何下百万顷。原不在屯田民田额数之内往年密云兵备副使张守中、分拨军士开垦成业。永不起科。至今连年享其利。但于通力合作。计亩均分。犹有未尽事宜。渐觉纷争。较长竞短。恐将来有废弛之患。葢地之肥瘠。有难例论。人之勤惰。彼此悬殊。至于每岁收成。皆一槩取必。而无所区别于其间。是导之以争也。合无行兵备道、督同将领、酌量名数、派以坵、仍攒造田亩册以备查考、各令尽力劝相、均其劳则亦均其利。毋使退有后言。或相鱼肉。所部将官。有渔夺于其间者。许指实具告以凭究治。庶乎裁制有法。永久可行。其余荒地不能尽垦者。所至有之凡诸色人等有能尽力耕种。悉免起科。一遵　祖宗诏令。则古之所谓募民实塞下当自此再见矣边境富饶。则转输不劳而自足。利在民者。未始不在官也、又何必责其供军。乃为　国家之利耶。边人日夜望此举久矣。　一宽斗头以广开中、夫商人捐赀中引。视召商籴买即给见银者。大不相同。若非宽恤招犭来。恐本重而利轻。各商解散。即强之不能至矣。查得蓟镇自嘉靖三十七八年始开盐引、中纳边粮、两淮水乡盐九千一百四十九引、每引定价银五钱、长芦折布盐四万五千三十三引、每引定银二钱、开额数年、而报中甚少。此其故不待智者而知也、先年淮盐一引、纳粮二斗五升、芦盐一斗、后因米价稍平、复议淮盐三斗、芦盐一斗三升、其后陆续议增、淮盐五斗、芦盐二斗一升、七合、寻以米价腾涌、各商具告部堂、转行查估、淮盐酌减三升、芦盐减一升三合二勺、各商观望、日月迁延、在官司取盈于锱铢。以足原额。在商人较量于升斗。以规厚利。彼此牵制。多顾避嫌疑。以致官与商人非惟不相济而反相病矣。合无自今淮盐五钱、芦盐二钱、原有定价、不容增损、惟以时估之外、量从宽假、若果丰年、即淮盐五斗之上。量议增益。亦不为过。如遇荒歉。即十减三四。亦不为少。但令商人稍有盈余乃为通商足边之长策。其所定时估。不可拘为一例如蓟州粮一石。时估若干。运至某处近仓。该增若干某处远仓。又该增若干。其它州县各边堡仓口。莫不皆然。务要反复酌量市斗仓斗。较若画一。各无异词。明揭告示。听商人认纳。刻期完报。查得时估一节、先从州县起、而后达于兵备道、以及管粮衙门、至部堂而后定、原有逓减之例、故州县与该道不得不少宽其数以备再减、事皆沿袭、似为俗套、而商人观望于其间、不免益增他费、合无今后州县各照的确时估、听兵备道与管粮郎中等官会同订议、免关白于部堂、庶不致低昂互觭商人得以有词、及访得本镇有卖窝奸徒、抑勒各商、阻坏盐法、除臣另行拏究外、自今承认之后、若两月以上、粮不到仓、即系光棍、包揽许别商另投甘限认状、依期完纳、仍查原报姓名、访拏重治、及照盐商之粮。专备客兵支用。往往称难。若改给主兵月粮。及米豆兼纳。或四分主兵。六分客兵。则诸商皆欣然就之矣。
　　清理宣府屯田疏【宣府屯田】
　　照得各边或有可耕之地而无其人、或有可耕之人而无其时、凡以屯军消耗、虏患频仍、故原额屯粮、日就亏损、皆其势所必至也、惟宣府迩年来。休养生息。家有余丁。不患无其人矣。堤防警备。岁鲜虏尘。不患无其时矣。乃边人独苦于屯田。利一而害百。皆征敛烦苛。虚粮不均之弊也。岁额悬空名、而屯军蒙实祸岂一朝一夕之故哉、臣博访羣言、曲加参酌、谨敷陈末议、似亦一时救弊之权、　一辨等则以清粮额、查得该镇延袤不及五百里。山川棼错。地多不毛。求其可施锄犁者。仅十之三四。而沙砾半之。先年差官首清欺隐之弊。督察甚严。以致承委各官。妄增虚数。其初额粮一十八万石。遂积至二十万六千有奇。多系悬空滩派。非必丈量皆有余地也。每地一分。计二十五亩。岁征正粮三石三斗七升五合。粮额之重。若论此则起科亦未为重于蘓松也视蘓松尤特甚焉。夫蘓松东南沃区也。人人操奇赢之利。故取给不以为难、若宣府孤悬塞外、生计萧条、旱潦无常、虏骑充斥、即使其广收而薄敛、犹患不能自存况地一亩、额粮一斗三升、且不问肥瘠、一槩取盈、其何以堪命乎、若夫贪墨之侵渔、豪强之兼并、富者有田而无税、贫者有税而无田、其为累有不可胜言者、先是廵按御史周咏题奉　钦依、丈量、其建议可谓详矣、臣于此复有裒多益寡之说焉、合无验视地力、分为三等九则、酌拟征科、虽号称膏腴者。每亩不得过一斗。其余等则。各以是为差。庶乎轻重适。均。永无偏累之弊。夫改重为轻、则原额不免亏损、非正法也、今议该镇粮额、名目多端、除地亩起科垦种等项、原属民间私相买卖、为子孙世业、通与丈明、除照等纳粮外、其原额屯田团种、及迩来查出功臣香火、及养廉牧种附余等地、通革去纷纷名色。并入屯田项下。将额粮照则均摊。尽作实征之数。其往年新增虚粮。通行除豁。不得虚实混淆。以滋纷扰。至于公务驿传地。其间盈缩。有难一槩取齐。而岁用纷纭。原无定数。亦非所以一征科而革奸弊也。合无督责委官、悉心查筭、除驿传银先年已经裁革外、其公用每岁若干、随事剂量、着为成案、不足者从宜樽节、有余者作屯粮放支、亩数若多、改入屯田额内、务令事皆考实、而弊蠹悉清、丈量之实政既行。则原额之屯田尽复。人有定业。疑畏不生。若抚御得宜。催征有法。屯政不患其不修矣。　一革养廉以补屯种、宣镇地方狭小粮额繁重、复加以将官之养廉、相继呈请、蚕食渐多、横借私牛、滥役官军、以耕稼而滋荼毒、使人人疲于奔命、葢日益月甚矣利归于巳、害将谁归、除各路将官阎守中等已将原种养廉田具数还官外、合通行禁约、自今以后、不得指养廉名色、侵夺屯田、凡系以前隐占者、俱要尽数退回、给军耕种、如违听臣参论处治、若果先年原奉　钦依拨给、及地悬绝境、土人不敢远耕、听各该将官申呈明白、率家丁管种、通免起科、今查养廉之田、有数百顷者。有数十顷者。有全无尺寸者即不尽革。亦当行督抚衙门量为差等。使多寡适宜。以示大公一体之义。　一酌权宜以实边储、查得该镇每年开派淮芦盐共二十三万四千二百六十三引、各镇盐引不能□中全完而宣镇乃欲增派及预纳者何也以本色易致故耳先是报中利微、积自变量多、近来盐法通行、除当年引目尽数报中外、复先期报纳、各路米豆不下十万石、已经输运到仓、随据商人徐岳范臣等四十余人、具状赴臣告理、乞增开盐额、及查各边未中残盐、转发本镇填给勘合、以补预纳之数、夫商人报中争先、固当从权区处、但淮盐壅滞、以数百万计、臣前题奉　钦依、将存积三分、暂行停中、正欲堆盐疏通、恤内商亦所以济边商也、今复行开额、其势决不可能矣、合无通查各边残引、及臣去岁题　准长芦灶丁残盐三十余万、已经豁免、听商人于运司纳折色报中、合无改发宣镇填给各商。若引少粮多。数犹不足。先将预纳之粮。严查核实。一面出给仓收。付以执照。户部查先年郎中禇宝预开盐引之议。于今年秋成之期。预发来年引目。先将给过仓收。商人尽数填发。庶各商见积之粮。得以乘时见售。自今以后。申明晓谕。使知引目既减。皆计引以输粮。则资本不亏。而于停中三分之　成命。亦不至背驰矣。夫以先期积粮数至十万。设法区处。当为早图。乘此人心踊跃之初。不有以大慰其望。则闻风解散。势难复集。是往岁招之而不来。今乃拒之而使去矣。改给残盐。预开引目。皆一时权宜之法。公私兼利者也。
　　清理辽东屯田疏【辽东屯田】
　　窃惟辽东　京师左臂也。一面濒海。三面与虏邻。惟山海关通一线之路。与内地相接。舟车商贾之利。岁不能十一焉。故上之所以给军需。下之所以供岁事。舍耕稼之外。无他策矣。地多沃壤。鲜赋税。常薄种而广收。独其人不习葢藏。一遇荒年。无路乞禾翟。辄相继填沟壑。且先年既改屯军为操军。兵荒相寻。尺籍消耗。耕作之业。率归舍余。屯军已尽废矣。举千里旷土、皆欲同时兴耒耜。其势能乎。近赖抚臣劳来安集、宽召种之令、人皆翕然就之始知有生民之乐、但辽河以东。人多辐凑。渐可招犭来。惟河西地方。屯堡萧然。十室九空。其间附城而居者。复有操备送迎之苦。劝相开垦。当为渐图。若不因地制宜。曲加存恤。恐岁月迁延。污莱犹旧虽有良法。亦徒托诸空言而已。臣亲历边陲、从宜计划、及会同抚按衙门、更相考订、共要其成、乞　勑该部参酌施行　一设圈台以便收保、辽东沃野千里。凡附近城堡者、无尺寸不耕。惟旷远之地。满目蒿莱。无虑千百顷。葢零贼出没。恐无从遮蔽也。今行该寺道、查各处荒田、凡甚耕获者、督行将领各就其便利、拨军管种。耕则通力合作。收则计亩均分。处给牛种。随便还官。仍相度地宜。督令修筑圈台远近联络。如零骑入境。即收敛人牛。先为防避计。其同田军士。或专耕获。或为哨望。彼此更番。利害同情。耕于此。守于此。食足兵强。而战亦可恃矣。此与营田之法。迹虽近似。而其实大异。　一宽粮额以劝开垦查得该镇最多可耕之地而无其人。或有可耕之人。而无其具。且岁事荒歉。虏患频仍。开垦曾未踰年。而征敛诛求。迄无宁日。往往苦于包赔。虽三尺之童。亦知所趋避矣。孰能强之。今既拨军耕种。凡一应圈台。皆责其并工修筑。以为耕牧之地。用力用劳。非旦夕可以坐享其成也。若仍照额征粮。即虑始之难。巳疑信相半。又安保其不终废耶。今议开垦六年后。如果成业。然后酌量分数。定立差等。随其远近肥瘠。从宜起科。使人人皆知其为永久之利。则荒田无不尽垦矣。　一开沟洫以备旱潦、辽东地方。多平原易野。而冈阜之高低起伏。亦曲折相寻。其间接连河海者千百十一耳故旱魃为殃。则赤地千里。疏浚水利乃屯田之本计也霖雨弥月。则泛溢成湖。天灾流行。秋成失望。凡以其备之无策耳。今行各寺道、选委有心计文武职官。相度地形。定沟洫之制。河流可导也。则因其势而利导之。其或彼此相隔。疏浚为难。则审视下流。开凿渠堰。远近大小。顺其方隅使原隰高下水有所归潦则疏之以为容纳之区。旱则引之以资灌溉之利。而何凶年之足虑乎。剂量既定。揆日程工。举千百人而相率为之。即堑山堙谷。当不劳余力。况兴此役于原野。而督责以考其成直在举手投足间耳。又何难焉。此不惟可以兴水利而亦足以御胡马　一别功罪以专责成、辽东地广人稀。岁多零贼。钞掠无常。非以耕种之事属将校任之则观望畏难欲士卒各安其业。决不可得也。今行各寺道督同将官。随地分布。多者千人以上。少亦不下数百人。声援相应。合耦而耕。即千百顷可旬日迄工其地闲旷已久。土膏甚润。菽麦既播。生意勃然。二月而耕。东作在息兵之后七月而获。西成在防秋之前。并力举之。亦不过浃旬耳。然此必将官亲为提督。察其勤惰而劝惩之。每年以收成之多寡。课将领之殿最。督率有功者。特加奖励。劝相无方者。严行戒饬。分别具　题而赏罚行焉。则彼此责成。各以哨队相统率。不令而自行矣。　一广召种以辟荒芜、查得　国初设屯田、岁征粮草以给操军、实兵农相济之利也、辽东自成化以后、尽将屯军改为操军、而屯田之废坠非一日矣、故有其地而无其人虽在上者日穷其智力、将安施乎、迩年来惟操军之帮丁、及各该舍余耕种者、犹纳粮不缺、其它丁力单寡者、调操且无宁日、岂暇从事畎亩耶、以臣愚见揣之、拨军耕种。固为良策。然东战西守。或无常期。春作秋收。恐无常业。其成效犹难必也。合无示谕各该卫所等衙门、除屯田见种纳粮者、不许纷更外、其余荒芜者、无分官旗舍余。寄籍客户。听其自行认种。各照顷亩告给牛种待五年之后。若有收成。仍分别上中下。办纳屯粮。其有逼临虏穴。及工力繁难者。永不起科。若原主告争。不得追夺。另查荒田给还。此亦多方招犭来之法。臣廵历所至、纷纷具告、开垦者、已经批行各寺道衙门、查拨耕种、葢耒耜徧野、则蓄积富饶、军士以折色而籴买供家商人以盐粮而报中规利皆随在各足。不待远求。其为塞上之利亦博矣　一清迯丁以便招集、查得该镇行伍空虚、屯田芜秽、多田数年来、或杀虏于强寇、或冻馁于荒年、户口消沉、日益月甚、其间亦有乘时逃窜。所至为家。避差科之劳。惧战鬪之苦。相率走匿于穷乡东南山乃其渊薮也一二年来。或相继投军。然一姓报名。数姓影射。一丁在册。数丁安闲。若尽法搜查。恐追求太激。或失抚宇之宜。今须议行保甲。讥察面生可疑之人。凡见在人丁。户分主客。俱令登报。不许扶同隐漏。待清查既毕。然后下令曰。凡流寓此地者。原日逋负。及各色罪名。通行蠲免。听其各相朋合。每五丁抽一强壮者。守御地方。余四人即为帮丁。给以屯田。尽力开垦。一如拨军耕种事例。五年之后。果有收成。方量征子粒。或永不起科。则彼得垦田互相存活而官得壮丁堪备战守一举而数利具焉。先年抚臣招兵东南山。有愿备鞍马投充报效。不终朝而应募者数千人。彼谓生聚既广。终不能免役于官。故以报效为词。告取壮丁。占据名下。虽曰用命于官实所以为自全计也今优以帮丁。给以屯田惟其情之所欲。而曲遂其私。彼将闻风来归之恐后矣。此不惟可以垦屯田。而亦可以实军伍也　一议营田以广储蓄、查得该镇屯田抛弃数多。往往缺人佃种。故先年改为营田。拨军耕作。牛具种子。给领于官。终岁以农为专责。而战守不与焉。故人皆争为营田之军为其有利而无害也况月粮之外。复给口粮。而岁敛所入。原无常数。百计侵渔。曲事蒙蔽者所至有之。故就其月之所给。计其岁之所收。多寡较量。或有大相悬绝者。田虽不至荒芜。而权其损益。所得几何。今遽行停罢。则其田抛荒。尤为失策。合无令其照旧耕种。圣祖屯田原先抵月粮而另纳余粮也先将应纳额粮。抵其岁支本折之数。仍查羡余若干。尽入官仓。以备支用。如遇警报。虽免其身亲赴敌。而防守城池。皆一体编派。使不得规避苟全。庶无苦乐不均矣。凡此皆为一时权宜之法。若有可耕之人。即改复屯田。尽革营田名色、军回原伍。照常操备。此上策也。　一宽海禁以备接济、辽东地当濒海土人以力农为本业。自嘉靖三十六七年。灾虏相仍。米价腾涌。人且相食。葢舟楫不通。商贩鲜至。丰年积粟之家既不能贸易以规利一遇荒歉又不能称贷于他方。此生计萧条。闾里丘墟。职此故也。查得山东海运。自登莱达金州旅顺口。仅一昼夜。往迹具存。可按也。后以布花解本色。为登莱之累。遂罢海运。而解折色。前后议复者。持论纷然。竟寝不报。夫海道通行。不独商贾辏集。辽东一镇附山东省圣祖创制本欲其相通故时行海运以赡给之一如通都且辽东饥则以移粟望山东山东饥则以移粟望辽东彼此兼济岂独辽人之利耶或谓海禁通。则戍卒逋逃。无从讥察。而倭寇或出没海岛间祸且不测。况万顷波涛。民其鱼鳖。能勿虑乎。夫验引盘诘。禁例甚严。金州与登莱。原有委官。成法具在。悉举而行之。其孰能飞渡耶。倭寇犯辽东。自望海埚歼其党殆尽。垂二百年。影灭迹绝。估试行之。果海寇至。即行报罢。宁独无策耶。若必念风涛之恶。则成化以前。未闻有覆溺之患。何今日为虑之深也。但议复海运则登莱不免有造船之费而布花征本色。民苦其扰。当事者辄附会他说。以滋羣疑。今惟开其禁使商贾通行所在官司严盘诘之令重逋逃之罚不许姑息以长奸。其山东布花。仍旧征折色。由山海关转解。庶乎官不劳而民不扰。辽东山东两利俱全矣。否则饥馑相仍。乃皇皇求活于　内帑。是何异引西江之水、而救涸辙之鲋鱼、其势之相及、能几何哉、况辽东一镇。以宁前为咽喉之地。扼宁前。则全镇危矣。所以为应援者。犹幸金州滨海。通道登莱。苦必疑惧而闭之。恐变起不虞。呼号无路。杞人之忧、葢有不忍言者、或曰海道弛其禁、诚利矣、若军士变姓名、望风鼠窜、虽杀之不能禁也、若不先期筹划、着为定例、必待荒年、及事势不容巳者、乃间一行之、救时之策庶几可行、夫由前所言者、为百世经久之利、由后所言者、乃一时变通之权、决择取裁、是地方任事诸臣、审图其所便宜云耳、　一革关税以资农末、窃惟山海关控扼胡虏、箝制逋逃、凡有附带违禁货物者、悉捕治之、此关法也、各省商人往来于此、百货兼备。而农具亦于是取给焉。先年抽税之例、始于太监李能、后主事邬阅守关、业巳　奏革、近缘蓟辽二镇以抚夷之费。遂仍旧额抽盘。岁入凡四千两有奇。夫商人冐不测之险。而行货绝域远踰数千里。单骑孤囊。昼有风尘之警。颓垣苇户。夜无衽席之家。彼强颜为此者。欲规十一之利。以自封殖焉耳。若所至关隘。复苦索之。彼揆度于盈缩之间。或得失利害。不能相酬。即通都大邑。无往非求售之地。何必屑屑于辽东耶。况宁远广宁。皆有税课司。去山海关不数程。而征商严密如此。其何以堪。中盐商人。亦多买易于此。以资奇赢之利。纷纷控告。情词怆然。闻近日课程。鲜能盈旧额。而物价腾涌。大异昔年。事固有明验也。乞自今惟查引验货、一如　祖宗成法悉免其抽税、即农末获相济之利、而行旅皆愿出其涂矣、　一增盐额以实仓庾、辽东屯粮原额二十五万石有奇、该镇官军、共计九万员名、即使正额尽完。犹不足以供三月之本色、况地广人稀。田多芜秽。近年实收米豆。仅十万八千石、三月之给、所济几何、今两淮盐粮、土人争相报中、惟不喜山东之引。而愿增长芦。纷纷向臣言之。案查去年该臣题　准新开长芦盐伍万引、就于运司纳折色、听其赴场自买、合无将原开勘合、量减其价、改派辽东、犹为长便、查得该镇隆庆二年、开过巳前存剩、及本年额盐、共一十七万八千六百九十四引、止得米豆三万九千六百一十三石、隆庆三年分、该额盐一十二万四千三百一十二引、召商上纳米豆、共计九万五千三百九十七石、葢四倍矣、视今日屯粮之数、亦足相当、盐法疏通。于此槩见。若再加长芦五万引、岂以壅滞为患耶、况近日两淮停中三分、山东停中四万、引目既少。报中者多。固知其易易也。访得权势之家。及将官嗜利者。每遇开派盐引。多雄据而染指焉。溪壑难填。专利无厌。且险远之地。巧于避难。派纳未完。截给勘合。其末流之弊。必至于买窝卖窝。而且阻坏盐法矣。乞行抚按衙门督同寺道不时查访。如有前弊。严行拏究。庶利归商人。而边储盐法兼济无穷矣。　一酌引价以恤边商、据辽商告称两淮引价、见蒙题　准则例、官民两便、今岁户部衙门、开派盐引、即大家小户、争报名投纳、以致人多引少、上纳利微、愿革去小户、惟大户各给千引以上、庶不徒劳无益、且山东一引、该官价银一钱五分、及分拨与内商、止得银三四分而已、亏折太多、无地控诉、乞照两淮事例、着为成规。庶无专利偏累之弊、夫广中纳之门。而后盐法疏通。此常理也。查得先臣刘大夏经畧边储。凡粮自十石以上。草自百束以上。皆准报官交纳。权势包揽之家。奸弊一扫而尽。至今边人颂之。今辽东中盐者。无论十石五石。皆奔趋恐后。此正上下相须岂容禁革听其彼此相辏。共填一勘合。于法何病焉。惟山东之价。原系一钱五分。而分拨内商。不及三分之一。此不容不区处也。乞行长芦廵盐御史、从长酌议、务使边内二商、两利兼全、庶可经久或谓两淮商人。多亲身报中。惟山东长芦。皆中途接买。原非真正边商。若引价过多。徒资奸人之囊橐。实与边商无与。此其言未为无据也。但引价既定。即揭示辽东地方。在边商必不贱售。而分拨之人。亦不得如往年抑勒矣。内商有新引一百道。方准告掣名下旧盐一百引。则边引之疏通。不疾而速。此两淮近例也。何不可行于山东与长芦耶。
　　皇明经世文编卷之三百五十八终
　　皇明经世文编卷之三百五十九
　　华亭陈子龙卧子　徐孚远闇公　宋征璧尚木　李待问存我选辑
　　许清胤价夫参阅
　　庞中丞摘稿三（奏议）
　　庞尚鹏
　　奏议
　　清理大同屯田疏
　　清理山西三关屯田疏
　　清理延绥屯田疏
　　清理固原屯田事
　　清理大同屯田疏【大同屯田】
　　照得各边皆与虏为邻。而盘据门庭。惟大同为近。故边人失业。屯政不修。至今日极矣。前后建议兴复者、无虑千万言、其间时异势殊、有难槩论、自今观之、惟清查隐占、均平粮额、开垦抛荒、最为目前急务、三者既行、则其余皆不劳而治矣、但忧时慷慨者、或病于势力之难、厌事苟安者、常溺于因循之弊、此所以日就废弛而不能振也、臣督同各官、随事剂量、参以一得之见、非敢浪为迂谈、其间应行事宜、或有与宣府相同者、彼此互载、不嫌同词、　一严督责以塞弊源查得该镇屯田、粮额之轻重不均、豪强之欺隐滋甚、丈量诚不可巳也、必须委官沿坵履亩、随地处分、巳经廵按周御史题奉　钦依、业有成算、无容议矣、但恐委官难得其人、或听属于势豪、或受欺于左右、综理无术、百弊丛生、以致伸缩那移、飞诡隐古、其为害可胜言哉、且军民杂处。地亩相连。加以　王府牧马草场。将官飬廉田地。及随　侍官挍。免买民屯。互相参错。若犬牙然。苟非一体丈量。则指甲为乙。各相影射。而军民之弊。不可穷诘矣。合通行各卫所州县、督同各该人户、不论军民随　侍养廉草场等地、每五顷为一大坵。上插牌橛。明开四至。孰为民田。何人管业。孰为屯田。何人见种。孰为养廉。何人拨给。孰为随侍。何人承买。各依亩数。填注姓名。坵内四至各渗石灰。以防移易增减。仍令分别屯田若干。见种成熟若干。抛荒堪种若干。水冲沙压若干。各该种草若干。其地亩洪洲寄庄等项。亦皆仿此。委官查照开款。从实丈勘。成熟者照旧承耕。抛荒者设法开垦。水冲沙压者。明自开除。仍令置立坵单。每坵二幅。前半面图画地形。后半面照前牌橛。填写姓氏。及军民田地。各项名色。并成熟抛荒数目一送各该掌印官印钤收照一送见委丈量官临时磨对。有无异同。每坵择地多而谨畏老成者一为坵长。二为坵副。责令先将坵内地数丈算明白。互相觉察。填单立橛。听侯委官亲临公同丈量。仍将地力分别上中下三等九则。以便派征钱粮。　一明赏罚以劝开垦、查得各路荒田、何啻万顷、承佃者疑畏相寻、岂独困于工力哉。岁事之丰歉无常也。虏骑之出没不测也。差役之征科难禁也。利不能十一。而害巳七八矣。召种虽勤谁其就之。今惟责成将官。拨军开垦。务令通力合作牛具种子。取给于官。每岁秋收。除将子粒补还牛种外。其余悉计亩均分。直待五年之后。果有成业。然后酌议从轻则征粮。葢大同地方。切近边境。耕稼之业利钝难齐。故宁损上益下。以示存恤劝导之意。然此非责成将官。其势必不能也。　一议新增以蘓疲困、照得该镇屯田、除原额巳足外、复浪加新增名色、或据册有数、而纳粮无人、或地本荒芜、而粮多赔累、人甚苦之、今查各卫每屯田一分、其间亩数多寡不同、甚有彼此较量、大相悬绝者、则于正额之外。复有新增。此亦未为无据也。但地本接壤。粮有定额。而水冲沙压咸薄不堪者亦多有之。合无今次丈量明白。即以新增之地、均摊旧管之粮疆界既明。则欺隐尽革。税敛既薄。则输纳易完。宽一分。则民受一分之赐、况连年逋负督责烦苛。徒有新增之名。全无征收之实、何必驾虚名而滋劳扰哉。至于屯田之外。有所谓地亩洪洲等项名色。皆屯田余地。粮额甚轻。当为裒多益寡之法。今据分廵道呈称审得地亩等户韩玉吴春等。各愿带种抛荒屯田办纳折色。此亦官民两利也。　一酌支放以图实用、照得该镇屯粮以给主兵　钦买召买以给客兵。以地方无事征调少故客兵之粮常有余迩来客兵之粮常有余。主兵之粮常不足以故籴买在仓者。有五六年不及支放仓场之安置。未必如法。官攒之监守。不免侵欺。岁经查盘。日多亏耗。守支之累。有老死他乡。不能归骨者。且粮既浥烂。委弃成尘。岂可无变通之法。合将收贮年久者。改给主兵。将应给折色存贮。如有不堪。亦要因时酌量。将屯粮彼此搭配。通融关领。实时补还。此固出陈易新。通变权宜之法。而官攒之守支。亦不至枵腹待尽矣。　一革偏累以广报中、查得该镇召中盐粮、俱系每年九月中。查取时估。定为一岁常规。至于春夏之时。青黄不接。市价高腾。并不酌量宽减。以致商人坐困。力不能支。且据各商籴买粮料。每银一两。该斗行牙行银二分。每米一石。自市送仓脚夫要脚价米一升。进仓应该耗米二升。又每米一石。搬运仓台。并晒晾工食银六厘。抬斛上洒工食银五厘。入廒扛脚银七厘。饭食三厘。垫廒席价银六厘。大率每米一石。杂项使用费银八分六厘。料豆之费与米相等。而草束杂用。视官价倍之。及积贮年久。仓场之渗漏。粮料之亏损。查盘问罪。照数追赔。甚有逮系妻孥。庾死狱中者。即土商且不能堪命。况远商乎。据各商执告上草一万束。自愿加纳一千束以备亏折。听官攒守支。则其情可槩见矣。至于给银籴买。佥报商人。受祸尤酷。如李世臣丁汉臣等控愬无门。饮药自尽。皆近日事。可为痛哭流涕者也。民为邦本。乃岁岁驱逼而荼毒之彼何辜而死于非命。一至是耶。合无自今以后。各路时估。俱每年分为四季。城堡有远近。岁时有丰歉。物价有低昂。先从各该守廵兵备道督同军卫有司随地剂量、按季详定、然后关白户部管粮郎中、彼此参酌给示通行、仍着立限期、如春夏时估。即限春夏上仓。若延至秋成。即改从秋季时估。以革迁延观望之弊。其应用斗脚工食等费。皆常规决不能免者。公同会估。即议入数内。无令蹙额包赔。其粮料纳完。即隔别委官查盘明白。付官攒守支。并不得与诸商复相关涉、而后祸端可绝也。　一禁嘱托以绳巨奸、照得该镇专利之徒、所至有之、凡遇开派盐粮、辄请托钻求、先投认状、此卖窝故智也、升斗之粟。不入仓庾。而坐收千金之利。商人受其抑勒。耗费愈多。亏折边储。阻坏盐法。莫此为甚。合通行各路守廵兵备、及本镇管粮郎中、先期禁绝、凡盐粮开中、俱于各该地方张挂告示、明开淮盐若干、芦盐若干、时估斗头若干、听各商人先赴各仓上纳完足监督通判等官、即出给实收赍投赴部、以凭填给勘合、其粮未入仓。先告认状者。不得狥情准受。以滋前弊。
　　清理山西三关屯田疏【山西三关屯田】
　　照得各路严关隘以固边防、广屯田以足兵食、务农讲武、坐制强胡此兵家之胜算也除保定各关原属内地、其屯务听该镇抚臣自行经理外、若山西三关、逼近犬羊、为门庭之寇、视诸路特称要害焉、设军屯田、其来巳久。历年申饬、具有成规、似无容纷更矣、但人情偏泥于故常、未免因仍之弊、部卒苟安于游惰、不亲稼穑之劳、所以督察而利导之、葢不独致详于禁令之间而巳、臣廵历西来、询谋佥同、虽摘举其大端、而一时兴革事宜、或不外此、　一广耕牧以资战守、照得三关平原沃野。悉为良田。若问抛荒。惟孤悬之地间有之。亦千百十一耳。其余山上可耕者。无虑百万顷。臣岭南人世本农家子。常叹北方不知稼穑之利。顷入宁武关见有锄山为田。麦苗满目。心窃喜之。及西渡黄河。历永宁入延绥。即山之悬崖峭壁。无尺寸不耕。彼皆长子老孙之人。岂浪用其力。无所利而为之耶。查得三关军士。除防秋外。凡调操按伏之事。闻北人不事产业嬉游者多故地力不尽岁能几何。余皆游惰苟安。掉臂闲步。竟不思为终岁计。欲其饱歌腾槽。投石超距得乎。今宜督责副参游守等官、分率部伍、躬耕境上。凡山麓肥饶之地。听其自行采择。定为经界。议立章程。各伍以队长主之务要彼此相联耕则通力合作。收则计亩均分。牛种取给于官。听一二年后。照数偿还。所耕之地。永不起科。其将领等官。每年将开垦过地亩若干。收过子粒若干。具报廵抚衙门。及兵备屯田道。以凭酌量等第。从重嘉奖。其有坐视因循。迄无成效。定行切实。以示不职之戒。则兵农相须。俯仰有赖。耕于此守于此古称屯田金城。坐困西羗者用此策也。一议减折以杜偏累、照得宣德七年、以保德州据河为险、独当虏冲、拨三护卫军八百名调守、随将忻州抄没地一百四顷七十二亩一分、该粮九百五十一石二斗二升给军耕种、每石征折色银五钱、至嘉靖三十二年、奉例加至八钱、今查山西通省屯粮。每亩起科不过三升二合。忻州民地每亩最重者。亦止伍升有奇。惟该所屯田实征粮九升八合三抄。彼此较量。大相悬绝。且军隶保德。地坐忻州。相去五百余里。多系上人佃种。利不能十一。而征科之苦。岌岌乎力不能胜以致军余范海等相率控告、纷然有词。复查得永宁州有孝文水峪马房二屯、原额地六十六顷四亩九分一厘、该粮二百五石三斗四升七合、每石折银八钱、嘉靖三十九年、丈出新增地一十五顷六十亩、起科粮四十六石八斗、每石征折银五钱、四十五年复丈出一十一顷八十五亩一分、起科粮三十八石五斗六升、每石亦征银五钱、通将原额新增彼此牵算、每亩该粮三升五合有奇、查该州民田在山崖者。每亩止征粮一升一二合。在平原者。每亩一升五六合。今前项屯田。俱错列万山之中。冈阜相连。并无水利可资蓄泄。间有平地。亦多山涧相参。不成坵。节年委官查勘。增报地粮。恐难尽据。近于隆庆元年、被大虏抢刼、人丁消耗、抛荒更多、合无将保德所屯粮照依先年旧规、每石征银五钱、永宁州马房等处屯田、系原额者、照旧征银八钱、系新增者、改五钱为三钱、庶乎宽一分、即受一分之赐、钱粮岁鲜逋负、屯丁得免流移、而防御亦有所资矣、　一均开派以招报中、查得三关原开派淮盐七万六千三百三十二引、搭配浙盐四万八千九百九十九引、山东盐二万三千六百一十引、彼时淮盐数多。斗头宽减。商人皆闻风辏集。近悦远来。至嘉靖三十年、总督军门以宣府缺乏、题奉　钦依、将淮盐一万九千五百五十一引、改给宣镇、止存淮盐五万六千七百八十一引、复加山东盐四万引有奇、淮盐既少。搭配益多。遂致价值难齐。未免得此失彼。商人渐散。招之不来。今勘合停留填发不尽。其源皆起于此。夫浙盐之价、其低昂臣不及知、山东之盐、引价甚轻、大亏边商原本、臣已于辽东疏内题　请详议、务求两利俱全、若淮盐则各边皆引首翘月。惟恐其数之不多。在三关以失此为觖望。在宣府以得此为奇货。观人情之向背如此。其间损益可知矣。合无自今山西镇、量加淮盐一万引、其山东盐、果为偏多、似应量派各边、使甘苦适均、各无异议则三关之盐法。当自此疏通矣。再照酌处斗头。中纳本色。此盐粮不易之定例也。近据各商告称当青黄不接之时。米价高腾。籴买无路。愿将官价照时估。与军士折支臣批行宁武兵备道通审各军果否称便、间以得银为幸、或以本色折色、不屑屑深较、夫米珠草桂。惟边塞为然。先事蓄积。正所以备不虞也。若以折色为权宜。必不得已用调停之法。可偶一行之。苟积习相仍。不时据此为例。而以私智行乎其间。则商人弄幻术以为利媒。军士负虚名而无实惠矣。
　　清理延绥屯田疏【延绥屯田】
　　照得榆林一镇、孤悬塞外、东西皆为虏冲、兵荒频年、士不宿饱、日与胡人角逐于平原易野之间、往往枵腹荷戈、人马骨立、孰不为之寒心乎、今查其屯田芜秽者强半。其间可耕之地。先是已着为成法。劝课有常期。敛散有常额。三令申饬之。固宜文武兼职、更相责成、而实效可具见也、乃有凭陵渔夺者、有影射雄据者、有科敛诛求者、有干没侵欺者、有相视胡越者、竟使耒耜之夫、强者规避、弱者流移、其能屹然自存者或寡矣、臣驱驰入境、随地访求、聊为目前计、岂能集众思之益、广万全之图、以少助富强之业哉、　一绳侵夺以紏奸弊、查得该镇屯田之抛荒、其害有四、屯丁之消耗一也。虏患之频仍二也。征科之繁苦三也。豪强之兼并四也。除屯丁欲其生聚、虏患期于戢宁、别有督责举行外、今以征科言之、额粮之外。有均徭马价木席采办供军买马等项门类不同。名色甚多。以致言屯各官及屯头等役。头会箕敛。曲法侵渔。或赔荒粮、或逼征逋负、或取恊济夫马、以资送迎、或令抽办柴薪、以供朝夕、诛求日甚、力不能支、且招抚复业之人。相率指为奇货。门摊之税。照常派征。遂令怀土心灰。朝蒙袂而来。夕掩泣而去。欲求屯田之日辟。何可得乎。以兼并言之。各所屯军。视武弁皆世受统辖之人。自非破裂身家。死生在俄顷。孰肯危言正色。讦发其奸。以取反噬之祸乎。若其同为僚属。则更相遮护。所至皆然。故侵夺屯田、隐占为业、祖孙相继、盘踞自如、凡应纳屯粮、悉置诸度外、其余官舍、彼此效尤、用强霸耕、不纳子粒、往往均摊于槩卫。或捐月粮扣补。或变家产包赔。年复一年、皮尽而骨立矣。富豪者种无粮之地。贫弱者输无地之粮。埋没为奸、积逋万状、岂独荒年之作沴、胡马之内侵、能为患乎、今欲革科征之扰、须行该道清查、除力差如看堂看库看仓应捕狱卒之类、每年严行该卫掌印官督同管屯官、从公面审、酌定上中下三则人户、剂量编泒、其余银差、逐项订正、应留者照旧存留、应革者实时裁革、分析明白、逐款开填若干、仍结算总该若干、然后类为全数、归并一条鞭追征、或论丁、或论粮、各照地方旧规、每丁若干、每石若干、刊刻小票、填定数目、用印钤葢、给与屯丁收执照此纳完、其屯粮、或米豆、或草束、该数若干、或本色或折色、或全征或减免共该分数若干、悉照前票刊行、其粮头则总给长单以示遵守、若流移复业、五年外、方许量派轻差、敢有故违、从重究革、若豪强兼并、蔓引株连、未易悉拔、臣尝建议清查、或许自首免罪、其田还官、或听他人首告、给为已业、或责田邻自相紏举、扶同者连坐、或委老家旗甲、搜查簿籍、究其根柢、巳经部覆奉　钦依通行各镇、着实查行、竟不闻有一二举发者、此固未得其枢要也、臣阅历各边。细加访求。乃知各卫屯田。原有额数。若果水冲陷没。考证无由。诚难查验。其余抛荒弃置坵具存。未有飘流别方。失其疆界者况见在耕种者乎。至于私相兑卖、日异月殊。而册籍相沿。凡四至与土名。班班可考谁得而磨烕也。各所千百户等父祖相传。悉有底册。凡军丁之消长。屯田之存没。即数百年。皆在耳目中。今惟责成各卫管屯官。除踏勘抛荒众证明实。就于各所项下开注明白外。其余埋没欺隐者。严令管屯千百户据实清查。申呈勘处。若能追出屯田。以十分为率。六分给军领种。四分给本官永为巳业。仍以贤能奖励。其或隐忍纵容、巧为掩饰、不徒住俸降级、仍革去冠带差操以示惩创、间有势孤力弱、不敢明言捡举、恐有后祸许开具来历揭帖、不注衙门职名、不用印信、随便送该道查行、亦不必开称某衙门举发、以广纳言之路、及该道廵历所至、通取各该管屯官、屏去左右、隔别面审、令其得以尽言、夫既重赏使知所劝、重罚使知所惩、复虚怀以导之使言、必求尽得其情而后巳、兼并欺隐之弊、庶几少有廓清之效乎、　一申禁令以防骚扰、查得西路镇静等堡一带地方、近因修筑边墙内有庾地万顷、该道动支官银置买牛种、分委千百户等官、拨与步军督率耕种、岁收子粒、将及五千石、官之勤惰分别劝惩、循其法而果断行之、自此以往、即万石亦可必也、但查近来承委官员假公营私、有强指他人熟地。冐报抛荒。以图省力者。有将官牛别耕私地。而强夺他人之牛。以耕官田者。有散种子于所部军人。而照数追收子粒者有将原拨步军卖放散遣。而别行拘扰出力代耕者。有强借军人车驴驮载粮草。而倚官为车者。有既支名下廪粮复科索步军轮流供应者。若不严加禁谕、恐积弊日深、而军民不胜其扰矣、合无查照前例、逐一清查、凡有抛荒之地、堪以开垦、即便拨军耕种、复分委各官、随地责成、甄别勤劳、重加奖劝其有因、仍岁月实效无闻、及利已损人指官营私者、各参提治罪、夫屯军逃散。而拨操军以屯田。大堡四十名小堡三十名。寓兵于农。深得古人屯田之遗意。但委官督率甲乙更番。如遇调操。终非长便。臣随地所至、质诸将领、及采之舆论、咸谓各军名下。多有余丁。其力足以开垦。但给领牛种。岁利尽入官仓。且开创工程。为力百倍。而其田终非已业。徒劳无补。至于快伍拍军修边守隘。亦皆从此差拨得失利害。分数甚明。虽严父不能强人子。况可以招致乎。合无通行晓谕、凡军余自愿出力垦田者。照常给与牛种。暂免征粮。直待三年成熟之后。岁计所入。办纳屯粮。其田不拘亩数若干。尽行给为已业。若原主告争。另查别地给还。凡有抽军及一切杂泛差役。并不许槩行科扰。庶人人皆有所利而为之。争相效力而荒芜可尽辟矣。　一给牛种以资开垦、臣自永宁州渡河西入延绥。所至皆高山峭壁。横亘数百里。土人耕牧。锄山为田。虽悬崖偏陂。天地不废。及至沿边诸处。地多荒芜。臣召父老面语之。皆云地方薄而虏患不可测。且每年牛种。无从称贷于人。是以力无所施臣复查各该官库。初无牛种官银。非如蓟辽宣大原有本项名色。可以动支也。乞于余盐银内查一万两、预发该镇收贮、明示开垦人户、凡缺牛种即具状操守等官、申明验给、候秋成照数抵还、年复一年、照常给发、待数年成熟之后、不复取给于官、通查原银未常耗损。或改作年例备用可也、既名牛种、即存留该镇、不时查盘、以备散给亦可也、　一查抛荒以豁包赔、照得该镇东西延袤一千五百里。其间筑有边墙。堪护耕作者。仅十之三四。虏骑钞掠。出没无时。边人不敢远耕。其镇城一望黄沙。弥漫无际。寸草不生。猝遇大风。即有一二可耕之地。曾不终朝。尽为沙碛。疆界茫然。至于河水横流。东西冲陷者。亦往往有之。地虽失业、粮额犹存、臣廵历所至、不独军士呼号、仰天饮泣而管屯官疾首蹙额、凛然如蹈汤火中、真有使人恻然不忍闻者、合无通行各该守廵兵备道将臣前日题具准立号纸以清隐蔽一事、着实举行、其间果系抛荒、明开土名四至、造报该道、吊取先年鱼鳞册分彼此磨对、果否相同、仍令沿坵履亩、踏勘明白、若果抛荒、即豁免额粮、另行召人开垦、庶虚粮不累包赔、而边人各安其业矣、近查得榆林卫新增粮二千四百八十石。西路靖边营等堡新增五千石。借此补彼。辏足原额。复相率开垦以渐之。其数或亦相当也。今查二项新增之地、未经丈量、其间有用私智而侵占过多、或恃官豪而蒙蔽滋甚、若以此为实征之数、宁免挂一而漏万乎、必须委官亲行丈勘但求核实、不得过求、与其较量于丈尺之间。孰若权衡于等则之辨。随地而量定赋税、因粮而量派均徭、或拟全征、或行减免、悉与从宜区画、务求允合舆情。则广种薄收之余。自有累丝成尺之效。而屯粮充裕。庶乎可期矣。　一筑塞垣以护耕作、照得该镇地方、高仰者冈阜相连。卑下者沙石相半。其间称为腴田。岁堪耕牧者。十之二三耳。且天时难必、水利不兴、雨旸或致愆期、则束手无从効力、此米价之腾涌、边储之缺乏、职此故也、查得沿边东起黄甫川。西至定边营。千有余里。膏腴之地。无虑数万顷往年西路如安边靖边等处、皆虏人出入之区、迩来修筑边墙、耕者得以安其业、而岁获之利、辄以万石计、惟东路绝无藩垣限隔、胡马一鸣、即长驱突内地、宁有耕作之日乎、今若查照西路筑墙为守、当有不赀之费、然于保障之功。耕稼之利。实百世永赖焉。或曰塞垣之筑、可以扼零骑、而不足以御大举、况工费浩烦、不下十余万、若其可为、不待今日矣、夫事每难于创始、功莫要于渐图、往闻建议诸臣、皆欲一时猝举、故　内帑之发、遽难取盈、版锸之夫、亦虞坐困、何怪乎计划之不行也、今须酌量缓急、以五年为期、在钱粮则逐年查给、而不病其扰、在夫役则计日更番、而不以为劳、即不必如往年会计之数、亦可讫工矣、　一酌输纳以清盐粮、照得该镇穷荒绝徼远商鲜至。每年俱系坐派本地有力之家。中纳盐粮。填给勘合。竟不到淮浙地方。俱听别省奸商中途接买。即以所得仓钞。贱售于人。在已。任其劳。他人享其利。故开派引目常执词控告。或称时估不定。或怨佥报不公。辗转迁延。盘桓岁月。遂致原估价值。彼此悬殊。即以为倾荡家赀。力不能举。间有山西远商前来镇城。将巨资交与土商。朋合营利。各私立券。捐资本者计利若干。躬输纳者分息若干。有无相资。劳逸共济。宜其不相负也。乃有侵匿费用、讦告纷然、粮草不入仓场、身家尽为煨烬、其不可叹恨者几希矣、通商无路。将何以实粟塞下乎凡此皆催征不以其时、监督不得其法、且取盈于锱铢升斗之间、惟恐小民尽享其利、而徘徊隐忍不屑与之、如之何其不引避而侵盗也、为今之计、必宽其斗头、增其脚价、一遇报中之日。即招各商面计某仓如何。某仓如何。立限督催。刻期完报。痛绝会头之分例。严革虚出之侵渔。主管者不得留难。监收者不许抑勒。若有违期、定行治罪、则凡经年累月、耗费相寻者、皆不得复售其奸矣、至于本商勘合、俱私相贩卖。从来不赴运司。故本重利轻。人无固志。塩商给引不至运司止随宜接卖引目则非开中本意矣臣虽历举两淮引价。委曲谕之。彼皆以万里畏途。不乐远离乡井。夫孰能强之。今惟酌量宽减。无泥常格。令远商风动云从。翕然而至。仍设法监督。使飞挽无后期。所可用力者如斯而巳。　一审权宜以通盐利、查得延安一府、原行河东盐、此一条先贤巳有论之者但山路崎岖。舟车难达。计程凡二千余里。即输运及此。脚价视盐价。岂但十倍哉。故百余年来。不闻河东商人。有运盐至延安投引发卖者。夫解盐既不入境。然则延安一府之人。岂皆淡食耶。盖花马池盐场。每年课程多溢于正额之外。商人贸易东入延安。所至皆坦途。即私贩者昼夜公行。有司置不问。诚以官盐不到。而欲禁捕私盐。其势必不能也。况官民之所仰给。皆取足于此。岂容一日缺哉。故花马池盐。改行延安府万口称便。不谋同符。臣独念河东盐课、原有定额、今延安一府、既改花马池、则每岁盐课若干、义应处补、庶无后词、巳经督行分廵河西道会同定边兵备道、查延安府每年派河东盐课、原数若干、今花马盐利、改行延安、岁课应若干、以此补彼。有无相当。或额外增益若干。随该各道会呈、河东之课、每年一千四百六十一引、今以花马池盐利照数抵补、似当有余、但未经派行、有难悬断、姑以一年试之、即大数可槩见矣、榆林粮草。最称缺乏。九边贫苦。莫此为甚。合无将花马池所增盐利。尽发榆林。以补屯粮之缺。其应补河东之数。待剂量明白。即于延镇年例银内。每岁扣除类发宣府。以补河东原额。则彼此省征解之劳。而延绥增转输之利。其所仰藉多矣。或曰行盐地方、具载铜板、一旦改易、恐非所宜夫河东之盐。若果能达于延安。即百世通行。何敢中变。今名铸铜板。而水陆无可通之商。是徒有其名而全无其实也。又恶用此空文为哉况两淮行盐之地、如江西之南贑吉安、湖广之宝庆衡州、道路艰虞、各从其便、岂谓铜板不可移易耶、与其胶固以病法、孰若变通以宜民、若谓河东之盐、今可行于延安、则是该道扶同于有司、敢为异说误臣以欺　陛下也、
　　清理固原屯田事【固原屯田】
　　照得固原一镇、自各边视之。本为内地。其屯田与民相等。耕获之利多享其成。但于各　王府功臣牧地及苑马寺草场。阡陌参差。疆界混杂。蚕食兼并之患。其来已久。况先年提督马政衙门、广招牧军、宽其赋役、以致屯丁暗将屯田、投入监苑、避重就轻、蔓引株连、日益月甚、近该总督右都御史王崇古、在监牧之官则云失牧地在有司则云失屯田此陕西屯牧两妨也因各官各司其事故耳先年杨文襄自马政都御史改廵抚陕西仍兼马政此时马政修举而屯田亦不扰也洞察奸弊、委官清查、遡流穷源悉有成绪、惟靖河洮岷等处地方、番虏交侵、迄无宁岁、而粮额之不均、科差之日烦、犹有不忍言者、臣就事采访、倍觉恻然、随督同该道及军卫有司等官、悉心讲画、究其始终、参诸百虑之详、附以一得之见、谨条列上　请、　一酌新增以求实用、查得固原卫先年查出抛荒地五百三十九顷、每地一顷、招军一名一共军五百三十九名、靖虏卫抛荒地八百四十顷军二顷则地力存余人力不足所谓卤莽而耕也江南壮农止可人十亩耳每地二顷、招军一名、共军四百二十名、当明例初行。听募者纷然响应。各谓地多而军少任意采择。当亦有余。各卫摘其姓名。仓卒开报。业巳题　请矣。及着实清查、有名巳入册而无尺寸之地、或虽有地、多不足顷亩、其间鹻薄不堪耕种者、又十之四五、甚或牵连别军屯地、用强告夺、互起纷争、此虚实混淆、皆所司空文相应之过也、合行委官从实丈勘、凡地之有无多寡、及肥瘠堪否耕种、尽数查出、定为差等、或彼此搭配、或酌量开除、毋悬虚名、致滋实害、此非乐为纷更之劳、乃所以示均平之法也、再照给地招军。以资战守之用。最为救时之良策。但查应募者多系豪猾之人。每遇调操。顶名应役。弓马器械。点视全无。欲令其徒手格鬪。岂不难哉。况时值秋防、正农事西成之日、即家有强壮、悉从事南亩、顾此失彼、势难兼全、若量从宽减。征粮入仓。免其征调。惟警急坐派守城。似为官民兼利也。　一处抛荒以免流移、查得靖虏卫屯地、多系沙碛、肥瘠难齐、槩以一顷派粮六石、草九束、地亩银一钱、其间完纳者十一、包赔者十四力不能支、逃流者已十之五六、查先年屯军二千三百名、今已逃亡一千五百一十六名矣、该卫孤悬河上、与套虏为比邻、屯地荒芜、尺籍消耗、每念及此、可为寒心、合行委官丈量、除系腴地、及顷亩俱足照常外、其余通行清理、照地派粮、先定三等九则、以为额数、或应搭配、或应处补、或应开豁、或应免科、务令因人而派地。因地而征粮。毋强责包赔。逼其逃窜。仍填造鱼鳞册、以备查考、此不特清查屯地、亦所以联属人心、为守御地方计也、　一宽差役以恤屯丁、查得临洮兰河等卫、每军给地一分、地一分者或五十亩或一百二十亩为一分也即以五十亩论收入止十石则一亩仅收二斗矣此地力不尽之故计所入多不过十石、自每年屯粮外、旧有局料草价席垫地亩桩朋等银、此外并无别项差役、而地亩桩朋、亦不过解贮太仆寺、以备各军买补之费、犹可勉强支持、近年来边境多事、差役日繁、以均徭则有上中下门则诸银差矣。而所吏屯头旗甲库禁水夫兵牌城夫诸力差皆不能免也。若指挥千百户、既查余丁跟用、复编派伴当、索见面月钱、是亦不可以巳乎、以茶法、则每地一分、寄养一马、每一月未解、则供草料一月、力巳难胜矣、及解各边、并苑太二寺、一有倒死、即责追赔、夫道路之远近不一、番马之强弱难齐、其倒死亦非觧军之所能必也、此岂可不曲为之处乎、屯丁人数有限、而前后召募新军、搜括无宁时、每一户多至六七名、少亦不下二三名、甚则户无空丁、尽编行伍、每年调操防守衣甲弓马之费、诚不忍言、况兼管屯官溪壑之欲无穷、科敛之弊百出、如地亩每亩银一钱、有收至二三钱者、屯粮每斗先取样粮一升、仍要尖斛加耗、甚或官旗揽纳加倍征收、复以违限问罪为名、指称名色、酷意诛求、虽经严禁、视为虚谈、凡此皆屯军之深累。在各边间有之。皆未至若此其甚也。查　国初红牌事例。内开一钱不许擅科。一夫不许擅役。故屯政具举。岂如今日之浚削无已乎。合通行各该守廵兵备道、着实查议凡军卫屯田。除办额粮草、及地亩银外、其余各色科差、某项应存、某项应革、尽将屯地内应征本色折色、及均徭合办数目、刊刻由帖、逐项开填、该卫用印钤葢、送道挂号、给屯丁遵照完纳、凡一项报完、即监收官于帖内明注完讫二字、给还执照、如有额外多科一钱一物。许指实陈告以凭参提、　一定矢见画以兴盐利、照得西漳二县盐额、计每年课银不下二千两、除漳县成法存、无容别议外、惟西和县盐井、去该县九十里、原无廵视专官、以致兼并侵渔、无从禁捕、此监守之官、不可以旷远而废也、原额灶丁逃亡、强半包揽煎办、私贩盛行、此佥补之法、不可以格例拘也、往年盐井深浚一十二丈。近来坍塞。仅六丈有奇。井浅其半。则水势渐减。而盐亦因之。此开垦之功。不可缓也。井泉凝密。则盐味滋深。今甜水相侵。真味渐散。此防遏之功不可少也。贫难灶户、私卖课盐、商人守支、动多缺乏、遂使搭配之额、徒有虚名、竟无实数、况盐易消折、势难持久、此支领之规、不可不定也、今宜委该县首领官、往来廵察、每月将查理事情、开报分守道查考、凡商灶利病责成处分、不许营私袭弊、苟且因循、则兼并侵渔、当自此厘革矣清审灶丁调停斟酌、正身者照旧应役包揽者实时革退、逃绝者另行佥补、如果正户消耗、间择民户殷实者酌量顶充、则课程不患其不举矣、盐井渐淤、亟行浚治、凡应用木石人夫、查佑明实、动支官银、及时修举、则井复其旧、水当有余、而盐利可以取盈矣、甜水之患、首当隔绝、或近穿一井、而曲防以遏其源、或径凿一渠、而疏导以分其势、则甜水之来路既断。而井泉不失其常矣。商人盐课。先于旧冬报纳。即于新春守支。盐方出井。诸商环视于其间。非惟灶丁不得侵费。而消折包陪之害。亦于是可免矣。再照漳县塩井、去县治三里许、指顾所及、百弊易清、惟逃绝灶丁、随时佥补、应与西和并行、其往年解纳课银、事属该府、近议改委商人、多以险远为累、今查兰靖地方、岁有防秋之役、动调客兵粮料多缺、其盐井课银、即存留该府、以备支用、似为得策、
　　皇明经世文编卷之三百五十九终
　　皇明经世文编卷之三百六十
　　华亭徐孚远闇公　宋征璧尚木　陈子龙卧子　李待问存我选辑
　　许清胤价夫参阅
　　庞中丞摘稿四（奏议　书柬）
　　庞尚鹏
　　奏议
　　清理宁夏屯盐疏
　　清理甘肃屯田疏
　　清理宁夏屯盐疏【宁夏屯盐】
　　照得该镇据山河之险。而疆场宁谧。修汉唐之灞。而水利疏通。固宜屯牧阜成。公私兼足。富庶等中州矣。大何民贫而生齿渐耗、地狭而赋税日繁、外受富饶之名、而阴受虚耗之患者、宁夏是也、王司马先在陕西颇立功名有政绩故能于宣大抚绥北虏后人但知其款贡一事耳该先任抚臣王崇古、极力拊循、凡屯田水利事宜、莫不悬布章程、着为画一之法、继此者尤能综核而善承之、殆无容纷更矣、但法必待于申饬之严、而后持循于不废、事必贵于调停之善、而后变通以尽宜、臣察诸羣言、参诸独断、谬为论列、摅其千虑一得之见、伏乞　敕下该部咨访施行、　一酌处清理丁田、以其地故止派五十亩为一分查得该镇屯田五十亩为一分、纳粮六石、草九束、地亩银五分、修渠采草、计每年工料。合用银三两有奇。各边屯粮。莫有重于此者。其间地力有厚薄。水利有远近。难以一槩取齐。而因丁派田。常有不均之叹。葢田多丁少。奸弊丛出。诚难具言。迩年来田巳丈量。其疆理固甚明矣。然移坵换。水冲沙压。间岁有之。丁既清审。其派拨固甚均矣。然逃亡事故。那移增减。随地有之。频年征科。完及九分以上。孰不谓屯政具举也。然每地一亩、该粮一斗二升、虽丰年尤不免包赔之患、况遇霜雹、及蝗蝻为害乎、汉唐二渠。岁费修筑。水利之博。固百世赖之。然地势悬殊。亦有非灌溉之所能尽达者。若黄河泛溢。淫雨连绵。则水势弥漫。尽为湖荡。天时地利岂能常必乎。此清丁查田诚不可一日废也。盖田一年不查。则冲压者粮何从出。丁一年不清。则逃故者田将安归。访得该镇每年春初、俱清查一次、以考丁田之实、此法未尝不善、但空文督责、原无委官、案牍行移、动经旬月、东作巳戒期矣、遂皆置诸不问。此丁田之虚实。不能尽得其详。而催科之严包赔之苦。力不能胜。其势必驱之流移而后巳也。合无委官清查俱于每年冬间着实举行一次、除丁田见在、无容纷扰外、止搜逃亡续收之丁、及抛荒偏累之田、随宜处分、从公派补、凡有冲陷、即结勘明实、立案类　题、早与开豁、毋得执称旧额、刻意取盈、重贻无穷之累、查得抚臣王崇古、原行均平之法、尺度具存、西人沿袭而世守之、此千百年之利也、　一酌处开垦地粮、照得延宁边墙、自先今陆续修筑之后、夹道内多有腴地可耕、节被豪强侵占、近该总督军门题　请添设定边兵备道、督责清理、授以成矢见、今查副使张守中自到任迄今、共开垦过荒地二千余顷、除应军准折月粮三百九十七顷七十五亩外、该纳粮地一千六百二顷二十五亩、复于榆林定边七堡及宁夏后卫近边地内、清丈出各项余地一万五千八顷九十一亩、其地或系土人隐占今经丈明、或系连年抛荒、今巳门垦、若令照常按亩纳粮、则人怀疑畏之心、恐失招犭来之道、据该道酌议、每三亩折一亩、征粮一升二合、轻其赋税、使近悦远来、诚为得策但查其地。原在边墙夹道内。土膏丰润。岁获颇饶。臣至花马池、会同军门从长参酌、覆行该道勘处、除以前开垦给有帖照者、每亩纳粮一升外、其新行清丈者、每二亩折一亩、羣情胥悦、并无异词、共计岁纳新粮九千五百四石四斗五升、合无照此给帖、使人人皆有固志、而后草莱可尽辟也、其余荒地。犹不下数万顷。以后召佃开垦。连年增益不独倍之。今军门复行该道将佃人清查贯址。编成保伍。使相为守望。复议修塾堡以防虑患。便收敛。昔称草莽之墟。今阡陌成行。一如内地矣。近访得本地奸人、每见开垦成业、往往紏众用强霸耕、甚或捏告兴词、吓诈钱物、最为屯田之害、合行榜示通衢、凡巳经丈明。给有执照者。不许复行告争。如有故违。从重惩究。则豪强敛迹。而耕牧之人。皆得安其业矣。查开垦人户。多系内地之民。生计萧条流离至此。筑土屋而居耕荒田而食生聚日广似得募民实塞下之意间有原籍差人勾摄。致滋烦扰。合行该道劳来安集。凡执有本管官司印信公文前来拘勾者。俱要赴道投审明白。量帖丁差。不得私自窘辱。以致复行逃散。其沿边抽军、并一切杂泛差役、通行豁免、以示存恤着为定矢见、再照延宁靖边定边二道共新增地粮以万石计、原因修筑边墙于夹道内得之、今边工未毕、合将岁入之数、专备修边口粮、候工既完、即充主兵粮额、此亦筹边经久之虑也　一宽恤屯丁征调、切照榆林宁夏、每年入卫兵马各三枝往返道途、除倒死马匹外、若军士物故者、常不下数百名、其它疲于奔命、骨立而归、仅存残喘者犹十之三四、及至挑选补伍、悉于屯丁内坐、名抽拨、遂令屯籍消耗。日甚一日。既有赔粮之苦。复被抽军之害。凡可以挈家长往、为旦夕苟安计、孰不挺身而他向乎、合无于二镇入卫之兵、量行减免、使连年追补之扰稍有宁日、而休养生息之余、屯丁浙众、屯地日辟、而屯政亦庶几其克举矣　一查填积滞勘合、切照该镇盐粮、原无远商中纳节年俱系佥报本地商人、坐名滩派、填给勘合、全不投淮浙运司、俱听奸商中途接买、本重利轻、往往告称艰苦、且派定名数、年复一年、追并上纳、迄无宁时、今隆庆三年、始开中元年粮草、正以其力不能胜、故难依期取给也、查得隆庆元年以前、凡勘合一道、俱系一万引、今有完至七八千引以上、而拘于旧例、未经填给、名商多系中人之家。资本有限。淹滞既久。则亏折必多。且责追新粮、力岂能继若欲公私兼利、必须权宜变通、合无比照隆庆二年该部题　准事例每引三千道。查各商勘合。凡足三千引以上。尽行填给。庶乎资本流通。而目前派纳粮草。不致称贷于人官民相济而不相病矣。其应补勘合若干道、悉听抚臣咨部另发再行报中、查得该镇浙盐多而淮盐少、淮常获利、浙多包赔、今据勘合先完者多系淮盐、而推托弃置者皆浙盐也、若补发勘合、尽以浙盐另派别商均纳、是先填勘合者专享其利、而诸商共苦其难、不免有后言矣、似当参酌时估、再宽斗头、仍以原商补纳、若果力不能及、悉听该道从宜区处、毋致偏累、各商皆连年坐派。原无更番之时。督责取盈。情甚可悯。似宜量加宽减。是亦勤恤民隐一端也、　一均派淮浙盐粮、查得该镇先年原派淮盐五万四千九百八十引、工本盐四万二千四百九十引、搭配浙盐九万引、淮浙相兼、商人获利故更相报纳、不以为难、近因停革工本、而浙盐较淮盐几两倍矣、故淮盐颇有余利、而浙盐类多包赔、官价一引银三钱五分、及贸易所得、仅一钱二三分、商人之苦于偏累、皆以领中浙盐若驱之使蹈汤火矣、合无通计各边盐额原数若干、彼此通融、淮浙中半、则以此有余补彼不足、诸商不以为厉巳矣、再照盐法壅滞。不在淮而在浙。臣廵历所至、纷纷具告者、皆以浙盐为苦、一面之词、诚难尽信但念其恳切之情安得恝然视之、浙盐非庞都御史所辖故不知其详也乞行浙江廵盐御史查边引到司。果得价银若干。审处详确。移文各边晓谕商人知悉。使中途接买者。不得抑勒以济其奸。而各边中纳粮草商人。亦不得轻于贱售。以亏资本。庶两利兼全、而盐法疏通矣　一专任盐池委官、宁夏既有大小花马盐池何不俱中此盐而远中淮浙照得大小盐池、原额课程甚多、数十年来、亏损已十之六七矣、葢因经管该道、驻札相远、而盐池四面、共无限隔藩篱、虽设有军夫相沿守望、往往乘隙伺便、通同为奸、故每年池盐半入盗手、且理盐委官原非专设、禁令不行、岁月因仍、废弛极矣、今新设定边兵备副使张守中、曲尽心计区画得宜、缭以周垣、守以廵军、四隅并立墩台入夜分更轮哨、池亭公署、鼎建一新、凡盐场利病所关、悉巳处分详备、臣与总督军门亲行阅视、并加叹赏、独以二地通判、虽职专盐法、仍分理各处粮草仓场、以致彼此廵行、岁无虚日、其一应提督盐夫、掣放盐斛、类不能如期兼举、以致商人车脚之守候、动经旬月、敢怨而不敢言、欲求盐法之疏通、何可得也、夫事本兼摄、成议具存、若再设官、恐增烦费、合无小盐池通判、就近兼理本堡及隰宁萌城韦州四仓、其灵州大沙井石三仓、则以通判杨时芳、红寺堡一仓、则以通判姚谦夫兼之、大盐池通判就近兼理定边仓其新建旧安边石涝三山饶阳新兴新安边等仓则以管城堡同知孙黄兼之、庶官不更设。而事有责成仍通行各该衙门、不得别有委用、及不得容令本官远道参谒、致妨原务
　　清理甘肃屯田疏【甘肃屯田】
　　昔闻赵充国屯田湟中、而西羗坐困、传诸青史、至今称为异事、臣即其地而考之彼以步卒万余人。垦田二千顷。其为力本易。然则营平所屯一卒二十□也□此人力□力乃能相尝先零西羗盘踞一隅、非匈奴埒、功成振旅、非流连岁月、老师费财、故其陈便宜十二策、皆不劳余力、今甘肃固湟中地也、自金城而达嘉峪关。屯田几万顷。南番北虏。警报频仍。海贼回夷。事变难测。举全镇步骑之兵。犹不及六万。而迎送调遣终岁无宁时。较充国坐控湟中。强弱之势悬殊。主客之形互异。必欲尽使战卒解甲冑而事屯田亦难矣臣廵历所至、见万山环合。诸水回流。自谓可以蔽羗胡。高阜原隰。此边人百世之利也。顾山口甚多。有昔称天险而今为虏冲者。水渠虽众。有昔名天泉而今为沙碛者。霜早春迟。雪多雨少。故丰歉难期。然则屯政之寖废。岂独人力未至哉该镇抚臣悉心经画、具有成矢见臣本迂庸、何能有毫发增益惟随地延访、就其利害之切近者而筹之、集众思之益。谬陈一得之愚、备　圣明采择、　一清拨补以厘奸弊、照得该镇屯田。其便利者争相垦种。不遗余力。若道路险远。及地方鹻薄。或水利艰阻。遂多弃置抛荒。此屯丁相继逃亡。虽禁之不能止也。各卫所每年清查实征辄倡为拨补之说。将各城堡空闲人丁。不问力之强弱。家之贫富。照名摊派。计亩催征。或今年坐赵甲。明年以钱乙代之。或赵甲顶一分。钱乙顶一分。已而移之张丙李丁则以一分而彼此朋名矣。操纵伸缩。莫知端倪。皆由旗吏识。识者识字人也犹文吏之右书役耳播弄于指掌之间。虽别郡流民。糊口于地方皆沿门均派。袭为常矢见。或以上丁而夤缘幸免。或以佣夫代累年牵累。甚有不知原田土名。一苦于追逼。称贷无路。豪强者种无粮之地。贫懦者纳无地之粮。此河西屯田之通弊也。臣尝面诘管屯官、皆曰本镇田多而丁少。若不用此法。则额粮亏损。谁执其咎。惟务自宽已责、不暇更察民隐、如之何其不穷且逃也、合行抚臣、将臣原　题、立号纸以清隐蔽之法、尽将原额屯田查理明白、除成熟见在耕种纳粮外、其余逃去者应拨补要见地力之厚薄如何、水利之远近如何、道途之险易如何逐一、区别、注为差等、以足实征之数、不得悬空妄派、使茹苦包陪、更须审其家资、量其丁力、或以一人而独顶全分不为多。或以数人朋顶一分亦不为少。务令彼此搭配。多寡适均。因人而授地。据地而征粮。开坐姓名、给以由帖使不得那移任情派拨、牛具子种有不能自给者、量力周之、当计期还官、惠而不费也或曰流寓之人。绝无差役。非派屯粮。即居王土为王民。而不供赋税。岂斯民之义乎。夫给地以赡流民。而征粮以供兵费。此固上下相济之利也。但苛于督责。使办无地之粮借名色而渔夺之。其何以胜此克剥之害乎。况不查等则。一槩取盈此即头会箕敛之法。其有不蹙额而愁怨者几希矣。查节年开垦田地。多系原额内正项之数。不加核实、辄便指为新增以致旧额正粮。重复拨补。地本一。粮系重科。沿袭至今。流害不已。今须通查各该渠坝之地。果属原额。抑系新增。然后酌量定立拨补之法。其开垦成业田地。必如瀚澍等渠创立渠坝。水利疏通。始可谓之新增。名实相符。庶无系累。　一修边墙以全腴地、该镇自金城关而西□通一线之路。南番北虏。出没无常。掠我人牛。扰我耕牧。往年欲避其患。多顺路挑濠。咫尺通衢。弃置境外。遂使可耕之地。为虏人分据水头。不得啸聚。然此皆零骑耳。初非岁时拥众大举也。使得边墙限隔。则动有牵制。岂能长驱突入内地乎。即欲溃墙而逞其势亦非一蹴之所能及也。烽堠之先传。耕牧之收保。将士之邀击。皆可以早见而豫待之矣。臣廵历所至。亲得诸见闻。如庄浪之岔口。甘肃之古长城等处。近经修筑功巳垂成。土人争引水利。垦田其间。早出暮归。不闻有驱掠之扰。此其明验也。合行抚臣通查边墙之当修者、分别险夷、酌量缓急、计划丈尺、以定其难易先后之序、一切工程皆坐派操守军士、及轮借驿逓　夫而分用之、此该镇历年修边之成。矢见也、每名日给盐菜各有差等、悉于库贮官银内计虑周详、随宜处给、各预定岁月、以渐图之、庶乎人力之更番迭作、不敢言劳、官库之搜括借支、未尝告匮、不出一二年、百堵皆兴、自可要其成功矣、　一给牛种以资开垦、查得该镇屯田、其抛荒者、尝十之三四、或道路险远或水利微细或人力困乏或征敛烦急、其患固非一端然牛种之资、无从处给、遂攒卒岁、愁叹饥寒、所至有之、此诚仁人之所宜动心也、今查河西一镇惟肃州卫原有牛种银一千两、近据指挥陈端召屯军一百二十名、开垦荒田一百余顷所给牛种。业巳还官。见在起科纳粮。其余各卫、通无本项名色、若求仰给内帑、恐势难偏及、终徒托之空言、合通行各道查照该镇旧矢见、凡给散牛种。俱动支粮草折银。即民运也按肃州事例。每牛一只。给银二两。种粮随宜。俱以三年内听便还官。息粮每年一石加一斗。合照例通行。畧仿社仓之法。另廒收贮。置立循环查考。以后愿领牛种者。即于息粮内支给。免再支年例折银。年复一年。积贮日裕。垦田之中即寓备赈之意其给散之时。或五人十人。连名保领。如有逋负。一体责偿。此在官司虽免出纳之烦。在小民实曲蒙周恤之惠。彼食于其土者。亦何惮举手投足之劳。而不思为贫民计耶。况开垦成业。岁赋日增。其于公家亦何尝不利也。　一广屯种以给兵食、该镇小民。类皆惮科差而厌农业。惟欲顶缺军名伍。坐支月粮。此屯地荒芜。仓廪空虚。有由然矣。今查各部官军。除系番虏之冲及当往来要路调操迎送。无解甲息肩之时遽难责以力农外。其余僻远城堡。率多暇日。各行就近拨地开耕。即以所部将官督之。为之导引水利。处给牛种。限三年后量地力而区别征科。所入军租。就令抵充月粮。免坐食之费。此即赵充国屯田湟中之遗意。其将官监督。果有成效。特加奖劝。若因循玩视。必戒饬而绳之。悉听该道综核。而因地以考其成。寓兵于农。且耕且守。非惟无冗食之患。而荒地亦可尽辟矣。近查各堡缺伍甚多。每遇防秋拨军按伏。往往疲于奔命。且縻费行粮。日不暇给。各行各保人户。不拘流寓土著校尉土夷。通免起科。此见土民实塞下之利听其尽力耕种。止令。防守名为土军。一切杂差不得扰害。牛具种粮。照常查给而出息。一如例行。是亦足兵一策也再照往年修边挑濠多以腴田隔绝境外。领军官原有禁约。不许擅自出边。以致不能耕种。合无将边濠附近之地。或资渠水。或资山水。随便修筑暗门。听近边居民开垦耕种。通行各该将领。查拨军丁架梁哨探。遇警收敛。农隙掣回。其地应否起科。候成熟之后裁处。近行给示召人开垦。随有甘州左等各卫所余丁张锐等数百名愿承种荒地二百余顷。每地一亩。当年即纳粮一升草三分。征科从减。则人情乐趍。因地招犭来。各听便宜区处。固不必屑屑拘常格也。况开垦既众。则纳粮数多。孰谓非官民兼利乎。顾诸司所以振率而劝导之者何如耳。　一明综核以兴水利、照得该镇屯田。全资水利。大渠凡数百。而支流不下千计。百世赖之。往因综理非其人。以致修筑不时。疏通无法。而启闭浇灌之问。甚有纳贿行私。用强侵盗。彼此不得均沾者。合行该道、各分委廉干官、亲诣各渠。逐一踏勘。凡淤者疏浚。土册者补筑。断渠则架以木槽。高地则创为水车。沟口则限以尺寸。放水则定以日时。其合用工程。就于各渠内有田之家。酌议均派。定为矢见制。每年督责该卫所印屯官、督同各坝总小甲、查照遵行、　一酌权宜以广接济、照得甘肃一镇惟西宁号称沃土。薄种而广收。视庄浪米珠桂之地。葢大相悬绝矣。往遇丰年。银一钱可易粟五斗。故西宁给军之月粮。皆愿得折色。葢粮一石。止易商人布一疋。直银一钱三四分。若折色定例银五钱。则所得多矣。庄浪银一钱。仅易粟一斗四五升。此地本色亦不为甚贵各军月粮皆愿得本色。而仓庾常苦于困乏。葢地多瘠薄。农家无担石之储。故其价腾涌也。近与该道筹之、每年庄浪将年例折色银。解西宁道。酌量本折。从宜给军。西宁将岁收本色。存贮仓场。听庄浪道差官转运回卫放支。在西宁喜得折色在庄浪喜得本色一举而两利俱全。此计之得也。查得庄浪去西宁不下三百里转挽之劳。其费诚不赀。然较诸招商籴买。不但丰年受数倍之利。即荒年所得。亦不为不多。但庄浪固称长便。而西宁或不免惮烦。分疆域而持二心。则彼此相资。勉图共济。亦难矣合行廵抚衙门、严加督责、每年庄浪解银若干、照西宁时估、应得粮若干、彼此关会、明开数目、各依期呈报查考、若庄浪必于取盈、而自将矛盾、西宁过于退托、而先后依违、此必有任其咎者、　一免起科以广召种、据肃州兵备道呈称、嘉峪关守备汪深、将清出安远寨荒地十顷、分拨军人一百名、给与牛种、照年限还官、及称本寨孤悬绝境乞免起科、除已批行外、查得先年钦奉　祖宗诏令、凡极边空闲田土、听诸色人等尽力耕种、永不起科、今甘肃苦寒之地。惟附近城堡者人无遗力。地无遗利。其余畏避艰险、不敢远耕。虽以番虏为忧。实惧征科之扰。故宁强颜朝夕。苟全残喘民间葢藏。十室九空。一遭凶荒。乞籴无路。竟俛首填沟壑。其不可为痛哭流涕者几希矣。合行刊刻板榜、悬示通衢、九极边抛荒田土不拘军民僧道流寓土著人等、悉听尽力开耕、给与执照、世为巳业、永不起科、亦不许豪强妄称巳地辄行告夺、使外郡之民、望风来归、生聚日广、渐为富庶之地、亦募民实塞下之一策也查得庄浪最多旷土、先年曾题　准给示、永不起科今有一二开耕渐次成业者。卫所各官。辄欲报册征粮。是官司自食其言不足以布大信于边人矣再照　国初盐法。每引只纳粮二斗五升。葢以盐商戮力垦田。充实边塞。故特从宽假以广招徕。若商人有能捐赀开垦荒田者。待成熟之后。量征其租十之一二。听就近堡报纳盐粮。官军有渔猎侵扰者。悉从重惩究。此又盐法屯田相为表里之意也。　一剿零骑以保耕获该镇重山复岭遮蔽羗胡若大举、或间岁有之。惟游骑钞掠。无时不然。屯丁不敢远耕。患多坐此。昔唐哥舒翰为大斗军副使。每岁碛石军麦熟。吐蕃辄蹂而夺之。莫有能御之者。翰先伏兵于其侧。虏至断其后。张两翼夹击之。歼其党殆尽。自是不敢犯塞者数十年。今各路将官坐拥重兵。往往失于远哨。贼至而墩军方举火。兵发而虏骑巳出境矣。零贼且不能剿。恶用增兵选将坐糜仓廪之积哉。合行抚臣、督同该道等官、各勘所属地方、添筑方墩、田地广远者三四座、少者一二座、一以备军马之按伏、一以便耕农之趋避、预哨探、明烽堠、或据险邀击、或望尘穷追务令雷奋风驰、悉行扑烕、以大示惩创、庶耕获之民不至惊扰、而人畜得以保全、　一处番贼以禁骚扰、照得该镇北控胡虏、自古称难、若南山一带、多番夷种落、剽夺无宁时、甚或占据良田、耕种为业、枝连蔓引、愈觉暴横不及今图之、恐蚕食之渐、非独为屯田之害而巳、合行抚臣督同各道、及沿边将领严行抚夷官、驱回巢穴谕以　朝廷之威德、示以向背之利害、各就族属中择其为众所信服者。假以头目名色。授以旗号。令其自相约束。遵奉禁令。一以分其连结之党。一以销其犷悍之心。使不得仍前啸聚。剽掠横行。凡各处山口通立戒谕牌。严行禁戢。除开马市照例听其交易外。其余不许擅入内地。惊扰居民。每岁中查无入犯。即将各头目特加赏犒。用羁縻之法。以广安集之仁。若负固执迷。仍旧猖獗。即按伏截杀。破其党而禽薙之。庶几稼穑之夫。得安其业而无剥肤之患矣。臣过庄浪。见番人听抚者。迎送于道路。俛伏栗息。告领红旗。钤束族众。臣慰谕而遣之。皆唯唯受命。及查肃州有近山聚族者。相率垦田。告领牛种。与吾民杂居。并耕而食。照岁例纳粮。以是观之。则其畏威慕义未常无人心也。今查山口盘据多系属番。各有头目。顾吾所以驾驭而驯服之者何如耳。　一议解发以省部差照得甘肃镇钱粮户部原设管粮郎中一员于兰州驻札、世宗朝桂文襄公建议经畧甘肃须先整理兰州以兰州较近积聚稍易也凡催征收放、皆属职掌、其责成不为不专矣、且念河东各府钱粮转解甘肃。往回数千里。跋涉畏途。动经时月。甚或横罹锋镝。遭刼夺之祸。故改议解兰州户部衙门交收贮库。随便转发。不得复令原解人员备尝诸苦。此设官之初意也。近查州县之征科、事有成法、司府之类解、岁有常期、管粮郎中、惟坐待呈报、于催科督责、无所容其力焉、往年收支解银、犹拆封秤兑、近则避嫌远怨、候甘肃委官至日、与原解彼此交收、然后给发批回、是户部监督衙门特为委官证佐而巳以郎署之通才。而置诸简旷无事之地。独不为人才惜乎。其它供亿诸费、又不待言矣、查得先年累经一题革、后复仍前建置、重镇钱粮、原无别官兼摄、故终难改废、今新设临巩兵备道专驻兰州。职务甚简。验解之责。兼理有余。往闻该部郎中、以升迁离任、原不候交代、即委兰州管粮同知、照常验发、近则数月、远或弥年、辛未闻废事、今属之该道、呼吸受成、无足疑者、臣入兰州常与管粮郎中及兵备副使反复论之、同然一词、莫不称便、独以临巩兵备道、与甘肃抚臣、不相统摄、恐事体窒碍、势难必行、或不免逡廵违误、臣至金城关、亲历程途、乃知兰州之于庄浪。河州之于宁西。诸路军声相为犄角。葢唇齿之地也。今临巩兵备。正当戎马之冲。如果羽檄交驰。必须互相策应。非惟联终甘肃亦所以保障河东也合无行令该道听甘肃抚臣节制。凡应解该镇钱粮。查照户部郎中原行事例。一体验发。仍行布政司凡起解河西官银。预于一月之前。行该道知会。以凭关白该镇。如期差官交领庶免留滞兰州。致有别虞。若兵马应援、悉听甘肃廵抚一体调度不得依违、该道路隔黄河、专制一面、毋以节制为词远事参谒、致妨职守、
　　书柬
　　答王总制论屯盐书
　　答王总制论屯盐书【屯盐】
　　此王总制乃鉴川也
　　捧读门下全陕屯田议、究极獘源、筹划曲当信无遗策矣、细读抚夏公移、诸所申饬、皆边防大计、而于屯田利病、探本穷源、纤悉具备、心思智力、岂复有毫发不尽耶、穷日浏览继以夜分、犹不忍释手、使各边皆能仿此、何至军民之流移、储蓄之缺乏哉嗟乎、金城渭滨、千载旷见、然则今日之西夏非继此独步者欤鹏于三秦屯政、未经涉猎不敢谬论若蓟辽宣大、则尝闻其槩矣、昔称西北有可耕之地而无其人。葢谓地广人稀。耒耜所不及也。今自鄙见度之。欲修废举坠。开阡陌。辟草莱。顾吏于其土者。经畧制置何如耳岂全在耒耜之夫耶。西夏屯政。即推广以达之诸路。行之百世。无施不可。鹏虽未及其地、固已心循其法矣、诸路事宜有难具述、若论其大端、则虏患不时科差无度、最为屯田之梗、而侵盗克剥次之、顾有其人则其政必举、此非可以掉三寸舌指天浪谈也、自惟蒭荛小智、虽曾建言、亦皆循途守辙差为目前计耳、各省盐法除浙江河东原非职掌不敢亿度外、以两淮言之、行盐多而消引少。壅滞之患。此其病根。门下洞照所及、即欲举此调停疏通、真为卓然之见、自工本裁革、至今数年矣、查见在未掣堆盐凡五百有余万、而派支未经出场、报中未及到司者、亦不下一百万有奇、故数年以来、内商分买边引、四年后始得挨掣、遂相率执此为词、抑勒边商、置诸度外、当事者虽极力处分、竟相持不下、乃疏　请行河盐以恤边商、葢支盐出场。即于河下听掣。视内商上堆。以年月为序者大不相同初拟中半兼掣、使内商边商两利俱全、寻以内商哀鸣、复以边三内五量为增损于其间内商堆盐昔以四年而掣者。自此积算。须守候八年矣。乃各束手闭门、于边引绝不收买而边商河盐岁掣三分、其势不能尽行、且追纳余银动以数万计彼远道至此、岂能挟巨赀涉江淮以输官库耶。称贷于人。出息数倍。且家僮与俱者。不过二三人。支盐掣卖。百冗如林。羣奸环绕而播弄侵渔。徒为摇手鼓吻者。开一骗局耳。其所得能几何哉。故河盐之行。以此抑内商则可若谓其有利于边商。皆不揣本末之见也鹏初入淮、闻二商皆散发巷鬪、迄无宁日、甚或纳利刅于衣履中、抗辩公庭、辄举以自刎且有挟此以相刺者、世之所谓屠仁义而死财利、其贪狠之心、葢巳横天地而蔽日月矣、即行该道及司府曲为裁断弥月不能决、乃召至庭下、为条分缕析、各计其每引用资本若干。浮费若干。得利若干。量为差等。酌定引价令边商认引以报中。内商买引以守支。查见在运司边引七十万。旬日之内。尽行分买。巳将河盐停掣。专行堆盐。又恐河盐既罢。仍前抑勒边商。复令有新引一百道。送司查验。方许掣堆盐一百引。巳经题　准遵行此皆出二商同情。非强之者。今运司申称每年掣盐、俱令客商将原引投司、待纳完余盐银、方准给引发卖、今示谕边商、各依年月投新引到司、即随见掣堆盐数目分派边引、务要逐一纳完引价、方许给发旧引、照盐发卖、边商之引、以年月为序、一年所掣之盐。即消各边当年之引。虽未能瞬息流、通。如火然泉达之势。然在官握其枢要。在彼不得留难。一面发盐于水商。可以转贩。一面纳价于边商。可以得引。事本相济。岂可以相病耶。此定须□出价以平之无俾自相贸易使边商受亏乃得之耳若边商不能久候。贱售速回。是彼欲自适巳意。恐难尽咎内商也。自此以后。每年掣放不下一百二十万。今存积三分。巳于本年停中。明年边引到司者仅五十万。所中引少则内商买引者多而边商可以得赢利内商分买似不待强之而自速矣向查该司堆盐、每引多至五百八十斤、而掣盐委官、尝以为免巳、承委之后、观望迁延、有踰两月而后至者、至空旷岁时、掣放多不及额、而奸商垄断矢见制常遣人于江南密访。若盐价未长。即运盐逡廵、虽差人督押。皆不能应期而至监临者若复因循即岁额益耗损矣。近巳着令、凡委官别有冗并、不能即赴掣盐者、许文到之日、即据实申报、以凭改委、其有三日内不离任起程者、即行参提、商人堆盐、刻期趱运、该司设牌管领、计程以定限期、若有迟违、即商人船户、严提重究、随事致力、不敢循袭故常、独于此犹有不能径行者、两淮批验所、原系一南一北、掣于北所者、即商人径往行盐地方从便发卖不复稽查矣、惟南所掣后行至南京、复听南道衙门再掣、往往彼此牵持、常积至数月而漠然视之、如秦越肥瘠然、迟速难期、何能预计也、虽经题　请、每月听廵盐移文关白、按时催促、然衙门不相统摄、期会簿书、皆文具耳、昔人云、力每取给于人。使忠智者不能应机而发。此类是也。至于盐斤过多、引目山积、公私交病久矣、今议每单加掣、计岁增十余万、而盐包重大、悉改小盐、每引止四百八十五斤、割没数多、通免加罚、即查照斤数以引给之、使引随盐行、巳上三项、皆详见疏内、业有成案矣、近据该司屑屑申请、复以割没盐斤、岁有加罚之例、每斤银一分、正欲借此以补余盐之额、一旦改废、恐户部按例取盈、无从取给、今复再题而后定、事之掣肘类如此、割没之数、每引或四五十斤、鲜有多至百斤者、每年加罚、并罪银凡八万余两、该司徒知以科罚为利、而不知其壅滞之为害也、至于余盐尽革。则引目易销。最为目前捷法。但始终筹之、决无可革之日、何则、户部资余银给发各边为年例、今毫末通完、犹攒眉告诎、若去此则　内帑困矣、岁计六十万、将取给于何地乎、且灶丁煎盐、自纳官之外、常有盈余、终岁聊生、仰给于此、以各场通计之、不下百余万、若尽革去、不许商人贸易、数十场灶户丁口以万计、何所恃以为命乎、所积余盐。汗牛充栋。将何地消遣乎。灶丁之私贩、盐徒之横行、即有秦法、必不能禁也、况内商分买边引。全倚余盐以媒厚利。若必革去。则羣商嚣然散矣。今之谈盐法者多偏抑内商。谓其历年厚利。皆谈笑坐得之。非若边商之备尝诸艰也。是固然矣。今以其有禆于边计论之。则内商之余银。每年皆六十余万。未尝以锱铢逋负也。而接买边引。每踰数年。始得掣卖以自营。彼何负于边人乎。若边商中盐。每引官价银五钱无论他镇姑自榆林言之。各商皆土著之人。查宽减斗头。每银一钱。时估粮八升。彼仅纳五升。犹称艰苦。若计一引费银四钱一二分。举镇商人并不识两淮之路。惟听奸商接买勘合。少则五钱三四分。若先以银布散各堡耕户。临期撮取。随便上仓。则其所得又倍此矣。举榆林而例他镇。或不甚相远。是一引之价。中纳实粮。犹不及三斗。以七十万引计之。官价银该三十五万。截长补短。计每年实收盐粮。仅得二十余万。视内商余盐银招商籴买岂独倍之。况在边勘合。历年皆有拖负。尤难一槩取必乎。故边商互相为用。不容有所轩轾也。尝论两淮引价。原定九钱。若专令内商纳折色即以九钱一引。照原价发边、专设一官立法籴买不许牵报富民。以致连年赔累就其中计之。可得五利除六弊。而边仓之充实又不待言矣。设官供亿、即于引价内、从宜酌处、百费有余其有别官、可以兼举者、即不必增员、此甚简而便也或曰商人中纳、常嘱沿边小户、以时积蓄、随地搜罗、故能应期取足、若以官任之、何暇琐琐及此、夫商人举手投足且不劳余力。岂以官任其责。曾不得与诸商比乎。亦存乎其人焉耳。新旧引目、三七兼行、此诚鼓舞之法、闻命之日、即巳具行运司、集内商订议亟图施行、事在彼中、未能悬断、若此法既立。则争趋新引。以求目前之利。而边商不患于迟留但恐淮上各商。大小不一。或资本缺乏。必待掣盐而后可以买引者则不免以此为厉巳矣。其它自顾有余力。即奋臂争雄。以入手为利谁能御之。俟有定议即当具　题、上为计部借筹、下为商人导利、门下留神及此仁人之言、其利溥哉、若长芦盐法、近觉疏通、南北二场、趋舍互异葢以地利言也南场多陆路。不通舟楫。脚价。视盐价不但三倍。故中引商人皆愿领价告买补。于北场灶丁煎盐。弃置不用。今惟一二近河者。仍其旧业。余皆改事农商。纳折色于运司以给商人矣。葢利害相悬绝故各从其便也。北场临河。易于转运。商人纷然趋之。而岁所产盐亦难以限量计。今顺永等府地方。皆私盐横溢。势不能禁。葢官盐不到。而欲杜绝私盐虽捕卒星罗。亦岂能一一尽法乎。廵盐比较、照常按问、通责应捕追赔此属何辜也、近巳通行酌处、乃人持巳见、奉行者不免依违、可胜叹哉、门下欲增盐额、真救时之要论去岁廵历该司、诸商恳告愿破格倍增、其词毅然不可夺、独念增额开边、事难预料、万一壅滞、旋复裁革、则各边通求处补、户部不免厌烦。如两淮之工本可鉴也、乃量增五万引、稍增其价、纳折色于运司、若果疏通、以渐请益、如其阻格、即终朝可以停罢业已题　准施行矣、后查该司残盐、原系灶丁拖欠者三十余万、改元　恩诏、未蒙蠲豁、各场连年带征、贫灶甚苦之、近巳具题乞蠲免、听商人捐资赴北场收买、止纳余盐银挨次听掣、以此为新增之数、而不失旧额、不扰灶丁、商人亦同词称便、姑待报中如何、再　题着为新额、一如门下所指授者、奉为成矢见也、山东之盐与淮芦逈异、青登莱三府、山海阻绝、商人不入其境、岁征灶户折色、仅十之五六、济兖东三府、及徐州皆行盐地方、疆界狭小、商贾刘微且民间多卤地、私煎贩买、所至有之、不能尽禁而运河往来权势军民人等、舳舻相望、自长芦南下、夹带私盐、沿途转贩、皆官盐之蠹也、山东商人、坐受亏损、其来久矣、先年以青登莱三府灶丁纳银盐不开边辄将四万余引改入济南盐场增额报中、自此引目壅塞、计积累五十余万、亦以盐包太重、故行盐多而消引少、近巳照两淮事例、改行小盐、查每年加掣之数增出余盐银七千六百两有奇就于额盐开边者、暂停中四万、即以增出余盐银、发边补作原额正引、彼此凑合、数犹有余、复查长芦运司盐多引少、即以山东旧引、那借勘合九道、共盐十万引改行长芦支掣、巳经题　请如议行、此皆补偏救弊之一端云耳
　　皇明经世文编卷之三百六十终
　　皇明经世文编卷之三百六十一
　　华亭陈子龙卧子　宋征璧尚木　徐孚远闇公　李雯舒章选辑
　　杜延祁□□参阅
　　杨庄简公奏疏（疏　书）
　　杨成
　　疏
　　厘正起运板木疏
　　厘正起运板木疏
　　庄简公名德隆邵为嘉隆间名臣其集未行世于公孙维斗孝廉索其藏稿梓之
　　屯田清吏司案呈卷查本部节年准工部咨该司礼等监题该部覆奉钦依取运司礼御用内官三监各板枋竹木、原行龙江芜湖二厂抽解、因板木数多、未能合式、不得不召商贾办、每年约用木价银一万七千四百九十七两零、解官脚费银五千七百三十六两零、共享银二万三千二百三十余两、除司礼监杉板六百块、原无脚费、又杉条木五千根、先因芜湖价多、至隆庆元年、改行龙江厂办解、照估算价、无容别议外惟内官监一项、起运板木二万七千八百八十根块、御用监一项、起运板木八千六百五十根块、又本监一项、起用杉条木五千根、以上三项除脚费外、龙江厂一半该木价银五千七百七十六两零芜湖一半该木价银九千四百一十八两零比龙江厂价共多银三千六百四十余两夫板木来自上江。芜湖在上。其价反多。龙江在下。其价反少。且板木相同。而价值互异。葢缘先年自取解以来、各监承委解官、每年俱自三四月亲往芜湖会印至九十月间方回南京彼时因各商籍口供亿等费议价颇浮、相沿至今、得利惯习、故每遇召辨、则有夤缘钻刺之弊门认则有买窝顶名之獘。印烙则有那移更换之弊。减价则有结党阻挠之獘。临发则有火光诈骗之獘。诸獘猬集。难以枚举、近蒙本部访查前獘、率由浮冐、将万历九年分芜湖木价批行该厂主事李化龙酌议裁减、时因木料起运在即、量减十分之一讫、亦既少惩其滥矣、但二厂之价、尚未画一、若非亟行厘正、何以永杜奸欺、合无自今以后酌定画一之规、申严验印之法将芜湖厂该辨　御用内官二监板木一半比照司礼监杉条木前例通行、龙江厂办解、一体照上江二县佑簿筭给、行本部司属官、每次会同各监委解官免赴芜湖。俱在龙江厂公同印烙。仍会同廵视九库科道官查验以绝弊端、呈乞议题等因案呈到部、臣等看得本部奸弊。莫甚于召买板木。而板木之弊。莫甚于芜湖。各商葢因先年议过多。是以奸商钻刺。棍徒诈骗。本部召买之举。适为奸宄媒利之端。积弊相仍、巳非一日、今　圣明在上、百獘尽厘、岂容因循、不为厘正、况本同价异、委非法纪、既经该司查议前来相应题请伏乞敕下工部、再加查议、覆候命下咨行、本部自万历十年为始、将前御用内官二监三项板木、每年先期行芜湖厂主事楝选真正多木商人送部门认随押卑筏赴龙江厂本部照例委司官一员、会同南京内守备、选委廉干监官、公验合式板木印烙、仍会同巡视九库科道官查验无弊、通照上江二县时佑簿筭价、一半行芜湖、一半行节慎库、各支给倘时价不同、不妨随时增减、务使上不亏官、下不病商、如有奸商、仍踵前弊、或紏党抗阻、及火棍生事、诈骗害人者、悉听本部拏送法司、照例从重究遣、庶委官免跋涉之劳、商人省供亿之费而奸徒无扰害之端矣、再照前项板木、原系　上供本不可缺、但查嘉靖三十一年以前、每年司礼监止取杉板六百块。近年加杉条木五千根。御用监先年止取板木一千六十根块。近年增至八千六百余根块。又加大杉条木五千根。内官监板木。隆庆元年巳奉诏停止。近复取解如前。由此观之。则今日板木之数。其中岂无可省。或应少缓者乎。况该厂木价、俱借支漕船料银、历年拖欠、至四万七千余两、年复一年、后将难继、合无并敕工部查议　上请、择其万不容巳者、每年一运、将可省者停止、可缓者间岁一运、如一年省银数千则十年可省数万其于　圣明节财之一端未必无小补矣
　　书
　　与湖东道沈少参书
　　与谭二华大司马书
　　与湖东道沈少参书【筑坡】
　　窃惟抚州之水。来自建昌。至抚城东南上流十里。注为数丈长河灌田百千顷。即临川之五六七都田也。其泄水之口曰曾坊口白公庙口珍珍坪江口祝家港口等处。分泄于东方以杀水势。故水自南来至城边。其势稍缓。乃引之遶东门以至北而西为城濠以固城池之势。此古人有千金坡之筑也。城之四门皆水邑名临川。有自来矣。近年以来。上流泄水之口淤塞。湖水干涸。则上流水不注湖。而千顷之膏腴岁无灌溉。民以失利。上流既塞。则水势奔涌。直下径从东注。而千金坡之决口。始为难塞。水既东入决口。则不能遶城以注文昌桥。而城濠之沙日高以涸。金汤之势。何所恃赖。抚之水利应修。此其大端也。生近巡历该郡、躬亲踏看上流之水、曾坊等口、故迹可循长湖故道、堪灌民田、第须逐一开浚以泄其水、而兴一方之永利、至下流千金坡原筑堤口、则甚不如法、似有不容不议处者、今须先给库银采办坚大石块。堆贮河岸。又市长大桩松渐次钉下。旁俱两层中填石块然后平铺大石。用铁锭勾连。其收顶去处。止用斜坡中如夹脊。两傍低下少许。仍比旧稍减五六尺。使春夏水涨。任其从上过去。水退则可障留以遶城东。取其五分之水足以固我城濠。以通舟楫而巳。往岁专于浚沙。动费千金。则随浚随塞。徒为劳费。若筑不如法。仍旧高峻以障狂澜。则随筑随决。亦万无可就之理。至于任事之人、最宜斟酌、必絜巳率下、实尽心力以襄厥役、无惑浮言、无摇异议、庶几一劳永逸、而利泽无穷、保障有籍、不至虚糜公帑、而重疲民力也
　　与谭二华大司马书【钱法】
　　钱法乃足国富民之端也、某不揣鄙陋、窃循大疏、旧勘合仿而行之、缘江右从古不通钱法、始意其多有未便、幸仗洪庇、一运用而遂见流通、老稚欣欣相信市井贸易、无不以钱相往来、事在文移中、谨录呈台览、但所虑者、四方钱商未集以致各郡县有司持官银求之会省而省中有司、又惧其源之易竭、不敢令流于外郡、几同遏籴、此岂太平监世景象亦岂经久之计哉、往两都大司空佥为国家铸钱无利嗟嗟此自贩夫贩妇交易相对者言耳、若国家以天下为度岂其然乎。假如大司空议银一分。铸钱五文。乃七文用之。若计旦夕则鼓铸无利统长久而言则其利无穷今司计者每责効于目前岂暇求此是诚亏本二文无利矣。不知以银为钱非投水火类也。银一分故在天地间又加铜五文可当银八厘又在天地间是一本而八息也利孰大焉夫银不加添。而矿不敢启。徒有销而无长。此坐而尽银之术也。若以银生钱是以银为母而钱为子。此不启矿而无日无地不收启矿之利也。故欲生钱莫若令各省自鼓铸。自鼓铸莫若令官开局而民铸之。夫盐法非官自煑也。海之人煑之而官给之引。收之课。则官盐也。不则以私盐抵罪。今若就藩司中择一人不废原务兼摄其事。而以郡县佐之。民欲铸者。赍铜千斤。或五百斤为一单。投入官籍。编号记载。每单给一引。藩司先印葢以为质。曰官钱始得流行。无引者以私钱抵罪。官仍什而税其一。则亡官铸冐破之损。亡私铸乱真之奸。民得九足以益下。官得一足以益上。此不加赋而用自充。不敛财而府库自裕之道也。翁有忧国忧民之念、倘以其说闻之政府、请于　主上、下议于户工二部斟酌至当、诏赐通行鼓铸、国计幸甚、民生幸甚、若此法可行、于从古未通之江右、而顾不能行于暂窒之诸部、未之有也、
　　皇明经世文编卷之三百六十一终
　　皇明经世文编卷之三百六十二
　　华亭陈子龙卧子　徐孚远闇公　宋征璧尚木　郁汝持子衡选辑
　　宋存标子建参
　　宋督抚奏疏（疏）
　　宋仪望
　　疏
　　海防善后事宜疏
　　海防善后事宜疏【防倭】
　　题为议处海防善后事宜、以固守重地事、臣闻兵法曰、制敌之道、勿恃其不来、恃吾有以待之、顷者倭奴连舟宗入犯、该臣与巡按御史邵陛、兵备副史王叔杲、副总兵官黄应甲、亲在行间、然后知制倭之道、在乎据形势、严分布、审强弱、定赏罚、则倭奴虽凶狡骜桀、未有不可预待而制之者、昔臣所辖兵力单薄、船只数少、不能一鼓尽歼、大收成功、此则臣之罪也、臣又诇访倭情、明岁大举、虽未可知、而防御之法、不得不预、该臣反复筹度、大抵今之备倭、其患有三、十数年间。闽广浙直竭兵力以拒遏之。俘馘之。岁费粮饷以百数十万计。然其为患卒不能止。而又不能遽处。此其故何也。夫中国备倭。与备虏异。北虏虽强。然界在边陲。咸可指顾。多寡强弱。皆能预计。倭奴远隔海洋。浙直闽广数千里间。皆据海为守。自倭奴入犯。熟谙内地。每岁约束窥犯。驾风凌涛。倏忽千里。随其所向。莫非入犯之路。非若虏情。尚可诇探远近。以便防御。其为患一。夫制敌之法。在审所因。倭之入中国知欲市买非必志在为寇我民之出海亦以行贾非专在勾引也禁海则愈致寇当以法縻之可以收其利而不受其害倭奴为患。患在中国。奸细与倭交通。其后奸民多方骗害。失倭奴心。甚或激为仇杀。以泄宿憾。然未尝敢蓄异图。以贻大患。当时计议之臣。虑生地变。乃一意禁绝之。凡发觉者。罪在不赦。倭奴时负厚贩。抵宁波等处。悉为奸人所负。怨入骨髓。王直徐海等。遂乘机教引。聚众入犯。故至于今。中国之祸不能止也。其为患二。往岁奸民勾引。其为害止于利取财物而巳。自倭寇内犯。前后截杀死伤。物故亦畧相当。诇知彼中部落既乱。地多荒芜。顷年倭奴窃犯浙直。利在抢捕渔人。归至彼中。货取厚利。以供耕种。今岁则又连舟宗入犯。意在大掠。虽被我兵截击。然被虏脱逃者。亦不为少。夫捕渔之人。皆浙人也。身既在彼。心则无日不在父母妻子。故一人往。则添勾引一人。况被往者十百数千乎。臣恐浙直之间。倭奴为害不能止也。其为患三。夫是三者为患。今之谋议之臣。孰不知之。亦孰不能言之。然臣以为不能遽处何也。臣闻情欲之际。父子不相禁。今中国奸民。利倭奴所有倭奴亦利中国所有此其情至易见矣。而所以不能遽处者。则惟勾引之患不能止也。臣无暇论闽广。其在浙直郡县罗列。分城而守。虽有奸民。无敢犯禁。然温台宁波沿海居民以捕渔为生。禁之则虑他变。纵之则岁为倭奴虏掠。被虏既众。则勾引日多。其朝夕积谋惟恐倭奴之绝意内犯也以此知勾引之患。决不能止。而闽广浙直之间。海上防守。臣窃以为不能一日懈也。卷查上年十月间、该臣将经畧江南海防事宜逐一查议条为五事、荷蒙皇上俯从部议、悉为施行、续该本兵通查闽广浙直海防疏密强弱之状。备言倭奴蓄志已久。防守之计、不宜漫然决事、且江南兵力单弱、尤当亟为整理、移咨到臣、该臣通行查议去后、今该兵备副使王叔杲会同总兵官黄应甲复将善后事宜逐一欵开具揭到臣、委为详切、除议处兵饷一节、系干地方难处事理、容臣会同巡按御史查确另行外、臣乃参据条画博采见闻、开立前件、尘渎　天听、倘蒙敕下该部、再加查议、亟赐施行、臣愚不胜幸甚、地方幸甚、
　　一增设游兵以定邀击、照得江南沿海、自狼福北至金山、四百余里、一望洪涛。绝无岛屿。可泊舟师。近年倭寇突入。势必登岸。故江南防倭。必以阻截外洋为上策。今岁抽选各路双桨唬船选置游哨惯经海道如名色把总江应晴、及中军指挥张肇庆等、令其远泊蒲岙陈钱马迹之外、其地为浙直交会之区、倭夷必入之径、分据形势以俟邀击、遂尔成功、今议游哨兵船、必须增设、请于水陆常官之外、添设游兵把总一员、查得江应晴蒙本部推补柘林把总、缘本官熟谙水战、乞改充游兵临期选委名色哨官六员、部领水兵、俱听把总调度、每年三月初旬、令往蒲岙驻札南哨陈钱马迹东哨黑水落华西哨羊山圣姑、但遇倭船出没、相机剿截、如或倭势众多、飞报总兵官、遣游击督发巨舰水师、随向策应、务期歼之初至。乃为计之上也。
　　一定船舟宗以便调遣、照得游兵把总、既设、当加募沙船增造唬船各四十只、轮拨福苍大船二十只、每五只为一舟宗、每舟宗福苍母船一只、沙船二只、唬船二只、当寇未至。俱傍福船以便各兵休息。有警则遣唬船出洋远哨。沙船继之。葢倭奴惯用小船。两傍分驾十橹摇走如飞。此中与鬪。利在犁沉。非沙船不能。但沙船颇大。即双帆乘风。追莫能及。今制唬船亦用十浆。其行又疾。遇打倭船。令其贮装百子飞砂等铳。火箭火炮等项。夹追放打。倭船每见火器攻急。不能摇橹。沙船即可追上。因而夹击成功。如遇倭奴撑驾大船则以福苍船冲之、可以百战百胜、但照岁用沙船数多、此中钱粮缺少、势难打造、民间自造前船。最称坚利。往年官府雇募。既丰其财。又募其家兵耆民。亲身应役。杠具器械。无不精利。官无造舟之费港有应敌之师最为计之得也。迩因兵饷裁缩。募价减省。官司别募。多方规避。惟以朽船钝夫应数。虽云分布信地并无益于邀击也。今岁该臣备知其故。乃听道镇挑选船只家丁、加以厚犒、悬以冲锋重赏、故遂藉以成功、今议雇募沙船、当照依民间采捕黄鱼雇直、每船梁头一丈四尺者、给与银三十两、每船用兵夫三十五人、听以家丁应招船价口粮。皆许预支。不烦追呼。民争响应。汛毕仍令歇班。以省冗费。其船兵有功者照例给赏。船户有材者查核优奖。仍与冠带哨官名色。有功愿纪录者一体类奏升授。且身船既役干官则徭役税银俱应照例免豁如此则人皆乐赴而事功易举矣。
　　一联陆兵以防流突、照得外洋既有游兵各港分守信地。内地已无可虞。但沿海一带。自吴淞至金山三百里间。宝镇川沙南汇青村柘林。各相去五十里。皆临据大海。随处可登。而青南二所。更当其冲。往年倭寇入犯。此为巢穴。即今岁突至。仍在其地。先年各设把总一员统领重兵分守。葢重之也。海上承平、兵饷减少、将青南二总裁革、止留募兵百名、相兼军士、令本所掌印千户领之、而分属川柘二总提调、但千户多系庸材、不能辖束军士、而把总力专驻城、罔顾提调兼职、以致、险要空虚、策应疏虞、今欲议添官兵、则粮饷难处、近该总兵官奉臣宪牌清查各卫所隐射买闲勇健军舍、已不下二千余名、其在青南者该今新推参将陈习旧署所印多方教练、遂成骁兵、昔年首破倭锋、近日又歼突寇、既屡经试验、今议各挑选五百名著伍、听臣于闲任将官、或指挥内、有才局者、选委各一员专司训练、与川柘二总分作四枝、参将于汛时移驻南汇教场内、计处营房、把、总等官各带所部挑选精兵赴营团操、教以分合聚散之形、熟其首尾联络之势、大小汛期、总兵官仍将吴淞陆兵、分番哨守、则南可以策应青村柘林、北可以声援川沙宝镇、其金山虽系重地、延摊沙浅。寇船难泊。止令原留官兵、沿塘巡哨、本卫官督兵城守、万一有急、则参将调兵合剿、朝发夕至、庶海塘气脉联络、而各堡形势不孤、权止帚一而众不涣矣、
　　一核军储以时支给、照得沿海卫所军粮、旧时虚额数多、每遇拨派、势豪奸民、多方夤谋、冀得肆其拖侵积棍刁军、设设私兑、悉以止帚其包骗。仓廒空虚、军士枵腹、其积獘葢巳久矣、近该臣牌行该道清查、实在军数、照数派征、余皆扣充兵饷、严限运纳、顾有司积习巳成、奸民宿獘仍旧、虽屡经惩究、而逋侵如前、今议各州县每岁秋收之后、将本色漕粮军储一槩征完在仓、海防官预将各卫所官军姓名点定、候漕粮交兑之后、兵备道预行州县掌印官、听海防同知、兼同各卫掌印官、将设立号单、许令各所官军、相继往兑、每米一石、量加脚价一斗三升、以充雇船搬运之费、官军报运到仓、海防同知公同掌印卫官掣单验收、如此则粮长既免盘运之劳、奸民自塞逋负之计、刁军永杜私兑之奸、每月给放、仍照臣案行事例、先期呈请号纸、唱名给散、则海滨孤城、俱获充实、而汛米亦可免于收买矣、
　　一广资格以需将材、照得人才自古为难、将才尤不易得、旧例推升将官、止于指挥曾经保荐者、后渐推广至千百户、自海上多事以来、始有名色把总之例葢拘挛常调、则韩白何由致身、破格广求、即屠钓亦足树建、自此例行、而南北疆圉、乘风云以树奇勋者历可数也、但先年请有部札有功者、呈请填给、后因部札不便、军中自得便宜委用、以致钻谋多端、名器太滥物议沸腾、引嫌槩弃、不得已选用世官、使世官材、则亦何事他求。但纨袴多柔脆之夫。阘茸鲜上进之志。不得不旁摉博采以图济事功也。今后领兵领哨、除世官有才可用、照旧委用循资举荐外、至于草野行伍之中、有素负勇畧熟谙、韬钤技艺者、各将宫收录军中试验果当、听兵备官会同总兵官指实呈请、听臣参酌成规、方许给札授以领哨等官、俟着有劳绩、又授以名色千总把总、如果才堪统领、屡立战功、方行据寔举荐、与世官一体升用、夫收录在将。则因举用而见将领之贤。甄别在臣。则收事权而革滥用之獘。如此则真材既收于博采、而幸进者不得以觊觎矣、
　　一联浙直以定合剿、照得倭寇之来、必由陈钱等处视风色以为入犯之路。我直舟师欲邀击外洋。势必趍圣姑蒲岙等岛而浙中兵船。俱亦驻泊此地。若或彼此不联气一心。未免对舟为敌国矣。预乞本部移咨浙江军门、每当春汛、先期会约、严戒将士、不许无端启衅、遇有倭船、合舟宗同击、如敢自分吴越、争夺首级者、俱不准功、则彼此同心、声势益壮、倭寇不足平矣、臣又看得倭寇之来、必于小满前潜伏海岛。伺掠渔船。近日奸人教之。每岁将抢去鸟嘴渔船。照例张网。内藏夷人外杂渔人以致渔船不复堤防。兵船难遽邀击。今岁入寇、未便全获、其故由此、且濒海之人。以渔为业。诚难禁绝。并乞移咨浙江、但严禁捕鱼船只。定限小满与大舟宗渔船。一齐出洋。不许零星越捕。以中倭计。仍行温台宁三府。遇当出海捕鱼。止许改用黄花挑糟等船。如敢违禁。仍将鸟嘴船先期私捕者。许官兵即拿究解舟宗内。仍有鸟嘴船只。许官兵径行攻打。如此则倭夷既不得伺掠以逞奸。而我兵亦易于辩识而奋击。将来向导自绝。更无侵扰之患矣。ｃ
　　一严乡甲以固人心、照得沿海要隘、虽各设有陆兵然海岸延长、俱系民灶杂居、茅茨相接、若不团练乡兵、申明号令、卒遇寇突、人无固志、奔走张皇、而内地便为震动。今各地方已奉臣案验、编立保甲、合无照臣经畧江防议、于保甲内、择有身家者立为团长、挑选壮勇、置造器械、时常练习、每当汛期、海防官亲往犒赏、遇有声息、协助官兵、分布海塘、如有斩获、一例照格给赏团保长、有功愿纪录者一体类奏升授、至于崇明一县、孤悬海中、居民散处、各沙兵船防守有限、臣巳严行该县操练乡兵、人自为战、万一寇势猖獗、力不能支、飞报总兵官、调兵协剿、庶兵势联络、而随处可制胜矣、伏乞　圣裁、
　　皇明经世文编卷之三百六十二终
　　皇明经世文编卷之三百六十三
　　华亭陈子龙卧子　宋征璧上木　徐孚远闇公　何刚悫人选辑
　　宋征舆辕文参阅
　　张心斋奏议（抚辽疏　司农奏疏　司马奏议）
　　张学颜
　　抚辽疏
　　贡夷怨望乞赐议处疏
　　申饬边臣抚夷疏
　　逋民尽数归顺疏
　　条陈辽东善后事宜疏
　　贡夷怨望乞赐议处疏【防守开辽】
　　题为贡夷怨望、边境多虞、乞赐议处、以图保障、以永治安事、照得全辽为九边极东之一镇、开原系辽镇东北之一区。三面环夷。两路入市。在地方全盛之旹。尤宜整饬。况今凋敝已极。虽夷酋詟服之日。尤宜防范。况今骄横已成。若欲立百年之巨障。当修复边墙。而阻于财力不敷。欲振先朝之余烈。当荡平巢而苦于兵马不支。所据抚处属夷充实营伍。慎防关市。议定驻札。修守城垣等件。委系目前保障急务。虽该各寺道议处前来、但事关蓟镇者。不能遥度以代谋。事。系全镇者。尤当审时而酌处。该臣等会同覆将前项事宜、虚心查访、通融计议、虽经略远猷、当不止此、而补偏救敝之筴、似亦殆尽、伏乞勑下兵部、再加议拟查覆、行臣等遵照施行、庶孤悬之地可保无虞矣、
　　计开
　　一抚处属夷、臣等会议得海西属夷、俱在开原东北分寨住牧。近日种类渐繁。需求日甚。不旹至各堡来讨酒肉卓面布疋。应之则其欲无厌。绝之则其衅易生。各堡既无官钱。每派贫军轮日管待。虏不感恩而军皆林取怨委当江处。近虽议给官银。犹恐不敷。合无将三万库商税盐课银两免解广宁、留作彼中各堡抚赏之用。仍宣谕酋首王台等、严禁部落、不许无故讨赏、及临边窃犯、如果不悛、纠众入寇、严行该路将领、固守城堡、收敛人畜、臣等调集官兵相机拒剿、大槩海西诸夷。今奴酋亦屋居耕食也此辽夷本色非奴酋创始今因其如此策为无用谬矣以王台为君长。而王台屋居耕食。与行营诸虏。倏来倏去者不同。若大兵忽临。先将忠顺者谕令安心住牧外。或潜师捣其巢穴。或勒兵绝其入市。未为不可。今彼虽阳为横肆之状。而实阴怀疑畏之心。安肯舍安居之故业。弃交市之远利。与我卜未定之胜负哉。盖必先挫其势。而后示以恩。庶可保数十年无事也。若姑息逡巡。任其求讨抢掠。势将何止、其投降真夷。以后俱解广宁。分投安插。不必再留彼中潜为。响道。至于贡夷入关。蓟镇防捡过严。亦足以消其骜骜之心。但束缚太甚。未免怨望。容臣等移文蓟镇抚道、量宽窘迫。行各驿逓。作速应付。毋得刁难。此抚处属夷之大畧也。
　　一充实营伍、臣等会议得开原兵马原额五千员名、俱调拨金复海盖、定辽沈阳等卫、军余操备、自嘉靖三十六年后、灾歉相仍、死徙强半、虽清勾着伍甚少、巳行三万辽海卫、及备御中军守堡等官、分造小册呈臣批发各卫、立限提解、设法严比、其各省充发逃军、亦行各卫备造青册、容臣咨送兵部、转行各省清解。虽以缓不及事。然解一军。得一军之用。若以此为迂。此亦无可奈何而本镇又无兵可补。何时可填实也。其军门调去标兵一百八名、入卫游兵二百五十名、填实镇武堡一百四十一名、广宁团练二百三十七名、似应发回。但镇武设防。尤为紧要。广宁操练。弹压诸夷。军门标兵及入卫之数。若掣回一名。另补一名。既无可补。亦难议掣。今惟责令参将郭梦征、备御姚天与、将见在马步官军三千三百七十六员名、汰其老弱、凡马匹盔甲弓矢火器、俱要件件精好、人人堪用、如有占役影射者、悉发操备、仍禁科敛、勤训练、使军容整肃、士气奋扬、虽不添兵、亦可振一路之威、而寝首酋之谋此充实营伍之大畧也、
　　一慎防关市、臣等会议得先年夷人入市、由广顺镇北二关进入、各将随身器械拘收关门、差官军护送至市、仍送出关、近年大边圯坏、市圈低薄、无复限界、若防捡少疏。即随便进入。夹掳牲畜。该臣先巳行令修理禁戢外、合无再行该道及将领备御等官郭梦征等、宣谕各夷、仍照关口鱼贯而进。弓箭腰刀。不许带入。各官选差千把总官、带领全哨兵马、往回防送、其圈墙低薄者、务令坚筑高厚、查照广宁规制。足为出入之防。如有因循日夕缩。推委误事者。轻则提觧捆打、重则参奏革职、此慎防关市之大略也、
　　一预议驻札、臣等会议得开原挺出虏穴。背阴山一线之路。声援易阻。揆度地形。兵马委不可轻出。若无故调之沈阳等处驻札、全辽有事开原最不易守所以先破倘北面有事。不能挽兵而入则开原之望绝矣。嘉靖四十五年、该廵按山东监察御史李叔和题、议参将兵马防冬于中固城驻札、兼防南北、无事仍住开原、今查中固去开原纔四十里。两处应援。似为稳便。合无今后防冬。非辽阳有重大声息。及开原的无警报。不许轻调出境。其本管地方如铁岭等城堡。有警自当赴援。难以别议。此预议驻札之大略也、
　　申饬边臣抚夷疏【抚处王酋】
　　题为抚夷欠妥、恳乞　圣明申饬边臣宣布、以正国体、以安边圉事、议照海西建州夷酋、屋居耕食、密迩边墙、在彼乍臣乍叛、在我半信半疑、然　累朝不忍荡平、边臣不行驱逐者、非力不能也、盖彼以贡市利于内者十之三四。辽夷有参貂土人利于互市不与各镇同辽人以交易利于彼者十之七八。且赏费取诸市税。既不请及帑银。赏数限有定名。又不增诸额外。于怀柔之中。寓羁縻之术。各边之御属夷。未有善于此者。但相沿日久。狎侮日滋。少有忿争。即肆狂逞。杲最凶狡亦因尔时副帅赵完贪懦有以生其心也建州夷首王杲恃朝廷决不肯加诛。知边臣决不敢轻剿。又知边人互市规利。决不肯闭关。故始而假索降以入掠。继而借备御以为名。虽阳为骄悍之状。实阴怀疑惧之心。及奉钦依允臣诛剿。远近喧传。诸夷骇畏。非尽虗张形胜美观章奏也当时李氏在辽实为羣夷所畏故剿命甫下而王酋骇迫矣部落皆日夜号泣。贼首皆逃徙深山王杲欲负固自守。则营寨易攻。欲窜身他方。则家赀难弃。既恐镇兵之捣巢。又防雠夷之执献。乃时时叩关、急急请罪、斯时臣等计议、此贼势穷力尽。若督兵往剿。当成献捷之功。但见奉钦依先抚后剿。若不抚竟剿。是违旨恣行也。夷既求附而又剿。是杀降贪功也。缘是准两道往抚。当抚之时。夷人恐我诱杀。心怀疑贰。故二酋不敢入关。人口未即送入。既抚之后。除走回一十七名口不计外。通共送还人一百十九名口。数十年来。未有卤出人口。一旹生还如此之多者。况官军斩首七十二颗。威已远伸。抚赏用银止于二百。费亦不滥。边圉已宁。事体似妥。所据酋首王台王杲。相应遵奉钦依。分别议处。查得王台先曾执献迎夷。年年并未入抢。今又送还人口数。巳顺而又顺。似应赏赉以坚其慕义之心。王杲虽曾入犯。久巳服。今又送人口数多。始逆而终顺。似应免剿。以开其止帚正之路。伏乞勑下兵部、再加酌拟、将王台议加赏赉、将王杲姑免议剿、仍照节年旧规、俱□入贡、一以彰天朝好生之仁、一以寝诸夷观衅之念、庶诸夷既畏天讨之森严、又感天恩之浩荡、地方后患、可以永弭矣
  </div>
  <div class="pagination">
   <a href="皇明经世文编_page125.html">
    上一页
   </a>
   <span>
    ...
   </span>
   <a href="皇明经世文编_page121.html">
    121
   </a>
   <a href="皇明经世文编_page122.html">
    122
   </a>
   <a href="皇明经世文编_page123.html">
    123
   </a>
   <a href="皇明经世文编_page124.html">
    124
   </a>
   <a href="皇明经世文编_page125.html">
    125
   </a>
   <span class="current-page">
    126
   </span>
   <a href="皇明经世文编_page127.html">
    127
   </a>
   <a href="皇明经世文编_page128.html">
    128
   </a>
   <a href="皇明经世文编_page129.html">
    129
   </a>
   <a href="皇明经世文编_page130.html">
    130
   </a>
   <a href="皇明经世文编_page131.html">
    131
   </a>
   <span>
    ...
   </span>
   <a href="皇明经世文编_page127.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
