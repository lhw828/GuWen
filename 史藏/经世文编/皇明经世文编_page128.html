<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 128 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 128 页/共 172 页
  </h1>
  <div class="content">
   省费冗【裁减冗员】
　　臣闻天下之言、虽其至常、而要之不能易者、君子之所不弃也、饥则曰食、寒则曰衣、此两言者、岂非天下之常言哉、然未有舍食而能济饥、舍衣而能拯寒、是以虽其至常而不可弃、省费冗。务撙节。此亦天下之常言也。足国之道无以易此。臣亦安敢舍而不谈。以避腐儒之诮哉。者宋之仁宗。称恭俭矣。是时赂虏岁费金缯数十百万。此如子钱之人。责负于门。虽欲贬损而不可得。今天下一家。伸缩操纵。惟在于上。如巨富之室。岁入偶歉。自勉以率家人。节用度。减臧获。裁顾佣。抑子弟。谁敢不听。虽然在人者易处。而在巳者难割也。　诏曰内府供应。朕加意节省、用自有余、该部照弘治及嘉靖初旧额酌量征派、其以后加添者尽革、乘舆之际。人所难言也。　升下割之矣。以此推之。光禄太常之厨役。勋卫监局之员额。勇力工匠之班队。戚畹内廷之赏赐。岂固不如制哉。弘道德之风。去靡丽之餙。慎起居。斥珍怪。严近幸。戒逸乐。享万邦惟正之供。以观示天下。而在人之冗。有可言矣。苏辙谓害财者三。曰冗吏。冗兵。冗费。兵食之计、臣于修军政篇巳畧言之、吏之冗者、虽更仆未易终也、臣特言其以千万数耳。仲尼弟子葢三千人。汉之经师。其从游亦至千余。今一学教官必三五辈。其教视古何若。高者乃课举业。举业须课之□尽削其训三四千员。可岁省十二三万。天下武职踰十万人。五倍于。竭膏脂以养罢驽。非计也。诚宜严赏功之格。重比试之令。使官不可轻得。其巳官者军政治事。乃支全俸。额视职掌而止。带俸者十三给之。有罪科断如律开国功不失爵位亦数公耳此何功德哉五倍之羡。奚啻数百万也。初建北京。惟设行部。分列六曹。后既定都南京诸司。仍而未革。投闲养望。乃以居之。臣愚以为守备外。并宜裁罢。比于中都特为雄胜。亦足以控制东南。奠安　陵寝矣。葢有商五迁。不别置官。成周并建。惟命留后。无用此大事为也况其俸几二十万。斟酌裁罢。则所省岂尠少哉。至于冗费。禄米为甚。先朝诸臣巳屡言之。庙堂久议非草茅所与知也。而臣则感于古焉。封建诸侯。周室为盛。周公以功宗之冠。凭叔父之尊。其封于鲁为方百里。燕享朝聘祭祀征伐宫室城郭百官之费在其中后世子孙继为诸侯。分为大夫。公田采地。不出于国。汉之谋臣贾谊主父偃。立众建之策。行推恩之今。亦使子孙受祖分地。今天下郡国。皆属　朝廷。征伐宫室城郭百官之费。诸王不与其忧。郡王以下。秩秩绳绳。　朝廷兼任其责。此所以有不胜之患也。汉天子自有三河东郡颕川南阳与内史等凡十五郡。今两畿两浙财赋所自出。　京师所仰给也。其余王府州郡。自边储军粮吏廪预备造作。与凡典籍之不可废者外。悉以付之。初为均定其制。后虽子孙多寡。并令出入其间。葢百姓兄弟初均受产数世之后子孙虽或不齐终不损此以与彼矣闻庆府分封郡王。曾于一万米内分拨。不知此时奉何例也。天下害财固不止是。特举一二大者。以此推之。财用庶可足乎。
　　辟土田【几辅垦田】
　　臣尝读司燛迁所为货殖传。列致富人十数家。具道盬盐铁冶丹穴巴茜之事。与王者埒家不訾。津津矣。及叙白圭观变趋时。若猛兽挚鸟之发。必以李悝务尽地力先之。然后知迁伤切于世。愤其所为末作滥而本业衰也。故曰本富为上。末富次之。此岂昧于大较。悦奇胜。恶治生之正道哉。呰窳之人。负郭千顷。荒芜不治。持筹执筴。以争刀锥。指计僮奴。扼吭而诛其入。所谓舍万金之产。而行乞于市也。土田当辟。古今诸儒具有论着。大者在唐邓汝颕陈蔡许洛荆襄淮楚间。臣未敢论。论　畿甸中。古者畿内谓之甸服。粟米总铚。于是而出。所以省输将。便资给也。　国家建都北平。古为燕国。燕故诸侯。宫阙城郭之壮丽。玉帛会同之辐辏。百官万民之殷庶。何敢仰望万一。然自文公以后。立于疆国之间。北迫蛮貉。内措齐晋。又尝帅师争驰中原。乘胜逐北。翱翔千里之外。此其为费非微细矣苏秦入燕时。东有朝鲜辽东。北有林胡楼烦西有云中九原。南有滹沱易水。即今　畿内东西所至。视虽狭。而南有浡海巨鹿。至于邯郸濮阳葢兼齐赵之地长短相互实亦当之者纤悉出于其国。而今尽仰江南。非所以富国息民也。苏秦谓燕足于枣栗。栗支数年。不言秔稻之事。岂非人谋地。利渐乃出哉臣观往牒。国朝垦田之事数举数废以挠之者众也何承矩耕水田于河北。虞集议海田于京东。脱脱大兴营田。西自西山。东至迁民镇南。起保定河间。北抵檀顺。皆从司农佃种欣慕之焉。水泉陂塘之迹。门堰捍筑之方。召募敕授之法。器具工作之资。蜃蛤粟米之富灿然可观也。按成式。法往智。数岁之后。其效立见此与转吴会漕潞渚功相十利相百矣穷山泽。计毫毛。取赢万里。而直千里之内。弃而不收。甚可惜也。然出数十万缗以为利本。而取息于数载之远。非富厚之家不能。贫者一日之入。尚不足一日之用。而何暇思乎其它。苏辙有言曰。贾人之治产也。将欲有为。而无以为资者。不以其所以谋朝夕者为之也。取诸其不急之处。指盐铁等以内帑屯田所谓以无用致有用利无便于此者今内帑金有未用者所谓不急非耶且富人之出钱也。度其能偿。且在旦夕。而后贷之。兴水利。辟草莱。亦旦夕可偿者也。虽然。事议非难。任难。任非难。用难。用非难。成难矣。天下之人。每病太怯。不敢任事。事偶相值。谩然受命。而不自量。上虽用之。常有轻之之意。及其未成而夺其业。古之君子。先量其身。而又要乎其君。君能用之。则受命而不辞。不能用之。不敢一日苟然以试。而君亦专责之。事终以济。故足述也。方册遐矣。成化中都御史原杰经理郧阳。不可称哉。荆襄迤西沃壤千里。蓬藋蒿菜。实尽其利。籍流民。垦旷土。得户一十二万。君相委心。豪杰效职。亦千古之槩也。今朝廷之上。望治如渴。天下之大。独无一人可使乎。抑洪武初天下土田八百四十九万顷。至弘治巳失其半。近日司农所入。又多诎焉不耕之田固不少矣独畿内哉藩府州县。虽有农官。孰为朝廷任事者。富强之道。在任用矣。
　　理屯盐【修理屯塩】
　　臣闻国家治边塞以制夷狄。修屯盐以代输挽。所以立富强。固疆圉。万世之利也。然而法相因也。弊相乘也。察相因之机。审相乘之势。故弊革而法成也。自成化弘治以来。开中之格废。而折色之例兴。至于今日。谷粟贵而金币轻。谋国之臣。莫不咨嗟叹息于洪武永乐间矣。是不可不求其故也。开国之初。士马盛于北陲。威棱震乎殊俗。骁将劲兵。扬旌万里之表。旃裘之君。不敢南向而牧。墩台之内。即堂闺也。当是之时。垦田之令行。而辟地之人众。富商大贾。耕则徒易集。籴则囷易足。岂其人之赡智哉。时使然也。承平久而武备衰。教令弛而阡陌废。四野萧然。千里弥望。籴犹艰阻。乃欲使之疾耕积粟。以应开中。知其难矣。且商贾之权、孰与县官。县官不能号召游闲除斥荒莽而责贩易小民以数引之盐任万顷之地则臣见其势之不能得也天下之事。未有辞其劳而享其成者也广屯树。厚储蓄。诚县官所宜为者。何必竖贾哉况支盐一引。输粟二斗五升。今至银六七钱。十余倍矣持此溢羡以为劳费。亦相值也。折色岂过乎。即今屯田未能遽复。臣愚以为宜如丘浚之说立常平司于各边都御史总之。将折色银发司和籴以充军饟。而后修复屯田。东自辽蓟西至甘凉。地非鹻卤。皆垦治焉京边军自团营乘障外。隐占役放者。悉驱于农。巳有月粮。官给牛种器具。行之数年。其入必多。报中上纳。将有所取。所谓相因者也。至于盐课。有可言矣。农人既供赋税。所余谷粟。即如丘陵。贸易变迁县官不问也。盐课正额外。所产余盐。丝毫铢两悉属朝廷。既无工本以给、灶丁。复令附带以重商贾亦可见其法之不能行矣。律令益严。奸弊益甚。富商大贾十八困焉刍粟之上。不免侵、劝借之方又溢例分。斗面火耗之增加。查盘勘合之濡滞。而又两地搭配。数世守支。官攒恣其贪饕。秤掣因之上下。卖窝占中。克之于先。奏求私贩。夺之于后。此利之所以益微。而召之所以难至也。臣愚以为天下盐课。皆令折色。随各司上下之乡。酌以前增减之数。定为一引。税银几钱。运司征解。盐无官私听灶丁与商从便贸易商人给引下场买盐。此制直截简易贤亦尝论之官于要津。照引而税。从各行盐地方变卖严缴退引。商灶于引。目外买卖皆绞。夫正额不失。每岁所产之盐。怕取而税。较之召商自卖。不惟劳逸相悬。其获亦倍。灶丁纳银。无消镕追偿之患。煎熬所得。易于变化。自不逃亡。节目简易。商人侵削滞抑之困。可以少解。法既通融。人鲜争夺。势豪专利之心。深恶推剽之虞、不禁自息。日久事定。多余盐官。亦可省。其守支未尽者。或转般或改拨。期一二年。而折色之法。即可举行。蓄积既多。可以济屯田之所不及。葢先王之法。遗于世者。纤悉备至。及其久也。皆不能无弊。审其势。察其机。而法于是乎可复。苟听颓坏。莫知其所从起。莫究其所将至。则岂贵智哉。
　　大将军戚公请告归登州序【将畧】
　　中国之患。北有胡。东南岛夷棘焉。秦城临洮至辽东延袤万里。控弦之民。不敢南向而牧。后世讳其事。而修其功。遣侲男女。赍五谷百工成岛夷。后世被其毒而议其罪。　国朝防胡立九镇。自山以东负海之郡。淮浙闽广。筑城置守。尽于珠。皆倭以也。可谓　圣人虑事者乎。魏鄂宋凉转战逐北。建功万里之外。矫矫虎臣。将将之善。繇　高皇帝。　长陵北伐犁其王庭。而令自临武节。假诸臣有一可使。恶有榆木川之事乎。岛夷自洪武时。固巳患其慓悍。正统遂残挑渚擐甲之人。竟无能挫其锋者。报国谓何。嘉靖壬子、倭大入寇、浙东西江南北、以至闽越、咸罹其祸、督府数易、羽檄四驰、竭府库之财、不足于粮饟、募枭鸷之徒、不足于行阵、数万之众、贼常以一矛走之。天下大震、大将军戚公时参将、分部台州、为鸳鸯阵教战。其节制士。无不一当百贼犯台州歼之、已徙部闽中、贼方壁福清、战于牛田歼之、走兴化、又歼之、贼乃大创穴浸平、而闽浙免于锋镝、无不欲尸视公矣、当是时。公名大显。天下无问识不识。皆知戚公。隆庆初、匈奴入塞、诏备蓟州、公曰、禁兵则恣睢。召募则乌合。征发则道敝。分戍则坐饥。边郡良家子。以浙兵法分合更番训之。三年乃可议战。故公在镇。未尝徼一战之利。所谓节制之兵也。匈奴款塞。愿为臣妾。夫岂呼韩之运。胜筭得焉耳。用于南如彼。用于北如此。使遇　高皇帝。万户侯岂足道哉。阃帅某曰、今之将难矣。古司马法阃以外听于将军。致屈万乘以信其威。何可得于今日。文墨之吏。实握其权。一不如令。吏得以法议之。且非独此也。将相和调。则事允济。故平勃交驩。天下不以贬两人。夫皆社稷之役耳葢言江陵也将军雅善江陵江陵没言者并击将军故罢去日者相臣弃宾客。大将军遂有人言。挈挈而南。犹尚以前过也。仓公治病、随地而异、公故习南北之势、亦欲起赢越而强之、骥千里而絷其足、公病则宜、公曰不然、不侫席先人之业、结发行间、天诱其衷、所向克遂有功、皆　上神武、中外大臣推毂之力也、不侫何有焉。蕞尔武夫、致位上将、祖父妻子、恩泽优渥、功名显于三垂、宁尚有不尽乎、介胃四十年、筋力竭、南为瘴厉见欺、即慕马革之名何益　国事、向与武夷君要言、南平岛夷、北靖胡虏、黄冠重游、久而未复、武夷君之为讨、何以解焉、登州近三神山、仙人往来、归置妻子、黄冠从之、庶几安期之志、国家人才如彭蠡阳鸟、何少不侫、叶子曰、三代下人品、独多子房、谓功成不居、而从赤松子也、不意千载戚公继其芳躅、公所言安期生意深远矣、射杨叶百中而息、鹏不难九万里而南、其息亦以六月、斯造化之玄机、豪杰之卓识也、子房虽辟谷。强起高后。　上方拊髀颇牧安期公讵能乎公第黄冠往矣。
　　皇明经世文编卷之三百六十六终
　　皇明经世文编卷之三百六十七
　　华亭陈子龙卧子　徐孚远闇公　宋征璧尚木　颜开雍伟南选辑
　　李楫原涣参阅
　　李给谏奏疏（疏）　王侍御奏疏（疏）
　　李给谏奏疏（疏）
　　李邦义
　　疏
　　足国裕民疏
　　足国裕民疏【理财】
　　臣等切惟食货者、王政之所先、积贮者、天下之大命、周官严九式之条、而王制重九年之积、盖以量入为出、酌盈济虚、诚有天下者之不可以一日不讲也、近蒙　皇上轸念积蓄匮乏、特谕计部、以处理充蓄之计、仰见圣明忧民忧国之盛心、凡有见闻、皆思所以赞庙谟于万一、况臣等待罪该科、与闻国计者乎、但钱粮之数目浩繁。而出入之头绪纷沓。有未易以旦夕晓者。昨见该部条列八事以上、亦可谓几于详尽矣、然臣等刍荛之见、再四访求、犹有一二、可以引而伸之者、敢甘隐默、不并为我　皇上陈之、臣等切惟理财之道、莫过于大学一书、至谓生财之道、则不过曰生之者众、食之者寡、为之者疾。用之者舒而巳、唐臣陆贽亦曰、生财之丰歉在天、用财之多寡在人、节之虽虚必盈。不节虽盈必竭。合而观之则开其源与节其流、理财者舍是无别法矣、方今山林川泽、悉入征输、夏税秋粮、各有岁额、舳舻千里、飞挽穷年、其所以充边储而供国用者、既有成规矣、频年以来、倭虏为患、此外复有坐派加派之名。养马养兵之费。而当事臣工。权宜议处。至于赃罚商税寺产事例度牒引钱。所以摉括之者。亦既无不尽矣。况今闽广锋镝之余。残伤未起淮徐荒歉之后。逋逃未止帚。而江之右。山之东。亦且以水溢旱干纷纷具奏。则开财之法。诚不可以一毫复加于民者矣。然则处理充蓄之计。舍撙节其何以哉。昔人论节财之法。有谓在于革冗员。汰冗兵。节冗费。今之冗员。诚不知几也。嘉靖四十年、为帑藏匮乏、岁用益烦、该本科建白、巳经议革之矣、然所革者不过务司埧驿之流。以上曾未有一议及之者。其为省能几何哉。兹且不暇远举、即如锦衣卫恩荫之辈。盖嘉靖初年曾稽核巳后又流滥矣踵接肩摩。各衙门带衔之官。日增月盛。是虽赏劳酬功之典。所不容无。而冐滥之费。则不可不为之虑矣。一澄而汰之。或禁止之于后。则所省不既多乎。民出食以养兵。兵出力以卫民。此定制也。况京师之众。皆取于漕粮。又率数石而致一石。其征解搬运之苦不论也。柰何其可以易视之。查得户部所开月粮之数。共该支米二十四万五千余石。及查营操总数则止于九万焉。其余或系锦衣卫官挍人等。或系各卫所官吏勇士官攒人等。或系各该匠役人等。凑之乃合前数。臣等访得此项月粮。弊孔甚多。有以一人而每月包领数石者。有以一吏而每月冐支数十石者。考求其故则以兵马之实数司农不得而知也钱粮之出数司马不得而考也各司止据卫所开来之数。即以付之粮厅。粮厅止凭各司所发之数。即以准其支给。漫无稽考。如此则以无为有。以逃作在之弊。亦将何所不至哉。夫以每月二十四万余之钱粮。止养九万营操有用之军士。而其不操之军。无益之众。反从而两倍之若是谓其一一皆充实用。则臣等所不敢信矣。伏乞敕下兵部、候各衙门遵奉前旨、将各项冐滥人役查革外、仍要查核在京各该食粮人数。某项若干。某项若干。造为食粮总册用印钤盖。一送户部。一送本科查考。如遇支放之时。各该卫所造册送司。十三司须要类齐核实然后发之粮厅拨支其各该卫所官吏。凡遇月终。通将支过扣还之数。齐赴本厅注销如或参差不齐虚应故事者。听臣等该科参究则冐滥者庶有可惩矣。至于钱粮冗费。近年言官巳言之屡矣。而卒未收节省之效者。无事调遣则客兵之费多其故有二有握韬钤者。或边事未甚谙。一遇警报辄自周章。至虚实未探而调遣先发者矣有威望颇轻。则参游等官。各自主议。有先发后闻有不可制者矣若此则边饷焉得而不费哉。不知按伏者。兵家之妙算。何尝责其不调遣。谨调遣者无非以节行粮之妄费而巳然均一调遣也。行粮之支。闻在蓟辽。则有百里外全支五十里外半支之例。而宣大等镇。则未之议焉。或者非画一之法欤。近来宣大之费。视他镇为多。未必不由此矣。伏乞敕下该部、再行申饬各边镇廵等官、今后须要明白哨探。详慎调遣、其有不遵约束。将领听其指名参治。其各边镇行粮应否照例查议。则钱粮不患其不节缩矣。夫钱粮固贵于节缩而尤贵于措处。查得旧制太仓解发之银止以供客兵之用而主兵则处足于民运与夫各镇屯粮秋青马艹等项奏给耳迩来各边多事。以屯地马草。则穪抛荒弃置久矣。一遇缺乏。即行奏讨。太仓如之何不告匮也。近闻有能措处者。将无碍草场给军采打。即役其力以修边墙。而人不为怨者。使人人效此。则各镇之中。岂无一二可以措处。以少省太仓之万一哉。乞勑下该部、再加查议、移文各边廵抚、示以国储匮乏凡有地方可以措处。如屯种马草之数。不拘多寡尽力区处或于各年民运拖欠之中。设法督追完解以充下年正项之用。年终各将措处过钱粮若干。督追完过若干。拖欠若干。以上年为额。今年省出太仓银若干。造册奏缴其有区处督追数目过多者。或特加荫秩。或从重奖赏。则激劝之余。孰无公家之念。谁无共济之心虽不敢大望其嬴余。亦可省十百于千万矣。凡此皆臣等管窥之见琐屑之谈、无非欲省一分、则裕一分之意、至于转移运用之大。则惟在于圣明留意焉耳。再照国计民瘼事本相须。手足腹心。元系一体。则视之诚不容有二焉者。近有淮徐等处水旱为灾。十室九空。逃移过半。其粮运之额。俱累见在人户包赔。官军师生俸粮。巳穪数年不给。其艰难之状。悉具抚按疏中。亦臣邦义夏间差回所目击者。如欲奏留商税与改折二事。诚知其万非得巳。而该部犹靳弗全、与岂非以国储为重。恐开奏改之门。虽知其急。未暇理与。然臣等切伏思之、淮徐之地、粮运之襟喉、非他方可比、其荒歉又为数年之积患、亦非他处可得而同也、失今不处、诚恐枵腹之久或有脱巾之呼、其于粮运关系不小、是不可不为之虑也、况闻商税数十年。来。原系彼中借支之数。即全以与之。亦不过止帚其故物耳。运粮如必不可折。亦当权其灾变轻重。量准二三年。仍行漕运衙门严督折银完解以充军士月粮正数则公私两便而嗷嗷望救之众。亦且幸宽舒于目前矣。至于招抚营田一节。事本甚难。然非得人以任之。蔑有能济者。臣等访得漕运廵抚王廷素号清修、亦穪简静但处理通变之才、原非所长当兹多事之时、兼此重大之任、岂可以因循坐待者、伏乞敕下该部、查访如果臣等所言非谬、将王廷改之别用、另推有干济有才望者代之至于所属府州县官、亦须行令抚按体访精力才干者调用、庶地方得人、而招徕有道辑宁可望而运道无虞矣、
　　王侍御奏疏（疏）
　　王得春
　　疏
　　摅明诏罄愚衷疏
　　摅明诏罄愚衷疏【时政兴革】
　　窃惟圣哲之君、应时而兴、必思明目达聪、以广维新之化、贤智之臣、获主而事、尤宜披肝露胆、以尽献纳之职、此固宜相须之甚殷、而相遇之不偶者也、我皇上嗣登大宝、朝宁改观、颁布纶音、海邦易听、即其直言无隐之求、真巍然中兴之令主矣、功叨受简书、廵历两浙、虽能身游虞廷之盛、而一念犬马之微忠、欲有所建明、以更始新政之助者、殆夙夜不遑以自宁也、敢紬绎诏款遗意、上有关于国体、下有切于生民者、条为八事、开列奏闻、
　　计开
　　一曰正宫闱、尝闻汉匡衡曰、妃匹之际、生民之始。万福之原、葢上以事宗庙、而下以继后世、是不可以不重也、故古者天子后立六宫三夫人九嫔二十七世妇八十一御妾。皆有所限制而不敢过。匪惟遏逸欲之渐。亦以养寿命之本。诚万世之鉴戒也今后宫之内、老弱幽閟者不知几千百人、阴气欝积、怨望充盈、有伤天地之和、岂可不为之一处乎、昔唐太宗践祚、听中书舍人李百药之言、遣尚书左丞戴冑、给事中杜正伦、于掖庭西门、前后简出三千余人、至今传为盛事、况今　皇上嗣极之初、治法尧舜、将陋贞观之政于不足为耶、臣请敕下礼部。早正　母后之位。以听天下之内治。更选良家女。备充嫔妃之数。其余妇女。若非经　先帝御幸。久禁宫中者。皆宜出之。各止帚亲戚。任求伉俪。庶阳道常盛。阴气常微。而所以颐养圣躬。消弭氛祲者。此其大嫡也。
　　二曰重祀典、尝闻国之大事在祀、祀之礼数隆杀异宜。常变殊制凡典其事而当其职者。必得人以任之。则仪文可饬。诚信可通。由是郊而格帝、庙而飨神、胥此焉出、所谓惟贤者而后能祭之义也、比者我朝廷官制为太常寺职专祭祀、原系正三品衙门、则隆重之意槩可见矣、故天顺成化时。有以礼部尚书而掌寺事者。宜兴蒋守约。涿州郭景贤是也。弘治正德时。有以科甲名儒而居寺职者。滦州齐章昆山魏挍是也。岂常以异流杂品。而滥厕崇高之位。偃然与公卿并驾齐驱者乎。昔因　先帝祈天永命。建设斋醮。此言世庙末年事也以羽人而为奉常固为非据耳故如师宗记者。乃以黄冠羽士之流。一旦显荣至此。今奉遗诏。凡禳祀之举。尽行停止。则官守不可废。而宗记实不可用也。臣请敕下吏部、将宗记退还本宫、另选宿儒有德望者为之、修复　祖宗之旧制。承黜异教之匪人、庶典三礼者。皆寅直惟清之士。必能尽志尽物。以秩祭法。以明祭义。而相圣天子明禋者。其殆庶几乎。
　　三曰惜名器、尝闻爵禄者天下之砥石、帝王用之以砺世磨钝者也、故德懋懋官、功懋懋赏、夫以官赏而分功德。则德之贵于功。官之重于赏。古人用意之微。权衡之妙。自有不容滥焉者矣。惟英君谊辟。宁损百万之资。而靳一郎之拜。其意亦犹此耳。窃叹工部尚书徐杲者、乃执斧斤、攻造作、一匠役之至卑且贱者也纵令其有离娄之明、公输子之巧、曾何系于国家之轻重哉、若谓经营宫殿、劳苦而功高、则优以厚赏、亦云踰分矣。顾乃授之高官以崇其爵。锡之异服以华其躬。荫之世禄以裕其后。名器之滥至此巳极。识者每以为扼腕而兴嗟也。臣请敕下吏部、削去尚书之衔、追夺飞鱼之服、放止帚田里、姑与冠带以终身、其子孙之在卿寺及锦衣卫者、尽从罢斥。仍编匠籍以供用以后凡一技一艺之人。不得曲意逢迎。希干宠禄。亦不得非分迁擢。污蔑冠裳。庶官不及私昵。爵罔及恶德。熏莸不共器而居。牛骥不同皁而牧。朝政肃清。而四海之闻风者。必为翕然称快矣。
　　四曰禁謟谀、尝闻和气致祥、乖气致异、固天之常道、而闻祥则喜、见灾则恶亦人之恒情、故容悦之臣、每藉祥瑞以希宠荣、好大之主、多因祥瑞以夸功德、臣尝稽之往牒。如赤茎素毳并柯共穗之类。史不绝书。而要之謟谀之风。则从此滥觞矣。恭惟我朝开国卓越千古、故大圣人之所作为、亦逈出常情万万也、姑举一二事言之、洪武二年、陕西宝鸡县进瑞麦一茎而二穗三穗五穗者甚众、　太祖曰、朕为生民主惟思修德致和、以契天地之心、使三光平、寒暑时、五谷熟、人民育、为国家之瑞、盖不以物为瑞也、永乐六年、福建布按二司奏言栢生花为瑞　成祖曰、朕主宰天下、于生民休戚、未能周知、故委任尔等镇抚藩方、以图安戢、而乃肆志逸乐、于军民疾苦、一毫不言、今言栢花为瑞、夫时和岁丰、物无疵疠、百姓富足、四夷顺安、此国家之瑞也、乃降玺书切责之、大哉王言、有以仰见　二祖光明正大之心矣、迩年以来、献瑞者不一而足。凡形诸表疏。见诸歌诵者。备极谀美之词间有灾异。则多所忌讳。匿不以闻。甚非所以忧治世而危明主也。今　皇上当履端正位之时。不可不防其渐。臣请敕下礼部、通行晓谕中外臣工、毋得仍蹈前愆、以消邪佞之风、以养直谅之气、凡四方或有水旱疾疫之灾。寇贼奸宄之变。不时据实报闻。使可以知戒惧而备修省。庶皇上敬天勤民、与　二祖同其盛、而诸臣忠言谠论、亦与魏相同其休矣、
　　五曰慎题覆、夫中外臣工、身任官守言责之寄者、孰不怀忠悃、竭款诚。敷陈时政、思各建白、以自献于上、然甲可乙否。见多矛盾。彼是此非。言有同异。故下之该部议以覆请于天子。天子可其奏。而降有明旨。则当坚如金石。信如四时。期于永世之必行。此实尊君命重王言之大义也。国家寔事在于部覆若部覆游移虽建言无益但前此六卿担当任怨者固多独断之猷而依阿诡随者未免狥人之见每致言官论事奉旨依拟之时。委曲迁就漫无定主。不曰诚如言官所论。则曰与本部查访相同。使如纶之言。涣汗之号。玩若民间之常语。多致废格不加遵守此岂以为训乎。臣请敕下各部。今后遇有诸臣章疏。秉公详看。持衡参酌。是者。即与奏行可也非者直以为非即以论罢可也盖苟可以同。固不容于立异。苟可以异亦不必于尚同。协舆论以禆国是。又何嫌疑计较之有哉。若建言者不顾国家大体。仍摭拾以沽忠。覆题者不论事体当否。仍阿比以混上。许科道官互相纠劾。庶乎大臣秉执持之义。则庶官怀畏忌之心。是惟不言。言必可见诸施行。而圣旨之所颁布。莫不世为天下法矣。宁复有壅遏之患哉。
　　六曰清输纳、臣伏读新诏款开内府各衙门供应钱粮、欲加意节省、以免征收之烦、又欲差风力科道官清查以稽侵渔之弊、累年积蠹、一旦振刷、此真盛世之象也、臣以为积弊固在于清查、而善治莫先于法祖、盖　祖宗立法、至精至密、惟行久而废坠、则弊斯作焉、所望以修举之者、宁不在于今日乎、尝闻成化以前、运粮解户、上纳白粮、及各物料、户工二部、委官同科道验收、运送内府、粮长解户不与内臣等见面故军挍不得胁勒。内臣不得多取。小民不致亏害。及弘治以后。部官避嫌。各款粮料不肯验收。俱令小民运送内府。以故内官军挍。视彼为奇货。多方刁掯百计需求。有白粮一石。加至二三石。乃能上纳。各项物料。倍出三四百两。始得批回。解粮之人。费踰常数不得不称贷赔纳。轻则荡产。重则丧身。虽有禁例。谁敢与内臣抗衡。虽号诉无由。向九重上达。其困抑苦楚之状。不可胜言。斯民一蒙是役。殆将与死为邻矣且积习既久。盘结巳深。彼视鱼肉乎民。若秦越也。而司国计者。独忍其阽于危亡而不为拯援之哉。臣请敕下该部。查照成化年间事例。将承运库及各监各局等衙门。凡系上供钱粮。添设科道官各一员。或将廵视光禄寺十库科道。就便兼摄。如遇粮长解粮料至京者。径赴该部与科道官处投文挂号听候委官会同验收运送内府收贮各该内臣。止许验锁钥。纪出纳。并不得与民见面。肆行索诈。仍每月终。科道官将一月内旧管新收开除实在。各数目查算明白。备造揭帖进呈御览。庶乎奸弊可袪。财力可省。而　祖宗之法度可复。更始之治功可成矣。　皇上大奋干刚、毅然独断、恐令未下而阻挠之计百出虽有良法美意。其何以行之哉。
　　七曰慎贡选、夫建官惟贤、位事惟能、故网罗天下儁杰、以布列于庶位者、惟贵其人而已、不必拘拘于资格之限也、近奉新诏以举人绝望于九卿、岁贡不得为方面。首谕吏部。毋拘三途。大哉皇言。所以饬吏治作士风者。信莫踰于此矣。但举人之中、年资壮茂志向高远者。尽有其人。久缘在上者期待甚轻遂消沮自弃。今遇　皇上旁招俊乂。破格超擢。必有倜傥。非常之才。奋发而兴起者矣。至于贡行、非敢谓其独劣也、盖缘埋沉岁月。壮心巳隳。虽欲建功立业。恒苦于日暮之途穷。此所以终难于策励耳。臣请敕下该部查复先年选贡之例。每岁与正贡并行。然行选贡又先于慎选提学。虽有员缺。必多方博访。不分内外。拔其华实并茂。而非徒以道学欺世盗名者。简居是□。谕令挍士之时。不以一毫狥巳狥人之私。得以参乎其间。惟取其年力之强健也。行谊之雅饬也。学术之纯正也。仪度之端严也。然后举而升之于国。及试之大廷。果能兼此四长。则从而奋庸之。否者先黜其人。仍查系某提学所取。亦坐以不明不公之罪。庶几贡荐之士。皆得以及时甄录。贤能汇征。可以备三途之用。可以预两司之擢。而浚明亮采之事功。亦从此致矣。
　　八曰恤灾伤。窃惟淮安徐沛、乃国家根本之地、而凤阳泗州、又　祖宗陵寝之区、则所以辑宁底定之者、比之他郡县、尤当加意焉、臣去岁出差南来、道经彼地。见其水患异常。室庐漂没。田野荒芜。百姓流离。嗷嗷待哺之状。诚有不忍言者矣。况加以开浚新河。工役繁兴。劳惫益甚。今虽竣事。而民之疮痍未复。寒无以衣。饥无以食。其逃往山岭者。亦无以居。皆睊睊相视。闻欲啸起而为盗。固理势之所必至也。夫树艺者培其方长非难。而苏其枯槁为难。业医者巳其疾病非难。而苏其膏肓为难。其在于今。民方枯槁。而疾入膏肓矣。所以回生而起死者。若非大加赈恤。其何以济乎。查得嘉靖三十二年正月内、　先帝念淮徐等处之遭水患。而不忍斯民之陷于危亡也。特尤辅臣所请、专差刑部左侍郎吴鹏、前往被灾地方、动支徐淮二仓米麦四万石、运司余塩银五万两、及各府州县无碍库银、与预备仓粮、相兼支给、一时百万苍生。赖以全活、而他变亦因之不作。臣请敕下户部、体照癸丑年事例、择遣大臣一员、诣彼经画账赒、以宣德意、以布仁泽、或止令彼处总理河道、及总河漕运衙门、就便分理优恤、以救燃眉之急、庶乎民皆怀感思服、而邦本可固、寇乱可弭矣、至于天下但有被灾残破地方、并乞即与推广、一视同仁、此又圣明如天浩荡之恩、联属人心之至计也、
　　皇明经世文编卷之三百六十七终
　　皇明经世文编卷之三百六十八
　　华亭徐孚远闇公　宋征璧上木　陈子龙卧子　吴培昌坦公选辑
　　吴祖锡佩远参阅
　　霍勉斋集一（议　书）
　　霍与瑕
　　议
　　平广东倭寇议
　　上潘大廵广州事宜
　　平广东倭寇议【平倭】
　　瑕闻古者邦有大事、自公卿大夫庶僚庶尹、下及国之耆民、咸得进于王庭、各话其意、然后采众谋所同者行之、故虑无遗策、而举无偾事、古之道也、方今倭夷横发、东南破残、济济群僚、靡经忧念、窃以为此非痛养相关之义、瑕广州之庸也、寇及惠潮实为父母之邦、是用忘其庸陋、上议数款、以备采择、　一近阅、报见广东以倭寇残破惠州府地方、止参通判一员、此餙诬以塞责者也、廵抚提督兵将、亲临惠州、不能靖寇、时则分廵兵备道海道参将等官、俱在委任、岂所用者止通判一人耶。今皆互相容隐、委罪卑官、刑赏如此、何以使下、此须驳勘、要见倭寇所残、地方、委系何人守御、通判当时领兵多少、驻札何处、兵备领兵多少、驻札何处、参将、等官领兵多少、驻札何处、地方有事、各官如何不见保障、通判失事、各官如何不见捄应、若各官领兵。坐视通判不捄。则各官何心者也。若各官束手。尽付合省之兵与一通判。则各官何为者也。且通判小官也。如不堪用。当先时处治。如有误事。当临时处决。此有不待参奏者。今止参通判而各官无事。又何为者也。合将分廵兵备参将等官、重者革职、轻者住俸、各戴罪杀贼、以勉后功、庶几法有必行之信、人怀严惮之心、士革苟且之谋、事有慎图之望、同心一力、寇可弭而民可保也、　一广东廵抚、以倭寇为梗、奏调客兵捄应、此支吾之策也、前年淮浙被兵、曾调广州兵捄之、谓其强可使也。则今日惠潮被寇、宜广兵足用矣、乃有不支之患、而纷纷于客兵之望、计客兵调发、当在踰时之后、民其麋矣、广兵自足应敌、但上之人、不思所以用之之术、是以知者莫肯谋、勇者莫肯奋耳、且海滨之民、疲弊甚矣、官司之所困、征役之所穷、富豪之所侵、债负之所折、怨入骨髓、有思乱之心久矣、今强寇在境、不亟捕灭势当内外连结、蔓延滋大、事可深忧、瑕以为客兵远难致。且路远而费必多。今以饷客兵之财。而为募土兵之值。无不给者。大抵闽广之兵善于通贼故□之所以散敌之党土兵尽收所以寡敌之党土兵甚近所以急民之救此计之得者也。瑕又闻之、千兵易得、一将难求、欲得士兵。须任土将。葢官司之所召募多市井龟缩之氓土将之所收罗乃江湖鸷烈之士彼其考其平素。观其技艺。试其胆略。简其材良汰其惫劣。足其廪贿结其欢喜。故爪牙精悍。见敌而争先也。今之为将者。武职皆世冑窃禄之徒。文职亦捕盗文墨之辈。远民不亲而选兵失实。与吏为政而给值不敷故游惰受贱值以应募。每临事而多偾也。然则将之得失。其明效为可知矣。欲求本土良将。必有大度大识大恩大信出于寻常之外。则将材至矣。　一天下豪杰、其生。也无涯、其伏也无限、或在艹莱之间、或在卒伍之列、或在卑官胥吏之内、或在鱼翁钩叟之中、硕器长材、无地不种、顾搜罗任用之何如耳、昔宋有中叶之难、宗泽出于簿尉、世忠起于兵卒、岳飞奋于行伍、皆能将十万以振皇灵、今天下岂少此辈哉、而方面大臣、未尝虚巳礼下、彼无以自知、固安肯尽其心、无以自效、亦安能尽其力、志士扼腕、勇夫解体、职此由也、昔韩信获李左车。因其一言之善耳、乃北面师事之。刘备之于关张。忘形结交。以共济大业。英雄下士。大抵皆然、近翁万达在边、亲执骁卒之手、与之细论心曲登堂拜偏禆之母、其过人之度如此、故所建立、一时称良焉、窃见广东顺德番禺香山新会、多有总甲。或土豪。或艚船之长年三老。勇略超群。屡经战阵。数年以来。海之获巨盗者。每出此辈。而廵抚分廵等官。全不加重。惟奴隶视之有功不过行县花红犒赏而巳此袁术待赵云之故智。黄祖之待甘宁亦甚薄虽有功而不赏以为贱卒不可与为礼也。瑕以为仁义之心。无贵无贱。人之戴恩。甚于戴赏。吾苟以非常之礼下之。虚心以询访之。推诚以委顺之。有劳又特本保奏之。虚不次之位以待之。则彼感泣鼓舞之下。孰肯隐心惜力。以孤知遇之恩。此所谓土将者也。　一广东倭寇横行、而士不用命者、抑何故欤卑尊之势隔、而上下之情携、授任之统乖、而赏罚之信缺也、窃以为宜在朝中选本省之位尊望重、素谙民情土俗者、领敕。前往恊赞军务、有本土豪杰、得以竟自委任、受任有劳、得以竟自保荐、军饷钱粮犒赏、得以竟自支给、其参将分廵兵备海道等官、一如廵按事体、得以保举弹劾、严敕而重责之、以乡之士夫。纠乡之智勇。为乡之父兄。率乡之子弟。捄乡之急难。公私两便。上下一心。必济之策也。昔陈豨反代、汉高帝急封赵将四人、曰吾以慰赵子弟、宋智高反、狄青征之、与事之贤、实曲江之余靖、葢其凡也、
　　上潘大廵广州事宜【广州利弊】
　　一近日闽浙有倭寇之扰、海防峻密、凡番夷市易、皆趋广州、番舡到岸、非经抽分、不得发卖、而抽分经抚廵海道行移委官、动踰两月、番人若必俟抽分。乃得易货。则饿死久矣。故令严则激变之祸生。令宽则接济之奸长。近来多失之宽。恐侮敌玩寇。闽浙之祸。将中于广州也。广东隔海。不五里而近。乡名游鱼洲。其民专驾多橹船只。接济番货。每番船一到、则通同濠畔街外省富商搬磁器丝绵私钱火药违禁等物。满载而去。满载而还。追星趁月。习以为常。官兵无敢谁何比抽分官到则番舶中之货无几矣番夷市易将毕。每于沿海大掠童男童女而去。游鱼洲人时亦拐略人口卖之。多得厚利。以此年久岁深。恐奸人嗜利无巳。或诱写强横。而教猱以肆其奸。或投为爪牙。而假虎以煽其焰。则广州之民涂炭矣。为今之计。莫切于豫之一言。大约番舶每岁乘南风而来。七八月到澳。此其常也。当道诚能于五月间、先委定广州廉能官员、遇夷船一到。即刻赴澳抽分。不许时刻违限。务使番舶到港。不俟申覆都台。而抽分之官巳定。番货在船。未及交通私贩。而抽分之事已完、所谓迅雷不及掩耳。此当预者一也。于六月间、先责令广州府出告示、召告给澳票商人、一一先行给与、候抽分官下澳、各商亲身同往、毋得留难、以设该房贿穽。此当预者二也、抽分早则利多入官。澳票先则人皆官货。私通接济之弊不禁而自止矣上益国课。下芟民奸。默锡苍生之福、潜消未形之祸、莫切于此、其广东沿海备倭兵将、原有可恃者、以东莞香山多走海南、及生盐艚船轮差守御、舟巨而士勇、习于风涛战鬪之险无有畏敌之心也、闻近日上司不知存恤、诛求厚而征调烦、商人多告去者、夫商人利微而害大。则不愿走洋海之货。不愿走海。则不作大艚。不作大艚。则上无以应备倭之差下无以养敢死之士敢死之士。无所于依。势将他图。此所谓弃于城而籍寇兵者也。大易有之。惟能容民、即所以畜众、今能恤海商。即所以固海防也。所当预者三也、　一香山顺德地面、多有海中沙田、其巳成田者、升科报税、各收户籍矣、其未报税者、必其未成田、无花利者也、听民自候成业、自升税亩可也、近日军门有行逐一丈量、责令纳价承税、各县奉行、乘机害民、每将水深丈余、沙坦一并丈量、掯取民钱、前任顺德知县设为巧穽、先在上司面禀称本县民刁、不伏丈量、以致听信责成、所到之处、每多量白水十数顷、每顷该纳价银三十两、计十顷该三百两、乃徐掯取银百十两、为之减去白水顷数、终年累岁、只将丈量顷数私卖、竟少回报上司、上司比并、又称百姓刁顽而巳、查得大明会典内一款、凡深山大谷、新开田土俱与开豁税粮、此实　祖宗厚下之深仁、而近岁刑部刊刻问刑条例、亦伸明听民尽力开耕、永不升科之令、可以开耕者。尚不升科。况茫茫白水。可责民升科乎。深山大谷。有税粮者。尚为开豁。况广川大泽。无花利者。可责之纳税纳价乎。况令未必行。徒为奸贪设网民之穽乎。切谓此弊、须明示痛革、不然、则各县借上司明文、诱民诘告、时时丈量、为良民害无穷巳也、　一广州之南、水县也、舟楫者民所自便也、十年前、顺德偶有兵旅调发、责令大户取船接送、遂为定例、前任陈知县恣其狼飱、因小有上司征调、挨门报点大户、每名要船一只、得银二三十两乃免、如银不入、既备船一只、又令备大铳二凾、鎗数十根、刀数十把、人夫十名、不时点闸、或责器械不整、或责人夫不到、多般寻害、计其出船雇夫置造家火、不下四五十两、而且有官威之害、所以不得不入银也、切以为此弊、亦当明示痛革、自来军兵调遣、俱有在官哨船、或额编渡船、若平时责令区处明白、则有事决不敢纷纷扰民倚法为削也　一广州之南水县也齐民之奔走、官司之出入、使客之送迎、皆舟楫是赖、凡上司随从、及差人往复、多掳船只、近因掳船艰辛、乃于徭差内编掳船大户、徭差榜内、该银十余两、而役主顾人应当、每年用银一百二十两、非此莫足办也、先文敏公在朝、与戴侍御言广东编水夫头之害、乃定制水夫随粮带征。民受其休三十年矣、今水夫银两、但当严责各县依期催并、则百姓永永受赐、切谓掳船大户之编。是暗加一水夫役也。末世多制、惟台慈念之
　　书
　　与胡都御史青公
　　与胡都御史青公
　　【 兵事】
 
　　勉叄文敏公子也初登第时严介溪以其才欲网罗之欲授京职勉亝终不肯谒介溪介溪嗛之乃授外职后任至臬司不甚得志觧组止帚
　　右者以中国攻中国、技同术类、谋有所不加、力有所不施、长鎗劲弩、有所不得发、相阨于不能寸尺进步之场。然后出奇以制其变。此所谓危事也。今夷狄浪战之渠耳、非若五胡刘石之扰、辽金割据之势、大抵类汉初匈奴、其长技十不及中国一二、不过悍马短弓、撼阵掳掠而巳、愚以为制胜之略、固不可以易言、要亦不可以难视也、传曰愚者千虑、必有一得、仅陈昨面谈数款、冐渎尊听、　一国家制御胡虏、全用铳炮、自永乐以来定制每岁无事、亦造火药、今神机营是也、日久法坏、有费无实、庚戌古北口之儆。仇咸宁取火药。本营以煤炭夹杂应之。几致误事。甘肃不知逓年官军该用硝黄若干、铳炮若干、第得铳千凾、铳子数千枚、则一发可以杀数千骑、最中国之长技也、一庚戌年、京师出武库兵器、瑕从观焉、铳有径五寸者、长七八尺者、有一凾。而六七窍、如莲窠者、有四五窍如掌如鸡冠花者、真利器也、　一古云步不胜骑、骑不胜车、车者御胡马之长技也。古兵车之制、在周官者详矣、或以为世远事迂、姑以手车言之。庚戌秋武库出兵车如今小车之制、上立两木牌、每牌阔一尺六七寸、高四尺、牌面画狮虎头、使马畏不敢突也、下拖铁裙、障兵足也、每牌中开一孔、发铳炮也、大约每车可蔽十人、二人司车、二人司铳、二人司弓矢、二人司长鎗、二人司剑盾、行则为阵、止则为营、千军万卒、虽数万骑。无能为也。然车迟骑疾故致人之术、轻车突骑之用、又不可以不讲焉、　一书曰挞以记之、侯以明之、此古人寓武事于文教之中、所以长守安也、自学挍田猎武功官府罚罪、无不贵射、至于祀天格庙、皆以射中者预事、何其严也、先子曰、霍文敏公也弓矢斯张干戈戚扬。周之始基也。决拾既次。弓矢既调。周中兴也、载戢于戈。载櫜弓矢。其周微之阶乎。唐有为藩镇者泽潞帅李抱真也。专以射从政。徭役能射则轻之。小罪能射则原之。凡百皆然。不周年得精兵二万。斯暗合古人之意矣。窃以为甘肃边镇。此法最宜举行。就在督府倡之。凡僚属饮宴、以射从事、稍效古射礼文餙之、施之属邑尽然、属官或有私燕、每廉而问曰、昨日饮以射罚乎、孰胜孰负乎、加殷勤而屡省之、其官职应奏保者、射中乃保、应参提者射中免究、吏胥同拨、年均者射中先拨、应问革者射中存留、皂卒有犯应笞者予十箭、中一箭者免一板、罪罚不应者、予十箭、以中八箭者全免、四箭者减半、先详为令、布之境内、行之如金石、信之口四时、不出半岁、决有可观、　一军中教演、有大明会典定制、在人举行何如耳、每百户领军六十名、分三总旗、如每总旗名下军二十名、十名射中者平过、三二中者不及、不及则笞总旗、六十名内三□名射中者平过、一二十名中者不及、不及则笞百户、一月则笞、二月则罚、三月则停俸、如千户指挥所管百户受赏多者、同赏、受罚多者同罚、其它教习刀剑矛盾者尽然、　一初立赏格、不可太重、重恐难继、凡射中赏者止于酒殽、兼以好言激励之、自然鼓舞、其军职稍尊重者、自为酌饮之、自然鼓舞、古云民可近不可下。岳武穆凡将行军。必召将佐列坐欢饮。人人尽所欲言。众议既定。即行之不疑。故举无遗策。葢将军与士亲也。王阳明在贑州、将行军必以牲酒亲赴关王庙、躬拜神毕、亲酌将官而遣之、凡兵卒走逓文书。每召至膝前。细询慰之。或以所饮酒赐之。其平易近人如此。　一古云未尝借材于异代、瑕今亦云、不必借材于异方、如前年淮浙倭寇。调两广兵以捄之。今寇至惠潮。则广兵宜自卫矣。乃又奏请别调客兵。此瑕所深疑者也、广兵自可用、但上下之情携、卑尊之势隔、赏罚之信缺、授任之统乖、是以志士扼腕、勇夫解体、今乃不思其所以、而客兵焉是望、计奏请调发、当在半岁之外、民其糜矣、今有失火者、或教之取捄水于十里之外、则愚夫知其为笑谈、何者缓不逮于事也、昨蒙教西事、高明巳炳其然矣、甘肃兵力、非瑕所知、然天地生材、岂有疆界、况边城朔野、其风犷捍、豪雄鸷烈之士、宜多有之、与胡狎处、谅亦不深畏战鬪之害、诚能招而集之、循而抚之、联而络之、掖而振之、奖而率之、简而稽之、扰而习之、胡虏不足平也、瑕观宋南渡之初、孱弱甚矣、而宗泽起于簿尉、世忠奋于军卒、武穆发于行伍、皆能秉金戊分麾、将十万而虎视中原、由此言之、英雄之生、诚不可限、在识拔委用何如耳、瑕谓宜时时以此意待士。时时以此言励众。开之以诚。接之以礼。受之以虚。容之以量。试之以事。定之以功。则彼之有抱负者。岂肯隐心惜力以孤知遇之厚哉。书曰、能自得师者王、谓人莫巳若者亡老子曰、善用人者下之、此至言也、惟我公之留意焉昔翁东涯翁司马万达也在北开府。延宾登堂。拜游参之母入幕之英。常有数十。自募精悍死绥之士。在麾下者五六百人。故所建立一时称良焉。东涯丁内艰。瑕谒于京师适有麾下卒以武举生至。公下阶挽之升堂。执手叙谈。慰款良久。瑕后数日与武举者论边事。及与射于郊。亦平平耳。而翁礼貌之如此。赵大洲云。翁老善用人。凡此类也。　一瑕闻玄山云、鲍两广善任人、开诚相与、凡有事委付二司、即云此事专托公矣。勉之。第竭心尽力。勿患予有二三之见。肘曳之弊也。一时授任者、皆得自效、惜在广不久云、　一召募之法、王阳明在贑州设格、此即贾朝歌三科募士之法也以强盗杀人为上。盗窃次之。屠酤赌慱为下。分三等厚薄廪之。教武艺而勤试之。三月后。又为之品第优劣而进退之。故兵精而事举。瑕闻之父师如此云。岳武穆召募。有善走者。以日走三百里为上。二百里次之。不及者不入格。有善负者。以三百斥为上。二百斤次之。不及者不入格。有善挽弓者。以十五力为上。十二力者次之。不及者不入格。大略如此。瑕不能识其详。要之武穆之法。所谓贵精不贵多者故能以八百破十万葢所聚皆豪骏也。麾下亲军。诚不可少此等辈哉。　一盘庚王者也。迁都之时。进士大夫于廷。下及国之耆老。皆与面话利害。其休戚一体如此。古之道也。后世有官守者。自视太尊。视民太卑。乡士夫且隔绝之。惟与吏皂共事。百姓则鱼肉之耳。无怪乎事之不立也。王阳明在吉安、闻宸濠之变、起兵讨逆、与知府等职领众趋南昌、留佐贰守城恐不足以一众志也、阳明先生本集中载此篇乃敦请在城乡宦老成者数辈入府衙居住。有事会议施行。此安众之雄略。哲人之邃谋也。甘肃士夫家居有行谊者若干人。富豪可以纠率乡里者若干人。无时皆宜物色而潜识之□文以乡射之礼请相见而振翼之一旦有急。皆获其用者也。　一西戎与北狄。风土稍异。西方耕猎并作。部落土著。非若北之逐水草而专畜牧也。今北虏西侵。诸部震慑。所谓胡越同舟。正吾可以有为之秋。诚能随方处便。恤患捄灾。予之以恩。结之以信。则内外同心。华夷僇力。保安之道也。因以其暇。修保伍稼穑之功。使流离复业。游荡止帚农。又久安之道也。贫可使富弱可使强、此充国所以制先零之敝而振金城之旅也、岂今人不古若哉、患实心实力有未加焉耳、
　　皇明经世文编卷之三百六十八终
　　皇明经世文编卷之三百六十九
　　华亭徐孚远闇公　宋征璧尚木　陈子龙卧子　吴培昌坦公选辑
　　吴袒锡佩远参阅
　　霍勉斋集二（书）
　　霍与瑕
　　书
　　上代廵陈青田
　　上吴自湖翁大司马
　　上惺庵庞都堂
　　寄谭二华都堂
　　上代廵陈青田【广州事宜】
　　二十年来、东南多故、当宁人席、元老运筹、羣力毕宣、众策备举、太平指日可待、诚无俟于不在位者、为之杞忧、但集思广益、在上者每开其诚、则陈善纳忠、在下者宜申其悃、葢愚读商书而知古昔先王之尽人也、一举大事、自公卿以至士庶耆耈、咸造于庭、各话其意、夫是以上下之情通、而举无失谊、先王所以功被世远、而德洽民深者、用此道也、诗不云乎、采葑采葑、无以下体、又云民虽靡膴、或哲或谋、愚诚不敢以哲谋自处、乃不敢不以菲葑不遗者望当世君子、陈其疏谬以资采择　一元戎统众十万、未有不斩杀而能整旅者、书曰威克厥爱允济、予则孥僇汝此三代军政也、徐达北征、胡德济总偏师、师失利、达械德济送京师仍斩副将以下数十人、时德济爵侯伯矣。副将以下。皆指挥千户等官也。械系侯伯、斩僇高官威令如霆、其何敌不赴、今之总兵参将、权轻而威亵、号令不明、纪律不肃、进无尺寸之功、日攵无鈇金戊之加、巨寇潜迯、乃猎民断首以报级、上下相循、姑息从事、愚不知其可也　一嘉靖九年、广州许折桂作乱、廵按劾失事官员、以海道兵廵为首、拏解京师、当是之时、犹有振饬之风焉、今地方盗贼之事。民壮弓兵之额。军职管哨之权。无一不揽于兵廵之手。任可谓专责可谓重。谋猷可以展。膂力可以宣。乃寇盗日滋。民生日瘁。事势日急。纲纪日隳。流贼所至。合村剿绝。若罔闻知。至失事大不得已。则以廵捕及指挥等官委罪塞责。习獘苟安。一至于此。岂非任世道者之忧。哉广东虽称多盗难治。然盗之初。必起于细微。及其千百为羣。虽啸聚山海。必有顾妻子。归乡落之时。治之于其初起之微。及其归乡之时。则一二里甲力耳。二十年来。里甲解贼。鲜有不取后祸。倾家陨命者。上之人无以用其明断故也。倘得如王蘖谷汯。置香案于堂。凡获□贼当即杀之以警小民□目凡盗贼窃发。责在里甲。里甲解贼到官。焚香天处死总甲捉贼。亦召里排焚香当天佥结众称曰贼实时处死。良民知获贼无滨死之虞乃奋勇力奸民知作贼无可生之路乃格非心不然。刼掠财物。奸淫姣好。民固有舍死为之者。况稍有生路。又何惮乎　一盗贼啸聚江海。责在海道兵廵。若兵廵号令明。赏罚信。士选兵练。无有滥食。则岂有数千民壮。不能胜百十寇窃者。古云王之不王不为也。非不能也。倘兵廵民壮。有一日之工食。即效一日之勤劳。江头海面。时时廵缉。禽搜草薙不尽不止。贼知官兵势张。不敢大聚。必散匿小港。必潜归乡族。则又一二里甲力耳昔顺德方尹。只用一罗总甲。领众不过三百人。二月之内。一境帖然。岂非明效。故曰不为也、非不能也　一语云岭南多毒。而岭南即有解毒之方。塞北多寒。而塞北即有御寒之具。欲弭本处盗贼只在本处用人如求近日可将三五百人者。总甲中多有良材。在识拔任用何如耳。今兵廵海道、曷尝一日不任用总甲、其所任用者、奔走承顺则有余、口舌便利则有余、机械变诈则有余、耳目盗贼则有余、求其分财均、予士信、见敌勇、不妄猎平民者、则未多见、此等良材、非可以奴隶视。叱召至也。当礼以下之。信以结之。千金付之。使自募爪牙。庶几感激知遇。委身效力。不然有掉臂江湖之畔耳。　责盗贼于郡县乃消弭之良策一近世府县正官、无盗贼失事之责、所以闾阎多警、番南两县、固难言矣、如外县乃百里专城之寄、威可得伸、惠可得加、里甲可得而役粮饷可得而措、乃境有盗贼、若罔闻知、以为上之人不以是责我。上之人亦曰此非簿书者可办。皆计之失者也。王阳明提督南贑时。平日选士。临时出师。必以守令为将领此事大有深意今纵不责以领兵当锋之任。至如境有窃发。决宜俾兵廵得参究该县掌印官员。然平时不信任之。临事乃参究之。是又所谓颠倒。今兵廵皆自用总甲。自募民壮。民壮赴县领工食时或瞋目与县官相向每县编民壮数百名。守城池者乃不上十数名。又安能责县官以地方盗贼之事也　一别府钱粮完否不可知、若广州府所属钱粮、则多易征收、今军需所在告急、或者必委咎府县、府县或者必委咎里甲、此见其病而未察其脉也、凡催征钱粮。县官稍加严切。无不完者。何则钱粮在上者、必富家子弟惜皮肤而畏笞责、稍严则纳矣、钱粮在下者、必细户、每岁常先期纳与里长矣、凡钱粮拖欠。必粮科吏书。受财沉寝之弊。水夫军饷拖欠。必兵房吏书受财沉寝之獘。吏书通同里催。或经收人役。比征之时。以多作少。以未完作巳完。或侵匿官银数多。将一二细户告追影延岁月。县官早起夜睡、为之查比、不过为开骗局、为今之计、莫若查各县欠粮多者、径提吏书枷号比追则法行矣、都司该科出放军粮、弊亦渊深、堂官不敢查问、放粮册与军伍册、多不相蒙云
　　上吴自湖翁大司马【军需】
　　伏自元老剿平倭寇时、曾得一瞻风度、其时每欲有所陈说、而侍侧高论、领畧神谋、或稍测至其边岸、则又皆元老巳施行、而有成效者、是以括囊至今、然窃念元老夙兴夜寐、远虑深思以勤我子民、乃钱粮靡措、恊济无繇、上未全奉存留之　命而下终不可欠者、大军之需、斯诚不可不早为之所、是用忘陋布愚、并近稿一帙、上尘清览　一请开龙门铁冶之利古者富国强兵之术、以盐铁为首务、两广铁货所都、七省需焉、每岁浙直湖湘客人腰缠过梅岭者数十万、皆置铁货而北、近年惠潮铁罄、告开龙门铁山、迄未准行、客商艰于得铁、多怀空银回家、窃以为当此大窘之时。宜多方招商起冶。凡有铁山场。听令煎铸上禆军饷、下业贫民、一施行间实阴锡贫民十万工作之给也、或以为窑冶所起、聚集奸人、为他时地方祸此横议也、天下铁山何限。若皆虑患封锢。民间当无铁以为釜锜。倘御得其道以大商领众因其便宜。申其约束。缮其营垒。设其堡伍。官府结之以恩。宽之以利。予之以法。定之以和。山寇出没。约令自守财贿。自捄党与。得敌者与军官同升。保众者与文职同录。商人因利获福。有效力争先者。是不但无祸且种溪峝无穷之祉也今告者发勘展转留难、远人沮丧、深为可惜、古称却众庶以益敌、藉寇兵而赍粮、得毋类是一请开各处银矿之利、闻昔之大商、知盈缩之计者、每择出产铜铁金银之山以居、卒收百万之赀、未闻执纪纲之柄、总百粤之财、揽山川宝藏之都、而束手叹窘乏者也银矿出广东西甚多、近年厉私开之禁、犯者罪至死、亦以盗贼所趋、为地方害故也、今禁之数年、而盗贼弥炽、岂矿之为祟窃以为宜弛此禁、凡有矿所在、听民纳饷开煎、以裨国课、或择利大而害博者、就拨军马一枝驻札其地、拣清廉才干军文职官统之、官自开煎、倘得足给工费亦养此一枝无粮军卒况或有羡余以充别饷哉。昔　朝廷责云南取矿银、都堂下各府、各府少得利、独庞知府亲身监煎、数月得银五六万两、此一明征也、傅称有人此有土、有土此有财、所谓财者岂专在田亩间。虞书水火金木土谷谓之六府。六府者财货所都。土谷其一耳　一请收省城税榷之利、书称底慎财赋、言慎拣掌财之官、刘晏以淮盐足国用、所委任皆文士。有风裁廉干者。得底慎之绪余。乃收效若是。今省城鱼盐竹木牲酒。凡百琐碎之物。经税课者。皆司之以杂流出身之辈。卑污苟贱之官。而又把握于积年廵拦之徒。卖十抽一。使民脂民膏。多入蛇鼠之穽。深为可惜。乞委科甲勤廉官员专管痛查。决有禆补　一请慎抽分官员以清宿蠹、梧州木植。南雄椒木。各处盘盐皮张等厂。皆货贿之所聚。军需之所出。不可不慎拣其人昔年多容干济差管。近日颇加选委。庶几得人。然利之所在。其獘渊深。厂中经纪人役。皆积年奸猾。老于其局之徒。虽勤廉精悍官长。未易驭也。唐时宰相多领度支以国计所在宰相亦不得不知也昔房玄龄为相度支员缺未得其人乃自领之此事真可深念窃以为前项抽分职事。非甲科强明者莫可委。非掌印正官莫可委。不肯躬亲细事者。莫可委也。　一请行无力徒工之赎、犯罪问徒、审无力者押发摆站、谓其罪大于不应、是以苦之、如此乃押发到驿。专为官吏开一骗局。无银拜见者、百般欺凌、骨立鬼形而未巳、有银拜见者、一味容纵、月供岁献以为常、无益官工。有资吏弊。莫此为甚。查得近行有准折徒工之例、审果无力倍折、夫不应之赎民易完输。官增经费。每驿徒犯多者四五十名、阖省何啻数千。折赎似不少也。或者嫌此例弛法长奸、是以废格不行、然与其卖法作奸于彼、孰若姑弛于此之为得也、右瑕所陈数事、鄙末不足观听、且或多系见行、望恕其烦渎幸甚、瑕昔承乏慈溪、通县粮三万七千余石、转而供军者三万石、其余百司俸给、学较饩廪、京师额解、不过七千余石、此乃天下通例、瑕叹曰、国之养兵。可谓厚矣。而又力役之征。有廵司弓兵数百名。岁以二千两。中叶加民壮之征。岁以三千两。民之膏髓尽矣。乃无事坐食百姓之膏脂。有事坐视百姓之涂炭。究其所以。岂非纪纲不立。信义不孚。上下苟安姑息从事之致耶。鲁具申浙直军门论列一二、谭二华公见之、以为颇切时务、昨上青田翁罪言、稍及此意、未竟心悰、今幸覩明台振敕纪纲秉崇信义、文武职役、遵承约束之不暇、老奸巨猾、强梁不可使者、奉令战慑无措、斯诚制胜之本源、定治之枢纽、倘及此远迩畏威之时、委托文武兼资大将。将各处卫所军士。加意简稽。清其册籍。核其冐滥。汰其老弱。足其衣粮。较其军职。教技艺以精练之。多调遣以勤劳之。令赴敌以扰习之。拔其鸷烈以奖率之。一半岁之间。钝可使利。弱可使强耳、天下岂有有能之将。而顾不能治无能之兵哉。廵海二道民壮、各廵司弓兵、尤当选肄、母令市井官门游惰包占食民、近日威令所孚、海防严整、乡落稍宁、然未是十分太平、望更加意焉、此三军者可使。则兵食皆在其中矣
　　上惺庵庞都堂【提督塩屯】
　　窃谓当宁之待老翁、可谓不爱官爵、不惜事权者矣、夫付之以莫大之权者、将期之以莫大之效、委之以莫大之事者将望之以莫大之功、予之以莫大之爵者、将遗之以莫大之艰之以莫大之官者、将图之以莫大之报、此瑕前所谓海宇仰经画之成　庙社委治安之寄者也、然其间法无画一、事无专成、使人有难措手者、倘　朝廷以惟一惟成为主、半岁后、竢我翁询访巳周、机宜巳悉、纪纲巳布、施设巳闲、其言太大若尔则唐刘士安之任也应天廵抚有缺、即以兼之、并总理粮储、又一半岁、凤阳廵抚有缺、即以兼之、并总督粮运、凡地方小大之官、俾得自保留、自荐陟、同心僇力、归于久任、如此、则在上非九牧之羊、在下无驷班之马、一鞭策正衔勒、惟翁所驱何适而不可、然此自当宁授任者言也然以愚计之、大臣之事。与小臣殊。而控驭广远。与独制一隅者异。以择所最急者起事。以审所最切者程功。以推诚为良。以去谗为大。以知人为务。以进贤为先。诚令得忠实刚直有猷有为者十数辈、布列守令、与我同心以忧国家、何事而不济、所谓最急最切者、愚以为今当访边方地广民稀之郡。可以兴利者。庞都御史以塩法兼九边屯田当时以委寄太重言官论劾罢去杨冢宰亦以是去任盖当忧其任之过专不宜忧其权之未至也特保一人往知其府事。特保数人知其县事。专以治农搜粟为功最。或六年或九年。必要大成。务令上下事使之间。毋得苟且以塞责。其起手之初。不可惜费。必预借支盐银饷边者。一二十万两。与为工本。限二年后以粟偿银每粟一石。准银五钱。是借银者无大费。而借银以兴农者有大利也。何者、每耕田百亩、工人牛具种粟、计费银二十两、岁所收入、可得一倍、以其半抵还借出之数、余留作下年工本、三五年后宽其征入、定其赋额、画其闾里、正其疆界、修其沟渎、课其桑枣、联其保伍、教其射艺、导其击刺、俾之自保室家、自睦邻里、自守本业、自捍寇盗、官府又为之卫以兵卒、守以墪台、连以乡堡、固以城堑官民一心、兵农恊力、平居可以给俯仰、有事可以犯患难、长治久安之图也、倘以为务广难周。且用银二万两择便宜地先开千顷。以渐试之。亦其可也。禹之兴也、尽沟洫之力、周之兴也、知小民之依、三代盛王、咸遵斯轨、我　太祖高皇帝初定江南、限于人多地少。甫得淮之南北。即惓惓分拨细民。往濠梁庐州等处种田。荡平中原。屡下严令。令山东河南北平。每户一年栽桑枣二百株。次年四百株。三年六百株。又令铸农器。分给北土被兵之民。仁政如此。三代之遗也。二百年来、生长稠聚、今腹里之地、不耕者鲜、其有荒弃迯亡者、徭役贪暴为之殴耳、边方郡县、则多困于夷虏入抢是以百年丘墟、千里蓁莽、有志之士、每扼腕焉　国家供养边兵、岁费以费百万、而每有寇入、辄莫能御、大抵以数百万民膏民血吮噬于积偷苟窃之渠奸、诘之则曰银无济事、兵无宿饱、此其为可欺之方、是以勤当宁之虑、而重我台慈之寄也、先君文敏公曾闻之太宰周用云山东北直等处。得良有司兴地利。一年创始。三年见效。十年大成。又闻之大学士杨一清云、陕西沃壤千里。得人力开垦。三边兵食。不劳而足。先君以此二人言上之　先帝。且曰圣王裁成天地。左右斯民之实功也。夏后周王之实効也。近日洪翁廵抚山东。专责有司劝课农桑。下行属邑。上形奏章。申勑再三。几有成绩。斯亦其一明验也。虽然此兵食之大端。边境之一事。然亦老生之常谈。经邦之末议也。朱文公云其事不在边鄙而在朝廷。其具不在兵食而在纪纲苟纪纲不立。诚心不开。公道不布。是非不白。毁誉不真。智者谋。愚者溃其成忠者奋。奸者曳其尾。虽使充国之在金城、诸葛之在渭涘、而百十龚黄卓鲁、以为之趋走后先、无益于事、盖愚读书、至夫子言去食去兵、无信不立、未尝不三叹也、从古及今、岂有无兵无食无人才之世、惟其信义不彰、如前之云、是以不得而为之用、故曰以推诚为良、以去谗为大、以知人为务、以进贤为先也
　　寄谭二华都堂
　　近日边报孔棘、知我翁劳神、不敢闲言琐渎、且兵难遥度、充国之说、也、我翁夙夜战兢、焦思以图之、尚不容易、乃后进喋喋然、逞其未试之语、岂非画饼、虽然狂夫之言、圣人犹择、集思广益、我翁所素畜积也、谨以谬说就正、闻虏欲分数道大举入犯、而台丈分兵以守、此无所不备。无所不寡是为彼强我弱。世庙末排边之法边臣不得巳避罪之计实不足以拒敌也又闻凡一处有急。则各处不分信地。俱赴应援。夫七百里连营。古谓不可待敌。况二千里而远。是为彼逸我劳。斯二者贼所长而我所短。善用兵者避其所短。就其所长为今之计。不知致人之术可行否倘得先致一处并吾力以剿之一处挫锐。则三处瓦解。所谓攻瑕则坚者瑕。或伺各虏未齐乘其远到方倦。先刼其营。所谓先人有夺人之志。兵法大涧深谷。翳林茂木。骑之竭地也。左右有水。前后有山。骑之艰地也。所从入者隘。所从出者远。寡可击众。骑之没地也。往而无以返。入而无以由。骑之死地也。善用兵者避之。昌蓟山河寸金。天设之险。胡虏不知兵。但恃众耳。冐犯其所大忌。不知于各处狭邪委曲之处。利于步而不利于骑者。可预设之奇否。树木丛杂。山涧阻深。此火攻之利。不知可预为之所否。中间骑得成列之路。大约有几此当择其隘处。为车营车阵以待之。既设车营车阵。则是正正堂堂。与之迎敌。恐我设于此。贼趋于彼。鸟飞豕突倏忽百里。是我终有不备之处非所以制万全之胜也。或于大路。度虏所必经繇者。多开陷马坑以竢之、覆之以艹。伏兵其傍。胡马到以弱卒诱陷之。万炮齐发。亦其一端。大抵贵多方以误之。或择大邨落数十处贼所垂涎者。伏兵其中。诱至覆之。又其可也车可制骑。炮可制箭。此固我之长技。然车与骑皆利平原。倘择平原以用车。偃旗息鼓。竢其入歼之。又其可也。彼众我寡。投彼十围五攻之利。亦未为得。愚以为虽车亦当择险阻。胡马难骋之地以御之。或山溪。或乡落。或堤渠错杂。乃保无虞。夫兵事至危。深而沉之者机也。广而集之者谋也、断以必行者勇也。乘利而动。母后时者决也。知彼知巳。百战不殆者明也读翁奏疏、知忠肝烈胆、与戚总兵、俱有决战。之意将士用命、而人心奋、或者狂言可采、是以贡其浅陋
　　皇明经世文编卷之三百六十八终
　　皇明经世文编卷之三百七十
　　华亭徐孚远闇公　宋征璧尚木　陈子龙卧子　夏允彝瑗公辑选
　　翁历纪长参阅
　　魏敬吾文集一（疏）
　　魏时亮
　　疏
　　议处兵戎要务疏
　　题为恳乞申敕部臣查覆祖宗临御便殿事宜疏
　　乞开召田之法疏
　　为重镇危苦巳极恳乞申饬休养疏
　　恳乞圣明严拣宫僚近侍预养皇储以光昭燕翼事
　　议处兵戎要务疏【兵戎要务】
　　以下诸疏公为给事时所上
　　为议处兵戎要务、以裨安攘事、臣等奉命、廵视京营夙夜兢惕、窃见京营之设、所以重内蓄威、戒不虞而昭圣武者、最安攘中之一要也、　皇上更定三大营、而戎政始新、大臣祇奉德意、易纨袴、用边将、而积弊始厘、近复立鎗箭之赏、别车战之伍、而各兵操演诸务、始渐有足观者矣、但兵则似众、操则似勤、所谓实可对垒向敌、尚所未有、苟不竭思计处、窃惧堂堂大都、密迩犬羊叵测之境、一有警急、所恃以披坚执锐者、果何人也、庚戌之警。虏薄城下。癸亥之警。虏入潞河。而我师我旅。未闻有一人奋甲挽弓而向之者。葢由平日不竭思计处之过耳。臣窃谓兵非不可用也。彼精兵亦人耳。在素练而素驭之。我以无用视之彼亦以无用自待此近日营兵所以尽成虗糜也今惟视京军为必不可用是以懦者罔立若使以必可用练之。以必可用驭之。将可振起懦夫。结草思奋。计今少加处置。所谓以必可用练之者有三。以必可用驭之者有三。练之者何、一练纪律、二练胆、三练操战之法、所谓纪律者、除部伍分数斩然。号令作止肃然。冲之不慑。挠之不乱。一切在将官计处外。至于平日教练之纪律。要在奇正相生。血脉相贯。心志定而耳目熟也。夫家丁倍食于军。谓其足为军倡。军有选锋而一军之士皆可用非谓举军专恃选锋也然以家丁为先锋为出奇则必以正兵为后继为营壁此最相须为用即今日最宜相须操练者而纪律血脉始相贯耳乃今家丁另归主将。而众军操演各营。使临敌而骤合。纪律血脉。素欠熟闲。临敌而不合。家丁一枝势难独出合无今后家丁。仍分战兵各营。俾与军士相习。但脆弱数多。徒糜廪食。葢其月兼二军之食。必其强力精艺。倍于军士者。须于开操之日。将官五日毕操。将本营家丁挍选一次。每次渐汰一二脆弱者内有自边逃入。未可出边者。并令实供。俱解总督廵视验过。发下军兵营补伍着操。此后不得滥收虚冐。惟精选者登籍。日合营军操习。庶奇正血脉。无不联贯。而纪律可素闲矣。练胆之说。最难言也。非练胆之难言也。不责实效。不急远图言之为最难也。今欲责实效。急远图。必令军士常经战阵。庶胆于是乎可练。而军于是乎可用。苟经战阵。知虏无足畏。即家丁不经战者。三年习浪为市佣。虽强勇而柔懦矣养之何益。操之何益。欲令经战须令出边人言京军之出边难矣。此葢不仰体　皇上务思彻桑土以豫防　国家之急者。所谓不急远图。不责实效。斯言出而练胆之所以难言也。切谓京军出边非难也。惟不选不教而出边。处之无法而出边。羣数千之众而出边。吾见其难耳。今乞于战兵十营。各尽一营精选得四百名。论京兵戍边拣练分合最为详切可行同家丁二百名。以下令为本营中哨。悉以边将驰杀决战之法不时破格加练之。不在常操演营之限。明年教练一年。至后年春二月初就五军战兵一营二营。各所教四百名内。再加精选。各得二百名。除月粮行粮外。人月给安家银三钱。同两营家丁。悉令出边。名曰敢战义勇军。每出两枝。至秋八月。又于五军战兵三营四营。选去秋班到边收伍。方发春班回京。分班更迭。五军战兵出毕。次及神枢。次及神机。凡一卒出边四次又选别卒顶补教练每出两营。即就两营中择一将官。令节制该管千把总官。领去该边交割。其该管千把总务平日精选智勇能战者。凡领去到边收伍后。营将即节制。前班家丁军士归营。惟该管千把总。即留边务平日精选智勇能战者。凡领去到边败伍后。营将即节制。前班家丁军士归营。惟该管千把总。即留边点率各军。悉听该边将指麾节制。班满日。该边将备开贤否到部。并廵视京营科道官处若各官在边。同家丁军士有骄惰生事。及临阵退缩者。听从该边将以军法处治。所出该边。宜蓟镇宣府稍近。仍定名赴其副参游击。日常经战累功者标下。移文内严令将家丁各军。悉分散于各哨各队伍中。不许分别京边另作一哨悉令经战。并不许令其修守。该出边军士。务皆精选前去。所赴该边将官。于到日俱拣阅一过有大不堪者回文总协廵视限半月内抵换所换军仍责戒追安家银。凡发换五十名上者。廵视参论。该营选练将官罚治。如是则选练务精更迭有法。二百之卒又分散边军各队伍中此必无大损者即有损失。乞敕兵部例不论究、着为成规。积而行之。则营军多经练之胆。疲卒成义勇之夫。不然虽日操十万之众亦终若无人之境耳所谓操战之法。切谓操者即所谓战也。其操如戏则见敌即走今之操法营中之故套也积久成套故虽操亦无关实用其击打剌射不足以杀敌。其驰不足以向敌。杀敌以马射为长。而今以步射为赏。且演操卯散。少迟之。则心切佣贩者。閧然起矣。须于每年开操之初。总恊廵视会同分日。将车战各兵。拣选一过。尽汰年衰力弱者。补足后。仍即如前。所谓将战兵营。各精选四百名。同各家丁于该操日散操之后。各将官点齐再操所谓破格加练之。号曰选练。初操日起每间一日选练一次。惟末操日挍选家丁暂免。在练者当日人给口粮一升五合。其不与选练官军。月减口粮五升以备选练等加给之费。且示激劝甄别至□中军千把总。营中漫无专责。操练之法。此皆所谓队将者。可不加之意耶。今后车战营日操。中军千把总同大阅过指挥等官。候补把总缺者。俱于选练次日。仍散操后再操亦间日一操。号曰官练。在练者当日人给犒赏银三分。至于选练官练之法。须专令边将经战者。及经战家丁分散各营。悉以在边奔击厮杀及顶头走射轮刀旋马之法教之。马常超驰飞逸。心惟在于杀射。而不忧于蹶踬。射仍圆把。把仍八十步外。凡可为决胜冲击之法。俱令边将悉心教练之仍将教练之法。呈于总协。颁示各营。而各营每日步射打鎗之赏。定限将官每五日操毕。遍将一营挍阅一次。中者赏之。大远者责之。若每日常行操习不赏。惟总协廵视不时阅中者赏之。但选练家丁。须要给与马匹。宜查城守备兵廵捕老弱军名下壮臕堪战之马兑给。不足则太仆寺补兑。责令五人连名保结。歇家亲识保结。及该管中军千把总认管。以防拐逃。乃若营中器甲。尤最不堪见敌者。选练官练之日。苟不以必可见敌之器甲练之。临敌而易殊不便习难于取胜必矣葢京营弓弱矢小。器皆朽钝。可操习取赏而不可以即戎今宜用边镇钢快刀硬弓大画杆钢头箭。至于盔有脱瓣甲有落叶。宽短不合头体。皆为不堪。须用宣大一块铁碗子盔冷端甲。甲叶上红下绿。定造坚密。最可胜战者。称人分给。书名其上。即乞敕下兵部。冬内调取边镇善制前项器甲匠役十数人来京。同京匠如边法造之。并发式样。移咨应解弓箭等项处所两件折解一件贵在精坚不贵于多务堪实用。如是则选练官练可精。而操法即可以决战矣。此三者练之之大略也。驭之有三者何。一曰主帅得人。二曰分帅得人。三曰管教提教得人主帅者坐营是也。今坐营将官。易纨袴而用边将。此善之善者。但去住不常。难期实効。葢使坐营而久不经战。则髀肉复生。战略渐疏。使边将而席不暇暖则教练未成。犹夫过客。合无今后除边警急调营将往赴。内警近调边将应用外。至于无事少警之时。各将官坐车战营者定限二年。巳满即令升调出边。其自边调入坐营。倘非最为要害之处。即经战有功者。不次调入。若查有废将累功者仍宜行取坐营。庶教练之主帅有常而京边胥练矣。分帅者中军千把总是也乃今披服行伍。而干杀敌严阵之法。漫无知者。万有不测即望其分队以作将领众以争先。鲜不偾乃事矣。今宜及时训饬。先须开操之日。总协廵视干未选军士之先。会同分日。将车战各营中军千把总不堪者汰去。分为二等。老弱径发备兵营收操。年力尚堪者。仍以原衔换人备兵城守。将备兵城守中军千把总强力精艺者。并阅视过。候把总缺指挥等官。最堪选用的补足车战各营员额补足之后。方可如前所陈官练。官练一年。总协将教练中最优者。秋操毕。列名送过兵部兵部再加拣选数十名升调出边。仍将在边中军千把总等官可用者。调入补缺。亦最是京边互练之法至于激劝各官。最宜加意。伏乞敕下兵部行令。总协除三年大阅视外、其每年年终阅视一次。须添改为春秋。操毕挍阅二次。不必年终。葢两番操习并宜甄别激劝故也凡春秋两操。于演营后挍阅。除将官照每年事体。仍加赏劝外。其中军千把总官。务宜分日过堂射箭。及驰马冲杀。严挍艺勇一番。有知战阵者挍其阵法。但车战各营。一起严挍。备兵城守等营。一起严挍。两为甄别。凡挍时总协廵视各记优劣既毕商定次序。一一赏银责戒。惟秋操赏责外。列名尽送兵部。优者升边。劣者知会备黜。如是则人皆激劝而分帅多可用之才矣大军有管队。管教队卒也。军有教师。提教各伍也。臣切见管队卒多病佣。教师毫无艺勇。夫管队须令必为一队之倡。而教师须令可为十人之师。乃今虗应故事如此。此诚营中切务。千万之众其脉络条贯皆系乎此矣臣等昨于管队。虽行各营选换。但必题议成规、及教师并宜慎简者、合无今后每年开操之日。总协廵视。即日严行牌面。传示各营。一一精选管队教师。总协廵视。每入看操之时。各营不拘旧管新换。一一解验。有不堪者责治中军千把总官。慎无姑息。把总项下有不堪至五名以上者。中军千总项下有不堪至二十名以上者。除责换外。操毕类题罚俸。又访得精壮之卒。不愿管队。以营中取办拘摄大多故也。总协廵视。牌行精选。仍宜牌内严戒官职取索。凡一应拘摄。及查点不到事情责贴队。每队添设贴队一名。各管官军二十五名。其管队教师。专以队伍整齐。武艺精熟。责伊教管。如是而队伍武艺。始无不整不操习之患矣。此三者驭之。大略也。臣又切见城守备兵。各营除力弱年幼者。每多精壮。间有衰病甚者。则又不堪为军。夫精壮者在于备兵葢避车战操习为偷闲计耳合无选军之时。令该营中军千把总官。举出匿者责戒。重则查究。总协廵视选军。又逐一唱名选过。既无姑息。又无被其欺隐。若衰病者汰去。责拘军余补伍。不致虗冐食粮。但城守各营。其官军或甫及三千之半。而把总则尽如车战之多。国初设卫军多官少以后渐增世职官多而军病矣故管军官云多亦足以朘削军士公家既为虗设之员军士病于多官之扰仍乞敕下兵部。行令总协。将三大营内城守兵十一枝。掣三营之卒、分补八营。务各足三千之数。余者汰其老弱。尽归备兵。此后每营定足三千。不足则坐营即将某队不足呈来归并。即减把总员额。其减去各员。有堪用者。挨次候缺。不堪者着伍收操。此亦戎务之当议者。若夫营中最为虗文故事。其积弊大当厘正者。京操之班军是矣。夫班军离父母弃妻子越千里而至者。重京操故也。谓之京操即宜操管有法此葢　祖宗强干弱枝。拥卫神京之意耳。东土江北中州率多长大强劲之产际此卒伍脆弱之秋。苟能练得一士亦足为用而顾委之以疲困之工。运土扒沙之役。可乎。若曰分操派在各营。最为可讶。臣每入营。见其独立一丛。执竿横向。全无部伍之纪。全无操习之艺。葢稀寡不能成行。空立又何约束。各该营官。目且未之及。而况责之练乎。其在该班都司又不过记其到京之日令赴该营收操而漫无所事事矣臣切谓此最虚文之不忍见。而积弊之所当厘者。何以处之。臣切谓城守兵十一营。掣空三营外。更宜添设三营。共得六营。分属五军等营内。皆名曰班军营。以中都班军分二营。河南班军分二营。山东班军分二营。每营春班大约五六千。秋班大约八九千以上。就五六千八九千内。分作三班。一班做工。一班常操。一班教练备征。但系头年做工者。次年常操。头年常操者。次年教练备征。头年教练备征者。次年做工。务严雇情更替之禁。凡做工夫役不足。宜取足城守备兵营内。不许取足班军中。常操备征之卒。如是则京操既非虗应之文班军渐有可用之勇且又合为一处。操在一营。入操者队伍可整。未到者着实可追。其领班都司。即为中军。更于札付官内。选最优者为千总。次为把总。下者亦令随伍督工管队。但坐班军营将官须用边将经战最精明能练士卒者。缘倏去倏来。非精明不足以纪之。鸟合乌散。非经战不足以齐之。志不素定。非能练不足以训之。此最为兵戎积弊。所当厘正者也。凡此者。皆求军士不虗伍。而操练非空文。求责实于可用而巳。向使虏无叵测之势。京军尤须责实。以戒不虞。况今虏势匪茹。而边事单弱。最为不支。葢沿边抢杀渐空。而入抢必渐逼京邑。倘有警报。则车战之兵。必不可视为无用之卒徒至岁糜百万以仰负圣恩巳也。但蒭荛之见。言之非艰。行之为艰。行之非艰。务责实效者为艰。伏乞敕下该部复议。果未可行。即条悉利害。以明事宜。如或复议详酌、取自圣裁、凡大小臣工、共宜以敬君事为义、而以责后效为忠、毋得虚议屡更、实心罔竭、务俾义勇出于积懦之后、神气可强、武备饬于久安之余、国猷可壮、此臣愚书生之见、最有望于今日者矣、
　　题为恳乞申敕部臣查覆　祖宗临御便殿事宜疏【临御便殿】
　　仰惟　皇上近日、忻从谏止翔凤之工、褒纳殿廷骑马之疏、以至重孝思、资辅弼等奏、具蒙温旨优嘉、播之天下、传之后世、克终令名、咸谓大圣人复作、当此之时、苟谓　皇上不肯受言、是诬　皇上、臣下不敢尽言、是欺　皇上也、但臣下每欲进言。而苦于燕见陈说。未有会逄。　皇上每欲受言。而苦于外面事体未尽知悉。今日必使　皇上得随意以问于臣。臣下得输诚以见于君者。非今日第一义乎。向自御门起数。狃于旧规奏事之唱空文壅隔。上下未交治理无裨。昨　皇上敕进经筵日讲之仪。臣等正欲陈说。思得斟酌旧文。务采新益。而该部适巳题覆、今所恃以隆我　皇上交泰之治者。仅有　祖宗御幸便殿一事。言官曾已具陈、　皇上曾赐温旨、而该部尚未复议请裁耳、伏乞敕下该部、即量　祖宗幸御文华便殿事体、即应　祖宗午朝之期、务一切削去虗文。无泥旧套。俾圣心安坐。乐亲乎此、得以虗怀下访。自辅臣九卿言官。咸得以切直开陈。若圣体少倦实时得宴息乎此游行饮食如意所适节宣有度。出入有时。臣伏见古之大臣。苟可引君。竭诚用意。无所不至。若一一以虗文阻隔。故事拘泥。而使君臣不得尽诚者。非柱石之义也。奉明旨而不肯担当议覆。非将顺之心也。若夫近日章疏之上、时或数日留中、要紧者咸知圣览未经、不要紧者、亦每淹滞不下、不免大为圣政之累、专乞敕下该部、凡每日章疏、于会极门叩进之时、日轮科臣二员、台臣二员、面询递本员役、是何题奏、或题奏上仍用浮帖、少书节略数句、若不对同有罚、该科道诸臣、查看关系紧要者为第一等递进。其条陈复议一应为二等递进。常套题知为三等递进。庶仰裨圣览。详略不至大劳。　皇上即于次日御殿。令阁臣就殿内外最近直房票拟。有应面请者。面见陈说商量。其题奏该衙门官。即令当面承旨。若有未尽。仍许面奏。及补本再进。如是即御便殿一事。圣聪日广而不劳。圣政日新而无弊。上下自此可交。天下自此大治。而圣心常乐。圣体常安矣。臣又伏闻天下犹一身、君为元首、臣为股肱、是必元首相亲、而后股肱克运、近者尝见　皇上以钱法召大臣以边赏召大臣、诸凡召命、不一而足、查得　祖宗时召见大臣。得近御前。君德帝治。问荅久之。非一召令诣门承旨。即遽退巳也。专乞　皇上不时召见最贤辅大臣。是必从容访问。　皇上可任意以问臣下可输诚以荅。帝尧之圣、只在稽众、帝舜之圣、只在好问、经筵日讲法度太严启沃者少故以从容访问为有弘益倘　皇上任意问答即都俞吁咈之风复见今日而天下有不歌舞传诵者乎近日又仰闻　皇上深居禁苑。时有游行此亦节宣圣体。帝王在所不废但古之帝王。必令臣下相从。若　皇上独御。只令供役随行。不免犯虞廷罔游于佚。罔淫于乐之戒。若召诸贤大臣。及一二言官护随。时得进言启沃。且有节度。则喜起卷阿之风。亦将可望。彼宋太宗仅宋室一贤主耳。犹获召羣臣赏花钓鱼赋诗。后世称之。矧　皇上明圣。陋宋之太宗而不为者耶。近者又见孟夏时享。　皇上昧爽临祭。百官奔从未及。无不乞恩认罪。然则励精夙兴。尤我　皇上鼓舞臣下。纲维交泰之最要者。是在保养精神。以运布之于百官。运布之于天下而已。若不保爱则精神易亏。圣体且劳。圣治何补。伏乞　皇上轸念圣体宜重。退朝燕闲。凡保爱精神之法有五、临朝听政、凡运布精神之法有四、五者何、夫静坐端嘿、独卧宴息、则精神必凝、焚香开卷、对越上帝、则精神必清、美丽器物、足以眩惑精神、务屏去而不好、嬉游宴乐、足以荡散精神、务防检而有节、女色常御、足以耗竭精神、务希减而寡爱如是则圣体有万年之寿、圣德有日新之久、圣治有太平之象、至于临朝政理、运布精神、姑举其所知之要者、臣伏见九卿衙门。各有典章。　祖宗以来。礼法具在。倘奉行事体未尽如法。此后乞敕大臣执奏。如不执奏。仍责令科道查紏。庶天工可亮矣。言官乃我　皇上耳目。耳不用则无闻、目不用则无见、矧天下至大、万机理乱至微而闻见为最难者乎、此后乞敕言官封驳、谏诤紏弹、务在婉曲尽诚、　皇上审其言之未当者、曲为优容、言之既当。即令着实举行。不至空言无补则天聪四达矣。至于四海万姓、养之在守令、而纲维乎令者尤在守、教之在提学官、激扬而淬励之在各抚按、此后乞　皇上敕下该部、务精择廵抚、精择提学郡守、敕下都察院、务精择御史、不专击抟、专务倡率养民教民之政、回道考核、不以空文、如是而后天下之民、无有于不治、若夫进京员役。皆令辞朝之日。得言该处地方极大利病。科第出身者。限令奏闻一疏。着实有益。该部题覆、酌量赏之、纵无大益、不许空谈搪塞、如是而后天下之事、无有于不闻、以此运布精神、庶几风动云流、　皇上不劳而治、是故保爱之法、运布之要、最为化机、　皇上留神加意、可以励精、可以纲维、便殿之御、自兹有恒、天下之治、如运诸掌、上下交而泰道理、将与尧舜比隆矣、
　　乞开召田之法疏【西北召田】
　　臣等伏见　国家财赋、取办东南、然东南民力竭矣、民之聚居者众、不足以自供、官之诛求者急、将起而为盗、一遇水旱、减税蠲租、而国计将不足焉、况迩来运道多艰、河患告急、举六军万姓之命、日盻盻焉惟东南之转输是望、万有不继、则忧将在　宗社矣、臣等伏谓为今之计、除治河责饷、计取东南外、其在西北田赋亦最不可不加之意焉。夫西北地近畿甸。东南远隔江淮。近则可备卒然之虞。远则当防意外之患。今者西北之赋。不足以备卒然者。岂其地之不逮东南哉自古帝王井田仰给六军万姓皆西北地诚非地之不逮东南也惟东南多可耕之民。而西北虚可耕之地。今欲使民日加多。土地尽辟诚不可不开召田之法耳。伏乞敕下部院、严咨北直隶山东河南等处抚按、通行所属凡有水利可通之处、治以江南水田之法、一切厚募江南之民教之。仍各备查田土丈量均赋。通计无主之田。及力不能种之田若干。商贾久居或乐土风募之开种诚为得宜责令该处有力流寓商贾一一量种各该亩数悉免赋役二年。又多方招抚流移。蠲其逋负。给与牛种。一切免租二年。若更有多余田地。移文江南各省民众处所。有贫穷荒歉。愿徙某处者官府给引给费。责徙安插赈恤。一切免租三年。有卑微职官愿住宦所者听其受田有南方军卫无田屯种者许调北卫营田凡此五者。无非欲召多余之民。以实西北空虚之地。苟可计处。仍望当事者。及大小各官。俱各议拟奏闻。但西北守令。务安抚见在之民即可招未归之众此又所谓不召之召者。夫民苟召至。则北地渐实。财赋渐充。惟乞着为实政。不作空谈。则西北东南国计民瘼。咸有所赖矣。
　　为重镇危苦巳极恳乞申饬休养疏【休养辽东】
　　仰惟　国家定都幽燕。蓟镇固诚脊背。而辽东者实蓟之右臂也。人之一身。缓急捍卫。皆臂所为。臂苟失守。脊背亦终不保。以蓟镇为虑者。可不以全辽为急乎。顾今之议辽者。或谓军不足伍。急在于补军。或谓三面受敌。急在练战。殊不知辽未尝一日而无虏。军未尝一日而忘战。使廵抚总兵得人。则战守可恃无恐。练战之议。似非所以援辽之急矣。乃若补军。则清勾视为故纸。而召募阻于重关。臣尝目击其地。见在者有苦楚难状之情。未至者安望其有尺籍日增之盛。苟能保其见在之军是即所谓不补之补辽之急。诚不专在补伍。而专在休养生息之为计也。葢辽之困穷极矣。自嘉靖三十八九年间、全辽岁歉、一望绝烟、丁壮死亡、十空八九、缘此尺籍徒存、城堡虗旷、膏腴之产、鞠为污莱、城堡虗、战守苦于无人、膏腴废养赡苦于不给、由是父子兄弟。尽取充伍。而月支又不过二钱五分之粮臣昨经过。斗米二钱。一月之支。不彀数日之食。四望堡外。即连虏营。戍守按伏。举皆菜色。荷戈枵腹。披甲可怜之状。真有耳所不忍闻。目所不忍见者矣。臣书生也、亦无能为远虑者、姑举知见所及、有六事焉、删去第六条一曰通海运、夫辽之有海运旧矣。金州旅顺口直抵登州。一昼一夜。安行无阻。昔兵备刘九容谓辽东如物坠囊中出入无路。旅顺外以联络辽地内为登州门户诚要地也幸有旅顺口一带天造地设为辽门户其开原西北有老米湾者。自三岔河通之。又旧时海运泊船处也。一自海运废。而辽之咽喉命脉绝矣。岁稔粒米狼戾。既无贸易之期。岁凶坐致死亡。不过勺合之赈。今高平宁前一线内通。而三岔河口一舟可阻。万一虏情叵测。则全辽固胡虏之釜中肉也。昨给事中郑大经、亦疏称虏苟提一旅以塞岔河、则运饷不接、辽阳坐毙、臣伏思海运一通。在凶年则辽得山东之粟以存活而山东得贵籴之利在稔岁山东得辽之粟以广储而全辽得贸易之利即或三岔戒严。一线路阻。又赖海运之舟素具。而咽喉之患可苏。一举而五利具焉。皆海运为之也顾前后建议、查据未清、以山东之民虽便而山东之官。则恒以讥察为虑。殊不知海运虽禁而辽海之私贩私逃者未始不通苟使船只有定籍。开洋有责限。商货有定课。在船人数。两岸有盘诘。查对相同。而金登泊船之处。各除设甲科官员掌之。严立法禁。又何必更以讥察为虑哉。伏乞敕下该部复议、即行辽东抚按、及今设官议法巳定、纵不欲通行无阻、或每岁某季。许民一通。或遇辽东大熟荒歉之年。廵抚题请。只许官府一通。则辽之命脉可活。咽喉无阻。葢辽与山东原系一省海运开而山东之转输于辽者甚便惟布花折色悉照今见行事例。不必议改。国初布花由海运抵旅顺。粮米由海运经登州。今山东惮布花本色之输。多阻格海运之议。此必不可复者。若以海涛为辞。则金登路近。原非险途。纵有风涛。惟在驾船得人。造船有法。若以逃军为辞。则臣愚讥察之议既详。且寺卿陈天资曾考海商之出自辽者。给引于察院。挂号于苑马。验引有金州之守备。验放有旅顺之委官。抵登则有该府通判之验。备倭都司之验。法亦严密。逃军岂能越渡。但患推诿成风任事者少道傍作舍。成之最难。而辽固万无一济矣。酌而行之。所以济辽。亦所以广山东之利。此诚远图、慎无谓儒生之言迂阔也、二曰重堤筑、臣伏见镇武西宁等堡。去虏不过数里。且往来道路。悉辽之东西咽喉也。往者王廵抚因虏骑时突。官民难通。乃开路河以阻胡骑。而近日魏廵抚沿河靠里。复打路墙。无非防护道路。以通咽喉之意。但三四年来、口外水溢、夏秋之间、镇武等处巨浸成川、地不可耕、人不乐戍、而守堡各官。日恐军丁逃散。辄令人于路口要拏之。治以刑罪。此但可苟延旦夕。殊非久计。窃虑数堡宛在□中。亦终作无人之境而巳。咽喉之地。是尚可终守哉。臣尝深思措处。以为咽喉之不可终守。非其地之不可存活也。特水之为患耳。苟其地可耕则其人乐戍往者镇武等堡地方禾黍离离。且称乐土。今水之为患。每由路河灌入。而路墙一带。虽藉以防道路。实可资以捍水患者也。臣经过时。咸称今岁之水最大。尚未尽没路墙。然则路墙加坚加厚。水患必可防御。昨臣备行亲踏、非敢漫谈。伏乞敕下该部、行令辽东廵抚、务于今岁冬春之间、多调军士、修补路墙、令各分丈尺、如有倒塌、即每岁责伊名下补筑、悉加设法坚高、或沙土大松、如何设法坚久、或多打木椿、遍植榆柳、责限能干官员督成、并动支无碍银两、劳赏军役、如果一年无水、可为永赖、有劳大小官员、年终并许疏闻量赏、如是、则堤筑必固、水患必防、地将可耕、人将乐戍、然后踏镇武一带各该六十里内。了无一堡处所。各瞰中增筑一堡二堡。仍调各军守之。必如是而后东西可通。咽喉不患于不守也。三曰责开种、臣伏见辽东一镇。惟金复海葢安乐自在等州。辽阳城郭等处。人烟稍聚。其它处地方。皆一望无人。遍地草莽。是辽东有可耕之地。而每患无可耕之人也。昨李御史题请寺道各官。给与屯田敕书。亦臣愚积久之虑。但各官各守地方。苟不责限有法。则稠密之乡。稍稍开种。虗旷之地。竟鲜耕锄。况以责委管屯守堡等官。又不过虗应故事而巳。辽尚何赖哉。伏乞敕下该部、行令辽东抚按、转行寺道官员、凡所属人烟稀寡者。备查属下委有荒芜。及力不能种之田若干。即移文于稠密处所召种。凡所属人稍稠密者。备访殷富有力之家。不拘废闲将官商贾人户。堪以额外受田若于。即责令于就近稀寡处所。或分佃仆。或瞻穷军开种。悉免其税三年。该寺道官文移交互。务各躬亲踏看。设法措处。不得凭信所属军官虗文搪塞。一年之内。将查处开种数目。互呈抚按访实奏闻。该部考其殿最、咨行吏部、以备黜陟、如各该寺道、应委文职属官、查访踏看、除见在通州知州等官、许均平分委外、若果委用不敷、许申呈抚按、奏请吏部除选甲科数员补之、但得各官措处有方。地少闲旷。使军无米珠之恨、则辽无坐毙之忧。诚切务也。四曰处收敛、辽之卒伍、空虗甚矣、乃见在孑遗之卒。率每月为虏所歼、是以军丁日少、村屯荒废、议者有见于此、故严收敛不谨之刑、设法建置、不一而足、而村屯之军。竟苦于不肯收敛。拘之就堡。如就桎梏者然。于是守堡管屯。乘机索贿。凡军丁欲不收敛者。亦咸乐以贿遗之。盖宁为虏所歼不为收敛所苦岂无故哉只缘收敛之堡大远。训谕之术不明。且一经收敛。多失其所。无惑乎非人情之所乐也。伏乞敕下该部、行令抚按转行寺道各官、并宜预处、各该躬亲相度、凡各村屯。就其近处。创立堡台。俱在二十里内。臣每见辽东筑堡。各军不给工食。而工又刻期限完。是以堡多不固。虏来莫守。今诚宜宽其时月。责其坚完。若工役多苦。量加犒赏。至于先期训谕。务使知虏来必杀之惨。报至乐从。先期经画。务令每家各就收敛。堡内各葢草房以俟。不令男妇杂处。堡危则共趋墩台。可避缓急。凡军官有受贿卖放收敛者。抚按严立重刑。题请处治。此皆所谓处收敛之法。惟官司重为留意。将无不可敛之家。无不保全之地。所谓休养生息者葢匪细矣。五曰厚困卒、臣伏见辽东接壤虏巢。更无边险。而宁远前屯一带。尤号虏冲。是以锦义西南山海东北凡城堡。各军一一合家充伍。既无暇耕之人。零贼常扰。又无乐耕之地。此皆所谓困苦士卒。诚不可不稍为优恤者也。近者给事中郑大经、题请镇武西平等堡军士月粮。既例止二钱五分。应给本色半年。特以镇武各军困苦巳极。诚优恤之不容缓耳。今宁远前屯一带。咽喉关系。同于镇武。而军士困苦诸状。尤不下镇武。各军。仍乞敕下该部、行令廵抚、查将宁前一路要害处所、悉照镇武等堡题覆事例、凡月粮皆给本色半年、而盐粮储积、多贮困苦各军堡内、乃若哨报夜不收困苦既深、关系尤重、除近日议加优恤外、更乞立为赏格。凡有哨探得实。先期不爽。裨虏来得预防御之计者。悉与首功同赏如是则困卒乐为见用。可以得虏情。可以守危险。沿边皆然。在辽尤急。诚今日之远图也。凡此五者、悉出书生浅愚、固非安辽远略、惟　皇上敕当事者、重加之意、则蒭见亦足以资圣采、迩言实可以彰庙谟矣、
　　恳乞圣明严拣宫僚近侍预养皇储以光昭燕翼事【拣择宫僚】
　　是穆庙时疏
　　臣闻古语有言、养太子不可以不慎也、　皇上俯从礼部册立之请、将正东宫、太子储位、臣民欢忭、臣伏谓立固不可以不蚤、养尤不可以不预、葢我　皇上笃爱皇储、此圣帝明王极盛之德、中外传诵、所谓养之者实爱之之情所必至也、养之之法无他、在得正人以辅导之耳、人情爱子。莫重于爱其子之贤。尤莫先于爱其子之寿。自古皆然、今皇储年正幼冲、颕异之德性渐开、而方长之精神未艾、是必养得其人、则精神不为外物所诱、有以培寿命之源、德性不为闻见所迁、有以作贤圣之本、辅导之任、关系如是、　皇上可不严敕内外务择正人以之也哉外而宫僚。所以备讲读之官。此事尤□为关系内而近侍。所以供伴读之用。皆所谓东宫之辅导者。昔三代帝王之养东宫也。虽幼在襁褓之中。即选择天下之端士。孝弟博闻有道术者。卫翼之。逐去邪人。闻见皆正。是以三代帝王。多寿多贤而周公之辅成王。抗世子法于伯禽。遂俾成王为成周之令主。今者宫僚之任虽迟。而储材之选宜素。伏乞　皇上谕令辅臣。此又视政府何如耳将翰林院馆阁诸臣之中。必备访德行贤明之士。倘有不足则严选新科。征聘隐逸。期在拔得数人。选极天下。先期列名上请。以备除补官僚。但臣切虑宫僚之任尚迟独近侍之用至速一举册立。伴读即随要必选得其人。乃令习巳蚤成。化由渐入。复择宫僚转导、庶几储养日完。昔日　孝宗敬皇帝在储宫也。天下万世咸推本储官之贤。亦孰可忘辅导之自。葢我　敬皇帝之令德。实东宫内臣覃吉。能朝夕辅导以翊成者也。　敬皇帝年甫六岁。即在储位。与今皇储幼冲正同。考其初立也。日得典玺局郎内臣覃吉者为之辅导。吉之为人。识大体。通书史。温雅诚笃。议论方正。大学中庸论语诸书。皆以口授东宫。动作举止。悉导以正。暇则开说五府六部及天下民情农桑军务与夫尧舜都俞吁咈典故。每乐言之。常曰。吾岂望富贵。但得东宫有贤主足矣。纯皇帝赐东宫庄田。吉备晓东宫以辞不必受。曰。天下山河。昔主家所有。何以庄为。徒劳民伤财。为左右利耳。竟辞之。东宫常随老伴念高丽经。而吉适至。界宫骇曰。老伴来矣。即以孝经自携。吉跪曰。兹得无念经乎。曰否。读孝经耳。东宫、出讲。必使左右迎请讲官。讲毕则语讲官云。先生吃茶。局丞内臣张瑞不以为然。吉曰。尊师重傅。理当如此。凡此皆覃吉之所以辅翼　敬皇者。人知　敬皇之德位名寿。本之东官者为万世所瞻。亦孰不知覃吉之辅导赞襄。书之史册者。为万年所誉。乃今内臣之中。若大若小。可以选伴东宫者。岂无如覃吉之贤寓于其间乎伏乞　皇上际今拣选东宫伴读之日。严敕司礼监掌印。会同老成管事者。务细访各该应选内臣性行。拔得忠正博闻。宛有如覃吉者数人。其智巧逄迎。性气乖方。皆不可用。设于中倘有用贿营求。各置私人者。许内外诸臣。凡有所知。指名参奏。如是、则在内伴读。既先资保护之忠。在外宫僚。日可施启沃之力。此诚我　皇上爱养皇储之第一义。而古先帝王之以燕翼子者莫是过矣
　　皇明经世文编卷之三百七十终
　　皇明经世文编卷之三百七十一
　　华亭徐孚远闇公　宋征璧尚木　陈子龙卧子　何刚悫人选辑
  </div>
  <div class="pagination">
   <a href="皇明经世文编_page127.html">
    上一页
   </a>
   <span>
    ...
   </span>
   <a href="皇明经世文编_page123.html">
    123
   </a>
   <a href="皇明经世文编_page124.html">
    124
   </a>
   <a href="皇明经世文编_page125.html">
    125
   </a>
   <a href="皇明经世文编_page126.html">
    126
   </a>
   <a href="皇明经世文编_page127.html">
    127
   </a>
   <span class="current-page">
    128
   </span>
   <a href="皇明经世文编_page129.html">
    129
   </a>
   <a href="皇明经世文编_page130.html">
    130
   </a>
   <a href="皇明经世文编_page131.html">
    131
   </a>
   <a href="皇明经世文编_page132.html">
    132
   </a>
   <a href="皇明经世文编_page133.html">
    133
   </a>
   <span>
    ...
   </span>
   <a href="皇明经世文编_page129.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
