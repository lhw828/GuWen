<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 19 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 19 页/共 101 页</h1>
    <div class="content">且上之明诏大号睊睊目同目同督诫其臣下岂不曰洁己守法无瞰我利无侵渔我小民乎哉然而上以廉求下以贪应若是者何也曰与人以生者乃可得人之死赡人之家者乃可得人之身薄与厚求非所以得廉洁于臣下也中国官吏千数夤缘为奸盘剥小民苞苴昌盛贿托馈遗因恬而不知怪逐利否耳虑非顾行也又其甚者欺上而利之矣侵蚀国帑克扣军饷粥缺谋差较揣肥瘠主上有急因以为利可谓无行谊之最者也然而沿习为例视若固然其有佼佼自好洁以奉公则已眵眵盱盱诧为奇行上自督抚下至县令以墨败者十常八九若夫京官之炭敬部员之印结固昌言不讳可公之大廷广众之中者也虽号称贤者亦固眵然受之而莫之或非矣然绳之国法准以古义为污邪为洁邪非古所谓簠簋不饬者邪乌乎捐廉弃耻乃至于此等此颅趾等此视息岂其性独异人哉则上之道之者非其理故也古者劝士首在重禄圭田之制详于孟子庶人之仕禄足代耕法至良也汉世以石为俸厥有定制宣帝用张敞萧望之之言增天下吏俸十五后汉建武复益官秩故室家无累人怀自励之心降及隋唐制禄犹厚宋世阶品官职封勋差遣皆有俸禄正俸职钱公用职田之外复有衣粮餐钱而复制祠禄以佚老厚恩赏以优贤自秦以来班禄最重是以真仁之世名臣垒背洁清治行吏治循良递至有明官俸乃薄一品之禄未及百石而本色折色实得无几始则以钞折米十贯而抵一石则石俸乃仅二三十钱矣成化间钞已极贱一贯仅值钱二三文继则以布折钞匹布而抵二百贯则石俸乃仅十四五钱矣布一匹亦仅值二三百钱制禄之薄古所未有筦子曰仓廪实而知礼节衣食足而知荣辱身且不赡而责以洁身守正乌可得哉我朝之兴因明敝制大学士之贵俸乃二百五十金二百五斛米家无九人之食不及周之上农禄无百石之入不及汉之小吏雍正七年始加养廉然中国仪节缛费用滋巨长吏靡其傔役下官窘于供应区区之数未之足也况夫庆典军役有扣折太仓俸粟红朽不食名虽达官实几不给以此而求其狷介虽鞭策督前斧踞临后且不可得而猥欲澄吏治哉西国之任官也分职甚寡给俸甚优别与公费以给应酬土耳其芜敝之国相臣月俸且一千八百磅巡捕下役工赀亦月数十金其有越理受贿必与重惩是以事无陋规物无官价人知自爱耻犯赃污验之中外稽之廷古是非其明效大验邪人情莫不念室家顾妻子毁家济国高节不可以责人也上不与厚糈以赡其家彼必私取于下以自奉与其下取以贼民孰若上与以劝吏与其私取以败公孰与公与以禁私惜此小费滋此大患未见其计之得也量其缺分重其糈秩纾其窘急励其廉隅则士必争自濯磨约身赴治若患国帑空虚费无从出则冗滥之员千数百计汰其虚縻并其额禄一举手而廪费已裕矣语曰正其本万事理欲正本者则盍于此加之意矣

其本正矣然不清其流仕途犹杂清流之道厥有二端曰停捐纳曰严保举古者国有大庆赐民爵级与民同乐非利之也晁错始为纳粟拜爵之说谓爵为上擅出口无穷捐纳之开遂为嗃矢名器乌可以假人哉然但与虚爵未之或病也桓灵之世粥及实官吏治秕秽遂屋汉社是固敝政失德足以亡人之家国者矣而议者动曰权宜之计于是操奇计赢易朝为市始则止粥虚衔也浸而粥及实缺矣浸而粥及监司矣浸而粥及科名矣臧仆亡命市侩无赖之人皆出得其赢余绾符纡组扬然与士大夫齿出粟内钱乘传行郡此贾子所谓无行之尤者也人习知夫绾符纡组者之一旦我亦可以得此也于是夷视官吏于是轻量朝廷于是贱功名而污其爵禄爵不足劝吏不足治如是尚可为国哉况夫清流之士羞与哙伍咸自引匿不任国事而民生大计与夫兴利除弊之新政遂皆托之亡命无赖之手乌乎几何而不为汉季之续也且捐纳之说固谓资其项上济国用也元世捐一县丞衔犹需十五万石仍此贵重犹有所得今则烂羊侯尉其贱如狗捐一监司未及万金其于国用无裨万一夫行此敝政虽厚得重获已坏朝事而伤国体况坐受大害而博此百数十万之数哉中国地广壤腴物产二十六万矿产之富冠绝地球诚能开矿垦巟穜植畜牧国用百倍犹有余裕顾乃弃此大利蹈此敝举是固不可解也无策甚矣至若以人事君固人臣之公义古今之盛事也叔牙举筦仲为上卿萧何荐曹参为丞相齐遂以霸汉遂以安今之保举乃为弊薮非循故例则延揽其私人巧宦钻营真才沈抑故疆臣大吏岁有荐剡然性氏累牍未尝有一奇才也甚或得以谀媚谋以贿赂自非数者莫得上闻上欺君上中败官常下郁士气具有觉识具有天性顾乃谋人家国若斯之奸谬哉今天下未为乏才也属官治内闻见未为逖绝也是宜严责大臣妙简英俊各举所知推荐非人坐其举主汰康匏而显宝鼎退驽蹇而致绝足庶几爵赏无滥而国家可得用才之效也事至易行效至易而犹怯于更易是珍馔当前惮于举箸而日号以求疗饥之术乌可得哉

数者具举宏纲毕张郁噎以通牵制以除才干以展芜杂以清魁桀以达大数得矣然既革宿弊宜增善制善制之要首曰商部中国洋货内流岁漏千万工艺呰楛上不过问茶丝美利日以浸衰西国商务立为专部商会力有不逮则国家助其推行专意经营故能墟印度而弱我中国今宜别立一部掌以专官合众讲求助民推布庶能振我绝业塞其漏二曰农部西国民有农会国有农院择穜察土灌培播刈皆用新法国家督之农官考之蚕务公会究其饲养验其瘟病以至穜植蓄牧皆掌之农部以善其事故欧洲农田所值岁计一万一千九百三十兆两英人棉花之税岁入一千二百万金磅俄人西伯利亚穜树之利岁数百万而美人养蜂之入且敌旧金山之金矿有农部以督核之故利尽而事举也中国沃壤以欧洲新法所产推之每县年可增银七十五万诚能特立专部训民务农讲究新法不及十年富甲诸国矣岂患贫哉三曰学部西国大小学校诸学学堂遍于国内立部司之识字之民十得八九著书之数岁乃二万中国人寡读书犷若苗猺识字之数百不得十非民之智于西而愚于中也上不设学校以开其智也多立学堂别创学部专官任事重其责成如是而民智不开殆未有也若此者增减得宜利举弊革立法美善中人之性可以贤中人之质可以智中人之力可以才以行新政何政不举以兴新法何法不张而顾鳃鳃焉虑其事不治哉曰其事重大匪易任也曰变法之本舍是末由日本之强实基于此语曰非常之原黎民惧焉薾罢不振怖为何汉有其举之易亦反掌若犹慑其艰巨惮于革易而顾仿行一二西法委任一二西人贸然自以为得计何怪其一利未见万弊丛集千疮万孔反赠守旧者以借口哉

　　论官制
隆古之事主不独尊臣不独卑士不独贵吏不独贱臣不独卑故事任专而文法省吏不独贱故知自爱而重犯法吏曷为自爱而重犯法曰隆古有士学而无吏学其次则有士学有吏学则士少贵吏少贱矣末世之事无士学无吏学士学者何民士之修其业者也是故士士修其业农士修其业工士修其业商士修其业文辩之士修其业武勇之士修其业宿于日月星辰之名氏修其业宿于山林坟衍原隰之名氏修其业善士者为士师善农者为农师善工商者为工商师善文辩武勇者为文辩武勇师善日月星辰山林原隰者为天师地师士师之最为士长其次焉者为士长之属又次者为士吏农师之最为农长其次焉者为农长之属又次者为吏工师商师之最为工商长其次焉者为其长之属又次者为吏文辩武勇师之最为文辩武勇长其次焉者为其长之属又次者为吏天地师之最为其长次者其属次者为吏士长退以其属代之次以其吏之最能代之以至于为长农吏工商吏文辩武勇吏天地之吏亦然是故学于士农工商文辩武勇天地者能治其官能饮食教诲其吏是故长终其士之事属终其士之事吏终其士之事是故为吏者不欺其长以害治不欺其长以法不欺其长以辱名不欺其长以伤情中世之事则有吏学矣士之者居于党庠州术国学则翘然焉被服六蓻通达经纬命之曰儒侯伯贡之天子试之司马论之及夫智效一官行比一乡先吏试之食以庶人在官之禄或终身焉以人其身以氏其子孙故曰不贤识小莫不有文武之道又曰笾豆之事则有司存言吏学也末世之事吏益积轻士益积重士学荒则崇虚[文](交)而政事微吏学裂则挟其刀笔筐箧簿书期会之才攘臂而言治作奸犯科无复顾忌士夫益不齿吏权亦益张于是有以宰相督抚常侍之重臣九有之倒悬穷变通久之大计持于吏胥之手章奏不必关治体而必不可不符部例措施不必裨世局而必不可不纳部费不曰功令则曰则例不曰成宪则曰家法若其涵淹育卵于河工盐漕仓储军械之中磨牙吮血于州县府厅之治者不知几千万人矣今夫在外自州县而府道而督抚在内六部司官堂官官益尊事益文书日积明习案例莫吏若吏诚不可省则莫若悉以士人易之士吏贵贱不悬绝而一切使出于学是故治州县之吏莫如复乡官治部寺之吏莫如设幕职且吾闻之世之患吏者有说病外吏者曰治官之官多则吏益得计州县不足信信监司监司不足信信按察布政又不足信信督抚又不能一信而两制之有事必以公文书达之不合则反委之州县故州县之事得府道数倍得按察布政又数倍得督抚又数倍以一人任数十倍之事不能自治文书则吏治而吏受之而吏益黠故多官者吏之利也病内吏者曰天子亲揽万几一切取裁于上渐摩既久臣事稍窳百执事拱手奉行故事恶更张恶综核一有置建兴革则中饱侵蠹之吏轰起交持之是故事任不专则吏养私交以把持公事文法大则吏析轻重以出入名例二弊不除吏且窟穴横义之生则且嚣然日燔则例革官制而后可以为治虽然兹事体大非儒者之所得私议也

问理学之条流可得言否曰汉志引刘向七科别九家道家出史官阴阳家出羲和之官法家出理官名家出礼官墨家出清庙之守纵横家出行人杂家出议官农家出农稷之官小说家出稗官此言吏学之别也周官司寇三剌讯吏言吏之为法学者也太宰施典邦国陈殷置辅燕礼士旅食尊两圜壶旅酬于堂上周之吏非甚贱也王粲儒吏论以为先王博陈其教使刀笔之吏服雅训竹帛之儒通文法则六蓺之泽也汉世为士学者不废吏学贾谊公孙宏儿宽之属皆治儒家言太史公称贾生明申韩公孙宏儿宽以狱吏引经义狱而武帝合郡太守卒史督用通一艺以上者文翁守蜀选郡县小吏受业博士后汉栾巴守桂阳干吏卑末皆令习读且专用经术课吏矣然汉吏学惟法家独盛萧何叔孙通附益法经张汤赵禹以狱吏入官益律令郭躬陈宠父子世习法令应劭撰着律本章句孙叔宣郭令卿郑马融诸家汉律章句家数十万言自后衰矣魏卫觊奏刑罚者私议所轻狱吏者选用所卑宜置博士相教授齐孔稚珪上表寻古之名流多有法学今士莫肯为业今若置律助教依五经例国子生有欲读者策试高第补官庶士流劝慕崔祖恩言汉时习律有官子孙传业今廷尉律生乃令史门户刑之不措职此之由竟未施行则吏学益废矣唐时九流百家之士并附诸国学授之以经高宗总章初诏诸司令史考满者限试以经欧阳詹记太学博士张公讲礼记法家墨家书算家亦自其馆设阶云来唐国子司业掌六学四曰律学然元和中敕曾任州府小吏不得申送进士刘晏乃言吏无爵禄利重于名则其途益轻矣宋太平兴国中始用士人为司理判官元时吏员贵仕至台省而明祖禁吏应试划之士流之外虽初制吏员进士荐举并用而后禁制益甚吏学自唐而绝吏品自明而绝而权势益甚矣今世西国之制犹近古大学设法学科科分四项曰刑名曰通商曰纪纲曰公法自爬雷司审事官等而上之月审季审巡审上议院审事等官刑部大臣皆由刑名以进未得仕者为律师或佐官听断或助民执讼皆公言之自巡捕之官敌司退克审事官等而上之至各康退射尔长官以及民部内部总管府皆取于明纪纲法律学者自出使领事税务邮政藩部外部总办至大臣多由明公法通商律以进故此科为士出身之专途士吏不分而悉通于学故知自贵非吏学之昌明者欤今制康熙中有二甲三甲拨六部都察院通政司大理寺各衙门实试观政之条雍正中有新进士派交各省藩皋衙门学习之条乾隆中有举人分部学习之条　仁宗末年督各部任用书吏之獘戒谕益严切仰见　本朝成法以吏学为当务之急今诚于京师设大学堂而各省设小学堂凡二甲三甲及举人贡监之赴选者须入大学堂若干年各省学堂则以廪附生充之取　本朝掌故之书分门考究严加课试以定其论使大受小知黑白昭然斯亦吏学之实事也

问乡职之设源于三代之遗周礼地官自州长以下有党正族师闾胥比长自县正而下有鄙长酇长里宰邻长管子曰择其贤民使为里君汉制斗食佐史之秩为小吏有亭长三老啬夫游儌高帝纪令举民年五十以上有修行能帅众为善置为三老乡一人择乡三老为县三老与县令丞尉以事相教后周苏绰六条诏书尚有党族闾里正长之职隋竟废之明世设立老人粮长之属遂至凭借官府肆虐闾阎倍收粮石准折子女乡职之獘何异吏胥雍正时鄂文端议覆州县不必设乡官副官奏云今之州同州判丞簿巡检吏典等官即汉世三老游儌之属也唐书所载县下于乡者即今之乡约乡保总甲总练之属也名异实同人存法立牧令得人此等人俱可助其不及使牧令非人虽贤能乡官亦不能主其事遇不肖乡官且足济其恶至衙役差票之害差票可以酌裁衙役必难尽革谓乡官之差委必善于牧令之衙役谁信其必然是乡职必不可复今曰复乡职以治州县之吏其理安在曰设乡官必用本乡举贡生监为之则一切钱粮盗贼词讼赌博保甲之属皆可委任士人治之世居其土见闻熟悉则察识易周出入闾井情意相孚则利害相悉身处士林稍存廉耻则鄙情较浅事归桑梓身家所系则人言宜恤即有不肖士流武断横恣州县裁之以法撒去职司详革衿领既负官谤复为州里所弃谁乐为之明世三老粮长类皆无赖子弟士人所不屑齿故与书吏朦蔽为奸非士人之罪也至于乡首差委何至遽同蠹吏请以西政言之英国县治地方官除敌司退克外有振恤官保卫官学校官营造官税敛官皆由民举以社会为分治宽乡一爬理司分为数社狭乡合数爬理司为一社一社各有五官由民举进退以舆论故无盘踞把持贪赃枉法之事不司赋税监工故无横征浮派之累食禄有定缺应酬有公费故无津贴亏空之虞刑官月审由选授季审由民举巡捕与刑官为联事部署以兵法编之卒伍如周礼司险守禁司隶搏盗之徒薪工既重约束更严未闻其扰害乡里如蠹役为害之甚也后魏太和中李冲请设乡长里长诸职孝文从之诏曰以大督小从近及远如身之使臂然后口算平均义兴讼息史言立法之初多称不便事既施行海内安之然则事之格于时论者古今有同患矣

问汉制郡国守相得自辟吏公府掾属亦辟知名士唐制诸道节度都团练观察租庸等使自判官副将以下皆使自择今欲仿汉唐之法而用幕职顾吏积贱士人不屑就且必开之以仕途然士人固不习吏事仍取给于黠吏之文件耳且使督抚部司增门生故吏亲家游客数千百辈之冗食开劣幕狂生数千百辈无名之保举冗食且不可徒得也必且出于夤缘弋获士益无耻吏事益轇轕近日大吏幕职以刑名文案为优席其黠焉者遂至操持州县事体渔苞苴以肥其身家树徒党以通其声气其气焰益出吏胥之上幕职可任乎曰幕职之设非独汉唐制也周官太宰内史并掌爵禄废置司徒司马兴贤诏事是幕职之意也今严其选必其出于学堂才识过人屡试高等者乃与征辟则滥[竽](竿)鲜矣试事数年第其功勤以为仕进之阶大吏保举不实者有罚则失保鲜矣彼士人者既历校试于学堂矣出身之始声名为重开其功名之途闭其滑避之径未有以猾吏之奸赃自污者也今幕职之黠者必非学堂之士可知也今泰西之制各署长官皆得自举其属自最卑之秩可擢至属吏首领有才能建白属地方有司者内部得举以为刑政官之长属疆吏者藩部得举为吏之长属使职者外部得举以为总关税务及公使余部亦然其志定其职任专故能守公奉法然则谓幕职可行于西不可行于中可行于古不可行于今日然则古之士人皆贤而中国今日之士人皆不肖乎吾不敢信也 

　　日本职官志序　　　　　　　　　　　　　　　　　
黄遵宪

外史氏曰世儒议周官或真或伪纷如聚讼其诋之尤力者则曰刘歆以媚莽苏绰以乱周王安石以误宋一若苍姬六典苟袭其说必贻乱阶者夫莽之矫揉造作侮圣蔑经不足论矣宇文氏特借周官官号以粉饰治具耳于国之治乱无与也若夫荆公当北宋积弱以后慨然欲济以富强又恐富强之说为儒者所排击于是附会经义以间执儒者之口其误宋也乃借周礼以坚其说并非信周礼而欲行其道也然而世之论者纷纷集矢于经矣宋欧阳公者号知治体其论周礼谓六官之属见于经者五万余人而里闾县鄙之长军师卒伍之徒仍不与焉王畿千里之地为田几井容民几家王官王族之国邑几数民之贡赋几何而又容五万人者于其间其人不耕而赋将何以给之则疑其设官之繁如此或者伸其说又谓周礼举市门关山林川泽所有鸟兽鱼草木玉石一切货贿之属莫不设之厉禁而尽征之入市有税入门有税入关有税避而不入即没入之地所从产又官守而以时入之是则天之所生地之所长人之所养俱入朝廷不一丝毫之利以与民虽王莽之虐恐其力亦不能悉如书中所载以尽行其厉民之事则又疑其赋敛之重如彼然以余观泰西各国其设官之繁赋敛之重莫不如是而其国号称平治者举一国之财治一国之事仍散之一国之民故上无壅财国无废政而民亦无游手然则一切货贿之税即以养此五万余人以是知周礼固不容疑也泰西自罗马一统以来二千余岁具有本末其设官立政未必悉本于周礼而其官无清浊之分无内外之别无文武之异其分职施治有条不紊极之至纤至悉无所不到竟一一同于周礼乃至人之司金锡林衡之司材木匡人撢人之达则诵王志为秦汉以下无所之官而亦与周礼符合何其奇也朱子谓周官如一桶水点滴不漏综其全体考其条目而圣人制作之精意乃出苟执其图便己私之说以贻误责周礼周礼不任受过也嗟夫圣人制作之精后世袭其一二语以滋贻误或遂诋为渎乱不经之书斥为六国阴谋之说古人有言礼失而求诸野则曷不举泰西之政体而一证其得失也日本设官初仿唐六典维新之后多仿泰西今特详志之以质论者作职官志 

　　古议院考　　　　　　　　　　　　　　　　　　　
梁启超

问泰西各国何以强曰议院哉议院哉问议院之立其意何在曰君权与民权合则情易通议法与行法分则事易就二者斯强矣问子言西政必推本于古以求其从同之敢问议院于古有征乎曰法先王者法其意议院之名古虽无之若其意则在昔哲王所恃以均天下也其在易曰上下交泰上下不交否其在书曰询谋佥同又曰谋及卿士谋及庶人其在周官曰询事之朝小司寇掌其政以致万人而询焉一曰询国危二曰询国迁三曰询立君以众辅志而蔽谋其在记曰与国人交止于信又曰民之所好好之民之所恶恶之此之谓[民](门)之父母好民之所恶恶民之所好是谓拂人之性灾必逮乎身其在孟子曰国人皆曰贤然后察之国人皆曰不可然后察之国人皆曰可杀然后杀之洪范之卿士孟子之诸大夫上议院也洪范之庶人孟子之国人下议院也苟不由此何以能询苟不由此何以能交苟不由此何以能见民之所好恶故虽无议院之名而有其实也汉制议员之职有三一曰谏大夫二曰博士三曰议郎通典云谏大夫掌议论无常员多至数十人汉旧仪云博士国有疑事则承问有大事则与中二千石会议史记三王世家言臣谨与列侯臣婴齐中二千石二千石臣贺谏大夫博士臣安等议云云又言臣青翟等与列侯吏二千石谏大夫博士臣庆等议云云又言臣青翟臣汤博士臣将行等伏闻云云又言臣谨与中二千石二千石谏大夫博士臣庆等昧死请云云儒林传言谨与太常臧博士平等议云云汉世有事无不与谏大夫博士会议者而博士为尤重每上一议必列其官且列其名史汉中多不具征博士实议员之常职也中世以后博士多加给事中入中朝备顾问称为腹心上所折中定疑汉官解诂云议郎不属署不直事国有大政大狱大礼则与中二千石博士会议夫曰多至数十人则其数与西国同曰不属署不直事则其职与西国同国有大事乃承问会议则其开院之例与西国同或制书征史记儒林传伏生孝文时征为博士或大臣举汉书孝成本纪阳朔二年诏丞相御史与中二千石二千石杂举可充博士位者则其举人之例亦与西国同虽法之精密有未逮而规模条理亦具矣史记叔孙通传称秦二世时陈涉反召博士与公卿会议然则博士主议论其制不始于汉盐铁论云齐宣王褒儒尊学孟轲于之徒受上大夫之禄不任职而论国事亦与议郎之不属署不直事等然则国家有议论之官其制又不始于秦齐秦汉挽近力征之邦此良法美意岂能特创必于三代明王遗制有所受之矣滕文公欲行三年之丧而父兄百官皆不悦此上议院之公案也周厉无道国人流之于彘此下议院之公案也郑人游于乡校以议执政子产弗禁汉昭帝始元六年诏公卿问贤良文学民所疾苦遂以盐铁事相争议辨论数万言其后卒以此罢盐铁是虽非国家特设之议员而亦阴许行其权也至于汉官之制丞相有议曹见翟方进传大司马有议曹见匡衡传车骑将军有议曹史见匡衡传行军有军正议郎见卫青传其制尚足以补西法所未及又郡国皆有议曹门下议史见北海相景君碑阴议曹议曹史见仓颉庙碑阴多不具征汉书朱博传云博不爱诸生所至辄去议曹曰岂可复用谋曹邪是前此各郡皆有议曹矣西国每邦谓合盟国之各邦每城皆有议会亦即此意也问古议院之亡自何时乎曰议院者民贼所最不利也如朱博之徒悍然以败坏古制为事者不知几何人矣问今日欲强中国宜莫亟于复议院曰未也凡国必风气已开文学已盛民智已成乃可设议院今日而开议院取乱之道也故强国以议院为本议院以学校为本

　　德国议院章程序　　　　　　　　　　　　　　　　
徐建寅

闻立国之本在乎得众得众之要在乎见情故夫子谓人情者圣人之田言理道所由生也是则时之否泰事之损益万化所系必因人情情有通塞故否泰生情有厚薄故损益生通天下之情者莫智于圣人尽圣人之心者莫深于易象其别卦也干下坤上则曰泰坤下干上则曰否其取象也损上益下则曰益损下益上则曰损干为天为君坤为地为臣天在下而地处上于位乖矣而反谓之泰者上下交故也君在上而臣处下于义顺矣而反谓之否者上下不交故也气不交则庶物不育情不交则万邦不和天气下降地气[上](下)腾然后岁功成君泽下流臣诚上达然后理道立损益之义亦由是生焉上约己而裕于人人必悦而事上岂不谓之益乎上蔑人而肆诸己人必怨而叛上岂不谓之损乎然则上下交而泰不交而否自损者人益自益者人损情之得岂容易乎故喻君为舟喻人为水水能载舟亦能覆舟舟即君道水即人情舟顺水之道乃浮违则没君得人之情乃固失则危夫惟上下之阂隔至远也人情之趋向至杂也欲其交而通焉不亦难哉非询舆论历采国人之言莫收周谘博访集思广益之效是以上而国政下而民事必皆集众会议以期同心同德乃可订定施行然而会集多人心志茸杂难免发言盈庭无所折衷筑室道谋莫得一是甚或箝口结舌互相推诿随众附和退有后言徒有会议之名仍无会议之实闲尝鉴诸古史征以时事深思而玩索之卒未得其要领故于使事之暇往觇德国议院知其绝无是獘心窃异之爰乃博稽西籍觅得是编见其章程精密条理秩然可以通人情可以交上下古训所谓三占从二善均从众者将于此见之因译而付之手民聊备采风问俗之意云尔特数语弁诸篇首以志梗概

　　开储材馆议　　　　　　　　　　　　　　　　　　
王觉任

为治之第一义莫不言求才不待述旁求俊乂王多吉人之说也但其道亦异守成之世天下无事清净无为欲靖天下之心宋相李沆谓沆在相位无它但不用少年新进喜事之人故试士以诗文楷法无用之具予之以词荣途而不必其通达治体用人以年劳资格老人之法积至于卿贰师尹而不必其经纬国家当是时也与民休息大臣小臣皆以安静畏谨为才取其能奉循法度而已不必有所兴举虑变乱以扰吾民也然习以成风则百度必至因循废弛断败而雄俊之夫见弃患乱遂生天下多事则尊贤尚功欲厉天下之气得剧孟而隐若敌国见郭隗而待以金台一言而擢马周脱履而追韩信其将相幕府皆网罗才贤以供指臂当斯时也鼓动天下以明敏强锐为才而后可以趋事赴功故披揽人才不次擢拔二者惟其时为然其时既变则其道亦殊易之皆乱今新经大难创巨痛深而内讧之势不可终日泰西十六国既环伺垂涎而英俄法日四垂交迫此危急存亡之秋而非无事之世也从古中国一统环列皆小蛮彝可以鞭棰笞之今大地既通忽成诸国角立之势雄竞长厉齿磨牙稍不自振危亡立见故今日当以孤军被围之势为治不当以一统垂裳之势为治也泰西之越数万里而来也士农工商皆有新学炮舰兵制皆有新法此数千年未有者也我中国守元明之弊政百度丛脞今图自强当以开创之势为治不当以守成之势为治也孤军被围则集策力者甚迫开创伊始则求才礼士者甚殷必不能以年劳之常格诗字之无用取人矣

昔道光时天下安静发逆遂动蔓割天下胡文忠曾文正旦夕以求才为事开储材以待天下之士咨以大计以助谋议有所施行令各抒议论有所查考令各援古今日夕与处可察其行试之行事可见其才遂能扫除氛复见中兴一时名臣皆其幕府人也其效亦可见矣

胡文忠谓自督抚至县令皆当以重金聘博学之士与之谋议夫士人为学亦有直谅多闻之友乃能成学于治国家乎顾亭林每日使门生读经史二十页胡文忠延教授邵姓者日读经五页通鉴十篇虽军务倥不废盖人所以治事者神明也终日治事神明易昏水静则明见须眉微风扰之则沉浊上矣人所构接者境也入之深则安若性虽食芹自美曝暄自乐不比较则得失不出矣故必从容论议以发神明旁证古今以较得失或触之于古事或发明于今人而后神气悦豫条理详明胡文忠之能成大功殆由于此

程子曰未能知说甚行道必先知而后行而一人之知不若众人之知众人之知不如合天下之知以为知汉有大夫议郎又有军谘祭酒皆主谋议不设员额其公府能辟曹掾天子有侍从幕府有参谋朝夕论思才献纳谋无不周而后事无不举周公朝读百篇暮见七十士故能七年之内治定功成若使日勤簿书仅见僚属则神昏境狭既无由延揽人才发皇议论岂能礼乐并兴哉今自部院百司皆守法之吏乃至枢垣总署政事所出国命所托既无幕府之士以参谋议又以权位崇重隔绝才贤夫天下甚大事变甚多人虽大贤亦非二三人所能周悉庶事所托创举所关仅循旧格又非庸才所能胜任既无以集思广益又无以为用人行政岂能宏济艰难哉即御史亦以弹劾为职非以论思为事夫百司皆行事之人无议论之人是谓有行无知谓之冥行夫以百人夜行一人秉烛犹有揣涂摘埴之患无秉烛者哉而率六师控万马行栈道履羊肠蹈危崖临深溪其有不相率而颠仆陷溺者哉

今请因军机处开储材之集天下之知以备论思合天下之才以备任使选才之始用汉三公辟曹椽例由军机处王大臣先举平日所知奏调入储材或由王大臣辟到储材不论官阶品级遗老草泽已仕未仕皆听王大臣辟调则一月内可以立开汉公府曹椽皆妙选英贤以为毗佐上至二千石下至布衣故得人为盛此选人之始也

汉武武功震于千古其用人拔擢皆由上书请下求言之诏凡上书人交军机处代奏称旨者令代诏储材九卿督抚保荐者咸令待诏储材如汉人公交车上书待诏金马门之制其各衙门呈递条陈深切可行称旨者亦令待诏储材其上书军机处及军机处王大臣熟知其才者准王大臣随时奏调入储材惟亦应呈递条陈此选人之继也

惟上书太易后此恐滥莫若以箸书为常格查外国科目至举人而止若翰林进士必须箸有新书始授此衔能箸书数十万言者见识必通学问必博今请凡箸一书言政教经史道术及二十万言者许交储材进呈虑其伪谬察之乡评用宋代例取具同乡官三人具结皆取正途补官不用捐班者声明某人平日学问优长或专门某学讲求精深凡有学人乡人易知难逃舆论其督抚学政藩臬外道以书咨送者仍取具同乡官一人结明储材限十日内阅毕查非诗文无用之集考据琐碎之条作为提要进呈即行文结官知照到或结以文凭令其入直康乾两举鸿博其人皆能传后比之以诗文授官过之远矣能超距重楼挽石千斤立格既高得才自盛此为选人之常礼也其有耆德硕学引道自高为王大臣未所及知又不肯自行呈书上书者储材员各举所知请于王大臣以礼奏辟此选人之殊礼也

储材之材　皇上能擢人王大臣能奏调辟举九卿科道督抚能奏荐学政藩臬外道能以书咨送怀才之人能上书自达积学之士能箸书进呈引道之儒能以礼征辟则天下之才莫不咸集矣保送不及奏荐之严考试不如　上擢之公且保送考试皆是旧例未见得人故宜少变

凡入之人经奏荐奏辟奏调上书进书而来者搜罗草泽皆怀才抱器不论已仕未仕亦不论官品高下一律入如入　南书房之例

储材宜并开诸学凡经史理学天文地舆政教法律武备光化电重声算矿工务商务各国语言文字皆分学讲求各兼专门以便求精

储材既并开各学宜并置书及天文地舆一切仪器以备讲求或许注籍读　文渊阁　武英殿之书并大购外国政治艺术农工商矿图书及各国新报令通者翻译以广学识略兼外国博物院藏书库大书院之义凡入之人各明所学讲论政教每日必有札记一条轮日汇呈军机王大臣其有专门之学听其自为讲求

储材人员既众由王大臣选择学术通深尤为特达者十数人仿翰林院清秘堂之例总领才

储材有耆旧之贤举行深粹或专门精诣如算学之梅定九李壬叔者仿翰林院教习庶吉士之例立为教习听中人员问业人才既众图书皆备且复有教习准各直省州县申送好学之士不论举贡生童由督抚学政咨送到作为储材学生听其自仞专门择师肄习三年王大臣会同诸教习察其有成准作同直储材其不成者给札放归听其为直省县教习

凡入三月王大臣出具考语奏留其材识平庸伪谬者还原衙门或放归以杜滥[竽](竿)

凡入之人奏留后称直储材或称储材行走准其入衔其初入者称试直储材或称选直储材

凡储材直班一年后听其游历以阅中外通事物直班五年后或差遣或散归非奏调不再入其不愿入直者听

凡入之人无保举无俸薪以杜夤缘储材即以王大臣领之如翰林院掌院都察院台长之例礼节略同以中皆怀才抱器之士且奏辟奏荐有耆旧之老草泽之贤宜稍加优异也

凡军机处王大臣宜轮日到储材与才论议十日王大臣当同到会见一次合聚讲求其内人员欲见军机王大臣有所条陈皆预日先告听王大臣刻期接见

凡军机处有所举行所有议论发交储材查考令各抒所见由王大臣察核施行

凡储材有条陈皆由军机处王大臣代奏

储材宜设在西华门内大建崇规以待才贤但土木未易骤办先行借地开办与军机处联属以便就近讲求

按三代太学皆在明堂东序东西南北学皆在明堂四门凡朝觐养老颁朔祭祀献馘囚国子皆目而考求之北魏太学生皆正七品预议政事明初人材皆出国子监直拔为尚书侍郎出为藩臬若夫周之训方诵方汉之议郎公交车待诏兰台令史唐之集贤学士皆搜罗俊才拔用不次或兼明学校或专任谋议今合采其制选人则凡汉之尚书征聘辟举唐宋之投解外国之箸书周之学校汉之议官待诏唐之学士莫不兼采而并用之其耆旧通才魁学既咸集而各见其才其新学专门片艺亦咸集而益精其业王公大臣既有所议论以辅佐耳目发皇心思求贤审官既尽习天下士而知其才行而分供任使成材既众新学益精闻见以聚而益开论议以众而日密合天下之士以新天下之治何求不可何欲不成哉考　国朝开国之始未有南书房军机处总理衙门海军诸署也既而　圣祖仁皇帝创设南书房　世宗宪皇帝创设军机处　穆宗毅皇帝创设总理衙门近官书局大学堂等处皆以次创建凡此皆夙昔之所无而后为大政之所寄但期有裨政治不必定循旧章储材之设既胡文忠曾文正行之而有效今因时创设后将为论思之地人材之薮有百利而无一弊以佐中兴或在于此率而行之其亦求材之一法也

　　疆臣建树之基　　　　　　　　　　　　　　　　
薛福成国家承平余二百年凡有大寇患兴大兵役必特简经略大臣及参赞大臣驰往督办继乃有佩钦差大臣关防及号为会办帮办者皆王公亲要之臣勋绩久着呼应素灵吏部助之用人户部为拨巨饷萃天下全力以经营之总督巡抚不过承号令备策应而已其去一督抚犹拉枯朽也故督抚皆奉命维谨罔敢违异道光季年海疆事起经略大臣才望稍不如前权力亦稍减焉已与各行省大吏有互为胜负之势咸丰之世粤寇势张首相赛尚阿与总督徐广缙相继奉命督师剿贼皆无远略以偾厥事自时厥后或用尚书侍郎及将军提督为钦差大臣或用各行省督抚兼任兵事而能有成功者则在督抚为多曾文正公以侍郎剿贼不能大行其志及总督两江而大功告成以其有土地人民之柄无所需于人也是故督抚建树之基在得一行省为之用而其绩效所就之大小尤视所凭之地以为准焉大抵多事之秋莫急于筹饷饷源以地丁漕政盐政关税厘金为大宗地丁有正额耗羡租粮三而租粮之中有旗租地租屯租等名目各行省事例不同漕政有漕粮漕折漕项三漕项者按粮额征银以备运粮经费者也漕折者由征粮之原额改为折色者也盐政有课羡厘三关税有洋税常税两厘金有百货洋药两洋药厘税未并征以前所收厘金仅抵货厘之十一云夫承平时筹饷之权固在户部疆事縻烂关税而外户部提拨之檄不常至至亦坚不应事机急迫安危系之斯时欲待户部济饷势所不能而疆臣竭蹶经营于艰难之中则部臣亦不能以承平时文法掣之故疆臣之负才略者转得从容发舒以成夷艰济变之功焉江苏一省丁漕盐税厘五者俱赢岁入白金一千万两以外曾文正公用之以削平大难旋乾转坤今伯相合肥李公亦用之以招练淮军四出征剿曾公所用在江扬淮徐通海者为多以盐务为最饶而地丁厘金辅之李公所用在苏松常镇太者为多以洋税厘金为最沃而地丁漕政辅之浙江一省亦五者兼备岁入可得江苏之半左文襄公用之以驱殄悍贼肃清西陲左公后虽去浙而西征所藉惟浙饷尤丰也湖北一省平时本仰他省协饷自胡文忠公改漕章通蜀盐整榷务是时汉口洋关虽尚未设而丁漕盐厘四项岁入已四百余万金文忠用之以养兵六万分援邻省规画江淮有匡维全局之勋江西一省以地丁漕折厘金为大宗而浔关之税稍辅之岁入与湖北相上下曾文正公始用之以搘持危局进兵江南沈文肃公葆祯继用之以征军调将克歼残孽惟地非天下之中故大势稍不如湖北焉四川一省地博物阜赋额素轻今于地丁之外加津贴津贴之外加捐输虽三倍旧额尚仅得江南田赋之半再以盐课税厘三项辅之岁入不亚湖北江西骆文忠公用之以芟夷剧寇兼顾滇黔峡甘诸省丁文诚公宝桢复用之以协济邻饷筹边奠疆自文诚改盐法岁入又加百万余金矣湖南一省合地丁漕折厘金三项岁入约二百五六十万金骆文忠公用之以练兵选将克复邻疆旧时湖南本仰协饷列在中省乃其声绩远闻犹出上省之右则人皆习战贤才奋兴之效也

福建一省地丁盐课厘金茶税等项约逾三百四十万金加以闽关洋税三百余万金岁入尚在浙江之上然关税由户部提拨非大吏所能主持地又滨海养兵较多终岁所征以供地方留支之费及水陆经制兵饷尚觉孑孑不遑故以左文襄公之雄略未闻有以大用之惟船政经费指拨关税由文襄始亦富强要图也广东一省综地丁盐课税厘四项岁入几与浙江相埒近又有沙田烟膏闱姓等捐章皆成巨则所以筹饷之途更宽曩昔大吏无卓绝之才识往往袭蹈故常或欲措施而权不属未能奋树规模近者南皮张尚书之洞颇用之以整理海防而未竟厥绪然固大有为之地也此外如直隶陜西安徽广西四省其力皆足以自顾如有非常措注则必赖他省之转输直隶地丁旗租盐课税厘岁入约三百五六十万金以外以在几内支用稍繁陜西安徽广西岁入约自一百六七十万至一百二三十万金不等广西向无承拨京饷十五六年前藩库颇积存数十万金今则稍稍竭矣又如山东河南山西三省财赋以地丁为大宗而他项稍辅之岁入各逾三百万金山西以全力供京饷事亦稍简山东自巡抚崇恩废弛吏治州县皆侵亏钱粮岁入几不及百万金相国朝邑阎公为巡抚时始大加整顿丁文诚公复继之渐复旧额文诚遂用之以剿捻寇塞决河声施烂焉河南久未整顿然历任巡抚亦以其余力练成张曜宋庆两军驰剿捻回诸寇有功又如甘肃贵州云南三省向赖他省之协助云南岁入六十余万金甘肃岁入三十余万金贵州岁入二十余万金皆断断不能自立左文襄公岁征东南之饷八百余万金用能蒇西征之绩岑襄勤公毓英之平云南回寇颇随地借资民力亦兼仰他省协饷若必尽用本省经制之款则绌矣夫天下事运之以才力而成之以财力若财力不裕则才力虽宏无所用之余故略次各行省岁入大数以知用之者之所以成功俾后之有志者得所考镜焉抑闻今者台湾新设行省既分闽关洋税三分之一又得地丁盐课厘金以附益之岁入可逾二百万金刘中丞铭传尝用之以抗强敌近复购战舰筑台造铁路创开风气为天下先他日必与福建广东并峙为东南海疆屏障苟经理得宜非特形势之胜即物力之饶亦足以自奋也而岂必以地之褊小为疑哉

　　督抚同城之损　　　　　　　　　　　　　　　　
薛福成

国朝例设总督八阙巡抚十五阙近又添设新疆巡抚一阙而移福建巡抚于台湾当未移以前凡督抚同城者四闽浙总督与福建巡抚同驻福州湖广总督与湖北巡抚同驻武昌两广总督与广东巡抚同驻广州云贵总督与云南巡抚同驻云南厥初总督不常设值其时其地用兵者设之军事既平遂不复罢亦俾与巡抚互相稽察所以示维制防恣横也然一城之中主大政者二人志不齐权不壹其势不得不出于争若督抚二人皆不肖则互相容隐以便私图仍难收牵制之益如乾隆间伍拉纳浦霖之事可赌矣若一贤一不肖则以小人惎君子力常有余以君子抗小人势常不足即久而是非自明赏罚不爽而国计民生之受病已深如康熙间噶礼张伯行之事可赌矣又有君子与小史共事不免稍事瞻徇者如乾隆间孙嘉淦许容之事可睹矣若督抚皆贤则本无所用其牵制然或意见不同性情不同因而不能相安者虽贤者不免曾文正公与沈文肃公葆桢本不同城且有推荐之谊尚难始终浃洽其它可知矣郭侍郎嵩焘于去广东巡抚任时疏陈督抚同城之弊谓宜酌量变通言甚切至兹余姑就见闻所逮者述之吴文节公文镕总督湖广时粤贼势方张为巡按崇纶所齮龁迫令督师出省而隐掣其肘军械粮饷皆缺文节由此死绥武昌旋陷厥后惟胡文忠公与总督文恭公官文相处最善为天下所称诵文忠既没文恭劾巡抚严树森去之威毅伯曾公国荃为巡抚又劾去文恭曾公亦不安其位以去迨伯相合肥李公总督湖广为巡抚者本其属吏诸事拱手受成李尚书瀚章继之一循旧辙又在位日久自此巡抚几以闲散自居而督抚无龃龉政权无分挠矣郭侍郎之巡抚广东也适故相瑞麟以将军迁总督颇黩货卖官治军尤畏葸侍郎心弗善也上疏微纠其失以无奥援罢去蒋果敏公益沣为巡抚英锐喜任事瑞麟心惮之严劾蒋公去职因愈专横无顾忌其后英翰为总督以允闱姓缴捐事为巡抚张兆栋所劾罢近今张尚书之洞总督两广与历任巡抚皆不相能

朝廷至令兼摄巡抚以专其任则督抚同设之无益亦可概见矣咸丰同治间徐之铭巡抚云南为叛回所胁制复倚回寇以自固杀升任陜西巡抚邓尔恒于境上张尚书亮基为总督至引疾求退以速出滇境为幸潘忠毅公铎为总督方图以回攻回之铭泄其谋忠毅遂遇害光绪初年总督刘岳昭与巡抚岑襄勤公毓英不相能舆论皆不直总督寖至罢黜潘鼎新巡抚云南盛气陵总督刘武慎公长佑颇蔑视之刘公郁郁上疏求去

朝廷罢鼎新慰留刘公此皆督抚不能兼容之明证也福建督抚之外又有将军及船政大臣政令歧出尤不能画一自巡抚移台湾复裁船政大臣而总督兼理船政及巡抚事未始无裨于政体余谓湖北广东云南三行省皆可废巡抚而以总督兼理如福建之例不特此也各省之道府同城者皆可废知府而以道员兼理其事庶几纷争之衅可弭民生吏治受益多矣窃考宋代节度安抚等使皆兼知一府故虽使相亦称大府此诚意美法良非近制所及者也夫尊如督抚尚可兼知一府然则以总督兼巡抚以道员兼知府事尚何不可之有

　　督抚同城急宜酌量变通疏　　　　　　　　　　　　
郭嵩焘

奏为　国家设官如督抚同城一条急宜酌量变通谨就微臣阅历所及推论其源流而究明其得失恭折奏祈　圣鉴事窃查明永乐初浔桂柳三府蛮乱遣给事中雷填巡抚广西为巡抚之名所自始景泰三年浔梧猺乱廷议以两广宜协济应援乃设总督是总督巡抚二者皆肇端于两粤终明之世以十三布政使为定员而总督巡抚或分或并或设或罢大率与兵事相终始成化以后置建日繁如京东北一路有蓟辽总督保定总督宣大总督又有顺天巡抚永平巡抚保定巡抚辽东巡抚宣府巡抚大同巡抚天津巡抚密云巡抚开府相望然考其时督抚驻地方从无同城者保定添设总督而保定巡抚别驻真定宣大分设巡抚而宣大总督别驻阳和至两广督抚沿革其初分设巡抚而后改设总督天顺二年遣右佥都御史叶盛巡抚两广则又稍易其名成化元年又以总督兼巡抚嘉靖中添设广东巡抚总督祇兼巡抚广西由梧州移驻肇庆隆庆三年又添设广西巡抚总督改兼巡抚广东是两广总督巡抚明时未尝兼设　国朝以来总督巡抚着为定制中间小有裁并而视明世纷更变易规模固远胜矣其督抚同驻会城者三曰福建曰湖广曰云南本不同城而后移驻会城遂成定例者一曰两广推源立法之始地方吏治归各省巡抚经理听节制于总督而总督专主兵是以河南山东山西专设巡抚即不复设提督为不欲使武臣主兵而巡抚又不得统辖提督故为巡抚兼衔直隶四川甘肃专设总督仍兼巡抚衔大致以兵事归总督以民事归巡抚此　国家定制也而巡抚例归总督节制督抚同城巡抚无敢自专者于是一切大政悉听总督主持又各开幕府行文书不能如六部尚书侍郎同治一事也而参差杌木之意常多道光之季两广蕴孽已深叛匪一起乱民从之如归蔓延及东南而皖豫之捻匪陜甘之回匪乘之以逞为乱者皆民也则各省抚臣之失职多矣额设营兵多或六七万人少亦万余人竟不得一兵之用镇将参游循资超擢任为将帅者更无一人所用以转战者皆勇也而兵为虚设积久又益加累岁糜钱粮千余万相与处之怡然则各省督臣之失职尤甚矣而自军兴以来江忠源胡林翼罗泽南李续宾及今刘长佑曾国荃刘坤一刘岳昭等皆以司道主兵或积功至督抚兵权日分总督仅守虚名而例定分年查阅营伍考核将弁均以总督专政出巡之日为多两省情形亦资周览军兴数年此典竟废同治元年兵部奏议御史陈廷经变通营制一折奉　旨江苏浙江安徽江西陜西湖南广西贵州等省各镇协武职升迁调补暂由巡抚办理千总以下径由巡抚咨拔报部所有校阅营伍考核将弁并本省筹办防剿即专责成巡抚经理其总督兼辖省分军政考核着径由巡抚就近出考会同具题至巡抚同城者仍照旧章办理等因钦此因查一省千余年之地能考求其利病周知其情状已难其人至于兼辖省分原不过奉行文书周旋应付稍求整顿隔阂必多所以议归巡抚经理亦穷而必变之势也而与总督分省之巡抚军政民事一听主裁与总督同城之巡抚军政既不得与闻民事又须受成总督一则虚立其衔一则两操其柄是从前督抚同城名存而实去者仅一巡抚自顷数年则督抚之名实两乖而巡抚乃尤为失职臣请悉其得失利病为我　皇上一陈之

传曰天下之动贞乎一者也惟其一也故能齐百姓之耳目而定属吏之从违宋置监州而兵以弱明置巡按而政以嚣知道者惜之然于政之所出犹有未分也督抚同城爱憎好恶之异情宽严缓急之异用同为君子而意见各持同为小人而诪张倍出如举一人也此誉之彼毁之则是非淆劾一人也此远之彼近之则趋避易徒令司道以下茫然莫知适从其君子逶迤进退以求两无所忤其小人居闲以遂其私　国家定制钱粮及升调员缺总之藩司刑案总之臬司督抚专任其成本不易有设施而又水火交攻戈矛互进是　皇上设官以求治也而督抚同城乃万无可言治向使一县置两令一郡置两守百姓佹趋佹避佹迎佹合能一日安乎一县之大百姓之愚犹足为害何主持数十州县之地御千百之属吏而使之两相持以挠政黩民为害必巨此理势之固然者也臣自道光二十七年通籍假归过武昌目悉吏治之偷气习之深心忧其将乱其后五年而乱作前后督抚殉难三人伏诛二人被劾四人赖胡林翼开立规模风气为之稍变云南之乱则既成矣前督臣张亮基每言及前抚臣徐之铭牵掣情形辄至慨叹而各直省吏治人心之弊闽广为尤甚细究其由来数十年瞻顾因循酿乱保奸实以督抚同城之故以言其事既如彼以言其效又如此历来同城督抚互怀猜忌相为敌独于公事一切雍容坐视求免于嫌怨承平日久循例守职亦庶几可以寡过处多事之时承积疲之俗而多所牵掣苟安无事以谓之和衷　朝廷独焉赖之自古中材多而贤人少　皇上委任疆吏但使中材足以自守其间一二贤者弛张以时自可相维于不敝督抚同城则贤者永不得有为中材亦因以自废此臣所谓急宜通变者也近年云南督抚皆浮寄境外一无凭借臣愚以为云贵总督一缺宜暂停罢责成巡抚剿贼以一事权其闽浙两广总督则或援照明制兼并一员福建情形臣不能知其详广东督抚两标及两署书吏分别裁并营政吏治关税盐务四者未尝不可整饬权分则情多乖责专则事易集不独于地方补益甚巨其有裨于　国家之经费亦必多矣臣伏见明臣韩雍在两广总督任内疏言两广地大事殷请裁总督东西各设巡抚当时立见施行韩雍请分其责于两省今臣请重其事于专城义取因时事亦同揆至于　国朝督抚之沿革如河东总督偏沅巡抚亦时有废置即咸丰九年裁撤南河总督一缺断自宸衷期使大臣无旷官虚设之员而天下亦同受其利益臣抚粤两年于地方利弊源流知之颇悉怀此欲陈久矣以虑语言稍涉直切或疑其有他意是以欲言复止今旦夕交卸以切身之阅历求及时之变通用敢推明得失利病之原上备　圣明采择可否仰邀　皇上天恩饬军机大臣吏部兵部会议并抄发臣折交各督抚公同核议以求妥善之处伏乞　圣鉴施行　谨　奏

　　团练大臣　　　　　　　　　　　　　　　　　　
薛福成
</div>
    <div class="pagination">
<a href="皇朝经世文新编_page18.html">上一页</a><span>...</span><a href="皇朝经世文新编_page14.html">14</a><a href="皇朝经世文新编_page15.html">15</a><a href="皇朝经世文新编_page16.html">16</a><a href="皇朝经世文新编_page17.html">17</a><a href="皇朝经世文新编_page18.html">18</a><span class="current-page">19</span><a href="皇朝经世文新编_page20.html">20</a><a href="皇朝经世文新编_page21.html">21</a><a href="皇朝经世文新编_page22.html">22</a><a href="皇朝经世文新编_page23.html">23</a><a href="皇朝经世文新编_page24.html">24</a><span>...</span><a href="皇朝经世文新编_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
