<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 99 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 99 页/共 101 页</h1>
    <div class="content">
夫墨子有天志摩西有天碑摩诃有天经婆罗门有天祠以及埃及迦南诸古国所谓以大绿摩押碧摩者亦何尝不以天治百姓者然有天则无君无君则治不久大圣人知偏举之弊不以治斯人也合天于君以君为天君之形骸血气天之形骸血气也君之号令法度天之号令法度也人敢于抗其君断不能敢于抗其天故必知天子为天之后身而后天子可崇大必知天之本天子前因而后天子有根着大迹出雷泽华胥履之生宓牺少典妃安登游于华阳有神龙感之于常羊生神农大电绕北斗枢照郊野附宝而生黄帝庆陼与赤龙合昏生伊尧握见大虹意感而生舜命星贯昂修纪梦生禹元鸟翔水遗卵于流娀简狄吞之生契(扶)扶陼见白气贯日感黑帝生阳周本后稷姜嫄游閟宫其地扶桑履大人而生后稷紫微为太一之宫其精生人孔子直以天子为元之所生为元之所生者天也凡人皆以天子为天可矣然圣人恐人君之自以为天不复守天子之职于是有一代轮之说苍帝之治二十八世灭苍者翼也灭翼者斗灭斗者虚灭虚者房五星之精各有所灭则不得恃也又有一身轮之说为虎为云母为虹霓璇玑星散为麋为鹿为雀为燕为鹊为鹰为龟为人参佛有言帝释终时一念之即堕阿鼻地狱即此意也合而言之圣人最尊天者佛最灭天子者圣人但以天治天子者基督即以天治象人者孔子与基督佛万无相同之理而穷其缊孔子亦以天治象人亦能灭天者则同同也所为神而明之存乎其人者此尔

　　命说　　　　　　　　　　　　　　　　　　　　　
曹泰

长冑先生炼治服食游于沕莫之虚而依于焰触之野頞而圮骫而耸叩于球子曰而我得昊主而我与女知昊主乎而不败吾生也无涯天也有涯昔之九万纪也华膜国宴其臣兼鼎而飨臣嵌金以鼻目实珠于腿其木拙者树以彘日下有怪物焉名曰土星小蛾子状眇撼其轮烂其热不之有也不之有也者是不以已乎我与女不惧乎球廓子曰唉子勿言子勿言子过矣土伯大人牛其角参目而虎首敦血拇裂其眦匡逐人駓駓大窍怒呺滂浩而惨骇瞥而身者胎生也瞥而身者卵生也瞥而身者化生也瞥而身者湿生也瞥而帝阍苍梧之渊我见我形不见我形我闻我声不闻我声我与子不之惧而之惧子吓我我冲子识矣或谓田父曰女有营卫即有血气女有魂神即有灵觉日者质哲而长颜而髯兑上而丰下女何燋然肌色皯黑每昏然五情爽惑胼胝之过欤田父归而告其妇其妇曰妾昨梦黄衣者之侧以耜也田父跃而起曰吾忧天日之不乎岂以天子之不致尔也饮酒食肉酗而卒其妇哭失声哭在乐乐在哭乐而不哭不知乐之生也不哭而不乐不知乐而哭哭而乐之无极而有极也哭斯乐乐斯哭不乐而哭不哭而乐而哭与乐南极而北极明日而昔日也固尔营卫储尔血气养尔魂神长尔灵觉拉尔之壳蘧除僬侥之侏儒之蒙目臾之嚚瘖之聋瞶之尔而睢之尔而盱之顷下令曰支而节臛而肉桃汤除祓祛尔幽馁杂而阘诸粪溷之中田尔惴惴焉缦缦焉目矍焉目条焉腼而瞢焉神之惢焉形茹焉气焉墨而恢焉顷而摄尔元滓于芒芠漠闵澒蒙鸿洞二神指引而安之璇除缸璧黼玉堂之窔有冕而折颡者陈銮迾举缦乐既而再绣簋芳瞭烛目翟渺霭乎青云大化之尔而不知尔不之尔而尔不知大化而之尔而人以大化之不之尔而尔不知大化而自之有二使者焉曰瞬曰吸吸谓瞬曰何居尔龃我也瞬谓吸曰何居尔枘我也核而察夺而不悖格南方有鸟名曰仁蒙然不知其兆京里也鼓翅(矛冏)羽羽戍拊拂瀑沬涸冰洋之兆京里水九万三千余日挟云雾腰日月下垂于大蒙之原千类万状骨者复肉卵者鷇使乌反哺而食其母而不敢一息枭也鸩也物之以恶相积也草于藂木之下纵翮于涛浪之上骇而忌之极力乎流沙之漭洋流沙有神豕首纵目长爪踞牙被发鬤鬤鸩枭相乞其利欲伤南方鸟北方有木焉巍巍焉奕奕焉雄雄焉赫赫焉轮菌郁劲而上搘屏阊阖垣天门叶积盛而结聚南方鸟飞而次之浆玉露日输结有既枭与鸩笑之曰伊不我毒而福伊有南方鸟也北方木也息息也适适也息息而阻之适适亢戾息息而不能适适否塞大块噫气而成风宙合之物不可发举也有毛有羽有丝有缕有布有革有矢族有帆樯有石屋有铁鉴千金之子坐其帘内询其长老曰闻有阴怒奋抉激荡而风有石屋而坠者有铁鉴而裂者吾置一毛一羽一丝一缕于茵席毛寂然也羽寂然也丝寂然也缕寂然也夫毛之与风腾耸乎咸池拂绕乎扶桑逐乎凤凰安息乎春宫今困于牖殢于阈伍于蝼何怪哉何怪哉长老曰子未通乎六合之表游息之外无边际之隙无形景之长进消并及肤革络肾肠觉想慧虑与夫鬼神昼冥致而得钥为真人水不濡溺火不焦灼豺狼不攫扰真人者坐而受之不必甘而日引而不去俄而濡溺俄而焦灼俄而攫扰鬼神昼冥之刻相值毋相构毋相巨可以通天人欤真人之人欤

齐人有战死于郊者鬼百年不灭球廓子旁日月挟宇宙过而目之磷青焠(鹿君)黑闪铄变幻奓球廓子拾而立诸怀悲栗寒撞如喑如呜如叱如释驭而语曰女烈民欤亡女珪爵寒女孙子女耿耿何置也不者有乐土女可去而去欤曰愿既而问之曰女尚有脑曰脑夺于彗焰女尚有魄曰魄毁于火震言之酸楚而不成球廓子肋而挽之而阴祝之曰吾以摄提付女相忘而去不远女留正气畜之舍之不外不得歉也其人曰吾血中于镝国家强大业吾应庚寅复见此雉城也我如虫豸而辱禽先王之庙麾逖我我其污渎之不涤而何拟球廓子曰留置碻于是相与胶葛腾九闳如翠蚪绛螭之阶浮云翼疾风虚而上升仰探远乎九干踰澒于宕冥球廓子曰乐乎其人曰乐乎焂而阴汤夹持磨轨有光霆砰电射郁律严突磕淡若鼓之有楟擿挡则击隆隆然人之魂气陨而为石呜呼纂祖灵耶石灵耶石灵耶天灵耶是非后生小子可得而言也

长冑先生变色而仆噤不能言栗其自寒引咒骂曰吾问者忧天而天而已不知而已而天我不能脱己之天而博天之所至而天之所至不能引己之所天而相天吾过矣吾过矣球廓子曰子有梦乎梦者穷气之合元气之所主客气触夫冯冯翼翼洞洞禹禹孕而生者州也洋也吾不知州也洋也有翼乎有足乎有齿乎有角乎有肘乎隐而相附暗而动转我与女莫之或之而不可以不知也忽而昆仑山崩于辰忽而太平洋涸于午负之孙报曰釜豆之际忽而昆仑山十焉百焉千焉万焉忽而太平洋十焉百焉千焉万焉我与女莫之或之而不可不知也精藏于骨髓酿于肾愈灵合于包络立于贯顶登天者勿天沈渊者成而登天而必不天登天者成而沈渊而必不渊不可以意逆也忽而沈渊者翼而登天而大喜而大笑忽而登天者挤而沈渊而大怒而大嗔吾知其必有以持之孰持之梦持之孰持梦精与灵孰持精与灵冯冯翼翼洞洞禹禹吾知不可格也逐意以图影图影以结形结形以构鬼神风雨阴阳昼瞑不足穷械府变状必知火焦心灼焚然灰死不治治也长冑先生饮水千升食脱栗百石颔之而去

　　大易道德经说微　　　　　　　　　　　　　　　　
曹硕

弥天地间者人物也弥天地间者形气也因天地之形气而合之则有欲因天地之形气而分之则有求格于人物则不见形气格于形气则不见人物不见人物则囿于人物不见形气则囿于形气昏昏者有所欲也察察者有所求也公理也天道也日月有晦明风雷有收发四时有屈伸山川有消长草木有荣落飞鸟能察于天而危即在于深潜鱼能入于渊而险即在于高不物乎物则不能物物不类乎类则不能类类物物类类而理生物物类类而数出大理小理而数有长短大数小数而理无长短折此以驭世即以傲世者易学也卷此以驭世即以藏身者老学也度其识齐其施同也或折之或卷之异也折之者探[赜](颐)索隐深致远以数逆天下之机以理定天下之要收天地人物之理数而尽纳于可行之理数而不之敝是故以天地人物之理数遇我之理数以我之理数还天地人物之理数而人之理数而万物之理数而天地之理数一镕铸于我我而虚以为之意我而实以为之法使之相触而适于道公理隐天道而人道显周流六虚变动不居上下无常此易之义也若卷之之老子则以歙为张以弱为强以废为兴以夺为与以我之昏昏吸人之昭昭以我之闷闷吸人之察察吸之即拒之拒之即吸之以天地人物吸拒之数发我吸拒之数以我吸拒之数玩天地人物吸拒之数而天地人物之吸拒之数散而我之吸拒之数成我之吸拒之数成则我有意莫先矣我有法莫后矣我触之莫触矣闭其公理锢其天道塞人之窍不之通彼固自以为真人哉老子独人也道有虚实有多少合虚实多少积于耳目口鼻心思才力折而张大之虚也实也多也少也虚而实实而虚也多而少少而多也非道也道也易之道也卷而退藏之虚也实也多也少也实非实虚非虚也多非多少非少也道也非道也老之道也气善流流则不能无有则有形有形则有色有有形有色则变化之义生而对[待](代)之道起对[待](侍)者道之半也以彼向此则得其半以此背彼则得其半以此背背彼以彼背背此则亦各得其半胎生也卵生也化生也湿生也日轮之生也诸星之生也原其始则半半即全也善其终则全全即半也全非道半乃道全非道即道半乃道即不道全非道即道者何就其两半而全之道也易之道也半乃道即不道者何就外来之半取之就自具之半匿之不道也老之道也易之非道之道融之也老之道之不道散之也融之则合散之则离融则偶偶向也散则奇奇背也道象偶以为行象奇以为守偏此则半矣半则不融不融则散散则离离则不合知道者取其合也以融以一融一则为二以二融二则为四以四融四则为八由八而渐融之以至于百千万亿兆京陔秭壤沟以及阿僧祇恒河沙不可思议因其形之所动而融之因其色之所呈而融之因其意之所著而融之因其机之所发而融之因其神之所住而融之形与形融而形合色与色融而色合意与意融而意合机与机融而机合神与神融而神合形合则得其形之理色合则得其色之理意合则得其意之理机合则得其机之理神合则得其神之理收其理条其理理则理不理亦理无知无识莫外理有知有识入觉理刚柔以形寄爱憎以色倚往来以意指吉凶以机通变化以神示得旨道已矣顺其旨道正矣若老氏取其一用其二取其三用其一道虽变动已非矣然而易之道以我治人我处于先者也老氏后其身而身先后其身之时已非先矣若易则真处于先矣影以缾窍有二水实之则倒泻闭其一不能下何故然气不先下也先下则融融则通通则变变莫要于先也望不见也先则见听不闻也先则闻行不至也先则至知不及也先则及何也类异也质异也异异也不先则异先则不异如日在中度无偏倚四照不后融斯乃已对固覆焉背亦不弃道之全尔莫能出尔

道有中道有端中无可捉持者也端中之前也可捉持也中之前则有形气仁者形气内慈悲之端因慈悲而欲存此心者也智者形气内忧患之端因忧患而欲善此术者也仁智之端即中之端也同而后仁异而后智有所接而然也接于目即接于肌肤接于肌肤即接于心接于心即接于非心之心接于非心之心则万物器而我化万物使而我主中之道无可着而端之道实有难已也仁智之端悬像于日日有照照有影其照远者远影交其照近者近影交其照大者大影交其照小者小影交其照长者长影交其照短者短影交其照粗者粗[影](者)交其照细者细影交其照者影交其照独者独影交其照疲跛憔悴者疲跛憔悴影交其照变幻魁怪者变幻魁怪影交边际之照则影弄而交当中之照则影定而交影相也相日生也日生则能安之也日生则能摄之也能安能摄则远可近近可远大可小小可大长可短短可长粗可细细可粗可使为独独可使为疲跛憔悴者可以己变幻魁怪者可以平边际虽弄而不弄当中虽定而不定何也照也能照则诸天诸地诸人诸物之有血气无血气有觉识无觉识不能遁也慈悲之端有以安之也忧患之端有以摄之也此凡能出形气而入形气者思所以济慈悲思所以防忧患而持以可循之端交之也易之道也而老则有取舍焉夫性无仁智学有仁智仁智逮之谓学偏仁则愚偏智则诡仁智形气内之标准也道之端也锢其精镕其神铸其言铲其行锋刃其所思干盾其所虑以所弱而摄之以所强以所柔而摄之以所刚以所退而摄之以所进以所废而摄之以所兴以所亡而摄之以所存钝其已[往](住)利其未兆一线之桥百尺而以为横十寻万仞之台可摩宿而其址收其身如蚊虻放其身如大鹏扬举空白刺入无间游鱼之苦乐不交也走兽之劳逸不交也老学也于智也于智则险而不易也阻而不简也非端之道也

物无色也物有色物无光也物有光物物无色物物无光物物无色而色物物物无光而光物物无色则不物物无光则不物不物则无物不物则无色不物则无光光自光也而光不光色自色也而色不色物自物也而物不物物不物色不色光不光否道物不物而道物色不色而道色光不光而道光道物也道色也道光也两隙也无两也有物也无物也有色也无色也有光也无光也有隙也无隙也物隙矣无物也色隙矣无色也光隙矣光隙色则有色而色色隙物则有物而物有色而色有物而物而两不己两不己则长短物白黑色虚实光光非虚实而虚实色非白黑而白黑物非长短而长短虚实也白黑也长短也光矣色矣物矣有光而色矣有色而物矣光之色而色见色之物而物安物安而色着色着而光化物与住色与视光无旁惟光无旁而色物类物不类色物无色物物物物非道物物非理何道何理曰平曰棱棱有色平无色以色色物而物平以物色色而色棱物不平色不棱色不棱物不平以色棱平而物之道出以色平棱而物之理出物之道出物之理出物之类者不类物之不类者而类类其不类不类其类无类矣无不类矣成物矣成色矣易老同矣老异矣何异矣光必自光而光光色必自色而色色物必自物而物物以光掠光而光以色掠色而色以物掠物而物掠其物掠其色掠其光彼物矣而不物彼色矣而不色彼光矣而不光光矣色矣物矣守光矣物色非谓矣物有物物物乃物色有色色色乃色物有色色之物乃物色色有物物之色乃色物物其物而不物物不物色其色而不色色不色物其色而不色之物不物色色其物而不物之色不色物不物不病也病物不色不病也病色不物色不病也病物色不色物不病也病色物病物则覆其物培其物不物不已病色则歙其色张其色不色不已病物色则反其物色复其物色不物色不已病色物则吝其色物盈其色物不色物不已覆之培之歙之张之反之复之吝之盈之物其物也色其色也物其物以物也色其色以色也物其物以物摄光也色其色以色盗光也摄光也盗光也光则光也不光为光也异矣老之自守矣光以守光以普守可也普可也光之道也光之理也
 
　 
卷二十一　杂纂

　　各国种类考　　　　　　　　　　　　　　　　　　
阙名

余曩者得见侯官严君复原强篇见乙未汉报中掩卷而痛曰今之然可忧者其种类乎其种类乎严之言曰英国达尔文者著书牖其曰物类宗衍以谓物类之始于一本其日纷月异大氐牵天系地与凡所处事势之殊遂至绝相悬几于不可复一其尤精要之义二篇曰争自存曰遗宜种争自存者谓民物之于世也樊然并生同享天地之利其始也种与种争及其成成国则与争国与国争而弱者强肉智者愚役焉迨其有以自存而克遗种也必强忍魁桀趫捷巧慧与一时之天时地利洎一切事势之最相关者也且其争之事不必爪牙用杀伐张也习于安者俾之劳狃于山者居之泽不再传而其种尽矣是故每有太古最之种风气渐革越数百年或千余年消磨歇绝靡有孑遗如卵学家所见之古禽古兽是已其后英人锡彭塞标其微而帜其学曰者何孙卿子有言人之所以异于禽兽者以其能也洴澼子曰至哉言乎今天下之大种四北极雅库特士克南距印度洋东襟日本海西苞昆仑虚神皋奥区人物鳞萃厥种黄乌拉以西耶路撒冷以北望国十六殷密丽为地球冠且迮而有西半球而国焉厥种白越裳交址以南东萦吕宋西拂痕都东南际阿德特睢盱犷悍匪可殚论厥种红阿非利加暨绕赤道诸部沙漠极天人禽杂糅厥种黑黄白智红黑愚黄白主红黑奴黄白萃红黑散然则苍苍者于其降种之初顾特公私其界灵顽其质丰啬其遇邪抑由贱种进良种之为顺天由顽种论非种由非种至亡种之为逆天也今夫春秋之中国一弹丸黑子区耳若吴若楚若南北燕若徐越顿胡闽濮胥夷也其余山戎淮夷白狄赤狄潞氐鄋瞒陆浑无终大卤鲜虞皆以裘之族居文物之邦浸淫及于秦汉而种与种错淄渑莫辨矣再阅康唐宋元而氐匈奴鲜卑北狄戎蛮羯貊氏族通政教通古之所谓夷夏者又远近大小若一矣然试萃今日吴楚滇粤之人叩其种类之权舆则靡非中原一隅之所徙再穷其族姓之根荄则靡非伏羲神农黄帝支流之曼衍若是者恒疑其攀附之夸傅会之失再进而观其土著若粤之獞之黎黔楚之猺四川之僰之生番云南之猓之野人自窟穴深山穷谷抗拒政学外无他艺能才力自通汉种行澌灭沦夷以迄于尽更千百年当无复存者于是乃知吾神明之族衣冠之冑其智学开明根柢盘魄实有以绵于天地间者也不特此也彼新加坡檀香山之土番巫来由之旧族不数十年日见少于华人欧人迁来之种类初非华人欧人之胁之芟夷之也此目前显然之证据非复高语鸿荒者比矣然则泰西纪载动称彼族胥原挪亚初闻甚觉骇然继而观其罗马政教之宏希腊格致之精自古已然今且用其布种环球之术于美于印于澳于非于南洋岛未餍焉容或如吾伏羲神农黄帝之贵种衍裔亚洲之理也洴澼子曰上古之世人种与禽种争人种胜人而禽离也中古之世汉种与番种争汉种胜汉智而番愚也之数种者平而亚洲之种祸静今则骎骎有欧种与亚种争之势亚种少不振几辗转羇馽于衔勒莫之抗识者洞其见弱之原以谓兵尔商尔余谓兵商其后着而士之束缚于科目文法者其瘠种腐种之鸩毒也故夫强种之术三以开通强以智学强以仁强彼以种来我亦以种土商杂沓网罗四张是谓开通格致既辟天人斯穷政法律例机牙肆应是谓智学平一国权平万国权大同之轨于斯萌芽是谓仁前二术者英美德法日本庶几行之仁则未也中国或反让焉乌可以不寒心哉然吾种类之布濩暹罗安南旧金山新嘉坡槟榔屿古巴者实有徒其以开通强之渐邪如继之以智学终之以仁日光黄星呀雺散阴豁凡有血气同我大平强之足云余乃显揭种类生灭之微一以策抚有贵种者之急宜图存一以明恃旧种而不修实学者之大为可惜焉作各国种类考首亚洲次欧洲次美洲次非洲次澳洲

　　论实学　　　　　　　　　　　　　　　　　　　　
何树龄

曰礼节曰仪文曰名分曰习俗皆人事之制作也虚也曰理势曰象数曰仁智曰忠信皆天道之自然也实也虚也者或数年而一变或十年而一变或千百年而一变不可以大不可以久实也者历万年而不变历亿兆年而不变历京垓秭年而不变大于宇宙久于天地伏羲神农黄帝得之而制器而开物而成务而创世苗猺獞黎生番野人失之而为奴而作虏而丧躯而灭种倍根奈端瓦特得之而强国而辟地而生财而兴学此固未可与词藻华丽驰声艺苑者道矣

不宁惟是即起五十年前之经济家而问治乱兴衰之故所答者亦徒曰事权专一则强自天子出则昌而已未闻刑威独擅之君主竟受制于谋夫孔多之议院也徒曰契丹金元居塞外尚朴野耐苦瘠则强入中原慕华饰狃安逸则弱而已未闻学业愈盛之邦其武备之修愈严也徒曰越国不能鄙远嬴秦不能越韩魏以鄙齐蒙古不能越金夏以鄙宋而已未闻漠北之国可以遥制南洋西域之国可以远吞东海也昔楚汉连兵则匈奴称霸六朝绮靡则胡羯劲悍宋儒独善则鞑靼崛起二千余年亚洲大小数十国此兴彼衰互相消长而已未有如今日鲁卫同政各不相尚皆靡克自主者也泰西之国岂天国耶泰西之人岂天人耶头同圆也足同方也趾同五也肢同四也心思之慧才力之雄相为伯仲而强弱之形盛衰之势判若天渊者何哉务实学不务实学故耳务实学者以忠信廉为甲冑以士农工商为卒伍以穷理格物为韬钤以法新艺为糗粮师法域外而非辱以旧习宿獘为痞结屏身外而不惜以丧师失地为药石铭箴座右而不讳务虚文者以农工商贾为鄙琐以八股制艺为尊圣以八韵卷折储卿贰以弓刀矢石作干城以夸毗揖让为驯厚以荡轶不为高节以钻营奔竞为通方守此不变量年之后吾恐官山者皆泰西之人而夷齐无可隐之山府海者皆泰西之渔师而仲连无可蹈之海也

变之若何核实而已矣改科举更学校停捐纳明功罪尊卑贵贱皆治于法律之下此在上者之变政也轻帖括重格致贱词华贵物理兔园狗曲皆易为经济之林此在下者之变学也然而庠序诸生恭默　圣谕乡党自好之士则亦变为私钞矣论语孟子词严义正守旧称先之士则亦变为割截矣丧礼之传记饰终之大事也塾师训蒙则变为删本矣　国家贡举登进之阶植党营私　圣训所戒释褐之士则变而引为师生矣陋规馈赠典章所禁服官之人则变之而定为常例矣科举之姓名他日之公卿也岭海绅民皆变之而以为博具矣京师之乐籍　国朝所禁戒也名流之贵官皆变之而狎比娈童矣其有坏于人心风俗教化者则自行变法以趋之沛然下流莫之能御交相仿效若会若党无怪之者无阻之者无议之者独至于弃短从长之良谟救獘扶衰之大计则笑之骂之忌之讳之诋为乖张指为多事目为朋党罪之曰处士横议戒之曰庶人不议呜呼吾不知其诚何心也故今日之积弱　朝廷不独任其咎而士习实阶之厉也

丕变士习若何陈其利害而已矣广其见识而已矣陈其利害莫如译报广其见识莫如译书务使泰西农工商矿之书天文地理之学化光电重之器如米盐水火汗牛充栋月异而岁不同焉剞劂氏恃之为恒产焉书贾恃之为利薮焉师长以此课其生徒焉父兄以此勉其子弟焉朋友以此誉其交游焉如是则风气既成人心顿变是非既定国本自立而安南缅甸印度南洋诸岛阿非利加洲之覆辙庶可绝于天壤焉

难者曰子言是矣夫掇拾香草岂知植物披抹风月乌识天文本之不立末何由生皮之不存毛将奚附今夫羲和羲叔钦若昊天璇玑玉衡以齐七政诗书之文谁不习诵何以为今之畴人咸聚欧美而震旦之推步制造者寥寥也物地相宜草人之职识别金石人所司厥土黑壤厥土白坟镠铁银镂璆琳琅玕禹书详载经生素习何以今之矿师聘自泰西而中国之生斯长斯者反昏昏也象胥掌翻译行人掌交方言有院同文有馆何以出使专对者不数见而周知四国之为者乏才也办方正位体国经野量地制邑度地居民神农黄帝之事周官王制之书立之学官以之校士何为不实行于今也西人有机器则举公输子以当之西人有光学重学则举墨子以抑之西人有化学则举亢仓关尹之徒以先之世家孙子奸伪贪横自弃典型流为罪犯羡他人之富贵谈宗祖之甲第言愈高神愈沮色愈厉胆愈荏呜呼尚何说哉尚何说哉

释之曰苟无其先安问其后虽不能行尚幸有言帖括伪善之言犹胜于淫书伪恶之言也谈西学者天文地理之空言犹胜于八股八韵之空言也修德之书人每诵而不行语录内典之书是也求利之书人每诵而即行形家日者之术是也是在风俗之转移人心之趋向耳正谊者何必不谋利明道者何必不计功耶泰西经商之法当译也泰西务农之法当译也泰西开矿之法当译也泰西制器之法当译也欲兴民之利先开民之智欲兴民之义先兴民之利不与之以利但绳之以义不求生利而但求分利夺利上下交征内外相讧其不驱四百兆聪秀之民为欧洲奴仆者几希矣

　　泰西新史揽要序　　　　　　　　
英人李提摩太附

此书为暗室之孤灯迷津之片筏详而绎之质而言之又实救民之良药保国之坚壁疗贫之宝玉而中华新世界之初桄也非精兵亿万战舰什伯所可比而儗也尝考中国古世善体天心恒孜孜于修身齐家治国平天下之道其于远人也优待如家人父子总之一日万几无不求止于至善是以巍然高出于亚洲为最久之大国而声名之所洋溢且远及于他洲猗欤盛哉何图近代以来良法美意而忽然中改创为闭关自守之说绝不愿与他国相来他国不乏修心乐道之人更动辄加以疑忌可惜孰甚焉至西人之通商于中华者固曰为牟利来也然而以有易无以羡补不足中华亦何尝不利乃中国偏欲恃其权势遇事遏抑而压制之华人容有不以此语为然者然细究居心行事之实迹多不免有所偏重阅者试熟思之果其不谬则中国之病根在是也知其为病而去之即天下一家矣泰西各国素以爱民为治国之本不得不藉兵力以定商情且曰中国不愿与他国交于上天一视同仁之意未有合也遂屡有弃好寻仇之祸他国固不得谓为悉合也然闭关开衅之端则在中国故每有边警偿银割地天实为之谓之何哉重以前患甫息后变迭乘而又加甚焉沿至今日竟不能敌一蕞尔之日本呜呼谁之咎欤谁之咎欤犹幸尚有明敏之才深知中国近年不体天心不和异国不敬善人实有取败之理因冀幡然尽改其谬误凡华人所未知者明于事理敏于因应之才深思而博考之具列其目于左

一知万国今成一大局遇事必合而公议直如各省之服皇帝各人之守王法各业之听同行故虽分而为各国而教化不相歧视关税改从一律此合而共便之道也各国既无碍于他国他国即应任其自由不相钤制此分而各便之道也夫如是逆料异时各国若有衅隙可请他国公评曲直有恃强而出于战者天下共伐之当永无战祸矣

一知今日治国之道仅有三大端泰西各国救世教一也中国儒教二也土耳基等国回教三也而宰治之最广者实推救世教故五大洲各国共合男女一千五百兆人受治于救世教者九百余兆受治于儒教者四百余兆受治于回教者八十兆全地球陆地共合华程五百余兆方里为救世教所辖者四百二十兆方里儒教所辖者四十兆方里回教所辖者三十兆方里

一知今日兴国之道有断不可少者四大端道德一也学校二也安民三也养民四也凡精于四法者其国自出人头地不精或不全者不免瞠乎其后毫不究心者则更在后矣夫行此四大端者分为四支古今一也东西二也普三也专门四也今考泰西各国不但生齿之数岁有所增且国富民安亦复日新月异中国于近五十年来人不见增财亦不见富是故以富而言欧洲各国库储所入之每年约合华银二千八百兆两非剥民以奉上也民富而君无不足也中国岁入之不过一百兆两若论回教各国则人既岁有所减民之困苦反岁有所增

此明敏之才既熟察乎中外之情形爰知中国近来讹谬之关系大莫与京所谓聚六州之铁不能铸一大错字也欣闻　皇大后运庙算于上恭亲王李傅相南皮张尚书承流宣化于下皆曰人非就学于人之为不学而甘居人后乃真足也苟其持是说而身体力行之则中国之厚幸也所可惜者　圣母贤王名相纯臣虽有整顿之心而胆识兼优敢于竭力进言者京外均甚罕见锐意酌改者更寥落如晨星且即有蓄意言之设法改之者亦以未谙各国整顿之道无从下手仆虽不敏而灼知欲渡无梁之苦代为焦虑者历有年所继而喟然曰明镜足以鉴妍媸新史足以究隆替曷不发箧出书以为华人泰山大海之助乎及读英国马恳西先生所著十九周大事记西例以耶稣降世后每百年为一周今适在十九周中也则诚新史而兼明镜之资也中国服官之众读书之士其于中国之古训自已烂熟于胸中若欲博考西学振兴中土得此入门之秘钥于以知中国之所以兴与夫利獘之所在以华事相印证若者宜法若者宜戒则于治国读书之道思过半矣夫西国之广兴多在近百年中是书撷近人著作之菁华删其繁芜运以才识国事分系殚见洽闻故欲考近事无有出其右者欲治近世亦无有出其右者如欲兼考数千来之掌故则西国之书奚啻汗牛充栋学者循序渐进非必以一书囿也光绪十八年朅来上海亟思翻译华文以饷华人爰延访译书之有名者闻蔡君芝绂于中外交涉之事久经参考遂以礼聘之来晴几雨偶得暇晷即共相与紬绎迄今三载始克卒业诚郑重乎其事也至论劝令宦途士林中人尽读新书以兴中国之策不揣狂妄敢拟二条

一曰请　皇上降旨继自今凡学院考取生童主考总裁取中举人进士必就西史命题条对如生童考经古及乡会试第三策问之类必其洞晰无遗始克题名各榜

一曰请　皇上降旨继自今天潢诸贵冑与夫翰苑中人均取是书悉心考核以为先路之导然后遴选年在四十岁以内者令其游学各西国肄习新法期以数年学成回国量才擢用

果其二法可行仆敢保有益于中国之万法必皆由是而生是一国备万国之善也泰西于近百年之内民富于昔者五倍中国之民岂独不能增倍之富乎民既增五倍之富有不能御他国者乎且不特御一国即御他洲各国亦无所难彼小人之见解动曰以兵力御敌国无论兵凶战危不可妄动即使杀敌致果无不利亦且下酿生灵之祸上干造物之和就若深味此书见诸行事而隐御外患于无形乎且夫中国之地擅欧罗巴全洲之广也中国之民合欧罗巴全洲之众也然而欧洲府库岁入二千八百兆金中国则仅得二十八分之一者无他新法之未兴也新法既兴国未必岁增千兆巨金而数倍于今之入操券可得彼偿日本以数百兆金不过一次何虑之有故夫今日者惩前毖后一旦尽祛锢习而迪新机转祸为福此正天之所以兴中国也君子体上天好生之心不念他事永敦睦谊驯致五洲万国同庆升平岂不美哉抑更有最要之一说者中国若不即日更改学校之制士子但读本国古书但知我为首出之大国素着盛名彼他国皆远出我下微特不知他国之善已也终必并其本国之善而亦失之万病之生皆出于此不知之故倘能善与人同易不知而进于知则救华之机全在此举呜呼可不慎欤乎中国可患之事尚有更甚于今者不过数年祸端立见设使猝遘其时虽欲再思补救恐已无济于事仆之为此言也明知触犯忌讳人多逆耳但无一非真实一尢妄之语万一不能见谅于今日他日必有思我言而长叹者夫至思我言而长叹则岂徒今日我言之不用为我之不幸也哉

　　论报馆有益于国事　　　　　　　　　　　　　　　
梁启超

觇国之强弱则于通塞而已血不通则病学术不通则陋道路不通故秦越之视肥瘠漠不相关言语不通故闽粤之与中原邈若异域惟国亦然上下不通故无宣德达情之效而舞文之吏因缘为奸内外不通故无知己知彼之能而守旧之儒乃鼓其舌中国[受]侮数十年坐此焉耳

去塞求通厥道非一而报馆其导端也无耳目无喉舌是曰废疾今夫万国并立犹比邻也齐州以内犹同室也比邻而吾不知甚乃同室所为不相闻问则有耳目而无耳目上有所措置不能喻之民下有所苦患不能告之君则有喉舌而无喉舌其有助耳目喉舌之用而起天下之废疾者则报馆之为也

报馆于古有征乎古者太师陈诗以观民风饥者歌其食劳者歌其事使乘輶轩以采访之乡移于邑邑移于国国移于天子犹民报也公卿大夫揄扬上德论列政治皇华命使江汉纪勋斯干考室駉马畜牧君以之告臣上以之告下犹官报也又如诵训掌道方志以诏观事掌道方慝以诏辟忌以知地俗外史掌四方之志达书明于四方撢人掌诵王志道国之政事以天下之邦国而语之凡所以宣上德通下情者非徒纪述兼有职掌故人主可坐一室而知四海士夫可诵三百而知国政三代盛强罔不由此

西人之大报也议院之言论纪焉国用之会计纪焉人数之生死纪焉地理之险要纪焉民业之盈绌纪焉学会之程课纪焉物产之品目纪焉邻国之举动纪焉兵力之增减纪焉律法之改变纪焉格致之新理纪焉器艺之新制纪焉其分报也言政务者可阅官报言地理者可阅地学报言兵学者可阅水陆军报言农务者可阅农学报言商政者可阅商会报言医学者可阅医报言工务者可阅工程报言格致者可阅各种天算声光化电专门名家之报有一学即有一报其某学得一新义即某报多一新闻体繁者证以图事赜者列为表朝登一纸夕布万邦是故任事者无阂隔蒙昧之忧言学者得观善濯磨之益犹恐文义太赜不能尽人而解故有妇女报有孩孺报其出报也或季报或月报或半月报或旬报或七日报或五日报或三日报或两日报或每日报或半日报国家之保护报馆如鸟鬻子士民之嗜阅报章如蛾附膻阅报愈多者其人愈智报馆愈多者其国愈强曰惟通之故

其益于国事如此故怀才抱德之士有昨为主笔而今作执政者亦有朝罢枢府而夕进报馆者其主张国是每与政府通声气如俄土之争战德奥意之联盟五洲之人莫不仰首企足以观泰晤士之议论文甫脱稿电已飞驰其重之又如此然而英国德国日本国或于报馆有谗谤之律有惩罚之条则又何也记载琐故采访异闻非齐东之野言即秘辛之杂事闭门而造信口以谈无补时艰徒伤风化其獘一也军事敌情记载不实仅凭市虎之口罔惩夕鸡之嫌甚乃揣摩众情臆造诡说海外已成烬纸上犹登捷书荧惑听闻贻误大局其獘二也臧否人物论列近事毁誉凭其恩怨笔舌甚于刀兵或扬颂权贵为曳裾之阶梯或指斥富豪作苞苴之左券行同无赖义乖祥言其獘三也操觚发论匪有本原蹈袭陈言剿撮涂说或乃才尽为忧敷衍塞责讨论轶闻纪述游览义无足取言之无文其獘四也或有译录稍广言论足观删汰秽芜颇知体要而借阐宗风不出郑志虽有断章取义之益未免歌诗不类之憾其獘五也具此诸端斯义遂牿遂使海内一二自好之士反视报馆为蟊贼目报章为訞言古义不行良法致敝呜呼其不恫欤

今设报于中国而欲复西人之大观其势则不能也西国议院议定一事布之于众令报馆人入院珥笔而录之中国则讳莫如深枢府举动真相不知无论外人也西国人数物产民业商册日有记注展卷粲然录副印报与众共悉中国则夫家六畜未有专司州县亲民于其所辖民物产业末由周知无论朝廷也西人格致制造专门之业官立学校士立学会讲求观摩新法日出故亟登报章先为快中国则稍讲此学之人已如凤毛麟角安有专精其业神明其法而出新制也坐此数故则西报之长皆非吾之所能有也然则报之例当如何曰广译五洲近事则阅者知全地大局与其强盛弱亡之故而不致夜郎自大坐眢井以议天地矣详录各省新政则阅者知新法之实有利益及任事人之艰难经画与其宗旨所在而阻挠者或希矣博搜交涉要案则阅者知国体不立受人嫚辱律法不讲为人愚弄可以奋厉新学思洗前矣旁载政治学要书则阅者知一切实学源流门径与其日新月异之迹而不致抱八股八韵考据词章之学枵然而自大矣准此行之待以岁月风气渐开百废渐举国体渐立人才渐出十年以后而报馆之规模亦可以渐备矣嗟夫中国邸报兴于西报未行以前然历数百年未一推广商岸肇辟踵事滋多劝百讽一裨补寡横流益急晦盲依然喉舌不通病及心腹虽之力无取负山而精禽之心未忘填海上循不非大夫之义下附庶人市谏之条私怀救火弗趋之愚为大声疾呼之举见知见罪悉凭当途若听不亮目为诽言摧萌拉其何有焉或亦同舟共艰念厥孤愤提倡保护以成区区则顾亭林所谓天下兴亡匹夫之贱与有责焉已耳

　　变法通议自序　　　　　　　　　　　　　　　　　
梁启超

法何以必变凡在天地之间者莫不变昼夜变而成日寒暑变而成岁大地肇起流质炎炎热镕迁累变而成地球海草螺蛤大木大鸟飞鱼飞鼍袋兽兽彼生此灭更代迭变而成世界紫血红血流注体内呼炭吸养刻刻相续一日千变而成生人藉曰不变则天地人类并时而息矣故夫变者古今之公理也贡助之法变为租庸调租庸调变为两税两税变为一条鞭井乘之法变为府兵府兵变为骑骑变为禁军(禁军)学校升造之法变为荐辟荐辟变为九品中正九品变为科目上下千岁无时不变无事不变公理有固然非夫人之为也为不变之说者动曰守古守古庸讵知自太古上古中古近古以至今日固已不知万百千变今日所目为古法而守之者其于古人之意相去岂可以道里计哉今夫自然之变天之道也或变则善或变则敝有人道焉则智者之所审也语曰学者上达不学下达惟治亦然委心任运听其流变则日趋于敝振刷整顿斟酌通变则日趋于善吾揆之于古一姓受命法立制数叶以后其子孙之所奉行必有以异于其祖父矣而彼君民上下犹瞷焉以为吾今日之法吾祖前者以之治天下而治薾然守之因循不察渐移渐变百事废弛卒至疲敝不可收拾代兴者审其敝而变之斯为新王矣苟其子孙达于此义自审其敝而自变之斯号中兴矣汉唐中兴斯固然矣诗曰周虽旧邦其命维新言治旧国必用新法也其事甚顺其义至明有可为之机有可取之法有不得不行之势有不容少缓之故为不变之说者犹曰守古守古坐视其因循废弛而漠然无所动于中呜呼可不谓大惑不解者乎易曰穷则变变则通通则久伊尹曰用其新去其陈病乃不存夜不炳烛则昧冬不御裘则寒渡河而乘陆车者危易证而尝旧方者死今专标斯义大声疾呼上循土训诵训之遗下依蒙讽鼓谏之义言之无罪闻者足兴为六十篇分类十二知我罪我其无辞焉

　　续译列国岁计政要　　　　　　　　　　　　　　
梁启超

列国岁计政要西士岁有箸录欲觇国势察内政者靡不宗此书岁癸酉制造局译出一通齐州之士宝焉时阅二纪继轨阙今岁五月知新报馆乃始得取其去岁所箸录者译成中文附印于报末乞曰有君史有国史有民史民史之着盛于西国而中土几绝中土二千年来若正史若编年若载记若传记若纪事本末若诏令奏议强半皆君史也若通典通志文献通考唐会要两汉会要诸书于国史为近而条理犹有所未尽梁启超曰君子曷为尊史史者鉴以知来察彼以知己读其史于其国之寖强寖弱与其所以强弱之故粲然秩然若数白黑而指经纬斯良史哉以故读断代史不如读通史读古史不如读近史读追述之史不如读随记之史读一国之史不如读万国之史后世之修史者于易代之后乃始模拟彷佛百中掇一二又不过为一代之主作谱牒若何而攻城争地若何而取威定霸若何而固疆圉长子孙如斯而已至求其内政之纲弛民俗之优绌所谓寖强寖弱与何以强弱之故者几靡得而焉即有一二散见于纪传非大慧莫察也是故君史之敝极于今日以予所闻西人之岁计政要者其所采藉则议院之挡案也豫算决算之表也民部学部兵部海部户部商部之清册也各地有司各国使员之报案也自国主世系宗戚岁供议院官制教会学校学会国计兵籍兵船疆域民数商务工艺铁路邮务新疆钱币权衡区以国别分类毕载冠以总表藉相比较国与国比较而强弱见年与年比较而进退见事与事比较而缓急轻重见自癸酉迄今二十五年其增益新政万国所同者有二大端一曰学一曰兵日盛月新各不相让即以区区之日本昔之文部省岁费不过十三万余圆者今且增至二百五十三万八千余圆昔之海军陆军两省合计岁费不过九百余万圆者今且增至一万三千七百余万圆欧洲各国称是其骤增之数悬绝至不可思议故学之极盛乃至美国瑞士千人中不识字者不过八九人虽在妇女其入学悉无分豪异于男子教法日新用力少而蓄德多在学数年之功所得与畴昔之十数年者可以相抵兵之极盛乃至易一新式枪炮而每国所费至万万岁入经费其用之于兵者殆过其半日本今岁豫算岁入共二万三千九百七十五万余圆其费于海陆军者一万三千七百余万圆欧洲各国皆称是学之日盛地球将受大福兵之日盛地球将蒙显祸然其几皆起于争自存其原皆由于列国并立中国以一瘠牛偃然卧虎之间持数千年一统垂裳之旧法以治今日此其所以为人弱也管子曰国之存也邻国有焉国之亡也邻国有焉呜呼可以自媿可以自惕可以自奋矣卷端有比较表一事也国与国比较一国也年与年比较户口之表中国等恒居一疆域之表中国等恒居四昔居三今降而四矣国用学校商务工艺轮船铁路兵力诸表中国等恒居十五以下或乃至无足比数焉呜呼观此而不知媿不知惕不知奋者其为无人心矣是故观美国之富庶而知民之权之当复观日本之浡兴而知黄种之可用观法国之重振而知败之不足惧观突厥之濒蹙而知旧国之不足恃观暹罗之谋新而知我之可观德之锐意商务而知其将求大欲于[中]国观俄之阴谋而知东方将有大变观俄日之拓张海运而知海上商权将移至太平洋观德美日之争兴工艺而知英之商务将有蹶观各国兵力之日厚而知地球必有大血战观土希之事列国相持不发而不知其祸机必蓄泄于震旦有天下之责者将鉴以知来察彼以知己不亦深切而着明也乎斯国史之良哉

　　西学书目表序例　　　　　　　　　　　　　　　　
梁启超

余既为西书提要缺医学兵政两门未成而门人陈高第梁作霖家弟启勋以书问应读之西书及其读法先后之序乃为表四卷札记一卷示之媵之以曰大哉圣人之道孔子适周求得百二十国宝书　圣祖仁皇帝御纂数理精蕴润色西算弁诸卷首　高宗纯皇帝钦定四库书总目凡译出西书悉予箸录先圣后圣其事不同其揆若一呜呼溥博宏远蔑以加矣海禁既开外侮日亟曾文正开府江南创制造局首以翻译西书为第一要义数年之间成者百种而同时同文馆及西士之设教会于中国者相继译录至今二十余年可读之书三百种昔纪文达之撰提要谓职方外纪坤舆[图]说等书为依仿中国邹衍之说夸饰变幻不可究诘阮文达之作畴人传谓第谷天学上下易位动静倒置离经畔道不可为训今夫五洲万国之名太阳地球之位西人五尺童子皆能言之若两公固近今之通人也而其智反出西人学童之下何也则书之备与不备也大凡含生之伦愈愚犷者脑气筋愈粗其所知之事愈简愈文明者其脑气筋愈细其所知之事愈繁禽兽所知最简故虎豹虽猛人能槛之野人所知亦简故苗黎番回虽悍人能制之智愚之分强弱之原也今以西人声光化电农矿工商诸学与吾中国考据词章帖括家言相较其所知之简与繁相去几何矣兵志曰知己知彼百战百胜人方日日营伺吾侧纤悉曲折虚实毕见而我犹枵然自大偃然高卧非直不能知敌亦且昧于自知坐见侵陵固其宜也故国家欲自强以多译西书为本学子欲自立以多读西书为功此三百种者择其精要而读之于世界蕃变之国土迁异之原可以粗有所闻矣抑吾闻英伦大书楼所藏书凡八万种有奇今之所译直九牛之一毛耳西国一切条教号令备哉粲烂实为致治之本富强之由今之译出者何寥寥也彼中艺术日出日新愈变愈上新者一出旧者尽废今之各书译成率在二十年前彼人视之已为陈言矣而以语吾之所谓学士大夫者方且诧为未见或乃瞠目变色如不欲信呜呼岂人之度量相越远邪抑导之未得其道也

一译出各书都为三类一曰学二曰政三曰教今除教类之书不录外自余诸书分为三卷上卷为西学诸书其目曰算学曰重学曰电学曰化学曰声学曰光学曰汽学曰天学曰地学曰全体学曰动植物学曰医学曰图学中卷为西政诸书其目曰史志曰官制曰学制曰法律曰农政曰矿政曰工政曰商政曰兵政曰船政下卷为杂类之书其目曰游记曰报章曰格致总曰西人议论之书曰无可归类之书

一明季　国初利艾南汤诸君以明历见擢用其所著书见于天学汇函新法算书者百数十种又制造局益智书会等处译印未成之书百余种通商以来中国人著书言外事其切实可读者亦有数十种捃拾荟萃名为卷

一西学各书分类最难凡一切政皆出于学则政与学不能分非通学不能成一学非合庶政不能举一政则某学某政之各门不能分今取便学者强为区别其有一书可归两类者则因其所重如行军测绘不入兵政而入图学御风要术不入天学而入船政化学卫生论不入化学而入医学是也又如电气镀金电气镀金某等书原可以入电学脱影观色相留真照像法等书原可以入光学汽机发轫汽机必以汽机新制等书原可以入汽学今皆以入工艺者因工艺之书无不推本于格致不能尽取而各还其类也又如金石识别似宜归矿学类又似宜归地学类而皆有不安故归之化学海道图说似宜归地学类又似宜归海军类而皆有不安故归之船政此等门目亦颇费参量然究不能免牵强之诮顾自七七录以至　四库总目其门类之分合归部之异同通人犹或訾之聚讼至今未有善法此事之难久矣海内君子惠而教之为幸何如

一门类之先后西学之属先虚而后实有形有质之学皆从无形无质而生也故算学重学为首电化声光汽等次之天地人谓全体学物谓动植物学等次之医学图学全属人事故居末焉西政之属以通知四国为第一义故史志居首官制学校政所自出故次之法律所以治天下故次之能富而后能强故农矿工商次之而兵居末焉农者地面之产矿者地中之产工以作之作此二者也商以行之行此三者也此四端之先后也船政与海军相关故附其后
</div>
    <div class="pagination">
<a href="皇朝经世文新编_page98.html">上一页</a><span>...</span><a href="皇朝经世文新编_page94.html">94</a><a href="皇朝经世文新编_page95.html">95</a><a href="皇朝经世文新编_page96.html">96</a><a href="皇朝经世文新编_page97.html">97</a><a href="皇朝经世文新编_page98.html">98</a><span class="current-page">99</span><a href="皇朝经世文新编_page100.html">100</a><a href="皇朝经世文新编_page101.html">101</a><a href="皇朝经世文新编_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
