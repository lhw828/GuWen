<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 95 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 95 页/共 172 页</h1>
    <div class="content">　　看得提督团营军务太子太保本部尚书刘天和条陈足原伍、革冐滥严选替、简精锐、重教练、定人役、专责成、定赏格、八事俱系京营切要事务、相应开立前件议拟上请伏乞　圣裁
　　计开
　　一足原伍、前件、臣等议得兵不贵多而贵于精、政当以实不当以文、团营事故军、虽当查照原额补足但京军户丁、多以畏避差使。不肯入册。而各处游手之人。利于食粮。往往反冐名投充。及至调发。不得实用是以补军之说。有识之士尽皆难之。今尚书刘天和欲要查照旧例凡军士迯故但有强壮户丁、堪以补役者、不分有无姓名在册、堂从傍枝、俱准出首且欲备开年貌邻佑住址以便稽查、综理周密、事在可行、合无依其所拟、候选军完日、本部专差司属官一员、会同点视京营科道官、查照本官所议作速举行、
　　一革冐滥、前件、臣等议得在京之人。利于得粮在外之军。惮于供费。根究弊源、诚如尚书刘天和所论、合无依其所拟、备行点视京营科道、并本部委官、将前项转雇代当、并捏作户丁虚文、解当军役、出给榜文、通限两月以里尽行赴官出首、查果精壮。即与收补见缺祖伍。原无祖军者。即与改作召募军役。一面将为事充军调发等项军职、遗下舍余、一体收充军役如过限不首、被人告发、除问罪外仍改发边卫永远充军、
　　一严选替、前件、臣等议得摘牌替役之法、巳该本部题奉钦依事体、人情委为稳便、但恐原无壮丁、乘机顶替、以致冐滥、合无备行点视京营科道官并本部委官查照尚书刘天和所议、务要严加禁约、选毕之后、但有一名抵换者。即将把总管队官旗并各识字人役、应拏问者拿问。应参奏者参奏。
　　一简精锐、前件、臣等议得两厅官军、专一听候征调闻报启行。比之团营军士缓急不同。查得连年调遣皆是临期方行整搠、兵贵神速、岂容如此迟缓、今尚书刘天和欲要推选总兵二员、参将十员、每员各领一枝、议处曲尽、事在可行、合无依其所拟、将两厅官军通行简选、每营选补、务足三千、两厅务足三万六千员名、分为十枝、其总兵二员、参将六员、见在难以别议外、合无东官厅再添设参将三员、西官厅再添设参将一员、俱推举谋勇素着、曾经战阵官员、前去任事、候有警急、两厅挨定拨数、即便启行、庶不仓皇悞事、
　　一重教练、前件、臣等议得兵法、一人教十、十人教百、百人教千、自古练兵、其法率不外此、至于查取各处精兵赴营教练。尤为得策。合无准其所拟、备行提督团营大臣将选定教师。遇操之日。每月终准给银六钱。其无事月分。不必一槩给赏。以滋劳费。本部一面通行各边并北直隶山东河南陕西山西两广云贵四川各该都御史、查照本官所议、将壮勇并弩手各起送三十名赴京听用。其给驿定限等项事宜、悉如原议施行、
　　一定人役、前件、臣等议得提督内官军伴例该五十名。掌营内官总兵官三十名。坐营官十名。把总官五名。自兵科给事中蔚春奏定之后、经今年久、似难再议、但每营所管官军盈万。拘唤发放。事委浩繁。必须酌量情法。令其足勾使用。方可禁革宿弊。合无准其所拟除照例拨给军伴外、将提督内外官再准给军伴三十名。掌营内官总兵官十五名。坐营官十名。把总官三名。此外如敢仍前包占卖放。听科道官指实参奏。
　　一专责成、前件、臣等议得兵既充足自当责成将领训练、至于严加点阅及时振举、又全在提督京营大臣、全无准其所拟、今后开操之后务要查照前议、着实举行、其各该将领把总、果有励志干理、卓有成效者、咨行本部。遇有相应员缺。酌量推用。怠惰悞事者。参奏革退。
　　一定赏格、前件、此项得旨照旧规行臣等议得鼓舞人心、全在给赏、向非定立赏格、钱粮又难稽考、今尚书刘天和欲要量发草场租银给赏。事在可行。合无依其所拟、札行太仆寺每年于草场银内动支三千两、营中选委廉干官员收贮、专听犒赏官军支用、如有不敷、再行具奏定夺、
　　○覆山西抚按官陈讲等增置三关兵将疏【三关兵将】
　　看得廵抚山西都御史陈讲题称会同廵按御史连矿开陈经略三关地方增兵设将事宜一节、为照山西三关、先年以有东胜大同为之屏蔽。虏患绝少。自东胜失守以来。虏以渐肆窥伺。然犹惧有大同。未敢深入。今大同多故、兵马凋残、故三关之警。大异往昔。查得正德十二年则直至阳曲湾、今岁则直至交城圪塔头地方、若更长驱而入、虽平阳潞安、俱为蹂践之地、臣等私忧过计、窃欲添设将领、增置兵马、不过救敝补偏之意、荷蒙　圣明俯赐采纳、敕下守臣作急详议、今都御史陈讲御史连矿逐一覆勘明白具奏前来、臣等议得神池堡与老营堡。委系虏所必争之地。而八角堡界于其间。尤为适中。鴈门守备当十八隘口之险。而北楼口委为空阔。所据各官要于神池老营堡各添设参将。北楼口添置把总。八角堡改置游击。画地分守。势成鼎足。据险扼塞。城为长便。又要将神池守备。改置利民堡。三岔八角俱为裁革。水泉营等处设置把总管领屯种。要皆剂量斟酌。无不曲当。但副总兵既与廵抚都御史恊同行事、威权已重、欲加都督职衘似难轻议、所据前项兴革事宜、系干地方至计、相应通行议处、合候命下、将中路神池堡、并西路老营堡、各添设参将一员、本部推举素有谋勇之人、请旨各简用一员、查照原议地方分守、仍听镇廵官节制、合用敕书、并符验旗牌、照例请给、其见任老营堡游击周宇改置八角堡、名曰八角游击、原领敕书、另行换给神池守备刘维裭、移置利民堡、改曰利民守备、照旧以都指挥体统行事、三岔八角守备、俱行裁革、见任守备李承祖陈镗各回原卫、遇缺改用、仍于北楼口添设把总一员、廵抚都御史查照延绥坐堡事例、径自委用、合用募军银一万五千两、马二千匹、每马一匹、该银一十八两、共银三万六千两、本部札付太仆寺于见贮马价内照数动支、委官解送前去应用、不足之数、听于五台河水植抽分、并代州商税银两内支用、其分拨军马并水泉营等处设管屯种事宜、合悉依原议施行、廵抚都御史每年秋近、仍驻札宁武、一切军务、悉听其便宜处置、副总兵止照旧与廵抚都御史恊同行事、八角以上地方、仍辖鴈门关兵备副使、五寨以下、仍辖岢岚兵备佥事、其刍粮出纳、军马顶补仍隶鴈门兵备整理、庶声势联络、缓急有济、及照东长峪地方。系大同三关两镇接境之地。极为紧要。频年虏众大举、多由此处侵入、其建城设兵、于两镇既称有益、亦当及早一并整理、合无行移大同都御史史道廵按御史谭学会同陈讲连矿亲诣彼中从长计议、作速具奏定夺、再照兵食相须、前项添将增兵事宜、臣等虽悉心规画、槩有次第、其应用钱粮、不预为区处、则有兵无食、而兵不能一朝居也、是岂地方长久之计、哉伏望　皇上念三关残破之极、敕下户部早为议拟上请、则边方幸甚、
　　○覆整饬军务粮饷都御史翟鹏议处民兵疏【民兵】
　　看得都御史翟鹏题称欲将直隶山西河南各府州县民壮责委二司守廵兵备等官亲历所属、逐一查选、迯故者佥补、老弱者退换、务足原额之数、仍于额外别选壮丁、名为义勇、巨州大县、户广人繁、务足千名之上、其次八九百名、又次六七百名、最小州县、减至五百名止、若数外有余、不厌其多、勿拘人户贫富止取丁力精壮、贫者无力有丁。亦可选充正役。富者无丁有力。则令置买什物。及操时月。量贴工食。选充数足。通前旧役。攒成队伍。总作民兵。遇冬农隙。管领操练。春来无事。散止帚务农。其前旧役民壮内。除山西原系题准修守三关之数、照旧遵行、亦要分定班次、轮流差拨、该管官员、有滥差占役者、照依私役军人事例、参问降黜一节、为照　祖宗民壮之设。最得古人寓兵于农之意。本部尚书马文升在弘治年间连章累疏。专欲府州县操炼民兵。实安不忘危之至计。况今虏寇纵横、日异月殊、昨者深入太原、缘郡县之空疏。以故有司束手无策。生灵延颈就毙。及今闲暇。正当悉心讲求。用图经久。所据都御史翟鹏具题前因、查与本部会官议奏相同、但愚民难于虑始。为政贵在得人。若使抚臣不锐意综理于上。有司率徒事靡文于下。则良法美意。反致闾阎骚扰。臣等欲候命下备行北直隶山西河南山东各该都御史、查照先今事理、将前项民兵事宜、务要酌量州县多寡、及早议处。不必拘定名数、府州县官员、以后敢有私自役占、并差遣迎送者。照依私役军人事例。从重坐罪。其操演等项。悉如本官所议施行、臣等再照前日虏近井陉之时。议者率欲尽括平民为兵。斯固拯溺救焚万不获已之举。但市井之民。一旦驱之使战。不惟怯懦委靡。全无锐气。不知军器出自何处。马匹出自何所。粮饷出自何项。惩前谨后。民壮之选。诚当预为整备。又恐议者必以无事生扰为词。不知狂虏一来。杀掳甚惨。若州县各有民兵固守。则气势倍增。地方有赖。倘得保全民命。较之稍为多费。相去倍蓰。是以臣等不避烦渎议拟如此。伏望　圣明俯降天语严敕抚臣着实举行、地方幸甚、奉
　　旨恐扰民不行先议充实三关人马
　　○覆保定廵抚刘隅等经略紫荆关隘疏【关隘】
　　看得廵抚保定都御史刘隅廵关御史桂荣会题经略紫荆等关事宜各一节、为照紫荆居庸倒马、虽俱系近京紧要关隘居庸倒马山岩险侧。犹难突入。惟紫荆宽衍平漫。方轨可成列而进。极为难守。本部尚书于谦在景泰年间、尝奏差都督顾兴祖大理寺卿孔文兴共率重兵以守。紫荆之守在晋不在燕反险而拒是以难也当时兴祖等筑浚设险。颇为可据。今承平又且百年。夷漫无复存矣。况去岁达虏一犯广昌。今岁两犯山西。比之往岁。声势倍异。思患预防。不容时刻延缓。所据廵抚都御史刘隅御史桂荣欲要紫荆添设参将一员。诚亦势不容巳之计。但参将在各边谓之分守例有官军三千员名、若止添一官、无兵可领、似非事体、必须将紫荆守备裁革、遗下地方兵马、就付参将统领、不敷之数、另行查议、又茂山卫班军系干成宪亦难轻易变更、相应通行酌处、合候命下、于紫荆关添设参将一员、本部选推谋勇官员前去任事、专管本关并沿河马水盘石奇峰乌龙潭等口。其倒马关浮图峪守备官照依今拟地方管理。俱隶新设参将总领。其参将合用敕书符验旗牌行移各该衙门照例请给、仍查照密云事体、与易州兵备副使恊同计议行事、一应军中事宜、听保定廵抚都御史总兵官节制、本部一面行移都御史刘隅等、将新添设参将人马、除紫荆关守备见管之数、就付管理外、不足之数、并浮图峪缺少军士、务要计处停当作速施行、及照紫荆关地方、如此议处、似亦周详、但白羊口东接居庸。西连紫荆。尤为要害。已巳之变。虏常由此深入。正德十一年虏又尝由此至老君堂。即今边情紧急。亦当一并查议。合无备行顺天都御史徐嵩廵按御史承恩廵关御史桂荣将白羊口镇边长峪二城。务要亲诣相度。或应处添兵马。或应改设将领。从长会议停当具奏定夺、
　　○覆陕西总督刘天和议筑墩台疏【筑墩台】
　　看得总督尚书刘天和题称三边及内地临巩等处固皆筑堡以居、但边塞萧条、平时驱以修筑。力少工大。徒启怨咨。遇警责以收敛。贪恋家计。不能舍去。至于并入大堡。力复寡弱。岂能与彼强虏为敌。间有垦田孳牧。又多随便野处。岂能一一筑堡、臣以为筑堡不如筑墩。大率每二十家筑一墩。其制与墩台同。若数十家之堡。杨襄毅生平用此法抚河西时甚获其利葢职方时巳主是说于刘司马疏矣或筑四墩二墩。原无城堡之乡。亦通筑墩台。或数家一墩。或家筑一墩于上。更有火器及近年所造陶器。每墩发十余枚。凡微小水头。每一泉即筑一墩。近年凉州永昌行此筑墩之法。虏每入犯。凡有墩者皆不可近。此则明验。乞要通行陕西三边总督抚按各官斟酌委官责成修举一节、为照缘边地方、岁苦丑虏侵暴、虽为我兵所挫、频致克捷、而我之黎氓、为其杀虏者、不可胜计、故自古防边之策。以守为上而战次之。其守之之法。修边为上。修堡修墩又次之。然堡之工大。地方广远。不能遍置。墩之费省。随处经画。皆可施行。今总督尚书刘天和举以为言、诚为老成之见、臣等反复参详、为利有四。平时驱以筑堡。力少工大。怨咨随兴。若修墩则随处可为人人可办、其利一也。常时遇警。则小堡并入大堡。中途遇虏。辄为所掠。或收敛不及。则人畜为之一空。若墩既设。则村庄堡寨。人人皆知所趋避。民命必能保全。其利二也。频年虏一入边。乘胜长驱。如履无人之境。若墩既设立。则烽火遍于四境。自足以慑虏之心、夺虏之气。其利三也。虏以逐水草为主若有水去处尽筑墩台如铁柱泉之法则虏计穷蹙自当引去其利四也。臣等待罪本兵、防边之策、日夜图惟、冀求试效、所举筑墩一事、与民不费而为益甚大。委为可行。
　　皇明经世文编卷之二百七十四终
　　●皇明经世文编卷之二百七十五
　　华亭陈子龙卧子　徐孚远闇公　宋征璧上木　周立勋勒卣选辑
　　李待问存我参阅
　　杨襄毅公奏疏三（疏）
　　杨博
　　◆疏
　　陈时弊度虏情以保万世治安疏
　　改河道济粮运疏
　　右卫路通乘时以图后效疏
　　议处要害地方疏
　　虏中降人传报夷情疏
　　覆督察军务侍郎赵文华条陈海防疏
　　○陈时弊度虏情以保万世治安疏【防虏】
　　准兵部咨该兵科都给事中王国祯题该本部复议将总督镇廵等官、不必拘以文法、使得随宜展布、各官每岁预将防秋事宜、通限三月以里条列具奏、又准本部咨为追往失责来效以预定安攘至计事、亦该兵科都给事中王国祯等题内外形势、该本部复议合行总督镇廵等官图上方畧等因、各题奉　钦依备咨前来、巳经移咨三镇巡抚官、会同总兵官、督同副参游守等官、将本镇一应防秋事宜、及早计议、要见虏至何以为守、何以为战、军马是否精强、钱粮是否充盈、边隘是否修饬、器械是否锋利、本镇兵马如不足用、应调何处兵马、逐一列款开报去后、今该前因臣惟御虏之要。惟守与战。计战不如议守。筹边之略。惟名与实。循名不若责实蓟镇自二十九年虏患以来。修边积饷。选将增兵。靡思不到。较而论之。以十分为率。其名十九其实止十一耳在武弁则动称血战。及其见虏。退缩于前。观望于后。以保全部曲为得计。若使上明天时。下知地利。中得人和。阻其所必繇。攻其所必救。自无坐致剉衄之理。在文职则动言收保。及虏既入。无壁可坚。无野可清以掩蔽抢虏为长策。若使先务守墙。次务守墩。次务守堡。以逸待劳。以饱待饥。自当聿收保障之功。至于防守之兵马。多系纸上之诡名。度支之钱粮。半入将官之私橐。罪之不胜。言之可恸。即今狂虏之奸计叵测。边防之图维贵早。况二月艹枯之时、巳尝窥伺河坊、夏末秋临、理当大举、一应防秋事宜、虽该三镇镇廵官开报前来、在蓟州者惟恐调及本镇之兵臣以大义所在、首当拱卫京师范护　陵寝。而拱护之要。东西诸隘。俱当一体为备。蓟镇向以匹马不入为功若果力拒于外。使贼不能突入。比之角战畿辅之间纵有成功。所损不赀者。万分不侔。用是参之舆情附之浅见。条列上陈、但事体重大、委非臣愚所敢擅议、如蒙　勑下兵部、再加参酌、早为覆请、行臣遵守、至于时陈下原调辽兵一枝、臣下原调辽兵二枝、除冷口分去一枝、见在止有一枝、伏望　皇上俯念古北为重、将时陈所调辽兵、亦听臣径自征调、庶几强弱相兼、战守允便、门庭既安、堂室自固、臣无任惓惓恳祈之至
　　计开
　　一守要害、臣惟十指之更弹。不如合拳之一击。故备东则西寡。备西则东寡。无所不备。则无所不寡。比年以来。率以兵马预分边境。昼夜食宿。俱在墙上。不惟人力疲劳。诚为守株待兔。今岁防秋。必须择其总括之地。各屯重兵。使有常山蛇势。首动尾应之义。方为得策。合将冷口作一处。自山海关起至太平寨止以副总兵李贤主之、住札建昌、领本营兵一枝、石门寨游兵一枝、太平寨燕河营参兵二枝、再加三屯营遗下正兵并辽兵一枝、山东民兵一枝、古北口作一处、自马兰谷起至石塘岭止、以总兵官周益昌主之、住札密云、领本营兵一枝、臣标下兵一枝、振武营奇兵一枝、马兰谷古北口墙子岭石塘岭参兵四枝石匣营曹家寨大水谷游兵三枝、再加辽兵二枝、河间游兵一枝、保镇民兵一枝、昌平作一处。自渤海所起至镇边城止、以副总兵张琮主之、住札昌平、领本营兵一枝、黄花镇镇边城参兵二枝、居庸关巩华城守兵二枝、白羊口游兵一枝、再加时陈下陕西边兵四枝、河南民兵一枝、定州游兵一枝、紫荆倒马关为一处、自沿河口起至故关止、以总兵官欧阳安主之、住札易州、领本营兵一枝、马水紫荆倒马龙故参兵四枝、并保定定州河间调剩达兵、及各处土兵民壮快手、再加保定正奇兵二枝、本镇民兵一枝、巡抚下武勇兵一枝、各听周益昌欧阳安张琮李贤、无事随宜操练、有警分布战守、臣与时陈吴嘉会艾希淳往来督视、副使赵文耀李蓁张敦仁毕竟容朱征茅坤协同、各共图保障、万一贼虏止犯一处。临期斟量急缓。发兵策应。不许自分彼此。其曹家寨大水谷游兵二枝。宜守不宜战。宜步不宜马。原兑民马二千。徒为劳费。合无革去一千。每营各止用五百匹。
　　一觇虏情、臣惟知彼知巳、兵家之要、辽东与京师相去隔远、且秋深泥淖、虏马难驰、保定耳目寄于宣大、俱无庸别议、惟蓟州一山之外、即为虏夷、东则朵颜部落、西则李家庄巢宂、是虽阳顺阴逆、其在今日、譬之纸张竹篱。留之无益。去之可惜。况每岁北虏大举。或东或西。此辈大略先知。若抚之有道。处之有法。必能预得其情。合无容臣严行蓟州镇廵官。将三卫并李家庄夷人从宜抚赏。选差素有胆气。湏得远探则三卫不敢以浮说欺内矣惯知道路夜不收人役。分番其营。觇探丑虏向往。各夷果知效顺。哨报的实。防秋毕日。从重赏劳。况辛爱近日将阿罗豆儿色镇儿妻女淫骗。离心离德。结之以恩。自是以夷攻夷之法。
　　一选兵马、臣惟兵无选锋曰北。蓟兵削弱。不惟全失掺练。至于简阅之法。向来通未举行。臣近日略加简选。大约合镇可得壮徤万五千人。顾惟教练之初。不可全恃为用。至于蓟保二镇参守之兵、一枝仅数百人、或千余人、马不过三五百匹、或六七百匹、有名无实多属文具、其调到客兵。虽称精徤。中间亦有不可用者。且来路既远。疲弱为多。合无听臣等不分辽陕保定及山东河南之兵。逐一简选、分为上中下三等。上等者用为冲锋破敌。中等者随营截杀。下等者守城守墙。及分布军民堡寨。遇有零寇分掠。兼土兵相机剿杀。兵不贵于多而贵于精。
　　一明战地、臣惟先处战地而待敌者逸、后处战地而待敌者劳、东自冷口起西至倒马关止。一山限隔。其中多有可以据险阨塞之处不惟客兵初至不解东西南北虽本镇之人亦俱茫然不知即以古北口言之。虏若自黄榆沟而来。必繇潮河州即残元避暑故道也。自砖垛子而来。必繇黄家寨。自黑谷关而来。必繇三个岭。臣尝往来周视此三处者。两山夹峙真我兵之战地也过此则为石匣。为密云。平原旷野。万马可驰。欲战不能。欲守不得矣。臣巳各设置木栅。横以方板。于中多留箭眼。可以用使火器。栅外开明壕二道。暗壕二道。又用竹竿布于地上。多设地雷火炮。如或可用火攻。或水攻。临期径自酌处。所谓多方误之。所据冷口镇边马水自石吴王次沟诸口。俱当仿此举行。合无容臣等不分主客严督各该参游等官。人但知有险之可守而不知有险之可战此深明地势之论也先期令其于分定地方。上下山坂。躬亲踏勘。务得可战之地画图贴说。回报臣等订其可否。即如去岁浮图谷之战。陈凤偶据山坡而大胜。朱玉不知据山而稍挫。是其明验。若使平日讲求习熟。决无仓皇失措之理。
　　一张疑兵、臣惟冷口一带、虽巳屯兵、诚恐虏情重大、总兵官周益昌相去隔远、仓卒势不能、及查得每当秋月、辽东宁前一带、颇有警报、事在彼中、亦当防范合无行令总兵官赵国忠带领本营兵马、七月以后、专在宁前住札、以为蓟镇声援一面多差人役于冷口探听、但有入犯消息。不必等候明文。即便星驰入关。会同副总兵李贤、相机剿杀、仍于抚赏属夷之时先以此意传播其营。使其知我处处有备。似应伐谋致胜之端。
　　一急收保、臣惟御虏之要、固守为上、臣去岁经畧之时、巳尝题准修筑简便墩城、但时值荒歉、小民救死不赡、何暇及此、臣近至蓟镇、见近山人家。亦有因山为寨者。据高设险。大畧如城垣之制。不甚费工。亦可收效。合无备行各该兵备并沿边有司官员预将民村勘定。要见何处平衍。可以筑墩。何处近山。可以设寨。稍候麦熟之时。次第举行。万一时日迫近难以遽完。且将见在城堡。作何止帚并。人畜作何收敛。务计处周详。共保万全。若能悉心干理。卓有成绩、荐扬擢用坐视民患致有疏失者。查参重治。
　　一调兵食、臣惟足食足兵虽交相为用而足食尤为先务。是故、兵马钱粮。当作一家计筭。往年不分虏情缓急。故将兵马聚于全无积贮之地。即如古北口兵尝不下万人。马不下一二万匹。彼处粮既寡少。度支艰于输运。地又窄狭。兵马苦其郁蒸。豪横客兵。又往往肆其残暴。以致居人怨詈。无所控诉。可谓一举三失之矣。合无今岁将各处客兵。客兵聚则生隙且进兵不可无次第所以豫定劳逸也如辽保之兵则分于蓟州一带。由平谷渐入密云。陕西河南之兵则分于通州三河一带。由顺义怀柔渐入昌平。哨有虏警。一日一夜。可以驰至。各该主将。如欲简阅。或暂行调集。或就彼巡视。无所不可。
　　一使罪过、臣惟选兵不如选将。使过优于使功。各处废弃将官。节经兵部题奉　明旨、不分充军为民闲住降级等、俱许随军立功、除非臣所属者不议外、合无容臣、废将多贫家丁战马□多空名且名位稍重者不能领于现将惟在驾御用之耳将蓟辽保定三镇废将、不拘总兵参游守备通行查出、取赴军门、令其各带家丁、自备战马、官给廪粮料艹、尽其见在之数、合为一营、仍以素有威望者一人主之、随臣往来截杀、果有奇功、具奏升赏、其无功者、照旧发还原卫、畧其文史之虚名、责以韬钤之实效、将材边计、两为有益、
　　○改河道济粮运疏【密云运河】
　　议照密云古称檀州。号为重地。北六十里为石匣营、又北四十里为古北口。实残元避暑故道。自庚戌虏变之后。分区列戍。军马之增置为多。灾沴伤残。闾里之萧条特甚。军门移镇。建牙开府。体制与固原渐同。漕粮改拨。舟挽陆输。气势与通州稍类。属夷之患。既巳日异月殊。经制之方。似难举一废百。所据该道参政李蓁谓自牛栏山而下、白河潮河二水交会、水势深广、舟行无阻、自牛栏山而上、白河潮河水源既分、支流自弱、查得密云城西原有白河故道欲要于杨家庄地方。筑塞新口。疏通旧道。使白河仍于密云城西。经流直与潮河交会。则水势自大牛栏山至密云。□河运道可抵榆关所谓白漕也亦可舟运。又谓城垣土册塌。由于堤岸未备。不系于河道改与不改。并将工程丈尺钱粮人工先后通议明白节呈前来论说详明。筹划周悉。殊非一人之私谋。实为一方之大计。臣等再三集议。其利有四。其害有一。白潮二河。合而为一。牛栏山以上。无论春夏舟楫通行。漕粮可以水运。岁省脚价不止万金一也。怀柔顺义三河之民。苦于车骑之累。日渐逃移。河工一成。三县免于驿骚。二也。密云石塘岭古北口石匣营一带。绝漠穷荒。生理鲜少。予见西北诸城近水者必饶富远河者必贫瘠大槩可推也河运若通。江南诸货。可以渐至。地方殷富。跂足可待。三也。牛栏山近议建立号房。原为舍舟从陆。以备积贮粮储不烦盘剥。号房可以不设。所省财力。又为不赀。四也。至于所谓害者。不过恐为密云城西之患耳。若使修筑泊岸。下用石砌。上垒腰墙。并将坍塌城工。整饬完备。一劳永逸。自无遗虑。即如通州至京五六十里。原系陆运。我　皇上断自　圣衷。修成通惠一河。实为万世无疆之利。惟兹密云河道。因其故迹。加以新功。比之通惠。其利虽同。其费且省。况人力取诸军夫。材木取诸山林。银米取之修边之余。及无碍赃罚。规画布置。似巳曲尽。臣等与有地方之责。但可少济时艰。不敢畏难远怨以负任使。如蒙勑下工部会同户部再加议拟如果无碍、查发后开款内事理、速听臣等早为举行、一应综理、责之副总兵龚业参政李蓁主事刘鲁生、其余分管官员听臣等径自选委、工完之日、阅视明白、造册奏缴、效劳人员、分别旌赏、以示激劝、仍乞开载通州管河郎中勑内以后遇有塞淤。与通州运河。一体修浚。庶几国储军饷。边计民情。无不攸便。
　　○右卫路通乘时以图后效疏【修堡增戍】
　　臣准兵部咨该巡按直隶监察御史栾尚约题奉圣旨峕大同有纳叛妇□松赛之事右卫被围甚久巡按路楷总督杨顺皆相嵩党也掩败为功后援兵大至虏始解围去是时相嵩几有弃宣大之谋幸襄毅力建方略二镇以全东既调兵入饷巳着博悉心周计、大逐虏贼、勿致再欺、墩台堡之要害处、作速修筑、必柰久亦不许推延、期以八月前完报余及墙工次第坚造、应可行的急奏继理、便行文去、兵部知道、钦此、钦遵备咨到臣、仰惟　皇上以　圣神文武之资、操礼乐征伐之柄、顷者右卫之变、虏逐饷入、机宜悉出于渊衷、及今围解之余、救弊补偏、经制动关乎宸断、云中人庶、均切感戴之私、塞外逆酋、不胜震訾之状、臣以庸劣、误叨重寄、任事以来、恐负　君父特达之知、奔走经营食寝俱废、况今天语丁宁、至再至三、敢不少竭驽骀、仰答鸿造、除议处右卫事宜、先该臣等条画具奏、巳蒙　圣明俯赐允行外、但夷情叵测、常乘其怠忽、内治当严、不嫌于详慎、臣会同巡抚大同右佥都御史杨选、阅地形之险夷、萃羣言之辩析、重加三思、厘为四事、前疏所列者、正在急图、今疏所陈者、以次继理务使右卫以至威平。声势联络。镇城以达右卫。气脉贯通。如蒙敕下该部再加详议、及时举行、少纾臣等犬马之忠、永为边人保障之利、
　　一议增墩台、臣等议得墩堡之疏密、当视边陲之冲缓、右卫至左卫一带。逼近虏巢。前议每四里设墩一座。犹恐其疏。合无每空再加二座。大约每里许该墩一座。左卫至高山站。视右卫为稍冲。每五里见有墩台一座。每空再加一座。大约二里半该墩一座。高山站至镇城。视右卫为少缓。原无墩台。每五里该墩一座。候牛心山等堡并墩台完日。仍行摠兵官张承勋分守参议史阙疑继理其事。钱粮于修边银内动支。其中路艹沟堡占官人屯梁家店齐家河北花园马道口六处、西路小邨儿北梁一处应添墩堡并沿边墙堑、照依臣等原议另行具奏
　　一经畧左卫、是年襄毅所筑大小土堡九座墩台九十二座又浚大濠二道各长十八里边民大悦臣等议得左卫至高山站六十里、合无于适中缪官人屯筑大堡一座、二十里铺旧高山城、各修筑小堡一座、高山站至镇城六十里、于适中冈家湾筑大堡一座、白庙儿屯右白佛寺各修筑堡一座、公廨营房等项、以次修建、应用钱粮、俱于修边银内动支、
　　一增设官兵、臣等议得左卫至高山站以达镇城。既添设墩堡、官军马匹相应计处、合无于缪官人屯冈家湾、各设操守一员、仍各提调东西二小堡、各募军五百名、各量给马一百匹、以备往来传报之用。每小堡各设把摠官一员、通计募军一千名、每军衣装银五两、共该银五千两、盔甲器械一千件副、如前马二百匹、兵工二部照数处给、月粮布花候募军完日会入大同管粮郎中钱粮数内
　　一查处荒田、臣等议得左卫以达镇城。官路东西。尽皆膏腴之田。近因虏患频仍。无人耕种。今既议添墩堡、合无令各该官军尽力开垦。所有屯粮。姑免追纳。候年岁丰裕。另行议处。闲暇之日。将原设墩台低薄不堪者。逐渐修理。其地方一应人等。果有随堡住种者。听从其便。
　　○议处要害地方疏【防守独石】
　　臣获见邸报该巡按直隶监察御史栾尚约题称独石要害、视右卫远近缓急、尤为不同、欲要行臣将应处之事、悉照右卫经略、奏请上裁等因、臣参详所论、忧切边陲、深得先则制人之义、节据降人口报、动以围困独石为词、若候部咨到日、方行议处、未免缓不及事、臣不自揣量、早夜图惟择其最切要者、条为十款、大抵大同之事、祸巳燃眉、不得不为拯救之图、宣府之事、患在厝薪、仍须急为蓄艾之计、臣于宣大防秋疏内言之巳详、无容别议、如蒙敕下该部再加议拟、将臣所奏俯赐允行、仍乞严敕宣府镇巡官李贤张镐、广集众思、各上方略、不止防秋、先为防夏之图、不止外防独石、首为拱护京陵之计、臣虽庸钝、亦不敢不共效狗马之忠、臣无任屏营悬切之至、
　　计开
　　一穵运粮饷、臣议得防御独石、首当多积粮饷粮饷既充虏气先夺、围困之谋、不攻自破、先该巡抚都御史张镐、屡疏请发帑银、未见处分是非、该部漫不加意、寔以帑银缺乏之故、后该臣博议发京仓粳米三十万石于怀来等仓、却以宣府年例银两、一半仍发本镇、一半改发大同、连日再三筹度、库无见银、仓有见粟、救弊补偏、计恐无便于此、合无听户部将穵运一事、早为举行、边人不食粳米。止食粟米。若发粟米三十石万。尤为得济。此外再将宣镇年例银两先发十数万两、以为脚价折支之费。穵运至日。听镇巡官设法转运、其入卫兵马、往来怀隆、供亿之费、亦于此中取办、
　　一更易将领、臣议得寇在门庭、北路则患切剥肤、东路则患在剥床、二路将领、均为吃紧、若使匪人厕乎其间、缓急之际、误事不浅、除独石参将刘汉先巳具疏保留外、访得分守东路怀来永宁等处参将刘环年已衰迟、志复灰冷、桑梓之地、终难展布、四海冶守备韩鉴、心本儒生、口谈武略、冲险之所、岂其所长、合无蒋刘环革任听候、别卷勘明奏请、韩鉴改用腹里仍于近日九卿科道会荐诸臣内如尹秉衡者、推举一人以代刘环、其韩鉴员缺、查得原任大同右卫守备张咸、洞悉虏情、惯经战阵、不救邻兵、去之原非其罪、年方精壮、用之当及其时、以补四海冶守备、似堪任使、
　　一分布城守、臣惟大同右卫被虏围困月久、中间调度处置、摠兵尚表也全藉废将之力、葢各官妻孥生计、俱在危城利害切身、自当不赏而劝、所据独石城守一事、正与右卫相同、合无听参将刘汉、将在城官员、不拘见任废弃、择其威望、众所信服如尚表、立为守城之主、其余画地分守、预为告戒一有警报、参将刘汉提兵出战于外。主城将官环兵固守于内。声相势倚。互为犄角。方保万全。
　　一预处援兵、臣议得北路独石果有虏警、除本镇兵马刻期应援外、所据入卫各枝兵马、俱在关内关外住札、若候奏请至日、方行调用、未免坐失事机、合无听臣等与镇巡官李贤张镐酌量贼势、一面移文兵部、与蓟辽总督知会、一面将前项兵马随宜调遣、各该游击、务要与主兵同心戮力、共建奇勋、如敢因循玩愒、自分彼此、应拏问者容臣拏问、应参究者参究重治
　　一抚辑属夷、臣议得属夷之于我也。乍臣乍叛。我之于属夷也。将信将疑。即如近日督抚建议。欲发银五六万两于宁远堡边墙里外。筑堡二座。安插属夷老小。意非不美。观近者昌平属夷之事不可不慎揆以夷夏大防。似犹未妥。兵部近奉　钦依行臣勘处、以臣愚见、谨始虑终、实不敢轻议、但抚赏银两。羁縻之策。委不可缺。合无听巡抚都御史张镐于户部议准主兵银四千两内、扣数支出、委官买办布牛酒、将同力拒敌诸夷。照依原奏通行赏劳。虏去家小牛羊账房者。查出另赏以结其心。以后虏入境内。果能先事哨探。为我之耳目。临敌奋勇。为我之羽翼。虽优加赏赉。亦不为过。
　　一经理怀隆、臣议得经略之议、虽在北路独石。丙子虏竟从东路以入而东路南山一带。　陵寝在上。事体尤重。四肢腹心。不言可辨。居庸关以西、自石崖峪口起至合河口止。延长七十里。隘口一十四处。以东自张家起至渤海止。计长四十里。隘口一十三处。中间山势平漫。可通大举者九。林木稀疏。可通零骑者七。岩崖歨峻。可通单骑者十一。山王年于大山口等处。酌量多寡。分派官军。共六千名。大约俱在该镇步军于矿兵取用。除矿兵时非防秋。难以轻调外。合无听镇巡官李贤张镐贼果突入。一面统兵应援北路。一面留兵防守东路。虽堪战劲兵。亦当存留二枝。以防大虏壅隔之患。其新筑台军。如果不敷。权于河南班军内凑拨应用。
　　一激励壮勇、臣议得北路地方人惯见虏。骁健绝伦。以故论什伍之军其数甚少论比党之军其徒实繁陕西三边官军赖以鵰剿劫帐者大都雄边子弟然其人愿每愿赏不愿叙也先年虽有斩获首级。与官军同论之文。勘报每迟以岁时。虽有夺获生畜给赏之文将领多见其克取敌忾之气。何由发作。忠义之志。因而消阻。深可痛恨。合无听总兵官李贤公同参将刘汉将各城各堡壮丁、逐一查出、应守城者守城。愿出战者出战。记名在官。不必拘以文法。不必束以纪律。斩有首级。总兵官先给印信小票。夺有生畜。实时尽数给赏。守掺等官。如敢刁难扣取。先以军法重治。然后参奏拏问。其寻常无警之时。不许追呼以致骚扰。
　　一量给马匹、臣议得各镇奏讨马匹。动经数千。不行爱惜餧养。相继倒失。无益实用。臣尝痛恶其非。即如近日巡抚张镐移咨到、臣、欲讨四户大马三千余匹给付家丁骑征、臣以标兵方在议革、不敢具奏、但宣镇总副参游之马、见在各不及一半、往来追逐。似为未便。合无听兵部量发官马二千匹、分给各营、稍壮军威、不敷之数、容臣督令各官动支桩银、以次买补、
　　一添修墩台、臣惟北路地方等、一当修饬城堡、其次则腹里并接火墩台。一方耳目。关系甚重。除原设不堪者。节行分巡口北道参议许用中见今督修外、仍于独石城马营沟通马营大路胡家庄孔家庄议添空心墩台二座。每座共高三丈三尺。上加女墙四尺、周围越城一道。外挑围壕一道。马营堡议添上哨。通君子堡司家沟口李树沟口羊奶子沟口二队沟口。下哨通松树堡冯家科小岭儿本营迤南羊房堡家冲西川九窠窖冲口东北独石沟。通独石城大路霍家庄共十座。云州堡议添夜不收岭一座。高低广狭。悉如独石之制。通共添墩一十三座。不惟足以制虏。居人行旅。均属便利。见今总兵李贤在彼设伏。合严行本官、督并参将刘汉及守掺等官刻期完报、
　　一协同蓟镇、臣惟大虏屯住独石边外。居庸以东南山一带虽是宣府地界过险即属蓟镇而为两督臣所辖故易于推诿也正系东西岐路。西则可犯宣府。逼近　陵寝。东则可犯蓟镇。惊扰畿甸。必须两镇镇巡官交相传报。事方克济。葢宣府密迩虏巢常得其形蓟镇咫尺属夷先得其情合无今后蓟镇一知虏欲西犯之讯。差人速报宣府。宣府一见虏欲东犯之迹。差人速报蓟镇。彼此相资。共伐虏谋。共消虏患。
　　○虏中降人传报夷情疏【防虏】
　　臣惟蠢兹丑虏、自大同右卫围解以来、犹有一二零骑在边窥伺、乃今阅月之间移营北徙、绝无烽燧之警、但止帚正之人、摩肩接踵、几满千人之上、或言欲由永宁入犯京师、或言欲犯山西、或言仍围右卫等处、或言东抢辽东、或言就近揉取田禾、言人人殊、以臣愚见、宣大事体。与蓟镇逈不相同。蓟镇恃有边墙。拒之不入。即为上策。宣大地方大边二边。既以陵夷。沿边墙堑。又复倾圯。虏骑处处可入。为今之计、虏之未入也。则当远哨探剿零寇。以明我之目。夺彼之心。虏之既入也。则据要害。奋夜击。捣巢穴。激乡兵。广招降。截止帚路。守堡寨。多方略。以示随机应变之义。会同巡抚都御史魏谦吉张镐杨选、总兵李贤张承勋王怀邦、不揣迂疏、逐条详议、但兵家之事、贵于未战臣等待罪边陲、不胜临事之惧伏望　皇上勑下兵部、蚤为复议、俯赐裁允、容臣等驱驰戎行、少伸犬马之报
　　一严哨探、臣等议得节据降人所报、俱系捕风捉影之说、不可尽据、必须哨探明的、兵马进止、方有着落、先巳屡次差人远探、直至海上、方见营帐、赶回达马四百余匹、尽数给赏、原去通事家丁、人心感奋、争欲深入一哨、但虏若东犯辽蓟。由木叶诸山后也诚恐远由出山后。耳目不及。反致悞事。合无仍行蓟镇一体哨探遇有属夷报到消息、或得其形、或得其情、彼此互相传报、庶克有济、
　　一剿零寇、臣等议得往时秋禾将熟近边零贼、或一二百骑、或三五十骑往往入边揉田、致使小民终岁勤动、竟绝收获之望虏之所以敢于如此者。不过数技。一则恃其马强。来如飘风。走如脱兔。人不及追。二则恃其善于弓矢。三则知我墩军报知。必先放炮举号。方始聚兵。贼乃预为堤备。四则多设伏兵。见我追逐。故意诱入境外。以反败我。合无今次遇有零骑。听宣大山西三镇总兵官。不必照旧举号放炮。止整点兵马。分为二股。一股潜往贼回之路设伏。一股如常追袭。前后夹攻。必有奇中者。
　　一据要害、臣等议得宣大山西三镇。各有要害之处。先守其要则提纲挈领兵气自倍如宣府则当守怀隆永宁南山一带山北可守则守。不可守。则并入昌平边墙。协力固守。使贼匹马不能入关。大同则当守浑源灵丘广昌银钗驿马等岭。协同保定镇廵固守紫荆倒马马水口等处。使不能越关而南、惊动畿辅。山西则当守阳方神池老营堡偏关等处。使贼不能越关而西。侵轶州县。其五台繁峙平刑设在关外。尤当一体戒严。此外止是宣府大同之川。既有兵马以挠战于外。又有墩堡以雄峙于内。以逸待劳。以主待客。狂悖之谋。自难大逞。
　　一奋夜击、臣等议得夜击贼营。兵家奇事。但近来刼营。有同儿戏。或先放炮。或先举火。使贼知而为备。反来攻我。虽曰挠贼。寔自挠耳。合无今次遇贼入境。听宣大山西三镇总兵官各募敢死之士。相度天时人事。如果可为。当夜下令。令其衔枚暗号。直撞贼营。势如风雨。惟在破敌。不贵首功当内举火放炮之时外面亦举火放炮势若驰击。是为里应外合。暮夜仓卒之间。贼未有不骇愕惊遯者。但兵事尚密。此事尤当缜密。全在临期斟量。以图万全。
　　一捣巢穴、臣等议得攻其必救。兵法所尚。即如宣府地方。近边则有张家口外种田之贼。大同地方。近边则有脱脱一种丘阜一党若使乘机剿杀。批吭捣虗必有明效。合无今次遇贼入境。听宣大二镇总兵官各将捣巢之兵。守家之卒多老弱而辎重足贪计处停当。一面发兵在内截杀。一面发兵在外捣巢。但须哨探明的。仍将各营走回人口。查有乖爽者。各留三五人。厚加馆谷。令其指引道路。庶几不堕贼计。
　　一激乡兵、臣等议得义勇一事、不惟大同西卫可行。随在可行。但往时得功。远在数百里之外。报验反致劳扰。以故乡兵不肯向前截杀。合无今次遇贼入境听宣大山西三镇廵抚官各刻简明小票。用印钤记但遇乡夫得功者。所在官司。验明给票一张。以为执照贼退之日。不必议升。此令最为径直径自照例每颗赏银三十两激励之下。人人勇气自倍
　　一广招降、此时板升之众筑城近边故也臣等议得虏营之兵。多半俱系汉人。岂无父母妻子之念。止缘畏彼声势。不得自便。观之近日一插招降之牌。有一家十四五口同归者。有焚父尸而带归者。有子妇负垂老之姑而归者。但恐处之无要。以致人绝归望。虏气益增。合无今次贼果入境。听宣大山西三镇廵抚官先于各堡大书招降红旗。令一人冠带立于堡上。多方招谕。有能滚马投降者。实时开门收纳。若使百人千人一时俱肯归正。贼势自孤。不得不退。
　　一截归路、臣等议得归师勿遏。虽兵家所忌。但虏之归也。与中原之寇不同。喝赶牛羊者。俱系老弱之贼强壮之贼。左右护持。其心惟恐有失全不恋战而我兵若先处战地。诚为得策。合无今次遇贼入境听。宣大山西三镇总兵官各设伏兵于贼归之路。或据山险。或依林木。须辨截杀与尾送相机绝剿。贼回之日。各另回奏。要见某处截贼。曾有某功。不得仍袭旧套。其来如迎。其去如送。
　　一守堡寨、臣等议得军民堡寨、被贼攻毁者、十之七八、无壁可完、先巳题奉钦依、严行宣大守廵官亲诣督修、每堡四角。各修四墩。无力者或二墩一墩。近据各道报称以十分为率。筑完八分以上。臣历所至。逐一亲阅。如果坚完高厚。比之往岁不同。贼若入抢。断不能肆然得利。但自古用兵有守中之战。有战中之守。若不添兵防御。未免坐困。合无听宣大山西三镇镇廵官查贼果于某处入犯。即将步军分发墩堡。与乡夫相兼在内。遇有零贼来攻。相机擒斩。大约追逐不可过半里一里之外葢分抢之贼。势不能多。我墩堡之兵多。而彼贼甚少。似可成功。
　　一多方略、臣等议得兵法所谓多方以误之者。葢言方略虽多。未必皆中。但中一方即为对病巳经徧行三镇副参守操等官。各照所管地方。画一水墨小图或可以依凭山险。或可以占据水头。或可以建立营盘。或可以设置毒物。或可以安顿炮火。或可以挑穵赚窖。种种备之。见今俱巳报到。正在整顿。臣等每一念及。誓不与贼共戴天日。真有匈奴未灭。何以家为之意。
　　○覆督察军务侍郎赵文华条陈海防疏【防倭】
　　看得督察军务工部右侍郎赵文华题称修复海防厘为五事、臣等反复参详、均系平倭长策葢不欲鏖战于海上。直欲邀击于海中。比之制御北虏。守大边而不守次边者。事体相同。诚得先则制人之义。但事务繁多、惟恐不便圣览谨将原议列为五欵、开立前件、议拟上请、伏望　圣上俯赐采览、敕下遵行、地方幸甚、
　　一国家防海之制、臣等议得国初更番出洋之制。极为尽善。海虽浩大然贼所往来之路因岛□风各有定所苟熟海道何难扼要耶至于列船港次。犹之弃门户而守堂室。浸失初意。救弊补偏。急当讲画无疑。所据侍郎赵文华欲分乍浦之船以守海上扬山。苏松之船以守马迹。定海之船以守大衢。三山品峙。哨守相联。既无浅阁之虞又有避风之处。委为有据。又欲副总兵屯外泊陈钱诸岛。尤足以扼贼三路之冲。合无悉如所拟备行督察总督廵抚总兵副总兵兵备等官会同集议、务要允中机宜、以复　祖宗出洋之制、其中果有未尽事宜、听其径自酌处、
　　一总兵驻札海上、臣等议得南之御倭。必资于船。犹北之御虏。必资于墙堑车骑。势不可缺。不妨多备。所据侍郎赵文华今议之船、见造则有福清等船。调取则有广东新会横江船。东筦大乌尾船。又有宁绍台温捕鱼海船。及下八山捕鱼等船。又有苏松捕鱼沙船。缘广船恐缓不及事。鱼船恐妨废生理必须处置得宜。方无遗虑。合无悉如所议、备行督察总督廵抚总兵副总兵等官、一面催调广船、一面严行海道、查处渔船、此外不知再该造船若干、钱粮应于何处出办、备细会奏、以凭议处施行、
　　一直隶与浙名虽异地。臣等议得浙直俱连大海一水之地。委当总作一家。计处必须共守。陈钱诸岛分守马迹等三道、事方周匝。所据侍郎赵文华欲要总兵官正副二员分住金山临山西会之地、先守陈钱参将分画三道、马迹等山、各督信地、审时度势、委不容巳、合无将副总兵俞大猷仍住金山、再添总兵官一员住札临山、东可以控苏松。南可以控浙福。本部会推相应官二员、请旨简用、充总兵官总理浙直海防军务、住守临山地方、定拟责任、请敕一道、令其钦遵行事、合用符验旗牌关防照例请给、副总兵以下、俱听节制、未尽事宜、仍听督察督抚等官查明具奏、
　　一海上既备臣等议得国初沿海一带。军伍充足。今议修复旧伍。诚为要务。但乡兵选足一万。岁支半粮不知应于何项出办。合无备行督察总督巡抚巡按等官定委两司该道官作速查议、要见乡兵一万、月给半粮、每年总该若干、应于何处处给、南方地无遗利、闲田甚少、若议清查、未免反滋侵扰之弊、似当停寝事宜、悉如所议施行、
　　一出入波涛臣等议得赏当其功、则人心知劝、故功既有等、赏自有差、合无今后官军于海里获功、每倭首一颗、为首者准升二级、为从者照旧给赏、若无首级、止获贼船、亦以大小论级、总兵等官能使贼船不能登岸。即以保障论功斩获首级数多、临期奏请超格升赏、候倭患宁日、此例停止、其多处行粮一节、事在彼中、悉听督察总督巡抚等官径自施行、
　　皇明经世文编卷之二百七十五终
　　●皇明经世文编卷之二百七十六
　　华亭陈子龙卧子　徐孚远闇公　宋征璧上木　李雯舒章选辑
　　吴嘉胤绳如参阅
　　杨襄毅公奏疏四（疏）
　　杨愽
　　◆疏
　　覆左给事中张益等增定参赞尚书职掌疏
　　遵谕条上定策遏虏疏
　　奉旨条上破格整理蓟镇兵食疏
　　议发京兵轮戍蓟镇疏
　　议发马价银两买给宣大蓟镇军民牛种疏
　　议处朵颜三卫夷种疏
　　会议京营戎政核实十事疏
　　责成宣大山辽四镇边臣修筑墩堡疏
　　覆宣大总督江东酌议板升止帚正
　　覆廵抚山西侍郎万恭条陈三关事宜疏
</div>
    <div class="pagination">
<a href="皇明经世文编_page94.html">上一页</a><span>...</span><a href="皇明经世文编_page90.html">90</a><a href="皇明经世文编_page91.html">91</a><a href="皇明经世文编_page92.html">92</a><a href="皇明经世文编_page93.html">93</a><a href="皇明经世文编_page94.html">94</a><span class="current-page">95</span><a href="皇明经世文编_page96.html">96</a><a href="皇明经世文编_page97.html">97</a><a href="皇明经世文编_page98.html">98</a><a href="皇明经世文编_page99.html">99</a><a href="皇明经世文编_page100.html">100</a><span>...</span><a href="皇明经世文编_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
