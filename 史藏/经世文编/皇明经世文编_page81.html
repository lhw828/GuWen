<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 81 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 81 页/共 172 页
  </h1>
  <div class="content">
   ●皇明经世文编卷之二百三十八
　　华亭陈子龙卧子　宋征璧上木　徐孚远闇公　周立勋勒卣选辑
　　李待问存我参阅
　　曾襄愍公复套条议二（疏）
　　曾铣
　　◆疏
　　总题该官条议疏
　　○总题该官条议疏【条议复套】
　　臣看得各该抚镇等官勘议复套事宜、虽议论详略不同、而佥谓河套之当复、与夫势之不可以不复者、所见皆同、但兵粮措置之规、攻守缓急之序、不无少异焉尔、葢事体重大人情所难。固有不能比而同者。臣奉钦依有参酌之责、敢不悉心以为圣明告乎、夫河套之复、赖有天下之大机、惟在审天下之大势、以起天下之积痿、庶几文武全功、帝王大业、可运诸掌矣、何谓大势、夫河套者。西北之枢。全陜之喉吭也。三代秦汉。并列中原。迨我　皇明。尽入版图。顾承平日久。武备浸疏。虏因窃据。渐致繁衍。葢禽兽之孳息者既蕃。而虏略中国男媍又众。以此穹庐四望。势益盛强。遂为门庭之寇。贻中国之患。出套而东。则宣大三关受其害。畿甸为之震恐。西则甘肃兰靖蒙其毒。洮岷为之戒严。入套而南。则全陜延庆等处。无不遭其侵掠。举耳目之所曙记。如嘉靖十九等年以迄于今。山陜辽蓟之间。杀略人畜无虑百数十万葢虏处其便。中国失其险。不有以制之。则益启裔夷轻侮之心。将来祸患。不可胜道。周子曰天下势而巳矣、极重不可反、此忧国者之所当审也。何谓大机、夫有非常之才、而后能建非常之业、往古不暇悉矣、肆我明兴、有太祖之圣而后能驱逐胡元有　成祖之圣而后能三犂虏穴、　列圣相承、海内熙洽、虏时剽掠、经略未遑、不惟狃于治安之可恃、抑亦赞襄之者无其人、今我　皇上文德武功、丕昭无外、敬天恤民、忧勤不息、每闻边警、宵旰靡宁、故嘉纳复套之奏、即下之臣等、具上方略、顷者三边风动、陆师气倍、而丑虏且畏遁矣、诚使忠计之臣、不懈于内、谋勇之将、忘身于外、复此旧壤以除祸阶、郡县其地而守之有方、岂止百年无事耶、是河套一复、非惟广地、寔巩　皇图、远迈百王、近配　二祖、惟我圣明有可致之资尔、故曰天下之大机。夫知其机。审其势。亦为之而巳矣。御戎之臣、犹怀观望、甲乙可否、鲜能振励、使臣愚建白之意、孤危莫遂、迁延不决者、夫岂无其故哉、良由畏愞之徒、婴痿痹之疾、恣知巧之说、胶结人心、巳非一朝一夕、虽忠臣义士、亦不能不为其所眩。此不可以不辩也。凡边方抚辑之事。付之于文职。战阵之事。付之于武职。而又择大臣以总督之。朝廷制虏。亦慎重矣。柰何将官每出于豢养、罔知夫忠义、遇贼不战、拥兵自保、遂使贼势猖獗、无所忌惮、而文职诸臣、坐守城堡、莫办真伪、一倡百和、远迩同声、始则边徼之餙辞。终成朝野之通患。遂信以为虏寇真不可抗。此戒惧惟谨。备之为尚。而犹不能免焉。是使中国武勇。邈焉无闻士卒见贼。不匿则匮。此其病痿之原也。故闻臣复套之议、惟圣明鉴之、有志者壮之、识者是之、其染于边人之痿者、或曰贼犹伏也、官军进套、入虎窝也、之伏也、尚能为害、捽起而抟噬之、势将莫御、夫自边患以来。贼之侵轶凭陵者。不知其几生民荼毒。所不忍言。非由我军之搜套也。后卒以开边受诛朱秋崖中丞当诣吏叹曰我不能效曾铣弃西市也遂仰药而死可为志士短气若尚以为伏虎。不知行虎之祸果何若也。臣以为伏虎尚莫敢撄。则行虎将益畏缩矣。他人畏缩犹可委也。当事任者而畏缩为心。不有负于国乎。或曰套地险要、固当复也、但我兵少、又素脆弱、终难与敌也、夫兵贵精、不贵多也、中国不患无兵、而患不练兵、诚使各处廵抚兵备等官、于粮饷器甲之具、于鼓舞绥辑之方、各修其职、总副参游等官、于科克冐占之弊、于爱恤操习之矢见、知所戒勉、则所在兵可使勇、且知向义、何虏之不可破哉、昔周瑜以三万之众、破曹瞒百万之师、李靖定襄之捷、以三千而破突厥十万、众寡强弱。岂有常形邪。惟在善将者驭之而巳。或曰九边之守、岁费巳极、若加复套、尤为不赀、财力殚竭、将柰之何、夫成大事者。不计小费。不一劳者。不永逸。此定理也。即以宣大三关言之。客兵岁费百五十万。今常并守。然亦岁常百二十万。直以百年为准。须钱谷万万。犹未巳也。若复套之费。不过宣大一年之费。其屯守修筑。不过再倍三倍。事巳集矣。设以为难备。可独丰于宣大而啬于陜西三边也。况套地既复。则郡县其地。将来赋税。足供三边之用。地辟民聚。有禆中兴之大业。所谓大事者在此。而小费岂足惜哉。或曰中国者本也、夷狄末也、不务本而事末、未可也、臣以为虏寇不侵、百姓安堵、本末之说似也、今之虏患。不知果可以为末务而坐视之乎。九边骚动。中原惊扰。近者被其戕害。远者苦于征输内帑告匮宵旰靡宁。有坐困之形。无底定之日。此诸葛亮所谓往与住劳费正等。故复套以袪其害。正所以安民。非以厉民也。所以厚本。非以逐末也。或曰兵法守则不足、攻则有余、今缘边分地而守、惴惴焉惟恐失之、且不能免、乃欲督兵于征即套内大虏、诚惧夫主客之莫当也。此知攻守之名。而不能尽其变者。非善策也。法曰善攻者敌不知其所守、善守者敌不知其所攻、今臣习夫火攻之法。助以枪箭之长。考察地利。攻以车阵。马步相兼。水陆并进。欲进贼莫能御欲止贼莫能撼。内有联束之坚。外无冲突之患。加以斥堠严明。赏罚必信。虽三千之士。可当虏万骑。兵志善战者立于不败之地、致人而不致于人、职之营阵。庶其近之。或曰套诚复矣、全陜之地、可免虏患、贼既无巢、侵掠不免、独不多宣大之忧乎、此不知中原一体之势。而秦越视天下者之说也。夫虏之所以侵轶无忌者。为其视中原之无人也。若果奋其武勇。逐之河外。剉衄之余。兑喙自远。其敢以一河之隔而复肆猖獗耶、况宣大诸边自有防御之兵。初非掣彼以守此也。凡此皆方今之痿。渐成大瘇。贾谊所谓一胫之大几如要。一指之大几如股者。正此之类。岂不可为痛哭也哉。夫主忧臣辱、主辱臣死、今堂堂天朝、被侮于丑虏、此臣等义不受辱、甘心马革之时、他尚何恤哉、但恐群痿弗瘳。有误大计。故不敢隐默若此。此时巳虑分宜矣汉有谋臣曰晁错者。议削诸候地。苏洵曰错为一身谋则愚。而为天下谋则智。人君又安可舍天下之谋。而用一身之谋哉。今日虏寇之强不减于七国。而天下之人。又用当时之议。因循维持。直以苟免于身之为幸。鲜有不以臣为愚者。惟赖圣明辩之于早。断之于独。审其势。运其机。以起夫天下之沉痼而巳。谨将各镇廵抚都御史谢兰等镇守总兵都督等官王缙等各咨呈内条款相同者以类评议、特出者随事发明其有一得之愚、诸臣所未议者、并行开具前件用尘御览、虽未敢以为复套方略、亦区区芹曝之微忠也、
　　计开
　　一恢复河套、陜西抚镇等官谢兰等议称夫河套乃中国之故地也、自受降故城久弃不守、移镇榆林、河套尽为虏有、盘据年久、巢穴巳成、诚腹心之疾也、以形势论之、山西河曲保德之间、与套虏仅隔一河是以虏贼出套、大举深入、或犯三关、或犯宣大、而直隶内地、亦可长驱而入、虏贼入套、大举深入、或犯平固、或犯延庆、而陜西省城、亦皆为之震恐、且甘凉以西、左蕃右虏、止有一线之路。而肃州尤孤。若河套不极力一复。则诸镇之受害不巳。其不复套之害有如此者。方今大小臣工、果能恸虏贼之惨、复子弟之雠、决逐之于沙漠之外、然后据河为险、筑墙为防、受降之城、可以复之、外而宣大三关、可保无虞、内而平固延庆、可高枕而卧矣、其复套之利有如此者。夫套之复与不复。诸镇之利害。昭然可见。此其形势之不得不复也。再以时机论之、方今之时、天下富强、虏虽纵横不过汉一大县、以天下之富强、驱一大县之虏、势若反掌耳、况我　皇上有复套之心、而壮总督复套之奏、执政之臣、仰体　皇上之心、而赞襄复套之事、以其时则可以有为。不为则过时而难图。以其机则顺而可行。不行则祸发于莫测。此其时机之可复而不可失者。宁夏抚镇等官王邦瑞等议称虏自据套、渐致繁滋、葢禽兽孽息者既蕃、而掠去中国之人又众、以此势日众强、穹庐益固、遂为门庭之寇、诚仁人之所隐忧也、方今圣人在上、德合上玄、威震百蛮、时宜宵旰忧边、兵食轸虑、佐以运筹之贤、举中机宜、是以俯俞总督重臣复套之请、命上方略、期复故宇、真中国之旷举、而振古之鸿猷也、蠢兹丑虏、其何足平耶、延绥抚镇等官杨守谦等、议称本院尝揣测形势、较量彼巳、复套之役、有六可焉、请言其寔、夫河套延袤计二千余里。延宁边垣巳一千五百余里若因河为固。较其长短。多五百里。比之守墙。其易十倍三时务农。不烦戌守。止须氷合。然后防河。凿冰为壕。垒氷为垣。比之守墙。易犹三倍。此兰靖宁夏河曲保德见有恒规。一可也。一虏入旷居野处。一帐之外。便为敌国。我则宵锋昼燧以为守。城郭沟池以为固。虏马地冻草枯。臕腾巳减。春时氷解。尤甚虺隤。我则闲厩而居、刍豆而牧。此天时地利。彼短我长。若选骁腾之骑。简锋锐之卒。冬春之际。因其近塞。遄往速止帚。袭其营帐。掠其牲畜。虏必远徙。复套不须大举只宜多方扰之如隋人取陈之法虏自难安矣但数百里内。不复敢牧。则河套之半巳非虏有此近时名将王効梁震屡有成绩。二可也。一宁夏一镇。势据上游。利于舟师。止帚人任友二尝以一舰周行套区。斩捕首虏。用舟师自宁夏绕套出山西老牛湾亦一奇也若采雪山之木。下兰靖之筏。大造战舸。闲习水战。遶出虏后轶其不意破其营帐时走单舟刄。重募死士。风雨昏夜。炮击其垒。虏益惊扰。三可也。一宁夏地饶。利擅渠堰。谷粟可储。馈饷之粟。方船而下。沿河再守。顺流而运。不烦车牛。其易百倍。四可也。一全陜屯地多极膏腴。以本院屯田之法治之。不烦益费。卒乘可增。花马定边。地多闲旷。以本院营田之法推之。比诸偏老。利当几倍。平日则并营田之粟储之宁夏。以助军役。套复则移营田之人。耕垦沃壤。以寔边堡。五可也。一吉囊诸子。盘据套内。势虽盛强。然胡虏之情。利在剽掠。东寇西盗。北扰南侵。势非株守。如辛丑壬寅与夫甲辰。套内殆空。俟其既出。纵遗营帐。不过一二万人。我以十万之师。水陆并进。势必遁徙。但师及河岸。分布舟兵。截据渡口。虏纵紏集丑类。求逞报复。然鞍马之技。难用于洪涛。浑脱以浮。难当乎战舰。比及河冻。诸堡巳完。如前而守。焚爇草莱。千里赤地。虏望必绝。六可也。
　　前件
　　看得诸臣所论援古证今、理明辞直、佥谓河套当复、此正臣所谓有大机有大势而不可失者、独延绥抚镇等官杨守谦等欲假精兵、先袭取其营帐、伺有间隙、乃图覆其巢穴、祗慕梁震王効之为、杨中丞所议甚可用襄愍此论不免稍迂殊有戾于光明俊伟之业、葢师出无名、事故不成、名其为贼、敌乃可服、苟声其据套窃伏之罪、以复我中原自有之地、数其屡年侵掠之惨、以雪愚夫愚妇之仇、大揭榜谕、昭示四方、使天下之人、晓然知我　皇上为天地立心、为万民立命、用春秋之法、以严夷夏之防、将见堂堂之阵、正正之旗、天威所加、如雷如电、贼虽虎狼、无不殄灭、奚必袭取而甘盗窃之事耶、且数百里外、遄往遄止帚、人马困踣、得不偿失、纵侥幸而成功、虏人终不震詟、至于俟其大举、他侵、方行搜套、尤为不武、况贼之出入无时。亦在侦探何如耳而我师之期必难一以此因循。殆不可以岁月计者。若夫屯田营田之议。虽若慎重、然此施于复套之后可也、茍待此而为复套之资、是望默林而止渴、未知有济于缓急否也、
　　一修筑边垣、该延绥抚镇等官杨守谦等议称先廵抚余子俊徙镇榆林、寔欲为复套之规、但壮志未酬、沙碛是宅、樵苏断绝、粮运艰远、虽竭全陜之力、勤内帑之饷、而匮乏时闻、士无宿饱、识者尚以为忧、然八十年来、屏蔽内地、虏不能窥、因以为亦无不可、近年则举众深入、震挠全陜、坐受其弊而不资其利、此智计之臣、所以欲成先志而恢遗烈也、夫使边垣可筑而可守可也、柰何龙沙漠漠。亘千余里。筑之难成。大风扬沙。瞬息寻丈。成亦难久。且东守宣大、西守花马。巳二千里。防秋之费。百数十万。帑资巳告匮矣、再益以千余里之边。费且过半。成既难守。守亦难继。是故保全陜之安。宽天下之力。纾西顾之忧。复套之外。别无长策。
　　前件
　　查得先准兵部复议具题奉圣旨、虏据河套、久为内患、昨连岁深入、全陜生灵、被其荼毒、深轸朕怀、前此边臣、无有以逐虏复套为念者、曾铣所奏、具见壮猷、你部里许久方纔题覆、迄无定见、还着铣督同各边抚镇等官、恊心图议务求长策嗣上方略、这边墙千里沙漠、与宣大地势不同、只看就要害处修筑、且将兵部银暂发二十万两作速运赴总督衙门、听其修边饷兵造器等项便宜调度支用、专备明年防御、不许浪费、钦此钦遵备咨前来、随准该部委官运解京运银二十万两到臣、臣遵照钦依内事理陆续给散过修边军夫口粮塩菜犒赏委官廪粮架粮官军马匹料草等项、并造器收买硝黄铅斤等项、动支共享过银一十七万三千余两、并筑修边堡支过粮料草束俱另行造册奏缴外、今准议称该镇边垣难以修筑、而又以复套为恢遗烈、臣闻成化年间、虏未住套、边强少警、使当其时以筑榆林之工。移置河南之地。因河为城。守易百倍柰何舍此不为。而区区榆林之筑。千有余里。沙漠是宅樵苏断绝。粮饷艰难。务近忘远。以致贼得濳滋。据我河套。而延绥将士因界此墙。遂分彼巳。亦拘拘然惟颓垣之是依而不知守之尺寸。失之寻丈矣。有远虑者。方且惜之。而拔本塞源、不能不望于今日也。夫何遗烈之恢哉至谓复套之外。别无长策。则能仰体圣谕臣愚何敢别议
　　一选择将材、宁夏抚镇等官王邦瑞等议、称夫三军之命、安危之主悬于主将、今时之将、未必非贤、顾皆承平、待次摆边、此防守之常调、复套者乃进征追讨深入沙漠探虎穴、践龙庭、百余年所希阔之举也。昔秦遣蒙恬。汉遣卫青霍去病。乃取河南地立朔方郡。今得若人矣乎。窃观数十年来、踰边一战者绝鲜、但闻有逡廵度幕、不敢轻进者有拥众数千、见虏辄遁者、驱此出塞、虽定计于内、料敌于外、窃恐临利害、决死生、婴白矢石、固将领事也、仓猝遇变、改心易虑、使马谡伤明于诸葛。是时咸宁且镇甘肃矣任福贻误于韩琦。是岂指授者之罪哉违节制以自败耳。为今之计、若不大破常格、而仍以承平习故之流、膺此非常之任、是铅刀而错节也、大抵出塞之将。当以骁勇有胆略者为上。不限以资品不弃以小过。大者为主将。次者为偏裨。但期可共吾事而巳。若夫机微谋略。自有驾驭指示者先之不必以此求备。愈难得人也。延绥抚镇等官杨守谦等议称、夫积粟治船、储材训士、文臣可能、若夫联十万之师、驱遗虏出套、则须有统驭之才者一人为大将、骁雄敢战者二三人为前锋习知水战有一人率舟师、此非素简有不能得、伏惟庙廊留怠
　　前件
　　看得选将乃方今首务、臣前疏巳具、正与者臣之议相合、乞敕该部将各处举到谋勇将材。不拘品职、惟才是使、某堪为大将、某堪为裨将、遇有陜西三边将官员缺实时推补、勒限前来、俾军旅重务、得以及时整饬、庶免因循误事、夫选之既慎。待之贵优、果有奇功。不次升擢。异常赏赉。蹈常失律。显行大罚虽首将亦不轻免。选择既定。任之必专。非有勋劳。不与转迁如此则人自琢磨。事可底绩矣。
　　一选练战士、陜西抚镇等官谢兰等议称夫军士不选、则战阵不堪、原数不足、则行伍空虚、军士不堪、与无军士同、行伍空虚、与无行伍同、访得陜西各镇人马、军多老幼不堪、且各营俱不满三千之数、或八九百一营者有之、或一千五六百一营者有之、查其弊源、夫岂无由、葢老幼之不汰者。选法之不立也。军数之不足者。冐破影占之弊多也。今之欲复河套、必须行令沿边守廵兵备等道、将军士食粮文册尽吊到官、亲诣各营各堡、将出征军士老幼不堪者、尽行革回原堡、将各堡见在军士、逐一拣选、武艺颇闲、年力精壮者、尽数以补各营、每营务足三千之数。其盔甲什物、务要打造完备、坚固鲜明、以壮军士之胆。以威敌人之心。如是则军足而兵精矣。夫军士选择既精、行伍既寔、必须严训练之法、振颓靡之风、每营三千、既有将官以统之、仍委各道方面官一员以监之、每五日一大操、一日一小操、大操合一营人马而操之。始之以下营演阵。不许仍前儿戏俨如临阵对敌。三令五申。节制凛然。左右进退。鬬战如法不乱。形圆而势不散。少有差错。即当重责。兵器与火器相兼、长兵与短兵相搀、卒伍有联属之法、离合有变化之玅耳熟金鼓之声、目识旌旗之色、左右东西、无所不可、此则演习战阵之法也。至火器为御虏长技。尤该多备。大约预备五层头层打毕即退。再装火药。二层打之。二层打即退。再装火药。三层打之。四层五层无不皆然。周而复始。火炮不绝。久则演熟。可以破众摧坚矣。下营既毕。逐一阅试火炮。较其骑射。验其枪刀。射马箭者。以枪刀骨朵马军引之。马上前后。左右轮舞器械久则不惟身手和软。攻击便利。抑且马性驯习驰骋不乖。人马相得。冲锋破敌。如蹈平地耳由是大行赏罚。毫发不相假借。虽骑马不便利者。亦罚之而无宥焉。其小操每日操两司人马。三日六司操完。其操演赏罚之法亦如前例。如是大操以立战阵之规而小操以节军马之劳。行之三月而军士改观。行之一年而成効可毕。军知将。将知兵。将为贤能之将。军为节制之兵。任意指麾。所向无前。河套不足复矣。
　　前件
　　查得先为稽积弊精简练以修武备事、臣议将延绥宁夏各添设按察司兵备官一员、分驻神木县花马池地方专一清理军伍、沙汰老弱、每营务足三千之数、修除戎器、督同各该将官、时加训练、固原镇见有兵备副使、亦就责成一体简练、仍各另请敕以擅其事、如河套巳复、添设官员、应否留革、别请定夺等因、于嘉靖二十五年十月十五日具题讫、又为饬军旅备长技以御虏患事、臣议将各镇总副参游等官兵马、裒多益寡、务足其数、如有不足、以守备恊同等营兵马、凑合成营听调征剿等因、又将臣前添设兵备之议、申明具题、该兵部复议、听征之兵、备行各镇抚镇官作速整理、添设官员、咨行吏部、仍候臣会议修边复套至日、另行等因、题奉钦依、备咨到臣、通行各镇抚镇等官钦遵、将各营军士、凑合成营以听征剿、中间老弱不堪充数者、因防秋紧急、犹未沙汰选补、止将臣摽下凑调各营官军三千员名、督令中军千把总等官、严加训练、臣仍不时躬亲较阅、数月之间若走营下阵、打放矢石、坐作进退击抟攻刺之类、靡不精熟、焕然为三千劲卒、使各镇将领果能聿修厥职、时加练习、有不可教之军、不能为之事哉、所以宁夏抚臣王邦瑞称臣中营气如虓虎、威若雷霆、使诸将精采皆然、可以横行匈奴、良有以也、如蒙乞敕该部、查臣前奏事宜、于延宁二镇、各添设按察司兵备副使、或佥事一员、宁夏于花马池驻札、凡黄河以西人马。属旧有兵备。河东人马。属新设兵备。延绥于神本县驻札、凡镇城以西者。属旧有兵备。镇城以东。属新设兵备。并固原兵备副使、各另请敕、专一清理军伍。沙汰老弱。稽查粮饷。修除戎器。公同各该将领时加训练。其训练之方、各镇抚镇等官、从常酌处、如河套巳复、添设官员、应否革留、另议奏请定夺
　　皇明经世文编卷之二百三十八终
　　●皇明经世文编卷之二百三十九
　　华亭陈子龙卧子　宋征璧上木　徐孚远闇公　周立勋勒卣选辑
　　李待问存我参阅
　　曾襄愍公复套条议三（议）
　　曾　铣
　　◆议
　　复套条议
　　○复套条议【马骡兵将粮饷赏罚舟车】
　　一买补马骡、陜西抚镇等官谢兰等议称夫马不选、则战阵不堪、原数不足、则军势不振、陜西各镇马多矮小单弱、且各营俱不满千之数、或八九百一营者有之、或一千五六百一营者有之、查其弊源、夫岂无由、夫马之矮小。固由于马价之廉。而马之瘦损。寔由于克减料艹之弊。而在上者无稽查惩治之法也。今之欲复河套、必须行令沿边守巡兵备等道、将各营马匹、逐一练选、其有臕壮大者、照旧给军、其矮小瘦损者、尽数查出、或当官变卖价银。收候另买大马。或给散各驲走逓。估扣站银。补买马匹。仍具奏请发太仆寺马价银四五十万两。选差识马武职六七员。会同或府同知通判六七员。于出马去处。分投召买。每马定拟价银十七两以上。二十两以下。买壮大骟马一匹。每营务足三千之数。每五人该驮马一匹。一营共该驮马六百匹。又按月给与粮艹。或十匹或五匹。立攒槽餧养之法。行令各千把摠每日看视餧养。仍行各该守巡兵备等道按月验视。如有瘦损者。即将同槽餧马士连坐。并千把总问罪重治。如有倒死者。即令均摊银价买补。每月终将阅视过缘由呈送军门本院查考。夫选马数足。而加以餧养之有法。以战则胜。以攻则取。欲复河套。此其最要者也。宁夏抚镇等官王邦瑞等议称夫骑卒起于胡、胡人所恃以驰骋得意者在马、我军所恃以却胡者亦在马、故卫青霍去病将出塞。先拣马十万匹。汉养马法不如唐晚年汉以马少。遂不用兵。是兵之强弱。视马之众寡尔。今查本镇六营。内正奇游二营。共缺马一千一百九匹。参将三营。共缺马五千七百五十四匹。六营共缺马六千八百六十三匹。他镇亦可知也。每马一匹。该银十两。共该银六万八千六百三十两。此举其缺马者言尔。中间有马者。间多老瘦疮瘸。不堪骑征。亦当退换。及查库内并无分毫马价银两、兹欲搜套、各军马匹、见在不堪者、必须退换变卖作价、倒死者必须买补、务得充足六营之数、方可从征、又准都御史杨守谦咨为军务事、准臣咨前事行据委官都指挥许世爵呈估计过正奇等八营、每营驾战车骡二百头、驮飞炮骡八十头、共二百八十头、八营共该骡二千二百四十头、价银八两、共享银一万七千九百二十两、在库止有堪动银二百一十四两、再无堪动银两、合无奏请给发帑银收买、庶得济事、
　　前件
　　查得先为饬军旅备长技以御虏患事、臣议将各营战马每营务足三千之数、此外每军五名、再给驮马一匹、巳经具题讫、续据陜西延绥宁夏三镇开报、共缺马三万三百四十六匹、今抚镇官谢兰等、每马一匹、定价银十七两以上、二十两以下、王邦瑞等每马一匹、定价银十两、臣谓战马壮大。方耐驰驱。恐大马一时收买不出。且用马数多。价银不敷。但银十两一匹。似为太轻。二十两又涉太重。今拟每马一匹。定银一十五两。葢引重致远。价少则马弱。旋买旋倒。亦非得计。故一十五两乃可买备。通以前马计之。该银四十五万五千一百九十两。又为军务事、臣将新制霹雳战车、分发各镇、每营依式成造二百辆、驾车用骡二百头、驮飞炮骡八十头、共骡二百八十头、陜西镇五营、该骡一千四百头、延绥镇八营、该骡二千八百四十头、宁夏镇六营、该骡一千六百八十头、今议调山西偏老官军二枝、甘肃官兵二枝、军门中营军一枝、共五枝、该战车一千辆、驾车骡一千头、驮飞炮骡四百头、共一千四百头、山西甘肃客兵窵远、车骡俱难令其自备、除战车并随军火器、臣动银委官成造外、应用骡头、并三镇共该骡六千七百二十头、一骡驾车、内盛火器、随营周旋。亦湏壮大有力者。方克致远。都御史杨守谦每骡一头定价银八两似为不敷、今每骡一头、定价银十两、该银六万七千二百两、通前马价共该银五十二万二千三百九十两、再照复套之师、非马不能振、战车非骡不能行、是马骡在今日、急当买补而不可缓焉者也、如蒙乞敕该部照数早发马价银两、乘时收买、仍查各镇抚镇等官原奏或增易茶马、或动行太仆寺银两、或动支茶马察院赃罚银两、相兼凑用、尤为通便、其各营见在马匹、亦如诸臣之议、将老瘦疮瘸、不堪征战者再加挑出、则诸营战马、不惟足数而且精壮、区区套虏、何足平耶、伏乞　圣裁、
　　一进兵机宜、宁夏抚镇等官王邦瑞等议称套虏常号称三四千万。讯之降人。寔不下十余万众。而宣大以北。大青山沙窝等处。宁夏以西、贺兰山后等处、虏巢尚多。辅车唇齿迭为声援闻吾大举。必将尽约诸部。穷其计谋。且套地广险阻多。彼主我客。道里未谙其设伏掩袭之计。云合鸟散。固多端也。昔汉武马邑之举。车骑材官。葢三十余万。而卫青霍去病出塞。亦将兵十万。今度士马。视卫霍时何如哉。由是观之。多多益善。若不能办非十二万人不可。大约马军六万步军六万。马军待战。步军以三万从征驾火车守辎重。以三万运饷。每以马军二万。步军一万为一营。分为三营。三道并进。套中东西数百里恐分三道联络为矣中自花马池。东自榆林。西自横城。旌旗蔽野。钲鼓震天。务俾声势连络。动静相闻。贼如分兵拒我。我亦分兵逐之。贼如合力并拒。我则常山相应。多树招降之旗。悬厚赏以诱汉人来止帚。解散其党。再用舟师屯平虏城五岔河一带。以断虏之右臂。此必破之道也。议者曰但用马军六万、夫我军遇虏、率三不当一、今虏动称十万。而我以六万人当之又大半未训之卒。且责以驾车运饷守辎重。则出战者益寡。虏见势寡凭陵四集。或遮其前。或邀其后。或断其饷道。我在虏境急则无利。缓则粮绝。如之何其不危也。故非十二万人不可。议者又曰三道并进则势分力弱。不如并进一道。夫十二万之众。取之三镇。葢皆空城行矣。边墙城砦。俱撤不守。万一贼出诡谋列营据敌。两垒相持别出劲兵。由间道直入内地。将何以御之。此甚可虑也。毕竟以雕剿扰掠为上策恐大征未易言也故三道并进。则诸路俱遏虏逃逸出。不徒逐虏亦以保内地也又曰夫套虏者虏中之一部耳。其酋曰狼台吉薅台吉等。宣大沙窝等处有小王子俺答诸部。贺兰山后。有那木汉台吉诸部。山后诸贼。由王泉广武中卫无墙去处。皆可直入渡河。犯灵州靖虏固原安会等处。河东诸贼。由娘娘滩黄甫川韭菜梁等处渡河。可犯神木府谷绥德。下及延安庆阳地方。先年往往深入。殷鉴不远。今悉三镇之兵以入套。边城内地。在在空虚。万一东西二虏。乘我之虚。突然侵入腹里。生灵更何以赖。故沿边门户。仍当调内地之兵。或别为征集。照旧防守。庶保万全。是以总督曾铣先请修边。继陈复套。而本兵题覆亦曰边墙既修。内地完固。虏贼不敢犯。我军有所恃。则搜套之举动可期成者。葢深有见于此也。延绥抚镇等官杨守谦等议称夫复套之师。须水陆并进用舟载万人。以一总兵率六参游扬帆鸣炮。撞钟伐鼓。水兵为虏贼疲止帚截杀之用顺流而下。陆师九万。马步相兼。分为三路。路为三锋。锋相去二三十里。联络二三百里。路用一总兵。锋用三参游。主以大将。参以文臣。使旌旗蔽空。鼙皷震地。粮运继后、驱其遗帐。虏必出套。计延宁固原之兵。可得六万人再调甘肃五千人。宁武偏老一万人。大同一万二千人具府八千人。合之十万人。复套之师具矣
　　前件
　　夫进兵之计、诸臣之见、各有不同、大抵以多为贵。而不知以精为贵。恐致于人而不知致人者之足恃也、臣前疏复套之役。须六万人、山东枪手二千人者、葢延宁固原、及臣中营之兵、止有此数、必欲再加、惟甘肃六千、山西偏老六千、合之共七万二千人、益以枪手二千、如不可得、须调一千、葢此辈蹻徤、足备奇伏故不可无、若夫大同之兵、止将西路者量调游兵一枝、与山西正兵人马、于偏关按伏。以张延绥声援。二月中至地方。五月还镇。余兵不必调用庶免劳费。其合用官兵及时选练。每营三千。计二十四营。山东枪手。附于军门标下。兵分三路。中路八营。左右二路各七营。余二营操舟运饷。按伏宁夏五岔河。以防渡口。以济匮乏。夫东有山西大同之兵。伏于偏关西有宁夏之兵。伏于五岔。贼援既绝。而搜套之兵。不敢直前进兵有法但未知能直抵河壖否西从宁夏横城花马等处而进。自延绥西路而止帚。再褁糇粮。更免战马。由延绥镇靖怀远等处而进。自本镇东路而止帚。往返埽除。两月套虏可逐。然后休兵牧马以备秋高。此春搜秋守之大略耳。相机通变。又在临时。若曰虏贼众多。闻我四集。七万之师。恐不能胜。此未知彼巳之说。葢师非素练。营阵无法。虽百万之众。如一羣羊供猛虎尔。今臣阵法、颇异往规。若各镇抚镇等官。皆如此练习。一可当十。虏不足虑。况春夏之交。宿艹已尽。新艹未茂。贼马羸瘠。住牧各区。方二千里。岂能合势。纵能毕集。已乖所之。惟恐窜伏远边或保据险阻使我进攻取退畏追袭耳以臣计之。惟有卷帐而遁尔。或虏贼兵绐我而别遣劲兵捣我此亦不知地利之说。葢贼马既弱。地无刍粟。必难深入。且沿边城堡窑砦。近多完固该分守及把总坐堡等官。如常戍守。自难侵轶。况彼腹心受害。乃舍其营帐。弃彼头畜。而先此难成之谋。贼虽粗猛。不如是之愚也。故复套之师不贵多。进师之路不必广。惟分为三路。依法攻取间谍相及。斥堠相通。则声势雷霆。无坚不破矣。若夫陈师运饷之宜。立赏招降之方。臣别有议拟。不敢泛及。伏乞　圣裁、
　　一转运粮饷、陜西抚镇等官谢兰等议称夫师行粮从、则士马饱腾、转运不继、则士马困馁、况人马十万有余、往返搜套二千余里、计筭月日、必须三月、精兵十万、马军六万、步军四万、每军行粮一升五合、大约以三月计之、该米一十三万五千石、正马六万、驮马一万二千马一匹日支料三升、艹一束、大约以三月计之、该粮豆一十九万四千四百石、艹六百四十八万束、米豆艹束、以时估计之、每米一石折银一两二钱、料豆一石折银七钱、艹一束折银二分、大约该折色银四十二万七千六百八十两、加以随军犒赏银、大约可用一十五万两通共享银五十七万七千六百八十两、若搜套之后达贼远遁、当沿河筑墙建堡以为久守之计、大约兵马共享二十万、十万筑边、十万架梁防护、每年可用银二百万两、期以数年之间、大功可望其集矣、必须奏请照数给发内帑银两、则粮料艹束、得以充裕、而塩菜犒赏、不致缺乏矣、宁夏抚镇等官王邦瑞等议称复套之举、师多费广、转输甚艰、出边之外。尽为敌境。露宿艹野。别无资藉。非厚其馈饷。丰以牛酒。不能结其欢心。得其死力。大约十二万众、以一月为率、每军给烘炒干肉十五日。给米十五日、每马给料豆三十日、艹资野牧、每日加料一升、共四升以补艹之时乏、计每军一名、给煤炒一斗五升、干肉十块、责令自带、可供十五日、通计军十二万、该火其炒一万八千石、干肉一百二十万块、每军一名、给米二斗二升五合、可供十五日、通计军十二万、共该米二万七千石、每马一匹、给豆一石一斗、通计马六万匹、共该豆七万二千石、通共米豆共该九万九千石、而驮马车骡尚未与焉、每米豆五石、用车一辆、共约用二万辆、各镇借用民间牛车载送、分为二运、每车一辆、该牛一只、每日料三升、初运给半月、该四斗五升、亦附车内、步军三万、各照三镇团为三营、每营军一万名、统以一将、驾护运车、各随大军之后、因军计粮、因粮计车。更番转载。不致缺乏、葢初议舟运、其费颇省、今舟不可用、计必从车、为费甚巨、抑恐套内山坂溪涧。路多险阻。有牛车所不能行者。又须别议驮载。广备马骡。其费愈益不赀。但举此非常之业、自有此非常之费也、延绥抚镇等官杨守谦等议称夫复套之师、计十万人、日用米一千五百石、马五万匹、日用料一千五百石、逐虏筑堡自三月中至十月、约二百三十日、共米二十四万五千石、马料止用二百石、共料一十五万石、守墩堡军七万二三千人、日用米一千九十五石、马三万五千匹、日用料一千五十石、自十一月至次年七月、约二百七十日、共米二十九万五千六百五十石、马止用一百五十日、共料一十五万七千五百石、通共该米料九十四万八千六百五十石、则复套之馈备矣、又曰自古兴大师、必先储蓄数年、然后可举、今计复套馈饷、殆百万石、非一二年可积、宁夏地据上游、利擅渠堰。谷粟可储。且该镇积有余银三十余万两。甘肃亦有五十余万两。每年借取十万两于宁夏。籴粟储于沿河城堡。岁可得粟十五六万石。积之三四年。可得粟六十余万石。复套之粟过半矣又准都御史杨守谦咨称运粮车临时于定边等营堡、延安府各州县、并绳索牛骡借用。似不必造
　　前件
　　臣看得复套官军、止用七万二千、比之各镇所议一十二万余饷、可以省半、今以七万二千将士分作二十四营进套、往返以两月计之、给火其炒二十日、每人一斗、准行粮二斗、该一万四千六百石、每石价银一两二钱、该银一万七千五百二十两、每人给牛羊干肉二十块、每块给银一分、令其自备、该银一万四千六百两、给本色米四十日、每人四斗、襄愍急于任事恐朝议以费重阻之故每自损约但恐事后不能无增益耳该米二万九千二百石、每石价银一两二钱、该银三万五千四十两、每人仍该行粮三斗、给折银六钱、共该银四万三千八百两、二十四营该正驮马骡九万七百二十匹头、两月计之、每匹日给料豆三升、共该一十六万三千二百九十余石、每石价银八钱、该银一十三万六百三十六两每匹日给艹一束、共该五百四十四万三千二百束、每束价银二分、该银一十万八千八百六十四两、以上共享银三十五万四百六十余两、其粮艹折银、虽比常稍丰、葢军士远征、风雨疲劳、敌忾御侮、存攸系、比之寻常防守不同、固宜从厚、不为常例也、臣又窃计粮运艰难。从舟未谙水势。从车推挽无多。始事之初。权宜酌处。欲量留马匹在边以备更换。量添牛车在营、以供馈饷。是以进套之兵、马步车相兼、每营先用正驮马二千一百匹、驾车驮炮骡二百八十头、二十四营共该马骡五万七千一百二十匹头、给本色料二十日、余日料艹俱给折银、火其炒干肉军士自带、其本色粮料共六万三千四百七十余石、分为二运、每运止该三万一千七百有奇、随营马匹、内除一半军士更迭乘之以节其劳、一半驮粮、每匹八斗、约二万余石、外余粮料、每四石用牛车一辆、大约用车三千余辆、系臣与陜西延宁抚镇官从宜措备。此以进套之费而言也。至于前项军马、申明号令、演习营阵、在于各镇自有常例粮饷、如将搜套、必须以次预为调集选练、截长补短、直以一月计口粮料艹、用米三万二千八百五十石、该银三万九千四百二十两、料豆八万一千六百四十八石、该银六万五千三百一十八两、草二百七十二万一千六百束、该银五万四千四百三十二两、通前共享银五十万九千六百二十余两、可给一征之费。而三征之费。可以类知。然此特复套所用耳、至于各镇防秋年例粮饷自有该镇会计、不在此数、乞敕该部议拟、照数速发帑银、仍乞敕户部堂上大臣一员、量带司属官前来专理刍饷、督同延宁陜西五镇巡抚官、预先会计召买、如用度紧急、或照抚臣杨守谦之议、先将甘宁二镇民运银两、预为措备、候有官银补还、庶不临期缺乏悞事、若随军赏犒、及复套之后、筑修防守、应用供饷之类、容臣次第奏请、伏乞　圣裁
　　一申明赏罚、陜西抚镇等官谢兰等议称赏所以劝功也、诛所以明武也、赏贵小则三军喜、罚贵大则三军震、今之总督、即古之大将也、节制三边、统师百万其权可谓专且隆矣、其不能赏小而罚大者、制拘之也、何也、如百夫千夫之长、骁勇绝伦、摧敌陷阵、其人虽卑、其功则伟、虽千金之赏。大将之擢。亦不为过。夫何拘于常例。而一阶半级疋帛两金。其何以动三军之心。而作三军之气乎。所谓赏一人而千万人劝者未有也。将不用命、败阵奔北、致使虏贼覆没官军、打破城堡、杀虏人民、虽万人之将。法所当诛。实时诛之则三军股栗矣。夫何拘于都指挥以下之条。都指挥以上。则不得而径行矣。将如何而用命。军如何而效死。所谓罚一人而千万人惧者未有也。或有为咸宁辈在甘镇不能用命乎况今复套之举。深入重地。驱逐强虏。动经几月、所恃以鼓舞人心而劝惩将士者、不过大明赏罚而巳矣、又须奏之　天朝、下之本兵、另拟赏罚之格、不拘循常之例、假督以便宜之权、行赏小罚大之事、则发号施令而人乐闻、兴师、动众而人乐战交兵接而人乐死矣、延绥抚镇等官杨守谦等议称扬兵塞外、恢复土宇、非厚赏无以使人、大举时特下令以空头部檄数百张帑金十余万两、随军斩捕首虏、愿升者即填檄拜官。愿赏者即予百金。则人人忘其死。虏不足驱矣。又准都御史杨守谦咨称兵本凶器、战本危事、所以能使人计不施踵、北首死敌者、赏也、法曰重赏之下、必有勇夫、古人赏不逾时、欲人速得其利耳、洪惟我朝　祖宗开国慎重边功、斩首虏一级者、升赏授一级、予之世袭、恩至渥矣、其后不愿升者、赏银三十两乃因边军贫窭、故为此例、葢先虏衰弱。臣伏入贡。间有为患者。不过狗鼠窃盗。赏止三十。时固当然。且其时兵部武选郎中二员、内一员常随军纪功。一经纪明。实时赏赉。不俟报覆。近年虏势猖獗。官军与战。斩获视昔甚难。止从旧赏。迟延之患更甚于赏薄而奏请查勘。文移往复又异于昔。诚不足以鼓倡勇敢。摧剉贼锋。识者谓各边养军太费赏军太轻帑藏损耗。虏患未弭。为是故也。近年宣大警急、兵部题奉钦依、每级赏银四十两、愿升者仍赏银十两、独陜西诸边、未曾行及、仍从旧例、窃谓四十两犹未优厚、合无再加二十两、每级赏银六十两、愿升者仍旧赏银十两、夫一级增银二十两、千级不过增银二万两、费固不多、每有斩获、总督巡抚官、照旧行该道守巡官、纪验明白、实时给赏、仍与愿升者具奏、行巡按御史查勘、勘实无异、造册奏缴、中间有情弊者、指名参论、葢愿升者皆系摠旗千百户指挥等官。军人率皆愿赏。赏至六十两。穷边之卒一生温暖有余彼诚见获功者、实时持数十金出辕门必相观动色。将忘其死。夫将领既以敢战为功。士卒又以重赏忘死。虏不足败也。
　　前件
　　看得明赏罚乃军中之首务、法曰用赏者贵信、用罚者贵必、又曰赏不逾时、罚不迁列、故勋劳宜赏、则不吝千金、无功妄施、虽分毫不与、臣于先疏、已陈其概、今抚镇诸臣、言复套之举、须另议赏罚之条、无拘循常之例、均为有见、葢当此承平玩愒之余、人心懦怯之际、升赏不速。固无以鼓舞士心。法制不严。又岂能齐一众志。如蒙乞敕下廷臣、爰考国初行师节制之典、及先年提督两广都御史王守仁事例、参酌今日抚镇诸臣之议、大破常格、着为条例公举文武兼资大臣一员、随带兵部司官一员、给领帑银十余万两空头部檄数百余张以待有功、仍乞付之大臣制剑以诛有罪、脱不以臣为卑鄙、使得备役行阵、参协其议、虽竭膏骨、所不敢辞、事完之后、随将制剑部檄等项具由奏缴、不为常例、再照备赏有功、固当从厚、至若师行数千里、风雨疲劳、转战危困、及日常操习、亦必有赏犒以鼓舞劳来之。庶人心不倦。又须得银十余万两。并前赏功银共二十万两。可给一征之费。如是则赏罚既明、人心悦服、河套之复、葢不难矣、伏乞圣裁、
　　一兼备舟车、陜西抚镇等官谢兰等议称夫黄河通于宁夏。而兰靖宁州之木植最多。取之最便。合无造战船五百只。每船造敌楼一座。军三十名。掌舵摇橹十名。弓手十名。炮手十名。每百只。设把摠一名。共把摠五名。仍设将领一员以督其事。每船一只。载粮二百石。船五百只。共载粮十万石。无事则由。里岸运粮万一达贼逼近河岸。前后船只。势相联络。齐力攻打。火炮冲突。虏贼势不可当。必迯遁之不暇矣。若假之以岁月。不惟粮饷充足。而船上军夫。亦惯习水战矣。宁夏抚镇等官王邦瑞等议称总督咨行本镇造战车一千辆、葢止可以为营垒、战可以施神机、蔽矢石、行可以载辎重、其法尽善、无容议矣。随行兵粮道督官办料、如式打造、外又准总督行令本镇打造大船一百五十只、船底稍平、其上可安火器、转运粮艹等因、缘黄河自平虏城北过虏地。至黄甫川。周回二千五百余里。人迹不到。舟楫不通。比之中国河运不同访得平虏城夜不收刘炕者。曾同大力赤等出哨。由五岔河登舟。至黄甫川上岸。熟知道路。因拘刘炕询之。彼历陈向往。且云往哨时止驾捕鱼小船。可容五六人者以行。卒遇风浪。则湾泊易制。两岸夹贼。则直泛中流。贼或夜袭。则开展为易。若大船载米。苦不能行。其说有五、一曰五岔河一带水浅多滩。大船到彼。当浅阁不能进。二曰石此冉暖泉以下两岸石山。水势如建瓴一泻千里。大船迅流。其势难下。人力难施。必有沉没撞击之患。三曰船中载米。两岸隔山。我军在套。势不相及。陆运则惧贼邀击。坐待则虞军莫至。四曰两岸夹贼。势难湾泊。泊岸则虏来聚攻。我军难合。舍舟则虏必趋夺。军易揉乱。五曰虏果逐去。则从容安流。舟与师合。万一相持日久。梗塞不通。军不获粮船不获援。此危道也。况此舟一下。上流难返。西人不善张帆。岸上又无牵路。弃舟在彼。小费不惜弃米在船。非赍寇粮耶。窃因思之。黄河本汹涌漂疾之流。而虏境非舟楫所经之地。即如三门七津。水势湍急。汉唐漕运。尚不能越。是可鉴也。今不谙其险易而乘舟冐进果如其说。不惟进退触藩。抑恐稽误粮饷。干系非细。为今之计。似不必造大船。船不必载粮米。俱造中船百余只。舟运固惟以轻车载劲兵数千顺流而下弃舟上岸与大军相约合击或结水营于渡口俟其渡河截杀亦一奇也每船可容甲士二三十人者。列于平虏城五岔河一带。以遏山后诸贼之援。而运饷之计。或如前议可也。延绥抚镇等官杨守谦等议称嘉靖二十年止帚人任友二以二渔船同渔人通士十八人。自宁夏黄沙此冉下河。至偏头关峡口上岸。昼伏夜行。斩虏首三级。此复套宜用舟师効也。将宁夏游击兼楼船将军。以颇知水战如汤庆者为之。大采雪山之木为筏。由兰靖顺流至宁夏。取江南舟工水手。量河宽狭深浅。造战船五六百艘。运船四五百艘。令楼船将军习水战以待用。又曰复套馈饷百万。若用车牛。势不可为矣。令以船载粟顺流而下。沿河而馈。比之车牛。其省百倍。惟逐虏时。陆师后用车千辆、骡驴千余载粟随军。一月而罢。
　　前件
　　查得先为军务事、臣查沿边旧有战车、体质大重、略加增减、上施火器、攻守咸宜、堪以制胜、咨行陜西延宁三镇抚臣酌量成造、每营分发二百辆、既备防秋。兼为复套之用。又因今秋黄河水涨、将兰州浮桥冲断、兵马往来、应援愆期、行宁夏将抽分筏木、打造大船一百五十只、装载粮艹、渡送兵马、并行临巩兵备道将兰州浮桥修理、亦造船百只、以资利涉、葢船虽至小。载粮不下三五十石。车虽大。载粮三五石足矣。是一小船。胜十大车也。且臣之所谓大船者。亦量河之广狭浅深而言。非艨艟巨舰之比。况虏寇在陆者多。用船者特出奇之一尔非谓复套全资于船。若河套既复。修筑垣堡。载饷防河。此不可少也。今陜西延绥抚镇官佥言供饷可用舟运。宁夏抚镇官议称黄河难用大船。欲造中船百余只以遏山后诸贼之援。该镇距河伊迩。用船大小。知之必真。但载人亦可载粮。百十只恐不足用。必得中船三百余只。每只下可载米百石有余。上可载人施用矢石可也。查得该镇虽有抽分筏木、恐其材非可用、议者谓采雪山之木、亦须人力、其工食木价。中船每只、大约费银五十余两、三百只、共该银一万五千余两、并随营战车、陜西等镇、共该二十四营、可用四千八百辆、每辆大约用银二两、共该银九千六百两、并造船银共该二万四千六百余两、今举此大事、各镇百尔供需、异于往昔前银亦须仰给内帑、如蒙乞敕该部照数分发各镇抚镇官、乘时委官成造、车分各营、舟择宁夏兰州将官一二员、管领演习、其楼船将军之号、应否设立、臣难擅拟、仍乞行济宁等处摠理河道都御史及河南管理河道官于该省止帚德雎州宁陵考城兰阳仪封祥符中牟郑州封丘延津阳武原武荣阳汜水近河等府州县、选调谙习行舟、熟知水势水手六七百余名、起关应付前来、每船分拨二三名、相兼本处水手应用、如是则水陆有备、载人运粮。惟便是适。更多张旗帜。鸣金伐鼓。顺流而下。丑虏刱见。固且骇愕惊异奔遁之不暇。又敢近河而撄我之锋耶。伏乞　圣裁
　　皇明经世文编卷之二百三十九终
　　●皇明经世文编卷之二百四十
　　华亭陈子龙卧子　徐孚远闇公　宋征璧尚木　周立勋勒卣选辑
　　李待问存我参阅
　　曾襄愍公复套条议四（条议）
　　曾铣
　　◆条议
　　复套条议
　　○复套条议
　　一多备火器、陜西抚镇等官谢兰等、议称夫　中国长技、火器为最、造之不尽其法、教之不尽其玅、火药铅子、储之不豫、与无火器等耳、访得往昔陜西边镇各营止有佛郎机等器、每营不上四五十件、不惟造不如厺、抑且教之无素、其会打放者、百无一二、火药铅子、预备些须、常不敷用、纵临战阵、不过虗张声势、未闻着实打中一虏、虏如何而震恐、况火器不多、连放三次、火器中热、随点即出矣、是　中国虽有长技、而用之不善、真可惜也、即今图　上方畧、欲为复套之举、大约用人马十万、该二十营、每营该用火药铅子不赀、诚不可不预为之处、多为之备也、其每一营共享霹雳炮三千六百杵、合用药九千觔、重八钱铅子九十万个、共重四万五千觔、大连珠炮二百杵、合用药六百七十五觔、重一两八钱铅子四万个、共重四千五百觔、二连珠炮二百杵、合用药六百七十五觔、重一两八钱铅子三万个、共重三千三百七十五觔、手把铳四百杵、合用药一千觔、重一两铅子四万个、共重二千五百觔、盏口将军一百六十位、合用药装就小炮三千二百个、共重四千八百觔、火炮该药一千六百觔已上一营通共享药一万二千九百五十觔、用铅子一百一万个、重五万五千三百七十觔、二十营共该用火药二十五万九千觔、该用焰硝一十八万八千七百四十六觔、每觔大约值银二分、共银三千七百七十四两九钱二分、硫黄四万八千七十六觔、每觔大约值银三分、共银一千四百四十二两三钱、该用铅子二千二十万个、重一百一十万七千五百觔、每觔大约值银二分、共银二万二千一百五十两、通共享银二万七千三百六十七两二钱三分、合无奏　请将银照数运送军门、分发各省产铅硝黄去处、严定限期、买完解运前来听用、铅于固原山采取二十万觔、汉中秦州召买六十万觔、山东出铅府分召买三十万七千五百觔、硝于山东出硝府分召买一十二万觔、比直隶出硝府分召买六万八千七百四十六觔、硫黄于山西泽州阳城等处产黄地方召买硫黄四万八千七十六觔、题奉　钦依、仍令各府州县如期买完、星夜解运军门、分发修合治造、陆续给发各营、庶铅子数多、火药足备、取之不尽、用之不竭、摧锋陷阵、势如破竹、虏贼救死扶伤之不暇、河套可以复之而无难矣、
　　前件
　　火器之利、臣前疏言之详矣、查得近制随营霹雳战车、每一辆上用霹雳炮一十八杆、每杆重八钱、铅子五十出、每出五个、共四千五百个、重二百二十五觔合用火药五十觔、大连珠炮一杆、重一两八钱、铅子二十出、每出十个、共二百个、重二十二觔八两、合用火药三觔零六两、二连珠炮一杆、重一两八钱、铅子三十出、每出五个、共一百五十个、重一十六觔零一十四两、合用火药三觔零六两、手把铳二杆、每杆重一两、铅子五十出、每出二个、共二百个、重一十二觔零八两、合用火药五觔、火箭二百枝、一营战车二百辆、每辆所用火器火药火箭之数、俱如前、仰遵前奉圣旨动支京运银两、虽陆续造有各项火器、仅足军士执把、尚缺随车火器火药铅子火箭等项、巳经咨行陜西延宁三镇抚臣成造分发各营操习、以为攻守之具、准都御史杨守谦咨称该镇八营、成造随车火器火药铅子应用料物、该银三万七千余两、复套之兵、计该二十四营、俱应一体置备、为照霹雳战车、师中不可无者、若造车而不加火器。止宜守而不宜攻。与无车等耳。计各镇诸营办料成造、如杨守谦所计、大约用银十万余两、臣图省费。拟铸铁子。但楞角磨磋、工力亦烦、乞发帑银前来给各镇抚镇官乘时委官分投、于出产铅铁硝黄山西山东直隶等处、并陜西地方收买成造、如生铁可铸、亦听设法以省大费、再照铅硝二物、一时买办难以即完、伏望　内府神机营先查给发各十余万觔、以济急用、庶先时有备、全胜之功可期成矣、伏乞　圣裁、
　　一招降用间、陜西抚镇等官谢兰等议称明君贤相能以上知为间者、必成大功、是军事莫亲于间赏莫厚于间、非圣智不能用间、非仁义不能使间、非微玅不能得间之实、或曰以　中国攻夷狄、用间可乎、不知非用间于夷狄。用间于夷狄之所虏者也、近据归人供称达虏每一帐家小。不上四五人。虏去人口。反有五六人。是虏之中。被虏之人半之。每一入寇。抢去之人在前以当先锋。不进者以刀背击之。是以　中国攻　中国。而彼坐收其利。真可恶也。又问之被虏之人、岂无思家之心乎、彼曰人人皆思家、但恐达贼追杀而不敢迯也、由是观之、　中国之人久在虏中而不能归者。非其本心也。但恐归正时将士斩之以应功赏即不然而穷边无以为生故甘为虏役也以其处之之道未尽。用间之法未极其玅耳。若欲用间。非厚处投降。非大悬升赏。间不可用也。何也、投降处之不厚。则风声之感召不能动其来归之念。用间升赏之不厚。则鼓舞之未尽。不能动其効死之心。自今以后。若欲用间。必须奏请给发犒赏投降用间银十万余两。于总督军门收贮。听候便宜给赏。凡遇走回人口投降者。审其如果真正投降。即便赏银二十两。五两买房一间。五两娶妻一口。十两买羊三四十只。任彼孳牧。其原带来马匹。即给与骑坐。仍给与盔甲什物月粮料草。或作通事。或入行伍。夏加优恤犒赏以遂其心。是以在虏之人。闻　中国待投降如是之厚。莫不舍死来归犹水之趋壑而不可止也。如是能厚处投降则用间有其本矣又必大悬升赏。潜选胆大有谋之士百十余人每人先给银一百两以为养赡家口之资。仍每月给与食米一石以恤其私。使之无顾盼家小之意。仍密令陆续出边。或假以樵采。此法今辽左亦宜用之为虏所获。或假以牧放。为虏所掠。深入虏地。为彼腹心。凡遇　中国之人。密用诱间之计。陈说待降人之厚。开以父母悬望之情。彼必恸虏地之苦。动父子之念。思　中国之厚。忘一时之害。投降者贯鱼而来。不可胜数。一年之间。可得二三千人。不五六年。而虏帐一空。虏势自弱矣。如善用间者。为小王子俺答等之左右。则酋首亦可致之而无难也。岂止诱降已乎。若果四五年间投降　中国者。或四五万。或六七万。用间之人。亦回　中国。不拘已死未死。俱升以世袭指挥。各赏银一千两。如有谋勇出众。可当将领者。即不次超擢以尽其材。如是则重升厚赏之下。谁不乐于用间以效死哉。宁夏抚镇等官王邦瑞等议称复套之举、所最要者、先出厚赏于通事夜不收中、募敢勇死士、有智虑机变者、令其深入虏幕、探察情状、及山川阨塞道路险夷、某处贼所常据。某处贼可设伏。某路车可通行。某路车不可进。务得其实以为向往。庶我军进退不误。饷道不滞也。
　　前件
　　看得招降用间、法曰兵有五间、五间并起莫知其端、是为神纪、古之谋臣策士、以之弱强敌、离硕交、养内乱、制生胜、如陈平之间范增。岳飞之间刘豫。韦孝宽之间斛律光。蔡挺之间熟羗思顺。以成奇功者甚多。今陜西抚镇等官所言、深得古人用间之意。葢虏自盘据河套以来、每一大举入寇。　中国之人被掠者不可胜数。池鱼越□之思。谁则无之。中间有畏其追杀而不敢止帚者。此尤为得情之语亦有乐其放旷而忘归者故虏势日益盛强。有由然矣。归人供说虏中　中国之人居半。非虗语也。今各镇招降事例酬以马价、蠲其徭役、可谓厚矣、然来降者固有、尚未悉获其効死之心、在虏者甚多、无以感发其来归之念者、非分之恩罔施。招徕之典弗隆故也。诚如所议。凡遇来降者。为之厚其金帛之赉。丰其房产之给。美其妻室之配。则志获安富。心无叛离。多选机谋敢死之士从而用之。俾深入虏地。因其机而五间之术起。谋岂有不行。事岂有不济。顾应用银两、必须仰给　内帑、乞　敕该部无拘常格、定为新规、拟发帑银数万两专备招降行间之用。俾臣等或于平昔抚用降人。或于出师之日。明开待降之典。大揭榜文。广布牌橛于套内。如是则感恩慕义而来者。沛然孰能御之。抚而用之。俱为劲卒。且因以益知套内山川阨塞。所向无滞。势如破竹。丑虏势焰。不期其弱而自弱。不逐之遁而自遁矣。伏乞圣裁、
　　一审度时势、宁夏抚镇等官王邦瑞等议称冬月春初、氷冻草枯、人饥马瘦、虏之时诚弱矣、计我之势、所谓择将选士、进兵运饷之图、又焕然饬治靡不具备、我之势诚强矣、彼既可乘、我复可恃、便当飙飞霆发、刻日兴师、兵闻拙速、不闻巧之迟也、或事尚纷纭、我势未备、虽有彼时。尚难轻出。此万全之道也。
　　前件
　　看得天下之事有机、时与势为之也、虏与我时势之强弱。臣前疏详之矣。今宁夏抚镇议称我势巳强则乘之、我势未备、虽有彼时、尚难轻出、此固审度彼巳之说、而时机之义、犹有未尽、何也、夫时也者、虽天启之。而成之者恒以人也。方今　圣明在上、轧刚神武、遏恶扬善、而又值胡虏可乘之会、此乃天启之时、　臣前所谓有大机者、乘此时机、而不知黾勉以从之、则废时失事、其祸将长、所谓黾勉、亦惟尽人之职以成天之功而巳、使内外臣工、大小恊一、凡选将练兵、储饷秣马、修器遣谍之类、抚镇守廵等官各尽其职、臣知数月之间、饷器咸备、训练亦精、则虽来年春夏之交、申严号令、亦可以即戎矣、又由此而修焉、三年之久、当获底绩、葢机非在外。为之自我。所谓天启之。人成之也。苟徒事议论而无黾勉之实。不知自治而徒欲俟贼之虗。应文塞白。优游岁月。虽十年弗克征矣。况近者乎。或疑复套之功、必三年为期者、葢百年之寇。一旦驱除。盘据既坚。廓清非细。今虽仰仗　天威、以百工之智勇、其施为次苐、岁月日长。寔不敢谓一鼓而定也。伏乞　圣裁、
　　一防守河套、宁夏抚镇等官王邦瑞等议称人之言曰、复套非难、守套为难、今如张皇六师、深入声讨、荡其穹庐、戮其丑类、一胜之后、势如破竹、彼将胆寒喙息、北走不暇、尚安敢与套争耶、套既复矣、贼必慑我余威、不敢骤犯、从容调度、颇有余功、筑墙则延袤绵远。靡费不赀。散守则势分力孤。劳戍大众。故汉武远徙乎穷民、终非安土、唐末委兵于藩镇、卒启厉阶、皆非得策、宜择道里适中、地形险要、水草便利者三区。筑三大城、即筑三受降之策也但彼在河外此在河内耳或缮古昔旧址。使东者直榆林西者直宁夏。中者直花马池。鼎峙联络。每城广十余里。可容数万人。分置将领。就以十二万众分番戍守套地。纵短横长。每城相直处。大约不过二三百里。每三五十里。再作小堡以传烽火。以通应援。以休转输。沿河据险量筑墩台。以备瞭望。如虏复渡河。则河上传于三城三城传于三镇内外应援。非孤立也。且套地肥久旷收获必多。仿赵充国屯田之法。官给牛种。令军士并力以耕。有事则战。如是三年。地利渐开。蓄积渐多。生齿渐聚。大城附近。再筑小堡。岁增月益。星罗棋布。十年之后。纵不能如腹里之殷庶。比之沿边城堡。规模亦同矣。有城可居。有兵可战。有地可耕。有粮可食。胡虏自无住牧之地。又安能复争耶。况据河以守。比之据墙以守者。为力尤易。自是专力守河。沿边旧戍。渐可省罢。且拓地数千里。却胡河外。实　中国无穷之利也。延绥抚镇等官杨守谦等议称夫套内地半膏腴。不可胜耕。而省隗渠堰尚存。师及河岸。一面筑堡一面移营。田牛犋人丁。耕堡旁地土。比至冬初。收刍粟入堡以佐兵食。此又在馈饷百万外矣。所以必先营田者。为是故也。且沃壤久荒。获利必厚。二三年间用李邺侯策。徙其家口无难也。又曰河套道里东自延绥黄甫川起。西至定边北折至宁夏花马池。又西至横城。止实一千五百里。又中自榆林镇城起。比至黄河南岸止。约七百余里。东西止二三百余里。其形近圆。圆者径一围三。折筭计二千二百五十里。套复则内外皆为我境。不必防守。外止余一千九百里。中尤有纾曲处。大约当守者二千里止矣。秦人缘河为四十四城。是四十余里一城。今则加密。大约置堡六十。墩千余。是三十余里一堡二里一墩也沿河多元昊旧城。宜因之。大堡戌兵千人。小堡七八百人。约五万四五千人。足以守之。渐于东西再增二堡。约二十余堡。亦大堡千人。小堡七八百人约一万八千人。则守套规模。大畧定矣。说者谓套袤延足当一省。须建百余州县。徙数十万人实之。非也。边地取其能守险足矣。非如内郡鸡鸣犬吠相闻。今黄甫川至横城千五百里。固原至花马池七百里。其间亦绝无州县。往往六七十里无人烟。且套复后。以其沃壤募民徒耕。久自填实。今则不必然也。又曰师及河岸。再兵截据渡口。虏必不能浮河矣。惟至冬时。则须防河。每年十月间。将套内草莱除运入各堡外。余尽焚执火。使赤地千里。虏必绝望。乃如宁夏兰靖河曲保德例。凿氷为壕。垒氷为墙守之。然草莱既焚。不必为壕墙。亦自可守。葢虏纵踏氷至套。势不能久。驻一二日须厺。我闭堡高坐以俟之可也。今宁夏兰靖河曲保德所以防之者。宁夏恐其朴捉行道之人。余则恐其掠内地居民耳。
　　前件
　　臣看得兵精粮足　天声所至、河套可清、行之三年、大势底定、扬旌于受降之封饮马于黄河之浒、可跂足而待尔、至于戎守规画、访诸归人、并通事人役卜加赤脱罕等、皆曰河套之地、延袤二千一百余里、东除黄甫川至老牛湾二百余里、与山西滑石间相对、西除横城堡至五岔河三百余里、与宁夏贺兰山此冉相对河套既复。此二处俱系腹里。无烦戍守。惟西自五岔河东抵老牛湾沿河地方。约长一千六百余里。若以榆林一镇守之。则榆林兵力。似乎不足。以宁固二镇均守。则宁固犹有贺兰山后并兰靖等处防御之责。相应酌议。以八百里分属榆林。以八百里分属宁固。盖榆林自定边至黄甫川。旧有边防千五百里。今舍彼守此。止八百里。财力已省。宁固共守花马池边防三百余里。而冬春防冻又三百余里。今亦舍之。共守八百余里。财力不甚加多。况据河而守。比之平川守墙。力易十倍。如此分戌。似俱相应。但始事之初。日不暇给。图守有要。难以泛求。诚以虏遁之后。河为限。天堑之险。奚啻长城。于是守之。诚易为力。虏犯之时。在秋居多。秋水时至。百川灌盈。河势汹涌。虏骑不能径渡。所可虞者。淤浅之处。当急之务尔。在东有老牛湾焦家坪一带。在西有五岔河一带。此二处水不逾尺。虏可径渡。必于此及二处适中之地。戍以重兵。先筑四城以扼虏之喉吭其它惟沿河而守。藉水以拒。则兵不烦而威力振。费不广而事易集。四城之筑榆林者二。宁固者各一。每城守以重兵二枝。尽今在营之兵。榆林八枝。宁夏六枝。固原五枝。分番防御。尚有余力。然后据形审势。以定墙壕之高深。城堡之联络。如抚臣王邦瑞杨守谦等所谓通筑沿边四十余堡。每堡相距四十余里。守以六七百人。再筑墩台千二百所。每墩拨军五六人。专备瞭望。墩堡之军以三镇计。该用三万五千余人。今各镇见在防守哨瞭塘报等军、除洮岷兰靖贺兰者、不计三镇、共该七万余人、是亦可以轮班戍守矣、夫有墩堡官军以守险隘。又有营城官军以备截杀。分班而上。拨田而居。且耕且守。有险有人。何河套之不可久耶。筑凿工料。分拨事宜。营屯之法。渠堰之规。候复套之日。次第奏闻。若夫州县卫所之设。赵元昊巳有故事。葢套地三面阻河。中多平壤。盐池水利。不异中州。加之渠堰。是为沃野。比之延绥沿边沙砾之地。奚啻倍蓰。惟开垦灌溉。填实有方。卫所州县夫何难置。但为之有渐。兹难预拟。伏乞　圣裁、
　　一营田储饷、延绥抚镇等官杨守谦等议称晋人屯田淮上、遂以平吴、今复套馈饷百万、难全仰籴粟、花马定边、墙内地多闲旷、营田可兴、本院近于偏老地方、创为营田、事虽方行、从其有利、请先于定边内营二千顷、其地比之偏老、颇平衍饶沃、牛值亦贱、先得帑金一二万两、今年买牛只治农器种子、明年用西安四卫班军营之、次夫宁夏于花马墙内亦营二千顷、每年所获粟谷、半运之宁夏、半贮于沿边城堡、再铸铁大锅百余、每年炒荍麦火其炒三千石、亦贮于边堡、贮边堡者。为陆师糇粮也。二镇营四千顷。岁可得粟二十余万石。三岁可六十万石。并籴粟可百二十万。馈饷有余矣。复套之举。大都在春时。俟师及河岸。即徙回牛犋人丁。耕垦沃壤。以实新堡。又全陜内地屯田百万、多擅膏腴、地有遗利、本院尝为西安四卫屯田议、的然可行、可益兵四五千人、推而广之、不烦益粮、卒乘可增以济复套之师、
　　前件
　　臣先复套之疏、曾谓复套之后、以举营田之厺、为边防久远之计、今延绥抚镇等官、言复套馈饷难全仰籴粟、欲先　请帑金置牛犋农器种子给军于该镇定边宁夏花马墙内营田积粟、亦裕饷筹边至意、臣恐时有不同、地有未利即今套内虏骑充斥、致廑　西顾之忧、苍生有倒悬之苦、必待营内积粟于数年之后、然后徐兴讨罪之师、不知数年之间果能积粟以济糇粮否、况边垣倾圯、虏寇时侵。人不得耕。一也定边花马一带。全无水利之资。地多鹻瘠。田不可耕。二也。西安班军。七月防秋。入冬始掣。人不暇耕。三也。以四千顷田计岁之获二十余万石。是一亩常收五斗不知营田之军。所给几何。若尽取之。则耕者起怨于徒劳。若量取之。则积贮不满于所计。虽数年之后。所得子粒。恐亦不多。况无墙之处、耕者从事、必须官军架梁。其行粮草料。又在防秋之外矣。或曰近边地土、且不可耕、边外之地可知矣、此未知地利者也、夫套地既复。无虏寇之扰。三面阻河。号为沃壤。开渠通水。稼穑自便。九边惟宁夏多水田如江左今宁夏近河之地。收获之厚。比于江南。资藉水利故尔。故臣谓营田之法、当在复套之后者以此、伏乞　圣裁、
　　一明职守以专责成查得先为极陈边弊恳乞　圣断大振远畧以弭狂虏岁扰事、准兵部咨该工科给事中杨宗气题内一定职守、本部复议、　国朝设官分职、各有所守、如各边镇去处、必设总兵一员以镇守其地、恐其不敢专也、则设廵抚一员以赞理军务又以各镇权无统设、难于调遣、近年特设总督一员以总理军务、查得　敕谕各官所载、如总督则云经畧边务、随宜调度、各镇将官相机战守、临阵不用命者、悉以军法从事、此总督之职守也、如廵抚则云整饬边备、训练军马、督理粮草、抚恤士卒、此廵抚之职守也、如总兵则云整饬兵备、申严号令、振作军威、相机战守、此总兵之职守也、职守既定、无事则各相遵承、无敢侵越、有事则各相分任、无敢推避、如此则战守分明、而功罪各有所归、人思自勉、而边事亦无不济矣等因题奉　钦依备咨到臣钦遵外、臣窃以为复套之图节目浩繁、不止一端、如将之贤否兵之勇懦、马骡之臕瘠、兵器之利钝粮饷之易买、营阵之简练、除臣力足以能为、而势足以可为、罔不殚心竭虑极力经营、但事务浩繁、有非一人之所能独兼、万一职守不明、彼此仍、临期悞事岂能免乎、伏乞　圣明敕下该部、申明前议、候　命下之日、将议过各项事件、分发各镇抚镇诸司各道参游等官、务要同心戮力、分投昼夜干办、共成　王事、凡本省大小官员可委者委之、不妨原务、承委官员、尤须久任、非有功绩显着、不与迁转、如有因循怠缓、不行干理、或企望升转、巧文推避、躭误事机者、许臣等从重参究、若臣与同廵抚官员怠缓失职、有迹虽干办、而阴怀挠阻、以致偾事者、罪坐所由、仍听科道官员指实纠举、如此庶职守明而责成专、寅恭着而事功成伏乞圣裁
　　一熄讹言以定大计、臣闻询谋佥同、则功易就、讹言惑众、则事难图、今恢复河套以安夏攘夷、事体重大必假之岁月、方克有成、中间好事之人、谬为不根之说、以无为有、变黑为白、其色厉胆薄者、而讹言虏势之猖、其蹈常袭故者、而讹言安常之便、或讹言军马之弱、以危惧将领、或讹言战守之难以恐吓士卒、夫讹言之始、一人倡之、十人和之、百千人翕然从而信之、由是上下惊疑、远迩摇撼、事沮于中止、功隳于垂成是套之复也。百人成之而不足。一人坏之而有余。如李严之误诸葛亮。邵宏渊之沮李显宗者。良可惧也。即以臣今春出塞、亲冐矢石、车阵未备、火器未全、兵仅踰万、马止五千、小试复套之端、颇成斩获之绩、余贼畏遁、此乃　天威之震迭、臣亲见之、而知河套之可复、夫何忌臣者、不思同心以纾　皇上西顾之忧、辄乃倡为讹言以阴坏其复套之议、或讹言臣不量力深入重地、几乎不免、或讹言军士不愿出塞、臣縳之于车、为虏所杀、或讹言北虏多掘品坑、我军尽为所陷、致使远近传闻、内外惊疑、皆以复套为登天之难、不知此言何自出。此事何从而来乎。讹言尚可畏况有内难耶襄愍所以卒不免也使其讹言不熄。套未复而沮挠于始。既复而媒孽于终。则千百年之患。必不能除。而微臣区区狗马之心。亦不获以自尽矣。伏乞　圣明敕下该部严加禁约、申明文武官员说谎之典、军民讹言惑众之例、或特设随军科道、或专行廵按御史、纪录功过、兼察讹言、倘有仍蹈故辄、沮挠军机、阴坏成功者根究所由许臣并言官指名究治、庶讹言可熄、成功有期、伏乞　圣裁、
　　一宽文法以济大事、夫出师有一定之理、制胜无一定之势、惟因其势、而利导之、几微应玅而人疑于神矣、今军中之事、有贵于密速、如捐金反间、佯败诱敌、或用贼攻贼、如李愬之用吴秀琳、岳飞之用杨钦之类、其绪多端、难以预计、使一一具奏而后行。露布而后动。则机事不密。非所以决大策。济大事也。伏望　皇上少赐宽假、不拘常例、将复套事宜、申明便宜之意、备载专　敕之中、俾奉　命征讨之臣。应奏请者奏　请定夺。其有事宜密机宜速者。一面奏　闻。一面区处毋事胶固。以失权度。如此则阃外之臣。无遥制之患。人无诋毁而业可光大矣。伏乞　圣裁
　　一处孳畜以裨耕战、臣查得先该兵部题为议处防秋事内一款纠聚乡兵以资捍卫如遇大虏湥入、将各堡壮丁编之牌甲、立之夫长、仍下令云虏众则坚壁抗守、少则相机擒杀、俘斩者同格升赏、所得马牛辎重、悉与不问等因、题奉钦依通行钦遵外、为照入套逐虏。非虏犯我境可拟。军士远征。又非乡兵自卫者可伦。若临阵所获。不尽为给赏。则无以鼓舞众心。既赏而任其暴殄。不为之所。则又似为可惜。今复套之举、当春夏之交、贼巢空虗王师讨罪、水陆并进、必有斩获、除冲锋陷阵、及所得首级、自有常典、所获驼马骡驴牛羊之类。必须尽赏官军。以鼓倡勇敢之心。但官军所得孳畜。除不堪用者。听其自便。其堪用者。将欲随营以行。则执役行陈。喂养自不能周。将欲送回则从征远塞。亦不暇及。即如今春臣督兵出塞、小试复套之端、所获马牛、殆及千余、尽赏官军、中间有杀食者、有不暇喂养饥以死者、有轻价贸易者、以有用之物。置无用之地。诚为可惜。况达马力徤。足堪骑征。与夫驼骡驴牛。始而运饷。终而营田。俱不可缺。相应议处。乞　敕该部集议、将搜套所获孳畜、合无比照防、秋前例、一体给赏官军、以倡勇敢、仍量拟帑银数万两、发督饷大臣、委官随营、如套内所获孳畜、赏军之际。有堪用者。委官逐一查验。量其所值。从而给价。拨人送回。近边州县营堡。随便喂养。马、备骑征、驼骡驴牛转运供饷。及为将来营田之用。如此、不惟军士得以资惠。而在官亦省买补之费。岂止竹头木屑之利而巳耶。伏乞　圣裁。
　　皇明经世文编卷之二百四十终
　　●皇明经世文编卷之二百四十一
　　华亭宋征璧尚木　陈子龙卧子　徐孚远闇公　周立勋勒卣选辑
　　彭宾燕又校阅
　　姚翰林文集（疏　序　记）
　　姚涞
　　◆疏
　　论郊祀分合疏
　　论元世祖不当与古帝王同祀疏
　　○论郊祀分合疏【郊祀分合】
　　翰林院具官臣某、谨奏为钦奉敕谕事、本月初十日、臣钦领到敕书一道、十一日又领到礼部颁给敕书一道、敕内圣谕、拳拳以分祀天地为言、令臣等各尽其愚、臣有以见　陛下聪明睿智、度越百王、将以复周人之遗典、遵　圣祖之初制、考先儒之定论、中和之极、独建于上、此真盛德之事、非小臣所能仰窥也、夫天子之礼、莫重于郊祀、历代之分合靡常、诸臣之去取不一、互有同异、莫知适从、至于赵宋之世、士以议论相高、其间理学经训、剖析精微、后学所折衷而取信焉者、则程氏朱氏也、其论郊也、程颐曰、天地各以类祭、朱熹曰、古时天地、定是不合祭此其说同矣、及论北郊。颐以为北郊不可废、熹以为胡五峯言无北郊、只社便是祭地、此说却好、二大儒也、其说且不能合、何怪夫说者之纷纷乎、臣窃论之、诸儒敦信周礼、各据所见。无所征于身。无所试于事者也。故其立言也易。我诸臣亲其事者。　陛下也。言之在一时。验之于万年者。　陛下也。　陛下之分祀。岂徒以为复古之美观而巳哉。葢将以求神祗之右享也。使分祀而阴阳和。上下格。斯可矣若礼行之后。或不如往岁之歆格。岂诸臣言词之所能与哉。且臣尝求诸礼、礼器有曰、礼时为大、顺次之体次之、宜次之、称次之、解之者曰、时者天之所为。故为大。尧舜汤武之事、不同者、各随其时耳。圣王受命得天下、必定一代之礼制、或因或革、各随时宜、故云时为大也、曲礼有曰、礼从宜、使从俗、解之者曰、事不可常也、敬者礼之常、礼时为大、时者、礼之变、体常尽变、则达之天下、周旋无穷、大而百王百世、质文损益之时、小而一事一物、泛应酬酢之节、皆是也其言如此、我　圣祖范围天地、斟酌古今、以制大祀之礼、所谓因革随时。礼之时也。体常尽变礼之宜也。又焉可以他议乎。试以天地日月之祭言之冬日至、礼天神于地上之圜丘、夏日至、礼地祗于泽中之方丘、此周官之文也、祭日于坛、祭月于坎、此祭义之说也、夫春分朝日、秋分夕月祭、　太祖高皇帝当分祭之初、存复古之念、必尝求其制于周礼、必尝采其说于诸儒、必尝集其议于在廷之臣、二郊尝并立矣、二至尝分祀矣、心思其义、非一日也、身践其礼、非一祭也、历试而亲验之非若儒生之空谈高论而巳也、十年之内、幽明感通之间、天人相与之际、必有不尽如诸儒所议者、而后更之以合于一、不安于前、而安于后、无得于分祀、而有得于合祀、于是定为一代之礼、以垂宪无极、不然终洪武之世、使其少有未惬、则　圣祖自将复从其初矣夫岂惮于更定。以贻今日之议哉。是故断之于定鼎之时者。　圣祖也。行之而安者。凡二十年。袭之于徙都之日者太宗也。行之而安者。亦二十年。承之于继世之后者。列圣也。行之而安者。复百余年。天清地宴。百神受职。命其宴曰庆成者庆天心之克享也未始一岁间也。固不屑屑于古礼之合。而祭则受福。巳大非汉唐宋之所班矣。臣愚以为合祭之礼、未可轻易也、夫臣非不能组织旧闻、使言之成章、以効仰赞之忱、但言必虑其所终、而行必稽其所敝。言之祭日于坛。谓春分也。祭月于坎。谓秋分也。其阴阳先后之序义则得矣。从之可也。若冬至夏至之祭。臣于此窃有疑焉。周人以建子之月为岁首。故冬至祭天。夏至祭地。阴阳之义。先后之伦。各有攸宜。斯制礼之本意也。今所用者夏正也。如以一岁之月序之。则夏至前而冬至后、苟夏至祭地。冬至祭天是先地而后天。虽曰阳先阴后于义无嫌。然实非一岁之事。尊天之义。岂其若此。此驳亦核行周之礼。不可以用今之时用今之时不可以行周之礼是其大者巳碍而不通矣。他如乐有六变八变之奏。仪有素车大裘之制。去古巳远。漫不可稽。恐亦非今日之所能尽备也。故在今日而言古礼。苟有毫发之未合。终必谓之后世之礼。使知时之为大。宜之当从。则在我者。不失制礼之意。而天下后世。亦将以知礼称之矣。此其轻重缓急。岂可畧而不讲哉。　陛下宏纳羣言、深求至论、固将以协神人之望、合述作之宜、登斯礼于三代之上者也。臣缘见礼经所载、不敢不述以备采择、
　　○论元世祖不当与古帝王同祀疏【罢元祖祀】
　　谨奏为正祀典、以光圣治事、臣惟祀事有三、曰天神、曰地祗、曰人鬼、载之礼经、义各有在、而人鬼之祭、则所以旌往。烈而示来世也、顷者　陛下遵　祖宗之典、崇帝王之祀、人鬼之尊且大者、宜莫重于是、苟不辨其大分、则戾经而渎礼、臣惧无以昭大典也、今帝王庙中、祀及元世祖者、臣窃惑焉、夫华夷大分也、臣请为　陛下陈之、中国之与夷狄、其防至严也、是故内中国而外夷狄、岂非以其荐食上国、糜灭人类、有甚于乱贼之当诛者欤、自有典籍以来、犬戎覆宗周、弒幽王、而周人不能讨、此中国之大雠耻也、刘石诸胡、囚执晋怀愍、盗据神州、而晋人不能讨、此又中国之大雠耻也、完颜吴乞买入汴、而虏徽钦、奄有天下之半宋人窜于江南而不能讨、此又中国之大雠耻也、此数者、幽明之所共怒、古今之所同愤者也、然犹未全盗我中国也。蒙鞑继兴、有所谓元世祖者、虐浮于犬戎、狡深于刘石、贪剧于契丹、暴过于女直、乘宋之弱而吞噬之、斁我彝伦、变我礼乐、而万古帝王之中国、始尽胥而为夷矣、又其待幼主之母子、既归欵矣、而使为僧尼于吐蕃。诸帝后之陵寝、既丘墟矣、而发其遗骸以杂诸牛马之骨。夷德之无礼。一至于此。其为中国之大雠耻。岂直如前代而巳乎。我　太祖高皇帝、声罪而汛扫之廓中国之妖氛、雪中国之雠耻、天地始复有定位、君臣始复有定分、首足始复有定形、读斯文而知圣祖之功德真远驾唐虞也而古帝王之遗黎、始得复归于人类不然、则生民之类、泯灭久矣、故读史而至宋之将亡、未尝不为中国痛至元之将灭、未尝不为中国快也。迹其封豕长蛇之毒、其身得免于　圣祖之诛讨、亦巳幸矣、又安可进而祀之乎、惟其猾夏之罪深、故　圣祖攘夷之功大。惟其乱华之祸惨。故　圣祖诛暴之义彰。既以大义驱之。当以大义绝之。臣窃恨当时诸儒臣、此虽深文亦事实也怀其平日豢养之私。值我　圣祖御极而不能明大义以佐下风。乃使元主得与帝王并列。以渎我祀典。此臣之所甚惜也。夫　圣祖建庙以祀古帝王。崇德报功。不专以一统论也。故隋晋之主无与焉是故仁覆天下之谓德。利济羣生之谓功。自伏羲以至于汤武。功德并隆者也。自汉高帝以至于宋太祖。功浮于德者也。秩之祀之。夫谁曰不宜、彼元世祖者、于夷狄信有功德矣、中国何赖焉、而顾跻之帝王之列乎。古语有之。能御大灾。则祀之。能捍大患则祀之。非是族也。不在祀典。且自古圣帝明王、皆未尝一日而忘夷狄也、在唐虞则曰蛮夷猾夏、在夏则曰禹征三苗、在殷则曰高宗伐鬼方、在周则曰薄伐玁狁、薄伐西戎、防夷之严若此、岂容与此虏并享也哉。三代以降、夷狄尤横、汉高帝唐太宗宋太祖、此三君者、亦未始与夷狄共事也、而元主以胡虏之雄、与之同堂共豆、使三君有知。必不肯下同于彼矣。又臣之所疑。不止于此。今之京师。胡元之故都也。此深识体要尤非书生腐语一旦庙貌既新崇构有焕使燕之遗民故老。复指其位而称之非所以树风声垂典则明大分而严大防也昔越范蠡灭吴、或祀之三江之上、吴之遗民、至今犹议其非。吴伍员入楚、或祀之江陵而楚之遗民、相与屏黜其像。以为此吴楚百世之怨故也。则夫为中国百世之怨者。其尚容忍而祀之乎。　陛下德格上下、道贯幽明、昭代祀典、至详至备、非臣末议所能裨也、顾礼行有日、四方瞻仰、伏望　陛下断之以义、特罢其祀、以厘正大典、夫兴义旅而涤腥膻　圣祖行之于前。定祀法而黜僣伪。陛下行之于后。其道同。其功一也。臣愚生遇圣明、偶有一得、义不容默、谨效涓埃、不胜悚惧、
　　◆序
　　送张子行之佥宪陜西序
　　○送张子行之佥宪陜西序【榆林兵备】
　　今西北诸镇、地当虏冲、朝廷备之甚严、而承命以临之者、有大将、有中官、有总宪重臣、列戍数百里、屯兵数万众、事既有统矣、犹惧其剧而弛也、则又设外台之佐二人、以分莅其地而赞其功、凡百戎务、乃咨乃谋总宪者裁而行之、所以饬武备而重边防也、岁在执徐、家君视师榆杨、余以觐省至焉、其地固要防也、余进诸老将而问之、凡敌之虗实。将之勇怯。地里之险易远近。卒伍之强弱聚散。仓廪之出纳嬴缩。余颇识其槩。然未暇议也。比者吾同年张子行之拜陜西佥宪、治榆杨之西、索余言以赠、夫张子所治者、边事也、余请以所闻告焉、夫中国所恃以安者、边圉固也。今吾不能有其固。虏大入则疮痍千里。小入则剽掠数城。即虏以数十骑至。吾拥全军而不敢轻与之角。战非中国之利。亦巳久矣。议者或欲植榆柳以扼其驰。或欲列剑戟以防其突。或欲高塞垣以限其入。若可坐而策也。校诸余所闻、则皆所谓画饼之谈也。天以五材济民用。而边鄙之所阙者三。此老于边塞之言不可不图所以救之平沙浩漫深没马足虽树弗茂弗孳则木之为用寡矣短兵相接铠仗窳楛所谓铁者必求之远方而后足则金之为用寡矣民多窟处以就耕牧虏猝至则立为鱼肉相与筑壁垒以自固而捄土在百里之外则土之为用寡矣又其甚者远戍无水。而卜诸雨。近郊无草。而刈诸塞。边民冐死以为生。而为之上者。顾欲以书生之说施之。不巳疏乎。凡所谓空言常谈。实不应声者。皆张子所宜审也。虽然在天者犹可诿也。若今所谓人谋者、则吾又惑之甚矣、前所言未患也此所言本患也夫论势则外急而内缓。用才则内重而外轻。士大夫自便其身而耻当剧任。率以为莫劳于董徒役。莫繁于司会计。莫难于谳讼狱。莫危于治军旅。一有所寄。辄缩朒不肯任。夫责之以一事之长。而其言犹若此。至于边鄙之任。则一人而四责备焉者也。其难易不啻倍蓰。而议者曾不之察。何也。张子之所治。于四事之责尤重且专。诚有非内地可比者。军吏不得其良。轻于犯禁。一切绳之以法。则诈与贪。皆不可使。而斤弛之士。谁其用之。廪无终岁蓄。吾常节其所施。士恒不得饱。天或夺之岁。则变且不测。而庚癸之呼。谁其禁之。公私困矣。虏复时坏亭障。吾日图所以补其废。苦役之民。至有甘心就虏而不知归者。民不堪于役。而举烽燔燧之所。谁其修之。一镇之兵。仅满二万。而骑卒则什之三四。私财无以养其力。赏格无以作其气。不战而力巳疲。何以使之乐于赴鬪。而控弦鸣镝之患。谁其御之。刑难于独任。食难于遥请。役难于频仍。兵难于训养。而食之不给。其患尤甚。至此呼奈何矣执刀笔者得以破勋劳持议论者得以轻事功此今边鄙之深忧。而余之所谓惑者也。张子以方壮之年、才与识俱赡、于四者之任、若不足以尽其用者、然余未敢以为张子贺也、夫因俗以建事。因时以就功。虽豪杰之士由之。而时与俗之难为力。则有志者恒致慨焉。张子宜何如。处力之所及则尽谋时之所挠则尽议必使在内者。知在外之重。而后边事可渐理也。不然慎巳免咎。上下相蒙。冀其无事。以幸为常。而边事日趋于敝矣。张子岂得以宁处哉。张子听吾言而思之。其是与非。必有犂然于心者矣。余于张子深交也。不敢浅其言。故过而道之。以为筹边之助云。
　　◆记
　　新修代谷仓记
　　○新修代谷仓记【大同仓】
　　国家峙粮以恤军、而诸仓之设、特备于天下、然惟边郡为尤急、平居战守之士、咸仰给于有司、稍不足、则讹言相惊、虏或大入、辄调客兵以捍虏、转饷不继、则或溃或乱。重贻主将忧。是故广为之备。而富为之蓄。则可以饱吾士。而使之乐战。今西北诸边。不求益兵。而日恒以食为请。惧无其续也。食不巳急乎。代州汉鴈门郡本朝即其地为边镇、立总宪大臣以节度之。据岩邑。宿重兵。保偏头鴈门武宁三关之险。通云应延绥两路之师。晋国之要防也。兵食固代之所宜急焉者。代旧有仓。岁久弗葺。从政者听其颓弛而莫之省。于是蹂为瓦砾。鞠为蓬藋。输将者无所藏。飞挽者无所蓄。夫代不可以一日无兵。兵不可以一日无食。仓也者。食所由充也。以用武之地。而为仓若此。斯亦前人之阙政欤。比者宪副闵公、首综其役、而仓之成者、凡二十楹、其在北者饬矣、方伯李公继就其绪而仓之成者、复二十楹、其在东者饬矣夫修其北则未广修其东则未备、其入易盈而所储有限、二公者、非不欲尽修其制、以为永逸之谋、顾资与力、未完而遽求其并举、则边民滋困、其势将以有待也、乃嘉靖四年夏、大参王公显之至、代摄戎事、以筹一方、经武之余、惟食是营、于仓之西、构室二十楹、役不踰时而告成、立门以示严、建坊以示聚、缭之垣墙以示防、夫然后九谷有所归而不腐、三军有所赖而不忧、一廪人司之、吾食足矣、兹仓所以厚代人者、岂其微哉、且余闻之汉氏之仓、惟荣阳者为尤着、典午氏之仓、惟石头者为尤着、举所重也、至边郡之所建。则率用耿寿昌之法。今之制亦然。贱则籴。羡则积。以待非常之用。独所谓粜以利农者。废而不行今与古小异。宜于时也。夫修其法以揆诸古。余犹恨夫讲之未详。而世之翫时怠职。免咎以自便者。不能以时振今之废。使之日就沦毁。则吾边鄙之利其谁与修之。三君子之兴是役也。事举于久废。志斯勤矣。功图于有渐。谋斯谐矣。度侈于前规。制斯备矣。虑周于俭岁。惠斯博矣。四者政之善经也。修一仓而四善备。此记之所为作也。至于督课缮治、则诸从事之良亦不可无述、并刻其氏于下、以无忘其劳焉、
　　皇明经世文编卷之二百四十一终
　　●皇明经世文编卷之二百四十二
　　华亭徐孚远闇公　陈子龙卧子　宋征璧尚木　何刚悫人选辑
　　宋存标子建参阅
　　张龙湖集（颂　序　记）
  </div>
  <div class="pagination">
   <a href="皇明经世文编_page80.html">
    上一页
   </a>
   <span>
    ...
   </span>
   <a href="皇明经世文编_page76.html">
    76
   </a>
   <a href="皇明经世文编_page77.html">
    77
   </a>
   <a href="皇明经世文编_page78.html">
    78
   </a>
   <a href="皇明经世文编_page79.html">
    79
   </a>
   <a href="皇明经世文编_page80.html">
    80
   </a>
   <span class="current-page">
    81
   </span>
   <a href="皇明经世文编_page82.html">
    82
   </a>
   <a href="皇明经世文编_page83.html">
    83
   </a>
   <a href="皇明经世文编_page84.html">
    84
   </a>
   <a href="皇明经世文编_page85.html">
    85
   </a>
   <a href="皇明经世文编_page86.html">
    86
   </a>
   <span>
    ...
   </span>
   <a href="皇明经世文编_page82.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
