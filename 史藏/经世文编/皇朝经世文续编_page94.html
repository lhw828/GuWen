<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 94 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 94 页/共 192 页
  </h1>
  <div class="content">
   窃臣因河东盐商疲乏。遴委冀宁道多慧前往会同河东道文光等详细查办。业经　奏明在案。兹据该道等具详前来。臣查河东鹾务。额征课银四十六万一千余两。嘉庆十五年。加征河工经费银十六万四千余两。嘉庆十八年。酌增吉兰泰活引课银八万七千余两。从前商人办理裕如。何以至今日而疲乏若是。究其疲乏之由。因道光十五年。盐池被水以来。产盐不旺。池价增昂。兼之银价昂贵。昔年每银一两换钱八九百文。今日贵至二千余文。商人卖盐得钱。易银完课。每完银一两。足抵昔年二两有余。因而商力难支。承办半签引地者。每年需赔四五千两。承办一签引地者。其赔累则又倍之。是以商人视为畏途。纷纷思退。道光二十四年。前抚臣梁涵因旧商告退。新商不前。酌量变通。奏请将续充新商。先令试办三年。使力薄者得以息肩。接充者较为踊跃。无非竭力调停。以冀众擎易举。初意未尝不善。但立法务期经久。除獘必先清源。该商等受病之源。在于成本过重。赔累过多非。关乎充商之久暂也。溯查河东向系长商领运。于乾隆四十一年。经前盐臣龄奏请改为短商。五年更换。行之未久。百獘丛生。至乾隆四十七年。即经前抚臣农起奏复长商。是短商之难为久计。已有明证。自定三年试办。迄今甫及六载。已更八十余商。缘富户于盐务本非素习。充商之始。诸务茫然。全凭商伙经理。所用商伙。实心实力者少。非办理不善。即浮冒侵渔。而本商亦以试办三年。为期甚暂。一切苟且从事。不复认真经营。遂至赔累愈多。竭蹶更甚。比及三年。无不藉词告退。至更换之际。旧商祗图脱身。随意举报。而被举富户。一闻充商。多方规避。或坚称无力。执意不充。或远遁他方。屡提不到。其势又须另举。此推彼卸。辗转牵连。以致通省富户。惧被举充。几难安枕。且强令富户以有限之家资。补无穷之商累。亦非政体所宜。若再相率因循。势必致富户日乏。盐务日疲。于　国计民生。均大有关系。臣体察近今情势。以复长商为第一要着。然欲复长商。非为之轻成本裁浮费免赔累不可。现与司道等通盘筹划。悉心商议。于补偏救獘之中。求经久可行之法。谨拟章程十条。敬为我　　皇上陈之。一改复长商以专责成也。三年试办之令。应请即行停止。就现充之商。无论新旧。择其殷实者。均改为长商。其中真有销乏者。准其告退。人数不足。即令所留之商。公同举报妥人接充。倘所举不实。即将引地派令举报之商。公同认办。使众商各有责成。自无妄报之虞。一酌裁浮费以归节省也。河东及河南会兴镇。向设总商季商数人。专司公事。各项公用。及一切浮费。皆归总商垫办。事后派令散商归款。在总商以非皆出己资。不免任意浮加。累及众商。自应酌为裁减。以免赔累。查巡抚衙门向有办公银二万余两。经历任抚臣先后奏裁外。尚存留办公及书役等费共银四千四百两。臣到任时即将前项全裁净尽。又每遇抚臣阅伍蒲州府运城一带。该商等向派供支各项使费银。亦有数千两之多。现经臣一体尽皆裁除。永远禁止。不准商人再有供应。

又山西河东道并监掣同知及陕西盐法道河南陕汝道陕州等处。皆有办公银两。除将必须应用之项。核实存留。其余全行裁革。又行盐各引地。向有缉私之费。兹商人日形疲累。而缉私亦系地方官应办之事。未便全藉商资。应酌减十分之四。统计数项分别减裁。全纲约可省赔累银十余万两。一禁池价以杜居奇也。池之产盐。丰歉无定。丰收之年。每名盐价不过四五十两六七十两。若遇歉收。盐价翔贵一百余两至二百两不等。查晒盐工本。丰歉不甚悬殊。而卖价何至倍蓰。坐商之任意价。运商深受其累。应饬令河东道随时查看情形。禁止价居奇。于各运商大有裨益。一酌减销价以节虚糜也。河东坐商。治畦晒盐。一名交课一锭。重五十两。自设立运商后。坐商但主晒盐。运商营销坐商之引。出给坐商工本。名曰销价。原定每名二十四两。后减十分之三。每名出销价银十六两八钱。查运商既出盐价。复出销价。未免重复。但查坐商有岁修银五千两。即于销价内扣纳。未便尽为裁免。以致岁修无着。应将销价。再酌减十分之三。每年计节省银一万四千两。一暂停活引以舒商力也。活引之设。因吉兰泰盐务。归官办运。有碍潞纲。经前抚臣衡龄奏明以嘉庆十八年为始。将吉兰泰领引八万七千五百道。加于河东各引地。察看畅滞情形。均匀搭配分销。故名活引。至道光二十五年。因银价昂贵各商疲乏。引积不销。经前抚臣梁涵奏请将活引全停三年。奉部议准停一半。因仍无起色。又经前抚臣王兆琛奏明续停三年。今已将届限满。银价有增无减。活引愈形壅。滞商力实难支持。应请将见停一半活引。接续暂停。俟银价平减。积引疏通。再请复旧。计可省银四万余两。一河工经费照时估以钱易银以免商累也。查河工经费一项。原议每斤酌加一厘。每年共征收银十六万四千一百余两。至道光十一年。奉　　　上谕。盐斤加价两淮等处业经停止河东事同一例是否应行照办着察看情形具奏等因钦此。经前抚臣阿勒清阿因银价渐增。请以加价一厘。改为征收制钱一文。共计得钱十六万余串。折银交纳。奉部议定以一千三百文易银一两。以钱合银。减为十二万余两。今银价较前更增。所赔几及一倍。商力益形支绌。应请将此项经费。照原得十六万余串钱数。按照时估。以二千文易银一两。共解银八万余两。使不得借口赔课。以见解银十二万余两计算。又减去银四万余两。一按引加斤以济不足也。近来盐商出卖。往往搀和硝。克扣分两。以致民间贪图便宜。更喜买食私盐。于商盐愈形壅滞。自应亟行禁止。但商盐之搀和克扣。由于成本过重。赔累过多所致。若不轻其成本。免其赔累。亦恐虽禁不从。现除议裁议减。并请暂停活引。及将河工经费请照时估以钱易银解交之外。计成本尚属不轻。必须再加调剂。查调剂之法。除加斤加价。再无良策。而加价一层。又恐私贩愈多。有碍官引。惟有援照嘉庆二十五年加斤免课成案。应请每引酌加盐三十斤。免其加课。先顾商人成本。然后禁止搀和克扣。在商人无可借口。自不致抗违不遵。在民间无所加增。亦不致买私取咎。于官引自然畅销无滞矣。

再河南裕州唐县渑池三州县。向有归公银一万七千九百余两。查系雍正十三年间土贩范天锡等。因有余利。报归公。本非正课。以后相沿为例。自河南商运民销之后。将此项分摊于河南各引地。按引认解。此系赔项。为山陕所无。若河南与山陕一样加斤。未免偏枯。应请将河南各引。比山陕再加三十斤。以示体恤。一商盐加价以裕公项也。查潞泽节省银一项。系雍正四年商人范毓。一人承办潞泽二府暨平阳府属之洪洞翼城浮山岳阳四县引地。得有余利。于正课之外。又交节省银二万两。原非常课所应有。今潞泽两府及平阳府属之洪洞等四县。分为二十余商。费用浩繁。无从节省。银两仍须交纳。未免赔累。此项为各处所无。若仅予一律加斤。不足以示调剂。自当因地制宜。量为变通办理。查该等处山路崎岖。不通河道。私贩罕至。与各处情形不同。酌量加价。尚可无虑滞销。应请将潞泽两府及平阳府属之洪洞等四县引地。于每引酌加三十斤之外。每斤商盐出卖加价二文。在食盐之人。所出有限。而该商人得以积少成多。受益非鲜。一严缉私贩以免滞销也。盐池之私。日新月异。不能悉数。然河东道耳目较近。若能督令各官役认真巡缉。则私贩自绝。惟私盐路径繁杂。如蒲州府属之蒲滩。虽经严禁。而地方辽阔。偷晒者仍不能免。及陕西所属之蒲城滩。虽地方不及蒲滩之辽阔。亦不免刮盐私卖。又近甘肃沿边各厅州县。准食花马池盐。因而浸灌邻县。渐及河南。而其尤甚者。吉兰泰等处所产之盐。在黄河一路。由磴口而至托克托城之河口镇。顺流而下。至河南渑池新安孟津诸处。起岸发卖。壅滞河南商引。而又飞洒于黄河两岸附近引地。山陕均受其害。应饬令河东道并咨会陕西河南两省。择其要隘。设立卡房。严定章程。实力缉拏。记以功过。立以赏罚。庶私贩敛迹。官引畅销。于盐务日有起色。一三场均运以裕池产也。查河东盐池。分东西中三场。东场每年收盐约三千余名。中场约一千余名。西场不过数百名。因东中两场距商人店口较近。池运费轻。争趋者众。西场路远运重。配运寥寥。坐商出本种盐。积滞不能出售。遂至私卖偷漏。应即饬令三场均匀配搭。使西场之盐。亦易出售。不惟该场坐商勤于刮晒。积盐日多。而价自日贱。且可免私卖偷漏之獘。于盐运不为无益。以上各条。议裁议减。议停议加。统计阖纲。每年可轻成本银二十余万两。轻一分之成本。即以舒一分之商力。并行设法严缉私贩。使官引得以畅销。于商人自免赔累。将来如果池盐产旺。银价平减。商人得有起色。一切均可仍复旧章。惟暂停活引并将河工经费以钱易银交纳。当此经费支绌之时。臣何敢冒昧奏请。但目疲敝情形。又不可稍缓补救。故不得不暂为变通。以期保护全纲大局。臣愚昧之见。是否有当。谨将查明盐商疲累情形。并酌拟变通章程。恭折具奏。伏乞　　皇上圣鉴训示。饬部核覆。至一切善后事宜。臣仍随时督同河东道妥为查办。合并陈明。

　　通筹河东全局改定章程疏咸丰二年　钦差大臣
河东本系长商。自道光二十四年。抚臣梁萼涵请改短商。三年更替。商则移甲换乙。课则李代桃僵。有一年之中。新旧更换至二十余商者。有一县之地。先后提送至一二十户者。规避营求。暧昧不可究诘。及其勉强充当。又复苟且支吾。指期告退。名为顾课。实则百獘丛生。于是富户多有弃庐墓挟赀财而纷纷迁徙者。此臣兆那苏图所以深嫉举商之獘。而有改行长商之请也。臣等伏查晋商疲累。一在盐本之巨。一在浮费之多。一在运脚之重。官盐既贵。私贩遂乘间蔓延。河东盐法。以二百四十斤为一引。一百二十引为一名。八九十名为一签。行盐者曰运商。晒盐者曰坐商。从前盐价平时。每名不过三五十两。乃近年以来。坐商贪卖无课之私。多得价值。囤积居奇。其畦地锭票。租典靡常。一业数主。人人牟利。现在一名之盐。贵至一百二三十两三四十两不等。视旧时几至三倍。运商安得不困。河东盐行三省。文武大小衙门一切公私酬应。名目繁多。不可枚举。更有由总商分派者。名为厅摊。由散商自送者。亦岁有常例。统计不下二十六万余两。几至岁课六十余万之半。官吏视为应得。罔恤商艰。加以河东盐由陆运。引重致远。脚费繁多。每名自数十两至百余两不等。引地定价已久。不容加增。因而相率为伪。搀沙短秤。民间购一斤之盐。仅得半斤之用。引地愈远。民食愈艰。此河东盐务疲累以致商民交困之实在情形也。臣等会晤以来。无日不公同商酌。轻盐本必先定池价。革浮费必先行票法。减运脚必先分口岸。并将缉私之法分寓其中。而大要总在留商改票。先课后盐。庶法立无獘而行之可久。盖引有专商。票无定贩。留商招贩。必使先课后盐。而后引目虽改。不致虚悬。课项有常。无虞短绌。查向来坐商价。总以缺产为词。臣周历盐池。见其地面宽广。卤气醲厚。即雨旸偶有不齐。裒多益寡。总足敷五千六百余名之额。盐贵之病。实不在缺产而在走私。现拟定白盐一名。至贵不过六十两。青盐以次递减。坐商工本之外。尽有赢余。不许居奇价。并令坐运各商。立法互相稽察。遇有售私。官为惩办。但使盐不旁流。则池价常平。而商盐自足。其锭票销价。应为核减。畦地租典。先尽运商。总期成本减轻。以敌私而卫课。至出盐行盐各地方。官吏浮费。无不出自引商。今既改引行票即令各商逐款开明。永远勒石示禁。并拟另筹公用一款。每票一张。征银七分有奇。随课收发。以为管盐衙门办公之用。此外需索分毫。官吏总商。皆坐赃科罪。其领票招贩完课掣盐截角缴票各事宜。即仿照两淮票法。稍为变通。以归简易而防獘混。再查河东盐行河南引地。向归商销。自嘉庆二十四年。改为商运民销。以会兴镇为发盐口岸。商民称便。现拟将陕西并本省之盐。一律设立口岸。与会兴镇分为三路。各行各票。不得互相搀越。盐到口岸。然后发贩随地销售。商人自运。亦从其便。计一签之商。省官吏浮费银二千余两。脚价房租辛工等项数千两。所省既多。即令一律售卖净盐。再有搀沙短秤者。严行究办。 

惟商贩辗转。脚户众多。恐有夹私渔利。应由臣兆那苏图遴委廉干同知通判州县各员。分驻口岸。严查惩办。于节省之中。兼寓疏销之法。此臣等通筹全局改定章程之大概也。统计河东全纲。就上年盐价比较。节省银三十八九万两。设遇丰收。池价更减。所裁浮费。除酌留公用外。实裁银二十六万余两。其改立口岸。亦可省公私等费十万余两。通三项裁省银七十余万两。向之赔累者。转获赢余。从此得人守法。商力不疲。不至纷纷告退。即间有。事故歇业者。或运商归并。或坐商顶充。二者无人。即各省运商按签匀办。永不准再有举商保商流獘。臣等复传集坐运各商一百四十余人。面加讲求。示以变通办理法。有无窒碍难行之处。不妨据实禀明。该商人等鼓舞欢欣。佥称具有天良。感激　朝廷德意。并愿将见停一半活引四万三千七百五十道。一并改票运销。仍交银八万二千二百六十余两。所有河工经费。前请奏减银二万余两。兹亦仍照十二万两之数。一并解交。臣等公同察看。所复之数。较新章裁省七十余万两之数。不及十分之一。于商力并无妨碍。应准其复还原额。并据投具甘结前来。谨将会筹拟改各章程。分列十四条另缮清单。恭呈御览。一签商之獘宜永远禁革也。河东池盐。自乾隆年间。盐臣萨哈岱奏请在晋省举报富户充当。嗣改为五年更换。百獘丛生。经前抚臣农起奏请更定长商。六七十年。循而不改。逮至道光二十四年。前抚臣梁涵又因旧商告退。奏请将新商试办三年。名为短商。乃行之甫及六载。已更八十余商。其到官营免者。尚不在此数。一商告退。通省骚然。臣兆那苏图所以有改复长商之请。盖运商受病之源。不在承充之久暂。而在赔累之过多。现拟留商改票。裁去浮费厅摊。减定池价销价。成本愈轻。从此运商尽有赢余。不致仍前竭。傥复借口告退。希图拖累他人。概不准行。惟间有因他故歇业者。必须通商出具连环甘结。由河东道详明巡抚衙门。方准告退。所领引目。或由运商归并。或由坐商顶充。二者无人。再各就各省运商名下。均匀配搭运销。在众商所加无多。引课亦归有着。其从前保商签商之獘。应请永远禁革。以安生业。一改引行票。宜责成见商领票招贩纳课掣盐也。引自商销。票准民贩。而票之较胜于引者。在官则省浮费。在商则省辛工。其余运盐赴岸。车脚价。俱可从省。所以轻成本利转输也。然改票为商人苏困之良图。非为商人脱身之私计。自应明定章程。责成办理。自咸丰三年癸丑纲为始。商人领票。按照原额自变量限期。赴道请票。呈明该商于某坐商某畦某科第几号配定青尖盐若干名。即将课项封足。由监掣衙门督同库官弹收。将票先截第一角。方准掣盐。盐到禁门。场官核对盐票相符。查无夹带再将票截第二角。由该商押运到店。将票收带。以凭沿途照验。盐到口岸。将票呈交口岸委员。截第三角。按限申缴。其盐或发贩转运。或由商人自运。均听其便。遇有引地滞销。许商贩运赴畅销地方售卖。如有夹私影射等獘。各商贩互相举发。禀官究办。其各商名下应交票课。每年自二月起截至九月止。责令扫数全完。不许丝毫蔕欠。违者参追。

一三省公私浮费宜一概革除也。见查运商呈出底帐。每商名下各引地浮费。自一千二三百两起至四千四五百两不等。前岁臣兆那苏图曾经奏裁十分之四。甫经奉部覆准。兹将通纲核计。所费不下二十六万余两。厅摊尚在其外。兹既改引行票。仍责成现商领票招贩。纳课掣盐。恐陋习相沿。难保不仍前授受。应严申例禁。所有商人向交浮费。无论何衙门何项名目。一概革除。不准再有丝毫勒索。傥各该管官吏及行盐各地方官。阳奉阴违。一经发觉。即坐赃科罪。再票盐经过沿途关津。文武兵役以及地方匪棍刁难讹诈。许受害之人。指名禀究。从重惩办。地方官不为申理。许该商贩径赴巡抚衙门控告。问实严参。一总商摊派之獘宜严行禁绝也。运城为三省行盐总汇。向置商厅。各商中择其明白晓事者。点充纲总。嗣因把持渔利。乾隆年间。曾将纲总名目革除。另立值年司季各商。轮流办公。现查商厅。每年摊派有五六万两至十余万两之多。前岁臣兆那苏图查明河南会兴镇值年司季业已裁撤。改为轮流办公。河东因有承办事件。拟择公正殷实者三家。定为值纲。三省各派值省一家。管理事务。见在改引为票。浮费一概革除。运城商厅。应即裁撤。并责成河东道监掣同知督率各商。从新整顿。不准再有厅摊名目。以清獘窦。一池盐宜酌中定价以免居奇也。现在池价。每名卖至一百余两之多。运商赔累。实由于此。前岁臣兆那苏图曾经定价三等。奉行尚未画一。现在臣等会同访查。传谕坐运各商。令其酌中定价。不准任意取盈。据各坐商结称。白盐价至贵不得过六十两。青盐价至贵不得过四十两。如有误晒居奇。愿甘承罪。畦地入官各等语。应令河东道随时查察。傥嗣后坐商。再行藉辞昂价。准运商呈官惩办。再查运城商伙。往往有串通坐商短给盐价搀和硝土情獘。以致官盐滞销。殊堪痛恨。应责成河东道督率监掣同知。及各口岸委员严切稽查。如有前项獘端。即将该商伙并坐商尽法惩办。一酌减销价以归核实也。从前坐商治畦晒盐。兼办引课。无所谓销价也。迨后坐商乏致远之力。三省引地。皆由商包运纳课。偿之以价。以为坐商工本。每锭出给销价银二十四两。乃日久滋獘。名实不符。坐商将锭票典于他人。即将销价作为利息。并与浇晒无关。是坐商祇管卖盐。并不交课。既得盐价。复得销价。转典渔利。而运商重出无名之费。虽节经裁减。所省无几。今查明其獘。传问各商。据结称每名销价。定为六两交收。嗣后仍责成河东道随时稽查。违者立即惩处。一畦地租课宜申明旧章以防流獘也。河东盐法。坐商有畦地而无力浇晒者。准其呈明。或租于运商。或租于同畦伙商。盖运商承办引地。例得浇晒以资配运。伙商有通力合作之义。不致以罔利坏畦。故租课无嫌。嗣因市棍串通赁畦收晒。以致场价日昂。乾隆四年十七年。屡严私租私课之禁。犯者盐入官。人坐罪。遇有惰晒。惟本坐商是问。现查河东畦地租课。流獘更甚于前。伙租者按年轮晒。把持误公。先晒者盗穵盐根。屯私肥己。种种诡谲。贻害匪轻。应责成河东道实力查禁。嗣后坐商无论租赁典卖。总须归运商及同畦伙商管业。不准市棍串通承买承佃。以杜昂价而防坏畦。违者盐入官。授受人均照阻坏盐法律治罪。

一核定科则以轻成本也。现在改引行票。应将晋陕豫额代正除活引岁征正杂科则。即定为行票科则。其山西潞泽节省改照河南通摊唐裕归公之例。每引摊银九分零。加以现定至贵池价每引银五钱。销价每引银五分。公用每引银七分零。统核改票成本。山西河南每票银一两六钱零至一两七钱零。陕西每票银一两五钱零至一两六钱零。比较从前成本。奚啻减半。该商等但当实心经理。非惟不致赔累。自必销路畅而获利多矣。一票盐口岸宜酌量安设也。查嘉庆二十五年。豫引改为商运民销。盐斤渡河。即在河南陕州之会兴镇设立口岸。分路发贩。迄今三十年。商民称便。现在留商改票。山陕二省应设立口岸。以便招徕。经众商将应设口岸地方妥议。呈请核办。臣等公同酌定。除河南会兴照旧设立外。其陕西省三十四处。向由永济县之下马口夹马口渡河过载。今仍从其便。山西本省四十四处。山路崎岖。运脚繁重。自应妥为分设。所有泽州潞安平阳三府霍绛二州各属口岸。应由臣兆那苏图委员察看适中地方设立。以上三省口岸。均应派委同通州县一员。分驻巡防。并令各商贩将盐票呈交截角。按限申缴。至山西省近池蒲解二府州属票盐。应于安邑运城两处立岸发贩。所有盐票。由各该州县截角申缴。以归简易。一盐池透漏宜严行巡缉也。引盐改票。首重缉私。然必先禁坐商之私。方为正本清源办法。坐商积獘。向有大卖小卖之号。计堆计担之名。或刮收于未成料之先。或豫先串通新盐夹积陈料之内。种种獘端。不可枚举。应责成河东道严饬各场员。于每年盘盐归料之时。将新盐详细丈量。编号册报。该道覆丈有无收多报少。转详巡抚衙门存案。先于二月兴工。即饬坐商出具十家连环保结。一家漏私。九家举首。徇隐连坐。有能破获者。将盐充赏。开晒以后。该道分饬各场员驻池督晒。以产盐之盈绌。定督晒之勤惰。分别功过。以示劝惩。开场放盐之时。守门人役查出夹带者。从重给赏。至围墙以外。当饬三巡检督率弓兵巡役按段巡缉。以防扒越走私等獘。如查缉不力。兵役责革。本管官参处。再近池庄。多有匪徒设立私窝。句引贩卖。或乘夜驼载。或用船运渡。应饬令近池文武各衙门严密访拏。以绝根株。一三省引地及新立口岸私盐宜并行堵绝也。查河东引地。周围二千余里。东与长芦。南与两淮。西与花马池接壤。其北则有口盐蒙盐。而吉兰泰之私。沿河直下。蒲滩之私。地处适中。尤易浸灌为害。不可不设法堵绝。经臣等亲赴蒲滩察看情形。除饬该管府县并遴委干员分驻认真查禁外。应再责成蒲州协挑选得力弁兵。于二滩卤气最旺之处。各设卡房。每岁自二月起至八月止。分驻巡查。如一年后。私晒果能堵绝。将该员弁酌量奖励。二年着有成效。即由臣兆那苏图奏明拔补。其吉兰泰私盐。以水运为大宗。应由臣兆那苏图访查上游磴口等处发运地方。设法稽察。至各引地邻私。

从前因河东盐楛价昂。州县每借口不能禁止。今改立新章。价平盐净。如再有邻私侵越。即系各州县有心故纵。一经发觉。按律参办。再现在分立各口岸。过载换驼。过河渡口。应严饬该地方官及派委员弁随时随地。实力稽察夹私影射等獘。有犯必惩。其官盐过境。验明印票。刻即放行。傥有留难索诈等情。许该商贩禀究。无论商贩兵役人等。如访得窝囤私盐。准密禀该管官究办。所获盐斤。一半充公。一半赏给告捕之人。州县委员。有能查拏至五万斤以上者。酌量奖励。傥怠惰失察差役徇纵。以致私充官滞。即将该州县照例参处。委员记过停委。一另筹公用核实支销也。河东盐行三省。凡管盐衙门。督征巡缉。监掣稽查。各有承办事件。兹既将通纲浮费银二十六万余两。一概裁除。若不量为筹款。不足以资办公。且此外尚有解饷津贴。以及营兵薪水各项。向不作正开销。皆取资于公费。臣等公同商定。按纲征银五万三千三百余两。每引均摊不过七分有奇。随同正课交纳。并酌拟某处给银若干。某款应用若干。每年由河东道具详如数分解。傥遇拨京饷。应照河饷解费。按引分派。随课封交。总不得另生枝节。以示体恤而昭核实。一河南票商请酌加盐斤也。查晋陕豫引盐。向系每引二百四十斤。嘉庆二十五。年前抚臣成格奏请调剂案内。山陕二省每引加盐十斤。每名合盐三万斤。免其加课。河南省改为商运民销。仍照旧每引一百四十斤。每名止得盐二万八千八百斤。兹据该商冀六成等。禀请照山陕二省成案加盐十斤。臣等公同商议。现在改引为票。山陕与河南系属一律办理。应准其每引加盐十斤。每名通合三万斤之数。免其加课。但加斤之后。商力更裕。所卖盐斤。不许短秤搀沙。以便民食。傥有前项獘端。即将该商人从重治罪。一潞泽节省银两应归山西通纲均摊也。查潞泽节省一项。雍正四年商人范毓。承办潞泽二府等引地。得有余利。于正课外交节省银二万两。与豫商唐裕归公无异。均不在正课之中。嗣河南改为商运民销。所有归公一项。摊入通省封纳。兹据潞泽二府商人曹七合等禀请仿照办理。臣等复查潞泽二府各引地。运脚较繁。且前项银两。系相沿交纳。并非现商节省。应准其归入山西本省商人按引分摊。以昭平允。

　　议驳河东请仍举新商先盐后课疏咸丰三年　户部
臣等思河东盐课。向系年清年款。其所以称为疲累。不得不急议变通者。诚以签商之獘。一日不除。即鹾纲一日不整。故凡裁去浮费厅摊。减定池价销价。所为轻成本宽商累者。无非期于现商不疲乏告退。则举商之獘自除。而　国家正供。亦可源源不匮。是永远禁革签商一节。乃留商改票新章中第一紧要关键也。该抚自应恪遵　　谕旨。照章妥办。持以定力。以期鹾纲曰有起色。何得甫经数月。即任听该官等阻挠之词。以阖纲坐运各商一百四十余人之多。而借口于现乏之商十有余家。率行入奏。殊不思签商可复。则公私浮费。势必不能革除。总商摊派。亦且不能禁绝。百獘丛生。伊于胡底。臣等请将举商之不可者。略陈数端。该抚自不得不持以定力。盖商与民为平等。而官乃商之护符。欲令李代桃僵。势必虎威狐假。名虽商人招觅。实由官吏举充。试检历年举商参办各案。均有官员误其中。可见商人招觅之说。特出属员粉饰之词。覆辙尚存。前车不远。其不可者一也。原奏称应退乏商。强留亦属无益。查新章商人歇业。原许阖纲归并。否则本省匀销。至坐商兼充运商。自运即由自晒。驾轻就熟获。利尤多。乃谓纲商搭配。皆不乐从。岂知民不乐从。较商尤甚。原奏又请商人招觅。予以限期。至期无人。即令阖纲分办。在该抚亦豫防滋扰。第将来仍令阖纲分办。不如此时即令阖纲分办。何故多此一举。限期虽异。滋扰则同。其不可者二也。原奏又谓纲商销长无常。难乎为继。臣王庆云上年奉使河东。遍查旧卷。有一岁之中。更换至二十余商者。一县之地。提送至一二十户者。当时非不纷纷举商。何以忽殷疲。旋充旋退。乃谓此次剔去乏商之后。余者即定为长商。与销长无常之说。自相矛盾。其不可者三也。大抵盐务利不胜獘。诚能去其太甚。力挽颓风。则不举商而自有起色。若上年革禁诸獘。今年仍旧复还。即罄省之富室。而使之充商。不过饱官吏之私囊。曾何补　国家之鹾政。其不可者四也。

况迩来奉　　谕旨。以该省捐输踊跃。破格　　恩施。凡属上中各户。皆有名姓在官。一旦忽议举商。将使按籍而稽。官吏不烦于择肉。怀璧其罪。富民反悔其急公。不特视盐务为畏途。必且闻劝捐而裹足。既与民情不协。复与时务相妨。其尤不可者五也。相应请　　旨饬下该抚严饬所属。即照新定章程。概勿令现商借口告退。其有歇业者。或由运商归并。或由坐商顶充。二者无人。即各就各省运商名下。均匀配搭运销。断不准乏商招觅。及纲商保充。以杜流獘。至新章先课后盐一层。上年定议时。原因引有专商。票无定贩。留商招贩。必使先课后盐。而后引目不致虚悬。课项无虞短绌。今该抚复请改为先盐后课。姑无论各省行票章程。从来无此办法。即据所称新章二月开征。九月全完。现计尚有四个月之久。为期甚宽。正可饬催交课。何得遽为调剂。任意宕延。现值左藏支绌之时。下顺商情。更当上筹　国用。若以年清年款之纲。一旦办无成效。司其事者。岂能置身事外乎。应令该抚即将新章正课河工归公节省等银六十八万九百五十七两零。每年自二月起。截至九月止。责令各商扫数全完。不许丝毫蒂欠。违者照章参追。毋稍瞻徇。总之河东鹾务疲累。不得已而筹穷变通久之方。全在该抚持以定力。将新章与旧獘。细心比较。自然得有把握。即有营私罔利之商。藉端阻坏。如侯六来者。亦不难执法严惩。使知畏服。本年癸丑纲试办。新章伊始。该抚务当振刷精神。力除积獘。傥仍任该官商等阻挠废格。有心误课误运。妄生觊觎。则督办不力。责有攸归矣。所有臣等遵　　旨妥议缘由。理合恭折具奏。是否有当。伏乞　　皇上圣鉴。

　　与河东道论盐务书　　　　　　　　　
魏瀚

夏闲省垣晋谒。仰见大人德度渊深。包涵众有。旅退之余。已为河东一路商民。额首称庆。维时瀚于俦人广众中。有怀欲陈而未得闲。又恐以未及而言。贻愆躁妄。缄默而退。非敢隐也。辱承赐书。猥推襟于桑梓。复听诵于刍荛。谦德雅怀。万逾恒品。如再结舌茹词。便私藏拙。不思就正于先生长者之前。此所谓驽骀伏枥。望鞭却步者也。昔岁摄官安邑。其于鹾政非所专司。而旁睨情形。颇悉獘源所在。夫包商与私贩。俱为盐务大獘端。而去包商易。去私贩难。盖包商未有不私贩。而私贩不必尽包商。包商多则私贩愈盛。私贩除则包商自革。河东盐浮于引。商人仅销额引。则为利甚微。而不足于营私。必至于亏公。故虽正商总商未有不私贩者。闻私贩所费。亦几埒于正供。而商人甘心冒法纲。而断不加一引者。陶唐遗民。思深虑远。诚恐一岁盐池歉收。则必于别省配引运纲。往返脚经。约及百倍。积数十年而倾于一朝。故弗为也。又以盐井既开。论者谓地力渐竭。　国帑一增。不可复改。以渐竭之地力。供永增之　国课。常额不充。赔累无极。将来逃亡流徒。势所必至。故尤弗为也。因是二者。而私贩之獘。至于不可除。凡环池十一村户口。皆贩夫也。运城五十六家商人。皆贩主也。安夏平及河南接壤州县人民。皆贩客也。各衙门家丁书役。皆贩翼也。横推禁墙。大车以载。轮蹄之声。闻于十余里。终夕之燎。不下千余炬。甚至持竿护卫。官不敢呵。别村凶徒。艳其利者。往往攘臂而争。汹汹很。不恤糜躯。盖至于十四五年间而势已极矣。少山先生下车之始。慨然欲革其獘。而孤掌难鸣。坐视燎原而莫救。尝谓瀚曰。吾始至是。众人观望徘徊。莫敢先动。自地主首发难端。而日甚一日。将若之何。适瀚奉檄摄邑务。出会垣。同僚晓事者。交诫以盐池獘端。积重难返。苟能洁己自好。处脂不润。已属上策。其它可勿与知。如或逞其臆见。众怒难回。将成奇变。比闻舆论。私心亦窃以为然。至谒见少山先生。首以查禁私贩相委。瀚心知其难。未敢遽任。属有知已之言。因感激发愤。思欲力挽颓波。而心事孤危。将伯无助。我之肘腋。皆人之耳目。我之羽翼。即人之心腹。隐忍六旬。当机一发。身探虎穴。幸而获济。半年之内。宵小莫敢窃发。积载宿獘。划然而止。此皆少山先生教诲鼓舞之功。岂瀚庸懦下才所能奏效哉。然而瀚自是为怨府矣。何者。商人之额引。其盐不足以供民之食。其利不足以当私销之半价。则怨。环池而居者。每岁居奇。视为常业。一旦货弃于地。力不出于身。数万穷黎。餬口无资。则又怨。自东都镇茅津渡以至于陕州客店巡役。皆有常规。忽而裁减。则又怨。各衙门吏役窥伺官府之消息。捍御他族之觊觎。以能之大小。为俸之厚薄。乃既夺其利。而又迫之与夙昔声应气求者为难。则又怨。然而众怨可任也。一已之成见不可执也。前事勿忘也。后日之深患尤当虑也。盖盐禁之难。莫难于禁私贩。而尤莫难于私贩之不可禁。

夫谓私贩为病国病商病民者。皆肤论也。河东之私贩有利于国。有利于商。有利于民。而独不利于官。何言之。私盐可以畅销。而于额引不滞。则总散诸商俱获厚利矣。商人获利既重。则岁课莫不踊跃输将矣。贫民食力有所。则环池居民。皆有生涯矣。至于失察私枭。则官受其处分。利所在必争。众所集必。聚不可纪极之穷民。争取之不竭之重利。呼吸之间。动成巨患。皆地方有司之责。其能当重咎乎。故官不私其利。则禁之可也，民不能弃其利。则禁之不可矣。盖河东第销额引。则盐池岁多积盐。一岁之积可计也。岁岁之积不可计也。可弃之于无用乎。池南之民。一启户则重宝耀目。使其忍饥号寒。而坐视不敢染指。可壅之而不溃乎。晋民重利。商人尤析及锱铢。怵之以法。使奉公可也。禁之以势。使不便其私。不可也。众谤交集。势倾山岳。而揆之情理。即商人亦有不得不出于私贩者。可控之而不骋乎。故昔年之禁私贩。以势极祸迫。民不知有专司。不得不为中流之砥柱。如以为经久之长策。非惟庸懦如瀚不能。即大才盘盘如少山先生。亦不能也。然则纵之则有立至之忧。禁之亦非不易之计。故治河东之盐无全策。于无全策之中而补偏救獘。一张一弛。操纵惟我。此则惟大人深思远谋。懔驭朽之民嵒。法张弓之天地。不竞不絿。惟怀永图。则商民仰戴福星。永永无极矣。瀚管窥眇论。知无与于清听。而不敢不毕其词者。以乡党后生。于乡先生前。义不得有所隐也。

　　陕西摊征盐课请饬议变通疏　　　　　
吴振棫

窃照前任抚臣王庆云具奏陕西盐课十二万两改归地丁并征一案。于咸丰五年二月奉部覆准照办。臣于是年七月到任。察看情形。诸多棘手。随于九月内片据实陈明在案。其时甫经试办。不敢遽议更张。惟严饬各属赶紧催征。又恐民闲不知按粮摊课之故。经出示剀切晓谕。原期众情感悟。及早输将。乃数月以来。凡粮少课轻之处。尚能按限催交。其粮多课重。如蒲城富平临潼渭南等处。率皆观望不前。虽或劝或惩。竭力整顿。而完纳者仍属寥寥。推原其故。陕省民人勤苦俭啬。计较锱铢。是其本性。近年各省商贾不通。生计较前窘乏。加以连次劝办捐输。丁粮又提早一月。至于兵差络绎。亦有借资民力之处。今复加征盐课。实觉竭不遑。且地方偶遇灾荒。丁粮或有蠲缓之时。而盐课向无蠲缓之例。小民以追呼为苦。不免有他日之忧。又查按粮摊课。与历办引课。多寡迥殊。即如蒲城富平二县。户部照引加课。俱仅止五千三百余两。商办课额。则尚不及此数。今按粮摊算。蒲城应纳课一万一千二百余两。富平应纳课九千三百余两。其数增至一倍。民闲狃于习见。疑惧更深。至现行章程。原许民人持照赴厂买盐。但地在隔省。焉能人人前往。仍系积年市贩熟于营运者。买回四路分销。此辈惟利是图。盐价亦不能甚贱。小民纳无盐之课。驵侩卖无课之盐。此尤众情挠阻之所由来。虽百说以喻之。而终难踊跃者也。山西抚臣王庆云办理公事。一片真诚。不分畛域。曾与臣往返函商。时以裕课便民。须求良策为念。近闻豫省盐课。自改行河东招贩先课后盐之法。销畅课充。官民称便。业已着有成效。陕省大致相同。似亦可以照办。现在摊征之法。既已窒碍难行。若不及早变通。必至坐误。即将随征州县一一查参。终于公事无补。臣用敢不避冒昧。据实沥陈。仰恳格外　　天恩。饬下山西抚臣通盘筹划。可否仿照豫省现行章程办理之处。于奏明后咨行陕西通饬遵照。其中应行参酌一切事宜。再由臣等两省会商。随时定议。总期盐课不至稍绌。而民气藉以稍纾。则乐利同沾。永荷鸿施于无既矣。所有拟请筹改陕省课额缘由。谨缮折具奏。伏乞　　皇上圣鉴训示施行。

　此疏上后。奉　旨饬与晋抚会议改章。嗣会奏改为官民并运。先封课而后掣盐。民咸称便。事详山西通志。当王文勤公抚陕时。以陕省办理官运官销。运本不敷。请照乾隆闲课归地丁成案。以咸丰五年试办。明年吴公任。知地方情形。乃有是奏。中闲小民纳无盐之课。驵侩卖无课之盐。二语至为切要。文勤亦深知前改之章。窒碍难行。卒会议如公所请。老成谋国。不存意见。正未易多觏矣。

　
卷五十四　户政二十六盐课五

　　浙江盐法议略
王守基

浙江盐务。营销浙东浙西。江苏之苏松常镇四府太仓一直隶州。安徽之徽州一府广德一直隶州。江西之广信一府。明季仅行引四十四万四千七百六十九道。每引载盐三百斤。其场坐落之仁和钱塘海宁海盐石门湖鄞县慈溪奉化镇海象山山阴会稽萧山余姚上虞十六州县。行票十四万九千五百张。每张载盐一百斤。　国初顺治三年。巡盐御史王显奏。各处行盐。皆以二百斤成引。两浙应剖两引为三引。每引载盐二百斤。共改行正引六十六万七千一百五十三道。零将票两张折合一引。共改行票引七万四千七百五十道。康熙七年。杨毓兰题称。海禁森严。枭贩敛。松所商人汪嘉正呈请加正引一万道。在昆山常熟太仓营销。商人黄都呈请加正引三千五百道。在华亭娄县青浦嘉定营销。商人程洪呈请加正引一千四百道。在嘉定营销。部议覆准松所共加正引一万四千九百道。康熙十七年。御史傅廷俊奏。凡丁多引少之州县。皆宜酌量加引增课。十八年。经巡盐御史孙必振题定。浙江加正引一万八千六百四十五道。零加票引一万八千九百四十八道。又傅廷俊条奏。仁和钱塘。为商民辐辏之区。应多增引目。嗣经巡盐御史成其范等先后题称。二县逼近场。票引常苦壅滞。勉谕商人加票引六千道。经部驳令加增。嗣又加票引一千道。二十二年。巡盐御史詹哲题请。将诸暨义乌浦江盐引。改归金华西安常山三县代销。部议三县既可代销他处之引。其额引应酌议加增。嗣据题定。金华西安常山加正引一千道。又请江孤悬江北。逼近淮场。从无商人领运赴销。祇令完纳包课。雍正十一年。江苏议归淮商运销。经浙抚程元章题称。靖江改食淮盐。则苏常引地。尽为淮私偷越。自宜仍销浙盐。每年加正引三千道。总计正引七十万四千六百九十九道。票引十万六百九十八道。此浙江应销额引八十万五千三百九十七道之源委也。前明本系商人纳粟于边。六斗五升中引一道。赴场支盐二百斤。无所谓课。后每引加余盐七十斤。征银八万二千二百八十二两二钱六分五厘。名为正余。后又每引带余盐三十斤。加征银一万四千九百二十七两六钱四厘。名为加余。又因先行小票。准令小贩零星洒卖。嗣将小票裁革。商人代纳票课一万四千四百五十九两四钱八分四厘。名为代票。靖江一邑。向系土商领票赴崇明买盐运卖。包纳课银一百八十二两四钱三分七厘。名为靖课。　国初以正余加余代票靖课汇一款。总为商课。征银十一万一千八百五十一两七钱九分。前明边商得引。售于内商。每引价银一钱三分二厘。名为引价。　国初裁去边商。引从部发。将引价归入商课。征银五万八千七百九两八钱八厘。江南溧阳一县。向食淮盐。后改食浙盐。征课银四千两。票引折合正银。征课银八千三百四十两四钱三厘。

顺治十三年。因兵饷紧急。奉部题增浙江盐引十万道。嗣因引盐壅积。题明带课不行盐。加课银四万五千六十七两四钱九分五厘。浙江盐课各所科则不同。康熙元年。台所户口凋残。将额引划出六千道。于嘉所营销。四千道。于松所营销。升课银九百四十四两三钱七分九厘。七年。松所增引。征课银四千四百九十三两一钱七分三厘。又因绍所大嵩场迁徙界外。产盐不敷。划出额引。于杭所营销二千八百道。嘉所营销八千道。松所营销四千一十六道。升课银八百六十一两八钱九分九厘。又绍引改归嘉定县营销一千六百九十六道。升课银三百九两六钱五分四厘。各所征课。原分上中下三则。康熙五年。绍所下则商人消乏。引课虚悬。着令上则商人代销三千二十四道。升课银一百六十一两五钱四分五厘。九年。台所场地迁徙。无场买盐。额引改归杭所二千六百二十五道。升课银三百八十六两二钱三分。十年。因温所土瘠民贫。销盐短绌。额引改归杭所六千道。升课银一千三百十二两二钱。十五年。松所太仓州下则引地。改归常熟中则三千引。升课银二百九十七两二钱四分五厘。十六年。科臣条奏。革除割没名色。每引加盐二十五斤。按各则加课。三十八年。豁免一半。加课银三万一千三百八十九两二钱六分三厘。十七年。户部题覆。浙江票引课银一钱三分四厘。应照温所科则。每引增银三分。增课银二千二百八十四两二钱七分六厘。又计丁加引。增课银一万一千五百四十六两九钱四分五厘。仁钱二县加票。增课银一千四百六十七两二钱一厘。金华等三县加引。增课银三百六十九两九钱一分一厘。三十五年。绍所商人情愿将下则引一万八千三百七十八道。照中则一例起科。升课银一千四百四十一两三分五厘。五十一年。温所商人以地近场。僻处山陬。将额引划出七千九百四十八道。改归绍所营销。升课银一千一百七十九两七钱六分七厘。乾隆二年。因绍台两所引盐旺销。奏拨松所一万引归绍。二千引归台。升课银二百十二两五钱一分二厘。三十七年。因松所额引壅滞。奏拨二万引归绍所入额营销。升课银一千七百九十三两五钱四分六厘。三十八年。因诸暨义乌浦江额引畅销。奏请拨台引三千三百八道。归绍所营销。升课银四百两五钱四分三厘。靖江加引。征课银七百七十八两八钱三分。道光二十八年。　钦差查办浙江盐务。杭嘉绍三所。加增盐斤。但征正课。不征杂费。加课银二万一千七百八十二两七钱四分。此浙江应征商课三十一万一千三百八十二两六分之源委也。浙江产盐共三十二场。其辖于寍绍分司者二十。在杭州曰仁和曰许村。在绍兴曰钱清曰三江曰东江曰曹娥曰金山曰石堰。在寍波曰鸣鹤曰清泉曰龙头曰穿长曰大嵩曰玉泉。在台州曰长亭曰黄岩曰杜渎。在温州曰长林曰双穗曰永嘉。其辖于嘉松分司者十二。在杭州曰西路曰黄湾。在嘉兴曰鲍郎曰海沙曰芦沥。在松江曰横浦曰浦东曰袁浦曰青村曰下砂曰下砂二三场。在太仓曰崇明。

此外尚有温郡南监一场。乾隆二十八年复设。产盐无多。不立场员。令蒲门巡检兼管。各场之盐。皆出于煎。故统谓之末盐。煎盐之法。先于傍海近潮之处。开辟坦地。削去草根。光平如镜。名曰摊场。又谓之灰场。分上中下三节。近海为下场。以潮水时浸。不易乘日晒也。其中为中场。以潮至即退。恒受日易晒土也。远于海为上场。以潮小不至必担水灌洒。方可开晒也。凡潮汛。上半月以十三日为起水。至十八日止。下半月以二十七日为起水。至初三日止。潮各以此六日大满。故当潮大之时。三场皆没。自初三十八以后。潮势日减。先晒上场。次晒中场。最后晒下场。故上中每月得晒两次。下场或仅得其一也。灰场者言其土细如灰也。盛夏二日。或三日。秋冬四日。晒力方足。严冬则西北风尤胜日晒也。俟地起白霜。用铁铲收起。名为刮土。所刮之土。三月为桃花土。六月谓伏土。九月谓菊土。伏土最咸。桃土菊土次之。傍筑小槽。广四尺。长八尺。封涂于底。覆以刮竹。铺以净茅。下承以池。实土二十四担于槽。沃灌清水。渗及周时。泥融水溢。流入池中。即成盐卤。试卤之法。采广东石莲。用两竹管。约长六七寸。并缚于细竹竿头。分置十莲于管内。管口用竹丝隔定。探入卤井。卤沃莲浮。浮三四莲味重。五莲俱浮尤重。浮取其直。若横直相半则味薄。莲沈于底。则卤不能入煎矣。煎盐用盘。盘以铁版凑合。底平如盂。四周高一二尺。其合缝处。以卤和灰嵌之。一经塞结。永无罅漏。嘉庆四年。详定设立官厂。领铁开炉。不许私铸。煎卤于盘。未即凝结。将皁角末和米糠搅沸卤中。顷刻结成。盖皁角结盐。犹石膏之结腐耳。其盐色白。但味稍淡。不如淮盐之为胜也。前代课。本系按丁征盐。以供商支。明季改征银两。边商中引一道。由库偿给银二钱一分八厘。令其买盐。是为库价。偿商以外。余银充饷。是为余粮。惟浙江沿海之区。地最广。不尽出荡供煎。兼可以种花豆木棉。民交产。往往混入民田。故其名目不一。有离海较远户。不谙煎盐。应纳盐斤。俱准折银解司。名曰折价。有丁不谙煎盐。发县与民一体当差。应纳之银。均派于秋粮余米内征收。名曰水乡。有名下得分荡地。召人佃种追价。名曰白涂。此外并有迷失地。课银无征。皆于民户秋粮余米内拨补完。名曰包补。统谓之库价余粮。　国初按额征库价银六万三千四十二两四钱六分七厘。征余粮银二万五千三百三十三两三钱一分。顺治十四年。杭州绍兴松江等府。丈出新涨荡地及垦成熟地。升课银一千三百五十二两一钱五分六厘。温台各场。先因迁徙。场不产盐。商人自杭运盐。民食维艰。康熙五年。于温之永嘉瑞安台之临海黄岩界内。摊沙起开煎。升课银三百两一钱一分。又丈出余姚县新涨沙荡。升课银五百九十五两三分。自康熙十六年起。至六十一年止。各县场丈出新涨沙荡。历年升课银二千七百四十九两二钱三分五厘。又温台寍各场迁徙之后。续经展复。升课银四千三百二十一两八钱二分六厘。定海县展复。升课银八百三十七两六钱九分一厘。

又自雍正元年起。至嘉庆四年止。各县场展复新涨。升课一万五千八百四两四钱七分一厘。当初盐差出京。随带京书。应支经费。系户完纳。嗣将京书裁革。经费充公。征银一百二十九两四钱。此浙江应征课十一万四千五百四两六钱九厘之源委也。正课以外。尚有入正杂款。各州县设有巡捕弓兵。给与工食赏项。限获私盐。变价充饷。岁有定额。名为功绩。嗣据总督李卫以按额责之弓兵。难免误陷平民。题明私盐不敷。于余引租价项下拨补。解功绩银六千九百一两五钱七分五厘。各县场额设秤手。系商人保举。每名纳税银五钱。请给牙帖。方准充当。征牙税银八百七十五两。崇明一县。孤悬海外。且有盐场。难销商盐。按十三丁派一引。共引二千八百五十六道。照温所科则。纳包课银七百四十一两四钱一分八厘。又崇明之半洋等沙田。划隶海门厅管辖。由海门地丁项下。编征崇明包课银六十三两九钱。定海一县。亦系按丁派引。纳包课银四十二两一钱四分六厘。各沙荡田地。有应征备荒银两。原系以备岁歉养。嗣经筹款积谷。即将此款作为差承赍奏起解钱粮等项银两。康熙八年。裁去费。节省备荒银一千四百六十六两八分五厘。又节省各役工食银三百九十四两四钱。前代相沿盐课钱粮。每两多征银一分。名为滴珠。解部充饷。共征滴珠银四千一百四十五两二钱四分八厘。以上合诸商课课。此浙盐每年入正奏销银四十四万三百七十二两二钱六分一厘之源委也。其不入奏销杂款。则有岁征公费银十七万七千一百三十一两五钱。浙江正引。每引应输盐政分规银一钱八分。笔帖式分规银七分。共银二钱五分。雍正二年。盐政噶尔泰奏明归公。为各官养廉及解京各衙门饭银前锋护军统领养廉等项之用。余银充饷。征河饷银一万二千两。原系盐政运使捐输。康熙三十八年。奏明于引课场课内每两加平三分。随正输纳。征车脚银二千八百四十七两三钱三分八厘。盐课每两。征滴珠一分之外。又征银七厘。以给解饷路费。征纸朱银二千四百十六两一钱八分八厘。按每引三厘解部。为刷办盐引纸张工食之需。征引费银八万五千三百九十一两五钱一分八厘。原系甲商经收。为一切办公应酬之需。后经总督李卫以商人自收自用。所费不赀。奏明裁去浮滥。归库征收。征充公礼费银二万六千两。雍正五年。李卫奏明商人情愿捐输。移解藩司。充地方公用。征减存程费银一万五千两。乾隆九年。巡抚常安咨明抵解运司应捐铜斤水脚。票商输银九百五十两。引商输银一万四千五十两。征引目脚价银五千六百两。盐政将引目领出。各商公缴脚价。原系盐政应得之项。嗣经噶尔泰奏明归公。征盐规银六千三百八十两。雍正四年。李卫奏明酌与将军织造等官盐规银五千七百六十两。余银六百二十两。为将军属下进京路费之用。征贴解银三万两。京协各项。例有加平余平饭食等款。统归贴解征收。征引规银七千五百五十两四钱八分。原系场官私征陋规。

乾隆十年归公。由场征解。嗣于五十九年改归商输。正引征银一分。票引征银五厘。征课耗羡银一千七百六十三两五钱。乾隆十年定案。浙省每两二分。江省每两三分。随正征解。各场征税契银。岁无定额。惟此款于次年报部。有无完欠。分别场员功过。其余均不入奏考核。统谓之杂征焉。至于帑息。则海塘岁修帑本一百万两。各属塘工岁修帑本三十四万八千四百两。缉匪帑本四十万两。同安船帑本十万两。旗营马价帑本二万。敷文书院帑本一万八百两。育婴堂一千七百两。旗营红白赏帑本制钱二万千。岁输息银二十二万七千二百两。息钱二千串。此浙盐杂款帑息之源委也。其行盐则向分六所。一曰杭州所。在府治东北艮山门内。凡仁和许村二场引盐。于此过掣。派行正引十一万八千六百十二道。一曰绍兴所。在府西北六十里山阴县白鹭塘地方。凡钱清三江东江曹娥金山石堰鸣鹤清泉龙头穿长大嵩玉泉十二场引盐。于此过掣。派行正引二十三万九千五百六十八道。一曰嘉兴所。在府治南春波门外五里。即宋玉霄万寿宫遗址。凡西路黄湾鲍郎海沙芦沥五场引盐。于此过掣。派行正引二十六万四千四百十五道。一曰松江所。在府治西南二里娄县地方。凡横浦浦东袁浦青村下砂五场引盐。于此过掣。派行正引五万九千六百三十三道。以上四所。设有批验大使。每年以夏冬二季掣盐。孟月报掣。季月掣毕。盐政皆亲临之。一曰台州所。专掣长亭黄岩杜渎三场引盐。派行正引一万一千五百十九道。一曰温州所。专掣长林双穗永嘉三场引盐。派行正引七千九百五十一道。此二所不设批验大使。且海运风涛多阻。不按季分。随运随掣。由该府主之。温台二所之引。祇营销本府及附近该府数县。松所之引。祇营销本府太仓州及苏属之昆山新阳常熟昭文四县。其余各府州县。则地偏浙东者。分销杭所绍所之引。地偏浙西者。分销杭所嘉所之引。而十六州县票引不与焉。商盐过掣开运。经过关津。例须盘验。除杭所运往临安等县引盐由杭关稽查外。杭绍二所运往浙东之盐。则过富阳桐庐严州三关。杭嘉二所运往浙西之盐。则过苏州湖州两关。其余若诸暨为绍所运销诸暨三县之要隘。青田为温所运销处属各县之要隘。仙居为台所运销永康等县之要隘。皆设有营弁县捕。专司盘验。以防漏私。各所科则。原皆轻重不等。嗣经李卫整顿。一律畅销。将杭嘉绍三所。定为每引课银三钱九分七厘零。温所每引课银一钱九分零。台所每引课银二钱七分零。惟松所尚分三等。中则每引课银四钱二厘零。下则二钱八分六厘零。下下则二钱五分一厘零。各县肩票引则以八百斤成引。征课银一钱九分零。至正引斤重。原定每引二百斤。外加耗卤二十五斤。嗣因除去割没。加盐二十五斤。盐政先收陋规二钱五分。暗予加盐三十五斤。后将此款归公。盐亦照旧加运。

乾隆元年。特奉　　　恩旨。杭嘉绍三所。加盐五十斤。松台温三所。予以四百斤成引。并不加课。道光二十八年。查办盐务。杭嘉二所。又加盐四十斤。绍所。加盐二十斤。故温台松三所。每引行盐四百斤。杭嘉二所。每引行盐三百七十五斤。绍所。每引行盐三百五十五斤。此又浙盐科则不同斤重各异之源委也。浙江引盐之外。兼办帑盐。始于雍正六年。总督李卫以松台温三府场盐旺产。配引之外。常有余盐。以致户漏私碍引。奏明发帑银八万两。交各场员尽数收买。嗣因玉环舟山岱山舥艚等处。私盐刮煎日盛。枭贩四外充斥。先行奏明一律办理。玉环在太平乐清两县交界。周围七百余里。有洋塘后盐盘三处。潮水浸灌。可以煎盐。奏设玉环同知。交帑银二千两。使经理收盐事宜。舟山在定海界内。孤悬海外。旷衍五百余里。共三十七澳。皆可刮淋煎卤。奏发帑银四万两。分交营县各库。将内港十五澳责成定海县知县。内洋二十二澳责成定标中营游击。设仓收买。岱山亦在定海界内。附近有秀山长涂二澳。淋煎最旺。收盐事务。选委提标中营守备。赍持帑银。会同定海县丞办理。舥艚在温郡平阳县界。即所谓南监场也。先因地坍人弃。嗣后沙涂远涨三十余里。民多私煎。奏仍设招丁。发帑银四千两。交温州府库。委蒲门巡检管理收发。崇明场盐。除本地民食外。但配靖引。亦系发帑收买。崇明县主之。所收帑盐。尽销本处。鱼户蜇户渔盐。亦准引商帑商运往旁处销售。各照科则纳课。外输经费银一二三钱不等。除归帑本经费。余银作为盈余。舟山收盐较多。每年提拨四千三百引。发交松江提标五营。在松郡城内四门外。开设五店销卖。谓之营盐。所获利息。每引支给弁兵薪水银六钱七分。余银统归帑盐盈余。自办帑盐以后。私净官畅。每年额引。不敷商运。加领余引十五万道。凡商运余引。每引输租价银四分。即前所谓抵拨功绩者也。所完课银。与帑盐盈余汇一案。另册题报。每年约银十万余两。浙江佐杂养廉。即由此款项下添给。嗣后日渐废弛。商亦罢敝。至咸丰年间。所报不过一万数千两焉。然正课则年清年款。从无蒂欠。即帑息亦多完。至咸丰五年。不似他处积欠累累。是浙盐维持大局。实得力于帑盐居多也。自淮盐不通。浙江又曾创办饷盐。江西多系淮岸。惟广信一府。与常山毘连。所销浙盐。即由常山额引内分销。长江梗阻。淮盐不到西岸。经江西抚臣奏借浙盐三万引。由浙抚招商捆运。赴江西营销。嗣曾中堂驻军江西。奏明扩充办理。专委大员在浙省设局督理运盐。在江西之樟树镇设局督理分销。所收课银。接济军饷。故名饷盐。惟常山一带。山路崎岖。非骡夫不能转运。脚价颇费。且浙课每引三钱九分。加以杂款等项。亦须一两六钱。兼收淮课二两六钱。成本过重。故办理数年之久。仅销引十万有零。迨咸丰九年。浙抚奏请续办。未能举行。而浙省失陷。全纲遂皆堕地矣。当省城甫经克复。不得不试办抽厘。以济军饷。迨全浙肃清以后。理宜渐次规复旧制。乃当事者习抽厘之便。即欲以此行诸永久。

且现办抽厘。亦疏节阔目。并无详细章程。但分嘉湖二府苏松常镇四府太仓广德二直隶州为浙西。分金衢严绍宁处温台八府及徽州广信二府为浙东。各委道府大员。浙西于上海设立总局。浙东于绍兴设立总局。督办票运事宜。商贩运盐。先赴总局领票。以五十引为一票。引之斤重。悉照各所旧例。按斤抽厘。或八文或十文十二文不等。先完一半。其余一半。俟运盐到岸。销售得价。然后完纳。各府皆设府局。专司核收此项半厘。杭州府另设一局。但办杭所运行浙西票盐。至宁波绍兴两属。多系往昔行票引之地。课额甚轻。温台两府虽行正引。课与票等。现在并无票运。但各处设卡。见盐抽厘。每斤亦三四文六七文不等。盖往昔票引。有肩住之分。肩引逼近场。小贩肩挑。八百斤为一引。住引稍远场。有商运盐住卖。四百斤为一引。其抽厘之多寡。想亦因此而分也。所收厘钱。统归该府局汇报。总计每年厘数。约制钱一百余万串。合银六十余万两。较引商输纳之款。尚有六七成。然销盐实不及额引之一半。初办犹见畅旺。继即渐行短绌。松所短绌尤甚。上年又有松所改归官运之议。迄今未见办有成规。重抽厘而疏防私。虽百变其法。恐终亦无善法矣。夫办盐必先净私。不独浙江为然。在浙江尤为紧要关键。非但境内产私之地太多。苏松常镇与淮扬场。祇隔一江。淮盐味重价廉。最易飞越浸灌。向来责成镇江海防同知与京口副将驻札江面。稽查堵缉。尚不能禁。故李卫整顿浙江盐务。特兼总督之任。节制江南捕盗事务。将淮私渡江奏交常镇道就近专管。然后收余盐以净内私。减杂课以敌暗私。引盐始行畅销。前后莫能及。此其已然之。今皆可见。不此之务。而斤斤较量于票运官运之间。庸有冀乎。说者或曰。抽厘之法。惟知见盐抽厘。不论官私。安问淮浙。此说似是实非。盐之为物。日用必需。怀挟甚便。渔艇来往之港。皆可走私。三家僻壤之村。亦能销盐。人人而稽之。日亦不足矣。历考成法。缉私虽严。而终归于减价敌私。职此故也。是所望于任鹾政者。平心察之。

　　查明两浙盐务积獘筹议章程疏　　　　　
程祖洛

窃臣于江南途次。接准军机大臣字寄。道光十二年七月初四日。奉　　上谕。有人奏浙省鹾政日敝库款虚悬酌拟清厘事宜六条以杜獘源而裕国课一折着交程祖洛于路过浙江时将该省盐务现在情形悉心体察督同运司实力清厘苟可以振废弛而免颓靡即着酌量奏明办理原折着钞给阅看将此谕令知之钦此。仰见我　　皇上整饬鹾纲。务求完善之至意。臣于盐务。素所未谙。两浙情形。更不能深悉。而综其大要。当先核明历年营销盐引存库银两数目。然后推求致病之由。设法清厘。则事有头绪。獘无不露。嗣于行抵杭州省城时。询知抚臣富呢扬阿。正在督饬运司设局清厘。尚未蒇事。臣查其大概。纲引则套搭不正。库款则牵混不清。受病已深。未敢草率从事。当将遵　　旨查办缘由。先行附片奏明在案。臣思纲引套搭。库款牵混。系浙省向来积獘。何以历任抚臣。并不遵守前抚臣帅承瀛奏定章程。实力剔厘。以致甫阅十年。复形敝坏。随督同升任运司张岳崧调齐卷据。悉心稽核。缘两浙年额正票引目八十万五千余道。应完正课公费等银四十六万余两。报部外销各款银四十万余两。又余引二十三万道。销无定额。课无常数。自道光元年。前抚臣帅承瀛清厘以后。至道光六年。每年销数。惟三年分因江浙被水成。稍有短绌。余均及额。六年奏销时。运库尚存银一百二十八万余两。自道光七年至十年。每年销数日见短绌。存库银两。亦按年递减。十年奏销时。运库仅存银十一万余两。又自十一年至今。虽无起色。而核其销存各数。尚不致如前数年之日趋日下。至六年以前之销数所以旺。七年以后之销数所以绌。与十一年之得以不致更形壅滞。则因六年冬前抚臣程含章奏请加增余价。盐贵销迟。成本压搁。商力日疲。转运不前所致。迨十年夏前抚臣刘彬士奏请停止加价。商力稍裕。是以十一年虽遇水灾。销数尚在九分以上。此历年销引旺滞存库多寡之实在情形也。又道光元年以前。本有积年陈引一百三十余万道。经前抚臣帅承瀛奏请铳销七十余万道外。尚有六十余万道。按年带销。至道光六年。虽已全数销竣。而六年以前营销数目。仅止及额。一经带销积引。即多占压新纲。尚有余引一项。课则较轻。本无关于奏销考核。是以前抚臣帅承瀛原定章程。除例销余引各地外。其余各地正引未清。不准请配余引。无如各商取巧牟利。不俟正引销足。即豫请余引。计道光七八九十等年。每年余引总可销至十七八万道。而正引仅销至五六七十万道不等。十一年正引亦止销七十余万道。以致陈陈相因。愈积愈多。截至庚寅纲止。共有积存正余引目一百十六万六千余道。不能不新旧融销。以冀逐渐疏通。此又压正销余纲分套搭不清之实在情形也。

至库款与纲引本相表里。浙省应完课费。前抚臣帅承瀛删定科则。分别正减地头。每引完银一两数钱至二两九钱不等。其中正课。每引祗有一钱四分零至四钱零不等。余皆内外杂款。道光六年以前奏销。虽皆造报全完。而已有销陈积新之獘。七年以后。亦以全完造报。而销数总未足额。且所销者陈引更多。新纲愈少。不得已饬商先输正课。题报全完。其内外杂款。仍于销盐时按引带输。部臣则不知杂款钱粮。系属虚报全完。惟有按册指拨。六年以前库款充裕。其獘至于寅支卯粮。年分不能划清。犹可查照前抚臣帅承瀛清查章程。以一款归一款之用。无须那垫。七年以后。销引日少。库款日绌。以致库储银数。与奏销册报悬殊。一经指拨。每因本款无银。不得不那移外输银款。以应解期。若外款亦无可那垫。即须设法催输。通融那垫。彼时即欲严守前抚臣帅承瀛章程。亦属势有不能。而各商盐未销完。难于转运。又不能不量为调剂。前抚臣刘彬士曾于七八十等年。援照道光元年以前成案。将带输外款。择其缓者。临时斟酌暂行停输。自三四卯至数十卯不等。名曰减让。其岁无定额之商捐商用各款。前抚臣帅承瀛于元年厘定数目后。业已逐渐增加。每年格外销银七千余两。浮费之端。即因此开。年复一年。有增无减。迨六年奏加余价以后。各商借口盐贵私多。复议添设巡商。厚给巡费。截至现今止。每年外支数目。较前抚臣帅承瀛初定章程。计共多销浮费银五万余两。甲商人等。又指称整顿口岸名色。历年支借滥销共银十一万四千四百两。内外款目。更形轇轕。截至道光十一年年底止。计有垫缺银八十一万八千九百余两。实止存库银十三万七千八百余两。较之十年存数。虽见其赢。而较六年以前。所存仅什之一。此又库款支绌致多牵混及加增浮费之实在情形也。臣查纲分不正。则套搭之獘不能除。库项必因之更绌。每逢解款紧迫之时。甚至无银可垫。而　国家经费有常。断不容以库款支绌。遽请停拨。势必仍向各商追完新课。那垫虚报之数。各商明知其故。遂亦观望迁延。希图援案减让。或请配余引。要求挟制。利权渐移于下。库款将无归补之期。第欲正纲分。必先疏通积引。现在积引。又有一百十余万道之多。既未便以递相积压之引。并总着赔。致滋口实。且商力亦断不能支。若徒责令带销。亦属空言无补。臣与升任运司张岳崧悉心妥议。据请援照成案。将辛卯秋冬壬辰春夏四季正引。并作一纲。全数铳销。分年赔课。臣思铳销之法。虽于　国课无关。究属展缓年限。且欲杜铳销之獘。而仍开铳销之端。殊非振废挽颓之道。即准其铳销。亦止一纲。而积引有一百十余万道。以数抵数。尚多存积。如不并求疏通之术。去其根株。仍不免于套搭。适足为将来再请铳引之地。复与该司再四熟筹。并询之藩臬两司。佥称现当积獘毕露。急思补救之时。与其愈积愈多。虚悬库项。莫若并纲铳销。俾即挽正。臣辗转图维。实无疏通积引之善策。因思前抚臣帅承瀛清厘初政。即系将前一年及是年洒带之纲。改为铳引。并请援拨余价银七十万两。奉　　旨准行。从此商力渐纾。库项渐裕。

现在疲敝情形。正与彼时相同。除缓拨一事未便渎请外。惟有铳引一节。势不得不援照办理。合无仰恳　　皇上格外天恩。准将辛卯秋冬壬辰春夏四季正引。并作一纲。全行铳销。应完正杂钱粮。从癸巳纲起。分作五年照数赔缴。商力虽似拮据。而积引内应输之报效等款。截至壬辰纲止。均已输足。即可停止。此项赔课。为数无多。接续摊带。不致竭。如蒙　　俞允。则二年之中。止销一纲引目。约可带销积引六七十万道。所纳杂款银两。亦可归补库款十之六七。即无虞奸商之观望不前。希图减让。妄侵利柄。至余引本在正引之外。浙省向有例配余引不配正引地面。计数无多。应饬暂停请领。即将积引作为余引营销。虽积引内正引居多。与余引科则不同。而积引内之正课。既经商人赔完。其报部杂款。亦已造报全完。经部指拨垫解清楚。于帑项引地。两无关碍。约计三四年。积引可以全清。库款亦可补足。俟积引销完。再行照旧请领余引。嗣后乙年岁首。即开甲年之新纲。至年终奏销。如有未完。即将引目缴销。课项责商赔补。不得仍前止完正课。虚报全完。留引带销。如此。则纲分挽正。不致再有新旧套搭。压正销余之獘。库款亦可不清而自清。第立法贵乎周密。以后运库收放钱粮。应悉照藩库章程办理。容臣饬令该运司移会藩司参酌妥议。详明咨部立案。甲商历年支借滥销银十一万四千四百两。应令该运司于该甲商等应领办公银两项下。首先扣还归款。永远不准再借。至巡商一项。从前虽亦有之。而人数无多。且无议给经费之例。自道光七年增设经费之后。盐引转多壅滞。可见巡商竟属有名无实。应将此项经费全行革除。巡商名目。饬司传问众商。愿留者听。仍不准议给经费。不愿留者即行革退。所有缉私及巡查灌包飞渡各事宜。专责地方文武协同委员督饬兵役实力办理以节糜费。其甲商门商经商公商。前经抚臣富呢扬阿查明办公惰误者多。实心任事者少。因同时更换。颇难其人。且多易生手。恐有掣肘。业已随时分别勤惰。逐渐革换。其余一切章程。自前抚臣帅承瀛厘定后。大致尚无更改。毋庸置议。再查浮费一事。最为盐务大獘。而其累则在官与急公之散商。其利则在出头办事之甲商。盖运库本有商捐储库仍任商用之款。甲商因得假公事为名。勒派散商。而以散商情愿按引摊捐银若干两。作为某项经费为词。禀官立案摊带。或请于商捐款内。拨作某项用度。库款既有那此垫彼之獘。该商等即藉商捐商用名目。肆为挟持之计。盐务獘窦。悉在于此。司其事者。稍不经意。遂被朦混。即前抚臣帅承瀛于厘定章程以后。至卸事日止。亦已自增浮款银七千余两。嗣后此风大开。在承办诸臣。每以恤商可期效力。不知商人营私之计。愈出愈巧。而急公之心。则愈久愈怠。且甲商既坐享厚利。则旁人必觊觎垂涎。遂有闲衿游客与夫各衙门人等。乘闲进言。纷纷请托。司事者格于情面。不得不略从所请。或随时抽丰。或按年常给。外费日增。而各商更得有所借口。遂致利权悉由下持。每年浮费。则必那款实销。而部款转多虚报。以　国家财赋所出之地。悉为若辈渔利官司徇情之薮。盐引之销有定额。而众人之欲则无厌。

是欲振两浙盐务。必以大裁浮费为先。而浮费之应裁应留。祗可以前抚臣帅承瀛元年核定数目为准则。覆查续增浮费内。有拨补济仁堂不敷经费等款银六千余两。尚非实在浮冒。应行酌量免删。仍于前抚臣帅承瀛元年核定外销款内。逐款确核。再加撙节。亦可裁减银六千余两。为挹彼注兹之计。臣现督饬运司。将应留各款。汇齐结总。适如前抚臣帅承瀛元年核定之数。另立簿册。咨会抚臣立案。永远不准再行加增。并请嗣后如有甲商禀请摊派浮费。运司滥行批准。一经发觉。即照非因公务科敛律分别参处。若因而那垫及批准拨给存款者。即将该运司照监守自盗论。甲商以常人盗仓库钱粮论。如此严定章程。獘端似可永杜。此外尚有应办事宜。或因从前漏未议及。或当随时增损。臣亦已督同运司详加厘正。造册咨送抚臣酌办。并严饬运司晓谕商人。嗣后务当激发天良。源源捆运。仍由运司认真经理。破除情面。有獘必剔。有犯必惩。俾纲引库款。均得日有起色。以图报称。谨将查明两浙盐务积獘。筹议正纲清库。并复旧章缘由。恭折具奏。伏乞　　皇上圣鉴。

　　请杭嘉绍松四所试办票盐疏同治三年　
浙江巡抚左宗棠

窃照两浙年额应销正票引目八十万五千三百九十六道。照改正引八万道。余引十五万道。每年额征正余引课三十二万数千两有奇。向由商人认数领运。先课后盐。按纲造报奏销。因历来营销。未能足额。每以内外杂款。垫报全完。道光年间。岸情虽极疲滞。通纲牵算。尚能销至五六成不等。自咸丰三年。金陵失陷。淮海私盐。乘机浸灌。杭嘉松三所销数骤减。甚至片引不销。所恃绍所引地销畅。加以办理西盐。融销淮界。勉力搘拄。尚不至全行废堕。至咸丰十年以后。安徽之徽州府广德州。暨江苏之苏常松太各府州。以次不守。继而浙省告陷。所属郡县。几无完土。官商星散。户逃亡。奸民投隙而入。公然以贩私为恒业。其时地贼踪。无人过问。自浙东郡县先后克复以来。始饬绍兴设局。暂行试办票盐。然所票仅止一隅。为数无几。本年二月间。大军进克省城。嘉湖相继克复。刻下全浙肃清。居民渐次复业。亟宜实力整顿。以冀改复旧观。无如案牍既全行毁失。商又大半凋零。间有一二旧商。亦皆避寇甫归。赤贫如洗。势难责令照旧运销。是现在两浙盐务。不但求往日之畅销不可得。即欲如咸丰八九年之情形。亦势有不能。与其仍积疲之后。相率因循。不若乘更始之时。别筹补捄。拟请杭嘉绍松四所。一律试改票盐。无论新商旧商。但能纳赀到库。即给票认地行运。并于各府设立府局。稽查销数。所收课银。全数提作正课。解充军饷。内外杂课。概行停支。其万不能不放之款。随时酌核支给。作正开销。惟改引为票。未能限以定额。能否畅旺。尚无把握。应以同治四年正月为始。试办一年。如果行之有效。再行奏请遵行。现在甫经试办。各所情形不同。所收票课。多寡悬殊。且有应行分解江省厘款。势难一律。尚须随时更改。应俟试办数月后。画一厘定。另行奏定章程至票运不行之地。或由官运。或议招商。应即察看情形。核实办理。总之创办之始。首重缉私以疏票引。痛革浮费以纾商困。核减卖价以敌邻私。严查煎数以杜影射。舍此四者。别无良策。据兼署盐运使苏式敬详请先行具奏前来。臣查两浙盐务。自遭兵燹。商流离。各口岸销数。疲敝已极。若不暂议变通办理。必致无可挽救。合无仰乞　　恩施。俯准将杭嘉绍松四所。一律改行票运。如果试办有效。再行酌定具奏。请　　旨遵行。除咨明吏部户部。将应颁额引。暂缓饬发。请将运司以至府厅州县督销经销处分。暂免核计考成外。合将试办票运大略情形。恭折具奏。伏乞　　皇上圣鉴。

　　两浙纲盐请裁行留局疏同治十一年　　
杨昌浚

窃臣接准部咨。议复御史奇臣奏。请剔除浙东盐政积獘。照先课后盐章程。裁撤府局盐行。饬商各就实销自变量认运等因。经部议准咨行到臣。即经转行核办去后。兹据会办纲盐总局布政使卢定勋盐运司灵杰会同详称。饬据杭绍嘉三所甲商联名禀称。奉饬撤局裁行先课后盐事宜。会同各地引商公同筹议。佥称浙省被贼蹂躏。旧商星散。规复后。各商度日维艰。无力重整旧业。嗣奉改办票运。间有一二措资试办。全赖委员招商开行。既济民食。且利营销。及同治五六等年。旧商渐次归里。八年奉谕改票为纲。商等勉强承认。实亦力有未逮。比年以来。又因销不足额。以所沾之微利。赔滞销之额课。尤虑不敷。若遽遵饬先课后盐。在众商固未能含糊遵允。即商等尤不敢肩兹重任。即如现办章程。课分先后两次完纳。每届开纲。犹多推诿。必得甲商再三劝导。始能清缴无误。凡此凋敝情形。莫不共见共闻。委无纤毫矫饰。至各府局员。数年以来。巡缉疏销。实于商人大有裨益。值此兵燹以后。地方官庶务殷繁。难期兼顾。众商甫奉充。于该地畅滞情形。未能谙练。一旦先将府局裁撤。商力更形单薄。先课后盐。就目前商力地情而论。委实难以措办。至盐行不过经手之责。无甚出入。既奉谕裁。当由商等自行设栈发销子店。以副体恤商艰之意。然盐行开设已久。骤然裁撤。难保不与商等掣肘。更应倚仗府局。以资弹压。此外催课办巡。种种仰赖。惟有仍乞俯念众情。分先后半课。裁行留局。庶不致将历年整顿之地。自商堕坏各等情。据此。伏查两浙鹾务。自咸丰初年以来。引滞课悬。已非一日。迨同治三年省城克复以后。无商可招。不得已改行票运。由官设局。招商开行发销。因票商力薄。定章未运以前。先完半课。售销以后。补完半课。正创办之苦心。亦裕课之权变也。其时引地废弛。商情涣散。虽欲整顿。几于无法可施。幸而委员设局。疏通销路。考察地情。近数年来。京饷协饷以及塘工要需。终年收数。总在百万串以外。因时变通之法。亦不得尽谓无益也。况今昔情形迥别。若不度量商力。详审事机。徒执旧章。势必权尽归商。至于不可收拾。即如江苏之四府一州。前车不远。可为殷鉴。至浙东各属。自九年由票改纲。引有一定之额。商有一定之名。虽未全复旧规。办理亦臻周密。如提盐收课。商人自为经理。非复向之票运。概由府局出纳。兹奉部议。饬照旧章。虽为保全鹾政起见。而商禀一再缕陈力有不逮。势难先课后盐。委系实情。不得不曲从其请。以纾商力。仍留各府局。非仅巡缉疏销。两有裨益。而督催后半课银。尤为切要之事。各地盐行。议准裁撤。由商自行设栈销售。亦与盐行无异。而行用杂费。究可节省。凡秤发盐斤。核定价值。悉由商人经理。自无价扣斤诸獘。如是一转移间。于原奏之杜獘恤商。既相合。而疏销裕课。亦不至操纵由人。至各府局。除。州广信两属专办盐务。余皆厘局兼办。可裁无多。

此次更章以后。商人以银纳课。本无银钱兑易之事。盐行既撤。经理皆商。遇有惟利是视之徒。不顾行地废弛。销数短绌。窃恐价加斤之獘。不在盐行。而转在纲商。此尤非暂留府局就近稽查。不足以昭约束也。应请俯顺商情。裁行留局。使商有经理之责。官有监察之任。通力合作。互相考核。仍于各属委员认真遴选。该局用款加意严芟。以节糜费。复将厘订课额之案。斟酌损益。再办二三年。果能渐有规模。官既无事察查。商亦无从推诿。然后先课后盐。事事归商。除员撤局。以复旧制。而免中隳。此二三年中。如金严腹地。口岸本小。认额较轻。设有结实可靠之商。情殷包认。仍可次第办理。如绍之诸义浦。杭之临富新于昌等县。亦皆纲盐。而归商认办。惟在事机有济。决不泥定成案等情。会衔详请核奏前来。臣查两浙克复以后。不特旧商窘乏。即新商亦鲜殷实。是以改票之初。议收半课。又以创办伊始。不得不由官经理。兼收后半之课。内惟徽州广信两局。地属隔省。专司盐务。其余各府。均由厘局并办。迨整纲之际。循用票章。迄今八九年来。商民相安。兹欲遽责先课后盐。商力实有未逮。且盐行既裁。领运完课。无不责之于商。若更撤局。无官过问。权尽归商。堕销误课。夹带重运。难保必无。查核该司等所详。均系实在情形。所有两浙办理纲盐。相应恳　　恩准予暂行留局以资稽查。仍照现行定章。先收半课以恤商力。从前所设盐行。概行裁撤。由商办理。以符原议。除咨明户部查照外。理合恭折覆奏。伏乞　　圣鉴训示。

　　上鹿春如观察论票盐书庚戌二月　　　　　
汤成烈

前徐云门大使奉制台委查闽浙鹾私。计筹通变。窃思两省盐务之坏。非自近年。今处官商交困之时。有积重难返之势。原其所自。盖有数端。一则课重而商本亏也。课非加重。银价日昂。盐之卖于民者钱。课之输于官者银。以今较昔。课不加增。而暗中输纳维倍。以致商本日亏。则不得不引请加重。并搀杂以售于民。又轻其分两。民既苦官盐之贵。又苦似盐非盐者半杂于中。常忧淡食。遇有私盐。价贱觔足而货良。买之莫不争先恐后矣。是以引愈滞销。商愈亏乏。然以情理揆之。官与商患私盐之充斥。而民转患私盐之少也。故欲救其獘。莫如疲乏之商听其退。而以输纳之课责之民。一丁力乏而场盐日少也。闽多晒盐。浙多煎盐。晒则无须薪赀。宜其日旺。而浙场丁类多贫窭。买薪无赀。坦荒废。煎盐日少。官课渐虚。民食不足。则晒盐浸灌。源源而来。年复一年。其途寖广。始由陆路负贩。继且由海而江而溪。舳舻成队。青田关纵有委员。不能不土木其形骸。而束手坐视其私盐之过。又不据情上禀。设法通筹。徒恋恋于数千差费而已。故欲救其獘。必须裕盐丁。而后晒私不侵。一生齿繁而贫民藉资餬口也。温处两郡贫民。不下七八万。土无可耕之田。人无可作之业。惟持捆运挑负。藉以养赡一家。此皆安分良民。不敢为匪犯法。天生此盐。本以养民。民藉此盐。得以自食。若徇商之情。尽夺民食以畅官引。势既有所不能。情亦有所不可。销引未见其效。事端必致丛生。当此经费支绌之时。何可顾目前之乏。而贻他日之患。增额外之防。而费公家之帑哉。故欲救其獘。莫如化私为官。而使贫民皆衣食于官。是欲图杜私而救獘。非力行票盐不可。窃谓票盐之法。似不便于商耳。于　国便于纳课。于民便于谋生。可使远近皆通。地无遗利。并无所不便于商。惟经始之际。众口訾。若无坚定之力。主持于上。鲜有不中挠者。盖有恃盐商以养命。恐法变而己无生活。遂愚商以上控者。此在缙绅中有之。有见行票盐之利。而己不得分肥。遂借风影以进间者。此文员中有之。有得受私规。因改法而出息顿裁。遂从中阻梗以扰害者。此武弁中有之。此皆罔顾国计民生。惟图自润。虽明镜高瞩。不得售其奸欺。而雨露所濡。当亦无分苗莠。从前温守刘煜曾经试行。果有裨益。惜其专利自封。故中谗而被议。票既止而私之浸灌自如。金属远至兰溪金武永汤。地皆是。衢属西龙江常。由渐而及。皆系绍商引地。乃绍商不虑私鹾之充斥。但虑改法之病商。法尚未行。遽尔逆控。绍商未必人人皆愚。实因藉商养活者。播弄其间。与官相难。必须剀切晓谕。票行。则界既清。金衢引地不得搀越。自可畅销。缉私亦有头路。较私贩之横行无忌。可金可衢。千百成。日夜络绎。缉捕既兵役不敷。防堵则经费莫措。浸久而越私台私又将侵引。孰得孰失。必能辨之。是于商并无所不便。所不利者。三五缙绅。衣食于绍商。恐停其修脯。妄加訾议耳。

若票旺引绌。　国家课额有常。不妨挹兹注彼。如淮北之协济淮南。有例可援。无庸顾虑。裕丁之法。在煎盐之速售。若果就起课。给票听民贩卖。其售必速。薪赀有藉。场之煎熬日多。贫丁实沾润非鲜。晒盐利薄。自不越境销私。闽私不入浙倒灌温盐。而仅旁及处州。则瓯建等处官运闽盐。自可畅销。金衢引地。无忧侵越矣。刘守之行盐也。尽上下之利。归于一己。故怨讟深而谗谤起。防缉多而费用繁。譬如平阳瑞安乐清等协营员。莫不各有私规。由来已久。各弁亦藉资补苴。票盐行。人持一票。私者皆官。无须纳费。武弁出息大减。生计无聊。必思生事败坏而后止。今莫若细询各营员。岁计多少私规。无庸掩讳。毋准滥开。照数给与。名为巡防公费。不夺其人之利。较私受尤觉光明。苟有天良。必能认真巡防。即惰员怠懈。亦断不出而阻挠矣。捆运负贩之贫民。仍各事其所事。在官则不须另募丁夫。在民则仍得自食其力。默化潜移。其心自帖。温处各商有成本者。亦可听其改引为票。不必票引兼行。作为调停之说。事归画一。职有专司。从此私化为官。枭化为良。丁力舒而民食裕。　国课完而缉费省。梼昧之见。是否有当。因徐大使与浙省委员汇禀。未能畅所欲言。谨此肃陈。

　　福建盐法议略　
王守基

福建惟汀州一府。为粤盐口岸。其余皆食闽盐。当初本系商办。仅征盐课银七万六千九百余两。至雍正元年。经督臣满保查出盐官得受陋规银八万余两。归入正项。此正课十五万九千余两之所由始也。将盐官盐商裁撤。各场委官监管。按担抽税。其附近场之处。每担抽钱一百五十文。按九申易银一钱六分六厘六毫。以一钱五分作为正课。以一分六厘六毫。作为钱水。远于场者。抽税加重。更多收钱二三十文或四五十文不等。名为长价。与钱水皆以供委官人役薪水之用。改章伊始。抽税尚旺。每年除报正课外。常盈余银十二三万十七八万不等。行之日久。獘即丛生。至乾隆七年。经总督那苏图奏明。复设盐官。招商认办。将盈余银两。酌中定额。作为溢课。此溢课十四万余两之所由始也。一正一溢。部中按银颁给引目。每年发给正额引五十四万五千六百六十二道。盈余引四十万一千四百二十三道。商人领引运盐。分东西南三路。福宁一府建宁之松溪政和两县福州之罗源古田屏南三县在会城东北者为东路。延平建宁邵武三府在会城西北者为西路。福州之闽县侯官等县及兴化泉州漳州三府永春龙岩二直隶州在会城西南者为南路。东南两路。谓之担引。每引载盐一百斤。征课银一钱五分。惟漳州属之龙溪南靖海澄长泰平和及龙岩漳平宁洋八州县。每引征课银二钱三分二厘。至东路所行细盐。每引征课银七分五厘。西路谓之篷引。篷引。船也。西路地居上游。祗建水一溪。泝流上达。滩高路狭。皆用小船挽运。因此得名。每引载盐六百七十斤。征课银二两八钱三分三厘零。三路以西路为大宗。西路尤以邵武府之光泽建宁两县为精华。盖通省课额三十万两。而西路三府。应完二十五万两有奇。二十五万之中。而光建两县应完十六万两有奇。二县额大课重。实居全省之半。福建盐务。所以最重光建帮也。课既定额。将长价钱水两项。裁去浮滥。编入额征。每年征长价银二万六百五十九两零。征钱水银九千八十五两零。此外尚有应征盐规引费及额外盈余名目。盐规者。各州县所收商人规礼。乾隆十年。经总督马尔泰奏明年定盐规。内酌留津贴州县办公拨补委员薪水。外余银充公。每年征银四千九百二十两。引费者。即部中刷办盐引之纸朱银也。每引三厘。共征银三千一百六十六两零。额外盈余者。各处报完正溢两课外。多销盐斤。照则纳课。年无定额。惟古田罗源漳浦惠安等县。报完银八百八十一两零。台湾府约完银一万余两。统计闽盐正溢杂课共银三十四万七千七百余两。而坵折帑息不与焉。坵折即课也。盐田所纳钱粮。谓之盐折。埕所纳钱粮。谓之盐坵。闽省近海之县十有一。统煎晒之场十有六。在福清县者曰福清场江阴场福兴场。在莆田县者曰莆田场下里场前江场。在晋江县者曰浔美场。在同安县者曰浯州场祥丰场。在南安县者曰莲河场。在诏安县者曰诏安场。在惠安县者曰惠安场。在漳浦县者曰漳浦场。凡此八县所辖之场。晒卤成盐。而迤于东南沿海之地。

此外如宁德县之漳湾场。罗源县之鉴江场。霞浦县之管场。其地渐折而至于极东。其盐皆煮海所成。形质较细。故谓之细盐场。以上十六场。皆设场官主之。台湾府尚有五场。在嘉义县者为洲南场洲北场濑东场。在凤山县者为濑南场。在台湾县者为濑北场。盐皆出于晒。其地在省东南。孤悬海外。故场无场官。各晒丁自行设立头目。按年轮值。名曰甲头。商人办盐。不领引目。其盐祗营销本府及噶玛兰一厅。盐课虽在额征之内。亦不解盐库。就近抵充台饷。一切盐务。由台湾府经理。晒盐之场。有盐坵盐埕盐坎盐之分。土作埂。四围周筑。名为盐埕。以埕截而为坎。以坎折而为坵。名虽异而实则同。即晒盐之池。因地异其制耳。至于盐。则空土为窟。其下承以溜池。择咸卤之地。刮取白霜。实之于。沃水淋之。渗入溜地再淋之。卤即可用。挹入埕坎。日暴成盐。煎盐之法。筑土为斛畎于旁以盛卤。接以竹管。注之旋盘。如畎浍之流。盘用篾织。以蛎灰涂。由盘注之于釜。釜上亦织篾为釜墙。周围绕之。坚以蛎灰。盖取其受卤之多。海物异名记云。编竹为盆。熬波出素。南越志所谓织篾为鼎。和以牡蛎。即指此而言也。其煎盐三场。与台湾五场。皆无课。惟晒盐十三场。征坵折银一万四千五百五十六两零。专款解部。莆田县应征贝皮引五百三十七两一钱。贝皮引者。丁本应办盐以供商支。其远于海滨不谙办盐者。折银交商另行买盐。嗣商裁革。此款本经豁除。其后滨海户。情愿完交以充公项。想缘其地又可以产盐也。至于帑息。惟晒盐帑本银十三万两。不征息银。其余款目繁多。共帑本银八十余万两。每年征息银九万余两。以闽盐三十六万两正杂课银。帑息几至十万。商之疲乏。多缘于此。现抽厘课银四十余万两。或异谓加增于前。其实犹是当年额征之数耳。其运盐掣验则以三关为要。海运场盐进省港者。由浦下关掣验。赴泉州府者。由南水关掣验。赴漳州府者。由石玛关掣验。皆设有大使主之。至西路盐船过浦下关后。所历西河水口延平建宁等关。皆有盘验。而水口一关。为东西路之分界。稽查尤严。此福建盐务成法。可谓详且备矣。无如日久废弛。缘法滋獘。如发帑本以养。原以防其卖私也。久则半归无着。发帑本以借商。原以宽其营运也。久则空赔利息。场官不问煎晒。弁丁甚至庇私。南路各帮。多邻近场。私盐充斥。商不能运。则改为官办。又谓之县澳帮。县澳者。以盐归州县办理。而闽清县所属有壶江一澳。盖海岛上之村落也。于是闽盐遂分为官商两帮。官帮滞销。则归于西商匀代。惟县澳课轻。西路课重。商帮既运课轻之盐。部中即议升西路之课。课重利微。商销亦滞。一商倒歇。则责令众商代运。一年欠课。则责令分年带完。负累愈重。商力愈不能支。盐商成为危途。遂流而为签商之举。签商者。即举报富户充盐商也。每签一商。地方官择殷实之家。肆意婪索。溪壑既盈。然后以一二户塞责。盐务之獘。莫甚于此。维时少司农王雁汀。闽人也。深悉其獘。因奏请捐免充商。上户捐银三万两。中户捐银二万两。给予山东司员外主事职衔。永远免充盐商。然捐者亦属寥寥。河东捐免充商之案。即源于此。

西路倒悬篷额。无商接充。经总督奏明捐输运本银十八万两。委员代办。名为官运。初犹稍获赢余。继则半归私橐。积至咸丰年间。闽省军务渐起。不但官商两帮。欠课累累。即西路之官运者。亦被匪焚抢。失去本银三万余两。而下游一带。明目张胆持械拒捕之枭贩。乘间窃发。闽省盐务遂不可问矣。至同治四年。闽疆肃清。盐务大可整顿。但历年积欠。至一百数十万两。且二三两年正溢课银全未报完。若不划清界限。一切难于措手。此恪靖伯所以有奏请改票之议也。先为释其逋累。将新旧欠款。全行豁免。更为删其冗费。将上下陋规。严行禁除。以盐道之票。代部颁之引。西路旧有商运者。以引商改为票商。县澳原归官办者。以户作为贩户。户。即馆伴之别名也。州县办盐。势难亲身经理。皆包于馆伴承办。闽言谓之户耳。至各路课额轻重。悉照旧则。裁去杂课名目。但完正课银一两。加耗银一钱。外抽厘银五钱。课耗于领票时交纳。厘银则在营销地面设卡抽收。现在西路课重之地。改抽厘银四钱。惟浦南莆田永德田南各帮。尚归官办。台湾一府。照旧行运。仅按新章抽厘。其余一律改归票运。拨师船以杜私枭。设官行以代总商。初届一年期满。报收课厘银四十万余两。以外收旧盐课等项银十九万余两。声请着为定章。部中即以四十万两。定为正课。以十九万余两。作为余课。但所谓余课。多系二三两年。商人已运之盐。应完课银。以后完清。即无所谓余课矣。故二届一年期满。仅报收余课银三万余两。然正课收至四十六万余两。此与当初年清年款之数。恰适相符。以后即全归票运。大约所收。亦不过此数矣。夫各省盐务疲敝。皆由于积累过重。不独闽省为然。一旦豁除。盖向来未有之旷典也。此如病人释去沈。即不事更张。亦可大有起色。况抽耗抽厘较之应完杂课帑息之数。亦有减无增。此下令之所以如流水也。若能奉行不怠。当为数十年之利。惟废部引不用。亦所谓千虑一失者矣。

　　沥陈闽鹾积獘请试行票运疏同治四年　
闽浙总督左宗棠

窃查福建盐课。自　国初定制。岁仅征银八万五千余两。雍正元年。各场委官监管。地方官随处设卡。委员收税。先完课而后给单。听其配运售卖。至乾隆七年。奏定盈余银十四万一千余两。较之原额增至两倍。后因归商办理。划地分售。即以当年所收税银。作为引额。此法一变。商之浮费遂增。盐之营销遂隘。后人补偏救獘。朝令暮更。于是分而为官帮。为商帮。为县澳。官销引滞。则责令各商代销。旧商欠帑。则勒令新商摊补。迨道光年间。一变为签商。再变为试办。三变为官运。而盐法之败坏极矣。就西路商帮论之。一商倒帮。分派各商代课。课额愈多。成本愈重。又加以规费之需索。流交之帑息。海溪之险阻。亏折坐耗。不数年而资产荡然。倒罢相继。此商帮之积獘也。商帮倒罢。篷额无人认配。则又变为官运。试办之始。销路尚觉疏通。迨其后官视为利薮。开销挪垫。虚抵搪塞。办运者扣费以入私橐。督销者卖私以取盈余。比课额太悬。则又捏报失水抢毁等情。上下分肥。獘端百出。遂致所领成本。逐渐消磨。此官运之积獘也。县澳各帮。距场较近。收私卖私。习为固然。其始地方官姑为隐忍。久之官势浸衰。私枭浸炽。遂于埕私场私包私船私帮私引私之外。复有纠党持械明目张胆之担私。与官争利。与商为。到处皆然。无从捕治。此县澳之积獘也。福兴漳泉各府二十一厅县。谓之官帮。向皆归县征收。毋论已未征存。均应按日计算。责令完课。久着定章。奈州县畏难苟安。任人包办。名曰户。户者。即馆办之别名也。其因地方民情刁蛮。不敷征解者有之。而获有盈余。实亦不少。乃因甲年所收之钱。必待乙年奏销。遂相率以二三分抵兑藩库军需。冒销无着之款。避免革职处分。其余则尽饱私囊。攘为己有。虽历任盐道严扎频催。而抗延不交。竟成积习。此官帮之积獘也。各场员有督晒配运之责。有缉私修坎之责。今因场署大半无存。官坎莫考。遂不驻场经理。借寓省垣。遇有海私进口。商人收买运销。各场员则冒认场分。指私为官。截角收买。藉图渔利。以致埕坎全废。地皆私。滨海愚民。久不知场员为何官。配盐为何事。肆无忌惮。纠众横行。此场务之积獘也。夫盐为天地自然之利。综计闽省全年财赋。以四分计之。盐居其一。惟利之所在。獘即丛之。虽军兴十余年。闽省被祸较他省为轻。闽省盐课较他省为少。而积獘相沿。竟至日引月长。全纲不可复问。此臣等所以亟筹变通之方也。咸丰元年。户部奏闽省商疲引滞。请饬在于就场征课按包抽税二条。详细妥筹。择一可行之策。另议章程。据实具奏。已奉　　俞允。嗣因上下游军务繁兴。未及查办奏覆。至咸丰三年。又据御史蔡征藩条陈闽省盐务。请修复收税旧章。按照现商完课数目改收场税一折。又奉　　敕下详悉妥议。切实具陈。后经前后督抚臣奏请将续倒悬额七百五十余篷。试行招贩办运。行之未久。成效无闻。
  </div>
  <div class="pagination">
   <a href="皇朝经世文续编_page93.html">
    上一页
   </a>
   <span>
    ...
   </span>
   <a href="皇朝经世文续编_page89.html">
    89
   </a>
   <a href="皇朝经世文续编_page90.html">
    90
   </a>
   <a href="皇朝经世文续编_page91.html">
    91
   </a>
   <a href="皇朝经世文续编_page92.html">
    92
   </a>
   <a href="皇朝经世文续编_page93.html">
    93
   </a>
   <span class="current-page">
    94
   </span>
   <a href="皇朝经世文续编_page95.html">
    95
   </a>
   <a href="皇朝经世文续编_page96.html">
    96
   </a>
   <a href="皇朝经世文续编_page97.html">
    97
   </a>
   <a href="皇朝经世文续编_page98.html">
    98
   </a>
   <a href="皇朝经世文续编_page99.html">
    99
   </a>
   <span>
    ...
   </span>
   <a href="皇朝经世文续编_page95.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
