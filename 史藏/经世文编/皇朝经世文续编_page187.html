<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 187 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 187 页/共 192 页</h1>
    <div class="content">又案魏书高允曰。方一里则为田三顷七十亩。方百里则三万七千亩。若劝之。则亩益三升。不劝。则亩损三升。方百里损益之。率为粟二百二十三万斛。况以天下之广乎。旨哉斯言。其着劝农之利。可谓约而达矣。然此就已成之田言之。若治旱田为水田。易杂粮为稻米。亩益至一石以外。则劝课之功。其效愈广。伏读　大清会典。载　国朝垦荒。自助牛种宽征赋而外。有悬爵赏以励招徕之条。区画周详。务使野无旷土。惟民为邦本。食为民天。课之勤。故奖之至也。今营成之后。地方官既各视多寡以为考成。民闲自营者。验明成熟有效。按顷亩分别等差。给予优奖。佐之以议叙之典。赎罪之条。如此。则劝率自至鼓舞自生。数年后。倍入之获目验而身习。美利所在。民自趋之。不待劝而无不劝矣。

又案水田之兴。西北大利也。然或计其岁入之饶。而议及岁供之数。则民情惧罹重赋。必将瞻顾不前。昔徐贞明领垦田使。北人惧东南漕储派于西北。事初举而烦言顿起。遂以中止。此其明征也。宋臣晁公武有言。晚唐民务稼穑则增其租。故播种少。吴越民垦荒而不加税。故无旷土。是因垦议赋。适因赋病垦。卒至田不加辟。赋无可增。于国于民。两无裨益。我　朝赋役之制。东南赋重而役轻。西北赋轻而役重。用一缓二。实为立法之精心。今役既无可议减。赋又何可议增。请自今新开水田。若本系行粮地亩。照原额征收。永不加增。或系无粮荒地。亦须酌宽年限。缓其升科。轻其赋则。明定章程。行晓谕。俾共知　　圣天子深仁大度。但求民闲有倍入之收。不计　国赋有丝毫之益。庶良懦绝顾瞻之虑。豪猾息梗阻之谋。而乐事劝功。共戴　　皇仁矣。

又案为国不患无任事之人。而患有偾事之人。任事者方兴利以救弊。偾事者即因利而滋弊。故曰利不百不兴。害不百不去。诚慎之也。今兴治水田。为西北百姓建无穷之利。民闲自营之产。人自耕之。人自享之。赋税不增。租典由便。有利无害者也。特恐创行之始。或急于见功。奉行不善。或假手胥吏。生事滋扰。甚或违理妄行。藉以阻挠政事。如雍正六年　　　上谕处革之梁文中其人者。将养民之政。反为扰民之事。此端一开。浮议乘隙而生。必至惩羹吹齑。因噎废食。是在承办各官。毋急近功。毋执偏见。虚心谘访。善言劝导。毋令书役得以藉手。庶杜渐防微之虑周。而善作善成之效可期也。又案天下事当积重难返之后。万不得已而思变通。幸而就理。万世之利也。然北米充仓。南漕改折。　国家岁省经费万万。民闲岁省浮费万万。此皆自蠹穴中剔出。陋规中芟除者。则举行之日。浮议阻挠。必且百出。如前明宏治闲浚大通河。漕船已达大通桥。节省金钱无算。而张鹤龄等因失车利。造黑眚之说以阻坏之。夫成功尚可坏。况未成乎。徐贞明初上水利议格不行。迟之十年。重以苏瓒徐待王敬民申时行诸人之力。仅得一试。无何蜚语潜入。王之栋一疏败之而有余。举事者何其难。挠事者又何其易也。今　　圣谟枢赞。一德一心。询谋既定。无虑异议之滋。而小人之浮言梗阻。势亦在所不免。是在卓然不惑。处之有道而已。又案沟洫之利甚溥。非独水田宜设。前人论之详矣。而经画水田要在尽力沟洫。陂塘之潴蓄。所以供沟洫之挹注也。闸堰涵洞之启闭。所以均沟洫之节宣也。沟洫修而田制备。田制备。而地中之水。无一勺不疏如血脉。水旁之地。无一亩不化为膏腴。大禹之粒烝民。举其要不外浚川距海。浚畎浍距川。然则营田之政。亦尽力沟洫而已。直隶八郡地势。西北高。东南下。而一郡之中。又各有高下之异。今择其近水之处。随宜经画。负山高仰之地。可导泉引溉。则为陂塘以备暵旸。滨河平广之地。可疏渠引溉。则为闸堰以齐旱涝。濒海近淀之地。可筑围引溉。则为圩堤以防漫溢。如是则水之为田患者寡。水之不为田用者盖亦寡已。经画既定。播种可施。乃更揆度地形。作水器以省灌溉之力。辨别土性。择稻种以适气候之宜。使向之听丰歉于天时者。一视勤惰于人事。人事修举。而天时不害。地宝咸登矣。

又案方田之法。二百四十步为亩。亩折四步为沟洫。损四步以益二百三十六步。人共知其利矣。若池塘渠道之用。需地愈多。为利愈广。或利周一邑。或利关数郡。而遇有占用民地之处。辄生异议者。亏一家私己之产。充一方公用之利。固非恒情所乐从也。我　　　宪皇帝洞鉴此情。爰有加倍赏偿之　　　谕。嗣经怡贤亲王奏请均摊拨抵。部议准行。立法最为尽善。至乾隆闲。旗地仍归拨补。而民地则改行给价。窃惟民闲田地。时值不齐。少给则舆情不洽。多给则经费不赀。并恐民心难餍。转启烦言。观徐贞明滹沱之役。以偿价不敷。致滋口实。功败垂成。知给价之正多格碍也。且开筑既资公利。则地亩自应公派。所有挖压田地。仍宜于灌溉所及之地。计亩均匀拨还。庶　国帑不糜。而民情大顺矣。

又案天以五行生万物而先水。水之有利。水之性也。至用水者与水争地。而水违其性。水利失。水患滋矣。明臣潘凤梧曰。若计开田。先计储水。荒政要鉴曰。泽不得川不行。川不得泽不止。二者相为体用。为上流之壑。为下流之源。全系乎泽。泽废是无川也。畿辅之地。百川辐辏。淀泺以为之容蓄。而后涝不虞泛滥。旱不至焦枯。自规图小利者。于附近淤地。日渐占垦。以至阻碍水道。旱涝皆病。于通省水利大局。关系非小。夫治地之法将有所取。必有所弃。彼第知泽内之地可为田。而不知泽外之田将胥而为水。其弊视即鹿无凿空寻访者。殆有甚焉。今履勘所至。凡有此等地亩。务须查明界址。分别除。永禁侵垦。所谓舍尺寸之利。而远无穷之害。此正经营之始。所当早为禁绝以杜流弊者也。

又案西北诸省。古称沃饶之地甚多。河渠沟洫。汉唐以来。代有兴举。成效着于史策。自水利积久失修。膏腴之壤。皆为陆田。遂若大河以北。土性本不宜稻。骤举稻田之利语之。人必不信。然粤西民俗。则又止知水田种稻。不知旱地可种杂粮。先臣李绂因地有余利。请多觅农师教导。兼植北方梁粟。易地以观。可知南北种植之殊。端由民习不关土性也。今请俟畿辅倡行之后。确有明效。且共稻田之入。倍于旱田。自必闻风兴起。乃以营种之法。颁之山陕豫东诸省。令各随宜相度。以渐兴举。由是推行愈广。乐利愈宏。财用阜成。家给人足。风俗纯厚。经正民兴。东南可藉苏积困。而西北且普庆屡丰。此亿万世无疆之福也。

　　议覆直隶屯政水田难以兴举疏　　　　
讷尔经额

窃臣于上年二月内入都　陛见。准军机大臣奉　旨发交工部侍郎徐士芬奏筹议天津一带举行屯政开垦水田一折。并图说一册。当经臣详加阅看。饬令两司暨天津通永二道查照原奏。按稽图册。详悉核议。维时因筹办海防。未能实时查办议覆。自撤防事竣。据该司道等查明。天津至山海关一带。沿海地方。难以举行屯政开垦水田。核议详覆。臣复以水田艺稻。其利甚溥。如有一邑可行。即收一邑之利。未可因天津一带窒碍难行。概置勿论。又饬令各州县将境内河道情形。并从前曾开水田未开水田之处。一一详查。博访舆论。是否可行。绘图呈验。以凭核办。嗣据各府州县先后查报。或境内并无河流。或闲有泉源。而水势微细。难资挹注。其有河道之区。或两岸高阜。不能引水。即有河流稍低。尚可引水。又苦于水无出路。虑有淹浸之患。是以从前曾开水田之区。或因沙水冲压。坐致荒芜。或因河道改移。不能浸灌。仍改为旱种。计现在所存水田。不过十之一二。各将难以兴举情形。禀复前来。臣查古人屯田之法。省征调。足军饷。皆为边防起见。然必实有泉深土肥无人耕种之地。乃募兵民以行屯政。未有不因地之利而能行之者。今天津至山海关一带。虽系滨海。仍在畿辅近地。户口殷繁。营生之计日出。凡有可田之处。无不开垦。即至苇荡芦沟。皆有主业。几于地无遗利。其无人开种者。乃沿海碱滩。土性斥卤。既非同于三边沃壤。可事耕耘。潮水咸濇。又非同于江河支流。可资灌溉。使必勉强营治。非无数亩之区。然尚须买取民田。贷以工本。于兵食大计。仍属无补。至以全省而论。西北水利之说。始于宋元。至明之隆庆万历闲。徐贞明汪应蛟董应举诸人。于丰润玉田及天津之葛沽等处。先后试垦水田。旋即罢废。我　朝雍正年闲。直隶大水。怡贤亲王周历畿辅。大筹水利。始兴屯田之议。自四年至七年。统计全省垦田六千余顷。而行之未久。半归荒废。推其屡兴屡废之故。不但南北水土异宜。其始锐意创行。帑项充足。疏淀泺。开泉源。建闸坝。设涵洞。修陂塘。筑围圩。以及牛具耔种一切工费。皆不惜重帑。贷民耕作。小民趋利如骛。自然踊跃争先。其后发帑过多。势难为继。贷者又未能如期征还。于是闸坝涵洞等工之在官在民者。均不免逐渐废修。牛具耔种之有贷无还者。更不免追呼提比。遂不复言水利。此历来兴废之实在情形。

又道光十九年闲。前两广督臣林则徐奏请兴办天津等处水田。经升任藩司陆费瑔遵　旨出省周历。亲查各处情形。与此次所查相同。惟天津咸水沽等处。有地二十余顷。尚堪改种稻田。当经劝民试垦。讵春闲兴议。秋闲即被雨水淹浸。以后再难耕种。臣稽之从前事实。参之现在情形。天津一带。欲仿屯田之法以兵耕种。则地有未宜。即全省各处。欲仿营田之法以民耕种。而亦多未便。且兴举工用。为数甚巨。当此筹计经费之时。未敢以有用之项。轻议试行。惟直隶大势。西北地高而虑旱。东南地洼而虑潦。民生之计。但在地方官于境内沟洫。劝民以时疏通。庶期旱潦有备。其虽有沟洫不能蓄水。或欲开沟洫工程较费者。即劝民相度地势。开凿井泉。以车戽水。亦足裨益田功。臣前至省南阅伍时。见民闲用水车。汲井水以溉田。机关利便。以骡马牵转。不费人工。询据农人每车一具。大者约需费制钱四十余千。小者约三十余千。一车可用十余年。当即购买大水车一具。带回省城。劝令民闲试用。并照造样式。发交各府州。饬令查明各属。如有民闲不知用此水车者。即照样制造。劝民试行灌溉。每井一车。田多者一家可为一井。田少者数家亦可公共一井。但使地方官尽心民事。实力劝导。则远近相传。知其利用。处处仿效而行。即遇雨泽愆期。田苗可无坐受旱干之虑。如此因势利导。不动官帑。不拂民情。较之开垦水田。尚觉劳而有获。据司道等具详请奏前来。所有直隶地方难以兴举屯政水田情形。理合恭折覆奏。伏乞　　皇上圣鉴。

　谨将水车作法缮具清单恭呈　御览

谨按水车之法。仿自南方。不费人力而水自灌田。较之北地辘轳。穷一人之力。日浇一二亩者。劳逸不啻霄壤。然仅能施之于河。不能施之于井。今北方摹仿其意。制造井中水车法。用大轮盘一具。轮外周加铁齿。再用一无齿小轮盘。将大小二轮中穿横木。若车轴然。另用短横木六根。一头连于小轮之边。一头连于大轮之内。六面排匀。如车轮之辐。再用一长方木架。中凿一槽。将车轴置于槽内。使其旋转。横置井口中。用木水斗数十个。贯以铁枢。搭于两轮中闲辐条之上。将水斗垂于井中。视水之深浅。定水斗之多寡。总以及水为度。上用大轮盘一个。轮外周加铁齿。中置直木。平立于大小两轮之旁。牵动此轮。则此轮之齿。撞彼轮之齿。而彼轮自动。水斗因之上下。井中之水。自然汲起。轮空之中。置一木槽。以受汲起之水。转注田闲。祗须骡一头。牵动盘旋。每日可浇田十数亩。既省人力。可补天功。使处处仿行。将见水车之利。可等于南方矣。

　　请定天津水田章程疏
崇厚

窃维水利为农桑之本。田畴乃衣食之源。直隶拱　神京。濒河滨海。溯自宋元明以来。何承矩虞集徐贞明汪应蛟左光斗诸人。讲求水利。曾于京东京南及天津河闲府等处。先后试垦水田。我　朝雍正年闲。直隶大水。怡贤亲王周历畿辅。大兴水利。开垦稻田六千余顷。阅今百数十年。渐有荒废。而沿河州县。尚多种植稻。永享其利。士民慨其遗踪。至今称道。咸丰年闲。　钦差大臣亲王僧格林沁督兵大沽海口。以海河两岸旧有水田。日久废弃。倡劝捐资。在于咸水沽营田三千五百四十亩。葛沽营田七百五十亩。挑沟建闸。引用海河潮水。以资灌溉。就地招集农民。发给资本认种。其时臣随办海防。亲见相度规画。遂使斥卤之区。成为沃壤。今已四载。岁获有秋。于是附近乡民。咸知水田之利。即有泥沽等村。自行开垦稻田多顷。闻风兴起。确有成效。上年夏闲。僧格林沁将前开稻田。奏请　谕旨交直隶督臣派员经理。臣饬委天津海防同知姚经陛就近经理在案。臣覆查水田艺稻。其利甚溥。自北直鲜田畴之利。致运粟于南方。果能不惮烦劳。不计近功。因地之宜。顺水之势。相机营治。则开得一亩。即得一亩之益。洵于　国计民生。实有关系。臣往来海口。尝见沿河荒地。一望无际。高者为茂草。洼者为沮洳。荒而不治。深为可惜。查大沽协都司邓启元。前于僧格林沁创开稻田之时。即系该都司随同斟办。情形熟悉。臣复派该都司前往将前开地亩。现在情形。详细履勘。兹据邓启元姚经陛面禀。前开地三千五百四十亩。近年有佃认种者。二千七百九十亩。此外地亩。因地势高下不一。距水远近不同。收成未能一律。佃户赔累难支。因而佃逃地荒。该委员等详细查勘。其中尚堪招佃承种者。二百四十亩。余五百一十亩。非渗漏不能储水。即盐碱不能滋长。实由地势使然。尚非耕耨不力。必得添开进水沟一道。则前项荒地。留有二百亩。可以招佃承种。并于沟旁荒地。可开辟七百五十亩。一律引水种植。共计收复并新开地一千余亩。俾已成之田。尚不致仍复废弃。而水利可推广。至各该散佃。除咸丰九年所募者。经僧格林沁给与资本外。其新招之佃。并现议开垦之地。佃户均应发给资本。春借秋还。岁以为常。俾得及时播种。并拟购屋十数闲。以资安碾囤米之用。统计建筑桥闸。挑开沟渠。并佃户资本。置房价值。共约需京钱一万五千七百余吊。秋后仍可缴还。永远作为耔种资本之用。查天津道库。历年收存租米变价。据该道李同文声称。除因公用外。尚存银一千五百余两。又上年新收租米。约可变价银二千两。以之尽数动用。现计不敷一千四百余两。拟在于洋药厘捐项下。暂时借垫。俟收有租米粜价。即行还款。至僧格林沁原定开垦章程。每地一亩。初年交租米三升三合。次年五升。三年一斗八升。俱按海口市斛交收。此后永以为例。并无增减。又每地一亩五分。交稻草一束。计重五十斤。现在各地启征租数。应即照例办理。惟据各佃声称。地土有肥硗。即收成有丰歉。每年秋禾登场。除交租米。所余无多。不敷一分人工之用。赔累难支。恳请量为减租臣详加体察。除葛沽稻田。系交营兵承种。原定每亩交租一斗二升。本不为多。且土脉肥饶。收成丰稔。毋庸置议外。其咸水沽地。佃多系力作贫民。若不稍事变通。窃恐佃户逃避。使已熟之田。荒而不治。应照原定租数。改为每亩收仓斛一斗八升。则较之海口市斗。已有减少。至总佃副佃所种之地。应交租库酌免十分之三。以示体恤而免借口。臣为力保已成水田。并增广水利起见。如蒙　俞允。臣即饬天津道督饬该员等。责成总佃。招募诚实农民认种。一面将应修各工。赶紧照估妥办。嗣后稻田收获租米。除变价发给资种。并归还借垫。暨岁修沟堤外。所余稻米。即仿照义仓社仓之例。由天津道妥为经理存储。以答　　皇仁而垂永久。

　　请将荒地试垦水田疏同治四年　　　　
卞宝第

窃臣等闻宁河县与天津县交界地方。有荒地六七十里。旷无居人。地力废弃。良为可惜。查宁河等县。所属塌河淀军粮城七里海陈家沟东堤头新河一带。濒临海河。若引水灌溉。可开稻田一千余顷。岁可收稻米十万石。于北地仓储。近畿民食。均有裨益。因思咸丰九年闲。科尔沁亲王僧格林沁驻兵大沽海口。以海河两岸旧有水田。日久荒废。倡劝捐赀。垦得稻田四千二百余亩。遂使斥卤之区。成为沃壤。嗣经侍郎崇厚督员经理。颇着成效。臣卞宝第函致崇厚询访情形。旋据覆称。军粮城一带。临傍海河。潮汐相通。无水之时。可以灌溉。水涨之时。可以宣泄。须官为经理。开渠二道。以为潴蓄节宣之所。计渠一道。工长三十余里。两道共长六十余里。约需工价一万数千金。必得官为筹款。开成之后。招佃垦种。确可得稻田千余顷。变斥卤为膏腴。洵为美利等语。查该侍郎在盐水沽一带。劝垦水田。连年收获稻米颇丰。办理极为熟悉。可否　饬下通商大臣侍郎崇厚。派委妥员。会同地方官。前赴军粮城一带。履勘情形。酌议章程。与臣等及直隶总督会商奏请　　谕旨定夺。以便遵行。倘能办有成效。则近畿可得十数万稻粮之益。而旷土咸成沃区矣。是否有当。伏乞　　圣鉴训示。

　　请议行畿辅水利成法疏同治十二年　　
王家璧

奏为疏黄济运。为此时之良图。垦田近畿。实万世之长策。吁恳　饬查道光中林则徐奏陈畿辅水利请仿雍正年闲成法试行原折。　饬下廷臣督臣妥议筹办。恭折奏祈　　圣鉴事。窃臣闻黄河之入中国。首于积石。而尾于渤碣。其经流本行禹贡冀兖数州之境。历商及周。日益南徙。至汉决瓠子。始通淮泗。宣防既塞。河复东北入海。二渠九河。号复禹。不为患者千数百年。至宋而河复南决。乃由彭城合汴泗以入淮。而后世治河尤难于汉者。以治河兼治漕也。尧舜都冀。三面距河。非不以河为贡道。而四百里粟。五百里米。取给甸服。不仰给于千里之外。其虑至为深远。我　朝定都于北。漕米自南。本因明制。治黄济运。治淮刷黄。合计京仓一石之储。糜帑不啻数倍。河运或阻。济以海运。　国家之福。幸获无虞。然利害至大。所不能无万一之虑也。故臣林则徐忠诚体　国。实事求是。博考周谘。辑为西北水利说。数年然后成书。自湖广总督调任两广。适会书成。奏陈　　　宣宗成皇帝。以其时洋务方起。未暇施行。原奏内称恭查雍正三年　　　世宗宪皇帝命怡贤亲王总理畿辅水利营田。不数年垦成六千余顷。厥后功虽未竟。而当时效有明征。盖近畿水田之利。自宋臣何承矩元臣托克托郭守敬虞集明臣邱浚袁黄汪应蛟左光斗辈。历历议行。多见成绩。　国朝诸臣章疏文牒。指陈直隶垦田利益者。如李光地陆陇其朱轼徐越汤世昌等皆详言之。臣见南方一亩之田。中熟之岁。收谷约有五石。则为米二石五斗矣。苏松等属正耗漕粮。年约一百五十万石。果使原垦之六千余顷。修而不废。其数即足以当之。又尝统计南漕四百万石之米。如有二万顷田。即敷所运。傥恐岁功不齐。再得一倍之田。更可无虞短绌。而直隶天津河闲永平遵化四府州。可作水田之地。闻颇有余。或居洼下而沦为沮洳。或纳海河而延为苇荡。若行沟洫之法。似皆可作上腴。因请仿雍正年闲成法。先于官荡试行。兴工之初。酌给工本。若垦有成效。则花息年增一年。如成田千顷。即得米二十余万石。可先酌改南漕十万石。行之年久。多多益善。则河漕经费。益可大为撙节等语。自系熟思审处。为　　圣朝天庾万世之计起见。而或疑其以昔人治水先治田为确论。且谓直隶地方。若俟众水全治而后营田。则无成田之日。似乎言之未审。盖未有水不治而能成田者也。然林则徐所称徐行沟洫之法。即治田即治水也。不待众水全治而后营田。非不治水而专治田也。其言正为破疑而发。臣窃以为地平天成。禹功大矣。而孔子特赞其尽力乎沟洫。必有以究其实观其深者。且禹之自述其功。亦曰予决九川距四海浚畎浍距川矣。亦曰暨稷播奏庶艰食鲜食矣。是营田治水同时并举。田闲之水达于川。大川之水达于海。营田亦即所以治水也。禹贡所纪。功多兼施。分之为沟洫畎浍之小浚。合之即疏瀹决排之全功。史迁作河渠书。班固更为沟洫志。盖亦有见于此。林则徐所奏。虽未试办于畿辅。曾着成效于新疆。后自戍所起用。　　　成皇帝深知其非徒托空言矣。今河流北徙。挽之南趋。则积淤已高。听其东行。则运道宜顾。现在经费未充。不得不随时择要堵挑。无误漕行。徐思经久之计。直隶永定诸河。亦时有水患。惟南有磁州。北有玉田丰润。尚得水田之利。而推行未广。则取林则徐前奏见诸施行。此其时矣。多穿漕渠于冀州地。使民得以溉田。分杀水怒。正贾让所谓治河中策。而于　国家则所期粟米充溢近畿。庶南漕不忧梗阻。河流亦可因势利导。况兵燹以后。漕粮久征折色。无改折难行之虑。漕船多未修复。无水手难散之虞。如果力兴水利。霖潦则川浍分潴。旱干则桔灌救。若得年谷顺成。河漕撙节不少。足　国富民。万世之利。似在于此。除乔松年文彬丁宝桢游百川黄河穿运情形各折。遵　旨会议外。所有道光中林则徐奏陈畿辅水利一折。可否　饬下廷臣及直隶总督妥议筹办之处。伏候　　圣明裁断训示施行。

再明臣锺惺有言。三代至汉。言水利者。以漕而兼溉。后世营一漕而日不暇给。文法绳其后。事权变其中。不敢复言溉矣。臣窃查直隶水利。自怡贤亲王办有成效。至今玉田丰润尚食其利。后来议办者。或以主持无人。动多掣肘。或以畏难自安。虚应故事。又或不能测量地势高下。田于高区而水不及。田于下地而水大至。一不见功。因噎废食。而旋垦旋废之田。大抵田塍单薄。水道浅隘。不合疆理沟洫之法。潦无所容。旱无所溉。水冲沙压。荒弃不治。加以西北民闲。多食粟麦杂粮。地广农惰。狃于杂粮用力不多。广种薄收。即自谓足食。不务积储。每惮耕耨稻田沾体涂足之苦。劝劳尚恐不从。听之必多荒废。举行滞碍。有此数端。臣窃以为井田虽难必复。而沟洫随地可行。南方蓄水之塘池坝堰。深广丈尺。虽不尽合畎浍沟洫古制。而自田闲水道。渐次达于大川。实得古人遗意。田塍修筑坚厚。酌留缺口启闭。以备旱潦。亦犹古沟上有畛洫上有涂之制。今诚测量地势高下。参用古今成法。沟洫层次。疏浚深通。所起之土。即以修筑田塍。令水得盈科后进。节节储蓄。即地势较为高平。苟非去水太远。亦可相势开凿塘池。上收雨水。旁引泉源。桔机器。导远汲深。兼资人力。至于夹道沟渠。虽去田畴较远。亦须疏浚深通。无则相势开之。如有泥沙冲压。随时挑浚。即以所起之土。垫道培塍。如此则畛涂道路皆止水之防也。遂沟洫浍皆蓄水之区也。水涨有所宣泄。岁旱资以灌溉。水由地中。平地皆成沃壤矣。又明保定巡抚汪应蛟屯田海滨。于天津葛沽一带。以闽浙治地之法行之。买牛制器。开渠筑堤。葛沽白塘二处。耕种五千余亩。内水稻每亩收四五石。粟豆得水。每亩亦收一二石。惟旱稻以咸高立槁。物土之宜。是亦宜使民知也。即此推之。斥卤可变为膏腴。则平畴得水而改种水稻。其利可知已。至招垦劝劳一切未尽事宜。应责成督办大臣随时筹度。期在举行无滞。不遽责以速效。庶可成此远谋。伏候　　圣断施行。

　　择地酌开上泄南运下注营田河疏
李鸿章

窃直隶南运河。上承山东河南山西汶卫漳诸大川之水。其流甚巨。泛涨每虞漫溢。是以从前于东境四女寺哨马营。直境捷地兴济等处。共开减河四道。以资分泄。道咸年闲。减河皆就淤废。迄未重开。于是全河之水。悉在天津三汊口一隅。上游数百里。堤防既甚危险。下口更不能容泄。盖三汊口。系永定大清滹沱南运北运五大河总汇之路。仅恃一海河。曲折趋赴大沽入海。实有拥挤不下之势。前于三汊口以北陈家沟添挖减河。别通北塘入海。但与南运河无涉。若欲挑浚捷地兴济旧有减河。其下游久已淤成平陆。工大费巨。无此财力。祗可另行择地酌办。上年秋冬。臣饬统领盛军天津镇总兵周盛传天津道吴毓兰候补道史克宽往复相度。查得津城东南相近海口地面。业经盛军自开引河一道。以为军民营田灌溉之用。上自兴农镇。下至西大沽出海。计长九十里。并有减河六道。各长数里。顺流分泄。而入海河尾闾。又有无数沟渠。左右萦带。大可因势利导。爰议自上游静海之靳官屯南运河东岸起。至兴农镇六十余里。开成一河。即可直接该军营田之河。分泄南运盛涨入海。免致全注天津三汊口壅遏为患。查勘地势既顺。下口亦畅。其闲大半碱地。并无耕基。且下游已有九十里现成之河。可期事半功倍。遂酌定开挖。口宽十丈至十二丈。底宽四丈五尺至七八丈。深八尺至一丈二三尺。挖出之土。于两岸十丈外。各堆成堤。庶堤内共有三十余丈容水之地。其靳官屯河头。建石质双料五孔桥闸一座。以资启闭。沿河分建石铁柱板桥四道。以便行人。惟库款极绌。势难全雇民夫办理。不得不借资兵力。当饬抽调盛军步队十一营。铭军步队十营。古北口保定大名正定河闲等处练军步队十三营。共合三十四营。即责以挑河堆堤事宜。于今年二月初。齐抵工次。分认段落兴办每营酌给锹筐器具等银一千两。先期派员划清界址。又量堤河所占民地。分等核发价值。豁除粮租。一面购料集夫。建造闸座桥道。以工代赈。正值春冰甫泮。积水盈途。且地近海滩。掘下二三尺。又复出水。工程甚形棘手。在事员弁。不辞艰苦。亲率兵夫。设法挑沟戽水。节节抢办。胼手胝足。悉力经营。即于四月二十日。全河挑挖完竣。两岸堆筑成堤。并于堤外另挑沟道。以泻附近沥水。而免漫淹民田。臣于四月二十七日。亲往周历查验。丈尺均过原估。河身通畅。桥闸坚固。上泄南运盛涨之水。下注盛军营田之河。于水利农田。实有裨益。而津城迤西至东。阡陌纵横。河渠复绕。将来启坝放水。其尾闾应否再建拦潮闸座。或沿河尚应添建桥道。随后查看酌办。仍饬该镇道等妥筹修守章程。督同地方文武。随时认真经理。以垂久远。

再盛军营田河。由朝宗桥而东。顺流九十里。至大沽海河口。并横河沟渠无数者。为盛军营田河。其西泝流而上。六十余里。至静海县之靳官屯。有闸接入运河者。为南运减河。先是津静之交。荒旷百余里。积潦纵横。水不可舟。陆不可涉。行旅趄。视为畏途。十三年。盛军由马厂赴新城工作。总统周盛传始治大道。高出平地数尺。于是潮汐之至。甫有捍御。并设大站四。小站十一。以利往来。是年。盛军初屯田。乃以勇力先浚葛沽下引河二十里。由杨会庄绕南面。东通于新城城河。光绪二年。盛军既移驻新农镇。遂开镇下游迄新城三十里。又自营北疏引河二十余里。以达咸水沽。二年。开减河。下游自新城达大沽入海。而于南开别浚支河。使与正河分派交汇。共约三十里。上游则由新农镇而西。至小兴庄止。疏浚远近。同于下游。又自志字站西。开减河三十五里。汇于镇河。三年夏。开新城东南减河四十里。泝流而上。至西小站。其秋又自新城小西河上游。附减河南堤外。开支河达西小站。亦四十里。四年夏。开泥沽通海河二十里。南接道字站。是冬又浚咸水沽河。绕潘家沟。达于仁营所开之河。计里二十。又于河西开河二十里。东北通咸水沽减河。西南通西小站减河。又绕东大站开河十余里。达新农镇。五年二月。开泥沽迤西河。自潘家沟绕出仁军屯田之西。又分出支河。以达咸水沽河东大沟。皆纡折蟠屈。计将四十里。此皆盛军自浚营田之河也。

　　与直隶某方伯书　　
张穆

顷迂道晋谒。感承拂拭。深谈之下。辄思妄有所陈。窃惟今日因筹备乏术。思为反本之论。一二贤达。颇以畿辅水利为言。而水利之兴。先须请帑。　国用支绌。议必不行。不行则亦徒为美谈而已。穆以为未议水利。先须去水害。水害去即水利也。去水害之要。昔人收摄野潦俾有所归二语。足以尽之。即收摄野潦之法。亦非议疏议筑。未能奏功尽善。则姑请就其简易者而试行之。莫若通饬沿驿州县。于大道两旁偪近民田者。浚沟补树。移土培涂。此有乾隆闲孙文定方恪敏成案可循。且旧渠尚未淤没。并非新起炉。夫亦水利之一端。所谓未能快其胸鬲。且先利其咽喉也。昨过定兴。见新任县令。于邑之名人古迹。各刻一石。表之道旁。穆虽未知其人。信能通晓吏事。及实心为民与否。要其好名好事。则无疑也。责以此事。则定兴一县之路沟修矣。直隶一省。料如此州县尚不乏人。上游果择而任之。优加奖厉。乘此三时之暇。可以不日而观厥成。其有益民田水利。实非小补。水有所归。不至害稼。利一。夏秋闲行旅不为水阻。利二。车马不能绕越。蹂躏禾麦。利三。伏莽之盗。多匿影田中。沟之宽者。可制其窃发。利四。蝗蝻或生。易于捕埋。利五。其浚之也。即以本田之民。完其本段之工。必乐趣事。稍有摊派。为费亦少。故愚谓此事尚可行也。倚装草草。未及条议其详。忆经世文编水利门内。载有数文。检阅而放行之。正不穆之覶缕也。冒昧之愆。尚祈鉴宥不宣。

　　淀说　　　　　　　
陈文述

文选注云。淀者。如渊而浅也。水经注云。淀。陂水之异名也。广韵。淀泊属。韵会。淀浅水也。文选江赋。栫淀为涔。注云。淀与淀古字通。则淀通于淀矣。尔雅释器云。淀渭之垽。注云。淀滓淀也。今江东呼垽。一切经音义云。淀古文黑。说文无淀字。有淀字。注云。滓垽也。水殿声。堂练切。合而言之。淀之训泊训浅。与制器者澄泥于水相似。则淀也淀也垽也。其义相通。水经注新唐书皆云九十九淀。郦道元又称为清河。后世又约其数为七十二。其名皆不可枚举。今就其名之散见于诸书者。裒辑之。尚可得九十余。见魏都赋者一。曰掘鲤之淀。见水经注者九。曰巨淀清淀西淀濩淀梁门淀茂都淀大渥淀阳城之淀。见隋书及隋图经者一。曰狐狸淀。即掘鲤淀。见颜氏家训者一。曰幽州淀。见五代史者一。曰汤成淀。见宋史者三十。曰破船淀灰淀方淀鹅巢淀陈人淀燕丹淀大光淀孟宗淀水纹淀得胜淀下光淀小兰淀李子淀大兰淀粮料淀回淀百水淀黑羊淀小莲花淀大莲花淀洛阳淀牛横淀康池淀畴淀白羊淀边吴淀齐女淀劳淀淀郊亭淀。见辽史者二十有三。曰延芳淀金沟淀达里淀伞淀平淀北淀清泉淀广平淀长宁淀蒲河淀白马淀鹤淀双子淀藕丝淀山榆淀春洲北淀大神淀凉淀高淀柳林淀频跸淀枣林淀孤树淀。见金史者三。曰长春淀绿野淀速鲁古淀。见元混一方舆胜览者一。曰回淀。见太平寰宇记者一。曰赵淀。见方舆纪要者四。曰高桥淀火烧淀黄龙淀金盏儿淀。见屯政考者一。曰阴流淀。见漕河图志者一。曰武盍淀。见潞水客谈者四。曰五官淀三角淀大淀小淀。见风庭扫叶录者四十三。其不同者七。曰南淀北淀清淀护淀苇淀浮淀赵襄子淀。见大清一统志者八。曰石城淀慈老淀黑母淀落坡淀四角淀纪家淀托里淀文尔淀。见东安县志者一。曰沙家淀。此淀之异名也。若其名之最著者。三角淀即水经之雍奴薮。其泽九十有九淀是也。乾隆七年。丈明止百余顷。与名胜志所载二百余里不符。亦今昔异形矣。盖西北之水。通谓之淀。犹东南见水通谓之河。塞外见水通谓之海。则淀者亦西北言水之方言矣。今则统以东西两淀。西淀周三百余里。东淀周四百余里。畿内之水。若沽渝濡滱派滋涞易无不汇其中。而依城温义玉带会同茅湾中亭十望台头大清。缘经布络。趋西沽为尾闾之泄。此则淀之大凡也。若雷淀见鲍照之书。淀着陆机之里。长淀畅谢朓之吟。淤淀识李华之颂。溏淀海淀。擅卢李之赋才。碧淀水淀。侈张徐之诗笔。属词华。羌无故实。又无事穿凿矣。作淀说。

　

卷一百十五　工政十二江南水利上

　　江南水利全书叙代
魏源

道光三年。江浙大潦。　朝廷蠲赈数百万。是时先相国总督两江。与江苏巡抚韩公。浙江巡抚帅公。会筹酾沈澹灾之策。议大修水利。奏举江苏按察使林公总司其事。既而先相国与韩公帅公先后去任。事且中辍。又数载。陶公林公相继抚苏。于是吴淞刘河白茆孟渎诸役毕举。又旁及海塘运河城河。而各州县亦各自浚其支渎小港之关民利者。形势规画。具详前巡抚江夏陈公所辑江南水利全书。至是松江郡守洪君刊成求序。始得纵览焉。惟江浙两省形势山脉。一自湖州趋杭州。一自镇江趋常州。南北皆高。而嘉兴苏州松江太仓。适当其中洼。自江苏一省言之。则地势北高而南下。黄浦东江。吴淞中江。刘河娄江。皆泄太湖之水入海。再北为白茆七浦。为孟渎。则泄太湖之水入江。是为五大干河。孟渎最北最先淤。白茆刘河次北则次淤。吴淞介南北中则屡浚屡淤。黄浦最南最浩瀚。为江浙七郡诸水之尾闾。自古从无淤塞。亦从无疏浚。故陶林二公之兴役。亦惟吴淞大资宣泄。而刘河白茆。则海口筑坝。以防浑潮倒灌之患。可灌田而不可通海。岂非地势使然哉。道光十四年。蛟水涨。潦将入城。林公急檄太仓州决刘河白茆大坝。不二日水退数尺。岁仍大稔。急则泄水入海。常则蓄水隔潮。又岂非地势使然哉。或者曰。此论地平也。而未及乎水平也。地平者。形势高下之一定。水平则低田筑堤。使大水不能入民田。可使堤外塘浦之水。自高于江。而江水自高于海。诚能于沿湖州县。大修圩田。则足以束水。外水使之平。而东注建瓴。此有待于推广者一。建闸可施于支流汊港。而不可施于干河。筑坝可施于刘河白茆。而不可施于吴淞。然吴淞上游。必于长桥宝带桥大去壅塞。方可吸湖水。使之奔腾入江。下游必于吴淞口对坝偪溜。方足激江水。使之奔腾入海。视建闸去闸。功皆相倍。此有待于推广者二。今海警甫息。经费告殚。非兴举水利之时。姑存此说。以补陶林二公子之未竟。其能举而行之。以大剂东南田赋之穷。则俟后之君子。此代孙中丞江南水利全书叙也。存之以当水利议。

　　苏松水利考　　　　
王炳燮

苏松田赋甲于天下。以其地处膏腴。多水泽而利于灌溉也。然而偶值潦岁。即至田庐淹没。是得水之利。而亦受其害。此水利所以不可不讲也。苏松于古为扬州地。禹贡云三江既入震泽底定。此言水利之权舆也。震泽即今太湖。三江之说不一。就苏松而言。则不必远求。第言太湖下流之三江可也。东江娄江。故久湮。惟吴淞一江。尚仍其旧。则就今日而言。亦不必泥古三江。第言今日之水道可也。明季以来。言吴中水利者。以刘家河白茆河合吴淞江。为湖水入海之三大支。以当古之三江。盖太湖北受荆溪百渎。南受天目诸山之水。汇为巨浸。由吴江之十八港十七桥宝带桥。吴县之鱼口大缺口胥口铜坑口。分流散入淀山阳城昆承庞山独墅九里三泖诸湖。渟涵蓄泄。以资灌溉。吴淞白茆刘河暨诸支港。分道达海。必下流通畅。斯引吸太湖。自无壅潦之虞。从前支流淤塞。吴中频有水患。自道光癸未以后。疏浚不止一次。然后来水患。仍未能免。己酉之灾。更甚于癸未。后虽屡次复浚。而一遇霪霖。低田辄被淹浸。其故何也。考明初夏尚书治水浙西时。吴淞阔一百五十丈。至隆庆闲。海忠介公挑浚吴淞江。自黄渡至宋家桥长八十里。江面旧三十丈增开十五丈。夫自夏公之时至隆庆。一百五十丈之江面。止存三十丈者。以刘河大开之后。水道分而为之递减也。然自海公增开江面之阔四十五丈。后三十余年而又旋塞。万历年闲。苏松道许公开浚吴淞。不数年而又塞。盖下流通潮之处浊沙淤淀。日积一钱之厚。一岁之积三尺有余。无怪乎挑浚之后。不数年而复淤塞也。推诸白茆刘河通潮处。莫不皆然。下流既塞。则疏泄不畅。所以一遇霖潦。便至成灾。亦其势然也。又尝考之。白茆港刘家河暨七浦塘福山口。为苏州东北泄水之巨川。吴淞江暨大黄浦。又苏松南北交境泄水之大道。通潮之处。浊沙既易淤淀。今之黄浦腹处。适当上海东偏。频岁以来。淤涨数十丈。浦身渐狭。异域之人。贪踞地利。挑土填筑。方且未已。亦为害水道之一端。窃恐将来重类疏浚。不独吴淞白茆刘河诸港而已也。必也相其夺水之地。大加开浚。以次施功。而又修圩岸以御横流。复板闸以防淤淀。使苏属之三十六浦。松属之八汇。皆得以时节宣旱潦。则苏松之民。可以长享水利。而无虑水潦为害矣。

　　请浚治太湖泄水要道疏道光四年　　　
程邦宪

窃惟海口淤垫。致上游溃决为患。议者请疏浚刘河吴淞等处。使下游无阻。诚为今日急务。惟是太湖汇全吴之水。洪涛细流。无不毕注。皆自吴江以下。为尾闾之泄。全赖入水之口与出水之口一律疏畅。譬如咽喉通利。则尾闾自达。若徒致力于海口下游。而不去太湖淤垫。一遇雨水过多。横决四出。苏松嘉湖诸郡。俱受其害。溯查乾隆二十六年。抚臣庄有恭奏请疏浚太湖诸溇渎。凡湖滩草荡。悉令铲除。迄今六十余年。未加修治。土人占种茭芦。日久即成地亩。从前水势浩淼之处。今则田塍联络。水道如。自应急事疏通。俾无阻滞。但湖中浮涨。不下数千百顷。势不能尽数铲除。且择其泄水最要之处。一为吴江堤之垂虹桥。太湖自西北直趋东南。垂虹桥绵亘南北。正当其冲。向为湖流入海故道。有泄水桥门七十二。今皆淤废。一为爱遗亭。康熙初年。以挑湖之土。堆积亭旁。土人占种日久。竟成稻田数顷。阻遏垂虹桥上流。以致湖水不能东注。应将桥门七十二处。疏剔沙淤泥垫。务令深通。并将爱遗亭旁之荡田。择要铲除。使水注桥门。略无障碍。则故道复而湖流畅。一为庞山湖。受运河以西诸水。趋入泖淀。为吴淞江之咽喉。亦泄太湖下流最要处。今草蔓纵横。水田栉比。急宜大加铲治。至堤西一带。茭芦弥望。势难尽除。应择水道所经之处。量为芟薙。诚能使太湖东注之水。源流无滞。虽遇梅霖伏雨。苏松嘉湖诸郡。可免泛溢之患。而吴淞刘河诸下游。亦得藉来源之旺。海沙随上随刷。不致旋浚旋淤矣。查吴淞江疏浚以来。仅隔六七年。仍复淤垫。实因湖流涩弱。不能刷沙。是其明验。又御史郎葆辰奏请。开浚湖州七十二溇港。使诸水泄入太湖。钦奉　谕旨交浙江抚臣帅承瀛勘办。查太湖之在西者。水势深通。愈东则愈浅阻。若湖州溇港疏通。又挟天目诸山之水。奔注东来。而吴江一带要口。仍任淤垫。不能迅速入海。则苏松等处漫溢之患。愈不可当。尤须会合两省形势。通盘筹划。庶几有利无害。恐专治上游与专治下游。未能均归利益也。臣藉隶吴江。稔悉近日情形。居民侵占湖道。日久成田者。即呈报升科。亦系升合轻粮。因而视为利薮。但知湖内之水可变而为田。不知湖外之田将沦而为水。岁月既久。贻害滋深。应请　饬下两江总督。遴委明干大员确实查勘。择要疏挑。并严立科条。禁止栽种茭芦。及绝流插簖。壅积淤泥等弊。再此等荡田。大约土棍句串吏胥。及生监把持包庇者居多。其应行铲除之处。恐有刁掯留难。串通胥吏。朦混舞弊。势所不免。应请　饬下督抚等严查惩治。庶几工归实际。帑不虚糜。于江浙数郡水利农田。大有关系。臣愚昧之见。是否有当。伏乞　　皇上圣鉴。

　　请拆除吴淞江口石闸疏
陶澍

窃臣查江浙水利。莫大于太湖。其分泄入海之路有三。一曰吴淞江。即太湖正流也。一曰黄浦。即东江也。一曰刘河。即娄江也。吴淞最大。自分流南入黄浦。而吴淞日微。刘河亦逐渐增淤矣。每遇霖潦。水无所归。涝而成灾。议者但咎水利不修。由于上流不疾。下流遂淤之所致。欲举全省之湖塘浦。而挑之浚之捞之。无论工费浩大。亦无如许人力。就使挑挖全通建瓴直下。而水无潴蓄。一泻无余。岂民田之利哉。夫太湖号称三百余里。其实祗系薮泽。宽而不深。所收江浙及宣歙诸水。发源不远。不过三五百里而止。东及海滨。亦止二三百里。源短而流亦短。非如洞庭彭蠡。有千数百里之来源也。而所灌苏松常太杭嘉湖数府州之田亩。以亿万计。漕粮居天下之大半。皆恃太湖为之润溉。此不徒忧涝。而并宜防旱也。其闲纵浦横塘。十湾九曲。皆天然之沟洫。所以资蓄泄。而犹不免于偏灾偶见者。其来有渐。殆非一朝夕之故。究其弊端。多由民田侵占。争及尺寸。而江流日隘。兼自明代以来言水利者。往往不顾全局。遇有壅滞。不治其本。而别开津。以苟一时之利。以致支流愈分。正流日塞。然此二者之为害。犹显而易见。惟吴淞江口建闸一事。则不但不究其害。而且议以为利。谓潮来下版。可以遏沙。潮退启版。清水仍可畅出。其说似是而实非。夫吴淞为禹贡三江之一。与岷江浙江并列。乃天地所以吞吐阴阳之气。非如无源之港。可以扼其吭而为之节也。海潮既能挟沙而来。即能挟沙而去。如岷江浙江。其委未尝置闸。而沙固未尝淤也。况江身亦自有淤泥。尚欲藉潮退之势。推卸以入海。一经置闸。内外隔绝。潮水之挟沙而上者。无江水为之回送。而沙停于闸外矣。江水之挟泥而下者。无潮水为之掣卸。而泥停于闸内矣。臣此次遵　旨覆勘工程。由青浦华亭至上海。亲见黄浦无闸。而海潮鼓荡。江面阔深。吴淞江有老闸。又有金家湾新闸。而沙泥停积数十里。水小如沟。船只往来。反俟潮水为之浮送。询问土人。佥称老闸建自康熙年闲。甫成即圮。新闸成于乾隆二年。亦止虚设。难于下版。缘闸距吴淞黄浦合流之处。仅六七里。全潮灌入。非闸所能御。该处沙土松浮。一经下版。闸身震动。是以徒有岁给闸夫银两。毫无实济。转足以阻碍船行。停滞沙泥。幸上年估工未修。并未糜费。臣思吴淞江为江浙水利第一枢纽。其上源不宜直泻。所以蓄水势。而口门则断不可梗塞以致停淤也。石闸有害无利。应行拆除。其闸前闸后所积沙泥。并沿江湾曲浅滩。均应设法疏挑。俾资通顺以利全省。似未可以经费未充。遂为停歇。容臣与督臣再细商。饬司妥议。一俟筹有成局。另行确估兴工。至三吴农田。绝少堤圩。每虞潦涝。惟有照业食佃力之法。于隆冬闲暇时。按亩出夫一二名。挑浅浚深。即因出土以为圩围。每岁通力合作。以三日为率。约计出土可高一二尺。越三四岁。而圩围可成矣。但须良有司久任而民信从者。始能为之。此则微臣目前所未逮而有志焉者也。所有勘视水道。并拟续办吴淞水利缘由。谨附片具陈。伏乞　　圣鉴训示。

　　筹挑刘河白茆河以工代赈疏
江苏巡抚林则徐

窃照苏松太仓等属。为钱漕最多之区。水利农田。攸关重大。该境有吴淞黄浦刘河。即古所谓三江。其北又有白茆河。自为一大支。与三江相为表里。此道光四年闲。奉　旨饬办三江水利。因高堰方举大工。集夫不易。仅将黄浦一路。先为挑浚。道光六年　谕旨饬挑吴淞江。其余刘河白茆各工。并经奏明分年办理。惟因工费较巨。查道光四年奉　旨饬办案内。曾估需银四十万余两。频年筹措维艰。祗有粜变米价余剩银五万余两。奏奉　恩准留作刘河工用。仍须另筹款项。方可凑办。年来河道愈形淤塞。农田连遭积歉。更宜亟修地利。以期补助天时。而地方绅民先后恳请兴挑。呈词盈帙。察看舆情。甚为急切。节经臣等饬司委员核实勘估撙节筹办去后。兹据苏州藩司陈銮署臬司李彦章苏松太道吴其泰会详称。刘河为古娄江。源出太湖。东北至新阳县界。与吴淞江分流而东。绕太仓州城。历镇洋嘉定二县境。绵长七八十里。白茆河坐落常熟昭文二县境内。上承长洲元和无锡金匮江阴诸水。绵长五六十里。均因淤塞多年。几成平陆。旱涝俱无从灌泄。田畴即渐就荒芜。钱漕亦愈难征比。该两河急需开浚。实为目前必不可缓之工。但尾闾皆有堈身。外高于内。若必开通海口。恐潮汐倒漾。转易停淤。且口门皆有拦沙。挑浚倍为费力。即开通之后。涨沙恐复相连。今为农田起见。期于利灌溉而便疏消。则莫若挑作清水长河。不必求通海舶。既节目前之工费。且免日后之受淤。其为利益农田。似有把握。先经该藩司檄委署苏州府知府陈经太仓州知州李正鼎青浦县知县蔡维新公同履勘估计。续又添委苏州府知府沈兆澐元和县知县平翰前上元县知县黄冕会同署太仓州知州周岱龄镇洋县知县曾承显署常熟县知县蓝蔚雯昭文县知县张绶组逐段丈量。分别造册呈送。并以上年秋禾被歉。现值青黄不接之时。小民力食维艰。正宜以工代赈。禀请实时兴办。复经该藩司亲往覆勘。刘河自吴家坟港口起。至白家厂。又盐铁老坝墓起。至吴家坟港。又老虎湾至红桥湾及陶家嘴钱家嘴等处。通共约计工长一万五百一十六丈。估挑面宽十丈余尺至八丈余尺不等。底宽三丈。平水面浚深九尺。又南北两岸切滩。并挑土山土埂。以及修筑通工坝闸。挖废民田给价等项。共约估银一十六万五千三百二十余两。白茆河自支塘东胜桥起至海口止。工长七千八百四十丈。估挑面宽六丈。底宽四丈。深一丈。所需挑浚土方。建新闸及滚水坝一座。共约估银一十一万两零。惟两处工程并计。需款较多。自应分别筹办。请将刘河借项兴挑。分年摊征归款。白茆河归于官民捐办等情。详请具奏前来。

臣等伏查刘河白茆河两处。均系早经勘估。奏明必应办理之工。惟从前估计。系欲挑通入海。而议者谓其海口高于内地。潮来旋即浅河。又谓口门现有拦沙。即极力挖通。不久恐仍堵合。且凿沙通海。需费太繁。款项难筹。是以未能兴办。近因旱涝无备。田亩频至歉收。若再因循。此后愈难为力。且民闲望沾水利。与目前望赈。同一急切之情。尤须乘此兴工。乃为一举两得。窃思挑通海口。工费既大。而能否经久。转不可知。不若挑作清水河。工省利长。于农田实有裨益。缘三江之中。黄浦吴淞两处海口。水势皆已畅出。惟因刘河白茆两处淤塞。东北一带之水。溢于平畴。今将此两处河道开通。共长一百数十里。可资容纳。正不必自辟海口。而与吴淞黄浦交汇通流。适足以助其建瓴之势。查刘河老镇。本有闸座。可以随时启闭。今拟于闸外白家厂之地。再建滚水石坝一道。以堵浑潮。白茆河亦于海口缩入数段。建闸筑坝。使潮汐泥沙。平时不能壅入。如遇内河水大。仍可由坝上泻出归海。则河水有清无浑。即永远有利无害。其刘河估需土方坝工等银十六万五千三百余两。系属节省无浮。除遵照奏准之案。动拨缓漕米价五万三千余两外。其余银两。查有司库现存水利经费专款银五万两。本系从前议浚三江案内。奏明为苏省水利之用。应请尽数动拨。尚不敷银六万二千三百二十余两。请于封贮款内借支。所借之银。在于同沾水利之苏松太三属长洲元和吴县吴江震泽昆山新阳华亭娄县上海青浦太仓镇洋嘉定宝山崇明十六州县。按照银数均派。分作八年按亩摊征。将来解还司库。除先归米价外。余皆收作水利经费专款。以备苏省将来续修各处水利之需。仍照旧案。俟收有捐监银两。首先归补封贮原额。其应挑工段。亦请循旧归于太仓镇洋嘉定宝山昆山新阳六州县。计亩雇夫分股承挑。至白茆河估银一十一万两零。亦属节省办理。惟经费有常。未敢概请借帑。臣等现在率同司道府县倡捐廉银。并谆劝常昭两县绅商富户。以此河既系万不可缓之工。而民情又处迫不可支之景。各宜勉力捐资。以工代赈。该绅民等闻而感奋。均各踊跃急公。现已议定章程。自可捐收如数。臣等仍督率司道。遴委廉明勤干之员。协同地方官。选董集夫。随捐随办。并责令该管道府州。于两河工程。各须认真查察。一俟工竣。由臣林则徐亲往验收。不许稍有草率偷减。并不令假手胥役地保。稍滋弊窦。以期工归实在。利济农田。仰副　　圣主为民兴利之至意。

　　苏省水利工程择要举办疏
林则徐

窃照江苏号为泽国。而财赋甲乎东南。赋出于田。田资于水。故水利为农田之本。不可失修。如吴淞黄浦刘河。乃三江之旧迹。白茆河又别为一大支。近年以来。或动项。或捐挑。均经奏奉　谕旨准办。以次深通。小民感戴　　皇仁。同歌乐利。此外尚有太仓州境内七浦河道。及太湖以下泖淀等处。亦多湮塞。亟宜择其要道。挑挖疏通。俾上下一气呵成。清水畅流。以刷潮淤而资灌溉。查上年借项兴挑刘河案内。有节省余银三万四千九百两。经臣等于收工时奏蒙　恩准留作接挑各处河道之用。当即行司饬委前署太仓州现署苏州府知府周岱龄青浦县知县蔡维新等。会督各该州县。周历履勘。次第举办。旋据禀复。勘明青浦县境内。淀山河一道。现尚深通。毋庸开浚外。其太仓州境七浦河一道。东为海口。设有七浦闸一座。淤塞已久。量应浚工长五千六百二十八丈二尺。内有浮桥镇市河六十丈。虽向由该处居民自行开挑。而自河淤以来。民居大半迁移。铺户亦多闭歇。应一并给价承挑。实需土方坝工银一万五千二十两零。又元和县境内。南塘宝带桥一座。共五十三孔。系太湖出水咽喉。年久失修。圈洞坍塌。以致湮塞水道。湖潴宣泄不灵。夏秋盛涨之时。深虞泛溢。于水利全局。大有关系。亟须修整据估工料银六千六百七十两零。由司确算无浮。详明动支刘河节省银两拨给兴办。已据具报。于本年三四等月先后兴工。如式挑修完竣。经臣林则徐与藩司陈銮亲往察验。并无草率偷减。其余承接太湖之支港各河。如吴江县境之瓜泾港王家汇姚家庄七里港村前嘴大港新港。及太仓州境之杨林朱泾两河。嘉定县境之华亭泾黄姑塘蒲华塘。并据该州县等勘明。皆系上承下注要道。近亦处处淤浅。俱应一律兴挑。以资宣泄。除朱泾河华亭泾黄姑塘蒲华塘均由民捐民办外。其杨林河一道。并吴江县境瓜泾港等处。请动刘河节省余银兴浚。又泖湖一处。跨连元和娄县青浦三县。上承太湖及浙西诸水。下同黄浦入海。蓄泄并用。旱涝兼资。惟淤土甚多。须将新涨之滩。切除挑浚。方免滋蔓。祗因刘河案内节省银款。分办各河。已不敷用。据青浦县蔡维新禀请情愿捐办。现已集夫兴工。岁内谅可告竣。又松江府属川沙厅并上海南汇二县共辖之白莲泾长滨吕家滨小腰泾等河。均系跨连数处水利。亦已劝捐兴办等情。由苏州藩司陈銮汇详请奏前来。臣等伏查刘河节省银三万四千九百两。既经奏准留为接挑各河之用。自应核实办理。惟存银祗有此数。而河道淤塞之处。悉数难终。惟有择要量准动款。其余可以筹捐者。即归捐办。可以略缓者。即归缓办。除七浦河宝带桥两处工程。已拨给银二万一千六百九十五两零。业经挑修完竣验收如式外。现仅存银一万三千二百四两零。以之挑浚太仓州杨林河及吴江县瓜泾港等处。核其工费。尚有不敷。祗可就款量为分拨。现经给发太仓杨林河银八千两。吴江瓜泾港等河银五千二百四两零。饬令乘此水涸。集夫赶挑。其有不敷。悉由该州县捐廉凑办。所有拨用银两。统归刘河案内。依限摊征还款。其泖河朱泾以及华亭泾黄姑塘蒲华塘白莲泾长滨吕家滨小腰泾等河。或先已挑竣。或现在攒挑。皆由官民分别捐输。不敢概动款项。亦不许稍有草率偷减。并不得假手胥役地保。致滋弊窦。总之地力必资人力。而土功皆属农功。水道多一分之疏通。即田畴多一分之利赖。臣等惟当随时率属。讲求经理。未雨绸缪。以期仰副　　圣主劭农勤民之至意。

　　寄陶宫保书　　　　
包世臣

客岁祀日。世臣自吴淞江工次返棹。晋谒铃合。而两司继至。不及畅所欲言。小除夕到扬。老母以下。俱叨庇平善。献岁以来。天气融霁。想各段工程。俱可趱齐。镫节后。旌节自必临工验收。督开拦潮大坝。使百渎七十二溇水有所归。吴民深庆。而千里之润。旁被越西。世臣亦获免素食之诮。幸甚幸甚。此次吴淞江工。估办无不如法。徒以天气连阴。稽延时日。致工员大累。其甚者。赔项与领项相称。即地段便利。亦且六成。约计通工费帑三十余万。赔款亦不下二十万。然一遇大水。则救出苏松太杭嘉湖六府州田亩。所当得数千万石。智见远而勇任重。以成己饥己溺之仁。自嘉庆乙丑。吴越会商再四。筑室道谋。悠忽阅[廿](甘)余年。非阁下谁能收此巨功者。而葛峰将顺匡救。相助有成。为政在人。其不信乎。世臣返棹。一路体察河形水势。唯野鸡墩一段。地湾槽窄。潮过野鸡墩十余里。至王渡而止。江之经流。至四河口。南合澹台湖。北合安亭。河流虽平。而势已盛。下注王渡。遏住潮头。故淤留野鸡墩湾窄之处。而上下渐亦淤垫。吴淞屡浚而功卒不垂久者。病皆坐此。自四河口西行三十里。至夏驾浦。河势较陡。而形成人字。东北下福山者。分溜什七下注。本江溜止什三。是以不能畅驱退潮。东出大闸下黄浦。以成水漱之势耳。法宜于夏驾浦西岸。做挑水草坝一道。斜掩北出之口。使正流东下本江。而回溜钩入浦河。则本江力足抵潮。又汇流建瓴下压。遇窄则怒。遇曲则后推前。是野鸡墩一段不唯不为通工之病。且可借其收束以为激荡刮空之用。世臣测量估计。此坝约费四千两。公项虽已无余。然必筹四千两以救五十万。方能使以五十万易数千万之效必奏耳。唯阁下垂察。筑大坝所调之南河卢守备永盛。练工程。识机宜。世臣与共事五十余日。南河文武无与为方比者。卢君现在大坝候开。一无所事。可以调赴夏驾浦。委办此坝。得地得人。何事不成。南河游击出缺。例以守备升署。如卢君者不可多得。阁下将来工竣入奏。似宜保以应升。为南河位置人材。阁下收工时。接见之。款询之。自知世臣所言不谬。至其于大坝之北岸土山上。做小五六十丈。日夜督趱。笑为多事。甫成。而十一月初三太潮。几平顶。以一新。救通工之命。众乃大服。又于大闸海漫石上。撒草累土三尺。以钉桩挂缆。前此筑大坝时。北岸土山钉七尺大桩三百余。潮至皆拔。世臣见其以新土堆石板上。仅高三尺。亦谓其断难有成。而潮来竟不能拔。应手合龙。皆土人目所见而口能言者。阁下参之舆论。更足征世臣之不作私好也。开坝之役。世臣不能躬随旌节。深用为歉。夏浦坝工。关系紧要。然非深明水学。断不解此巧妙。阁下存世臣之说。亲临相度。如可采即便断行。若与余人商搉。恐阻盛业。致贻后悔。手书草率。恃爱尤甚。天气骤暖。伏惟珍重。

　宫保得此书。临工询。多以为不必。遂罢其说。唯如书言力保卢君耳。庚寅大水。各省成灾。唯苏松常镇太杭嘉湖八府州有收。是吴淞收功实之成效。然丙申予舟过野鸡墩。已苦搁浅。候潮而后能行。深惜盛业有阻。故录此稿以告后来。

</div>
    <div class="pagination">
<a href="皇朝经世文续编_page186.html">上一页</a><span>...</span><a href="皇朝经世文续编_page182.html">182</a><a href="皇朝经世文续编_page183.html">183</a><a href="皇朝经世文续编_page184.html">184</a><a href="皇朝经世文续编_page185.html">185</a><a href="皇朝经世文续编_page186.html">186</a><span class="current-page">187</span><a href="皇朝经世文续编_page188.html">188</a><a href="皇朝经世文续编_page189.html">189</a><a href="皇朝经世文续编_page190.html">190</a><a href="皇朝经世文续编_page191.html">191</a><a href="皇朝经世文续编_page192.html">192</a><a href="皇朝经世文续编_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
