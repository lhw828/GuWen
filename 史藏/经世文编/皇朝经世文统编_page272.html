<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 272 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 272 页/共 287 页
  </h1>
  <div class="content">
   美国农务局现考得人之饮食以何物为合宜其法先制一大箱使人坐卧其内或数时或数日之久其人之饮食呼吸粪溺汗垢皆可其多少箱长七尺四尺高六尺五寸能容一人于内以铜镶其里顶上有出纳空气之具以究其呼吸之多寡箱内设有台椅床桌其饮食呼吸粪溺皆以化学考之即能辨其所含何质之多少又调和室中之热度以管通冷水于出纳空气之具此冷水能泄箱内人身发出之热气令室中之热度不变故人久居箱内不见烦恼考之人须常在左右供其饮食并细心权其食物之轻重曾将人试二次一为二日半一为十二日其第一次则以瑞典人置于箱内除衣服不算权之重一百四十八磅其人性甚饕餮留箱中二日每日所食之物熟肉四两三蛋三两五山薯五两三饱饼八两八牛乳饼干三两五牛乳油一两一牛乳饼二两七牛乳三十五两一白糖八钱架非茶十两五每两合华权七钱五分以上食物共重七十五两六钱另渴时饮水不计所饮食皆淡泊不加香料油盐等味查食物之质能卫生者有三能补脂膏者一肉味牛乳米麦豆菜所含之油能补人身脂膏二瘦肉蛋白乳粉筋诸物补人身肉丝血脑三为糖质小粉酒料之类能补人身暖气膏油质虽有助暖之功然所供暖气甚微能补肉丝之物名为普律天此物能生膏脂能助暖气若净油与粉糖质不能备此三者功效故计食物之精质宜知普律天与炭粉即供暖气之料也考箱内之人每日所食之物内含普律天四两八又含炭料能令六百五十余磅之水自三十三度而热至滚度所饮之架非茶毫无养生之计如有之则来自所加之糖乳细核其所饮食又细核其所遗弃则知每日能长血肉多少考此人每日长普律约半两又长肥膏约二两可见其所饮食之物内含养身之料有余矣然亦无足诧异因其平日操作甚劳而性又饕餮今则饮食同而劳逸异故能长血肉也再将此人试演将所食牛乳减少一半由是见其饮食之物祇含普律天三两九又含炭料比较前次减少二百六十九分之十一连试二日半考得此次其人每日身中之普律天无增减惟肥膏每日仍长多半两故知此人若安逸无劳其所饮食之物仍得养生之料太多也由是推得其初次所饮食之山薯牛乳牛油三物各减半数则适当其肠胃所需次又另试一人年二十三岁比前次之人更高不穿衣服权之重一百六十八磅此人惯在学堂习读作工于书院筋骨颇劳而饮食甚约初试之日饮食之物皆其自择计所食者熟牛肉三两四山酱三两五白饱饼五两四黄饱饼八两八豆四两八牛乳油一两六牛乳二十二两九糖六钱半四两三共重五十六两三考此人每日消化得普律天三两三所含炭料能令水五百五十磅升高科伦表一百八十度试之时分为五次第一次值一日三分之一第五次值一日三分之二第二三四次均以三日为一次初入箱内略读片时筋骨脑力皆不过劳第二次或读德文物理之书劳心思脑力甚多第三次则或坐或卧全然安息第四次则劳动筋骨每日动作八点钟之久皆以手举重物一上一下也考其安息之一次每日长普律天半两亏损肥膏半两未试之初以为饮食之物适当养身于闲暇之时今得普律天有余炭料略不足也其专劳脑力之一次所得安息与炭料息一次相同至大劳筋骨之一次则所饮食之物不足供其身之所需每日耗损普律天六分两之一又耗损膏肥六两九因劳动筋骨之日比安闲之日多耗炭料百分之五六十分是以多耗普律天半两并耗七两之外以补之也若将其所食牛乳油与牛乳二物加倍另多食干肉其耗必不甚然上文祇论炭料能供人身之暖气其寔人身所发之力亦耗炭料但量度人身之力事精微须更有至精之机器始能合用故试演以来渐觉初时之器具为未备此后或增或改精益求精卫生之旨或由此愈明矣

　　养生论　　　　　
美人阙名

养生之系乎饮食尚矣间考名医著述有与六旬以外最宜者反本而已反本者反乎上古人之所食也上古之人嗜食鲜果果仁肉与蔬菜其后起者也橙橘苹果肥果葡萄香蕉以及蕃茄之凡果之熟而甘者少淡气少上质盐质果仁如杏仁榛子胡桃等皆极滋补能发体内元气若鱼与鸡子乳与酥酪等则仅供盘飧之选而已其次若奶酪之渣与家禽之聊备一格非上选也饼饵之干者较果肉难化且易胶塞致食肠干燥故多食烤焦馒首恒致虚弱因干硬之物经腹中热气先成胶料俟胃火变为格罗考司甜果与蜜蜂内之糖料始易消化茶酒咖啡大麦水与浓烈之酒不过感动脑气纵能滋补亦极细微故以少饮为宜无已惟饮乳较[佳](加)然食时徐为咀嚼则津液自生虽饮废可也惟食果者兼可代饮米麦干饵类皆燥血得果中所吸天然清露以调剂之则血清而肠润宜其为上选也食者燥血而蔬食者又难以养生必戒绝干饵少食米每食必以鲜果果仁为君旁及羔犊与一切肉幼养幼则少土质质而后能收滋养之全功宣发本体元阳之妙用也脱令鲜果不能常得则以热水浸润果干使复其初而食之亦佳俗喜食麦生不托虽难消化而能磨去胃中之垢亦有可取至论糖料果汁所结者一至胃之上层即化为甘蔗苋菜黍米萝卜所成者必须经胃之内层始能消化又盐与椒类凡辛热之品皆为震荡血之用调养失宜者不用为贵闻之居法一生取法于猿猴不食血亦不谷食专食果与果仁其时讲动物学者甚韪之以为人固果食之动物也医博士汶司所著延年益寿编见第五年格致汇编化分食物究其利害列表二十余纸土质盐质以果肉果仁为最少畜类之肉次之蔬菜又次之五谷荳为最多果中无含养气之蛋白质一名胶质与微丝质此质积聚血管易致人考且多年含有酸质如柠檬酸苹果酸葡萄酸等此酸能消胶质与微丝质能使血不重浊而助消化凡人年愈老回血管之功用愈衰血不重浊则畅行无碍周回更捷兼能凉血不使血之热度与天气悬殊遇冷畏缩而养气与有益之料耗散自少米饭亦易消化但含土质盐质亦多果品非但至胃即化而所含滋养之料多半至胃即化入血内非如五谷之饼饵必历胃之上中下三层始能将养料化入血内故养生家以食果品瘦肉为最宜空腹切勿过劳凡事量力而行莫伤筋骨居常多备汽水蒸白水为汽而收其露为饮啜烹调之用沙漏所沥之雨水虽不甚清洁亦佳矿水颇贵惟葡萄功用酷似之历不爽而葡萄尤能滋补培精血生津液平肝益肾宽肠利气且磷酸极多利于补脑脑气流行则机体灵动其糖料入胃即化于血内膏料又能生胃汁助胃消化食蔬之人每喜葡萄此其证也其它助火之品虽助消化不如使胃火常足而无藉乎此尤为养身上策

　

卷一百　通论部一

　　致直隶讷制军书金壶浪墨节录　　　　　
浙江巡抚刘韵珂

浙省军兴以来商民助饷为数已多宁郡为全省精华逆夷搜括一空上年秋歉饥民滋事集赀赈济实已竭蹶复以贿夷之银劝令捐输势必不应若如川省之议增粮赋万不能行必致忠义之心变为怨怒之气故剿夷之银可劝捐而贿夷之银不可劝捐也某惟据实陈奏不敢稍有欺蔽愚戆之言惟大君子含容而辛教之就近天下大势而论文官爱钱而得死武官既惜死而又爱钱以致帑藏空虚脂膏罄竭军无志民有乱心战固败守亦败和更败然战守之败败于无人和之败败于失策逆夷之反复与否姑不具论即目前善后之计已有儳焉不终日之势盖助夷为逆者汉奸也除寻常侦探放火各犯外其为逆夷主谋执戈相向者何止万人夷虽戢兵若辈混迹不去藉夷之势作奸犯科以谋衣食官不能诘吏不能捕一也夷既以兵胁和夜郎自大通商马头清道而前文武官吏皆将如尹邢避面二也取人财货掠人子女出入苏杭街市孰能禁止三也不轨之民干犯　国法一经逮问则窜身夷馆即属干城四也民犯夷则惟恐纵民以怒夷夷犯民则又将捉民以媚夷地方有司知有夷而不知有民五也水师将弁本多怯懦洋盗出没抢劫商旅或悬一大英国旗号我兵势虽查缉且亦愿以此自解六也力胁通商必求免税西洋诸国大半为英夷所降服此后货船我设关而彼取税七也黄岩一县贫富吸烟杲杲出日闑其无人宵静灯红乃开鬼市通商之后烟禁大开鬼市将成八也年来干戈扰攘专为禁烟禁烟专为漏银鸦片仍行银尽可待九也　国家所恃以通商裕课者银也今银漏于夷法乱于夷财匮民穷且生他变即戢兵亦复何及十也抚绥既定后患颇多伏念计出万全定必预防流弊而鄙人鳃鳃过虑者不得不即管蠡之见更为执事陈之英夷船只散处闽粤浙苏甚多者退出之后或有他国出而效尤或即英夷托名后至别肆要求我未能深察夷情更安能尽服丑类此不可不虑者一也英夷在粤初已就抚迨给与银两复肆滋扰此次议定后或称国王之命谓郭仆等酋办理不善调回本国别生枝节此不可不虑者二也逆夷屡有北赴天津之说上年投书之陈在镐及今诱获之郭仆义子陈禄言虽给银割地终不肯不往天津而前索通市马头却又置天津于不问反复诡谲情殊可疑能杜其北上之谋方免事后之悔此不可不虑者三也通商之后各省关税自必明定章程万一英夷阻勒如故势不能听其病商攘课一经追究必启争端此不可不虑者四也澳门定制民人与英夷狱讼一听有司讯断万一案涉夷人抗不交出凶犯如广东林经喜之案何以戢夷暴而平民心此不可不虑者五也罢兵之后各省海口仍须设防如修造台战船增设兵伍营卡初非剿夷而猜嫌阻挠致海防不能整顿此不可不虑者六也通商定议须治奸民应令夷人悉数交出定地安插否则介乎夷汉之间恃夷犯法万一夷人护庇官法难施必生隙此不可不虑者七也英夷既立马头则马头之外不容上岸倘或任意闯入掠取牲畜妇女民人不平纠合抗拒夷必归罪于官即起兵兴问罪之师此不可不虑者八也名曰通商而英夷拆毁定海城垣建造夷楼挈眷居住倘各省均如定海转盼之间即非我有恐非通商体制此不可不虑者九也中国凋敝之故由于漏银出洋夷船既多漏银更甚适令会子交子之弊将行国用民用生机交同此后虽准以质易货比前更须严禁漏银分毫出洋杀必无数而衅端之开即在于此此不可不虑者十也

　古人经世之语当时忽之往往诸数十百载之后精诚所注若合符节虽百世可知也书中所虑隳海防抗官法哄鬼市纵奸民行交子及夷人蓄志天津多方挟制由后观之不爽铢黍以公之深心虑事若此倘得从容展布别无蒙面畏葸辈掣肘其间夷虽狡岂至是哉黄钧宰识

　　天津新议续议中西纪事
咸丰八年大沽之役桂相等至津英人擅定通商新议五十六条奉　上谕税则之款必须至沪商定续因沪议定后该酋换约不遵照会其事遂寝然予九年在浙见西人将五十六条刊入通书中因撮其大记之迨十年京师换约英法要请将戊午原约及现定续约颁示各省督抚大吏按照办理遂并沪中所定税则刊刻通行阅其余后悉由洋人任意增减王大臣等画押受成而已今次之如左

一约内有居住京师一言英国官员及所带眷可在京师或长行居住或随时注来悉由该国自便等因查此款自乾隆五十八年该国主贡表文内请援俄罗斯之例遣人寄住京师照管该国贸易之事奉　纯庙谕旨告以天朝无此体制俄罗斯从前在京城设馆因未设立恰克图以前暂行给屋居住嗣因恰克图既设即在彼处交易买卖不准居住京城已数十年该国现有[澳]()门洋行发买货物又思在京城另立一行　天朝疆界严明不得越境搀杂所请在京城立行之事必不可行等因洎贡使回国特将　敕谕二道颁付粤东疆臣备入档案迨道光庚子辛丑间连犯浙粤据其月报谓中国待彼不肯照大西洋俄罗斯一样自琦相奏给香港不复垂涎濠镜而寄住京师白门议中未之及也今大沽之役首以事请约内虽无京师设行贸易之语而其屡请受廛若非有意通商即是觊觎国事　天朝旧制通商在粤亦不许在城内设立栈房及擅入省城故粤人有二十九年复位之约首禁洋商入城致有七年十二月之事今查约内第一内载前壬寅年七月二十四日江宁所定和约仍留照行广东所定善后旧约并通商章程现在更张既经并入新约所有旧约作为废纸等语盖因入城一终虑粤人持其前约而争之也寄住禁城则各省之入城谁敢侮之可以知其用意之深远矣查天津沪中之议以换约不遵而罢故准驳亦无明文今阅其续约第一约云前戊午年　大清钦差将英国驻华大臣嗣在何处居住一节在沪会商所定之议兹特用明作为罢论仍照原约第三遵行等语即此也然则寄住京师当日在沪并未准行后来挟兵要请始照原约许之

一议沿海之区欲于旧约五口通商外增设牛庄登州台湾潮州琼州等处又欲于长江一带自湖北汉口镇沿流至镇江入海之路俟粤匪荡平其选择不踰三口为洋艘出运货物来往之区按长江自吴沂蜀经历江苏安徽江西湖广等处皆漕运来往之通衢外洋船艘自二三百顿以下者均可在江行驶该洋人沿途停泊登岸偶有端便以火轮数艘横截江面运道为之梗塞又或与粮船水手斗殴滋事或船只被其轰沈或重运遭其掳掠是国家正供之入适足为赍粮藉寇之资现虽试行海运而上游四省之漕岂能越江而飞渡哉越之强也伍子胥惧其与我争三江五湖之利魏之入荆州也吴张昭谓长江之险与我共之自此议成而东南之患中于腹心矣十年换约便请暂在汉口九江两处先行开商是其垂涎已久也

一议江宁旧约所载各货税则之多寡以价值为率每价百两征税银五两近则各种货式多有价渐减而税较重者请重修改定并议以此后十年一修改等语该洋商志在牟利析及椎刀亦无足怪惟进口之货自海口纳税后准由中国商人运内地所过关口应听中国按价估税与该洋人无涉而自五口既开外洋商人有带洋货私入内地销售者又有在内地买卖运至海口下载者经由各关口中国祗知照货纳税不问中外商贾于是该洋人有议免抽征之请谓不论关口之多少凡子口之税以一次总纳为准因定照海口税例减半于首至之关口每百两纳税银二两五钱给票为凭嗣后经由各口票放行不令重纳又议外国商船应纳钞课一百五十顿以上者顿与虿同外洋以一千六百八十斤为一虿每顿纳钞银一钱亦给票为凭不复再纳凡此纷纷之议无非该洋人自占便宜兼为华商作傀儡盖洋人货物之交受例不得越海口一步一自通商畅行出入自便此后洋人入内地即藉华商为导虎之[伥](侲)华商至内地又藉洋人为腐鼠之吓试问中国自征其商而偷漏影射之弊端在在不免何逆势日横奸商莠民推其波而助之澜虽有智者不能善其后矣自长江通商天下一家更从何处分别中西当十年换约之后马头未立货船未到即有持总理衙门执照前赴安徽之屯溪江西之河口义宁州等处米办茶叶大半华商导之也

一约内言英国民人有犯事者由英领事查办中国人有欺虐英民者由中国地方官查办若有两国交涉事件彼此会同审办等语查钱债斗殴之事中国定制由州县审办若欺虐外国之人经地方官查知其曲在我自可先行查办倘端自彼起即已入华洋交涉事件彼事照会该领事会同审办均无不可乃约内载明正领事与中国道员平行副领事与中国知府平行因之一遇交涉事件反赴州县而诉于道府遂藉道府以胁制州县各领事现住海口有事辄排闼入监司衙门咆哮凌虐并方面官亦视之蔑如也忆台湾二十二年红毛供词言其小埠头设立文官如中土知县者曰未士洛云今见香港上海各处洋行招帖皆冠以未士二字意即外国除授之官衔在中国则与牙户无别乃得与　天朝之州县平行其亵甚矣

一议中国民人有犯罪逃至英船及外洋寄居之房屋内一经中国官员照会到该领事即行交出不得庇隐匿等语此已载入江宁条约中而自五口通商后屡以照会移取起甚至有殴杀中国民人抗不交出凶犯者盖英人收拾人心专以受降为得计予见西人月报言各国罪人有逃入英境者英皆容匿之而其本国缉捕罪人不得以兵船轻造英境是其至外洋各国来往之定例故中国虽有照会交取之约多成具文至其所定中西交易有欠债不偿潜行逃避者彼此知会缉拏追缴一体办理立法非不善而予闻上海交易成后应付华商银两洋商给以银票票期率在对月多则五十日之限及期凭票取银竟有不肖洋商私自逃回遽将货行闭歇者华商诉于领事领事寘之不理此见于西人自譔之月报中且云洋行欠帐私逃不独华人受其累即各洋商皆以为不便等语盖弥人之词也然华商悟其诡诈屡欲变易其对月取银之例卒不能行故咸丰初年沪口生意渐不如前至有茶商仍欲改道赴粤东者然则通商善后之约该酋阳奉阴违徒以此玩中国官民于股掌之上而已

一传习天主教一条江宁约中已有之然尚无华人弛禁之明文不过言彼国教士之至中国者请免查办而已自道光二十五年法人在粤陈请在各港口设立天主堂并华民之入其教者概免查禁部议允行自后各省华民公行无忌今查英国条约内载明耶稣圣教天主教二项盖英人自路德改立耶稣教于是禁行天主教见泰西稗闻而不悟耶稣之即天主也法郎西所奉则仍是旧行之天主教一曰加克特立教时英人借助法兵故约内并及之若法国之约则但云天主教而已惟西人矜其教法驱除异己各小国有不从者胁之以兵五印度及回疆之役属于英者今悉改行耶稣教甚至如东洋之日本暹罗向与西洋人天主教为仇者近年英人日强皆藉通商之约传教于其国而日本暹罗亦畏其强不敢诘今又欲以此强中国岂非欲用夷而变夏哉

一约内议用汉字英字一条查英人两次入贡表文皆由中国翻译进呈据乾隆六十年粤督朱文正公奏称有西字正副表二件伊国自书汉字副表一件臣等公同开其汉字副表虽照中国而文理舛错难以句读随令通晓西书之通事将西字核表与汉字表核对另行译出等语是该国虽有自书之汉字诘屈难通仍由中国人通习西语者另行译出并不责以汉文正本配送迨嘉庆中广州知府杨健详定英人商禀许用汉字自后该洋人久居中土多以中国言语翻译彼国古书故马利逊有华英字典之辑悉依康熙字典注释是时　纯庙敕谕二道由该国副使斯当东翻译迨嘉庆二十一年之　敕谕则马利逊翻译盖马亦时为副使详考英人贡使皆以武臣为正文臣副之皆见西人纪载中同文之治渐染外邦故英弥二国皆建书院俾洋人习汉字者居之今约内欲请中国选派学生学习英文以便他日文书往来不用配送汉字是欲以外邦之言语文字强中国传习抑已汰矣自十年抚事定后总理衙门奏定章程内称臣等前定章程内有请饬广东上海挑选专习英法美三国文字语言之人来京差妥挑选八旗子弟学习除俄罗斯章程由该馆遵　旨酌议外其英法美教习及学习之人薪水奖励仿照俄罗斯馆议定之例办理又查俄罗斯馆仄狭难以兼容现查铁钱局改作衙署尚有炉房稍加修葺作馆舍免致在外滋事等因是王大臣等已议及之矣

一议中国照会公文不用夷字予见西人月报言夷者鄙夷之称外国人多忌用之不觉失笑夷为东方之国名又为四裔之总称说文夷从大从弓大人持弓也此于六书为会意氐羌蛮貊皆以兽名独夷从人从大以魏为大名之例推之不可谓非美号也说文言东夷有君子不死之国说文广采异闻其言不死之国疑即指毗骞国王事也孔子言仁者寿子欲居夷有以也夫然则夷字之称正以其国有君子多寿考而锡以嘉名近日西人颇不乏彬彬尔雅之士胡弗之考也

一沪中所定税则名曰通商善后条约英十款法弥同大都本天津新议所定贸易各款推广言之其余则胪列出口进口之货酌定税额银数而已惟其第五款内称向来洋药铜钱米谷豆石硝磺白铅等物例皆不准通商现定稍宽其禁听商遵行纳税贸易洋药一项现准进口议定每百觔纳税银三十两惟该商止准在口销售一经离口即属中国货物祗准华商运入内地外洋商人不得护送即天津条约第九条所载英民持照前往内地通商并二十八条所议内地关税之例皆与洋药无涉其如何征税凭中国办理嗣后遇修改则仍不得按照别货定税等语查旧制洋商进口之货祗准在海口销售一经离口即系中国货物其出口之货亦由华商运至海口与之交易不准洋商擅入内地自行采办此自来各货进口之通例今天津新议第九条准听英国人持照前往内地各处通商毋得拦阻又二十八条准听英商贸易出入内地照海口税减半祗完内地一口之税以后票放行不令重纳是二百余年之旧例一旦扫而空之故桂相等在沪语以洋药一新定税则本不与他税等且货轻价重易启偷漏影射之端应请另款办理于是该洋人始有税则第五之议然自长江通商洋商占立马头深入内地岂能保其不夹带鸦片又岂能保其不勾串华商相与影射必至阳奉阴违毫无顾忌他如铜钱米谷等项不准运往外国仍准其在内地各口往来贸易凡此议不过掩耳盗铃之计而已十年换约之后照此办理而英人已在总理衙门呈明内地商税过重具详洋药卷中是华商英商串通一气之证天津新议据其约内所记在咸丰八年之五月其税则之定自沪中者则十月也此等条约直至十年换约之后始奉　颁行是时英法挟兵要请续增英款九条法十条惟弥国之约仍系八年所定并无续款然已预为异日张本矣俄人之约则又意在申定边界载入续约中今更具而论之如左

一英人续约首在索赂据其八年所定专条议价商亏二百万军费二百万由粤省设措清复交出粤城等语今续约又索增费四百万合前所许共八百万议于十年十月在津先交五十万又于粤中交银三十三万三千三百余两其余在各关所收税内扣缴二成以三个月为一结仍以二百万赔补粤中商亏其六百万悉抵兵费一也八年天津新议第三条所载在京居住一节未奉允行今请仍照原约或在京长住抑或随时往来总以自奉该国君主之谕旨为定二也八年所议各口通商天津不在其例今续约内论天津郡城海口作为通商之埠均照各口章程一律办理三也粤东有九龙司地方前经两广总督荣崇光给与该洋人作为在粤总局由该国在粤之领事巴夏里批租住在案今续约第六请将地界归英管辖撤销前次租批与琦相在粤奏给香港一岛同为割地诛其心一为年利起见一因巴夏里被执不甘作为中国酬罚之四也换约之后仅许退出京地及舟山屯兵其天津并大沽台暨登州北海广东省城等处应俟八百万清后始行退还即使早退亦必俟彼国君主谕旨施行较之八年原约退出广东省城者又增数处五也其余重复及贸易琐屑者不录夫氐犬羌羊兽而人者也狼子野心人而兽者也周公兼夷狄驱猛兽司马相如之谏猎曰卒然遇轶材之兽骇不存之地犯属车之清尘是胡越起于毂下而羌夷接轸也岂不殆哉今以辇毂之下戎狄猛兽并域而居一旦有触藩之变衔橛之虞则是遇轶材之兽而京师岂复有可存之地哉非族之逼将有侵凌卧榻之旁防其睥睨何兔窟潜营鸠居不返此诚不可一朝居者也天津之约主自李国太续增之约则巴夏里所定以彼在粤充当领事粤中之祸夫已氏实始终之迨八年新安之役粤人悬重赏购其首逃回本国遂谋充额罗金参赞怡王入通议抚则彼单骑赴宴僵卧邸中坦然无备迨其受擒则恶贯已盈依然脱网而出此与李国太之在天津被擒复释果何恃而不恐此则天下后世所不解者也商亏之盖六七年间粤人焚其城外洋行索赔房屋货物者也无论商民平等犬兔之逐蛮触之争不足为异即以报复言之该洋人连烧我两次台亦足取盈矣若夫洿我宫坏我室是殆天之欲逞其心以厚其毒而后降之罚不自愧悔又肆贪惏在彼瘈犬吠非其主曾不足怪而在京内外之王大臣等不闻兴借一之师稍挫其方张之焰彼则如虎我则如鼠城下之盟宜一任其予取予求之不竭矣至于北塘之盟口血未干而背之今六次偿远及二年或因关口稽查致饶唇舌或因税课亏短稍涉稽迟则随地随时皆可藉端起彼时以子之矛陷子之盾岂非藉寇兵而赍盗粮哉虽然赂银割地彼之所求者利而已惟名与器不可以假人春秋重中外之防通鉴严正闰之辨故楚难王也而鲁史贬之为子魏固帝也而武侯斥之为贼至于东晋以后五湖乱华寇履易位而北谓南为岛民南谓北为索掳未尝以敌体相也后晋之尊契丹以石敬瑭为其所立而其子犹不受惟南宋之后金元始大数传而卒不振我太祖龙兴关外值明之季世天与人归蒙古首上尊号然尚不欲抗衡中国屡次议和皆出自太宗之意并请来往文移低一格仍用前颁龙虎将军之印是知天道亏盈而益谦我　朝之所以卒受天命者此也今以数万里外不宾之荒服一旦冯陵中夏竟使嚼火争明十日并出此岂但阴之疑阳紫之夺朱而已哉予见壬寅江宁之约英国尚低一格阅二十年遂成敌体其约内称君主者乃外洋女主之书法也非贬词也

一法国之约八年所定四十二条外又立专条言西林县知县张鸣凤杀该国传教人马神甫请将该县革职永不用加载约内其余所定各口通商往来仪注及一切税课事宜俱与英前所定五十六条大相同惟军费赔议定二百万英人较前半今以称兵得志亦请续增十条附入天津新议后第四条改前定二百万亦增至八百万除在海关已收数外议定本年十月先在津郡交银五十万余在所收税内分五次扣除其八百万内拨出一百万作为法商住粤被烧赔补之用其余皆作为军费等语又第七条内称该国水陆二军俟收银五十万即退出天津仍驻屯大沽台待中国各地方全行退出境外又第八条内称现驻天津之兵俟五十万交清后退驻大沽台惟统兵官仰请暂驻天津过冬余与英人续约大相同予按法人之索商亏索兵费以八年较英人半计之即使议增亦不过四百万耳今效英之尤在彼固多多益善在我乃默默无言传闻本年桂相赴津议抚曾许英人一千二百万后英兵入京城法使噶啰居间作说客来往调停遂较前议去四百万然在英人则之在彼则增之是藉以收渔人田父之获也各海口贸易英居其首花商次之若以法论则每年出口之船不过数只皆钟表呢羽细之物是英之税多而法之税少也英之暮四尚易自朝三法之一裘乃集于众腋是英之所取者劳而法之所取者逸也虽然英惜助于法而饵之以利法凭借于英而坐享其成曾不思壤地同而求其济欲者正句践豢吴之计也无贿之患必不免于象齿之焚亦终必亡而已矣

一弥人换约事在九年今其条约三十仍是八年所定附于英法二国之后查该国向不立君长绅民公举有名望者一人住华盛顿都城总理二十七部之事是亦斯丹甲必丹之旧制也西人以一部之长为斯丹一曰斯坦一曰算滩皆声之转也其管理账目及船主曰甲必丹是彼言丹者即中国里长约长之类乃居然以大伯理玺天德与　大清皇帝平头虽其八年所定系按照英法式然九年大沽之役已停止英人换约弥人卑词请正宜与之说明仍照粤东旧约式即使该国主业已钤印亦可令其回国更换迟至来年再行换约未为失信何以王大臣等不加究诘一律允准且就其约内所定各效尤之渐实不可长加第五条言该国使臣遇有要事不论何时应准到北京暂住但每年不得踰一次到京后迅速议定不得耽延应由海口或陆路不得驶驾兵船进天津海口中国派地方官照料若系小事不得轻请到京至上京必须先行照会礼部所带跟随人等不得踰二十人之数云云词意尚为恭顺乃又于第六内载明嗣后无论何时在中华　大皇帝愿与别国立纳允准之处以及在京师居住或久或暂应许该国来使一律照办同沾此典等语核与第五条不准耽延及每年不得踰一次之语自相矛盾又十五条内载合众国民人在各港口贸易者除中国例禁不准带出口进口之货外其余各项均准贩运往来至买卖应纳税饷惟照粘附在望所立条约例册倘别国有按此条约更改者即应一体均同等语又第三十条内载现经两国议定之后倘　大清国有何惠政恩典施及他国或关涉船只海面通商往来等件为此条约所无者亦当准该国官民一体均沾等语凡此重言絮语皆为后来悔约张本且预知后来英法所请必有更进于此者即如约内并无长江通商之又各海口但有广州潮州门福州台湾宁波上海等处则是五口之外仅增潮州台湾两处与英法条约之兼有牛庄登州琼州各口者不同自十年英法换约又增入天津淡水两口凡此即弥人约内所谓有惠政恩典施及他国为此条约所无者亦一体均沾固已预为地道包扫一切而此中坐收渔人之利已不少矣弥人亦黠矣哉

一俄罗斯之约其与英法异者彼为增索赂款多占马头此则要求割地意在更张康熙雍正两次会盟定界之前约也查八年天津原议第十二条除陆路所定边界照旧通商外议增海口之上海宁波福州门广州台湾琼州七处又载明此后若有别国在沿海增设口岸者亦准该国一律照行一也旧制俄人不入朝会之列惟理藩院设库伦办事大臣掌蒙古与俄罗斯通商之事与东西两将军会商行文于其国萨那特衙门不直达其汗也今改议由该国总理事务大臣与中国军机大臣或大学士往来照会俱按平等设有紧要由该国专遣使臣到京师其行走或取道恰克图或由就近海口悉听其便二也两国边界有从前未经定明者应各派大臣秉公查勘清理疆界载入约内续图立册以昭信守三也其它贸易琐屑之条大与英法弥三国同至十年续定之约则意在申定边界以防异日争端其第一条议明此后两国东界由什勒喀额尔古纳两河会处即顺黑龙江下流至该江乌苏里河会处其北边地属俄国其南边至乌苏里河口地方悉属中国又自乌苏里河口而南上至兴凯湖两国德界以乌苏里及松阿察二河作为界限其二河以东之地属俄国二河以西之地属中国又自松阿察河之源中外交界处踰与凯湖直至白棱河又自白棱河口顺岭至瑚布图河口再由瑚布河口顺珲春河及海中间之岭至图们江口其东皆属俄界其西皆属中国界以上凡遇中外交界之处绘为地图以朱丝识别上写该国翻译地名立定界牌永无更改至此等交界均系空旷地方遇有中国人住居渔猎者俄国不得占逐仍准华民自行照管此所定黑龙江一带之东界也第二条载明西疆交界此后应顺山岭大河之流及见在中国常驻卡伦等处及雍正六年所立沙宾达巴哈之界牌末处起往西直至斋桑淖尔湖又自此往西南顺天山之特穆尔图淖尔南至浩罕边界为界此所定西江一带之西界也第三总判云嗣后交界遇有含混相疑之处即以上二条所定之界作为解证东边自兴凯河至图们江中间之地西边自沙宾达巴哈至浩罕中间之地设立界牌由两国派出大员秉公查勘东界查勘自乌苏里会齐于咸丰十一年三月内办理西界查勘在塔尔巴哈台会齐商办不必限定日期所派大员即按所指各交界作记绘图各书写俄字二分中国或满或汉字二分两国交换画押用印以凭信守以上俄罗斯新定之边界大如此核以康熙二十八年及雍正五年所定之边界更改侵占予取予求窃恐将来必有无厌及我之患查现在所定东边交界皆在黑龙江之北岸而俄人在江中修制战船设立位俱见于西人月报中又言咸丰五六年俄人以土耳其之役为英法所攻悉迁其各埠货物于黑龙江之南北两岸南岸逼近内藩中国兵弁阻之不得是其得步进步之渐至西疆俱系回部叛服不常一遇蠢动中西相持俄人又将从中窥以收渔人田父之利此不可不虑者也

　　密陈夷务疏节录　　　　　
殷兆镛

窃惟今日国事之最切莫如洋务海防之一端议战议守议抚议防至不一矣而二三十年以来卒无定论古人云知己知彼百战百胜正不必论我之制彼如何当先察彼之胜我安在近人之羡[慕](幕)而悚息于西洋者一曰富二曰强所谓富者各处洋面占据马头岁入之倍于中国而已所谓强者船坚利新式火器层出不穷而已至于其所以致富所以致强之道无有能揣其本而探其源者纵有其船有其而驾驶开放之技艺不如也坚忍勇鸷之人心不如也如山不动之号令不如也则与无船无又何异哉试以最近之事较之我　大清国龙兴东土以骑射为绝技当时与[明](朋)人交战明人有鸟枪大而我则无之与今日我之枪不敌西洋情形相类然明人有枪有往往不及施放而我之劲弓怒马已至其前明兵率弃枪以逃其故无他人心一齐一不齐士气一勇一不勇之别耳固不在有器无器也前年普鲁士与法兰西相斗法国之旱队枪冠于泰西千百年来为雄无敌普鲁士乃褊小之国徒以君明臣良蓄谋岁久殚精竭智上下一心遂使法兰西火器诸技失其所恃而为普所挫败是西人与西人交战所用轮船枪两俱精良惟以人之心整齐涣散分胜负中土日习火器即事事尽其巧妙亦不过与法兰西之船等相极矣使不先求鼓励兵心整饬刑政设有如普鲁士之强锐无前者我能不为所挫乎故以前明之有火器与　国初之无火器言之则有者败而无者胜以普法二国言之以火器著名者败而火器未著名者胜然则其所以必败所以必胜者当以兵心之勇怯为优劣而器之有无利钝实为第二义灼然可矣以中土十八省分南北两途南人工于文词精于书写北人往往不及焉乃北人祗效南人之笔砚精良纸墨华美而不能于幼小之年耳濡目染如南人之勤学无厌也北人习于弓马善于驰骋南人亦不及焉乃南人之效北人但购其名马高车劲弓健矢而不能如北人手足胼胝耐习劳苦无益也以同一中华之人南北异宜尚不能事事相师反客为主乃一旦欲强开天辟地以来数万年之人心风俗驱迫之以效法西洋虽以汉武秦始之威其不能有尺寸之效亦明矣臣愚窃谓目下中华之于东西洋情势有无足虑者三不易学步者三大有可为者三敢为　圣明详陈之

按泰西大小各国以数十计而不能统于一尊最大者为英为俄为法为美而普鲁士后出亦颉颃其间与中土从前之战国绝相似互相联络互相猜忌更互相防维故历次条约中必云如后有施恩之处各国一律均沾其牵制钤索之隐情大可见断不能一国独启兵端使我驾驶得宜操纵有法则彼且为我用使虽鹬蚌可也使为炭可也即或不然亦必有此而彼尚亲一违而众不合断不致各国同时裂与我为难此无足深虑者一也西人虽勇于战事而兴兵则甚慎甚难必一国中君臣绅商询谋佥同且筹有巨饷方肯命将即如道光二十年洋兵初来正林则徐为两广总督威名最着遂不敢遽犯广东特乘浙江之隙及占据定海大可接踵内犯乃仍向天津诉次年二月奕山在广东议和给予六百万已可罢兵苟非裕谦剥皮为于宁波则江宁二千一百万断不致如此之甚也咸丰六年叶名琛与之争执入城一事辗转年余始将省城攻陷迨僧格林沁在天津击沈洋船一只法国急于报仇矣至下年春命上海道吴煦令商人与之讲解只给兵费二百万一切仍照戊午原议其各兵即可撤回乃端华肃顺拒之于内何桂清薛焕拒之于外洋人无可如何始大队北上其时洋兵聚上海载来战马二万匹在洋泾滨游牧中国共见共闻正发逆迭陷苏常使洋人乘利逐便翻然改图以攻天津之兵先据杭湖为贼前驱则固唾手可得耳而西人未奉君命不敢为也以洋人前后数年情节度之其善战而不轻于决战实已昭昭然矣盖华军虽不能与之海上交锋若陆路鏖兵则洋人自揣亦无必胜之券且我之兵勇调募可以不穷彼则来者只有此数全仗潮勇汉奸为之前队而已此无足深虑者二也洋商自十三口通市以来其在中国购房屋长子孙已二三十年恋土情深惟利是急一有变故其数千万资财产业皆付荡然故前数年屡次为中土剿贼非其向化之独真乃其自谋之更切苟非万分怨恨岂肯自害其羽毛上年东洋无故饶舌在京威公使尚出而排解其不愿通商各口岸搅扰为池鱼之忧亦是确证矣虽东洋人心险诈叵测与西洋人不同不可不为之备然通商各口岸有西洋人贸易在断不令其独力鸱张此无足深虑者三也西人兵法最严而养之最厚其兵饷多于中华数倍虽一队千人十死八九其一二成尚且直前不退每船数百人终日寂然无声所派在船分查者持枪往来足无停趾不但无故无一登岸者即在船亦无酣嬉高卧之人枪器械绳索什物不惜厚费必新必坚终日淬励如待敌至即子之光滑亦如球如镜大小合膛加以规算测量故其能命中致远无坚不摧虽王子贵人一经入伍与齐民等凡劳苦蠢笨事皆习为之桅高数丈缘索以登必行走如飞尽各兵之所能方为水师提督行伍之中从无一官一兵可以幸进此法律之精严中国不易学者一也西酋奉命出疆为全权大臣行止皆可自其督兵时临阵作何开仗每于未定计之先广谘传访必集众人所见择善而从虽走卒末僚等皆可预议及既定策之后即王公贵人不能摇撼一切无知浮议更屏而不顾故下情无不上达而善策不能中挠敌之山川形势兵将强弱多寡城郭之远近平险必先期侦探确实宣示各兵皆能胸中了了更各授以地图临时再三申诫合众心为一心操有胜算方肯举动从无孟浪从事之时此用兵之详慎中国不易学者一也西洋旧制除临阵死亡无论外凡所获之囚伤者医之死者殓之生者养之绝无摧辱陵虐之事两兵相交使命来不加梗阻一白旗立即止仗不得无故伤害逐日战事准局外士人随时纪载无所为纬为将之胜败苟布置实非其罪为众论所称者各国皆可录用如现在法国麦马韩之类此待将之宽厚中国不易学者三也

有此三长故其人心精力果败少胜多兼之船坚利始克收其奇效否则孟子所谓兵革非不坚利也委而去之而已兵将法律之严且精者其本也轮船火之利且速者其末也有本而无末虽强弩不能穿鲁缟矣谈洋务者于西人之根本长技独不一深长思之何哉夫中土之于西洋未必百事不知亦未必百事皆胜其间人情风俗各有所长而天理所存则无二致今人但知西人处处恃强处处恃势而不知平时优其民信使其军仍不能逃出中土圣贤之大道至理且举措之间时有一二暗合者此其所以强也世人皆以西洋为智而臣独以西洋为愚惟其愚也故用心能专制器能利而中土之聪明十倍过之其不专不精处则皆聪明误之也世人皆以西洋为谲而臣独以西洋为騃惟其騃也故政令严肃军律整齐而中土之圆融亦十倍过之其不整不肃则又圆融误之也今欲与之角逐求其富强之效必先探其富强之源究竟各国得力之实际乃由军民一心法令整严乎抑仅在于船猛烈所向无前乎苟能执其两端而详辨之则朝廷之上饬纪整纲发号施令孰先孰后孰缓孰急之次第自有主持而不眩于道谋筑室矣又洋人之擅在洋海战争在此谋利亦在此国初郑成功窃据台湾　圣祖仁皇帝移沿海之民三十里以避之郑氏遂为我困此即不与争海之效也此时诚弃海之利害与洋人而但恃陆路兵民之心以胜之彼必技无所施矣溯自道光庚子起至今三十年内地与洋人交锋惟广东三元里义民八十三村及台湾各社两次大创之皆不恃枪之猛而但恃人心之坚前者已死后者再进洋人之利器竟亦不能致力从前捻匪盛时各省各县筑圩其圩不过秀才监生乃一发号施令数十圩中百万人皆能为之效死如果沿海地方官皆能如圩长之恩信及人则平日之民皆临事之兵虽一呼而数千万皆集矣船乃呆物待人用之而灵民心兵心乃活物激之可以必死其间优劣天壤相判矣先选沿海之督抚再选沿海之州县如身之使臂臂之使指上下联络万众一心中土有船有固足以取胜外洋即无船无亦必卓然有恃而无恐与其费二三千万买非人不行之船何如只用一千万或厘捐或垦荒产即可收沿海万里之人心乎夫天下之大兵刑钱谷之烦边府海防之重一一综核其名实振作而有为使各直省中无一民不安其生无一官敢旷其职节无益之费以厚敛于民间求有用之才各专以要任船固不必废而不讲但不专恃船以自强兵将要在练之使精更当求其兵将之敢死将见薄海内外同仇敌忾众志成城国势蒸蒸日上外洋之人各有耳目自然既敬且畏不敢妄求其办洋务之大臣恪守条约以恩信结之断不致有无端要挟欺蔑之事再历一二十年我　皇上春秋日富英明神武上荷天心眷佑机会方来亦如乾隆朝准夷故事定可复数世之仇泄敷天之愤目前固不必急急速求奇效徒乱人心制器则画虎不成临阵则羊鹤不舞以举棋不定累　庙算以狼狈相倚启外疑竭千百万小民之脂膏购东西洋唾余之船有百损而无一益此天下士庶绅耆所异口同声而无敢上诉者臣不胜愚戆急迫之至谨冒死上陈

　　拟陈洋务疏　　　　　
郭嵩焘

窃臣因病两次乞假回籍渥荷　天恩优赏假期于时滇案办理已有端倪而臣病久未痊分当求退五月二十四日英使威妥玛贸然出京滇案未能议结臣岂遽能置身事外自应勉强支持暂请销假而现在办理洋务机宜有可一言其者伏思夷狄为患中国自古皆然所以控御之方战守和三者而已彼其侵扰有常所其盛衰有定势因时制变应之有余洋人以通商为义环列各海口深入长江数千里藉衅生端以求便利名为外忧而负嵎实在内地名为敌国而构祸不出邦交故臣以为今日之洋务战守和三者俱无可言何以言之凡战有二曰攻剿之师曰应敌之师西洋各国远隔数万里中国不能往攻明矣而如洋人练兵制器之精其君臣相与讲求日新月易未尝稍息而独不肯轻易用兵其视通商各口皆其利薮意尤护惜之彼不言战何为迫使战乎凡和有三曰定岁币之等差曰议聘使之礼节曰辨称号之崇卑洋人通商二十余年从未较论及此咸丰七年广东用兵而上海宁波通商如故次年天津用兵即广东通商亦复如故其苛索兵费但以为因此用兵兵费即取偿于此始终通商而已每一滋事增加口岸据要害所争莫大于是更不得以和论至于守之为义由皇古至于今日由天下至于一家莫能废也中国沿海九千余里大小百数十口虎门大沽并称天险道光二十五年三口通商以后洋务办理已有成局增修虎门台为善后之计费至数百万咸丰七年洋人直入一毁无余咸丰九年天津防堵良将劲兵高垒巨之用终亦不能持久至于广东展转贻误而有宁波之失金陵展转贻误而有镇江之失延及咸丰七年广东省城为洋人袭入扰及天津洋务遂至穷于办理此其成迹亦可矣今且及内地设立公使驻扎京师曾无藩篱之隔故臣以为守者经国之常而非目前防海之胜算也窃谓办理洋务一言以蔽之曰讲求应付之方而已矣应付之方不越理势二者势者人与我共之者也有彼所必争之势有我所必争之势权其轻重时其缓急先使事理了然于心彼之所必争不能不应者也彼所必争而亦我之所必争又所万不能应者也宜应者许之更无迟疑不宜应者拒之亦更无屈挠斯之谓势理者所以自处者也自古中外交兵先审曲直势足而理固不能违势不足而别无可恃尤恃理以折之伏见　列朝平定准噶尔布鲁特方以　至仁诛暴逆而坦然一示以诚招携怀柔委曲深至乾隆二十九年西疆乌什之叛办事大臣某某已戕于贼追咎启衅之由谴及其子孙嘉庆二十五年回疆之变参赞大臣某某经回民控诉逮问治罪道光二十九年甘肃诱杀撒拉番民亦经控诉逮问督臣某某所属回番各部拊循处理务使持平惟恐一夫称屈允为　列圣控制中外之成规深求古今得失之故熟察彼此因应之宜斯之谓理臣惟洋人之强与其逼处中国为害之深远过于前代而其借端陵藉乘衅要求中国与之相处其情事亦绝异于前代处之得其法其于各口税务及学馆教习及练兵制器诸大端洋人相与经营赞画未尝稍有猜忌处之不得其法则议论繁多变故滋生往往小事酿成大事易事变成难事以致贻累无穷窃见办理洋务三十年中外诸臣一袭南宋以后之议论以和为辱以战为高积成数百年习气其自北宋以前上推至汉唐绥边应敌深谋远载在史册未尝省览洋人情势尤所茫然无能推测其底蕴而窥知其究竟　朝廷设立总理衙门专办洋务亦不能不内惜人言周章顾盼无敢直截办理臣以庸愚为众论所诟讥何敢再有陈奏然窃计今时关系天下利病无过于洋务直督臣李鸿章两江督臣沈葆桢福建抚丁日昌练习洋务至精至博用能力筹富强之术而于交涉洋务亦皆深得体要维持保全如臣才识短乏而自道光二十二年办理洋务据所见闻证以前代事迹深有悟于中外交接之义沛然不疑于其心疾病昏愚无能自效而其理固有可言者谨就今日办理洋务机宜具四条可以见之施行伏候　圣明采择

一　国家设立军机处为出政之所中外事机悉归裁定咸丰十一年总理衙门之设一仿军机处章程遂与军机处并立其时恭亲王实司总理可以专制兼因交涉洋务多持正议不愿与闻今已办理十余年矣察看西洋大势总理衙门当遂为　国家定制颁发　上谕及一切处置事宜不能不归军机处军机大臣未经奉派总理衙门行走茫然莫知其原委是非得失无从推求臣愚以为军机大臣皆应兼总理衙门衔名庶几讨论情势通筹熟计以期有所裨益

一西洋通商向止广东一口嗣是沿海开口以及奉天内达江西湖北法兰西分踞安南与广西接壤俄罗斯出入西北各口及陕甘及山西英吉利又议云南通商其四川贵州河南交涉教案层见迭出目前无洋务交涉独湖南一省耳必能谙悉洋情办理始能裕如于此稍有惶惑一视若荆棘之在其身其始过持正论其后展转翻异迷误必多故今日人才以通知洋务为尤要自与洋人通商以来事变量出多因华洋交涉案件争辨纷纭而办理归处结总在讹索赔广开口岸此其命意之所在无知预防者动辄积嫌生衅激成事端展转以资其挟制而使遂其欲推原其故由地方官不知洋情既以构衅为能而多加之粉饰又以了案为屈而更益以推延似此情形施之民间讼案含忍受即亦无辞施之洋人必至多生事故故臣以为考求洋务亦无他义通知事理而已矣汉诏出使绝国与将相并重当时所急者不过折冲樽俎一日之间实不逮西洋关系紧要之万一伏愿　皇上考览人才勤求方期使中外诸臣勿存薄视遂人之心以洞知其得失利病之原忍辱负重刻自砥砺以激厉士大夫之心而奖成士民奋发有为之气外筹应接之术内立富强之基在　朝廷一念之斡旋而已

一驻扎西洋公使万非今日急务其间惟美利坚之金山中国流寓数万人左近咇噜及西班牙所属之古巴兼有招工事宜足资办理此外各国全无凭借而恃数万里外之使臣因事与之辨争事理稍有虚饰困辱立见即有能者亦徒以有用之才虚弃之无用之地将来海道开通中国商人能赴各国设立行栈有可经理之事渐次选派大员充当公使驻扎自不可少此时出使通好委无关系而既经奉派出使英国各国相援为例正虑此后出使岁必加多臣以为考求洋务中外诸臣必宜留意而出使则尽人可以差遣窃计各部寺院二三品以下堂官类能谙悉体制讲求应对　　朝廷以息事安人为心奉　命出使谁敢不尽力应请以后选派使臣依照常例由礼部开列二三品以下堂官年岁不满五十者听候　钦派亦与寻常出使同等务使廷臣相习为故常不至意存轻重而于洋情事势亦不能不一加研考以求备　国家缓急之用其为裨益必多矣

一西洋公法使商各国悉依本国法度中国刑例有万非西洋所能行者当时议定条约未能仿照刑例案酌添通商事例以致会审公所一依西洋法度以资听断中国一切无可据之势惟当廓然示以大公凡租界滋事依洋法办理州县地方滋事依中法办理其视洋民犹中国之民视办理洋案亦犹办理中国之案先期化除畛域之见以存中国一视同仁之体其间交涉洋务　上谕奏折应发钞者概行发钞使天下晓然知事理之平其有委曲周旋亦能窥见　　朝廷之用心以知事理之得失非独以释士民之疑亦足以服洋人之气矣　以上四条于办理洋务要未能详及而先务通知古今之宜以求应变之术熟览中外之势以息人言之嚣自可渐次讲求控御之方推行富强之计要求其归理势二者深筹远览无以逾焉者也有宋大儒程颐论事必折衷一是其言当时朝廷有五不可及一曰至诚待敌国夫能以诚信待人人亦必以诚信应之以猜疑待人人亦必以猜疑应之此理无或爽者方今时势艰难财力支绌洋案多一反复即　国家多伤一分元气维持国体全在先事防维事端一出补救无从此后更难与处臣久病衰颓委无材用足应　国家之急断不敢以语言效用供人指摘审量洋情事势则实有确不可易者冒昧上陈言辞拙直不胜战栗陨越之至

　　覆奏洋务事宜疏　　　　　
沈葆桢

窃臣于本年十月十七日承军机大臣密寄九月二十七日奉　上谕总理各国事务衙门奏海防急宜切筹一折所陈练兵简器造船筹饷用人持久各条着详细筹议切实办法此外别有要计一并奏陈不得以空言塞责等因钦此仰见我　皇上宵旰焦劳昭然若揭伏读再四感激涕零臣呫哔迂儒洋务非所谙习年来待罪船政不过因人成事绝未窥见要领然不敢不以采访所及参以管见蠡测为我　皇上敬陈之

原奏称拟外患较办发捻为更难兵亦较办发捻为更精诚确论也夫兵何以精练斯精耳以西洋枪之猛烈贲育无所用其力养潘无所施其巧及观其练兵也枪队则步伐止齐之节纵横徐疾之序队则旋转进退前却修整之法测量炸弹远近迟速之方断断讲求若忘其利器之可恃也者盖不以一人之力为力而以千万人之力为力不以一人之巧为巧而以千万人之巧为巧也然而练义勇之兵易练经制之兵难发捻事起各省无不舍兵而募勇明知兵之无用也而大难甫平转撤制胜之勇而复用无用之兵臣窃以为过矣数年来封疆大吏思矫兵之积弱优之饷糈使与勇等束之营垒使与勇偕而海上军兴复纷纷募勇未闻以兵为可恃者文法繁而积弊深故也抚议一定饷不支将又议汰勇留兵用其所不养养其所不用明知之而故违之自强而何术乎若以西法练兵不得不先以西法练将将所不知而兵欺之将所不屑而兵效之今之名将皆剿发捻立功者也习故蹈常则无从精进而中年以外百余之战使舍其所长折节于西学非其所愿亦非其所常然不能尽晓其文不可不深明其义应请每省选知兵大将能耐劳苦者一二人练勇二万少则万人分为两军一驻省会一驻冲要屯札大营勿零星散布专练洋枪洋一时临敌奉调即可遄征选西洋通法者为之教习我之大将待以宾朋朝夕与之讲明切究其中要法数年而后陆营庶几可恃矣水师则以熟狎风涛者为本枪按日操演尚可月冀有成若夫水师与陆师异外海水师与内江水师异近日外海水师与向日之外海水师又异绿营原额不乏精壮然城市熟而风涛疏即曾制胜之洋枪队陆路用之犹患不足岂能拨入水师且迁地不良若病眩晕虽至精之技无所用之沿海渔户实繁有徒招募非难练习亦易所独难者管驾官耳且浅言之商船舵工各口之引水其天资颖异于西洋轮船中历练多年者能充驾驭然仅百中之一二耳深言之则必通晓华洋文理明于算学兵法者乃胜其任非剽窃所能为功上海出洋局十五年限满及闽厂学年再令出洋学习二三年必有堪膺斯选者至迎剿截击尾追诸法合数船操演则其法备寓于中应请将现有之兵轮船延英国水师官一人教练以二人副之除奉差驰出外余当按日合操数年之后水师亦庶几可恃矣经费不足宜将水陆冗兵之无用者酌量裁汰固不当立意纷更亦不当意存迁就总之化无用为有用是在督抚之因地制宜耳原奏称各国枪日出日精明知效彼之长已居于后然使并无此器更何所恃因而思购最精之品与自行铸造之方夫枪非购之难而知之难用之尤难新旧既判优劣悬殊贸然购之虽得以贱价要弃物耳非能测量力之远近弹子开花之迟速莫能演试何能较其优劣演后膛枪一出费银数分演螺丝大一出费银数十两磨擦有费修理有费得斯器者往往什袭藏之日久锈生一用不可再用其惜之也不啻弃之前膛枪一出后膛枪可以四出故后膛枪临阵必用法之萨司博俄之白尔单布之莫司尔皆后膛枪也而以美之林明敦为最近则英之抵尼享厘驾乎其上今闻布之新出者又胜之矣

各国洋枪外均有小队而以美之格林为最其大先尚铜继为铁今则非[钢](纲)不珍前后膛互相短长而皆以螺丝为贵前膛者下药装子之人须身出外所以避敌人之然开放鲜炸裂之虞前膛者以英国为最闻有新制口径四十二寸重八十吨开花弹千二百磅者其演放则用电线火然而人要避之否则声震耳裂此恐非中国所宜后膛各国皆有之而布国练钢之法非他国所能其弹子以开花为贵然攻铁甲船则非实心之钢弹不入也窃以为洋枪宜随时访其最精者购之大以十余吨者为宜既购之后须逐日付操则兵练而器亦练磨擦洋油砂布棉纱之费修理工匠之费必不容省其不至费以肥私橐者是在将之得人铸造得津沪两局已有端绪应稍加广自当日起有功臣窃以为操术宜专专而后精精而后可以益求其精应请　饬总理衙门将沿海各局通盘打算孰宜子药孰宜枪孰宜铜铁孰宜船只各端其任以此所有易彼所无诚以洋人每造一器必开无数厂所若爱博不专则厂先不能容工焉得不苟须以此局之赢济彼局之绌如千人之食灼之一明似费巨中省实多若一人一费必倍矣今年臣在台湾李鸿章以津局所成洋药金陵所成洋火龙陆续见济若由闽厂购器自制费当如何臣购洋枪独取林明敦者亦以沪局亦在学制子药可以挹注修理不患无人故也至铸造枪似宜仿出洋局之例选巧匠颖童赴布国学习取法于上冀得渊源取径似迂收效为速原奏称创立外海水师应如何添选兵船及铁甲船并自行制造扩充之处均宜切实备筹查中国海江年来盗氛欠靖倭番构通递文报装运援兵未曾棘手此则有船之利之明征也然淮军分装三次累月而后完合操仅派六船便无船以供差遣此又船少之病之明征也第购船原属万不得已之急需自通商以来从未见外国以全美之船售诸中国者欲求其精非制造不可若官厂所造未必其精然创始有基则进阶有渐外国苦煤炭之费因为新式省煤轮机苦船湾木之难因为新式铁应请购新式卧机一幅仿之以制兵船新式立机一幅仿之以制商船铁船全幅仿之以济湾木之匮勿惜日前之费冀收后日之功惟驾驶乏才则船多亦不足恃臣曩者向赫德借凌凡官兵教各船合操据称老辈管驾官多由商船出身熟驶驾而不精兵法其自学习出身者驾驶兵法皆有根柢加以阅历便成全才则出洋学习一端不容缓也欲获铁甲船之利当先知铁甲船之难其制始于美法各国踵而行之而英最精然新制试洋全船覆没者再一则务求铁甲之厚忘其上重下轻一侧而不能挽也一则务求水面避忘其船不胜而沈也臣前拟拓厂试造费既繁重成复需时且上等匠师未必肯远涉吾地因复有赴西洋定制兼资生童学习之议费虽多而效较捷而取大取小中无定见踌躇再四罔所折衷其为因地制宜之说者谓造船须为修船计吃水只宜丈七八尺使可进福州口虽建石坞广厂增添机器所费亦属不赀然海口关重迭去洋面尚有数十余里猝遇外警得台数座精勇数千守之厂中仍可制造修理以应急需且驾驶有信任之华人不致掣肘但行驶快捷如常亦仅能避敌而从无胜敌者英国入华之铁甲船损坏香港船坞亦不能容转向东洋修理夫东洋目前尚无大船何以有此大坞其意可知宜仿者更不止此既未雨而绸缪焉仍存因陋就简之见如侮予何果尔则必定制最大之铁甲船又必择沿海最深之地为最大之船坞盖最大之船厂所有一切机器洋师匠徒咸备重兵设险以护之诚煌煌巨观也而仅此一端已非千余万金不办且极深之水内江无之必在外海我之全力所萃敌人亦必以全力攻之外警一来本厂仍须停止而待济于他厂华人骤得大船无敢承领驾驶者仅募洋匠临警必万分周章臣虽生长海滨向未出洋自任船政始知福州海口奉　命赴台始见台湾海口其何处宜此船坞无从悬揣而又深虑积费之难工之难所以日夜彷徨寝食俱废者半月有余而无能臆断也谨将候选知州张思桂所议及洋将日意格所陈函达总理衙门以便采择

原奏称非有大宗巨不能开办非有不竭饷源不能持久以四成洋税存无多更求开源积流之计查四成洋税各国岁入若干何处借拨若干户部现存若干非臣所预知惟念天[下](不)洋务纲领在总理衙门天下财赋纲领在户部必总理衙门周知户部实存之而后洋务可通盘筹划必户部周知各关实存之而后随时可应总理衙门之急需计四成洋税各关必无敢侵挪者或者指拨六成浮于所入之因而暂挪四成以待后日弥补第必须将六成不敷指拨之处立即切实奏咨而后户部得以权衡调济若秘而不宣则六成既不敷拨安得弥补之期各关以为出户部尚以为存日拨日深始和盘托出贻误必多论开源者曰借洋夫今日所借之数即后日所偿之数非源也且厚息输于外洋非甚然眉谁甘挖肉曰大开捐民力竭矣减成徒滥名器未必踊跃输将即以抑勒所得亦复无多且可一不可再曰增洋税无论外人以利为命势必不行即竭泽而渔亦非招徕之术现在洋税尚无弊窦尤不当使借口以启偷漏之端曰清田赋夫发捻之乱相寻十数年而元气尚能渐复者则以　国家虽急从来不肯加赋农民稍得以自存故也按户搜索民不聊生州县抑勒之难堪加粮额以应之所得几何贻误匪浅曰收盐利盐归官办如得刘晏之才未尝不可骤见起也然而接轴连樯完厘课而享其奇赢者吾之商也肩挑背负逃厘课而窃其微利者吾之民也得才如刘晏不过巧取商民之利而归之官万一不如刘晏则弊有不可胜言者勿扰狱市古人深意存焉似不如仍旧贯之为愈也欲言开源或者其煤铁乎福建古田等处产铁甚旺洋人用之皆以为铁质胜于西洋第地不产煤以松木镕之近山松尽铁矿亦废且不通水路运致殊艰煤价每担仅千余文而运费加倍虽稍加价值亦不能源源而来台湾产煤闻兼产铁然不谙以煤镕铁之法故向来无试采者臣曾函商总理衙门令赫德延一看山洋人来台果能苗旺质佳再行约议试办近闻李鸿章已于磁州举行将来或可仿照办理盖煤炭充牣则财不耗于西洋而作苦小民兼得资以食力台地樟脑石油虽其利不及煤炭亦地不爱之一端也硫黄例禁严第禁之而不免漏不若收之以广储军用然此皆取效于数年之后目前经始尚苦于费未易筹至节流亦节其无用而已矣臣以为折冲资行阵则武科宜裁南粮归海运则漕标宜裁事权贵一责成贵专专则与总督同城之抚宜裁减一分虚糜即可增一分实用我　皇上躬行节俭费惜露台凡在臣工孰不当仰体斯意哉原奏称以上各事一不得人均归虚费请简派知兵重望实心办事熟谙洋情之大员为之统兵各大臣公议会推奏请　钦定

臣赋性昧何足以言知人第就见闻所及兼此数长者无踰李鸿章左宗棠者矣李坐镇畿辅中外洋务本赖其主持左宗棠一时能否舍陕甘而莅海疆非臣所敢妄参末议臣窃窥兵部侍郎彭玉麟忠肝义胆出流辈必能为国家肩大事虽居官仕职非其所愿而御灾捍患当所不辞或疑海疆统帅时与洋人交接若性情激烈恐嫌隙易生抑知天下惟忠义之人最能坚忍即远人亦未尝不考其素行而生爱敬之心至于后进人才既关培养尤资历练而后取多用宏其源不竭近日人才之弊有二一则误于空谈谓公愤可以郄敌言及外事则斥为汉奸及身居局中又茫然不知所措一则狃于习见谓我曾以此法破发捻战以气胜宜勿慑于彼族欺人之言迨临事而悟其弗如则已晚矣近惩二者之弊又取柔和熟一路但通洋语识洋文能调停交涉事件者便为出类拔萃之才抑知片长末技以备顾问以供驱策未尝不可实学非所知也行阵部伍中国以为角力之士也而西洋无不知书之武臣规矩准绳中国以为食力之民也而西洋无不知书之匠首我以为粗彼以为精则彼得其精我得其粗固其所也臣前者特请设算学一科诚以外国权舆万事之方胥根乎算学而中国鼓励人才之用莫捷于制艺科今同文馆之设有年矣其中当有学业勤敏心术明粹者可否仿照满之笔帖式汉之小京官拨入总理衙门使习外事徐察其所成就而进退之其尤异者升之于司官与正途出身等夫教之于同文馆所以培养之也试之于总理衙门所以历练之也非培养则才无自始非历练则才无自伸其出洋有成效而归者更当优予拔擢名之所在众所争趋日推日广而才不可胜用矣臣就洋师所见咸谓中国聪明实胜于西洋循序求之不患其不精进但风气创始苦于督率之无人即如船政一事如得通晓制造溯源者领袖其间所成就者必不止此今则督艺徒者匠首也而匠首之智不如艺徒督匠首者绅员也而绅员之智不如匠首督绅员者臣也绅员能知其大意臣则一无所知而已矣一切造船驶船不能躬审其是非只能访问其优劣心力交瘁眬瞶何补此培养历练后进之人才所以不得不亟亟也原奏议定开办后应如何一心一力久历持坚尤宜同尽公忠永维大局臣以为欲收持久之效当究其所以不能持久之原而预杜之诚使度支无缺日就月将谁则欲居不韪之名以更垂成之绪所虑者作无益害有益其始也并非与自强之意有所龃龉迨踵事增华潜滋赔累耗费之门日辟日广府库之积日浚日深水旱盗贼之忧相寻而起司农仰屋物议横生斯时欲为苟且之谋不可得矣人情愤则奋乐则颓但使朝野内外以庚申之耻常悬于目前何能以自强之思皆置于度外至于办理不善当咎其人之失当不容费于半途时势互殊苟与其人以便宜不容苛之以文法有以不变为持久者自强之方闻善能徙所谓穷则变变则通通则久也然以练兵简器造船为自强之目筹饷为自强之纲而贯乎纲目之中者则持久之精神与持久之作用士大夫知格致为入圣之门径即报国之经纶读有用之书试诸有用之地以成其为有用之才局中者受局外之攻错集思广益不视之为浮言局外者谅局中之苦心露胆披肝各资其所独见人人咸有以自尽惟不苟同者然后能为和同因循之弊庶乎免矣

　　海防条议　　　　　
丁日章

一练兵原奏称陆路之兵固宜益训练外海水师尤当益事求精各口岸固须设防然非有海洋重地可迎剿加可截击可尾追彼即可随处登岸使我有防不胜防之苦等语是所注意者在于要口设防不效从前零星散漫即兵法所谓致人而不致于人之意查十余年来泰西凡三大战一曰英法照士攻俄之战开之初英法即以重兵守黑海口使俄不能出入其后俄卒求成于英法一曰花旗南北之战开后北花旗即将所有兵船驶往南花旗各海口全行堵塞俾不能乞援邻国购办战械南花旗卒致歼灭一曰布法之战布人自闻法国动兵即将通国劲旅先堵礼吴河口而法亦卒为布所困即如中外用武以来兵非不多饷非不足然彼族不过数千人今日扰粤而粤之全省疲于奔命矣明日扰闽而闽之全省疲于奔命矣我则备多力分彼则择瑕而蹈是皆未练重兵屯徒蹈处处设防之弊故致此也外国之有战事也力与力相敌则器精者胜器与器相等则先下辣手者胜故今日择要练兵以备攻剿尾击之用尤不可须臾缓矣今以天下大势言之法国占据安南之胥江及南天省既与我广西云南贵州之边境毗连英国占据五印度既与我云南四川之边境毗连俄国染指新疆联络回部已与甘肃陕西之边境毗连其占据黑龙江以北者又且与我盛京等处边境毗连至东南七省之逼近海洋为洋船所可朝发夕至者又无论已从古中外交涉急于陆者恒缓于水固未有水陆交逼处处环伺如今日之甚者也然以理与势揆之凡外国陆地之与我毗连者不过得步进步志在蚕食而不在鲸吞其水路之实逼处此者则动辄制我要害志在鲸吞而不在蚕食故东北为最要东南与西北为次要西南又次之此四要者若分缓急选练重兵水则首尾相应陆则各自为战庶几渐息乎敌人觊觎之心或有可稍固吾圉之一日也中国旗绿各营数非不多口粮太薄器械太窳断难恃以制敌年来虽有减兵增饷之议而饷仍薄汛兵未裁终难化散为整澈底改观臣在江苏时曾将抚标数营旧兵一律裁汰易以新勇撤去汛地改操洋枪洋当时舆论颇碍撤汛之难经臣密奏以和议不可长恃自强必须早计仰蒙　圣恩特允照办迄今并未闻汛地撤后稍有流弊若使各省均以勇易兵减额优饷分别练为队枪队虽不增帑增费而十万劲兵固可星罗碁布而其要则在于裁汛并营盖分汛则兵断不能练不练则虽优饷减额而兵何自而精乎至于各省沿海水师但知安泊内港不能拒御外洋积习之深非一日矣然使水师即精而所用乃艇船旧炮则仍以予敌也沿海渔人蜃户熟习风涛之险者其根柢较内地之兵为能耐劳次则挑选水师之得力者易其船械勤其操演教以测量规算渐练渐熟使其常以水为家而且当令沿海全洋统筹兼顾不可稍分畛域何则风涛驰骤一息千里若分各省疆界则彼推诿寇盗终无殄灭之日故化散为此整之法不特陆师宜然而水师尤为切要日本弹丸小岛不过夜郎靡英之伦而年来发愤自雄变更峨冠博带之旧习师法轮船飞之新制其阴而有谋固属可虑其穷而无赖则更可忧以北境之塞希轮地与俄而日俄之交固用李太国开火车铁路而多借英国之债其国主常见英使巴夏礼与之潜谋密计而日英之交固用黎展远密查台湾情形资为指臂心腹而日美之交固彼其低首下心伈伈俔俔以求悦于各国者岂有他哉盖其觊觎台湾已寝食寤寐之不忘中国倘弃之如遗固既从心所欲万一势出于战则又交昵各国为之解铃说合不致能发而不能收此其所以敢肆然无忌快志于一逞也臣任苏藩司时曾于议覆修约条内陈明日本阴柔而有远志中国所买枪炮皆彼国选余之物宜阳与之好而阴为之备其时李鸿章深以臣言为然当即代为密陈今日本虽小有所偿然彼之所费既不啻十倍此数况死于是役者复五六百人万一他日复藉端发难以数舶横于黄海黑水洋之间则津沪之气不通事事为之棘手而台湾之患犹其小且而缓者也故今　驭远之法内则力图整顿不可徒托空言外则虚与委蛇不必稍涉虚憍不惟与泰西各国开诚布公示之以信即日本亦宜暂事羁縻使目前不致决裂俟我水陆各军均既精练自可潜消其窥伺之心万一不能彼出于骄而我应之以正亦薄为海之所共谅此练兵之当务速务实不可得过且过者也

一简器原奏称凡台及水台所需巨应如何购办水陆各军所用洋枪应如何一律购用最精之器及以后应如何自行铸造精益求精之处等因查外洋火器至今日如此之精非惟唐宋元明之所未有抑亦尧舜禹汤之所不及料总理衙门所称知效彼之长已居于后然使并无此器更何所恃诚为洞见症结之论惟火器一项不外枪炮火箭等物有宜于攻者有宜于守者有攻与守并宜者英国之大炮有曰阿勿斯郎有曰巴留西有曰安司税浪有曰回得活特法国大炮曰墨迭儿鲁士布国大炮曰克虏伯美国大炮有曰巴勒得有曰四得卧得有曰布噜嘎斯有曰得里氏嘎诸国之炮以阿勿斯郎德里氏嘎为最大以克虏伯布鲁嘎斯为最精大者吃子至六百磅闻其铸造时内用生铁外套熟铁钉以螺丝既成之后多用火药轰放使内外二层涨力匀透生铁与熟铁相切已紧然后以之施用阿勿斯郎在其本国购买已须一万九千圆买价既大即运费亦当不轻精者二十四磅之弹能与百磅弹同其锐力从前炮后开门仅用左右双劈近则用整块圆劈又用药演放千数百次腹内始加钢圈钢底弹则加以铅壳比膛略大炮腹有螺旋三十二转必使弹由腹中相荡相摩宛转而后出口此涨力之所以加大速率之所以加快也但无论如何大炮其命中须在一里内外过远则弹子本体之坠重力与空气之阻拦力皆足以累之恐攻坚不能有劲矣至美国之格林炮管多放速有同鱼贯蝉联布国之联珠枪两人肩负而行若中国之枪一分杪可放数十次亦为陆战行营之所必不可少者或欲击近则用马口铁盒实以子以漆固之出口后亦能四散扑人如风雨之骤至但须圆滑合膛方能得力其欲越山越城而击不能望见之物则用十五寸径口以上之么打炮昂其首而用高弧之度自上而下可以炸物焚营南花旗炮台为北花旗所毁多受此种炮子之害至洋枪一件外国不三十年而已屡变其制初用火石引火枪继用钢夹引火枪最后以来复枪为第一等自南北花旗交战北花旗始用林明敦枪南花旗始用果伦比枪自布法交战法国始用筛师拨枪布国始用尼一根枪经一次之战争则必增一番之惨酷造物至此亦几无以供其雕镌其枪腹背有来福皆从后门进子循环迭放无坚不摧然而机簧太繁用久则渐失挺力而不能尽如人意而且铜卷子药购觅艰鸟子罄则枪为废物故只能用于临阵操演只可仍用旧枪其抵御马队则用能炸之火箭倘两军相接我占顺风则用喷筒毒烟以迷敌目使其洋枪不能施放器械既利则又在平时心定与手熟总之机器及前敌之军械必须精于腹地各省庶得以重驭轻之法至于炮台则宜建于地险水曲敌船必宛转而后能驶行者之处方能使敌船多受数炮又可从前后面面为通行之围若台设于水路径直之地则敌船瞬息即过岂能炮炮中其要害北海惟大沽之水道最曲大江自镇江以下惟金山前水势回环均可建筑炮台焦山四面受敌似不如也造台之法极内一层须用灰墙外墙则用砖石不如用三合土其厚总须在二十尺以外高低则视地势之低昂及水路之中偏护墙必须成交角而不可成正角斜至五股之一勾敌炮若来自可斜拂而过不致显与为抵其炮台及火药仓上必设太平以御自上而下之子下必设高阳堆以御横扫之炮子其最下层之地隧必须加筑坚固四面俱通沟外之小炮台大沙堆亦必须迤逦照应即使敌用陆兵闯入尚可侧轰横截然而北花旗之铁甲船为南花旗炮台之炮所轰伤者仅三只为水雷所轰沈者十余只盖专用炮台而无水桩水雷浮坝等物阻于前则炮台断不能得力而敌船之游驶可以自如而无忌者台中大炮则自六百磅以至二十四磅之炮无不可用惟放炮地步愈宽则愈可转移愈密则愈受敌弹此在位置者先事之绸缪与临时之变通耳外国寓兵于工即寓工于士故制造与行兵概可归于一贯中国两离之则两缺此其所以不能以格致为自强之本也若夫机器局之设必须在煤木￠集五金易采之处尤为便易江西之鄱阳湖边有数大岛山阻水环敌船所不能入而南赣汀建之水亦可乘涨而至上达楚蜀而下逮皖吴于此建一大机器厂气易通而料易集臣上年曾以此事商之曾国藩李鸿章皆以为可只以无费而止今机器之役事方经始有进境而无止境若精华全在海滨势同孤注万一彼族变生不测先下辣手岂不深费经营是则欲制器又必先觅制器之地为尤切要而且要者矣

一造船原奏称创立外国水师应如何添购各兵船及铁甲船水炮台应用若干船只该船吃水最深各海口何处宜于驻泊如何抵御如何攻破逐一详议等因查外国前十余年新闻纸即有云中国自唐虞用木船荡浆至今数千年仍是用木船荡浆可谓永远守执古法等语盖所以讽之者微矣易曰穷则变变则通战国杜挚有言曰利不百不变法工不千不易器盖及今而能变则尚有可通之日及今而不变则再无可变之时外国之铁甲船有数等其最上者中用样木与黄松木外加极韧而有大凹凸力全无炭质之熟铁板五层每层约厚四寸层层用螺丝钉嵌凡遇船中吃力之处则铁板加层加厚盖铁板数层相合者炮子难穿独层厚铁者炮子易穿也铁板之下必用坚木以为之垫有厚十二寸者有厚八寸者方可稍减敌弹震动之力而又嵌铁弹于木垫之内使不穿透其最大者机器力重有一千五百疋马力吃水太深中国口岸内恐无此深水之港难以购用今年英国驶乘换仁刁之铁甲船约八百疋马力者用之于中国洋面最为合式若如日本所购之铁甲船本系木质不过上面蒙以三四寸之铁仅有二百八十疋马力船下吃水之处亦全无铁若以两枝半桅之结寔头板船乘风撞之自必震动松裂非真铁甲船也购买之价视船之精粗大小厚薄新旧及马力多寡机器锅炉之灵便结寔往往有贱于兵轮船者大约上与中之铁甲船价总在十万磅以外二十万磅以内每百磅又须加船油杂费十二圆半若托洋人辗转购求必致误买木质之蒙铁者不如选派熟习船务结寔可靠之委员分往外国船厂托其制造一面带同中国制造驶船之人前往认真学习俟其造成中国工人亦可习焉而化大约英美法丹各国船厂每厂各宜定造一船成后再行考校优劣贵贱以为委员之赏罚方不致虚糜巨现在英国有大小铁甲船五十四号法国六十二号俄国二十四号美国四十六号其间以木船旧质外蒙铁甲藉为虚声者亦不少中国洋面延袤最宽目前大小铁甲船极少须十号将来自能创造极少须三十号方数防守海口以及游历五大洲保护中国商人至停泊铁甲船之处固须水深然海底必须硬泥之质庶能受锚若泥质则起锚艰难沙质则锚易走动石质及蛤壳质则不能受锚中国极好锚地以香港为最盖上有重山护可以避风而下则水深二三十拓不致过浅过深今已归之英人亦无庸议北海辽东之老铁山前后以及搭途岛长子岛等处海面全是泥质水深二三十拓不等直隶辽东二海大风不越十二时虽无山势挡阻亦无妨此间似可泊铁甲船二三号距大沽南炮台之南高墩约八里以外海底泥质此间似可泊铁甲船三四号东北海有此数船首尾相应则津沽山海关鸭绿江之门户可固惟十月水浅以后须将各船移泊烟台以资活动烟台港外有崆峒列岛可以遮护风力海底亦是泥质似可泊中小铁甲船一二号扬子江口崇明山之南面水深二三十拓不等惟海底泥居多中亦有泥沙相合者可以抛锚此间似可泊铁甲船二三号上以通津沪之气下以保太平洋万里之安台湾北面距日本之九修岛为直隶一苇可杭似宜泊铁甲船二三号以固东南枢纽但台湾东北海面水势为吕宋诸山所束缚波涛最险不如泊于澎湖渔翁二岛之间抑或鸡笼港等处亦易运煤锚地亦尚稳妥广东虎门水非不深而海底不平且一旦与诸国有事即不能驶出香港与东北洋诸铁甲船相联络照应资首尾之互击似可泊铁甲船一二号以为自固之用其铁甲船攻破炮台之法在八百丈以内者可用八寸径以上之螺丝炮配以实心尖弹专指台角一处层放迭击不可忽东忽西俟有倾圮之形然后自上而下递击递低其台墙自必渐裂渐离卸矣其十五寸以上之么打炮炸弹则用以仰攻台中之火药仓太平盖使其延烧台兵自无站足之地而船中人抽配陆兵为常行垒以逼之敌人接济一绝有不涣然瓦解者乎其铁甲船自卫之法倘遇两岸有林木之处船桅必多挂树枝使敌人不能辨识所有锅炉气贯机链两边必护以沙袋外面必蒙以铁链使之往复环又以大绳结网为外层遮蔽使以之柔克刚倘遇敌之铁甲船冲撞势猛者捩柁偏左偏右以避之势相等者急转船首铁冲先撞其腰又以船首冲四五丈之长木二条作叉形外蒙以网下以重物坠之则可以收取前阻之水雷等物俾免为所触击其攻破铁甲船之法一曰大炮须用实心尖弹自二十四磅以至六百磅愈大愈为得力其弹体一为觜弧二为圆椎形三为圆柱形四为平圆底开炮之时先应计其速率三千步内定其率点于船头三千步外则定准点于求到之处及其尤近又必须炮炮击其火药仓及锅炉螺轮气机捩柁之处则一炮胜于十炮至炮中火药宜用近日布国新制之药饼则始能速率稍减可免炸裂未速率倍增铁甲可以直透一曰水雷用生铁捣壳厚约半寸用药自五十磅以至百余磅以距水面之浅深为用药之多寡水深者用电线引火之雷水浅者用磨而发火之雷下系之锚其重必须比雷七倍倘以木桩系之尤为定而有准若紧靠船底轰发虽极坚极厚之铁甲船无不裂而沈者倘在船之前后左右轰发则有沈有不沈矣惟用于外海则烟水渺茫万难恰值敌船一定往来之道而且自铜山以至沈家门潮信过大自七尺以至二十一二尺不等水雷放底则潮涨时相距二丈有余虽触发不能有劲若放高则潮落时适为敌人所窥见更为无济虽用活机以俯仰之而高下悬殊过甚终难得其定力若能用于内港河道稍窄之处分档排如雁行虚虚实实以开难以有准亦有船装水雷以机器在水底行走者然难以对准敌船本船亦多先受危险似不可用若用须以小船以垫垫浆使无声响船首以长竿系水雷黑夜用猛力送至敌船之下自可轰破此外国在大洋相持时亦有偶用之者一曰水台有在水面浮洲用坚木排列成格而外以沙土为垣者此为定炮台有下系重锚七个中用铁链堆于木桩者此为活炮台有用四千吨之铁船配极重之大炮中用机器自行遇铁甲船过可以自后通行打之者此为浮炮台此三种炮台有用大炮六门者有用四门二门者即使击铁甲船得力而势同孤注故所用皆系光膛大炮螺丝贵重之炮无用之者恐一旦同归于尽也近时法国比伦又以熟铁皮为极大之浮标其形为扁椭圆体共重三万顿比铁甲船加倍其标留三孔锚链即从三孔而出其分隔之机共有一万八千个均无漏水之门故不漏气与水虽使铁甲船用力冲之亦不易沈似较水炮台稍为得力然费重难运不如多造水雷而有实济也一曰大筏中用铁仓实以火药外用触火之物筏见于水面者极小乘风乘水送至铁甲船边机器一发药仓炸裂北花旗之铁甲船亦有为此种大筏所冲毁者至于气球电线皆行军必不可少之物自应分别购制方不致临渴掘井以上各项船械购置之值贱于自装者数倍然若不一面购买一面装造则始终受人把持终无自强之日矣

一筹饷原奏称以上各层此时创立之需日后久远之费非有大宗巨款不能开办非有不竭饷源无以持久等因查各条办法只陆营改兵为勇就原有之饷选新练之兵但费训练工夫不必另筹口粮其军火一切或酌用前敌所余旧枪或酌给次等新枪似尚可无须大宗巨款其炮台铁甲船以及要口防兵新枪新炮水雷炮台等物并制造一切经费将来持久固非数万万金不能即此时开办亦恐非千余万不可从前总理衙门案提四成洋税原为绸缪未雨而设未知现存尚有若干各省厘捐鹾榷落地税若能结实整顿归为画一办法岁入当可稍盈其两淮之商捐广东之沙田或亦可酌筹一二余则惟有如原奏所称尽人力因地利开财源节财流而已丝茶二者中国大利之所归也今仅闽浙数省种植得法者能于地气不甚寒冷之省一律劝植桑茶多出一分之货即可多增一分之税洋人呢布皆从中国买丝棉而成之者也往来越海洋十余万里而犹有余息若中国自行仿造耕织机器则丝棉无自外求深耕可尽地利不惟百姓可免饥寒而利权所入当益饶矣五金煤铁各矿西班牙布鲁士英俄新旧金山等处岁入何止千万中国地大物博为五大洲第一繁盛之区此等金之器岂能终秘而不宣西人之精于化学者凡见石面上有青黑花形及平地隐隐有一条凸起如山或有一条凹下如涧或其地草木独异则其下掘至三四丈深必有五金之矿又其下小石之与大石相附丽而自成一色者西人谓之果唔若能分别其脉络而以水银灌之则果唔中皆有金可取闻仿造自来火之草木质金石质者云南与印度接壤之处最多似可令谙化学之人分别往前采觅四川盐井之有煤油者若用机器挖通亦可挹注不竭磁州平陆大同太原米脂等处皆煤多而佳传闻潍孙莱芜等处皆有煤而块亦大镇江之东南山煤铁五金似皆可采浙江之金华福建之永定则有煤井至于铁则各省产者尤多而且产煤之处皆多产铁广东之芝麻铁尤有筋力而炭质亦少台湾北路一带田地最饶自崇文山后与菖鸟厅毗连之处高山旷野纵横千里生番野性醒则如人而醉则如兽本万难就驯然趁此恩威并用随时招抚以生化熟或亦是一机会台地每年出乌龙茶数千万箱皆此间附近所产而良材大木为尤多五金煤炭之矿定亦不少若设一大机器厂及大船厂于此当可取不尽而用不竭闽粤人之佣于彼路者无一生还若招以屯田开矿利窦日开生聚自可日盛数十年后意可另设一省于此以固夷夏之防以收自然之利且木料五金煤铁等项非特利源所系亦军事胜败所关法国战船十倍于布而平时未及多储煤炭战事开而始购用各国遵照公法之例不准售卖法国以此竟为布人所败故开矿一层尤为目前军事饷事之第一要务矣至中国人之商于外国者以新旧金山新加坡为最多生意亦最大若设领事官及派铁甲船以保护之则抽其货厘亦可为供给该船之费若夫鸦片一项漏尤甚每年丝茶所入之不足抵鸦片烟所出之数即不能禁彼之不来亦当设法维持使销售之渐少查官与兵二项吸烟者本已有禁自当认真申明旧例有犯必惩至绅衿及士农工商之吸烟者拟限五个月全戒不戒者不加以罪但别其籍入瘾附于娼优隶卒之后为五等合家不得请封子孙不得应试为官夫不加罪名则无书差需索之扰列入贱籍则有家人父子极力劝戒自行严禁之益但禁有用之人吸烟而不禁无用之人吸烟又但禁吸食之人而不禁贩买之人则彼族亦不得责以违约向我纠躔除官与兵二者由大吏自行查禁外其绅民限期似可由督抚选举公正绅士会同州县设局办理限满之后临时再酌予展限一次应入瘾籍而不入者许旁人揭告分别妥办仍多贴戒烟良方以资挽救若虑骤然行此一事或致借口则各省百姓服鸦片自尽者无日无之疆吏藉此撮举数端恳请通饬办理以重民命似亦不为无因且英国为驰禁黑奴之事捐银千余万以成善举今以毒物贻害中国自问想亦不安似可一面遣公使与该国主及上下议院婉词理论耐心坚持但求异日之有济不望速效于一时并由商民常刻洋字新闻纸公布各国诉以中国受鸦片烟之毒为至惨至酷其国内虽重利而外亦好名或不至漠然无所动于中也抑或由公使带桑茶种各若干赠其国主劝令将印度种烟之地试种桑茶彼以毒物来我以美物往或使之内愧乎至禁未净绝之前中国自出莺栗似当稍减税厘使内地之烟贱于外来之烟则彼可烟销滞本亏更可望其日来日少不禁吸者贩者而徒禁内地之种者则内地少种一分即引外国多销一分中国货财亦即多耗入外国一分是虑猛虎之噬人而又惜其不能飞而传之以羽翼也沿海旧有水师裁后所有口粮船费即可津贴新创之水师其旧日水师大小官员衙署均设在内地人烟稠密可以收费之处若一律变卖充公似亦不无小补且可杜绝水师永远不致居陆之弊陆地设电报其费减于海者十之七若择陆地紧要繁盛近海之处先设公司汉字电报一可通军情二可收信资三可减驿费似亦不为无益况洋人沿海已设英字电报我仍置而不设则是我之一举一动外人瞬息得而知之外人一举一动我终久不得而知也陆路电报已通则海中电报销路必滞然后由中国承充亦准外国附递信息但须一律改为汉字令通事译以授之似亦杜渐防微之道此外复设公司银行凡官民公司皆得入股以通天下之有无以报随时之贴息将来开矿一局亦即从此公司生根银行一设则银纸可以通用如古者钞票之类开源之端孰大于是至目前之轮船招商局则损外益内最为有益大局之举尚宜扩而充之使可由近而远铁路亦将来之所不能不设者否则恢复新疆转运艰苦抽调兵勇行走岂不迟延但此则须设在我海防已有可恃之后方不致为他人所揽以上各层皆有关于人力地利开源节流之大者惟宜行之以渐持之以恒购造最縻巨款不可用同泥沙矿务最易扰民不可出以卤莽用财者苟诸事一秉至公丝毫不存意见行见天下变通地不爱而国用无虞匮乏矣

一用人原奏称以上各事一不得人均归虚费然其误在于用非其人而不在法之未善不得谓事之不可为等因查练兵简器造船筹饷皆可筹切实办法惟用人难得切实办法而洋务用人尤难得切实办法何则用人而求切则泛者疑矣用人而求实则虚者怨矣欲求所以用人先求所以知人至于洋务则尤为丛污垢之所归当波澜骤起之时如捕恶蛇如御洪水不知费几许经营而后不致决裂乃不责其平时之不能自强而诟其临事之不能一掷以父母清白之遗终日与异类往返酬答舌敝唇焦转使千秋万世蒙一不韪之名有志之士如之何而不去之若浼乎总理衙门原奏所称同心少异议多局中之委曲局外未必周知盖痛哭流涕其言之也南宋初赵子砥自金归奏云金人议和以用兵我国敛兵以待和譬如畏虎以肉饲之肉尽终于噬人不如预设陷阱以待之此言可谓至明至切夫给香港给赔价以肉饲虎也陈兵简器造船设陷阱以待虎也彼深居室中目未见虎者辄谓虎形如羊状如豕可持棰以驱之厉色以杀之及一旦独行深山突遇庞然犬物张牙舞爪据地一啸猎猎风生不觉嚬然长号始自悔陷阱之未设致一身亲处其害也而已无及矣则何如及今事尚可为而为之乎为之之术奈何惟用济变之才以自强一曰水师将才二曰外国使才三曰制造通才何谓水师将才查水师脉络虽与陆路不同而驭之之理不异十数年来水陆各营将领岂无智勇兼优而能耐习风涛之苦者宜调往轮船学习优厚其饩廪而深观其造就计其中必有伟然特出之人又于机器各局及现有轮船管带办事员中采访考验试之以事当亦可闲得一二其旧时水师以及沿海诸色人中或设榜以招入格之才或博访以求出之选上以诚求下必有以实应者何谓外国使才古来列国交际皆不废聘问之礼岂今日而能独异惟使臣必使能通彼此之情而又能消未然之则责任亦实不轻京官为人材渊数向有抱负经济者即不必曾任洋务但稍加阅历办理自有分寸其次则索之于沿海士商及曾亲往外国之人但求能任时局之艰巨不必复计资格之有无英使阿而各本系医生巴夏礼本系商人何尝有资格哉而彼国倚之若股肱心腹中国竟大受其累可知何地无人何途无才特在当局者之能悬鹄以招耳使才既得或数国兼遣一使或一国专遣一使惟英俄法美布五大国及罗马教主处则当择其有风力而善言语之使臣方不辱命盖英国交涉本繁而又有洋药一害法及罗马为天主教之枢纽必须端使与之辨论教士之入中国也引诱莠民欺凌良善掣肘官吏潜通消息凡有百姓之处即有传教之人目前受其荼毒固属甚而又甚将来酿成大变更为防不胜防罗马本属弱国全赖法人为之袒护自法被布国所败后护卫该教主之铁甲船业已撤回罗马原境又为意大利所夺教主亦无如之何故近来教士之在他国者气焰稍衰而在中国之教士则嚣张如故是宜急遣使臣将教士种种不法之处与该教主及法国辨论切陈熟商一面制办教士之法一面严饬州县不分民教一律处断公平勿再为丛驱雀此遣使中第一义也喀什噶尔酋目牙古干者前年与英立约英议院中亦有论及该国不宜与中国之叛臣通好结盟因中国当时无公使在彼不能与之执约以争也布则素恨传教俄则关涉新疆而且为最大最强之国美则地旷物博皆使臣之所必须联络者日本在我卧榻之侧近而且逼所使当精益求精矣至于离间一法只能行之于昔时不能行之于今日盖泰西自其国远涉数万里以来和则乐利同沾战则起为难当布法交哄时法领事被戕布领事尚为代抱不平兔死则狐悲理固然也故使臣惟有一秉至诚不必稍涉疑间之计转启各国疑贰之心至安南暹罗等属国亦当遣使顺道抚慰坚其向化之忱不徒以厚往薄来为能尽礼之谊也何谓制造通才以中国之大人物之众岂无精于化学算学留心机器之人化学算学者制造之所从出也将来军火铁船耕织机器以及开矿各事皆与制造相为表里任繁事大尤当慎其选而专其责津沪闽诸局陶镕已久成就必多京外官有精于算学者自可指派来局互相切磋此外如有心灵品端之人似亦无妨广为延致但望多中选精断难精中求多此时厚其薪水他日优其出身人才岂有不蒸蒸日上者哉且求才必当于无事之时然后能用于有事之际否则时方晏然虽伯乐牵骐骥过于其门而不顾及变生仓猝驽马之骨竟奉以千金何则预则识拔自真急则取舍或误也一曰储将来有用之才其目有九曰图学曰算学曰化学曰电气曰兵器曰机器曰工务曰船务曰政务凡同文馆广方言馆以及出洋学生皆就此数大端发愤精研以底于成学成之后只准公为办事不得自图生计各关道并有洋务各州县及各省税务司皆该学生进身之阶即将才使才通才亦皆伊等生根之处惟中外各馆须再加扩充斯取不尽而用不竭自强根本无有重于此者矣抑臣更有进者外患不除人身痈疽之疾也民生不安人心腹中之疾也痈疽之疾固足伤生心腹之疾尤能致命海内黔黎自遭发捻扰乱以来仅有生业饔不缺者十之三饥寒逼迫朝不保暮者十之七而其中尤受困苦无可告诉者一为农一为商农民终日胼胝之余所得几何一经胥吏之垂涎叫嚣必至鸡犬无声而后已一催科也串票有费投纳有费一词讼也审讯有费提押有费见教士则若天神视平民则如鱼肉有若深恨百姓入教之不速者　朝廷有豁蠲之旷典而取盈者不为下行草野有委曲之情而倚势者不为上达当官幕吃烟饮酒呼卢喝雉之时正百姓颠连疾苦哀吁无门之时其佐杂之擅受滥刑营讯之藉端讹索者更无论已商人涉江浮海冒犯霜露营求尺寸之利而官府仅取百中之一以充饷奉公彼亦何敢稍有异言乃搉吏卡员万状苛索翻囊倒筐无殊盗贼随身需用之物在洋人尚有优免之章独至华民漏报一丝一缕虽全船货物充公而尚须加以厚罚不知当事者何厚待于洋人而薄于待华商也日既高而未起日未暮而停查私费未投虽千百人守候呼号而有所不恤征收完纳之间绝不寓体恤矜怜之意迨至商人利薄本亏于税厘岂无所损则何如明定一抽收章程悬牌示众使各色均归一律不得畸轻畸重罚款概以充公司事人等不得私分庶免藉端酷罚复出其不意特派素有清望大员微行查访奏参一二或可挽回风气厘课亦可日有起色去年沿江讹传彭玉麟微服查察厘榷员役敛迹数月可见若辈并非毫不畏法但任非其人则流弊滋甚此又不可不防也然而农商之受害日甚则由于官吏不可通上下之情官吏陋习之日深则由于员多缺少补署无期一旦冀得差使地方如饿狼之忽遇肥豕不趁此饱噬一口则将来永无果腹之时迨此狼去而彼狼复来民困如之何得苏元气如之何得复也万一诛求无厌人心或摇不知须縻费几千百万之饷贻害几千百万之民而后始能奠定明收有数之款项暗耗无限之脂膏广西前事是其殷鉴无乃所入者过薄所偿者过厚乎　朝廷倘一旦毅然决然为停止实职捐输之计疆吏认真淘汰考课无所能者一概奏请于本职上酌加虚级咨送回籍听候调取然后散去浮泛隔膜之虚文讲求生聚教训之实济必大僚不贪馈送而后州县之法可行必州县不任胥吏而后官民之情可贯若上之于下呼吸相通则下之于上亲爱自至即一旦海疆有事苍赤抱同袍同泽之忱可一呼而成劲旅虽有教士之浸淫不怀疑贰虽有汉奸之买嘱不能闲杂是　国家所失于捐输者甚小所得于民心者甚大又何必饮鸩止渴为一时苟且权宜蹈东汉末流之覆辙乎否则官民之气日暌上下之情日散心腹痼疾既深虽日事筹饷筹兵亦终恐无补于万分之一除船械一切自强之具必须效法于东西洋外其余人心风俗察吏安民仍当循我规模加以实意庶可以我之正气靖彼之戾气不致如日本之更正朔易衣冠为有识者所窃笑也

一持久原奏称方今大局攸系莫如外患御患之道莫如自强非局中局外用心切筹坚持定见岂能有济等因查西人于格致一事往往冥心孤索父不能通其理者子若孙必通之而后已故事能有成然能制一有用之物者国家必隆其爵子孙必世其业以故有志之士无不端心并力坚忍耐苦而为之我中国则穷理之学有余格物之学不足诚以所悬以为富贵功名之的者在此不在彼故极身心性命以趋之者亦在此不在彼目前已难望其事之有济况日后能期事之持久乎其所以不能持久之故撮而举之约有二端一曰任事不专责重者务猬集每日何止数百事故只能了事之当然而不能深求事之所以然虚文繁则精力疲于应酬例案繁则枢纽持于书吏不惟奉行者习而不察即倡议者亦且过而不留极紧极要之事反为不紧不要之事所累姑且以一省言之地方报盗上司但批会营严拿而营之有兵无兵不问也州县报灾上司但批筹款抚而款之有着无着不计也一事如此诸事可知一省如此天下可知非常之举黎民所惧固非惨淡经营苦心孤诣不能底于有成乃关系安危之事与循例奉行之事纷至而杂尝则何能穷其所往使事无遁物物无遁情乎故必先省事而择其至重至要者尽瘁以图之然后事能有济此持久之一道也一曰求救太速泰西之谋国也缔造经营掷金钱于无用之地者不知几何一旦辟土开疆始收效于数千百年之后中土士人于事浅尝辄弃予之甚吝而期之甚赊见卵而求时夜见弹而求鸮炙无怪其业止于半途功亏于一篑也况西人之船械本于创创则近于捉影捕风而耗费难计中国之制造出于因因则按图索骥而实效易求即使初次不中而所费之省于西人者已不可以道里计也譬如前制之械未精而后制者必可渐精若因一械之未精而即谓此械之无用则虽曰言自强而自强终不可得而至精卫填海未必一石而海即成田愚公移山未必半锄而山即改道惟有不计其效之迟速但求其效之有无日积月累成效必有可观此又持久之一道也西国事事必求远胜古人故术日习而日精中国事事必求效法古人然辨论多而事业少虚文多而真诣少古人之糟粕存而古人之实意已失矣夫铁船飞炮古人所无之物亦古书所未载之条嗜古者固无怪其不欲弃我之长效彼之长然使彼仅以船炮自囿于东西则我亦何妨以戈予自足于中土无如我弱一分则敌强一分我退一步则敌进一步安危祸福之间固有稍纵即逝者天下大变之来方如烈火燎远毁室家毙人畜在须臾之际而一二老师宿儒反叱水龙各机器为技淫巧方且齐戒沐浴罄折俯伏欲以至诚感格上苍使之反风而自灭抑或击里鼓召胥徒礼井泉分长幼持杯勺以灌之心非不诚法非不古而财物之烬于火人命之毙于火者已不可救药矣御今日之外侮而仍欲以昔日之兵器者何以异此沿海之机器船厂当经开办旋请停止者屡矣异议者岂真欲敌国之日强中国之日弱哉不过古人所载以矛刺盾之议横胸中而且目未铁船炸炮之利身未尝铁船炸炮之害故鳃鳃虞夷之变夏欲挺然以一身当其冲拟此后凡有指陈练兵简器造船之失者即令亲往沿海各厂各船考究阅历外国之兵与器果否胜于中土之兵与器即将来购船制器当必有疑为耗费过大者亦可令指陈之员亲往查核果真有弊自可愈加厘剔若其无弊言者当可释然其购物价钱以及一切杂用尤必每月刊布月报以昭核实古今来无论大如邱山细如毫毛之事内愈秘则外愈疑则何必不洞开城府使局中局外皆可共见共闻天津一案臣屡言和不可恃防必须固万一决裂或由上海或由胥江以捣其后又自请严议为津郡官民赎咎奏牍具在可覆按也而论者痛诋在津办事诸臣陷害循吏贻误大局若使当时局外得见臣与曾国藩等密陈各疏或亦可稍息讥谤此曾国藩之所以叹息痛恨长逝而不瞑目者也故臣为欲局中局外一力一心为持久之计则莫如将应办各事使之目击心晓了然于中如虑漏泄密情亦何妨令异议各员亲到局中详阅原委妥筹熟计然后办事者有立足之地而定见可坚恃矣且今日人才不患持议之异同而患委靡之日甚宋臣苏轼所谓平居无犯颜敢谏之士临时安得有殉义死节之臣若局外而能坚持异议虽未必言能中然其气自可用也倘令阅历边事由粗而精由生而熟此时多一骨之直士即他日多一干事之能臣岂不大有裨益乎然则今日而令人人之能强自则当先示以的而不可徒用虚言欲事事之能持久则当相见以诚而不可稍分门户庶不致功败垂成半途辄止矣

　　覆奏总理衙门六条疏　　　　　
李宗羲
  </div>
  <div class="pagination">
   <a href="皇朝经世文统编_page271.html">
    上一页
   </a>
   <span>
    ...
   </span>
   <a href="皇朝经世文统编_page267.html">
    267
   </a>
   <a href="皇朝经世文统编_page268.html">
    268
   </a>
   <a href="皇朝经世文统编_page269.html">
    269
   </a>
   <a href="皇朝经世文统编_page270.html">
    270
   </a>
   <a href="皇朝经世文统编_page271.html">
    271
   </a>
   <span class="current-page">
    272
   </span>
   <a href="皇朝经世文统编_page273.html">
    273
   </a>
   <a href="皇朝经世文统编_page274.html">
    274
   </a>
   <a href="皇朝经世文统编_page275.html">
    275
   </a>
   <a href="皇朝经世文统编_page276.html">
    276
   </a>
   <a href="皇朝经世文统编_page277.html">
    277
   </a>
   <span>
    ...
   </span>
   <a href="皇朝经世文统编_page273.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
