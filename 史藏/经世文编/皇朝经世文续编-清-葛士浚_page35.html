<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 35 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 35 页/共 103 页
  </h1>
  <div class="content">
   密陈司道府考语疏　　　
林则徐
窃照司道暨知府各员贤否例应于年终出具切实考语密　奏一次臣仰蒙　畀任封圻察吏是其专责如有庸劣不职之员即应随时参劾原不必俟及年终若同在循职之中而才具互有短长器识各有深浅非时刻留心察看未易周知查上司所以考察属员者非于公牍中观其事理即于接见时询以语言然各属禀谒之时谁不能摭拾地方一二情形以备应对即公牍事件有实在自费心力者有专任幕友吏胥者但就皮面观之鲜不被其掩饰臣窃谓察吏莫先于自察必将各属大小政务逐一求尽于心然后能举以验属员之尽心与否徇人者浮任己者实凡事之未经悉心筹画者纵能言其梗概而以就中曲折反覆推究即粉饰之伎立穷若上司之心先未贯彻于此事之始终又何从察其情伪则表率甚不易言也臣闇昧无能惟恃此不敢不尽之心事事与属员求其实际半载以来随时考察虽不敢谓灼见无遗而司道府之立心行事人品官声尚可陈其梗概除扬州徐州二府甫经请补尚未到任未便注考外其余各员谨就臣管见所及出具切实考语手缮清单恭呈　御览
　　择尤参劾以图整顿川省吏治营务片　　　
骆秉章
臣荷　圣恩畀以兼圻重寄现川省当糜烂之后急图补救之方当以振兴吏治整顿营务宽筹饷需剿除贼匪四者为要而振兴吏治又为筹饷之本整顿营务又为剿贼之本则四者之中尤当以此二者为先蜀省吏治营务之坏积之已数十年至今日而无以复加臣率师入蜀已逾半载习闻官绅士民之论佥为吏治坏于藩司祥奎营务坏于督标中军张定川不急去此两人则诸事无从整理臣伏查祥奎不识政体又以贪鄙济之履任六七年贿赂公行声名狼籍不肖守令相率出入其门钻刺夤缘无所不至由是州县优缺署理者居其大半军兴以来饷项乏缺辄借口军需以供其图索于是缺分之委署有费军功之保举有费防堵之报销有费复听信幕友家丁肆其讹索川省近年每地丁银一两加津贴一两祥奎因军饷支绌又于津贴之外每两加派银五两名为按亩捐输地方官既奉严檄日务扑追比百姓怨痛既深辄复聚众相抗而渠县广安达县巴州营山东乡南江通江各州县遂至围城大哄数日始解即此任意苛派激成事端亦实不称藩司之任州县既以贿得牧令多与私交欲期吏治澄清何由施其惩劝此吏治之病在本源者也张定川狡狯刁诈复以柔佞济之由督署巡捕保至副将署中军缺十余年前任督臣鲜不受其欺蔽通省武官多受其笼络省城要职非其义子门生即其亲信厚善之党督署内外遍置私人一动一言皆所周悉由是势倾等辈权重一时始或通径窦以献其佞谀继旦倚权势而行其要挟历任督臣因其党羽之盛亦遂熟视而莫可如何故年已七旬犹复恋栈军兴以来兼管制造军装帐棚枪火药各项诸多不实当事者明知其侵吞而莫敢指言其非既相容隐以释其嫌更加保奖以悦其意今该副将既加总兵衔其子张廷奎亦保陕西候补知府如张正伦戴廷超刘华之类皆其私人均任城守游击都守各要缺声势显赫家资钜万此乃营务之忧在腹心者也臣荷　圣主特达之知当西陲艰难之会若仍稍事姑容则蜀事决无起色若欲力期振作保此富饶之区非先去此两人实属无从下手反覆筹画既历旬时用敢疏陈该二员劣蹟伏求　圣断布政使司祥奎应请　旨即行革职永不叙用以示惩警总兵衔署督标中军副将张定川应请　旨革职拿问所有川省吏治营务废弛先图整顿缘由理合附片密陈
　　密陈西藏情形请　旨权宜疏　　　
骆秉章
臣等前以西藏虽因克扣布施启衅实汪曲结布藉端报复勾结李玉圃等暗中煽构酿成祸端尔时哷征呼图克图尚未离藏与布赉嫦寺势正相持臣等非仅据粮员严清荣等禀报兼得西藏当差之满营驻防旗兵家信既经访闻实情不敢不上陈　宸听以彰是非迨哷征势不能敌印潜行李玉圃等复怂恿满庆朦混具奏以汪曲结布掌办藏务畀以大权汪曲结布既遂私愿极力牢笼人心复藉剿办瞻对为名大张声势满庆并有请　旨将李玉圃破格录用之奏其为李玉圃煽惑主使以为邀功掩罪地步显然可见臣等以汪曲结布其势已成与哷征尚未去藏情形迥异复密陈请　旨先将藏兵撤回并调李玉圃赴京质证以去其主谋之人乃满庆李玉圃汪曲结布既以哷征到京控诉复知严清荣等禀报所有真情不免败露乃复益肆欺诈满庆摺中既盛称汪曲结布之功为众人所归向而汪曲结布等奏书中复力剖满庆李玉圃之冤非此二人无以保全藏即此已可见其互相固结隐露不可动摇之势其尤狡者以瞻对为名藉可市惠土司形容内地之不为调兵剿办使各土司以此觖望日与内地饶舌甚至撤站要挟殊不知瞻对之患非始自今日自嘉庆年间用兵之后迨前任督臣琦善大集兵力糜饷至数十万迄未得其要领盖以瞻对僻处鑪关之外地险碉坚山径纷杂内地征兵既不熟习地势兼以天时水土异宜粮运更属维艰万难持久兵进则彼伏而不出兵撤又复乘间窃发而附近各土司心志不齐无一自强每遇瞻对侵掠非甘心依附即要求内地派兵而坐观成败此在内地无事之时虽有重兵巨饷尚难必操胜算净根株值此内患未平安有余力以及边远之区乃满庆李玉圃等明知内地无兵可拨无饷可筹故以会剿责之内地使之种种为难所调土兵名为由藏筹给四月之饷此后即须川省拨解实则沿途抢掠前在巴塘已有明征既逾四月之期即可藉索饷向内地寻俾臣等为之任过如云实为剿办瞻对起见十余年来瞻对无岁不出巢侵扰何以未闻藏中派拨一兵此次独不待　奏调亦未经与臣等预商已令李玉圃统众前来瞻对早已巢虽归难保其不复出扰亦祗宜严防察乍不使阑入藏地何以必期内地派兵会剿且欲川省供给藏兵之饷是非徒与臣等为难直欲挑动边其居心何等谅已难逃　圣鉴更可异者以臣所咨满庆公文竟叙入奏书之中不特藉蛮触相争一语谓失合藏僧俗之心欲以耸动　天听并将史致康与建昌道鄂惠会禀之词逐层引述伏查臣骆秉章所咨之件系知会满庆无须派兵非使其将所咨之件遍告合藏僧俗况咨件系属汉文非经繙译汪曲结布何以通晓其驻藏衙门一切公事皆为李玉圃等与汪曲结布串通一气即此不辩可知至天主教自弛禁以来各省既已听其传习西藏亦难必其不往且罗勒拏于道光年间既已入藏尔时未闻藏中驱逐何以弛禁之后此时转欲禁止若谓罗勒拏干预公事并假传　诏旨及诱惑巴塘正副土司投赴瞻对等事臣等既未据各台文武禀报有案亦别无所闻此满庆李玉圃明知弛禁传教乃　朝廷因和议既成不得已而顾全大局满庆等故以此刁难且其摺中何以不叙及此事特借奏书以为无所顾忌遂敢大放厥辞
并查达赖口赖嘛尚在冲幼既无呈递奏书之理其余僧俗向无呈递奏书之例满庆敢为汪曲结布等违例呈递者正藉此畅所欲言以逞其恐愒要挟之私且请　旨饬催福济景纹赴藏查办以此窃窥　朝廷意旨其与徐之铭之在云南屡催新任督抚赴滇同一机括福济等势既不能统带重兵长驱直入若竟轻进即使中途无阻一入藏地手无寸柄不能不为满庆李玉圃汪曲结布等把持挟制必使附和以护其从前之谬则是非愈以混淆若福济等不肯俯从一经澈底查办败露其奸难保其不更相固结阴谋效尤滇省使蹈不测之祸不但益损威重且得藉端煽惑以为查办之人激成事变以此诿过于内地之办理不善枝节横生愈难收拾是此时欲令福济等赴藏认真查办而李玉圃汪曲结布阳奉阴违诡谲百出其变故更难逆揣李玉圃现已行抵何处是否遵　旨赴京抑或仍自统带藏兵该员从无一字禀报到臣等且数月以来察乍以西各台粮员禀报不通即藏中当差驻防旗丁亦无家信到川闻系藏中沿途设卡盘诘惟满庆摺报可以传递其余公文私函均须拆看如遇言及藏事及旗兵满文家信概行销毁此后藏中实情愈无从究诘臣等筹商至再惟有权宜办理无待查办先将哷征之案暂为消弭以释藏中之疑而离其势窃以西藏属在遐荒但使僧俗相安无暂示糜臣等愚昧之见可否请　旨宣示藏中以哷征失察堪布克扣布施不能无过或将哷征安插别地或暂京师俟李玉圃到京折服哷征定行重惩使汪曲结布知哷征不复回藏所有藏务仍遵前次　谕旨即饬汪曲结布协同达赖口赖嘛掌办令其抚辑僧俗务使各寺相安永息争端不准区分党类恃强凌弱再生事端倘能全藏底定尚可破格　加恩则汪曲结布即不虑查办前案释其疑惧且知予夺出自　宸断无须满庆为之要求小之党可散庶免狼狈为奸并请　饬令将藏兵调回祗防藏地毋庸越境会剿所有满庆等种种欺诈之端暂缓宣露请　旨饬令回京并催李玉圃迅速遵　旨来京俟满庆等到川臣再将李玉圃押解赴京请　钦派大臣秉公严讯与哷征质对不难水落石出如满庆等果有朋比为奸之罪既已到京　朝廷治以应得之咎俾免抗辞狡辩藉西藏为藏身之固亦得以伸　国法而儆效尤其严清荣被参之案亦俟将该员撤回内地再行查办至瞻对前已回巢史致康早经前赴鑪城惟明正里塘各土司藉欲办剿瞻对要求内地兵调发饷因此不肯安站伏查瞻对既未出巢此时万难劳师糜饷以勤远略史致康现派阜和协兵五百名先扎河口查拏夹坝以次通道路所有覆陈西藏情形暂筹权宜办理是否有当谨合词恭摺由驿具　奏
　　请　敕贵州抚臣将劣员撤省查办片　　　
骆秉章
遵义各寨甫经就抚必得地方官体恤民情妥为安辑即或从前援兵未到被贼围攻无计自脱罄其家资图全躯命愚民无知其情固已可悯大兵一到相率反正亦应贷其已往予以自新俾得各保身家仍安耕凿田畔多一农夫即行间少一盗贼若贼来之时地方官不能设法保卫贼退之后地方官惟知藉事诛求或托名养练按户加征或指为通贼转相扳引朘削不遂锢禁严刑是民非死于贼即死于官弱者转乎沟壑强者流为盗一城甫报克复一城旋即沦陷大抵官军戡乱于前贪吏激变于后此黔省之贼愈剿愈多疮痍地固不独遵义为然也兹查署遵义县知县冯澍黔人流寓川省者佥称其性本贪婪在地方惟事搜括民间无不咨怨现复藉招练为名不免横加苛派究之所招之练以之御贼则不足以之扰民则有余倘复激成事端又将重烦兵力可否仰恳　敕下贵州抚臣将署遵义县知县冯澍撤省查办另委贤员接署俾甫经安抚之民得以各安生业
　　请　严旨详申京察旧章疏光绪七年　　　
礼部右侍郎宗室宝廷
窃本年又届　京察之期十月间有　旨通谕部院各衙门谆谆　训诫仰见　圣朝澄叙官方至意然而奴才窃以为诸臣仍将视为故事具文何也积弊已深非空言所能改变也近年风气日坏一日每届　京察堂司各官上下营营举国若狂瞻徇情面犹弊之轻者贿赂潜行恐亦未必无之不论才守不论资格并不论例案不论文理所保非贵近子弟即浮华少年但藉当差勤奋一语掩饰耳目其实平时点派差使大半由请托而来豫为一等地步并非熟悉部务实有勤劳以黜陟幽明之大典作攀援势利之捷径举不能公劾岂能严浮躁不谨之员所在皆有此辈皆善营求每为堂官所喜不惟不劾且欲举之历届　京察所保才长政勤者半是此类又安望举劾尽当哉夫守之清浊暧昧不易知也才之真伪仓卒不易见也而资格之浅深例案之生熟文理之明昧则易知易见也居今之世内外大臣求才守兼优者能有几人何况司员今之所谓才者不过奔走勤应对捷耳若此者何足为才且每无守习俗移人人才难得汉司员例案文理尚不至不谙而气节操守未必尽能刚正满司员则例案未必尽明文理或甚至不通守清尚许有人才长殊不易觏方今满汉司员中求才守俱平者已未能多得又何论兼优乎伏读嘉庆五年十一月十八日二十年十一月初二日　圣谕咸丰九年十二月十八日十九日　朱谕谆谆诫饬以资格例案文理为言仰绎　圣训盖知积弊已深非旦夕所能挽回任缺勿滥徒托空言有举无劾已成锢习全材难得与其求全责备适至以伪乱真不如核实节取可收得人之效今欲整饬　京察非详细申明旧章严定处分责成枢臣认真考察不可伏乞再降　严旨通谕各衙门堂官恪遵历次　圣训以为考察各备一册密识贤否公议同览用凭举劾首取猷守兼优之员以备擢用如不可得则取资格较久谨厚朴实之员资格过浅者苟非才猷特出不许藉口差使遽行滥保文理不通例案不明之员不许滥保貌似有才轻浮浇薄之员尤不许滥保如有此等弊端一经察出或被参奏即谨遵　圣训照例实降不贷闻近来　京察堂官多不备册密识应令　京察后将册封送军机处备察以观各堂官弃取之公私偏正　皇上尚在冲龄　皇太后垂帘听政保一等者开门之后虽有引　见可觇其年力　召见可考其语言而俄顷之间岂能考察详细其应劾不劾者更无从周知当责成枢臣博采时论秉公考察乞　饬下枢臣将保列一等司员分日传至详加验看诘问如有不符即参　奏撤销一等原保堂官谨遵　圣训照例实降如此核实举劾认真考察庶有忌惮少除积弊不敢视为故事具文矣然而此犹其小焉者也部院司员之　京察不可不公不严内外大员之　京察岂独可不公不严甄别之权虽　皇太后　皇上操之而实枢臣替之劾一不职司员不如劾一不职大员奴才窃恐瞻徇情面之弊不专在各部院堂官矣枢臣果能精白乃心破除情面不特能考察各部院司员之贤否并能考察内外大臣之贤否若夫不免瞻徇无论不能察出也纵使察出亦不能秉公甄别试问上届各部院　京察果皆公且严乎内外大臣　京察果皆公且严乎各部院瞻徇之弊果皆察出乎所察出者果能严办乎是枢臣先以　京察为故事具文矣又何责于各部院堂官乎更乞　严饬枢臣豫将内外大臣才守声明孰优孰劣孰当举孰当劾孰当照旧供职秉公详察开单进　呈毋得瞻徇庇护应劾不劾尤不得徒以衰老无过与官职较小者休致数员塞责如不公不严经人纠参惟枢臣是问而考察枢臣之功过则在　皇太后与　皇上枢臣夙夜在公均有微劳而其中优劣亦颇不同若无所区别概予议叙是　朝廷先以　京察为故事具文矣何以倡率下乎是在　圣明独断非臣下所敢妄参也
　　请整顿八旗人才疏光绪八年　　　
宝廷
窃维　本朝制度满汉并用从前八旗人材辈出凡汉员所不能办者满员往往每能有功今则大异于昔矣夫外省尚可不分满汉京官满汉并列不能通融合十八省汉人而取之犹未必人尽称职旗人之数不敌一府亦必勉强备员岂免滥竽之诮此时如此日后可知近年八旗文风未见大逊于前何以消乏如此推原其故一由于官学废弛教育无法虽不乏读书应试之人而专攻举业所学皆非所用一由于开捐以来进身太易捐一笔帖式谋八档房但能奔走攀援虽目仅识丁不十年即可富贵总有聪明可造之材沾染陋习亦渐趋于轻浮卑佞故有谓档房为汨人之渊语虽近激非过论也今欲培八旗人材必自整顿官学与笔帖式始整顿官学前已有　旨交议至笔帖式则尤不可缓之图八旗就此途者较他途为尤多必当亟加整顿整顿如何惟教之习例而已查考试笔帖式定制极严今则枪替传递无弊不有清理非易既未能遽清其源似不可不亟疏其流近来堂官视笔帖式如吏役往往不屑整顿即有心整顿者亦不过严察考勤簿册就令笔帖式日日到署迎送堂官所习仍奔走伺候于公事何益乎于笔帖式何益乎是仍导之为轻浮为卑佞也考试难于核实不如核之于到部拟仿外省分发佐杂佐贰到省考试之法变通试之凡笔帖式到部不论实缺候补捐纳考取一律试以满汉文必大致通顺方准作为到部其太荒谬者驳回令自学习三年再赴部考试如仍不通仍驳回学习一年再赴部考试必能通顺方准留部学习三年期满奏留亦必遵例认真甄别不准虚应故事如到署考试与奏留甄别不认真者堂官以瞻徇论各部立学例馆择司员之深于例者派充教习不分满汉合一署笔帖式皆使习例汉文浅者先教之习汉文每月堂官考之分别优劣每季再考年终大考优者酌予乌布劣者酌开乌布三年京察以例案之生熟并差使之勤惰分别等第题升主事其不愿习例者纵繙绎精通差使奋勉虽保一等但送别项差使不准题升主事主事者员外郎郎中之阶行将主稿掌印安有不通例案而克胜任者近来满司员中半皆备员公事但恃汉员与书吏主持不习例故也闻直隶按察使刚毅在部时专心习例从学甚多及官外任甚有政声则习例之效也果能认真习例不十年六部当添许多干练满员异日府道封疆何至有乏材之患哉或谓满之有笔帖式如汉之有书吏无须习例但重满文夫使终身但为此官固不必深求如欲为司员则不可不习例矣而况积资累俸内可以正揆席外可以领兼圻乎习之之法某司行走即习某司之例异日精通即可掌某司印主某司稿如才力有余愿兼习者听之其限于才力不愿习例者亦听之或虑因此恐有繙译废弛之弊不知汉文不通未能有通满文者从前笔帖式重满文者恐其求工文词而致荒满文非谓不必通汉文不必谙例案也今责以通汉文谙例案则曰吾习满文及考以满文则又全不通晓窃不知其何所习也三年考试之法具在但能认真甄别又何虑繙译之废弛乎伏读干隆二十九年　圣谕近闻各部院办事惟司员说堂画稿而各司笔帖式经年不得常见堂官其所熟悉者不过跟班数人而已笔帖式将来俱可陞用司员若该堂官未经谋面遇有保题陞用之处止以司官之言为凭于理未协该堂官自应于笔帖式内留心察看遇有堪以造就尚能办事者时加训勉以期有成等因钦此又伏读雍正五年　圣谕各衙门笔帖式俱系办事将来陞用堂司之人虽经考取必当慎重拣选人材补用方于部务有益等因钦此仰见　列圣培养人材至意足征笔帖式非但当习满文而必讲求部务矣夫造就之方拣选之法亦惟是教之习例而别其能习不能习而已八旗人材所关甚大培养之要在此二者而笔帖式积习过深尤当亟加整顿伏乞　饬军机大臣详酌妥议断自　圣衷如可采择即乞　严饬实力施行不许虚应故事似无庸更下部议六部堂官差务殷繁多此一举未免更增劳剧然诸臣皆受　国厚恩满员固当以培植后进为己任即汉员亦不至有膜视之心想皆以是说为然也
　　请将现任候补卫官仿照文职章程分别考察疏光绪十一年　　　
吴元炳
窃照卫守备虽系武官而其经征钱粮编查丁口大致与州县无异卫千总签丁押运事亦烦重州县各归各省便于考核卫官分隶数省多与漕督相距甚远总漕之耳目难周备弁之行为易肆外补之员贤否犹能素悉部选之员面且不识安知其深沉光绪六年前漕臣黎培敬通饬各粮道将所属卫守备按半年出考一次初行之时颇知儆惧惟未经奏明立案皆有褒无贬窃恐相沿日久寝成具文查各省实缺候补文员以甄别降革者岁不乏人臣前在江苏巡抚任内亦曾　奏参有案诚以甄别不严则人不知奋原非好为苛刻拟请嗣后现任卫守备千总无论实缺署事均责成各省粮道督同该管府州认真考核仍按半年一次出具切实考语密为禀陈臣于平日察其政事访其声名与该道考语互相印证倘有庸劣不职之员即行奏参其部选人员自应饬令遵限赴任设遇未甚谙练之人度其难以胜任似宜留标察看学习以定去留分别奏咨办理此现任卫官所当考察者也查定章文职各员必须到省一年后甄别奏留方准委署序班立法甚善卫帮各有文卷不识字将受胥吏之欺升途例入标营不习武何堪异日之用拟请嗣后卫守备守御所千总卫千总均照文职甄别之例于到标后试用一年令其缮写履历习练弓箭枪炮一年之后果其明白公事才足有为再行奏咨留标各按原班名次补用未经留标以前不得署事补缺庶可杜侥幸而免误公向来候补文职皆隶藩司武职由中军将领钤制惟卫官经隶漕督别无层递管辖之员需次人多易成习气卫帮员缺例皆属于道府岂其候补之时遂可漫无检束查淮扬海道驻扎清江堪以就近管辖令其认真究察因材教导臣仍加意访察设有劣员随时甄别奏参不稍宽纵此候补卫官所当考察也
　　酌拟奉省未尽事宜疏光绪十一年　　　
庆裕
难辨曰名难辨名者士之所争趋而易惑天下有乡曲之行有大人之行乡曲大人其名也考之以其行而察其有用与否其实也世之称者曰谨厚曰廉静曰退让三者名之至美者也而不知此乡曲之行非所谓大人者也大人之职在于经国家安社稷有刚毅大节为人主畏惮有深谋远识为天下长计合则留不合以义去身之便安不暇计也世之指摘不敢逃也今也不然曰吾为天下长计则天下之衅必集于我吾为人主畏惮则不能久于其位不如谨厚廉静退让此三者可以安坐无患而其名又至美夫无其患而可久于其位又有天下美名士何惮而不争趋于此故近世所号为公卿之贤者此三者为多当其峨冠襜裙从容步趋于庙廓之间上之人不疑而非议不加其深沈不可测也一旦遇大利害抢攘无措钳口桥舌而莫敢言而所谓谨厚廉静退让至此举无可用于是始思向之为人主畏惮而有深谋远识者不可得矣且谨厚廉静退让三者非果无用也亦各以时耳古有负盖世之功而思持其后挟震主之威而惟恐不终未尝不斤斤于此有非常之功与名而斤斤于此故可蒙荣誉镇薄俗保晚节后世无其才而冒其位安其乐而辟其患假于名之至美然自以为足是藏身之固莫便于此三者孔子之所谓鄙夫也其究乡原也是张禹胡广赵戒之类也甚矣其耻也且吾闻大木有尺寸之朽而不弃骏马有奔踶之患而可驭世之贪者矫者肆者往往其才可用今人貌为不贪不矫不肆而讫无用其名是其实非也故曰难辨也乡曲无讥矣然岂无草茅坐诵而忧天下其人者乎而士之在高位者伈伈睍睍曾乡曲之不若何也是故君子慎其名乡曲而有大人之行者荣大人而为乡曲之行者辱
　　奏请核实疏咸丰元年　　　
焦友麟
臣维为政不在多言顾力行何如耳力行者务求一实之谓也书曰后克艰厥后臣克艰厥臣明乎君臣交儆上下相需岂有徒责难于君而下转逸豫太平者乎诚如前奉　圣谕云诸臣当知为臣之不易至哉　皇言所以惕厉臣工者尽此矣庶司百职孰不当愧悚交集以求仰副教育之至意况幸逢　皇上宵衣图治侧席求才当　鼎新初政之时正臣子补过竭忠之日乃臣伏见此时吏治民风仍未足仰慰　宸怀者夫在京阁部院诸臣依　光切近其赞襄者外间不得与闻至一切大小事宜无不面领　提撕恪遵成宪系四方之观望谨百度之纲维若外省督抚藩臬或位崇节钺任重封圻或宣化承流明形教一官各有一职一人各有一事事事振起则天下立见强固精明之象稍有偷安苟且则废弛必多臣观从来痼习病根约有数端或假详慎之名以开诿卸或饰持重之意以蹈委靡或畏阻于当前或回护于事后或图小效而为粉饰或处大事而少担当总之事无大小幸无纠察则悠忽以取便安迨逢　严谕始张皇以求塞责我　皇上总览万几岂能一一而体察之则废弛者不既多欤臣复见今日者积贮虚而民少盖藏教化弛而俗多浇薄盗贼充而缉捕不力邪正混而教匪渐滋牧令以催科了事而民之休戚无关营伍以侵克为常而兵之训练不讲漕运则时时棘手河防亦处处惊心凡兹积弊之相仍谅难逃　圣明之洞鉴尤可虑者粤西贼匪臣闻其萌动已在十数年前乃至养痈贻患糜饷劳师近年来四川之嘓匪河南之捻匪湖南之斋匪湖北之痞匪山东之兖沂曹素称奸薮安徽之庐凤颍不少顽民凡此未靖之根株责在地方固不可扰民滋事而当此前车不远并未闻善为整顿以冀消患无形也臣复见　世宗宪皇帝时曾有旨令各省督抚将应行禁革应行整顿之事宜确查条列具奏次第举行并令年终将某事兴举若何某事禁革若何某事整顿若何据实上陈以当述职所以当时如李卫田文镜鄂尔泰杨名时诸臣多能实心实力整顿地方治行卓然班班可考伏乞我　皇上申明雍正年间事例使直省大吏各振精神尽扫推诿因循之痼习以成上下相需之治天下幸甚抑臣更有进言者天下者州县之所积也州县所亲之民所办之事即大吏所应统治考察者也今日州县惟以钱谷簿书为重而于兴利除弊禁暴安良农桑学校人心风俗诸务漫不留心官之于民照例文告之外既无余事民之于官辞讼纳课之外了不相知为大吏者每年亦或纠劾数员其所劾者不过舍豺狼而问狐狸详催科而略抚字科条徒密考课偏安望其蒸蒸日上耶应请一并　饬下各督抚酌量州县之繁简幅员之大小分别予限令各就地方情形凡属前项一切事宜体察确实造册申报上司次第兴举每届年终及三年典蹟据此为考察分别功过汇摺奏　闻如有日久视为具文虚应故事者督抚不行纠察别经发觉除将该州县惩处并将该上司一并处分使晓然于　圣朝责实循名孜孜求治之意则上下绝其欺蒙官民并无隔阂即钱粮乐于输将辞讼不致繁多而簿书可省为政益觉游刃有余彬彬然三代之隆不难复见于今日也
　　与曾涤生侍郎书　　　
刘蓉
士之进说于门下者多矣亦曾有建宏图规远略陈天下之大计者乎翁妪之智不出豆箪之间吾固知其无有也亦曾有献忠言陈谠论攻执事之短而摘其瑕者乎投策而干进献谀言以取容悦吾尤知其无有也然则执事所饱闻而餍听者浅夫小儒道听涂说之流街谈巷议之伦耳惟善人能受尽言而君子乐成人之美执事今世所谓贤者有忠言至计而不以告非所以待大贤而抑非有道君子之所以自处故辄贡其瞽言大且深者不欲遽及而浅薄者有不足陈则请麤发其端执事试平心察焉扩其量以受之以为可采将继此而有进若罪其冒昧斥而不录则执事之过咎非吾党之责矣称执事之能者曰文祖韩愈也诗法黄庭坚也奏疏所陈欧阳修苏轼之伦志量所蓄陆贽范仲淹之亚也数者诚足以暴于天下矣道丧而文敝得一二贤者起而振之岂曰小补然此特士君子不得志于时而有待于后者之所为耳既已达而在上矣则当行道于天下以宏济艰难为心而尚思以区区之词翰自见不亦左欤托文采以庇身而政纲不问藉诗酒以娱日而吏事不修陋习相承已非一日君子推原祸殃所自始将唾弃之不暇忍复蹈覆轨而躬为之驾哉大疏所陈动关至计是固有言人所不能言不敢言者然言之而未见其效遂足以塞大臣之责乎　国是未见其益而闻望因以日隆度贤者之心不能不以是歉然于怀也若夫陆范之志量则远矣二子者遇已隆而志则未伸学已正而道或未尽然匡主济时之略先忧后乐之怀实足以信当时名后世执事雅量及此庶能任天下之重者亦望陈古训以自鉴而不矜于气规大道以自广而务宏其度集思广益庶几近之若规永叔子瞻之节概以自多采退之鲁直之词华以自豪此承平无事之世所为优游以养大臣之望者而非今时之所急需以无救于治乱之数也颂执事之贤者曰其廉可师明执事之志者曰以身殉国虽执事之自许也亦然曰不爱钱不惜死壮哉言乎虽然以此二者明执事自待之志为戡乱济时之本焉可矣若以慰天下贤豪之望尽大臣报国之忠则岂但已哉贪夫之殉利也如蚁蚋之竞逐于粪壤埋首殒身而自以为得于此有人焉志节皎然大利当前而不动可不谓贤乎然自君子观之特亦士行之一节耳贞女之自号于众曰吾能不淫不淫遂足以该淑媛之贤德乎不规其大而遽以自旌则何其见之陋也今天下祸乱方兴士气弥懦欲驱天下智勇材辨之士弃坟墓捐亲戚出没锋镝之余与死寇相角逐非赏不劝汉高捐四千户封赵壮士而陈豨授首项羽印刓不忍予而韩信陈平闲行以急去故滥赏则志士耻与庸竖为侪而吝赏则抑无以系豪杰之心以廉自奖则抑将以廉绳人而功名之士乃掉臂而思去之矣故曰廉介之操以语执事自待之志可也大臣之道不止此而抑非可以泛责之人人者也
　　复吴竹如方伯书　　　
舒化民
二十八日接奉手教奖誉过当感交并沧浪孺子岂真知道惟听者自有会心耳往见白帖荐士书谓欲使知我形体已悴志气已惫独好才喜士之心未死仆亦谓形体已悴志气已衰独忧悯生民疾苦之心未死所以幸遇大君子之前不自觉其言之所至有当于事理否也乃不鄙为迂腐尚欲诱之使言寸草有心何敢缄默窃惟阁下清操介性律己甚严而和厚谦冲复予人可近韩魏公明足以烛人之奸而未尝形于词色且必留人以容身之地此求之古贤中何可多得所云端本善则之实夫何愧焉而潜移默化之未臻者诚如所论近日仕途积习沈痼挽回人心非易易也偶忆二十年前仆为县令时钟云亭制府程月川中丞俱尚为方伯李复斋廉访初守泰沂两郡旋秉臬事其时每遇切要之件于文札之外另加以函所以与属官书如保甲如缉捕如听讼如书院仓储等事谆切诰诫不一而足且俱刻以训饬各属而贺耦耕制府为方伯时纂经世文编内亦采辑数条其时为县令者如梁楚芗中丞之尹峄县徐树人廉访之尹泰安宗小棠大京兆尹乐陵王英斋观察之尹清平类皆于遵办禀牍中自抒议论间亦附以条陈而上宪又每加之宏奖或且通饬照行稍着政声固莫不愿以长见即中平材具亦无不争濯磨而供职分当其时并不知有夤缘请托之路亦无所谓揣摩风气之术诚难得之遭逢也而此风实自李复斋先生开之至今流风余韵尚着人口而洽人心诚以属吏奉有宪函每觉倍形振奋花贱两柬胜官文书十倍矣读陆清献公手辑政摘要一书中载王阳明刘忠宣公数事不觉暗合录呈附览焉出行前导例有肃静回避二牌亦行辟人之义也阳明先生开抚南赣易其字曰求通民情愿闻己过肃静欲使无言闻过则招之使言回避欲其不见通情则召之来见当时不闻以先生为亵体但觉开诚布公人人得至督抚之前直达所见利安得不兴弊安得不剔政事安得不粹美乎刘忠宣公抚两粤凡有事行司道府县不用官封朱点当堂开拆但照同辈往来例则单帖具名另用副启开陈事宜末后亲填四字云大夏顿首当时亦不闻以公为亵体而下司凡领公劄感激慕化尽心奉行如严谴之伺其后德威惟畏岂不信欤近者太蒙王公抚江西守令来谒不循旧例庭参邀入后堂每二人一见左右列坐身自北面烹茶细谈问所治利病观其人之心事识见议论年力俟出即疏其大略复邀二人入亦如之不厌烦劳不嫌降节委蛇数日之间通省官吏贤否思过半矣人见公留心如此贤者益劝否者易节有化枉为直之微机焉此三事皆为抚按之良法也良法何常生于居高者之美意苟存其意推而广之各随其时各随其地美意无穷则良法无穷化民谨按居高位者陶铸官民各有性情各有措施原不一辙蔡端明长于政事与客专言文章不言政事欧文忠长于文章与客专言政事不言文章各能造就人才包孝肃治开封尚严明欧阳公治开封尚宽厚各用其长而不相悖但能开诚布公随时随地以精力行之即化枉为直之机寓此矣惟言教不如身教之易从法令不如德礼之易感此又良法美意之本原而潜移默化之妙用也
　　上皖抚王清苑中丞书　　　
胡林翼
皖省为淮服屏蔽江界要冲士秀而专利民逐末而倦于农大江之北刀剑以嬉嚣然不靖故称难治自豫河再决邻国为壑虽以清献之视越郑公之守青犹恐民气大伤疮痍满目则求治更难然而君子不更法以治者何也法因人而立贵审其宜事因境而迁贵当其可夫以今日之天下学校衰而下无实学科举滥而士无真才负贩之贾得乘君子之车六部之胥无异宰相之柄衣食忘农桑之要而野鲜力田之民政事为财用之源而上无端本之治凡此久大之谋固非一手足之烈与旦暮之功所能拨而正之也即目前之所谓武备缉捕刑名词讼亦甚惙矣试为吾师一一陈之以备采择焉一武弁宜意注也　国家设立官制武辖于文而文尝轻武近日裕督师之败于淛以文武之不调和也急而求之骤而绳之其无济固宜惟先待以恩信则礼貌之间无损于威酒醴之劳无伤于财而下之身心乐为之用此平勃之所以安刘也一标兵宜拔其尤也　本朝以督抚寄军令即将军之制也夫行军之法必有左右亲兵然后可冒不测之锋而作一军之气韩岳之背嵬军是也即明史所载如杨洪家苍头王越之荡跳士梁震何卿马永马芳等均以亲兵百余人克立奇勋而满桂之处孤城叛兵惮其家卒成梁之蓄健儿异日皆为将帅此蓄养之力然蓄养则赀费不易惟有简拔兵丁优以饩廪如戚继光谭纶遗法则可以收练兵之效矣一州县之疲玩宜作其气也公文络绎大抵绝不关心付之幕友书吏之手即迫于程限亦且含糊上复耳惟择案之紧要者谕以手札明撮其要直抉其隐示以处置之方责以禀复之日公文同而手札专则有不敢轻视之心公文严而手札亲则有不忍膜视之心尝见一老吏言生平所畏惟此明相张太岳之鼓动人卓然为救时之相者亦惟此耳一捕盗宜定以日程也先以手谕令有案者开报姓名无案者访查巢穴宽已往之罪严讳饰之科复自置册登录分日分起责令拏获叙功月计岁计而赏罚定焉即有不肖而怵于别案发觉大宪访查其不用力者鲜矣一亲兵可遣捕盗也有所访闻约道里之远近而给书函若干到第一驿开二驿之封以次至境可无漏泄彼恐中途改委必不敢预拆到境之封而地方闻大宪专缉不敢不效协拏之力且遇事观才默授以方略之要积功得赏复可为简拔之阶若辈职小即到州县所需几何设有犯罪之人即有制罪之法天下固无无弊之政惟视用之何如耳广汉翁归其发奸擿伏虽不免钩距之讥要非无补于治术也一词讼刑名宜限以日程也案牍之起一人投状十家为破官揣其肥瘠而食焉膏脂几何徒饱衙蠹其或优柔寡断滥收于前而积压于后有案历十数官而不结者是宜严立课程限其册报别置书记掌之分日分起札追结报与捕盗同一胥役宜严惩也此辈狼吞虎噬为祸最烈皖省某县差役号称豪猾一案到官差先纳钱请票官以为肥而差役之豪侈肆虐甲于他省此皆在所宜革也一惩贪污以厉节也国家之败皆由官邪近日风气似乎大法小廉矣而实不能然巧避其名而阴取其利市于事前而偿于事后大约与者虽强出而不能怨受者直以为礼义矣即如我　朝之台湾西域川楚教匪皆因官吏贪婪职为厉阶我　朝承前明之制其有乱民而无叛官虽百世可知矣然民乱必由官贪使早劾黩货之人岂不贤于十万兵哉彼一家之哭何如一路哭耶一勤接见以广耳目也日坐厅事门无留宾专意询访集思广益即使纵横说士射利营私而明镜在空本无成见正未可因噎而废食也凡此皆卑卑无甚高论以老夫子之德量涵古经猷冠时而林翼顾沾沾为此者土壤不择泰岱之高细流不捐河海之大工贾进规蒙瞍献颂况林翼之受知最深者乎直陋无文伏乞鉴察诲训
　　奏为故抚臣忠勤尽瘁缘由疏　　　
曾国藩
窃前湖北抚臣胡林翼由翰林起家洊历外任　咸丰五年三月蒙　先皇帝特达之知由贵州道员不及半载擢署湖北巡抚当是时武汉已三次失陷湖北州县大半沦没各路兵勇溃散殆尽胡林翼坐困于金口洪山一带劳身焦思不特无兵无饷亦且无官无幕自两司以至州县佐杂皆远隔北岸数百里外一钱一粟皆亲作书函向人求贷情词深痛残破之余十不一应至发其益阳私家之谷以济军食士卒为之感动会湘勇自江西援鄂军势日振六年十一月攻克武汉以次恢复黄州等郡县论者以为鄂省巡抚可稍息肩矣胡林翼不少为自固之计悉师越境围攻九江又分兵先救瑞州督抚之以全力援剿邻省自湖北始也九江围剿年余相持不下中间石达开自江西窥鄂陈玉成自皖北犯鄂者三次胡林翼终不肯撤九江之围回救本省之急或亲统一军肃清蕲黄或分遣诸将驱归皖豫卒能克复九江杀贼净尽为东南一大转机浔功甫蒇复奏明以全鄂之力办皖北之贼迨李续宾覆军于三河胡林翼先以母丧归籍未满百日闻信急起痛哭誓师不入衙署进驻黄州论者又以李续宾良将新逝元气未复但可姑保吾圉不宜兼顾邻封胡林翼不以为然惊魂甫定即派重兵越二千里援解湖南宝庆之围援湘之师未返又议大举图皖是时臣国藩有奉入蜀之　命胡林翼留臣共图皖疆先灭发匪保三吴之财赋雪敷天之公愤绘图数十张分致臣与官文暨诸路将领昼夜谘谋十年春间大战于潜山太湖相继克之遂定围攻安庆之策亲驻太湖督剿本年五月回援鄂省病中犹屡寄臣书缕陈勿撤皖围力剿援贼之策故安庆之克臣前奏推胡林翼为首功此非微臣私议盖在事文武所共知亦　大行皇帝所洞鉴也大凡良将相聚则意见纷歧或道义自高而不免气矜之过或功能自负而不免器识之偏一言不合动成水火近世将材推湖北为最多如塔齐布罗泽南李续宾都兴阿多隆阿李续宜杨载福彭玉鲍超等胡林翼均以国士相待倾身结纳人人皆有布衣昆弟之欢或分资财以惠其室家寄珍药以慰其父母前敌诸军求饷求援竭蹶经营夜以继日问书馈遗不绝于道自七年以来每遇捷报之摺胡林翼皆不具奏恒推官文与臣处主稿偶一出奏则盛称诸将之功而己不与焉其心兢兢以推让僚友扶植忠良为务外省盛传楚师协和亲如骨肉而于胡林翼之苦心调护或不尽知此臣所自媿昔时之不逮而又忧后此之难继者也军兴以来各省皆以饷绌为虑湖北三次失守百物荡尽乙卯丙辰之际穷窘极矣自荆州榷盐各府抽厘鄂中稍足自存胡林翼综核之才冠绝一时每于理财之中暗寓查吏之法咸丰三年部定漕米变价每石折银一两三钱而各省州县照旧浮收加至数倍鄂省竟有每石十数千者上下因之交困胡林翼于七年春间创设减漕严裁冗费　先皇帝朱批奖谕谓其不顾情面祛百年之积弊甚属可嘉统计湖北减漕一项每年为民间省钱一百四十余万串为帑项增银四十二万两又节省提存银三十一万余两利　国利民但不利于中饱之蠹向来各衙门陋规台局浮费革除殆尽州县征收正课不准浮收毫厘亦不准借催科政拙之名为猾吏肥私之地各卡委员日有训月有课批答书函娓娓千言以为取民赡军使商贾皆知同仇而敌忾是即所以教忠多入少出使局员皆知洁己而奉公是即所以兴廉贞白之士乐为之用欺饰之徒谴责亦重故湖北瘠区养兵六万月费至四十万之多而商民不疲吏治日懋斯又精心默运非操切之术所得与也自顷八月以来安庆克复江鄂肃清方幸全局振兴便可长驱东下不图大功未竟长城遽颓湖广督臣官文奏请将胡林翼　部优谅蒙　圣慈矜鉴臣与该故抚共事日久相知颇深咸丰四年曾奏称胡林翼之才胜臣十倍近年遇事谘询尤服其进德之猛不敢阿好溢美亦不敢没其忠勳谨将该故抚以死勤事大略情形据实渎陈伏乞　饬付国史馆查照施行胡林翼之子胡之勳读书聪慧可否　加恩之处出自逾格　鸿慈
　　谨陈故督臣忠勋尽瘁大略疏幕府代拟　　　
李鸿章
窃大学士两江督臣曾国藩因病出缺业经钦奉　恩旨轸念忠良饰终典礼至优极渥伏读二月十二日　上谕称其学问纯粹器识宏深秉性忠诚持躬清正　天语褒许允为千古定评至其生平战功政绩昭昭在人耳目并有历年奏报可稽无俟臣之赘述惟臣昔佐曾国藩戎幕数年迩来共事亦为最久知之稍详其前后所历困苦艰难之境隐微曲折之情与其夙昔志行之所在有外人所不能尽知者请为　圣主敬陈之伏查咸丰初年粤贼蔓延东南各省分党北窜寇和之流毒几海内承平已久民不知兵绿营将士既未得力各省办团练者尤鲜成效曾国藩以在籍侍郎奉　文宗显皇帝特旨出治乡兵于举世风靡之余英谟独奋不主故常虽无尺寸之权毅然以灭贼自任奏请仿前明戚继光束伍成法募勇训练旋驻衡州创建舟师凡枪刀锚之模式帆樯桨橹之位置无不躬自演试殚竭思力不惮再三更制以极其精初次出师援岳州援长沙皆不利世俗不察交口讥议甚者加意侵侮当是时势力既不行于州县号令更难信于绅民盖不特筹饟筹防事事掣肘已也曾国藩忍辱负诟坚定不摇庀材训士奋兵复出湘潭岳州连战大捷尽驱粤贼出湖南境遂克武汉蕲黄肃清湖北咸丰四年秋冬之间长驱千里席卷无前湘勇之旌旗遂为海内生色厥后各路之杀贼立功者咸倚为重以一县之人而于十八行省以扞卫乡闾之举而终以底定四方前古未尝有也湖北既清遂率水陆诸军循江东下駸駸乎有直捣金陵之势无如事机不顺进围九江不克而督臣杨霈之师溃于上游贼复窜踞武征伐汉曾国藩以孤军困于江西其部下得力良将皆遣回援湖北金陵巨寇勾结楚粤诸贼乘间飙至曾国藩兵分饷绌又无地方之任事权掣肘一如在湖南之时崎岖数年仅支危局然其所规画设施非仅为屏障一方之计丰采隐然动天下矣咸丰七年丁父忧回籍三疏恳请终制　文宗显皇帝鉴其孝思肫切准令暂守礼庐既复奉　命视师廓清江西进图安庆旋以苏常沦陷　授钺东征畀以两江重任当此之时贼势如飘风疾雨蹂躏大江南北几无完土苏皖两省糜烂尤甚曾国藩于无可筹措之时多方布置奏荐左宗棠襄办军务募勇湖南征鲍超于皖北调蒋益澧于广西定计不撤安庆之围自帅所部万人驰入祁门甫接皖防而徽甯复陷诸路悍贼集祁门前后左右叠进环攻几有应接不暇之势曾国藩示以镇静激厉诸军昼夜苦战相持数月之久贼望风授馘丧胆宵遁自是军威大振而时局遂有转机矣迨安庆告克沿江各城要隘以次底定而全浙复陷吴越之民接踵告急曾国藩以贼势浩大定议分道进兵其弟曾国荃统得胜之师进薄金陵攻守并施鏖兵连岁杨岳斌彭玉麟专率水师扫荡江面鲍超以霆军东西驰击外此则左宗棠援浙之师为一路臣鸿章援苏之师为一路其淮颍一带则有袁甲三李续宜多隆阿诸军分途并峙将帅联翩羽书络绎曾国藩总持全局会商机宜折衷至当数年内军情变幻奇险环生风波叠起其筹兵筹饷议剿议防忧劳情状殆难缕述　朝廷复虚衷延访凡天下大政及疆吏之能否无不殷殷垂问曾国藩知无不言言无不尽　圣明鉴其忠悃每有论奏立见施行用能庶政一新捷音频奏议者以为戡定粤逆之功惟曾国藩实倡于始实总其成其沈毅之气坚卓之力深远之谋即求之往古名臣亦所罕觏也方臣之初募淮勇也曾国藩授臣以手订水陆营制臣披玩数四觉其所定人数之多寡薪粮之隆杀皆参酌时势简要精严允为久远不敝之规又酌拨湘勇数营俾获观摩练习臣抵沪之后扩充训募实以此军为发轫之始迨金陵既克累函嘱臣勿撤淮勇以备剿捻之用同治四五年间曾国藩剿捻齐豫虽未见速效然长墙圈制之策实已得其要领臣得变通尽利以竟全功其创始之劳实不可没臣于七年七月曾经附片奏明初非推美之辞也
致治之要莫先察吏曾国藩之在江南治军治吏本自联为一气自军旅渐平百务创举曾国藩集思广益手定章程期可行之经久劝农课桑修文兴教振穷戢暴奖廉去贪不数年间民气大苏而宦场浮滑之习亦为之一变其在直隶未及两年如清积讼减差徭筹荒政皆有实惠及民前后举劾属吏两疏尤为众情所翕服其法于任之始令省中司道将所属各员酌加考语开摺汇进以备校核一面留心访察偶有所闻即登之记簿参伍错综而得其真俟贤否昭然具疏举劾阖省惊以为神官民至今称颂曾国藩平生未尝专讲吏事然其培养元气转移积习则专精吏治者所不逮也两淮鹾务自兵燹以后疲滞极矣商本既亏引岸全废加以营弁把持票法全坏曾国藩自驻安庆即将淮南北鹾纲次第整理奏定新章以运商运盐到岸弊在争售则立督销总局以整轮规场商收盐入垣弊在抢跌则立瓜洲总栈以保牌价以商本宜轻方利转输则定缓厘以纾商力以正课所入丝毫为重则定奏报以务稽查计自同治三年春初至九年冬杪共收课银至二千万两以外厘钱至七百万串以外近来湘淮各军饷项及解京之饷实以盐利为一大宗而商民乐业上下获益则其平日用意之公且溥尤有在立法之外者矣自泰西各国通商以来中外情形已大变于往古曾国藩深知时势之艰审之又审不肯孟浪将事其大旨但务守定条约示以诚信使彼不能求逞于我薄物细故或所不校曾国藩自谓不习洋务前岁天津之事论者于责望之余加以诋议曾国藩亦深自引咎不稍置辩然其所持大纲自不可易居恒以隐患方长为虑谓自强之道贵于铢积寸累一步不可蹈空一语不可矜张其讲求之要有三曰制器曰学技曰操兵故于沪局之造轮船方言馆之繙译洋学未尝不反覆致意其他如操练轮船演习洋队挑选幼童出津肄业无非求为自强张本盖其心兢兢于所谓绸缪朱雨之谋未尝一日忘也臣于曾国藩忠勋之蹟谨略举其大端若此至其始终不变而持之有恒者则惟曰以克己为体以进贤为用二者足以尽之矣大凡克己之功未至则本原不立始为学术之差继为事业之累其端甚微其效立见曾国藩自通籍后服官侍从即与故大学士倭仁前侍郎吴廷栋故太常寺卿唐监故道员何桂珍谨求儒先之书剖析义理宗旨极为纯正其清修亮节已震一时平时制行甚严而不事表襮于外立心甚恕而不务求备于人故其道大而能容通而不迂无前人讲学之流弊继乃不轻立说专务躬行进德尤猛其在军在官勤以率下则无间昕宵俭以奉身则不殊寒素久为众所共见其素所自勖而勖人者每遇一事尤以畏难取巧为深戒虽祸患在前谤议在后亦毅然赴之而不顾与人共事论功则推以让人任劳则引为己责盛德所感始而部曲化之继而同寮谅之终则各省从而慕效之所以转移风气者在此所以宏济艰难者亦在此曾国藩秉性谦退受宠若惊从戎之始即奏明丁忧期内虽稍立功绩无论何项荣概不敢受迨服阕之后战益功着　宠命迭加其弟曾国荃累以战功晋秩亦必具疏恳辞至于再四其深衷尤欲远避权势隐防外重内轻之渐故于节制四省节制三省之　命辞之尤力非矫饰也
临事则惧大功之难成终事则惧盛名之难副故位望愈重而益存欿然不足之思前岁回任两江　朝廷许以坐镇闻曾国藩仍力疾视事不肯少休临殁之日依旧接见属僚料检公牍其数十年来逐日行事均有日记二月初四日绝笔犹殷殷焉以旷官为疚战兢临履之意溢于言表此其克己之功老而弥笃虽古圣贤自强不息之学亦无以过之也自昔多事之秋无不以贤才之众寡判功效之广狭曾国藩知人之鉴超轶古今或邂逅于风尘之中一见以为伟器或物色于形之表确然许为异材平日持议常谓天下至大事变至殷决非一手一足之所能维持故其振拔幽滞宏奖人杰尤属不遗余力尝闻江忠源未达时以公车入都谒见款语移时曾国藩目送之曰此人必立名天下然当以节烈称后乃专疏保荐以应求贤之　诏胡林翼以臬司统兵隶曾国藩部下即奏称其才胜己十倍二人皆不次擢用卓着忠勤曾国藩经营军事卒赖其助其在籍办团之始若塔齐布罗泽南李续宾李续宜王鑫杨岳斌彭玉或聘自诸生或拔自陇亩或招自营伍均以至诚相与俾获各尽所长内而幕僚外而台局均极一时之选其余部下将士或立功既久而浸至大显或以血战成名临敌死绥者尤未易以悉数最后遣刘松山一军入关经曾国藩拔之列将之中谓可独当一面卒能扬威秦陇功勋卓然曾国藩又谓人才以培养而出器识以历练而成故其取人凡于兵事饷事吏事文事有一长者无不优加奖借量材录用将吏来谒无不立时接见殷勤训诲或有难办之事难言之隐鲜不博访周知代为筹画别后则驰书告诫有师弟督课之风有父兄期望之意非常之士与自好之徒皆乐为之用虽其桀骜贪诈若李世忠陈国瑞之流苟有一节可用必给以函牍殷勤讽勉奖其长而指其过劝令痛改前非不肯遽尔弃绝此又其怜才之盛意与造就之微权相因而出者也窃尝综叙曾国藩之为人其临事谨慎动应绳墨而成败利钝有所不计似汉臣诸葛亮然遭遇　盛时建树宏阔则又过之其发谋决策应物度务下笔千言穷尽事理似唐臣陆贽然陟历诸艰亲尝甘苦则又过之其无学不窥默究精要而践履笃实始终一诚似宋臣司马光然百战勳劳饱阅世变则又过之臣于曾国藩师事近三十年既确有闻见固不敢阿好溢美亦何忍令其苦心孤诣湮没不彰反覆筹思义难终嘿谨撮叙大略据实渎陈相应请　旨饬付国史馆查照施行以彰　先帝知人之明而示后世人臣之法
　此合肥相国拟而未上之疏也先是相国闻文正公之丧亟欲具疏胪陈事蹟请付史馆惟以相隔较远于近事未能周知乃驰书金陵幕府属令就近考核拟一疏稿无锡薛君福成实疏是草南北往返辗转稽延倏逾两月时则署两江制军何公湖广制军李公暨安徽抚军英公皆已陆续具疏表彰
　朝廷恩礼优渥至再至三相国以为若再上疏近于烦渎因寝之而未奏癸酉春瑛获借是稿读之其中叙述诸大端有出各省奏疏之外者爰录一通付诸剞劂附文正公奏疏后亦考证事实之一助也张瑛跋
　　密陈革员捏控与历年办事本末片光绪六年　　　
丁宝桢
再密陈者窃宋大奎捏臣以该革员有教令王余照贿串言官将其提省监禁一节臣现已据实具奏惟思该革员所以如此捏控者其意在阴使臣与台谏构成互相攻讦之势奸人用心可谓狡极查四川官方之坏锢蔽至此实非一朝一夕之故各衙门苞苴之盛本为他省所未有州县剥民以媚上刁绅结官以分肥上下交征遂至互相劫胁道揆法守荡然无存州县终年不理案件不讲缉捕政以贿成盗贼充斥民间生意憔悴终岁勤勤御寒几无寸缕充饥不厌糠失职无告之民盈溢街巷患气已萌可为惴栗臣自到任以来昼夜焦思设法整顿州县渐知畏法亦知讲求办事外面已似大有改观而隐微深痼之习中于人心则仍牢不可破似非微臣薄德所能转移变化臣窃见川省民生困苦经费支绌到任之后首裁撤各州县夫马以恤民而固恨本继革除各衙门陋规以恤吏而杜贪婪又裁减各处厘金清厘亏挪以裕库藏而供支拨又收回盐务自然之大利以为他年裁减本省常年捐输之渐此皆官绅所不便怨谤所由起盖川省各上官无不食满堂红之利其利悉取之于州县而州县则又悉取之夫马局州县取之于夫马局则又必勾结绅士以胁制乡民而阻其控诉而盐商王余照历年私抽堰厘井厘各款井厂之人咸谓尽悉借名抽收以供京师挥霍之用是川省自上司至州县以下并该地方在籍在京各绅士或食盐务之利或食夫马局之利损上剥下　君民交病微臣收回盐务中饱之利每年约百余万历经奏报在案革除将军总督两司道府各衙门陋规每年约六七十万而无名之馈献不在此数裁撤各州县夫马杂派每年约一百六七十万而无形之勒索不在此数统计数端此二年中凡上还之　国者约在百余万下还之民者约在三百余万以外此该阖省官绅历年固有之利微臣不敢隐徇尽数厘革稍昧古人水清无鱼之戒凡与臣有平生之雅者无不贻书劝谏为臣悚惧臣亦自愧非负重之器知终颠踣然终不敢昧初心以负　国而病民乃　圣慈矜悯虽微臣迭干吏议而　如天之仁苦心鉴原曲为宽解　诲谕勤拳无微不至臣身受之下固不胜感激涕零即四海以内亦莫不为臣荣幸以为同戴　高天而微臣独蒙被　恩眷至此实为今古之所希有然　朝廷谅臣愈深人情嫉臣愈甚盖缘盐务夫马陋规三大端尽夺官绅之钜利仇怨已不回复解臣初任时川省京员至有屡次函请微臣代催规费之事及初议开办盐务复有京员驰书劝阻此议并臣前在都中时川人又有以商王余照托臣任用及上年春夏之间闻臣有查办该商之意复有函致臣之幕友僚属请其向臣关说臣既一切拒绝积甚深川省与京师瞬息相通言官摺稿外间辄能传诵此等情状自在　圣明洞鉴之中疆臣以持守大体尊　主庇民为职若凭外间传论即遽为讦发以快睚眦之宿怨必开攻击之风启朋党之渐非独微臣不敢轻为祸首蝼蚁愚忱并愿　朝廷默运机宜预消隐患臣受　恩深重刻思图报虽复陨身碎首亦决不敢稍自顾惜但心力固属有余而此中办事竭蹶情形实不敢不沥陈于　君父之前本年正月以来浮议烦多所有微臣经手事件几至一切隳坏非独盐务一端而已臣悉力维持顾此遗彼僚吏存观望之心公事多牵掣之势虽　朝廷任臣至专责臣至厚臣尚动形棘手神智俱困即如成都各属盗风最炽自臣到任即认真办理保甲痛加惩办三年四年冬间劫盗几于绝迹现据本年秋冬间各州县禀报劫案虽不至如往年之甚然较之前二年安静光景则已觉不及此类皆早经办有成绪至此忽渐形费手盖蜀中官民皆以微臣风棱日摧不复可虑州县因循于上刁民煽动于下人情靡定事故环生此皆与台谏弹劾各端绝不相涉而无形之中已觉事多变动应接不暇以后若再有利　国利民之事必须创建深恐成效未先贻口实窃思古人之义或有与台谏不和则惟乞身引退以避其锋臣不敢蹈此悻悻小节背　君父之　厚恩亦不敢畏避谤谗隳平生之素志仍当殚竭血诚知无不为终始一力他之摧陷百端非尽以　国事为意伏惟　圣明俯赐主持隐弭党援攻讦之习不任企悚屏营之至近蒙　恩谕以规复淮岸引地责成一手经理查黔边盐务本年上半年几致决裂自五月钦奉　谕旨以后商情既定销路大畅本年行运各引几与上年相等明春二月奏销到部即可考核此殆非意料所敢及现在复淮让楚机势渐成俟赶办奏销后再行妥议具奏惟非常之原黎民所惧川省绅商不明大局倘闻有复淮之举必且巧构讹言阴阻其事不胜悚惕所有微臣历年办事本末并近年竭蹶情形谨附片密陈
　　啸亭杂录二则　　　
礼亲王
黄文襄公廷桂督陕时西域用兵投诚之虏酋既宜抚绥其窃发叛逆又应剿捕兵出万里粮运维艰公以为先安内而后攘外外夷跳梁国无大损若因军需绎骚致内地有事则所系者大乃命运粮车十家抽一厚其值许带什物贸鬻民踊跃争先又以凡事豫则立粮待尽而后运则士饥马待缺而后补则战乃命安西至哈密沿路开池蓄豆马到行且喂以故驰千余里愈壮台站有缺米者曰吾抚兰时曾买谷三百万石分贮河东西正为此耳盖公久知　纯皇帝之欲西讨也　上倚任如左右手以酇侯刘晏褒之加太保封忠勤伯赐红宝石顶四团龙补褂公素咯血既理军务中夜辄起或张目达旦致积劳成疾疾剧时呓语犹以马驮粮运进剿擒贼诸务喃喃不绝官吏文武绕榻环听为之泣下上以其未及预饮至之礼深惋惜之
黄文襄督师肃州设一公馆凡藩臬兵备道州县等司军旅事者皆寓其中公镇日危坐中堂其邮骑至直入馆院公启封视之应付何司者立时分派目击其钞稿钤印毕即以咨覆故应付急速从无留滞军事得以易蒇司军事者宜以为法也
　　书张振之师遗事　　　
李元度
吾师南皮张公督学湖南爱才如性命尤以申士气为务平江有县胥某由刀笔致富讼案麟比忽窃士绅二十七人名冒举孝义既得请建坊邑士大骇二十七人中与知者一二人耳乃公揭其劣蹟暨窃名状讼于台使者下岳州府察治讼二载竟直胥举人某某恩贡某廪生某某皆坐诬拟褫进士某以病卒姑免邑人愤甚道光二十一年九月公按试岳州生童千数百人爇香迎十里外各具牒讼冤郡守及学官怵以危言不为止公停驺收牒翼日讲学明伦堂谕诸生曰讼非若等所宜预也然咋所呈牒实非得已事为名教所关诸生不力争谁其争者我当牒抚军力任平反否则据实奏时郡守暨学官侍侧闻言皆变色却步观者数千人懽声雷动乃驰书抵巡抚具陈偏抑状巡抚檄按察使亲讯褫胥职衔夺　旌典毁其坊而邑绅皆免议士气大伸咸丰二年秋公以奉天丞兼督学政时　宣宗升祔礼成故事凡恭上　列圣列后册宝必齎送　盛京　太庙尊藏　实录　玉牒修竟亦如之其齎送也除道千七百里具警跸如仪餐宿皆建盛芦殿随扈官校数千人例发帑金十四万下各州县治供帐有司阴以应领之帑贿上官而自敛于民数且倍蓰上官为所饵弗能禁也于是上下交征视大差为利薮民用重困曾有　诏以明年三月八日恭送　册宝入陪都公出关适岁饥奉　诏粥赈所见饥民仅存皮骨公太息曰是尚能供大差耶且　实录将告成胡弗展期至秋间并为一次　国计与民瘼皆有豸也时元度从行公趣草疏冀与当事合词入告疏略言岁三月关外方化冻道泥潦不可行若草率将事不足昭严敬查实录秋初可成若改卜八九月与　册宝一同恭送彼时秋高气爽辇路修饬庶无潦草患且发帑办供帐仍不能不借资民力今关外饥方奉　诏赈继以大差民力竭矣若并两差为一藉恤穷黎实足仰慰　列圣在天之灵继志述章莫善于是或谓并办可省帑金十四万于军需不无小补此则见小之论君子不以天下俭其亲臣愚不敢计及此也疏具公称善抵陪都遂偏当道约会奏当道皆掩耳不乐闻强聒之艴然见词色侍郎某副都统某与公同词馆公勖以大义强诺之出为众所咻复坚谢公愤甚遂自缮劄将驿　闻某侍郎方筦府尹事来力阻笑且言曰事系循例君亦无所不利焉胡矫为公引虞翻语拒之曰孟德乃欲以盗贼余赃污我耶侍郎拂衣去公气结不能言元度进曰某有一策可解纷李侍御鹤年者籍关东师门下士也若告以故且专伻寄示疏草使代陈上必立允公亦无为与众争矣公大喜从之翼日治中某来谒求寝其疏公若为不得已也者而许之未两旬　特诏改期秋八月与　实录一起恭送当事爽然失然皆心知公所为也
未几有平反复州书院冤狱事初道光十六年复州章牧议建书院醵金数千筮日兴工以署吏目孙亦堂董其役州民邓某典旗产计值五千金岁租约千金捐入书院旗产例禁斥卖故曰典然旗人不任耕所受田皆以售民虽典实鬻也亡何章牧卒亦堂以忧去亦堂浙人性贪狡见章牧卒书院事寝遂以邓氏所捐产私佃诸人纳租金入己凡四年旗人艳其利嗾旧主与佃争讼于州以亦堂故得直佃越五年廪生胡丕绪等愬请追邓产复书院并讦亦堂贪赖状亦堂不得已倡言旗产归旗遂以半价售归旧主即前与佃讼者也丕绪等以邓既捐产入书院即系官地书院无分旗汉不得以旗产归旗论且旗人前得邓价法不当重卖即卖价应归公亦堂盗收租金四载又婪获半价请追缴庶书院可兴复讼积年不决州上其事奉天府府牒盛京刑部府尹某故昵亦堂部讯孙仍得直谳称十六年复州捐建书院孙董其役十八年州大饥奏明捐赈孙虽宅忧仍理赈务会领赈者多赀弗给不得已向市肆贷银数千竟其事既而无以偿遂将邓某所捐地拨归市肆征租抵其息嗣因旗产归旗许旧主赎即以其值还市肆亦堂无所染丕绪等挟私诬讦法当褫以同禀数人畏质逃应候归案杂治于是丕绪被囚十二载前学政知其屈莫能援亦堂至是以府经历代理辽阳州矣公之赴任也李侍御具言其事腊月丕绪等来讼冤公移奉天尹取原谳核之几无可议乃飞檄复州调赈案察核道出辽阳为亦堂所遏专差往索始得之察赈案则是年复州饥共赈钱二万三千缗捐赈若而人领赈若而人司事若而人赈后余赀六百缗委学政设局资遣饥民还乡并无亦堂借市银充赈事乃牒奉天尹使登覆揭批辕门抉摘不遗余力是日丕绪遽出狱会甄别书院生即以丕绪冠其偶且以事关学校拟疏　闻当事大惧下承德县覆讯仍令治中某来言请弗入告追亦堂前后所婪金还书院勒令引疾去丕绪等均免议二事元度亲为草疏削牍故悉其详前一事爇香吁诉者元度其一也受国士之知自是始感公刚正牵连书之公讳鑅字振之道光乙未进士由编修官至太常寺少卿

皇朝经世文续编卷二十一
　吏政六守令
　　石瑶臣传书后　　　
梅曾亮
昔太史公传循吏自春秋尽周末几数百年然为之传者四五人而已何其难也盖有其人而事不传者多欤如麴令何易于使无人焉见于诗歌文字亦没没于后世矣居高明者易彰而卑困者寡述势固然欤或曰循吏者心乎民而已智名勇功非其所屑计也任峻邓艾杜元凯之流其兴利与召信臣等而功名之意居多焉君子亦探其心而不欲与以是名则副乎循吏之名者盖其难哉近今之世吾得一人焉曰石家绍字瑶臣冀城人道光二年进士官江西知县终铜鼓营同知自大吏僚友搢绅先生士民卒隶无不以君为循吏也入都时除夕饮余斋中论史记不绝口问君所行事则笑谢不自言及卒见其友所为传皆为民吏者所当为人或怠焉伪焉独力诚行之以尽其心江西尝大饥钱粟未办而饥民集西山者已数万齐声呼赈巡抚署屋宇皆震大吏不知所为或曰急檄石令石令至万众皆迎伏跪拜曰愿听处置是赈也得缓而无变天呼抢攘之时见一人则帖然服者惟婴儿于慈母则然而君能得之数千万汹汹饥迫之众且君之于民非能解衣而衣之推食而食之也而若此何哉夫殊尤卓绝之行固伦常所宜有也至父母于子虽极其情而不足为异故虽以君之为吏亦特尽子民者所当为而已然而非父母其心者则不能为此君所以得此于民者欤尝自记曰吏而良民父母也其不良则民贼也父母吾不能民贼也则吾不敢吾其为民佣者乎故自号曰民佣嗟夫父母之保抱其子者盖日为佣而不自知也是则君所以自处者矣
　　谕州县亲民札　　　
贺长龄
国家设官众矣而州县独曰亲民今该州县果能与民相亲乎夫政必因地以施行不知则何以行且恐贸然以行而扦格愈甚矣事必及之而后知不及则何由知即或略有所知而隔膜已多矣然则欲致其知必先亲民而诚欲亲民则必日坐堂皇躬巡阡陌而后可夫堂皇者政事之所出而阡陌者政事之所讫也民之赴诉必于大堂此官与民相见之地特恐深居简出则小民欲诉无门吏胥即从中舞弊堂上远于百里堂下远于千里壅蔽之害何可胜言微独有冤不能诉也或诉矣而不即审审矣而不即结大则荡产倾家小亦废时失业即使曲直分明已守候之为苦若复是非颠倒更屈抑之难堪在本人固濒死奚辞而邻证尤无辜受累若州县肯日坐大堂则小民又安有此害大堂乃万目环之地如果谳讯明允则断结一案不独两造惬服即观者亦无不倾心是折服不仅一案之人后有讼事俱可迎刃而解更能于断结之后将案情之曲直是非反覆譬晓则言尤易入而令易行是不拖累者即所以为养而善晓谕者即所以为教但能勤坐大堂便已百废俱举果以民事为心则亦何惮而不为也然此特有事入城者始得见官而终老乡里之编氓仍不识本官之声音笑貌为何似而官民之情仍不通则犹未能举斯民而亲之即未能举一州一县而尽知之也其尤必躬巡阡陌乎州县之地小或百余里大亦不过数百里画东西南北为四乡每月必到一乡四阅月而一竟岁即可三即或有事不能时历一岁之中总可再诚能轻骑减从以父母自任而以子弟视其民民之亲之未有不如父母者也至于民皆父母其官则复何情不输何事不办由此而察看情形以为措施则措施无不当也时询疾苦以为补救则补救无不周也因事而宣讲　圣谕必指其敝俗以为戒则教化易行也随地而抽查保甲必不使奸宄之或容则稽察易密也举凡贼盗地棍及一切习教结会唆讼窝赌窝娼之类咸凛然于本官之耳目甚近而又不时下乡则必无敢托足其境且将革面自新矣或有小争讼即可立予集讯而民不必入城矣或钱粮疲抗即可摘传欠户立加惩处而输将无敢后矣是州县但能时巡阡陌与民相亲则听断缉捕抚字催科以及教养保甲诸善政无一不举果以民事为心则亦何惮而不为也而其要不外一勤而勤又必由于寡嗜好诚使一意趋公更复何暇旁骛始或不无勉强久且习而忘疲行见名登上考誉满神君州县之乐无大于是矣而或且诿曰无暇夫今日当事诸大吏惟讲公事不喜趋承苟无要事禀商虽衙门可以不上何有于省门之仆仆何有于迎送之劳劳是今日乃聚精会神努力做好官之时也该州县其各立堂事按月据实禀报以备查核所冀共图实效幸勿徒托空言若知府直隶州之于所属亦宜于因公过境之时虚衷采访屏驺从以毋扰稽政事之所宜藉查吏而亲民即亲民以察吏舆情之向背官声之优劣也牒诉之稀繁治具之修废也轩盖所经必励勤而警惰风声所树自吏畏而民怀此乃平近切实之事并非迂远难行倘能持以实心必克着有成绩
　　整吏治以清政本札　　　
贺长龄
照得安民之要察吏为先本部堂前次抚黔即闻滇省事甚悉近复恭承　恩命任以来无日不以各属同做好官报　国爱民为望及体察近日民风似不如前此之总由吏治未能齐心振作民情无所观感日以骄肆古人风草之喻确乎不易牧令为亲民之官果能正己正人矢勤矢慎斯民莠少良多其忍负清正廉明之父母官而甘为恶者曾有几人查现在各属牧令尽心爱民者原不乏人闒冗不职者亦所难免有一于此本部堂即无以报　国惟是遽行参劾心有未安合亟宣布腹心为通省牧令申戒大凡为牧令者莫谓官卑职小须时时玩味亲民二字去贪去惰去奢最为先务官吏舞文弄法科敛民财固贪之尤即民间平常词讼多少得数金先收带案费后收结案费滇省多半贫瘠所得几何民间已说此官不清家丁书役藉官之名必取数倍怨尽归官甚属不值奸民因此诬陷善良但欲被告倾家不必原告理直且印官不清则厅官汛弁及乡保人等皆得欺淩愚懦有恃无恐又或因生辰以收分藉苦差而告帮民贫且吝徒秽官声歌颂勉刊控告旋至民将仇官亲于何有深居高卧玩视民瘼者固惰之尤即如听断缉捕稍存懈弛呈词到眼付之幕宾数日不批书役便索买批费又隔数日无票书役便索出票费又隔数日不审书役便索升堂费一堂未结改日再审又须守候民间原被争执旧案改为新案一案添为数案小案变为大案愈大则愈难结遂有拖至十余年者滇省民情虽悍不刁其呈词有何难批虚衷细问有何难结事或细微全家荡尽命案尤甚造孽何穷至于滇省盗贼原难骤除净尽然多半系四乡人一案报官数日而后出票差又敛费始行贼已远去无踪难免隐匿不报因之贼胆愈大盗案日多民知官不拏贼见贼亦不追问贼知官不恤民稍间又来抢劫究之贼少民多官不与民一气便觉贼多难制民将弃官亲于何有纨性成恣意暴殄固奢之尤即如日用起居不知节俭僚属亲友家丁差役从欲媚官声色裘马肥甘上有好者下必有甚士庶渐染成风丧祭嫁娶皆增浮费滇省瘠缺虽多而官场局面甚侈再不更改变本加厉负债日多终为民累民将鄙官亲于何有况滇省近年气习尚有甚于此者或因案需索不遂立毙杖下是为既贪且酷流娼有打洋琴之名出入公馆衙署省中候委各员有公然开赌者各属在任之员有官幕家丁同赌者又或吸食鸦片暗违禁例俾昼作夜阖署瞢腾是为既惰且昏纵酒任情喜怒不时饮食宴乐多品相耀到省之初无论有缺无缺有子无子先置姬妾嫡庶不分一到实任官亲塞署或兼外嬖扰乱是非幸获优缺债利更迫归休无资遂成寄籍初为赘后为鼻祖伤天害理相习为常是为既奢且滥以上各条虽不明指其人名牧令当有见闻本部堂可曾道着实处想不言而喻也本部堂由词垣出为府道洊历封圻甚羡各牧令得与民亲造福最易似此玩泄岂不可惜可恨至在省候委各员正宜讲求公事立定根如果清勤首府县乐得相助本部堂亦喜其将来实任定是好官即令查监查街名为闲散也要精神若如以上各条岂能望其尽职官无大小同受　国恩并托民命本部堂求贤若渴疾恶如仇闻有好官喜而不寐闻有劣蹟恨之甚深各牧令念本部堂一片苦心孜孜求治相与湔除积习力矢清勤则与本部堂皆同寅之谊必当随时荐剡用　国家倘仍执迷不悟置若罔闻则是负　君负民本部堂岂能姑息自失本心前此接见各属业已谆谆训嘱但恐各牧令未能共晓除饬各该管上司严密查访外为此特再推心置腹反覆申戒务期有则改之无则加勉在省候委者莫淫莫赌莫居游戏留心地方公事勤当现派差使多看前贤治谱及例案诸书得委后幕友有吸烟纵酒不明公事者婉辞慎请酌量繁简少带家丁藉省夫马亦免冗杂生事到任后问民疾苦去其太甚收呈随到随批提案随到随审得暇时巡察乡里教民以孝弟驯良及守望相助之法署中居家务循伦理俭约自奉埽除一切浮华严察舞弊丁役课士殷勤奖励不令出入干预大略不过如此已是正本清源至于因地制宜全赖存心做去难以尽述总之少一分耗费之才力即多一分办公之才力少一分耗费之精神即多一分办公之精神言虽浅近所以移风易俗答　君父之恩积子孙之福者实不外此果能同心振作行见吏治日清民生日厚本部堂不虚此言岂非厚幸若此番申戒之后仍蹈前非一经发觉是伤本部堂之心定予严参照例惩办其毋后悔
　　州县宜照例久任以专责成札　　　
贺长龄
照得设官所以为民州曰知州县曰知县未有知之不真而能行之力者即未有任之不久而能知之真者其或明敏过人虽履任未久而四境情形已不啻了然在目亦未尝无其人然使任之不久则或知之而未及行或行之而未能竟亦于地方无所裨益其人未可多得哉九载六年之说虽难行之今日而三年大计则现行通例也自调剂之说起于是为人择缺日事纷更而黔省又有过冬之说得优缺者知其不能久也则但思亟肥囊橐而不暇恤民生其瘠者又以为上将调剂我也则且营竞窥探更无心于民事盖一过冬而皆摇摇有去志矣即有实心任事之人而胥吏意其将去亦且呼唤不灵匪徒以无能为更或肆行无忌则皆调剂之说误之也夫为民设官原以利民非以自利也今乃以市贾之心待其属而各属亦以市贾之心望其上此念岂可以对士民讵非两失之道欤本部堂抚黔九年悉心体察其不给于用者不过三数缺耳余皆足以自赡但使谨身节用自能到处宽然且非独为地方计也即为各属计亦无便于此何者黔省不通舟楫每一量移其眷属傔从至少亦须百十夫役综计频年往来之费不知空耗若干而风霜之苦跋涉之劳尚所弗计则何如久任安居一无耗费计其所省不犹愈于优缺之所入乎该司历已久此弊自所洞悉整饬必有同心为此札饬该司会同藩臬司确切查询某某缺实系入不敷出应另行详定任满二年公事无误者量予调剂冲途各缺应察看差事繁简经理是否得宜随时酌办若衰庸贻误并劣显着者亟应撤参或其过稍轻及在任绝无善声者罚令出差皆不能拘以三年外嗣后无论正杂凡有地方之责者均以三年为断知府方面大员不在此例刘知几云倏来忽往蓬转萍流既怀苟且之谋何暇循良之政诚有味乎其言之也
　　上各大宪请留温太守启丁巳六月　　　
徐鼒
窃署六合温守自奉　旨留任办理防堵以来三年之中县境无恙顷因偶感风寒禀请札饬部选李令到任办理地方事件温守仍办防堵奉前抚宪批准李令前署如皋官声大着士民逖听忻喜复何渎求惟是六合与贼接壤南则金陵江浦东则瓜州仪征西北则为皖省捻匪出没之区四面受敌本邑既无额设之兵亦无库存之饷故军务以捐输团练为先而捐输团练之得失与地方事务相表里合而为一则两益分而为二则两捐敢为阁下陈之夫小民惟知利己而捐输团练之事惟印官之命是听而不敢违者岂真急公好义哉盖有不得已之情也一邑之人仗印官为安危印官喜则利及之怒则害随之故印官一举一动一笑一颦小民窥伺之以为趋避虽有大宪之令而印官不令之行不行也虽有大宪之禁而印官不禁之止不止也尺布斗米之吝惜而捐输动辄盈千举手跬步之惮劳而团练肯亲锋刃者以其为印官也骨肉至戚较锱铢而此捐输之银听印官一人之支销不敢启口问也肩挑背负必酬直而此团练之劳听印官一人之举劾不敢攘臂争也故能指挥如意显其才能事半而功倍也即如温守未必熟谙韬钤未必能亲矢石数年以来亦未必事事尽合人心而九十七堡之人趋承恐后者以其为有印之官且历年之久事权一而不分威势积而愈重百姓除温守外无他人之可倚赖无他术之可息肩也今交印于李令则士民将以李令之喜怒为趋避不能以温守之禁令为行止矣夫以李令之贤不难降以相从齐心戮力而士民则惟印是视非复前此之归心矣就使家喻而户晓之而非旬月之久不能一百姓之心万一此旬月之闲人心未定事变已来呼吸之闲已成变局则祸岂忍言哉若谓另给关防与印无异则各省之劝捐委员皆奉督抚札委何以报捐者寥寥也各营带兵之官皆系统兵大员何以乡民助阵者寥寥也即如鼒在本籍亦系奉　旨办理劝捐团练之人而三载以来未能展布四体者固由才具不逮亦以非印官则呼应不灵也盖官所望诸民者事在劝捐团练之中而民所望诸官者事在劝捐团练之外鼒所谓军务地方事件合而为一则两益分而为二则两损者此也伏乞俯念江北地方紧要饬温守照旧供职一俟军务稍松鼒即率同绅民迎请李令到任俾召父杜母相得益彰
　　致广顺但云湖十二则　　　
胡林翼
一贵州知府有自理地方则词讼案件首当尽心尽心之道莫如使蠹役无所藉手拟放告日当堂收呈或准或驳即时批明榜示已准者具呈时两造均到即谕令批呈事毕本日即为讯结无庸差唤一被告未到查非显然犯法不致逃匿之案即于呈尾批令中证约邻转饬被告定于某日某时自行赴质以免差传并声明逾限不到立即差传原告不到即行销案一必须差唤之案分别道里远近人数多寡事由难易限以到案日期收呈之日即时出票签差词讼案件一票一差逾限不到将差分别惩处仍自立号簿每日稽查一中证不干紧要即行删除名姓仍标明某某不必到案字样于差票中总求少唤一人即可保全一家中证有未尽到而案情已无遁饰可结即结不使拖延至呈词已准者克期必审不准和息一差票内拟粘连章程数条如不准锁练不准私押人证多带白役等弊使乡愚一目了然则棍蠹之恐喝讹索庶可少戢人到不问何时立即禀明不得在外押致滋勒索且免在城讼师代为设法如差人不如限到城及到城不即禀到者如何尽法惩差准被害人鸣锣喊禀或当堂面禀即能明察无遗一贵州白役最多石阡一府最僻最瘠白役尚数千人此外各府已可概见似可约留十余人及数十人并榜示乡城载明榜上无名均非官役留者签分名次以次差遣仍令五人互结取具连环保状以免逃匿其裁汰之散役不致别滋事端否有紧要大案须差之时不致为差役所动摇否一命案之扰害闾阎其祸尤烈拟命案到后即刻查问初供不分风雨早暮带忤作刑书皂役各一名轿夫四名马一匹路远或被褥及盐菜饭食一肩近则删去共不得逾十名每名自发饭食钱文家人差役一概不带一切陋规概行禁除所带夫役忤作即随身傍可免在外滋弊凶手饬差同乡约邻证拏送酌量优赏自尽及希图拖累之案酌予惩处似于地方可免滋扰惟缉拏凶手如何而能迅速无误程限尚须随地审察一盗案与其用捕不如用民捕利盗之财则匿之惟恐不深民恶盗之害则除之惟恐不尽然民恨贼而每畏贼非畏贼也畏官耳送贼需费又不即理苛求细故问拟擅杀擅伤制缚诸法又或贼口诬攀事后报复种种刁难恩贼仇民则除害而先受害惟有裹足不前忍气吞声而已矣诚能予民以制贼之权洞察民隐力除陋习仍严防挟嫌妄拏诬陷等弊则盗风亦当少息一昔人言民不畏死奈何以死畏之况我　朝深仁厚泽大德曰生内外问刑衙门均以民命为重杀人且不死而盗贼更无论矣彼知破案而罪不过如此则其胆益壮昔汉帝治盗使盗自相捕斩而纪文达说部中载一婢主使工作尾缀盗后盗返即返盗行即行天未明而盗已委弃所劫赃物此诚知盗贼之情状者矣可否仿其意以侦察窝顿一保甲团练第一良法亦可为第一弊政何以使城乡军民不费一文不见一役而自能成功一苗民之刁诈者须加严处而江西四川湖广客民之百端盘剥实为大害何以两得其平共知感惧一州县公事有废弛闒茸不振者何以作其气其例设循环簿向归巡道提查知府可否一并提查此外有何鼓舞歆动之法如何而可按期催结照例遵行以上各条皆入仕浅陋之说总之勤快耐烦而民之枉费钱文者必少或疑如此则烦难琐碎不知官果能刻刻以惩蠹爱民为念则期月之后狱讼自然少息烦难琐碎正以求简便法门耳
　　札麻城吴令咸丰十年　　　
胡林翼
所言以休养生息为实心以团防坚壁为急务颇见心思而尚未精实休养生息之道须先严禁书差及凶恶棍徒刁健讼师举凡扰民生诈民财之人必期雷厉风行明刑法然后民生得所养民力得少息也官长必须日夜勤劬心力交瘁视民事如家事视民间田里树畜盗贼词讼之小事如创深痛钜附骨剥肤之大事官劳而后民逸吏瘦然后民肥乃合于休养生息之本义尤必劳民乃能爱民必教民乃能养民乃合乎休养生息之精意古之从政者率作兴事日昃不遑不为俗吏之旷废时日亦不为名士之清谈高远若以废事为省事则谬以千里矣碉卡已成坚壁之法已具梗概惟在行之以实持之以恒得民心乃能用民力得士心乃能得民心应日夜访求正士随时接见谘询地方事理余昔守黎平延见士类及椎结苗头以保甲册籍为团练张本自朝至暮口不绝音其士类来见或坐或立其苗头来见或赐以酒食令其据地席坐均详询以民情地势使各得尽其意而去俗人畏见士民疑其请托否则谓为尊失体耳夫公事准其直陈私情嘱托假公言私何难立破其奸坐堂皇以申法律至尊失体之说尤为鄙俗吾视天下公卿至于黎庶其贵贱亦正相等不因亲民而贱不因简傲不亲民而贵也今日官吏日与役处以差胥为腹心爪牙其果自贵也耶该令心地质直口舌木讷其器量迥非俗吏可比惟德慧仁术办事条理尚须努力自勉精思刻意以自淬厉至守碉卡应以乡兵守城池应以官兵我且简派官军来矣
　　复温邑宰书　　　
刘蓉
月前侧闻旌从将敝邑深为民士庆幸以为六七年来浮嚣乖戾之习得贤者以儒术坐镇其间庶几焕然改观还其故步比诵惠函果勤勤以整饬学校移易风俗为先信乎儒者之言深明治教之本其慰幸不可言传敢因下问之勤辄复粗陈其略敝邑风俗素号愿朴农民务勤稼穑士子颇励廉隅故自军兴以来文职武弁崛起草莱实能为国宣力者颇有其人而迁流日久则侥幸滥竽者亦殊不少以利禄为易得而争事繁华变朴厚之旧风而趋嚣竞乡村每有争讼不问理之是非但较势之强弱及其呈控到县亦复以是为衡由是有势者固皆恃以横行其无力者亦多方借资于有力之绅衿以张其焰而求一胜此民风所以浇漓人心所以窳坏之由来也咸丰二年湘邑举行团练于县城永丰娄底分设三局又于四十七里地方分立都总局绅专办团练都总兼催钱粮当其立法之初妙选廉正绅士以充其任上下之气既通官民之情大洽斯邑者但无偏党之私即着循良之誉迨今沿习既久流品猥杂团练祗属虚名词讼别出捷径不肖者又或藉为奸利招揽事权前任慎庵令君宅心非不仁厚律己非不廉洁无如长厚太过一惟局士之言是徇致外间物议沸腾谓事由局而不由县权在绅而不在官上控纷纷声名大损此固由局绅不肖致然然而当官自有职守今或不自振作专务唯阿则亦过矣弟以同治丁卯还归里门去乡仅六七年世风已觉大改燕居深念私窃忧叹谓自粤匪倡乱以来东南各省蹂躏殆遍而湖南独获安全湘乡尤际盛会文武杰起几于千载一时然而天道忌盈物极必反如不惕厉修省时檩持盈保泰之思正恐暑往寒来福过灾生前日之膺祉蒙休冠于他郡后日之遭殃罹祸亦且烈于他邦此古今盈虚消息之常理非释氏因果报应之空谈每举以语朋辈款语谆谆听者虽颇面从退则或相迂笑人心陷溺末如之何兹幸轩车辱临慨然揽辔澄清之思庶几荡涤末俗振起颓风使一邑亿万生灵免归尘劫斯所谓生死人而肉白骨尤区区日夕所祷祠者也来教拟于秋凉后遍历各乡访察民情整饬乡校以冀潜移嚣竞之习此诚立政之本原惟湘邑幅员辽阔地方四五百里非得一两月之暇势难周历而积案之守辕待决者又极纷繁久出淹留虑致延阁窃谓暂就词讼听断之余士绅旅见之会常举五教六行谆切训诫以启其向善之心并随时咨询各都士绅耆老人品邪正行谊贤否分别善恶而籍记之每值公事临乡即择其善人端士夙有孝友睦任之实行者亲往礼于其庐而召其不肖者面加戒饬令勿复然或并札饬户族严加管束勿许再生事端扰害乡里如此则人情感发交相劝戒不待大厉威严而风声所播虽在穷乡僻壤莫不檩若神明迨至半年期岁之后旧俗丕变政简务闲然后巡历乡校勉以学行多士承风将益共敦实行以副盛望至于旅费所需亦不难共筹津贴之法矣惟籍记善恶一节难保进言者不徇爱憎之私或致枉直相混然但能随时考核公听并观要不难参互以得其实不独其人之是非真伪人莫能逃即进言者之明昧公私亦可借以相镜此在俗吏为之或致观听惶惑而以阁下明敏精察之才临之必能使物无遁形应如桴鼓儒者之效所以待人而行此亦其一端矣弟平生常憾不得百里之地而君之谓其去民近而政教易行也曩者备员贵省承乏秦中皆苦于层累隔阂惠不下宣至今常用为媿阁下独得损抑阶资小试牛刀之技固属敝邑氓庶之福亦未始非阁下生平之幸事矣夙托知契敢布腹心秋后如蒙便道经由获承绪论藉慰六七年契阔之怀尤所翘企旧在陕西有赠贺征士序文一首偶与尊意相符辄录一通附鉴
　　清本源剿捻十议之一　　　
葛士达
从来祸乱之起由人心之坏实由吏治之衰至变端已肇扰攘纷纭历有年数顽悍成习莫知法纪不得不痛加剿洗以杀止杀固人所共知而鲰生不无人之过虑夫以数十万之贼几经百战飘忽善走穷力追之如广场搏免劳而尟功姑且勿论即使出奇制胜日有斩获能尽十数万之贼而尽诛之乎即尽诛无遗类矣而人心之顽悍自若也能保其不复啸聚而起乎黎庶之疮痍遍天下矣财力之匮乏非一日矣假令贼不遽灭灭而复炽或兵燹之余岁有不稔将何以处之且夫捻逆之起不过一剧盗耳大河南北地瘠民贫素多盗贼兼之频年河决吏不恤民遂至蜂聚此时苟犹有贤守令几人如朝歌之虞诩渤海之龚遂不难折箠平之乃因循畏葸至愈聚愈众攻城掠地前之督兵以办之者复不知推究其源以法诛捕以术解散兵士又到处惊扰至民甘助贼不愿助兵变于斯亟矣变至此几不可收拾而若守若令者犹昔之守令也而长吏之所以察守令者不过曰某催科得力某榷税无愆其俗之悍竞者则择一二武断严酷者畀之曰非重典不足以震慑是犹治洪水而塞之以息壤其与能几何语曰得良吏一胜强兵十万盖民可胜之以德化不能胜之以残杀为今之计欲图办贼先图治民急于择将尤急择吏吏之途三科第军功捐纳捐纳中非尽无材然未尝读书不知学问出自膏粱纨未知稼穑之艰难焉识民情之疾苦下及市井无赖假贷集赀侥幸得官方且权子母之利安能存保赤之怀即饟源所关不能闭例宜改从闲曹牧民之任不可轻试至科第军功亦宜细加采择必有才略而廉慎有守者畀之取于二者不足则长吏各举所知试而后任假以威权许以便宜毋掣其肘毋挠以私时循行各境察民情之顺否为去留以清廉勤慎为上等赃污贪酷为重辟三年之后政蹟卓异破格迁擢则贤者固得迳行其志无所顾忌中材之士亦怵于法慕于善尽心竭力以几于治昔陈仲弓治太邱仇季知治蒲亭无他施设惟劝人生业为制科令至于果菜有限鸡犬有数其剽轻恣游者皆役以农桑严设科罚俾邑无闲人孤寡皆得其所遂臻大化今之所谓盗者独非民哉孰不有田庐坟墓父母妻子而兽挺鸟窜不惮死亡者岂其本心耶苟得贤守令教之育之畴不愿投戈归伍而必用重典也虽然是亦在长吏之实心为民社图耳否则若仲弓季知其人者朴讷少文动辄得罪即有如虞诩龚遂者设科召募擅自纵舍得毋以为薮奸弛备与若是且兢兢焉虞罹网之不暇而何暇图治也然则已乱在乎吏治而吏治之兴废更视夫督抚之居心何若督抚能时以饥溺为心则才望不待简而自至墨吏不待弹而自去奸民不待诛而自亡郅治庶可复岂独治流寇而已哉夫欲止沸当抽其薪欲导流必清其源况乎救变弭乱哉
　　今之牧令要务策　　　
姚文
自来设官分职凡以为民也而分疆守土之官未有若牧令之于民至亲而至切者也我　朝吏治清严而牧民者为尤重　宪皇帝颁行训饬州县上谕剀切深至至州县事宜一书亦经奉　颁布迩年以来　朝廷念民生郑重牧令之心屡形于　诏旨为牧令者思欲利济一方上副　德意固贵以实心行实政而其措施之亦不可不亟讲也夫牧令者治民者也治民者必有以教民养民教民养民者必有法制之立条教之颁顾有时立一法欲以兴利也而弊窦丛生下一令欲以革弊也而骚扰百出何哉圣人有言矣家齐而后国治国治而后天下平谓大治其近者而后可推以及远也是故治天下者必先肃清宫府而后及于吏治民生治一省者必先整饬官常而后及于兵刑钱谷治一州一县者必先整肃公门而后及于地方利弊昔临川李氏尝言之曰居官大戒第一蒙蔽蒙蔽之在内者有门幕蒙蔽之在外者有胥吏官之受其蒙蔽也人以为官之不明也夫此岂明之所能为功哉然则奈何曰胥吏者官民交接之枢纽也门幕者胥吏交接之枢纽也吾日与民相见而胥吏无权矣吾日与胥吏相见而门幕无权矣是故昔之循吏礼绅士之贤者而谘访之巡历乡以遍察之见不善则训诫之其有谨愿而力田者则慰劳奖许之若不及焉以事至者因而诲谕之又加详焉使百姓见我之行事知我之心信我之深而不惑于胥吏之言则胥吏不得售其欺于百姓其于胥吏也公溥以处之严明以察之使之服我之教知我之心信我之深而不惑于门幕之言则门幕不得售其欺于胥吏如是则政纲既立乃可与言措施之大要矣夫牧令措施之政不外教养二者然必先握其纲领而后可则请先之以编查保甲清厘田赋夫保甲之法丁口系于户而尤必使附注其业与产焉惟编查最易扰民故莫若法汪龙庄之治甯远责成里长给簿填注最为简而周至一县田赋亦宜详知今串册一切俱付之各都图庄胥吏之手虽公然飞洒而官不能察政体尚何在乎宜令将鱼鳞粮户等册清造一分不时存览则田之荒熟户之良玩亦可随时察知二者既行则一邑之大纲已立而教养之政乃有所措矣然则教养之政奈何请条陈之一曰劝农桑衣食者民之天力作者民之常也然导之之责则在牧民者必也相土宜以教之察水利之应修者而修之勿因公而扰农勿延讼以误农又于春秋巡行阡陌从而劝导之至于垦荒尤为急务我　世宗御极初元即　诏行垦荒事例为牧令者惟在相度机宜力而行之耳一曰备积贮社仓不如常平常平仓不如常平田昔人论之详矣然为法不同同归于治但须行所得行总期有利无弊一曰敦教化义塾乡约各州县皆能举行古人有善恶簿等法今则无闻焉夫良法美意亦在行之者耳窃谓处今日而言教化大抵节俭忠厚为要知节俭之宜尚则迎神赛会婚丧僭侈之类在所必禁淫赌之类在所必惩矣知忠厚之宜尚则唆讼者邪教惑民者在所必治矣至敝俗相沿尤必力正之使改易此则随地而殊又未易以一概论也一曰练隶役我　朝廷制州县隶役有三曰皂曰快曰民壮民壮设以卫库狱例本与兵一体操演近只以唤词讼而已夫监司有备兵州县隶民壮乃　朝廷立法之深意窃谓宜复旧令其演习武事不能者汰之以遵　国典设有变故而武弁或猝不足恃亦不至以一身坐听存亡矣此规四者虽其节目之详有待于行者之斟酌而润泽而其大要不外此矣要之为牧令者涵养心德以端为治之本约束胥役以清出治之源清查保甲田赋以握图治之纲然后教养之政次第举行而以实心贯之则牧令之务常莫常于此要莫要于此矣今之牧令大率视一官如传舍即有一二有志者亦不过以决狱为勤民刑轻为仁术守己为称职苟进之以兵农礼乐鲜不以为迂阔而难行夫此诚迂阔而难行矣然求其返乎迂阔者则惟用不测之恩威以临其吏民取效于一时而贻无穷之害也否则苟且弥缝粉饰文告以无事为安者也夫此岂士君子之所能讲求者乎
　　到任地方情形禀　　　
徐赓陛
卑邑辖境东西一百十里南北一百六十里昔析海丰之半为县幅员本不甚宽面海负山为惠郡东境与潮之惠来揭阳嘉应之长乐本郡之永安海丰等五县交界县南之民滨海为生田畴肥沃县北之民依山而处土地瘠硗此大较也惟其中聚族而居既有人丁多寡之殊即有势力强弱之异初则强与强争每有械斗掳捉之案而弱者尚不与较也迨咸丰季年有会乡之风起而弱与弱并即可化弱为强于是境内红黑旗械斗纷然四起道途梗塞田野荒芜又值红匪逼近郊圻当时内讧外惊守土者无所措手而政教竟不行矣嗣值方提宪在潮镇任内奉委查勘歼厥渠魁大彰明民气始为一靖比年以来虽风气已见转移而忿疾终未荡涤是以干餱之失动起争端言语之间立成大衅故械斗会乡之事间亦有之若共殴伤人及掳人关禁比比而是不特异姓相噬并有同族相残卑职之愚以为大斗之案咎在于民所当痛予剿除以挽积习小斗之案咎在于官所当修明刑政以定人心何则大斗之案连乡百十村聚众数万人问其起之由实无难堪之事不过一二刁衿劣监逞其桀骜鼓煽愚民因而逞忿营私敛钱济欲核其情罪实与乱民无殊倘不究其主谋立正重典仅将听从械斗之犯准斗杀拟抵是犹治痈不拔其毒芟草不净其根也应请由县核明案情声其罪状禀请乘提宪办乡之日亲临督办稍假便宜从严惩创至小斗之案大都州县因循疲玩扰而致之盖两姓肇之初不过因钱债坟山细故倘为随审随结则是非已判冰释何难即有逞凶抗断之徒则情罪既明拿办亦易所患者一呈到县差传者几何时候审者几何时即令草率一讯或又添传人证或又拘系多人以致积忿未伸小衅又起官方优游于簿领民已残杀于郊原倘使内无多欲之心外有勤民之实本虚公以行其刚决更慈惠以迪其颛愚小民各具性天未必终形隔阂也其在士习则因读书人少义利不明虽潜修自好之士尚不乏人而一列胶庠武断乡曲尤所习见闾阎口角细故投其排解名曰公亲如果秉正持平原可甯人息事无如以顺逆为喜怒以同异启猜嫌始则激怒其人唆使兴讼继则默持其柄嗾令忿争彼则阳居理事之名阴作噬肥之计当其端乍起则假官之势以辚轹乡愚及其滋蔓难图则藉民之顽以挟制官长近年频开捐例凡豪强不逞之徒无不捐纳微名居然与荐绅为伍出入衙门甚至办局绅弁擅受民词派令局丁壮勇下乡查传两造有公然责系罚赎者以致贫愚无诉相率投入天主耶稣等教仗外国教士为护符民教相猜更堪隐虑卑职察知其故昨已严谕绅耆不准仍前玩肆事不干已不准率用公呈以惑见闻民教之案尤必坚持条约审办持平并明示以民教均系人民均为赤子固不因其在教而意存刻待亦不因其在教而任其妄为
御侮莫如自强自强莫如修政所当申明纲纪整饬官绅以期潜移默化也其在学校则因山陬海澨实学久漓居恒课诵除四子书外鲜有熟五经者经济理学诸书从未讲习所以略知文理即奉制艺为猎取庠序之资一博青衿此事遂废故叩以经史之学则茫乎未知语以诚正之功则惊为创说此无怪好勇疾贫之酿为风俗也卑职抵任与都人士相接必告以砥砺廉隅高树名节现拟将朱子小学朱子语类及元程端礼氏读书分年日程明太祖取定性理大全诸书讲置数种颁发四乡又选举通晓讲解之人于朔望及三八等日宣讲　圣谕旁及先辈格言庶使士知慕义而民亦向风卑县水乡什无一二民间以薯为食以粟易钱故夏旱则生计艰难冬霜则餱粮匮乏然而天时难恃必期补救于人工地利可因尤须竭尽乎人力卑职窃查区田一法创自商代阿衡其本意以救七年之旱故山乡为尤宜祗因日久失传近代浸废去年秦豫亢旱台臣曾以上言卑职夙有成书堪以试办现拟于附城地方配拨官地捐备工资依法试种如果着有成效即可传示民间应俟办有端倪再行另文禀报至卑邑钱粮额丁五千八百余两民米一千五百余石屯米四千三百余石为数本不甚多而历年征完每不过六成以上虽由民情刁玩习抗欠为故常第溯厥弊源亦由县署久无征册问诸计吏计吏不知问诸图差图差不悉缘自百余年来民间买田而不过户以漏税契之钱官吏收粮而不查田以省清查之扰以致相沿日久向甲而收乙姓之粮洎乎易主既多亦遂无所考究自前抚宪蒋删减米价合省均沾惟卑邑则官减而书征如故盖民间祗知完纳原米莫晓地丁为一件民米为一件所谓原米者乃昔年旧额包银米而概言之也实则原米一石内分丁银二两一钱二分民米五斗五升四合现在书征原米一石价至十两与八九两不等以前抚宪所定米价四两八钱较之其征几至一倍当经严加诘究据称米额甚多用费浩繁小民既不踊跃输将则设站有费站书有费站差有费图差有费一遇刁抗之乡必须官往亲征则夫价役食勇粮无非取给于此往往费千金而征百金之粮其苦累亦有不堪殚述者卑职之愚以为钱粮为　国家正供若任令书役浮收尚复成何政体若轻率更变万一稍形掣肘征收不前尤非慎重钱粮之道拟请宽以期限由卑职汇核总数如与额征有赢无绌然后明定章程予以程限令其自封投柜小民趋利若骛但期较前省费或者乐于遵从第事属烦难实非旦暮所能责效也卑邑词讼诬控者多睚小嫌动以抢掳具控讼连祸结辄自倾家故始以一朝之忿藉讼以逞威继则因讼之嫌寻殴以报复终且酿成怨持械以杀人考其起衅之根其端甚细勤为听断以息祸机是又有司之责卑职历任以来均系亲自收呈当堂批判初词不多准理准则立即签差计道里之程途定限期之久速大约寻常之案限以一旬半月此中调处寝和亦即免其深究诚恐差役延压则又按限比追诬告则必予重惩假命则尤加严创但期面质不假詗察以启疑似之门但理现呈不准罗织以开株累之渐巡典淹系人犯则立即严提营汛理问民词则不稍迁就如此清理数月或可讼狱止息尽力耕耘以上六条谨就卑邑情形据实渎陈
　　覆本府条陈积弊禀　　　
徐赓陛
海葛士浚子源辑
　吏政七吏胥
　　胥吏论一
  </div>
  <div class="pagination">
   <a href="皇朝经世文续编-清-葛士浚_page34.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page30.html">
    30
   </a>
   <a href="皇朝经世文续编-清-葛士浚_page31.html">
    31
   </a>
   <a href="皇朝经世文续编-清-葛士浚_page32.html">
    32
   </a>
   <a href="皇朝经世文续编-清-葛士浚_page33.html">
    33
   </a>
   <a href="皇朝经世文续编-清-葛士浚_page34.html">
    34
   </a>
   <span class="current-page">
    35
   </span>
   <a href="皇朝经世文续编-清-葛士浚_page36.html">
    36
   </a>
   <a href="皇朝经世文续编-清-葛士浚_page37.html">
    37
   </a>
   <a href="皇朝经世文续编-清-葛士浚_page38.html">
    38
   </a>
   <a href="皇朝经世文续编-清-葛士浚_page39.html">
    39
   </a>
   <a href="皇朝经世文续编-清-葛士浚_page40.html">
    40
   </a>
   <span>
    ...
   </span>
   <a href="皇朝经世文续编-清-葛士浚_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
