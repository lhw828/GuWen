<!DOCTYPE html>
<html>
<head>
    <meta charset="UTF-8">
    <title>皇朝经世文编五集 - 第 9 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编五集 - 第 9 页/共 36 页</h1>
    <div class="content">　　　一格物学化学教习一名
　　　一矿务机器学地学教习一名
　　　一机器学绘图学教习一名
　　　一律例学教习一名
　　华人教习汉文二名
　　　一讲读经史之学
　　　一讲读　圣谕广训
　　　一课策论
　　华人教习洋文六名
　　　一华人洋文教习视其所通何学则由洋文总教习调度帮助洋人教习　　　　　　　　　　　　　　　　　　　　　　　
未完
　　奏设天津中西学堂章程
北洋大臣王　批据创设头等二等学堂遴选学生各以一百二十名为定额应需经费每年约共银五万五千两该道仰体时艰就本任及经管招商电报各局设法筹款不动丝毫公帑洵属讲求时务公而忘私所拟章程功课均甚妥协伍道廷芳蔡令绍基深谙西学准派为学堂总办各司其事并准延订美国人丁家立为总教习一切应办事宜责成该道会商妥为布置即于年内开办各项捐款每年全数解存关库随时支用年终汇册报查勿稍含混余如所议办理仰候具　奏另檄行知仍将章程功课照钞两分迅速呈送以凭分咨军机处总理衙门查核并候札饬伍道等遵照缴折存初四日
　谨附录北洋大臣奏
北洋大臣直隶总督臣王文韶跪　奏为道员创办西学学堂倡捐集资不动公款　奏明立案恭折仰祈　圣鉴事窃据津海关道盛宣怀称自强之道以作育人才为本求才之道以设立学堂为先光绪十二年前关道周馥请在津郡设立博文书院招募学生课以中西有用之学嗣因与税务司德璀林意见不合筹款维艰致将造[成](戌)房屋抵押银行未能开办惟学堂迟设一年则人材迟出一年日本援照西法广开学堂书院不特陆军海军将弁取材于学堂即外部出使诸员及制造开矿等工亦皆取材于学堂中国智能之士何地蔑有但选将材于俦人广众之中拔使材于诗文帖括之内至于制造工艺则皆用不通文理不解测算之匠徒而欲与各国絜长较短难矣该道拟请设立头等二等学堂各一所以资造就人材惟二等学堂功课必须四年方能升入头等学堂头等学堂功课亦必须四年方能造入专门之学不能躐等现拟通融求速二等学堂本年即由天津上海香港等处先招已通小学堂第三年功夫者三十名列作头班已通第二年功夫者三十名列作二班已通第一年功夫者三十名列作三班来年再续招三十名列作四班合成一百二十名为额第二年起每年即可拔出头班三十名升入头等学堂其余以次递升仍每年挑选三十名入堂补四班之额源源不绝此外国所谓小学堂也至头等学堂本年[先](生)招已通大学堂第一年功夫者精选三十名列作末班来年即可升列第三班并取二等之第一班三十名升补头等第四班之缺嗣后按年递升亦以一百二十名为额至第四年头等头班三十名准给考单挑选出堂或派赴外洋分途历练或酌量委派洋务职事此外国所谓大学堂也
该道与曾充教习之美国驻津副领事丁家立考究再三酌拟头等二等学堂章程功课必期切近易成约计头等学堂每年需经费银四万余两二等学堂每年需经费银一万五千余两共需银五万五千余两现值　国用浩繁库款竭事虽应办而费实难筹查津海钞关近年税项尚旺该道情愿每年倡捐银一万五千两又天津米麦进口自光绪十九年明每石专抽博文书院经费银三厘每年得收捐银三四千两今拟每石改收银五厘尚不为多又电报局众商每年拟捐缴英洋二万元招商局众商每年捐缴规银二万两统计每年可收银五万四五千两以之拨充学堂经费不相上下所有头等学堂即照前督臣李鸿章批准周馥原议以博文书院房屋为专堂现经广西臬司胡燏棻设法筹款向银行赎回至应购格致化学器具书籍等项及聘请教习川资创办应用各款不在常年经费之内计自光绪十九年起至本年四月止米捐存银八千余两应即核实动支其二等学堂须觅地另行盖造拟在开办初年教习学生尚未齐全应余经费内提用毋庸请发公款房屋未成之先借用头等学堂暂行栖止拟定章程功课请具　奏立案前来臣查光绪二十一年闰五月二十八日奉　上谕自来求治之道必当因时制宜况当国事艰难尤宜上下一心图自强而弭隐患朕宵旰忧勤惩前毖后惟以蠲除痼习力行实政为先迭据中外臣工条陈时务详加披览采择施行如修铁路铸钱币造机器开矿产折南漕减兵额创邮政练陆军整海军立学堂大抵以筹饷练兵为急务以恤商惠工为本源皆应及时举办等因钦此设立学堂即其中应办之一端凡铁路机器开矿治军诸务均可以西法为宗则造就人材尤当以学堂为急该道仰体时艰就本任及经管招商电报各局设法筹款创办此事不动丝毫公帑洵属讲求时务公而忘私所拟章程亦均周妥应即照办惟堂内事繁责重必须通晓西学才堪总核之员认真经理方不致有名无实查二品衔候选道伍廷芳堪以委派总办头等学堂同知衔候补知县蔡绍基堪以委派总办二等学堂并延订美国人丁家立为总教习一切应办事宜仍责成盛宣怀会商伍廷芳等妥速办理以免因循虚旷岁月其会办提调监督等名目一概删除藉省开销而杜纷杂除分饬遵照并将章程咨送军机处总理衙门查核外所有创设北洋西学学堂缘由理合恭折具陈伏乞　皇上圣鉴训示谨　奏光绪二十一年八月十二日具　奏十四日奉　朱笔批该衙门知道钦此
　　拟增设女童学塾议　
王咏霓
西人之教男女并重故男有才而女亦有才中国则不然男女之间画然两途男子所为之事女子不惟不知所以为抑且不能为岂不以为女子者生长深闺惟知幽贞静之为贤淑苟能阃范克修已足邀誉于乡党称贤内助又奚暇问及外事冒彼越俎之嫌也乎况其尤者朝御铅华夕施脂粉以炫耀其丽质或首翠臂金丝衣珠履以夸其富贵遂使数千年来巾帼中绝少奇伟之彦良可慨已夫扶阳抑阴亚细亚一洲相沿之积习也独西国女子凡男子所能之事俱无不能而国家之设教也男有塾女亦有塾男子入塾之年即女子就傅之岁其课程之层累而上略与男等循序渐进居然计日呈功至其内政与中国同为井臼烹为织组紃为鞠育抚字未尝有一职之不修而偏能出其余力以代男子之任其射御书数若百工技艺无一不习并无一不精尝闻某国有一市肆阖市贸易皆妇人为之其出入之均平会计之精当举国信而服之以此致富者数万家又闻某国有练军一营统领营哨兵弁皆弱女子而纪律森严行阵整饬如山岳之不可摇撼较昔人所称娘子军夫人阵者不徒其有名而竟有其实该国号为劲旅统此二事观之则西国女子其智勇材力实有胜于男子者良以因材施教当事者悉心训迪俾之克底于成而非若华人之听其暴弃也他若日本一国仅海滨三岛地而其女子亦颇能代男子之劳更有潜心中国文字之学者其文采亦颇斐然可观推诸书画名家医师杂技亦颇能得其奥窍近二十年间[效](郊)法泰西人材蒸蒸日上而女子中之聪者亦无不妙解西文精究天算格致之学噫天地清淑之气何独锺毓灵秀于海外金闺至哉中原闺秀之以德行材艺智勇材略见者历代以来虽间亦一觏然寥落如晨星石果果即当世闺阁中亦未尝无轶类超之淑媛或隐伏而不显或功半而隳故皆不能著名于时西教士之俦设于男女学塾聘请品学兼优之教习随时教导颇有深心第所教皆村野女子绝少名门淑质故其所就亦未能造最上一乘今中国广兴学塾以储材仍循古制偏重于男子而不及于妇人坐令中人以下之姿日汩没于侈靡之俗而不能自返鄙意宜添设女童学塾一所专教有志女子仿西人之制自八岁入小学始教以针黹女工之事凡妇职所应为者皆当悉心教导若果材质有余资秉极纯粹而又明敏当使学男子之学如天算格致等类要当先授以五经四子诸书使之略明大义则气实可化而知识于以扩充不致拘拘然胶执成见懵然无所觉悟矣或谓中国女子之不才皆由于裹足一事所不揣其本而齐其末致使有用之精神日消磨于诲淫之具而不知羞为女子者以其有切肤之痛拘束官骸故日颦蹙于隐微之地而不能自畅其胸襟自扩其怀抱又安望其砥砺于有为之事而为当世杰出之人才哉且不第此也其工愁善病多愠寡欢以致孱弱之质不能胜重大之任亦职是故耳故昔西国女士有大足会之设欲挽生民无辜之刑俾之各完其自然之体其用意可谓至厚而惜乎华人不能遽悟也考裹足一事　国初康熙年间曾悬厉禁不啻三令五申无如积习相沿牢不可破　国家以其无甚重轻而多徒纷扰故旋释不闻今观于各国政教之男女并重人材辈出也故窃拟一说为闺阁创未有之良法成不世出之奇才他日倘有采而行之者则蕙质兰心之侣又多一陶情淑性之术未始非玉台胜金事闺佳话也爰铨次其说而录诸报首以就正于有心世道之君子

时务分类文编卷六
　议院
　　议院　
陈次亮
泰西议院之法本古人悬鼗建铎闾师党正之遗意合君民为一体通上下为一心即孟子所称庶人在官者英美各邦所以强兵富国纵横四海之根原也夫欧洲数百年之先亦正多事矣其君以暴戾恣睢为快其民以犯上作乱为常几无一国得安亦无百年不乱华盛顿以编户之细民苦英人之虐政风驰霆击崛起美洲既有国而不私于一身遂立民主之制定议院之规可否从违付诸公论泰西各国靡然向风民气日舒君威亦日振今各国有君主者俄罗斯土耳其是已有民主者美利坚法兰西瑞士诸国是已有君民共主者英吉利德意志意大利诸国及东洋之日本是已所谓君主者有上议院无下议院军国大事概掌于官而民不得预闻焉者也所谓民主者有下议院而无上议院朝章国政及岁需之款概决于民而君亦几同守府者也惟君民共主之国有上议院国家爵命之官也有下议院绅民公举之员也院之或开或散有定期事之或行或止有定论人之或贤或否有定评国用有例支有公积例支以给岁费公积以备不虞必君民上下询谋佥同始能动用公积不足则各出私财以佐之此所以举无过言行无废事如身使臂如臂使指一心一德合众志以成城也即敌国外患纷至沓来力竭势孤莫能支拄而人心不死国步难移积土成山积流成海能胜而不能败能败而不能亡英人刱之于前德国踵之于后所以威行海表未艾方兴者非幸也数也圣人复起无以易之也前倡乡官之议实与议院略同必列荐绅方能入选县选之达于府府举之达于省省保之达于朝皆仿泰西投匦公举之法以举主多者为准设院以处之给俸以养之有大利弊会议从违此下议院之法也阁部会议本有旧章惟语多模棱事无专责亦宜特建议院以免依违此上议院之法也或曰若是得毋挠国法乎不知国家设官分职本以为民兼听则明偏听则闇事之行否仍由在上者主之暴秦二世而亡而三代以前享国长久者公私之别耳今通邑大都多有绅商董事有事秉公理处争讼日稀惟力薄权轻无由上达耳未闻绅董之害政而疑于议院之抗官乎今日万国通商要求无餍既立议院即可以民情不顺力拒坚持合亿万人为一心莫善于此夫民心即天心也下协民情即上符天道防民之口甚于防川导之而使言进之而使通联之而使合变通尽利知几其神此天之所以为天而圣之所以为圣也
　　议院　
汤蛰仙
今日之言路亦不可为不广矣然内自各堂官及科道外自将军都统各督抚而下尟有以事陈者藩臬提镇例得言事恐督抚以为侵官也抵任卸任谢恩一爻疋而已余凡论列时事必先由代递者查无不合而后行是使众臣不敢尽情而上无由闻过失也夫能事者不必有言责而有言责者不尽能事然则言路之似广而实隘者莫今日若矣泰西设议院集国人之议以为议即王制众共众之意今欲仿行之而另柬议员如英上院约四百七八十人下院约六百五六十人德上院计五十九人下院计三百九十七人方苦官另筹岁俸如美议院各七千(千五百镑奥议院岁俸共)五百元合英银一[千五百镑奥议院岁俸共]五万六千四百三十六镑方虞饟绌亟切未易行也莫如采西法而变通之自王公至各衙门堂官翰林院四品以上者均隶上议院而以军机处主之军机处非行走者不得至可以内阁为之堂官以下各员无问正途任子訾郎及翰林院四品以下者均隶下议院而以都察院主之每有大利之当兴大害之当替大制度之当沿革先期请
明谕得与议者殚思竭虑斟酌今古疏其利害之所以然届期分集内阁及都察院互陈所见由宰相核其同异之多寡上之
天子请如所议行在外省府州县事有应议者自巨绅至举贡生监与着有能名之农工商皆令与议而折其衷虽此时与议人员其闻见仍未离乎守旧众人咻之或虑乱政然宽于采纳精于别择仍在君相损益学校亟兴新学以植人材是尤议院之原本耳总之上下分则不党谋同则不私于是忌讳之科臼不攻而自破吏胥之舞弄不杜而自祛始可言振作始可望挽回我国家转弱为强之机其权舆于是欤
　　英国下议院议论土乱及英国应如何办法
外部次官如中国侍郎名口讼在下议院倡言曰土廷已派信耶稣教之人为革雷得总督其为首作乱之人业由土王下诏恩赦议院复行开会该岛应办之事及应改律法均由议院核议所改之律须以吓雷伯条约为本其约详于下期报中余到议院后复接土京来电谓各国使臣上土王条陈四款土王均允纳用云云次官言毕值公拟外部经费及各员薪俸之时请七万三千八十六磅议员门克起言曰一千八百三十年班墨斯登及勒塞尔二公前外部大臣尝言革雷得应割并希腊不可交土管辖今观该岛近势二公所言足征不诬亡羊补牢及今图之犹未晚也顷次官所言各大国条陈四款土王一律允许照办特不知土王所允改法具有如何保结查土王派赴革岛之兵皆由东数省调来素无纪律到该岛后杀人放火奸淫妇女亵毁教堂无恶不作而各国赖以平革乱者即斯兵也如此情形革若仍归土主试问革民能安然无事否各大国以革割归希国为不然此何故欤革附希腊将来议时非给赔款必定岁贡以偿土国土之国库可藉以舒于土有利无弊于文化之邦亦有益于仁慈之道更有益应请政府会同各国逼令土国将革岛交与希腊此事三十年分已应如此办理若今再不举行其将听之天命乎我请先将外部减俸五十镑
议员黎特曰门君所请正合我意今日门君所陈之意即其二十八年前所论之事尤可喜者门君素向政府今其所陈出自公论非故意讥刺与政府为难者可比我所欲言者请政府顾全国体耳现在革岛驻有英国水师若该岛仍有骇人听闻之事如数年前阿米尼亚及土耳其统国时情形可孰甚英官驻土国者所报情形议院未得与闻殊为不解而我不敢遽以此责次官者恐所报机密不容宣扬耳我将援引者皆前三月内太母士报所记此报录登外洋新闻最确其它不敢道恐为次官所责请纵言之土乱既作杀戮肆行兵民交时有所闻回回私会其罪之魁有谓指使者实土官也太母士报云革岛之西亡命之徒在在皆是有私会二或此或彼人必入其一否则无以自保等语本年五月二十一日回回蜂聚于雷铁木地方希人复助其势每每起事必先聚众总督闻之立将为首人拘拿严惩一面禁止土官窝藏回回办理过严奉饬离任厥后事变愈烈被害者虽无前次阿米尼亚之多已成不可收拾之势至二十四日遂成大乱太母士报曰甘尼兵变信耶苏者或被鎗击或被刃死遭难颇多巡抚依三亭从中指使总督弹压不住势同无父无君查革岛各处以甘尼地方信耶苏者最为安分守己云云六月革雷得一岛之西亦起事作乱鎗声隆隆人声鼎沸妇孺同难惨怛形状莫过于斯英国水师驻在该岛口内目睹情形未奉政府之令虽欲救援不敢举手惟有坐视徒为酸鼻各新报探得确信皆谓每逢作乱乡村被焚民失其所而土国额内额外之兵无有不在帮同行凶者乱时信耶稣教者欲迁居外邦政府每不准出境安分守己之教民朝不保暮怨声载道逃至山中避难者以五七千计粮草缺乏枉受饥饿革人素称勇虽受屈抑血气尚存此次荷鎗出队勇战不退令人钦敬此太母士报所记由各报证实之土国乱耗也
属民属国之人作乱土廷办法为观国史者所深知近十个月内阿米尼亚之事不犹彰彰在人耳目间乎此事我国办法有心人无不垂头丧气言之赧然非不知政府办理此事之甚为棘手也亦非不知政府之劝令土国维新图治也条陈多款载在蓝皮之书固属确凿可考其如言者谆谆听者藐藐何据官场所报此次被害者计二万五千人而太母士所报不下八万人之数现在革雷得颇有复行蠢动之势若不从严办理则阿米尼亚之故事将复见诸该岛矣前首相革兰斯登所谓阿米尼亚之乱欧洲之诚哉是言近四十五年内土国各省无一处不蹂躏生民何辜遭此荼毒文化之邦有援救之责英国所备快船利器固为防守计此外如有何国所行不义为仁慈起见有不得不示之以兵力者岂能听其在有水师驻之处肆意妄行昔者英以革岛未归并希腊为己功今则实足以为英古时希腊国势最盛国人最敏近为自主起见以寡敌众勇战不降者数年各国怜之敬之为之从中调停但自奈乏立诺一役之后英与各国生忌虽革人为希腊之后裔不准希腊兼并以广其土地一千八百三十年二月三国英亦在内约明革雷得归土管辖将来土国如有虐待情事三国必力保护之口血未干岂得背约再一千八百四十年土人自相交争革民秣马厉兵乘隙起事又为各国所阻未能如愿以偿当时土正因乱无备各国若准革民举动则革早已归希不复遭斯矣此事各国从中阻挠英复助纣为虐厥后俄土交战各国于一千八百五十六年在伯灵立约共保土国自主不得分散并与土廷约明善待信耶稣教民土王虽曾降旨而并未照旨照约办理三十年前革民因土国暴虐复行起事深望欧洲援救而各国置诸不理自一千八百六十六年至七十七年革民又乱法国素称仁慈欲将革由土国分开为革竭力图之奥俄意普均允可一千八百六十七年俄国驻土京使臣发传单知照各国曰俄法意普欲会同救革奥亦以此举为然独英以威逼土国为不可等语英国不独不能为首并不能为从凡留心六七十年以前土国情形及欧洲东方形势者当知次官今日午后所说土王允许各事与其从前所降善待耶稣教人之谕旨无异必不践诺一千八百七十八年各国复立伯灵之约照第廿三款土廷应将奥盖尼律法更改律详下期报中其实所改毫无用处徒多杀戮强劫之事如此情形国家应如何办法使不再乱我之意见以止其杀戮为第一要义现在甘尼之兵皆好杀之人以驻革岛之兵统计之共有一万五千或二万名其中有曾在阿米尼亚闹事者亦有未给饷银者所带军械专为劫掠甘尼之乱因此愈变愈大而英国未派水师前去从前阿米尼亚之事沙列不雷以阿省隔内地数百里未便调派兵船今甘尼地方不得以此托辞矣甘尼未派兵船姑置不论革雷得已派兵船何仍听其如此作乱近数十年来英国与各国办法均尚因循苟安以无事为侥幸土王所允之事明知其必不照办而各国不予深究各大国政府抚躬自问于心能无愧乎现在英国兵轮到革雷得者已有数艘土待革情形英有干与之责载在盟约即不论盟约此等行凶之事文化之邦见之亦应阻止我望各国与我同意我知法国必合此意法本为豪杰之国必欲救革民于水火之中无论法与各国办与不办英国将听之抑阻止之噫土之不治殆有故焉若知英国将改其从前懦弱办法去其因循积习决意师哥洛威尔等有肝胆之人言出必行则土国崛强之气稍杀而土廷亦易就范围矣
革雷得虽驻有英国水师徒事傍观变必大作英国明知其将变若决意不稍为力非属谨慎办法实无恻隐之心此革雷得之近势及英国应办不办之大概也然则为今之计应如何办法虽然办法岂易言哉土国有事各国彼此生忌因此忌心昔之平坦土国今变为荆棘之地矣今英国如愿出力挽回必先告各国以英国此举非欲从中取利为一己之私所惜英国在沙伯勒司及埃及两处所为之事名望大减恐非各国所能深信无已则开诚布公将政府之意明白宣告各国当无后议至办理革岛如何方妥我意惟有将该岛归并希腊则革岛其庶几乎不办则已既办决不可以一纸之约含糊调停尤不可凭土王谕旨虚行故事各国若不以此为然欲将革岛仍归土国管辖须由各国公具保结保土不再虐待如有暴虐革民得请各国以兵力诘责土国如是则保结可凭而革民亦得永享升平矣口讼答词下期续译
　土耳其之乱各国恐震动全局不敢干与其乱遂无已时各国为之牵制此固欧洲之患未始非东方维新图治之候也因详译之
　　英国下议院论土乱及英国应如何办法
次官口讼曰黎君所述革雷得之事未必尽然而情有可原以其所说皆其所深信以为然者也革岛屡乱不已言之惨然现在余等所议论者又一次也查该岛户口仅三十万人而彼此争时有所闻其所以争者非因人类不同以革岛回回大半系希腊种所有土国人又尽系宦族也其实因教会不和结成此不共戴天之仇而所以永远不解者以百姓之教信奉者多而官崇之教信奉者少也革岛素有私行报仇之举相传已久寻常不甚猖獗止作乱于一岛之中若猖獗之时举国大乱每逢十年必有一次各国以弭兵为己任其办法与此次相同逼令土廷平定并为之从中调停所有使臣从前具报细情业经送交议院凡曾细阅者当知革岛民情素称强悍桀骜难驯是以该岛两党民人孰是孰非我不愿断总之皆由于政治不修所致则我既救耶稣教人亦必援回回教民以其同一为敝政所困耳我等现在议论此事必以此意为主此外凡有使该两党之人彼此怀恨愈蓄愈深之处既不可行亦不可言以免长其势焰黎君顷议论间抱怨政府未将领事所报革岛之事交诸议院其所以不以此交议院者以领事所禀情形若刊刻传扬徒深两造之仇更难调停此乱但至相宜之时仍当送交议院也再阿米尼亚领事官所报之事黎君尤不应援引宣说以该处情形与革岛不相同据黎君所说一若阿省曾有杀戮之事因尔革岛亦必有之并若革岛现在已行杀戮者然岂不过哉岂不过哉门克曰余顷所说但表明此次派赴革岛之兵即前在阿省行凶之兵耳
口讼曰此说似不尽实据政府所得确信现驻革岛之兵其中确有阿雷波队之兵但传言该兵在阿省逞凶肆行杀戮实属虚造并无其事也余将援引革岛及各国干预之故事固不必如黎君所引之久远请自一千八百六十六年起言之以表革岛今日时势之缘起及现在我国政府遵何办理之处是年至六十七年革岛大乱次年土国约允革岛照君民共主之律管理其管理之律定于一千八百六十八年正月谓之奥盖尼律次年革乱既定欧洲各大国会于土京君士但丁诺波尔将土革所争从妥调停自此之后安谧十年一千八百七十七年至七十八年土国因与俄交战国中又大乱革民复乘隙起事而定暂行之国政是年七月余因此前赴伯灵立约业经黎君将该约第二十三款引告诸公此款确应援引至该款所订之事即土廷应照一千八百六十八年所定管理革岛之奥盖尼律法秉公更改耳余言黎君所引甚是因自此至今各国干与该岛之事均遵该约办理并即以该约作为照公法应可干与之根本至遵该约应更改之律由土廷简派总督及特派大臣与革民党魁议订经彼时驻该岛之英领事名山威士从中劝和所更之律谓之黑尔拍攀格得律为各国所常援引者照此条律所有革民应沾各省分管之利益实则仍未尽得其律大旨如下总督五年一任其参谋官所信之教须与总督所信者不同议院每年开议四十天议院定八十名其中信耶稣教者四十九名信回回教者三十一名并立预算国用簿一本所有本地经费由入款拨用如有盈余几成应归土廷几成归本地工程由议院核拨革岛设一新闻纸馆准其议论国事土廷下诏恩赦及豁免革岛所有未缴之税云云所有一千八百六十八年之律及七十八年所改之黑雷拍律均载在伯灵约内照欧洲公法保其恪守无违此革岛与各国有干涉之缘起也我所以详述此节者欲分明英国与革岛所有之关系耳其所关系者何曰保护侨寓该岛英人之身家财产如英人之在地球他处者然尽国家分内应为之事也再曰同教之人无论在何处彼此相怜此天性使然特其所作为为无干与之权也又曰革岛之事我应干与之处凡在伯灵约内署押各国与我相同止协保其遵守条约我并不得比各国稍多干与此英与各国应干与革岛之情形也一千八百八十四年及八十七年土王下诏优待革民改律两次一为将教会产业之利提拨革岛藩库一为提拨革岛所入关税一半作为该岛办理政治经费一千八百八十九年大乱复作房屋焚毁男女遭劫者以千百计其中学校亦被殃及而以教堂论则回回教堂比耶稣教堂被焚尤多其起事之由缘是年十一月土廷下诏改律革民以为此诏废除奥尼及黑雷拍之律显违伯灵约内第二十三款不允遵从至今尚未理妥其所以不允从者以简派总督之法每任不得以五年为限议员向共八十名今则所有信耶稣教议员减至三十五名信回回教者减至二十二名共仅存五十七名向由百姓公举者又改为派员公举至选派判审官则改为由百姓公举归政府核准亦为官民所均不满意巡兵由外招募最足为患即近来祸根之所由起所有关税向来土革各分一半今则全数改归土国诸如此类不一而足岛民以从前所得之利益尽失颇行忿懑遂有九十年至九十一年之役是役也岛中劫财害命抚定立军法冀稍敉平希腊难民蠢动英派水师赴革弹压保护纷纷扰扰骇人听闻彼时驻革英领事名卞立屋替熟悉革岛情形素称不偏不倚至公无私于九十一年三月初三日具禀此事最详惜黎君未见此禀若见之则其议论土乱必与其今午所倡言者不同矣
　　英国下议院议土乱及英国应如何办法　　　
桐乡张坤德译
查卞立屋替之禀曰革雷得之乱耶稣教与回回教人彼此均难辞咎其中被害者回回比耶稣教人尤多革岛政治岛人万不能自理土廷照吓雷伯第七册作黑雷拍黑尔拍均误律治之亦不合宜若欲治法合宜非与耶稣教民会同办理不可该岛耶稣教民每以欧洲各国为护身符不免为难为今之计惟有另派总督或可永远弭患即不然整顿举官招兵及抽地税之法亦可暂时平乱惜信耶稣教之总督在任时所有应整顿之处未及举办因彼时正值国党互争无暇及此领事所述如此其中孰是孰非我仍不敢言而我所以引禀中所述者以此皆黎君所未知或知而故意不言非引此不足以昭公允耳
一千八百九十四年开来希屋立拍夏奉授革雷得总督该督所定章程周详妥善遵此新章所有八十九年停止之议院复行开议议定之事最属妥善所拟之预算国用簿及审案公堂之类与该督所拟之理财及政治条陈一并禀请土国政府核夺政府若核准之实足消患于无形惜所上条陈政府不准加之该岛库帑支绌积欠兵饷事甚岌岌政府见此情形自知办理不善亟将该督及议院所拟之章程署押准照施行而事已太晚无可挽回因乱党业经起事遂有去秋之役此乱初尚无关紧要其为首者共只十五人且民人大半不以为然尚易阻止嗣因扰乱之处既广百姓愈信服之上年十一月乱党与官兵初次交绥至今尚未止息英国政府闻信之下立饬扣立将革岛紧急情形报知驻土京使臣并饬劝令土廷为革民伸不可用兵征讨该岛情形黎君所述我不敢尽信以为实黎君于官场信息无从探悉遂以新闻纸所报为凭我非谓新闻纸因偏于某党或专事欺骗故其所报不实惟领事与兵船船主所禀似较可信自乱以来卞领事未尝不与各国领事会同办理该领事在革年久阅历颇深实为各国领事之冠以兵不能弹压反足启每主撤退驻守该岛之兵各国领事均以为然上年十二月遂请土京将兵撤退所有岛民声称受屈之处一并为之伸直惜土京又未照所请办理以致该岛劫夺争之事犹然未已复开议院之说原定五月兹又改期至八月再黎君所谓五月二十四至二十六数日盛行杀戮此说未免太过其实该岛既乱人心惊惶偶闻鎗声即以为预定杀戮之暗号二十四日有俄国兵与某甲争俄兵先开鎗百姓及回回耶稣教人闻鎗声亦彼此乱行开鎗致杀百姓三四十名耶稣教人二三十名其余皆回回教人乱党乘此抢劫许久
黎特曰抢劫杀戮之人非即驻守革岛之兵乎
口讼曰是否我不敢言即有之为患亦不甚重因毁坏房屋不过十四或十六间而已五月土国政府求我国政府帮同弹压当饬卞领事会同各国领事为之议和所有万木司城内之土国兵已被围十三个月城内粮草断绝几成饿莩至此始得解围惟解围之时耶稣教人死者三四十名土国人一百三四十名该岛消息近日已有转机据余所知革岛政治之坏尚不至如黎君所述至该岛紧急情形土廷若未深悉非英之过也该岛初乱驻土使臣即详报土国政府不独力请设法整顿并将该岛所请整顿之法直告土廷所有禀报本部各情将来送交议院诸君即知其详也英国始终与各国使臣会同商办日日会议和衷共济意见相合其议定办法四款一从速复开议院二颁诏恩赦三重行吓雷伯律四简派巡抚须信耶稣教者土廷已允照办余顷已言之此事英国主意若何并遵何章办理余请为诸君缕晰言之革岛之事政府无与各国分办之意各国在该岛均有利益即与各国均有关系一国分办各国生忌若照黎君所言办法各执己见其意固在援救革民实则为害之深莫深于分办也各国从前及现在所办皆合办也凡各国愿与英合办之处英无不乐从即逼令土国整顿之处各国愿如何出力英国即照此帮同办理决不与各国分开独创办法议员国民除黎君之外欲政府独创办法者当亦不多再照黎君所言英国驻革水师可不听号令应自举动此说黎君若细思之必尚未说毕黎特已起言黎特曰水师可不必听令非余所言非鄙意也至办法余亦以欧洲合办为然惟禁止杀戮英应独任其责
口讼曰黎君之意余竟误会甚为歉仄幸黎君重言申明不必余再赘述惟其所言办法非余所敢钦佩各国素与英合办我若照黎君办法违各国之意不独为害于革岛希国并将震动欧洲全局门黎二君措词虽善而我则有以分说之渠意割革归希最属易事本院内人人颇有意慷他人之慨而又以慷土国之慨为尤甚受惠者固感其德无如此等恩惠非廷臣所宜行也凡遇议论此等事件院内愿起而改划欧洲国界及改绘各国地图者其人数之多我观而异之欧洲各国将来情形非我所敢预言至革岛究应割归何国商议此事时尚未至未至之前尤非议院所应议及余所述皆据各处所报而言不敢稍有偏倚以惑诸君此事政府办法我已明白言之无稍隐饰其办法既照公法而行亦为革岛利益起见非无所遵循也
口讼言毕门克起曰口君所论甚是余求收回减俸之请
　　古议院考　　　　　　　　　
新会梁启超撰
问泰西各国何以强曰议院哉议院哉问议院之立其意何在曰君权与民权合则情易通议法与行法分则事易就二者斯强矣问子言西政必推本于古以求其从同之敢问议院于古有征乎曰法先王者法其意议院之名古虽无之若其意则在昔哲王所恃以均天下也其在易曰上下交泰上下不交否其在书曰询谋佥同又曰谋及卿士谋及庶人其在周官曰询事之朝小司寇掌其政以致万人而询焉一曰询国危二曰询国迁三曰询立君以众辅志而蔽谋其在记曰与国人交止于信又曰民之所好好之民之所恶恶之此之谓民之父母好民之所恶恶民之所好是谓拂人之性灾必逮乎身其在孟子曰国人皆曰贤然后察之国人皆曰不可然后察之国人皆曰可杀然后杀之洪范之卿士孟子之诸大夫上议院也洪范之庶人孟子之国人下议院也苟不由此何以能询苟不由此何以能交苟不由此何以能见民之所好恶故虽无议院之名而有其实也汉制议员之职有三一曰谏大夫二曰博士三曰议郎通典云谏大夫掌议论无常员多至数十人汉旧仪云博士国有疑事则承问有大事则与中二千石会议史记三王世家言臣谨与列侯臣婴齐中二千石二千石臣贺谏大夫博士臣安等议云云又言臣青翟等与列侯吏二千石谏大夫博士臣庆等议云云又言臣青翟臣汤博士臣将行等伏闻云云又言臣谨与中二千石二千石谏大夫博士臣庆等昧死请云云儒林传言谨与太常臧博士平等议云云盖汉世有事无不与谏大夫博士会议者而博士为尤重每上一议必列其官且列其名史汉中多不具征盖博士实议员之常职也中世以后博士多加给事中入中朝备顾问称为腹心上所折中定疑汉官解诂云议郎不属署不直事国有大政大狱大礼则与中二千石博士会议夫曰多至数十人则其数与西国同曰不属署不直事则其职与西国同国有大事乃承问会议则其开院之例与西国同或制书征史记儒林传伏生孝文时征为博士或大臣举汉书孝成本纪阳朔二年诏丞相御史与中二千石二千石杂举可充博士位者则其举人之例亦与西国同虽法之精密有未逮而规模条理亦具矣史记叔孙通传称秦二世时陈涉反召博士与公卿会议然则博士主议论其制不始于汉盐铁论云齐宣王褒儒尊学孟轲于之徒受上大夫之禄不任职而论国事盖亦与议郎之不属署不直事等然则国家有议论之官其制又不始于秦齐秦汉挽近力征之邦此良法美意岂能特创盖必于三代明王遗制有所受之矣滕文公欲行三年之丧而父兄百官皆不悦此上议院之公案也周厉无道国人流之于彘此下议院之公案也郑人游于乡校以议执政子产弗禁汉昭帝始元六年诏公卿问贤良文学民所疾苦遂以盐铁事相争议辨论数万言其后卒以此罢盐铁是虽非国家特设之议员而亦阴许行其权也至于汉官之制丞相有议曹见翟方进传大司马有议曹见匡衡传车骑将军有议曹史见匡衡传行军有军正议郎见青传其制尚足以补西法所未及又郡国皆有议曹门下议史见北海相景君碑阴议曹议曹史见仓颉庙碑阴多不具征汉书朱博传云博不爱诸生所至辄去议曹曰岂可复用谋曹邪是前此各郡皆有议曹矣西国每邦谓合盟国之各邦每城皆有议会亦即此意也问古议院之亡自何时乎曰议院者民贼所最不利也如朱博之徒悍然以败坏古制为事者盖不知几何人矣问今日欲强中国宜莫亟于复议院曰未也凡国必风气已开文学已盛民智已成乃可设议院今日而开议院取乱之道也故强国以议院为本议院以学校为本

时务分类文编卷七
　吏治
　　名实　
陈次亮
国家之兴二百八十有余载矣法日改而日精网日张而日密文日积而日繁内外官吏营私弊之方亦日趍而日巧祖宗之典制非不善也所承奉而操持之者非不详且明也然而大奸巨蠹规避迁就貌为奉公守法者无以禁之矣庸懦鄙夫旅进旅退窃禄保位虽无功而亦若无过者无以督之矣今日海禁大开时移势易一切因循苟且之行先朝所未有拘牵窒阂而不能行者无以调之矣当此之时主于守旧者深闭固拒尊己而抑人事变既来茫昧昏蒙束手无措主于维新者不深察中国之人情与国家创制显庸之本意又张皇震讶欲一切舍己而从之其意似皆是也而皆非也守旧不能图新不可乃习为粉饰太平之说迟重迁延偷安旦夕任外人之凌侮朘削而付之不见不闻上下相蒙内外相避养痈贻患移祸后人寇敌在门归之气数此诸臣容容窃位自私自便者之所为而国家何赖焉而天时人事何裨焉然则何以待之亦惟综核名实而已矣法之宜守者慎守之实课以守法之效毋庸见异而迁也法之当变者力变之实责以变法之功毋俟后时而悔也迂疏之议论试以临事而必穷夸诞之文辞验之当几而立遁不饰词以欺世不违众以徇人不朝令而夕更不避难而就易天有非常之变必生非常之才变不虚生才不世出苟能先几烛照罗而致之策而用之假以岁时专其责任毋恤细过毋动浮言敷奏以言明试以功车服以庸运以精心持以定力以宏大业以奠丕基内政既修外忧自息矣惟是人情纵不贪功未有不思远害者纵不竞于荣利未有甘蹈危亡者所患者文法拘牵是非淆杂致贤者实心任事日在荆天棘地之中举事一不当而全躯保妻子之臣安坐徐行而媒孽其短则劳臣气沮志士心灰欲求国势之不卑人材之不敝民情之不离且叛也其可得乎酰酸而聚焉木必先腐也而后虫生之凭城之狐处堂之雀其不足与谋大事也久矣故得人则治得人而不能尽其才则仍不能治任贤勿贰去邪勿疑重赏以劝功明罚以讥罪俾天下晓然于意向之所在悬一格以为招而后风化可开治平可致内忧外患不足平也
　　尊相　
汤蛰仙
尝读书而观唐虞之君臣都俞吁咈君以施之臣臣亦以施之君未尝不叹其情之亲而谊之切也三代后君日尊臣日卑然往往视宰相之重轻为时之治乱以宰相之贤否觇政之得失历代可考也自胜国置大学士而相之名去自我朝设军机处而大学士之名亦存矣汉唐宋时其宰相遇则请避位遇变则请避位今何以不闻有是事耶讵非任之者不专而受任者亦宴然处之而不自疑耶军机大臣无常员初不过一二人近益至五六人不等畣拜坐论斯礼既邈见则必跪匍匐愓息不敢出气非覗意恉为可否即拘成例为依韦无论大利弊也即寻常一事之兴替而唯之与阿惮于先发无一人肯任其劳敢执其咎徒令宵旰忧勤于上莫之毗赞是诚黄宗羲所谓开府之记室而城社既凭威福自恣大学士之不直枢垣者反须仰其鼻息矣谁欤为朝廷燮理阴阳哉今将一切铲除旧制彼明治维新岛国之纷更诚无足训顾其振作之意则锐矣窃谓宜仍军机处而特设宰相一协办一以领之每奏事宰相协办拜舞毕以次坐凡事皆经裁定而后请旨行卜相之法宜参国初会推及泰西议院之略择吉请皇上御正殿令阁部院监寺科道不分满汉见任额外齐集阙下人书京外三品以上大员秉资文武洞悉中外能任宰相协办者各一人投之匦唯不得书本署堂官以防阿党汇而校之恭候宸断所有差使概不派及俾可剸精戢志平章军国原定俸太薄不足以犒舆马量其增如是则体统尊责成专利当兴兴之弊当替替之天子垂拱于上亲贤夹辅于下而皆宰相乎是倚政揭其纲国隆其栋纲举而后及条目栋立而后及榱梲策富强者盍端拜而议之哉
　　部臣　
汤蛰仙
三代下之人之才万万不古若而任之之任之之骤反什伯于古嗟乎强所不习者而责以效且速此非方毂而求车之利转欤后之长六曹者吾惑焉聪非三漏也明非重瞳也而举一切朝章国故民生所关系之大政不惮历试于一人不惜猝试于一人往往朝绾铨符而夕兼比部既筦农政而复领容台或甫得其部之大要而即去或并未得其部之大要而亦去然则官特其寄焉者耳有宿逆旅者昏而休明而去询以居停主人之姓氏且不能对遑问其它于是司员尝试以取巧吏胥舞弄而法诚以司员必久于部而后能主政若吏胥尤长子孙而窟穴于其中者也虽部臣挟兼人之材力亦未易咄嗟而穷其利弊欲不为傀儡者尟矣窃念天下二十三行省之命脉操自枢垣而汇于六部自雍正七年设军机处以来其大臣必由特简泰半曾充军机章京以其驾轻而就熟也今部臣亦宜仿照办理为之长者历中外为国宝臣料不复存肥瘠之见应请凡官至侍郎即与初授之部相终始无朝除暮调以简文牍以久事权以女省奔走庶心思以专而不纷精神以分而常给例章以久而熟谙即有黠狐之司员贪狠之吏胥均不敢以身试法夫而后部务理夫而后外政肃至三四品以下京员与大小外吏或照例铨除或权衡人地固不便十年不调亦不宜一岁九迁但不必如部臣之终始于此复何虑窒碍难行哉
　　考绩　
陈次亮
京察大计之典仿虞廷之三载考绩周官之六计上廉主于厉贤能警贪墨黜昏庸其法非不良也用意非不美也每届所举者大率奔走勤劳循资按格虽无大过实寸功甚则属托瞻徇不以为怪京员盼得外放之路外任倚为升擢之阶其考语则以七八字模糊景响之辞以免驳诘曰必如是而后简且括也夫六曹案牍积累如山一事之出入至微辩难往还至数十而未止而独于国家巨典人材进退之所关乃独恶其繁务为至简之文以蒙上下之观听此何为者也其所劾者京员则一二老病之辈外官则三五微末之员亦括以数言了不着其不谨不职之实迹犹幸军兴而后有明保密保以励贤才有年终密考到任随时甄别之文以警不肖而京察如故外官之大计几若赘旒焉此何为者也夫荑稗不去则嘉禾不蕃赏罚不明则人才不奋不明着其贤否功罪之实迹则视听不肃而趍向不专京员之趋公勤慎者祗可谓之无过也必有明敏[练](维)达之才足以纪纲庶务识大体定新章清积弊者而后可入剡章也劣迹昭著者劾之虽未有劣迹从不入署办公及庸懦笃老无能者均令回籍候选而京曹之滥竽者少矣外吏之折狱催科无枉无误仅得谓之无过也必有教民养民之实政兴大利除大害吏畏民怀者而后可登荐牍也贪虐无理者劾之历时已久无所短长或老迈昏庸者亦令开缺回籍候选而仕途之窃位者稀矣考语之下必胪举其功罪之实毋厌繁重毋惮详明爵人于朝与众共之然后爱憎无所容天下晓然于是非去就之闲而薄海之人心一振至于京察之一等大计之卓异毋拘额数惟在得人既已得之则简放升迁勿稽岁月京察之四等大计之六法苟其应劾毋许徇私宽厚以要名实比周以事上也其罪均也罚罪劝功循名责实以京察大计为之主佐以密考保举甄别嘉奖四端而后仕路可清人才可出也夫用人为行政之本而吏部为用人之枢既已限以年资拘以格式笼天下智愚贤不肖于掣签按轮之中独此京察大计考绩兴贤犹有古人遗意而亦循章按例故事奉行用之既不考其真课之又不求其实何怪贪庸塞路豪杰灰心敌伺于门民轻其上成一疲弊尪羸之世宙而不可救药也亶聪明作元后元后作民父母在一转移闲而已矣
　　停捐　
陈次亮
鬻爵之令滥觞于秦而[导源](不减)于汉历代以来或行而止或停而开议论纷纭莫衷一是大抵承平之世必慎重名器不轻假人叔季苟且补苴不得已而出于此然民生日蹙吏治日衰风俗日偷国计亦日匮伊古至今无以易之也本朝干嘉之际军兴河务度支偶绌事例偶开事过即停不逾岁月且仅属虚衔不捐实职上下皇皇然引为深耻视若隐忧民间知其不易得不可长也亦复踊跃输将未久即溢其量国帑充裕而民气安和盛世开捐其效如此咸丰初元粤匪构乱征兵转饷海内骚然广劝捐输以资军实与厘金二事并为筹饷之大宗至滇黔各捐竭泽而渔已成弩末继之以晋豫海防郑工及江浙山东顺直各账捐名目繁多屡变不一变捐例日广而捐数日微内外需次各员增至数倍或数十倍艰难困顿无地可容及得一缺一差则酷虐贪婪务肥私橐求其贤者十不获一矣即求其循分供职者亦十不二三矣夫日日教以廉犹虞其贪也今聚无数虎狼饥之纵之而使噬下民弱肉其何以堪此其大伤吏治者一也闾阎无赖忝列搢绅欲重务耕耘而心有所不愿欲下伍工匠而情有所不堪欲为商贾则无财欲侪士大夫则无学于是恃符武断横行乡曲欺凌愚懦以给饔飧其狡黠而稍有援系者则称贷假息奔走四方以求衣食地方官吏亦复展转援引多立局卡司事名目为位置若辈之方使天下平添数百万游民蠹国病民孳孳为利游民一而良民之受害者仟百焉一游民得利而继踵为游民者又不止仟百焉涓涓不绝已成江河后患之来何堪设想此其大蠹民生者二矣或曰停捐如国用不足何斯未取比年户部收捐实数而稽之也海防实官一项每年合户部及各省藩司所收总计不过百万而天下每岁出入不下一万万金譬之一家岁有万金之息则此区区百金之节省之甚易即另筹焉事亦非难也而大臣不言小臣不言坐使闾阎日敝刑政日偷朝廷永受恶名库藏永无余积谁司会计谁秉钧衡得毋自惜身家而不暇再忧国是乎谓宜刻期停止捐纳实官阻挠者有诛迁延者有罚赈捐四项事过即停毋许稽留致滋弊窦嗣后即有灾歉事变祗准别行筹措不得率请开捐毅然决然毋动浮言毋挠众议十年之后民志稍定仕路稍清天下其有豸乎苟流而不返怙而不终因循而不断诚未知祸之所底也
　　停捐　
汤蛰仙
捐例其滥觞于商鞅之赐民爵乎错而为鬻爵汉武则令入赀补吏遂浸淫而沿为今之捐例在当日捐尚不如今日之滥害亦不如今日之甚而太史公作平准书一则曰郎选衰矣一则曰吏道益不选而多贾人矣一篇之中三致意焉呜呼岂不以弊孔既开猝难闭塞而天下后世之国计民生将婴其毒于无穷尽哉我朝嘉庆道光咸丰御极之初即首停捐例固知开捐非列圣意也嗣以海宇多故旋停旋开光绪四年奉诏永停捐纳实官五年五月遂一律截止草茅下士以手加额上颂我皇上至仁至明至勇一旦举二百余年不得已之政罢而去之此流品清名器重矣九年法人不法沿海戒严而海防之例开十三年河决郑州改归郑工今年[工](二)竣仍归海防非无一年限满之说恐逐年奏展而海防一日不能弛将捐例一日不能停矣有力者子弟为卿争居龙断无力者乞贷易集转瞚取盈宦途之中倛首骈拇无奇不备无例不行虽正途保举藏纳污垢亦复不少究以进自捐例者为多朝廷收涓滴之利致吾民吮膏吸髓以偿知吾君吾相未尝不洞鉴其弊也第此项指拨海军衙门之用则剜肉以补疮未始非谋国之苦衷捄时之权策然必海军别无协专仰捐例捐例而果海军之岁饟也则可查海防捐例岁入不过数十万金仅仅海军岁饟十成之一以司农之开源节流以中国之地大物博区区数十万金当不至别难筹措不解朝廷何苦开此快捷方式海署亦何乐专此恶名也此项捐数阎相国谓在农曹时详知铜局每月所入出于封衔贡监者十之七出于实职官阶者十之三今之各省迭请推广赈捐抵票减折揽捐之人下逮舆台劝办之局纷如列肆封衔贡监以及翎枝各项悉数被攘人情避多而就巧如赴壑如丸走阪虽贲育未易挽之使转矣各大吏又创为特折保奖之例无论俊秀之初次报捐与被谴之不准捐复加倍捐复者但按各项大八成银数托词报一经具请即以各班特用且可统压八成辇金朝至仕版夕登凡实职之仍归海防报捐者特虮虱之杂职耳其无裨于海军也固宜人人以官为市不待补署但差委稍优略一侵吞即逾捐数各省各局林立已见光绪十四年户部之疏者不堪偻指苟非调剂属员何妨悉予裁彻苟无捐纳一途何烦如许调剂始缘度支之不足而开捐例继反缘开捐例而度支愈形不足明朘民膏暗亏国计享微利而蒙大害流品之杂名器之滥犹弊之浅而易见者也敢请明诏中外毅然决然永远停止有续请者以违制论所有岁数十万金之捐或未便遽归无着可令各省关就外销内岁各筹提一二万金专解部已偿抵虽财力到处支绌但于无名之费略一撙节何致区区之数即苦巧妇难炊况各督抚彼曰请停分发此亦曰请停分发亦非不知捐之为害者今所筹无几而可赞成朝廷永远停捐之美政谅无不乐于从事如是则不虚悬捐可立罢否则仍前滥不顾其后旧例未闭新例复开十羊九牧官多民少呜呼天下而至于官多民少其尚堪设想也哉
　　三署　
陈次亮
明之亡也由于流寇天下军情万变事隶本兵牵制稽延动逾岁月以致将士解体一蹶不振以迄于亡本朝入关庙算优长鉴明覆辙雍正闲特设军机处以捷文报武功文德震古烁今自汉以后未之有也咸丰同治而后泰西各国立约通商交涉繁多动虞开衅因立总署以讲信修睦通好联交樽俎折冲贤于十万师远矣光绪建元法越事起兵舶十数狙击海疆去则难追来亦叵测闽舶尽熸台地将危于是议建海军以联络将士保京津之门户固江海之藩篱因时制宜惩前毖后先几胜算事有必至而理有固然非一孔愚儒所得横生訾议者已惟当创始之际均以为权宜立制日后终当减裁故草创规模未遑深计枢垣规制屡经修改精严整肃积弊一清惟额缺无多不入京察章京传补而后仍须本署兼行夙夜在公勤劳暇精力有限意虑不专恐非所以慎重枢务也至于总署海军虽由刱设然前有千古后有万年以轮舟铁路电信三事观之从此万国通商遂将一成不变敦信明义不能无使命之往来建威销萌岂可少师船之游驶天意所极人力所通断难绝市闭关仍如前日则暂立之制将成永久之章安可因陋就简仍踵前规致事患纷更人怀侥幸乎枢垣汉章京自粤捻军兴已增二缺仍宜稍为增益每班十人俾军务殷繁无虞竭蹶章京额缺略仿部曹卿寺自三品至六品分职正名以次递升勿兼本署京察之岁拣选得力者二员列为一等内升外转定立阶资总署之名宜称外部刻堂官众多意见参差转滋丛脞甚则互相诿卸宜以三人或四人为额简曾经出使者为之慎选章京编立额缺亦加京察以重考成海署新章尤多迁就并宜设立各缺入之京察参用汉员略仿枢垣总署章程办理平时职掌应以海图防务饷章兵制为四大宗建置专司分门别类若网在纲有条不紊矣夫三署者制敌之机缄而自强之根本也必须酌古准今明定规制而后官守有定民听不疑着一朝戡乱之经开万世同文之治易穷则变变则通通则久传曰用志不纷乃凝于神诗曰舋舋我王纲纪四方又曰有虔秉钺如火烈烈则莫我敢曷此之谓也
　　鬻爵　
汤蛰仙
官不可卖虽流外之秩足以病民也爵不妨鬻虽极品之衔无伤政体也韩文懿曾因商君民爵遗意而有抗礼转售之说冯桂芬依之以议变捐例非不见筹饟之苦心而终未见诸施行即行矣亦恐所获无几也窃有变通尽利之策在一曰鬻封爵唐宋时开国公侯伯子男之封如汉之关内侯如今之虚衔顶戴历仕途者得之甚易国朝五等之荣易于同姓而艰于异姓开国二百五十余年异姓之分茅者寥落于册虽至人臣极地非有武功非有特恩不数数觏寻常绅民其艳羡益无论矣今实官之害如彼而捐项之疲又如此不如以鬻爵为令复位例就五等中按等递减花样既新礼数亦异或老废之大僚或殷富之绅商闻而兴起输将必众不但抗礼公卿也即召对便殿以宠之亦何不可唯尚寄仕版者不得援例以因公晋接有乖仪注也所收者不訾之大有益于亟需所费者一纸之名并无损于实在谁曰不宜一曰鬻女爵考周礼天官有九嫔以掌女学汉制有内起居注魏有女尚书齐有女侍中古固有以妇女备官者后世轻视女子而女职瘝矣近唯泰西男女并重各国女学林立英国大书院男女一律入学考试德国生女八岁例必入学否则罪其父母美国女师女徒多至三四百万人女学可谓盛哉顾中国扶阳抑阴阃内外界若秦越然万不能猝授女官骇人耳目然女子中志切显扬乐于表见者必不乏人但授以爵似亦于古有征可撰一品至九品女爵名色因而鬻之或即以夫人至孺人为爵以便例鬻有欲封赠其父母伯叔兄嫂翁姑及本夫者如其品而仍予以大夫郎之封计于名器并无轻亵而于度支大有增加以视捐纳实官冒不韪之名而仅收有限之利害不较然可睹哉
　　保举　
汤蛰仙
使执保举者与捐纳者较人必谓保举胜矣而讵意保举之营私舞弊殆有什伯于捐纳者哉人苟有赀可捐有粟可纳必略有身家者也不然即勼集以成之乞贷以足之其取偿于吾民诚不可数计而朝廷毕竟收其数千百金之益犹可说也至于保举而巧便为已甚矣在内则襄办大典大工有保纂校档册有保水局获盗有保不特裁纂堂司有保胥吏亦之矣在外则军功前敌有保而文案粮台之矣河工抢险掌坝有保而购运支发之矣出洋有保而内地文报之矣海运河运边防薪水既优保举尤易其它凡地方分内应办之事吏亦动以保请请十而准亦九焉然犹曰躬亲其事也甚有挂名而保者有空名而顶保者夫躬亲其事者之得保未必不以贿成未必不以情列若挂名空名者厥弊尚待问哉非不区别等次核实删减而次即次其贿属之不齐者耳删即删其关节所不到者耳为朝廷惜名器者谁欤况保举人员例归候补班捐纳而非大八成者皆不足望其肩背既可不名一钱又可优占班次于是纨每猎居显要舆皁亦羊列搢绅谚云鱼多水浊官多世乱今有缺之官固多而无缺之官更多吾直不知夫乱所底止已大吏者天子之股肱也一涉私臆而保举之流失反不如竹签传之公允岂非贾生之所痛哭流涕长太息也哉而或者曰自道府至州县有到省之甄别有新章之考试次第而来仍可淘汰而去然我生以后凡见吏甄别到省人员之考语无不曰守絜才长可以繁缺补用也无不曰年壮才明可以本班序补也未几而偁守絜者以簠簋不饬败才长者以弱无能败同是大吏也何以彼此异考前后互歧解者曰既开捐例一到省即严试而斥罢之非朝廷示人以信之义[顾](愿)何以专劾专保而歧异者亦比比也荐劾各分恩怨颜跖遂无定评即台臣偶发其奸而廷寄饬查不曰事出有因即曰查无实据盖芘护之科臼已牢固而不可破左传曰国家之败由官邪也官之失德宠赂章也古今殆同慨也而或者曰循案甄劾庸有不足恃者若保请记名举为人材此必至公至明无敢有容徇其间者不知小神通则小保大神通则大保谓近日之特折奏保者必殊绝于寻常吾谁欺且自恩诏有起废之条而永不用不准捐复者皆联翩而出不曰其情可原必曰其才可惜夫果可原何以永不用夫果可惜何以不准捐复则亦保之者之原之惜之而已虽例须引见然后录用吾不解朝廷悉如所请行竟若大吏可以券计也无乃授保者以魁柄而外重内轻可不必防其渐耶而或者曰姓名咨部于先吏部核议于后所保当不诬也
夫姓名之咨与不咨仍凭保者为政不过多一层文牍耳若吏部所议堂司但问例之符不符而胥吏但问赂之足不足此其弊悉数之不能终习闻焉不足怪庸愈于不咨不议者几何而或者曰所保不实有严坐举主之条也以吾所闻保举人员之偾辕者趾相错也以公罪去者不论明明私罪而吏议之谴及举主者其谁然则自四岳荐舜保举遂沿用迄今今将过而废之乎曰废乌乎可但不废而废则不可请嗣后凡在内供差实有劳绩者仍照旧章行唯不准一事两保如一书之纂辑往往过半而保告竣而又保其躁进莫此为甚至各馆誊录供事与水局员绅须实在到差方予甄其雇倩纳贿者均严予厘剔着为令在外凡寻常劳绩如曾支薪水概不准保食禄必忠事误公斥不贷劳绩既系寻常额给薪水似亦足矣凡列异常者其实有情有贿每虱其中顾未便因噎废食请严旨申明连坐之例不可仍前姑息立法严用法尤严雷厉其威风行其令各大臣或虑及剥肤慎之又慎矣所有特折保举不得以笼统语欺饰须实在指明所长何事所擅何能仿行会典御前考察之例就所指明者询事考言分别准驳塙有筦葛之才曾史之絜诚无妨破格超擢如兵刑不知钱谷不对唯举主是问所虑皇上万几尟暇奏对自有体裁不便过于絮然圣人为天下得人当不惜稍烦宸虑且特折奏保者非日不暇给也何为而不可也如以谓重难行则请如冯桂芬所议以小保大以众保独似足以破藩篱而杜徇隐虽然简牍之私易绝也人心之私未易绝也必也干断操于上太阿慑于下大法小廉而后不以私害公昔祁奚举午吕端举夷简古今以为大公夫使今之举主而皆如祁奚吕端所举而皆如午与夷简其人则鄙言诚鳃鳃过计也已
　　员　
汤蛰仙
宋苏辙有言曰天下之害财者三曰吏兵费窃谓兵胫臂之疾也吏腹心之疾也费之糜于兵者十之一二其糜于吏者十且八九两害相形则去其重吏之如今日殆急则治标之时矣夫以目前仕途之猥杂即令果如鄙议变考试停捐例亦但疏其流而尚未清其源积薪之势已一成不可遽变京员夙号清苦额外尤甚近如阁部院监科寺其额外之员凡例得以资进者层污垢肩背相望阗咽于司署充于衢巷将补缺耶终身无望将差委耶匀派不其黠者句结胥吏过财法其稍知自好者面墙荷荷甚至衣食不能自具夫亦大可哀矣虽此辈不量而入戚本自诒然朝廷不几为阱于国中耶若吏之在外省病视京员尤甚各省近年纷纷以停止分发请光绪五年贵州抚臣岑毓英疏有云整顿吏治必先遣散员可谓扼要之论查贵州额设正印七十三缺佐杂九十三缺其时候补人员统合例不合例计之已壅至千有余人以边瘠之省而蓄虎狼于其中吾民有几许脂膏常供若辈之吮吸耶边省如此腹地可知瘠区如此腴壤尤甚自发难初夷各省差委人员无所谓例比来渐次厘定委缺必须合例而差使则各省尚沿其疾也或干谒流寓于是省而官或会计书启于是省而官甚或贸易长随于是省而亦官往往所得之差反踞合例者之上大都非显者之枝裔即大吏之私人非暮夜之苞苴即要津之竿牍根蔕固则有恃不恐去来轻则无弊不行坐使合例者向隅已久侧目已久偶然轮委到班朘削亦因而愈甚吏之疾有不敢尽言不忍尽言者今请明谕中外吏之以军功捐例进者酌留各缺各差一二倍人员以供策尚有正途考取等项自足收指臂而襄治理其余名次较后之员给咨回籍以免一官为累沈滞他乡仍仿大挑截留之例俟该班到额时内由吏部外由督抚移文咨取朝廷庶不失信于人外省有并未引见验看而禀到者无论正杂宜一律停罢差委已奉檄视事者立予彻换限半年或一年由各员请咨赴部或引见验看或分发注选逾限逗遛者逐之无逡巡无月宿朒如堂官督抚执差委必资熟手必择长材虑所留者不胜任使试问此员未来之先如何此员既故以后如何公忠体国之大臣必不存是私见以挠新政也听鼓之人数既简上司之耳目易周流品不分而自清捐例不停而自止否则循例甄劾者之少不如破格超擢者之多内外坌涌徒恃处分则例任高下于胥吏之手而欲官方之澄叙也是何异手持一篑之障而强力全河以安流弭节也哉
　　限仕　
汤蛰仙
仕途洎今日殆真成积薪之势哉中外臣工一则曰疏通再则曰疏通而内未必疏外已拥矣一未必通九已挤矣思之思之尚有至简而至亟之策在一曰限年古者四十强而仕非特以深其历练亦以抑躁竞也七十而致仕非特以休其筋力亦以让贤路也今则觿未离便争早达钟漏垂尽犹作夜行官止此数来者孔多夫何怪层污而垢哉顾炎武谓宜定为中制二十方许应试三十方许服官诚慎之也其六十而无官七十而尸位者之乾隆二十二年定部员五十五岁宜详加甄别三十三年改定六十五岁以上者但实力行之毋少瞻徇也可夫头童齿豁而犹营营于仕宦此非天下之至庸极愚可悯而不足惜者乎一曰致仕不拘服官若干年有致仕者听明洪武十三年命文武年六十以上者皆听致仕给以诰敕顺治时令三品以上得自陈求罢退目前仕路壅塞如此应更推广其意变通其例以崇廉退在入仕虑有替冒也不得不多其文结以械束之若致仕则印椟朝陈章黻夕谢交代既清夫复何求加考加结文缛例此何为者邪如虑规避断无规避之人而能举其职者如疑其饱扬此种耆利之徒将逐之不暇岂以其囊橐为未盈而故留之欤今制年未及格不许致仕于是无病而曰有病且非继而曰出继无亲而曰有亲曰以降服也以终养也近日仕者竟有长生母之偁骇闻极矣则何如明听其絓冠之为愈也嗟乎自选举之典废而牙牙学语便以黄金屋万锺粟歆动之其未仕也如饥蝇慕膻其既仕也如驽马恋栈率天下人而尽帚于顽钝无耻病先入于人心患卒中于家国彼謮謮焉议疏通者诚得此二说而理之倘亦难进易退之恉也欤
　　公法　
陈次亮
古有帝者神灵首出刑威庆赏所以持天下之平也自王迹既微圣人不作喜则玉帛怒则兵戈天下泯泯棼棼日趋于乱五霸乃始假托仁义挟天子以令诸侯仗义执言四海亦阴受其福此泰西公法之所由滥觞也迄乎战国之时上无王下无霸纵横捭阖彼此以诈力相高秦人蓄累世之威席河山之险鲸吞蚕食远交近攻连百万之师战必胜攻必取六王俘虏并入咸阳而天下之生民将尽矣今之世一七雄峙之形也力不足服人何以屈万方之智勇德不能冠世莫能持四海之钧衡德也力也相倚而成亦相资为用者也然而天下万国众暴寡小事大弱役强百年以来尚不至兽骇而鱼烂者则公法之所保全为不少矣考公法初兴肇于奥都维也纳之约英吉利救邢存俨然主牛耳之盟嗣而法之巴黎继之德之柏灵又继之俄之贪鸷不减强秦而英君臣之远虑深谋异楚怀之愚闇迩来泰西智士于公法讲明切究泐有专书总署同文馆教习丁韪良亦屡加翻译惟比年有大交涉西人辄谓奥都之约中国未及与闻则公法之行中国亦不能援照此躗言也亦欺论也美利坚日本诸邦皆未与此约者也夫理之所在以势为衡今天下之强国惟俄罗斯可以敌俄者惟英吉利然水师虽劲陆兵尚单其在欧西昔交欢于法今结援于德俄人俛首息喙乃改道而欲出珲春日本地小民穷欲致富强尚需岁月亚洲之可以拒俄者惟中国耳英与中德之交不绝则四海升平之局虽再阅数百年可矣知大局安危之所在则盱衡时势可毋庸尊己而卑人知中国关系之匪轻则改易约章亦不必畏难而自阻宜将公法一学设立专门援古证今折衷至当中国道咸之际当轴闇于外事始也欺敌而败终乃听客所为太阿倒持授人以柄渊鱼丛雀几兆已形安可不据理援情力图补救耶揣西人之隐衷在当日则虑中国之过强强则绝市闭关将迫逐之不暇在今日又虑中国之过弱弱则强邻密迩以肉饲虎彼之祸害随之也虽有智慧不如乘势虽有镃基不如待时伺闲以批之迎机以导之有知之而未能遽行者矣未有不知而能行者也统维全局洞悉外情谁谓济济天朝不如区区日本乎
　　使才　
陈次亮
夫子曰行己有耻使于四方不辱君命可谓士矣又曰诵诗三百授之以政不达使于四方不能专对虽多亦奚以为知行人一职见重周官必体用兼该经权具备有大过人之才识者乃能胜任而愉快也春秋之世季札晏婴叔向诸君子皆以风流文采照映当时修好联盟隐系国家之轻重迨汉武议开西域张骞凿空博望封侯所从吏卒皆争言外国奇怪利害以相夸耀言大者予节小者为副外国寖厌薄乃禁绝食物以困辱之汉使乏绝争言外国害兵弱易击遂有乌孙大宛之师使命之非才边衅之所由启也唐宋以还夷夏迭相强弱金缯书表亦国体所关本朝出使泰西肇于图理琛之役然意主抚循藩部轺车所指仅及里海之滨尚未至俄京彼得罗堡也同治而后五口通商使命往还遂成故事周旋坛坫岂曰无人而等量而观终觉彼之气盛而我之气衰彼之势伸而我之势屈者此其闲有大蔽焉不可不察也彼之使者皆考察本末慎选贤才洞知彼此之情形熟悉坤舆之大势一事之从违可否碻然有见于中一身之利害死生漠然不以为意以保商务以张国威以侦敌情以敦睦谊而我所遣之使或书生迂腐不达外情或新进浮夸未谙政体重以当道节省经费参佐任用私人非以寒俭开轻藐之端即以浮薄启侵陵之渐名实交丧威重日摧矫其弊者乃避客杜门一无事事迁延三载坐待保升尸位素餐徒糜巨款苟责以不能举职则诿于兵船之不至也党类之太孤也独不思彼国使臣亦何尝辄调兵轮轻开战事乎夫伊古以来使事之难莫此时若矣而窃观出使诸臣河上逍遥易莫易于此者抑独何也宜令内外大臣保举使才必须兼采论箸发策考试以验真才参赞随员关系亦重预饬中外保举贤员定期试取录者总署记名使臣按单拣员奏调不得瞻徇亲故任意滥竽三载而还核计功绩随员可升参赞参赞可放使臣使臣可入总署心力专注而以一考为之基使臣职任宜仿泰西申举周礼小行人之职辨物反命广译西书以周知天下之故上尊国体下养人才及返国之时皆宏济艰难之良佐矣否则因徇苟且年复一年徒开侥幸之门孰任仔肩之寄远人腾笑强敌生心求其熟察夷情不辱君命如曾纪泽者有几人哉兵法曰知己知彼百战百胜传曰兼听则明偏听则闇老成谋国者可以思矣
　　刑法　
陈次亮
五刑之作肇始蚩尤自尧舜禹汤文武以来代有损益周礼大司寇掌建邦之三典以佐王刑邦国诘四方司刑掌五刑之法以丽万民之罪然五禁五戒以防其犯三刺五听以察其冤三宥三赦八议以宽其罚刑者非先王之所得已也然吕刑具在荆宫墨劓其罚三千三族九族之诛千锾百锾之罚自汉而后代加禁革所存者斩绞军流而已颇疑五刑五用昔重今轻律例相沿不宜增减矣泰西古制放火害人者焚而毙之夜获穿窬格杀勿论奴婢犯窃投县崖一马一牛均科死罪今一切除去即罪至叛逆亦惟缢而死之诚以断者不可复续死者不可复生以不忍人之心行不忍人之政无中外古今一也惟彼此相衡仍觉西轻而中重每有交涉动启纷争泰西领事诸官乃得操会审之权不复以与国相待日本东瀛小国耳而西人之商于其地者俛首服罪而无辞国体所关非细事矣窃谓中西刑律各有所长允宜斟酌其闲变通尽利盖刑罚过重不足以禁暴除邪徒绝人为善之路而已西律有古意尚存者三事焉一曰监禁作工周礼司寇以圜土聚教罢民害人者置之圜土而施职事焉以明刑耻之西制罪人入狱必习一业男执技艺女督缝纫工资半给本人半充公用出罪之日则资本俱足学业已成所谓施职事以耻之者今乃土室棘垣暗无天日赭衣黑索惨受拘挛禁卒甚于虎狼秽气蒸为疠疫此非人理不可不禁者也一曰轻犯充役周礼有罪者坐诸嘉石役诸司空重罪旬有三日坐期役其次九月七月五月三月使州里任之则宥而舍之泰西罪犯皆督以营建开垦诸工趋役有期不劳而集而度支之节省已多矣一曰入锾赎罪金作赎刑着于尧典自罚锾禁革徒为贪官蠹役藉端婪索之资阳持之而阴纵之大吏何由觉察也泰西轻罚入锾轻重有差用以修理街衢洁清道路原情定罪化私为公此不可不法也中国有变本加厉而首应限制者一事焉曰笞杖笞杖之制仿于扑作教刑立意未尝不美而相沿既久酷吏借以杀人多有小过非辜立毙杖下者似应严加禁约明定章程勿使无知小民横遭冤酷也今日刑曹之长于重罪多主平反而于轻罚未尝措意鞭棰桎梏与死为邻夫天下之至可悯者轻罪也而天下之至易虐者愚民也刑禁不悬司刺不举惟明克允择善而从是所望于视民如伤之君若相矣
　　保甲　
陈次亮
天下大矣人民众矣古之圣者视天下如一家抚中国如一人不灼知其户口之多寡风气之刚柔士农工商所执者何业东西南朔所居者何方伥伥然扰扰然若马之无辔舟之无楫何由御繁以举重若轻运天下于掌上哉故保甲者三古之遗规百为之纲领而万化之权舆也汉世黄老盛行高言清净折衡剖斗赋役繁苛比及唐时改为两税元明而降统曰地丁本朝豁免丁钱蠲除徭役厚生利用生齿日繁嘉庆时天下户口之数已逾三万余万大生广生之德旷古所未闻也军兴以后伏莽未清屡下臣工力行保甲以实稽民数而潜杜奸回乃一纸空文终年往复稽查督责虚有其名徒增供亿之烦绝少奉行之实其名城巨镇耳目昭彰闲立门牌以应故事至于穷乡僻邑江市山城则阒寂萧条从无过而问者即使派员督办下檄严催亦不过遣役佥差徒滋扰累致先王良法美意转为里役衙蠹婪赃索贿之资积弊深微末由挽救保甲其一端矣此其故由于亲民之官溺职孤恩不能尽心民事也固也亦由各省牧令辖境太宽而佐理无人不得不授权于吏役虽设丞尉祇解营私亦有监司徒增掣肘重以三年任满迁调频仍别有升途不关治行情形不熟而政令不行此所以内外孳孳然日思求治而天下愈不可治也惟乡官既设则保甲可行十家五家为保为伍版籍之碻数可一览而知奸宄之潜踪可一索而获至如兴养立教成俗化民均若网之在纲丝之就绪有条不紊井然秩然彼牧令者总其事仰其成而已国家之闿泽壅蔽而无从官府之文书奉行而愈速恩施可以下逮而疾苦得以上闻何至廉远堂高情暌势隔上欲举一事而旷世难成下欲诉一言而终身莫达哉故尝谓今日之弊民之望官也如天属僚之望上司也如天臣邻之望宫阙也如天如病呃逆胸膈不通如患痿痹气息仅属以致外人肆逆凌侮中朝尊攘有心而挟持无具也君臣一德宫府一体上下一心如身使臂如臂使指合中国四万万人之精神才力共图一自强之策虽并吞四海无难也而何畏乎英俄何忧乎船何惧乎阴谋秘计之协以图我哉
　　巡捕　
</div>
    <div class="pagination">
<a href="皇朝经世文编五集_page8.html">上一页</a><span>...</span><a href="皇朝经世文编五集_page4.html">4</a><a href="皇朝经世文编五集_page5.html">5</a><a href="皇朝经世文编五集_page6.html">6</a><a href="皇朝经世文编五集_page7.html">7</a><a href="皇朝经世文编五集_page8.html">8</a><span class="current-page">9</span><a href="皇朝经世文编五集_page10.html">10</a><a href="皇朝经世文编五集_page11.html">11</a><a href="皇朝经世文编五集_page12.html">12</a><a href="皇朝经世文编五集_page13.html">13</a><a href="皇朝经世文编五集_page14.html">14</a><span>...</span><a href="皇朝经世文编五集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
