<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 60 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 60 页/共 219 页
  </h1>
  <div class="content">
   经义制事异同论　
王昶

古无经术治术之分也。必衷诸道。道者所以制天下之事。裁其过。引其不及。循循然使民共由于道中。故礼乐者道之器也。兵刑者道之断也。食货者道之资也。他若可惊可愕非常之举。猝然临之。而圣人不以为异。以为异者吾固有常者以节之。要皆使不缪戾于道焉乃止。然圣人又虑后世之未明乎道之故也。垂之言。笔之书。且其所为笔于书者。反复详焉而不厌。俾后世因吾言以求夫道。因夫道以制夫事。而圣人之道已大白于天下。故古之经术治术无别也。自六经中厄于秦火。汉儒掎摭掇拾于煨烬中。为之笺解训故。贯串穴。功亦可为巨矣。其间往往有以易候气。以洪范验五行。以齐诗测性情。以春秋决疑狱。以礼定郊禘大典。而缺略放轶。不能尽悉圣人之道之所以大。于时为管商申韩邓析子之学者。遂得窃起持政事之柄。而经生仅仅守其空文以相号召。经与事遂判然为二。虽生心害政未尝不归咎于异说。而诸儒之迂无实用或有以致之也。宋胡氏瑗忧之。因分经义治事为二。各因质所近。以教授诸弟子。其后用之于世。莫不班班然有成效可纪。夫胡氏治事。粹然一出于正。尽扫管商申韩邓析刑名法家之积习。使学者知王道所本。洵可为造士者法矣。然其所治经义者。将抱圣经而止。斤斤焉占毕乎。抑亦将以不娴治事之人而使之仕乎。恐治经义者仍归于迂无用。而圣经终以虚文传世也。然则学者之为业也。惟就其质以择所事事焉。而六经中所有言其事者。悉反复考证。以端厥本。使异日出之皆为有用材。庶经术与治术合大道。其不分同异也夫。

　　传信录序　
方苞

古之所谓学者。将明诸心以尽在物之理而济世用。无济于用者则不学也。古之仕者。自下士以往。皆实有可指之功以及物。故其食于上也为无愧。而受民之奉也安。自学废而仕亦衰。博记览。骛词章。嚣嚣多言而不足以建事平民是不知学之用也。治古圣贤人之说。敛然为儒者之容。以取世资。而出于身者不必然。是不知学之本也。故其仕也。不大刻于民。则自以为无愧。而人亦谅之。其遇事而惘然不知所措。与失事之理以枉于人而自以为安者皆是也。朱子曰。凡事之难。以通晓于事者之少也。知其分寸而一一以应之。则人无欺慢而事易集。夫周之季世。先王之教衰矣。而自公卿大夫以暨小臣隶圉。当官治事。而井然不紊者皆是也。岂材之独盛于古。而通晓于事者之多欤。毋抑其所学者然欤。会稽章君惺村为江南都使司。政教所及。吏士翕然。尤善治狱。虽老奸宿豪。从容以数言折其机牙。莫不畏服。屡董大役。严明无犯。而役者怀之。其存于心者随在。恐背于义理而又明于在物之数。诚所谓知其分寸一一而应之者也。使非局于官之所守。则其功之及于物者。岂可量欤。君居官甚贫。而下车即治明道先生祠。功讫。费逾千金。暇时辄采古人嘉言善行。手录而藏之。其设施之所自者。非苟然也。然君语人每曰吾未知学。此君之学所为不类于今人欤。习于君者。集其治政处物之方。可以触类而有所开通者曰传信录。余伤夫学者之昧所以也。为序而传之。感君所学之能济世用。而非以其相好之私也。

　　治安文献序　
陆寿名

天下之事。尽于六曹。　国家设立六部。下逮州县之官。亦分六掾庀厥事。其来久矣。虞廷岳牧九官。不以六位官。而其事不能出于六曹之外。周官三百六十属。统于六卿。古之六卿。即今之六部。周书所谓董正治官。各率其属以倡九牧也。今夫天下之事尽于六曹者。非谓天下之官皆六部之官。乃天下之官所治之事。皆六曹之事也。天下之事。必隶于天下之官。用天下之官。而后可以成天下之事。故吏为首。治天下者。用人理财。政之大者也。故吏先而户次之。礼乐不兴。则王道不成。礼定而乐以行。故礼居三。圣人所以威天下者莫大于兵。故兵居四。圣人所以断天下者莫大于刑。故刑居五。圣人成天下之务。莫大于工。故工居六。六者天下之事所由全。天下之治乱安危所由出也。天下官吏有定员。钱谷有定数。等威有定仪。戍守征发有定制。服宅锾赦有定律。营建将作有定衡。此文曹之也。得其人则制治于未乱。得其人则保邦于未危。然则治乱安危之故。不惟其官惟其人而已矣。使天下之为吏者。进退人才。既公且慎。则仕路以清。天下之为户者。上下损益。不踰钧石。则国用以足。天下之为礼者。君举必书。鉴于成宪。则秩以明。天下之为兵者。四征九伐。张皇六师。则武备以敕。天下之为刑者。色听简孚。谨循三尺。则两造以服。天下之为工者。若采鸠僝。奋庸丕作。则徭役以平。仕路清则君子进矣。国用足则仓廪实矣。秩明则民志定矣。武备敕则国威强矣。两造服则天下无民矣。徭役平则庶民子来矣。由此观之。天下治乱之数安危之理。固不难知也。然时代异制。习俗异宜。沿革异令。缓急轻重施行者异序。于是有敷奏之陈。有文告之体。有条议之方。有详请之申。有补偏救弊之规。有穷变通久之法。以一人之耳目为视听。则聪明不能尽也。合众人之耳目而聪明尽矣。以一人之心思为谋猷。则事理不能悉也。合。众人之心思而事理悉矣。自其言之可采者而书之。则谓之文。自其人之可存者而书之。则谓之献。文献立而六曹之学。思过半矣。昔尧舜之世。三载考绩。九德咸事。周官以六计弊吏。尽之以廉。则知察吏为安民之本。而兴廉又为察吏之本也。无总于贷宝。生生自庸。此之谓也。我　　皇上励精图治。嘉与中外大小臣工。亮天工。熙帝载。以进于唐虞三代之隆。则斯编之成。庶几寸壤细流。或少补高深之万一云尔。寿名不敏。为世祖皇帝亲政之年所取士。自惟薄劣。伏处林泉。无所表建于世。而读书论世。耻为雕虫之业。念经史而外。旁达世务。不为无用之学者。莫备于六曹。仰惟当代贤士大夫。嘉谟善政。存十一于斯编。闻见固陋。多所阙遗。世之君子。或亦有谅于此也。

　　日知录序　
潘耒

有通儒之学。有俗儒之学。学者将以明体适用也。综贯百家。上下千载。详考其得失之故。而断之于心。笔之于书。朝章国典。民风土俗。元元本本。无不洞悉。其术足以匡时。其言足以救世。是谓通儒之学。若夫雕琢辞章。缀辑故实。或高谈而不根。或剿说而无当。浅深不同。同为俗学而已矣。自宋迄元。人尚实学。若郑渔仲王伯厚魏鹤山马贵与之流。著述具在。皆博极古今。通达治体。曷尝有空无本之学哉。明代人才辈出。而学问远不如古。自其少时鼓箧读书。规模次第。已大失古人之意。名成年长。虽欲学而无及。间有豪隽之士。不安于固陋。而思崭然自见者。又或采其华而弃其实。识其小而遗其大。若唐荆川杨用修王弇州郑端简。号称博通者可屈指数。然其去古人有间矣。昆山顾宁人先生。生长世族。少负绝异之资。潜心古学。九经诸史。略能背诵。尤留心当世之故。实录奏报。手自抄节。经世要务。一一讲求。当明末年。奋欲有所自树。而迄不得试。穷约以老。然忧天闵人之志未尝少衰。事关民生国命者。必穷源溯本。讨论其所以然。足迹半天下。所至交其贤豪长者。考其山川风俗。疾苦利病。如指诸掌。当代文人才士甚多。然语学问。必敛推顾先生。凡制度典礼。有不能明者。必质诸先生。天下无贤不肖。皆知先生为通儒也。先生著书不一种。此日知录。则其稽古有得。随时札记。久而类次成书者。凡经义史学官方吏治财赋典礼舆地艺文之属。一一疏通其源流。考正其谬误。至于叹礼教之衰迟。伤风俗之败。则古称先。规切时弊。尤为深切着明。学博而识精。理到而辞达。是书也。意惟宋元名儒能为之。明三百年来殆未有也。耒少从先生游。尝授是书。先生没。复从其家求得手。较勘再三。缮写成帙。携至闽中。鸠工刻之以行世。呜呼。先生非一世之人。此书非一世之书也。魏司马朗复井田之议。至易代而后行。元虞集京东水利之策。至异世而见用。立言不为一时。先生固已言之矣。异日有整顿民物之责者。读是书而憬然觉悟。采用其说。见诸施行。于世道人心。岂小补哉。如第以考据之精详。文辞之博辨。叹服而称述焉。则非先生所以着此书之意也。

　　学古录序　
朱珪

治者道之也。唐虞以来礼乐政刑之不同。其所以为治一也。六经之道微矣。其惟周官礼较着。王莽之世。刘歆依仿时事。以伪经窜入其间。今汉制可考者。班氏十志而外。浚仪王氏抄掫传注。凡得四卷。而郑氏多以汉法说经。畸零诘屈。殆等于不贤者之识小焉。唐之六典开元礼。宋之政和五礼。元典章。明集礼会典诸书。具在也。而不尽衷于道。至唐杜氏宋郑氏马氏之通典通志略通考。类能言其所当然。而不尽能言其所以然。学者知古今之变。博取而约之也。精而后由其以观圣人之道之心。将所谓一以贯之。与夫百世可知者胥在是矣。东安曾氏受一。玩性命之旨者数十年。尝撰次孔子孟子。下至宋元明诸儒。为尊闻录八卷。以继往学。又以举政之暇。举历代礼乐政刑治乱得失之大。推本经义。间涉诸史。成学古录百数十篇。揽其纲要。而无叔孙蕝之棼。撷其菁华。而非举子兔园之卌。以是为有本之学。亦以是为有用之文。昔曾氏巩之文。论者以经术最醇。故其言三代礼乐之制。如聚处一堂。而与之进退。兹之无意为文。而文且若是者。则以其学广。其思精。其体大。虽治之古今不同。而无异道即无异治。予之学抑已末矣。手是编而卒读之。庶几见末知本。如见古圣人礼乐政刑之之心。而不至面墙也矣。

　　读大学衍义补肤见序　
卢文弨

前明胡端敏公。前发宁王宸濠不轨事。以罪去。后事验得雪。复用于时。人以是称之至今。而不知其侃侃正论。有关于天下国家之大计者正多也。公为吾邑临江乡人。其裔孙以公所著肤见二卷示余。属为之序。公读邱文庄公大学衍义补。而着其所欲设施者如此。其中有云。吾尝于某疏中备陈之。则此为公登朝以后之书也。尝慨夫世之学者。自为秀才时。即专以决策发科为念。一旦得志。推之无本而措之无术。鲜不为国家病。夫士当其困穷里巷。其于朝廷政事之得失。容或不能尽知。若既已在其位矣。于事有所不便。令有所难行。疾苦之所致。祸患之所伏。岂可以不知。既知之则当思所以处之。思处之则必取古人之良法美意而推择用之。然彼溺于富贵者。既不足以语此。其少欲有为者。又或囿于一偏之识。不知通变之宜。违古而失。泥古亦失。国家何赖焉。若公此书。或增成文庄之义。以为必可行。或摘抉其弊。以为必不可行。文庄之以微文见意。与其所迁就而不敢言者。公则一一引伸而别白之。余读公之书。而叹公之识微知着。其议论平正通达。实过文庄远甚。何以明之。史称文庄性褊狭。与刘健王恕不相通。御史言事不合意。辄面斥之。公有是乎。方大礼议起之时。公家居。持论颇与张璁桂萼合。然终身未尝与之比。迨诸君子廷杖。而公复上书谏。其虚衷观理。庶几可与其中立而不倚矣。且即其书求之。邱氏言敬大臣。而公则以为体臣亦当详也。邱氏极论周官安富之道。而公则以为今有司之为富家役者亦多也。邱氏欲以余田准丁。谓如是则丁不匿。而公则以为是教之使匿也。邱氏既知钞法之不便。而又欲强立一法以必其行。公则以为断然不可行也。邱氏有取于董搏霄运粮之法。而公则以为如其言。百里当用三千六百人。日递米二百石。实计人日运米五升五合余耳。奈何以为便而取之。殆未之思也。至若宦官近习之弊。在当时所宜救正者。事孰大于此。而邱氏无一言及之。公独危言正论。一无所挠。此尤为人所不易及者。余故以公为过于邱氏。非私言也。夫以公之通晓治体如此。而于论治何也。犹曰身未亲历未敢以为必然。其论西番也亦如是。不讳其所不知。然则是惟无言。言则必明见其可行而后从而言之。此岂与世之以冥冥决事者可同日而道哉。学者读是书。当知古人仕学之不苟。而求其所以用心。虽处极盛之朝。瞿然思所以为持盈保泰计者。亦致不可忽也。文庄之书世多有。得是书辅而行之。不益尽善而无弊乎。书之以谂天下之留意于治道者。

　
卷二学术二儒行

　　国史儒林传序揅经室文集　
阮元

昔周公制礼。太宰九两系邦国。三曰师。四曰儒。复于司徒本俗。联以师儒。师以德行教民。儒以六艺教民。分合同异。周初已然矣。数百年后。周礼在鲁。儒术为盛。孔子以王法作述。道与艺合。兼备师儒。颜曾所传。以道兼艺。游夏之徒。以艺兼道。定哀之间。儒术极醇。无少差缪者此也。荀卿着论。儒术已乖。然六经传说。各有师授。秦儒籍。入汉复兴。虽黄老刑名。犹复淆杂。迨孝武尽黜百家。公卿大夫士吏彬彬多文学矣。东汉以后。学徒数万。章句渐疏。高名善士。半入党流。迄乎魏晋。儒风已衰矣。司马班范皆以儒林立传。叙述经师家法。授受秩然。虽于周礼师教。未尽克兼。然名儒大臣。匡时植教。祖述经说。文饰章疏。皆与儒林传相出入。是以朝秉纲常。士敦名节。拯衰销逆。多历年所。则周鲁儒学之效也。两晋元学盛兴。儒道衰弱。南北割据。传授渐殊。北魏萧梁。义疏甚密。北学守旧而疑新。南学喜新而得伪。至隋唐五经正义成。而儒者鲜以专家古学相授受焉。宋初名臣。皆敦道谊。濂洛以后。遂启紫阳。阐发心性。分析道理。孔孟学行。不明着于天下哉。宋史以道学儒林分为二传。不知此即周礼师儒之异。后人创分而闇合周道也。元明之间。守先启后。在于金华。洎乎河东姚江。门户分岐。递兴递灭。然终不出朱陆而已。终明之世。学案百出。而经训家法。寂然无闻。揆之周礼。有师无儒。空疏甚矣。然其间台阁风厉。持正扶危。学士名流。知能激发。虽多私议。或伤国体。然其正道。实拯世心。是故两汉名教得儒经之功。宋明讲学得师道之益。皆于周孔之道得其分合。未可偏讥而互诮也。我朝　　　列圣道德纯备。包涵前古。崇宋学之性道。而以汉儒经义实之。　　圣学所指。海内向风　　御纂诸经。兼收历代之说。迨四库馆开。风气益精博矣。　国初讲学。如孙奇逢李容等沿前明姚江之派。陆陇其陆世仪等始专守朱子。辨伪得真。高愈张履祥等坚苦自持。不愧寅践。顾炎武阎若璩等卓然不惑。求是辨诬。惠栋戴震等精发古义。诂释圣言。近时孔广森之于公羊春秋。张惠言之于孟虞易说。亦专家孤学也。且我朝诸儒。好古敏求。各造其域。不立门户。不相党伐。束身践行。闇然自修。呜呼。周鲁师儒之道。我　　皇上继　　列圣而昌明之。可谓兼古昔所不能兼者矣。综而论之。圣人之道。譬若宫墙。伦物训诂。其门径也。门径苟误。跬步皆歧。安能升堂入室乎。学人求道太高。卑视浅近。譬犹天际之翔。出于丰屋之上。高则高矣。户奥之间。未实窥也。或者但求名物不论圣道。又若终年寝馈于门庑之间。无复知有堂室矣。是故正衣尊视。恶难从易。但立宗旨。即居大名。此一蔽也。精校博考。经义确然。大或踰闲。小便出入。此又一蔽也。臣等备员史职。综辑儒传。未敢区分门径。惟期记述学行。自顺治至嘉庆之初。得百数十人。仿明史载孔氏于儒林之例。别为孔子世家之意。至若陆陇其等今　国史已入大臣传。兹不载焉。

　　正学论一　
程晋芳

古今学者日以智。今之学者日以愚。古之学者由音释训诂之微。渐臻于诗书礼乐广大高明之域。今之学者琐琐章句。至老死不休。何雅俗大小之不同也。且海内儒家。昌言汉学者几四十年矣。其大旨谓唐以前书。皆寸珠尺璧。无一不可贵。由唐以推之汉。由汉以溯之周秦。而九经史汉注疏为之根本。宋以后可置勿论也。呜呼。为宋学者。未尝弃汉唐也。为汉学者。独可弃宋元以降乎。然而学士大夫。相率而趋。同涂合辙。莫有异者。何也。余尝静而思之。有二故焉。曰天也人也。天之道气运往复而[己](已)矣。自明中叶以后。士人高谈性命。古书束高阁。饱蠹蟫。其所教人应读之书。往往载在文集。真所谓乡塾小儒。抱兔园册子者。足令人喷饭也。物极则反。宜乎今之儒者。得唐以前片言只字。不问其理道如何。而皆宝而录之。讨求而纂述之。此非往复之道乎。若夫人心之巧。则又有暗与事合者。唐以前书。今存者不多。升高而呼。建瓴而泻水。曰我所学者古也。致功既易。又足以动人。若更浸浮于宋以来七百年之书。浩乎若涉海之靡涯。难以究竟矣。是以居坐论。必尔雅说文玉篇广韵诸书之相砺角也。必康成之遗言。服虔贾逵末绪之相讨论也。古则古矣。不知学问之道。果遂止于是乎。又其甚者。因考据字义。而及于金石文字。夫金石文字之足以资助史学者。不过订日月。校职官。证琐事。而于制度云为安危治乱之端。则其所系者至小。欧阳子固尝笃好之。然亦其才力有余。偶一及耳。迨赵德甫而所见益浅矣。所为鉴古而知。今畜德以致用者。果如是而[己](已)乎。劳心终日。惟外之求。而茫然不知身心之所在。试之以事而颠顿失措。临之以恐惧患难而失所操持。由其玩物丧志在平时。故了无肆应曲当之具。以此为儒。果足为程朱供洒扫役乎。诚使有志之士。吾知必不为俗拘。不泥古。不遗今。博学而反求诸约。养心而不蔽于欲。斯卓然为儒大宗矣。岂必专守一家。蒙龊龊小夫之诮哉。

　　正学论二　
程晋芳

有儒者有学人。儒者读书不过多而皆得其精。以内治其心。外治其事。学人搜博览。靡所不通。而以经史为归。期适用而已。儒者学人合而为一。则为大儒。世不多觏也。　国朝以来有三儒焉。曰汤文正。斌。陆清献。陇其。杨文定。名时。清献之立朝治人。可以无憾。所微惜者。攻陆王太过。犹坠讲学习气也。若潜庵宾实。则昭昭乎与日月并行。玉粹金坚。吾无间然矣。而或者犹恨二公著述不多。无以辅翼经传。夫频渊仲弓之贤。固尝有著述耶。必经传辅翼而后称贤。则匡衡马融。为贤于龚舍王烈耶。三大儒之外有三学焉。曰处士顾亭林。炎武。黄黎洲。宗羲。大学士李安溪。光地。安溪之学最醇。仕太平之时。事　　仁圣之主。其所施行。皆有用无弊。而人不以大儒归之者。以其心术之微多作用也。亭林黎洲。博极书。其于古今治乱兴废得失之数。皆融贯于胸中。因笔之于书。以为世世法。然亭林生于明末。目击宽弛之弊。思以严厉矫之。说近申韩。几不自觉。使其术行。必有硗确不安处。幸而不试。故人宝其言。而要之不可尽废在审所用之而已。黎洲于出处进退大端。言之可谓确矣。而其主意。以为不封建。不井田。则世不可以治。此则迂生习见。不宜出于学人之口。乌有经天纬地之才而不能达权通变者乎。前乎三人者。有程云庄焉。金正希蔡维立之师也。当时如念台石斋辈皆尊服之。谓是三代以下第一人。鼎革之后逃于禅。今其书具在。其高明广大之识。信乎为旷世材。而举拂清言。诋讥二氏。究适依其门户。宗事儒者。亦已戾其大端。贤哲不世出。间一见焉。而其归也不必由川以达海。岂不重可惜乎。今之学者。不必求为过高之行。亦无烦多读未见之书。惟是行己有耻。自盟幽独之中。孝弟慈惠以自将。希贤希圣。不躐等而进。则亦庶乎其可矣。

　　正学论三　
程晋芳

夫古人为学。皆以自治其身心。而以应天下国家之事。故处则为大儒。出则为大臣。未有剖事与心为二。剖学与行为二者也。由汉及唐。孔孟之真传不显。而其学行默与古合者。亦代不乏人。及宋贤出。而修己治人之法。程功进序之方。灿然大明。毫厘不爽。程朱诸儒。亦既小试之而事无不治。自是而降。守其教者四百年。志节功行。先后相望。虽其末流亦往往有迂拘濡缓之弊。则学而不及者之过。非前人立教者之过也。我朝颜息斋目击闯贼之乱。求其故而不得。乃归咎于讲学。以为学者但当从事日用。不得高言性命。其门人李刚主。力阐其传。别注四子书。自谓直接孔孟。望溪方氏。为刚主作志铭。已详论其弊矣。近代一二儒家。又以为程朱之学。即禅学也。人之为人。情而已矣。圣人之教人也。顺乎情而已。宋儒尊性而卑情。即二氏之术。其理愈高。其论愈严。而其不近人情愈甚。虽日攻二氏。而实则身陷其中而不觉。嗟乎。为斯说者。徒以便[己](已)之私。而不知其大祸仁义又在释老杨墨上矣。夫所谓情者何也。使喜怒哀乐发皆中节。则依然情之本乎性者也。如吾情有不得已者。顺之勿抑之。则嗜欲横决非始于情之不得已乎。匡张孔马迫于时势而诡随。马融蔡邕迫于威力而丧节。亦可以不得已谅之乎。今士大夫一语及讲学。则哗然应之曰。人以躬行为尚耳。奚讲之有。其言诚是。及退而察其所行。则无一事可质之人者。此又何说耶。嗟乎。魏晋之际。礼法荡然。而士夫犹有持清议。维名教者。孰是振靡起衰。一反流俗之谬而还之醇朴乎。

　　赠钱献之序　
姚鼐

孔子没而大道微。汉儒承秦灭学之后。始立专门。各抱一经。师弟传受。侪偶怨怒嫉。不相通晓。其于圣人之道。犹筑墙垣而塞门巷也。久之通儒渐出。贯穿经。左右证明。择其长说。及其敝也。杂之以谶纬。乱之以怪僻猥碎。世又讥之。魏晋之闲。空虚之谈兴。以清言为高。以章句为尘垢。放诞坏。迄亡天下。然世犹或爱其说辞。不忍废也。自是南北乖分。学术异尚。五百余年。唐一天下。兼采南北之长。定为义疏。明示统贯。而所取或非。未有折衷。宋之时。真儒乃得圣人之旨。经略有定说。元明守之。着为功令。当明佚君乱政屡作。士大夫维持纲纪。明守节义。使明久而后亡。其宋儒论学之效哉。且夫天地之运。久则必变。是故夏尚忠。商尚质。周尚文。学者之变也。有大儒操其本而齐其弊。则所尚也贤于其故。否则不及其故。自汉以来皆然已。明末至今日。学者颇厌功令所载为习闻。又恶陋儒不考古而蔽于近。于是专求古人名物制度训诂书数。以博为量。以窥隙攻难为功。其甚者欲尽舍程朱而宗汉之士。枝之猎而去其根。细之搜而遗其巨。夫宁非蔽与。嘉定钱君献之。强识而精思。为今士之魁杰。余尝以余意告之。而不吾斥也。虽然。是犹居京师厖淆之间也。钱君将归江南而适岭表。行数千里旁无朋友。独见高山大川乔木。闻鸟兽之异鸣。四顾天地之内。寥乎芒乎。于以俯思古圣人垂训教世先其大者之意。其于余论将益有合也哉。

　　安庆府重修儒学记代　
姚鼐

古有成均乡党州闾之学。而无祀先师之庙。释奠则于学设席以祭。祭而彻之。后世学废。而孔子之庙兴。至宋乃因庙为学。自元明至　国朝悉因其制。观仰圣人。以启学者效法之思。制异于先王。而意未尝不合也。安庆府治。始于南宋嘉定年。黄勉斋先生之所营建。意此府学之兴。亦必始勉斋矣。恭维我列圣御宇。以朱氏之学训士。而勉斋朱子之高弟也。其守此郡。以朱子之学教于一方。虽当时支撑江淮戎马之间。不竟其志事。而其意可思也。昔当朱子时。有象山永嘉之学。杂出而争鸣。至明而阳明之说。本乎象山。其人皆有卓出超绝之姿。而不免贤智者之过。及其徒沿而甚之。乃有猖狂妄行。为世道之大患者。夫乃知朱子之教之为善也。近时阳明之焰熄。而异道又兴。学者稍有志于勤学法古之美。则相率而竞于考证训诂之涂。自名汉学。穿凿琐屑。驳难猥杂。其行曾不能望见象山阳明之藩。其识解更卑于永嘉。而辄敢上诋程朱。岂非今日之患哉。安庆府学。历代屡有损坏修复。今某来抚此土。又值其年久功敝。乃合官民计量出财而修之。自嘉庆十三年某月起工。至次年某月毕工。用银一万几千几百两。自大成殿外及门庑阶砌。及旁附祠。靡不整饬。吏民请纪其事。余幸当海宇清晏。庠序大兴之日。临勉斋之旧治。仰企勉斋道德。渺不可追。惟近推　　圣天子崇教之心。而远循朱子勉斋之旧训。愿诸生入是学者。一遵程朱之法。以是为学。毋迁异说。至其修建兴革之细碎者。则不足载云。

　　近思录集注后序　
茅星来

近思录集注既成。或疑名物训诂。非是书所重。胡考订援据之不惮烦为。曰此正注之所以作也。自宋史分道学儒林为二。而后之言程朱之学者。往往但求之身心性命之间。而不复以通经学古为事。于是彼稍稍知究心学古者。辄用是为诟病。以谓道学之说兴。而经学寖微。噫。何其言之甚欤。夫道者所以为儒之具也。而学也者所以治其具者也。故人不学则不知道。不知道则不可以为儒。而不通知古今则不可以言学。夫经其本也。不通经则虽欲博观今古。亦泛滥而无所归也。宋史离而二之。过矣。伊川分学者为三。曰文章。曰训诂。曰儒者。夫六经皆文章也。其异同疑似。为之博考而为辨之。即训诂也。子曰。有德者必有言。非儒者之文章乎。孟子曰。不以文害辞。不以辞害志。以意逆志。是为得之。非儒者之训诂乎。然则文章也。训诂也。而儒之所以为儒者。要未始不存乎其间。然而伊川且必欲别儒于文章训诂之外者。何也。谓求儒者之道于文章训诂中则可。而欲以文章训诂尽儒者之道则不可。其本末先后之间固有辨也。奈之何进训诂章句之学于儒林。而反别道学于儒之外。其无识可谓甚也。夫道学于政术判为二事。横渠犹病之。况离道学于儒而二之耶。甚矣其蔽也。尝窃论之。马郑贾孔之说经。譬则百货之所聚也。程朱诸先生之说经。譬则操权度以平百货之长短轻重者也。微权度则货之长短轻重不见。而非百货所聚。则虽有权度亦无所用之矣。备着汉唐诸家之说。以见程朱诸先生学之有本。俾彼空寡学者。无得以借口焉。

　　答顾宁人书　
张尔歧

辱惠教言。训励谆切。多所牖。且示以康成泰山徂徕三先生之遗烈。而期之修述。此岂猥陋敢希万一。虽然。自有识来。于六经亦常稍涉其流矣。见诸儒先之言经者。后先继出。注疏之典核。程朱之深醇。语详而择精。似已各极其至。学者苟能席其成业。尊所闻而行所知。上者可至于圣贤。下者亦足以效一官。济一隅。名一善而无难。私谓士生今日。欲倡正学于天下。似不必多所著述。正当以笃志力行。为先务耳。不识高明以为何如。论学书粹然儒者之言。特拈博学行[己](已)二事。以为学鹄。确当不易。真足砭好高无实之病。行[己](已)有耻一语。更觉切至。学之真伪。祇以行[己](已)为断。行[己](已)果有耻也。博学固以考辨得失。即言心言性亦非窕语。行[己](已)未必果有耻也。言心言性固恍惚无据。即博学亦未免玩物丧志之失。此愚见所以于二语中。更服此语之有裨世教也。尔岐老矣。于博学[己](已)无及。敢不益励其耻以终余年乎。在愚见又有欲质者。性命之理。夫子固未尝轻以示人。其所与门弟子详言而谆复者。何一非性命之显设散见者欤。苟于博学有耻。真实践履。自当因标见本。合散知总。心性天命将有不待言而庶几一遇者。故性命之理。腾说不可也。未始不可默喻。侈于人不可也。未始不可验诸[己](已)。强探力索于一日不可也。未始不可优裕渐渍以俟自悟。如谓于学人分上了无交涉。是将格尽天下之理而反遗身以内之理也。恐其知有所未至。则行亦有所未尽。将令异学之直指本体。反得夸耀所长。诱吾党以去。此又留心世教者之所当虑也。寡昧之质。乐求师资。不敢苟异。亦不敢苟同。惟幸裁正。拙作本欲请教。既承近日不作文字。遂亦不敢复以此等相渎。所以然者。欲先生永不破除此戒耳。独中庸论一篇。似与论学书旨有偶似者。谨录奉览。倘肯一涉笔绳削乎。

　　与汪容甫书　
王昶

昨过竹西。足下论三礼甚悉。洵矣。足下能信古。能穷经也。然不审足下之穷经。将取其一知半解。沾沾焉抱残守缺以自珍。而不致之用乎。抑将观千古之常经。变而化之谓之通。推而行之谓之事业乎。古人三年通一经。十五年而五经皆通。盈科而进。成章而达。皆此志也。通五经实所以通一经。孔孟谓博学要归反约。故孔子之后。自周以历秦汉。千有余年。山东大师。多以一经相授受。纫其师说。虽父子兄弟。亦不肯兼而及之。其兼及者。惟郑君殊尤绝质。多闻为富。始于六艺咸有笺注。甚至及于算术毖纬。其后孔氏冲远因之。然周礼仪礼。仍以让之贾氏。未常侈其渊浩。兼通而并释者。以兼通必不能精。不精则必不能致于用也。　本朝制度。六官沿明之旧。实本之周礼。圆丘方泽之祭。亦法之春官。朝践为祫。移之于岁暮。馈食为禘。用之于升祔。祀禴烝尝。四时之祭。定于四孟。不复筮日。其余随运会之变而稍加损益焉。是犹周监二代之意耳。士民之礼着于会典。详于　大清通礼。颁在礼部。未及通行各省。则礼臣之咎也。昔何休注春秋。率举汉律郑君注。三礼亦举律说。此穷经好古者之则也。至仪礼惟冠昏相见乡饮酒射及士丧礼以下五篇。可以推而致之。余则皆未备。实有难通。今之学者。当督以先熟一经。再读注疏而熟之。然后读他经。且读他经注疏。并读先秦两汉诸子。并十七史。以佐一经之义。务使首尾贯串。无一字一义之不明不贯。熟一经。再习他经亦如之。庶几圣贤循循慥慥之至意若于每经中举数条。每注疏中举数十条。抵掌掉舌。以侈渊浩。以资谈柄。是欺人之学。古人必不取矣。又闻顾亭林先生少时。每年以春夏温经。请文学中声音宏敞者四人。设左右坐。置注疏本于前。先生居中。其前亦置经本。使一人诵而[己](已)听之。遇其中字句不同。或偶忘者。详问而辨论之。凡读二十纸。再易一人。四人周而复始。计一日温书二百纸。十三经毕。接温三史。或南北史。故亭林先生之学。如此习熟。而纤悉不遗也。广陵多聪颖士。幸足下以此教之。毋遽务躐等。速成矜奇炫博之学。则几矣。某白。

　　娱亲雅言序　
段玉裁

以说部为体。不取冗散无用之言。取古经史子集类分而枚举其所知以为书。在宋莫着于困学纪闻。当代莫着于日知录。近日好学之士。多有效之者。而莫着于偃师武虚谷之经义证。次则吾友严久能之娱亲雅言。余尝以为学者记所心得。无忘所能。可以自课。可持赠同人。莫善于是。顾为之是。其弊有二。一曰。好为异说。一曰。剿说雷同。皆中无所得。藉此邀名。自谓知古学而已。闻之东原师曰。知十而皆非真知。不若知一之为真知也。洞彻其本末。务剖其是非。核之书而无。反之吾心而帖然。一字一句之安妥。亦天地位万物育之气象也。久能所说。皆得诸真知。故近以自娱娱亲。远以娱人。涣然冰释。怡然理顺。其传世行后无疑也。抑余又以为考核者学问之全体。学者所以学为人也。故考核在身心性命伦理族类之间。而以读书之考核辅之。今之言学者身心伦理不之务。谓宋之理学不足言。谓汉之气节不足尚。别为异说。簧鼓后生。此又吾辈所当大为之坊者。然则余之所望于久能者。勿以此自隘。有志于考核之大而已矣。

　　朱子小学跋　
段玉裁

呜呼。此小学二本。乃我师博野吏部侍郎尹公元孚之所赐也。乾隆丁卯余年十三。先君子授以小学。是年应学使者童子试。试之日。能背诵小学四子书诗书易周礼礼记春秋左氏传。尹师为孺子可教。赐饭宠异之。遂面授以新刻梁溪高紫超氏所注小学。奉书而归。先君子及先孺人喜甚。线装庋阁惟谨。即此本是也。师之学宗朱子。尤重朱子小学。督学江苏。以培植人才为先务。命诸生童皆熟小学为养正之功。以坊间所行陈恭愍注未善。惟高氏注条理秩然。得朱子编辑本意。重刊颁布。而其手畀玉裁也。有厚望焉。谓先君子曰。此儿端重。必教之成大器。勿自菲薄也。顾玉裁不自振作。少壮之时。好习辞章。坐耗岁月。三十六乃出为县令。不学而仕者十年。政事无可纪。四十六引疾。归养二十余年。癸亥。先君子见背。今又七年所矣。归里而后。人事纷糅。所读之书。又喜言训故考核。寻其枝叶。略其根本。老大无成。追悔已晚。自乡无善俗。世乏良材。利欲纷拏。异言諠豗。而朱子集旧闻。觉来裔。本之以立教。实之以明伦敬身。广之以嘉言善行。二千年贤圣之可法者。胥于是乎在。或以为所言有非童蒙所得与者。夫立教明伦敬身之大义。不自蒙养时导之。及其长也。则以圣贤之学为分外事。我所与知与能者。时义辞章科第而已矣。呜呼。此天下所以无人材也。或又谓汉人之言小学。谓六书耳。非朱子所云也。此言又悖。夫言各有当。汉人之小学一艺也。朱子之小学。蒙养之全功也。子曰。弟子入则孝。出则弟。谨而信。[泛](汛)爱众。而亲仁。行有余力。则以学文。此非教弟子之法乎。岂专学文是务乎。此编之教童蒙者。本末兼赅。未尝异孔子教弟子之法也。玉裁自入都。至黔。至蜀。久不见此本。在巫山曾作家书上先君子。请检寄之。先君子寄以他本。而梦寐间追忆在是。五年前。乃于四弟玉立架上得之。喜极继悲泣。痛我师及吾父吾母之皆徂。又不克如赵襄子之简。探诸怀中。愧恨何极。年垂老耄。敬谨翻阅。绎其指趣。以省平生之过。以求晚节末路之昌全。以训吾子孙。敬观熟读。习为孝弟恭敬。以告天下之教子孙者。必培其根而后可达其枝。勿使以时义辞章科第自画也。此则小子之微意也。

　　复戴东原书　
陆耀

来教。举近儒理欲之说。而谓其以有蔽之心。发为意见。自以为得理。而所执之理实谬。可谓切中俗儒之病。乃原其病之所起。则骛名之一念实为之。自宋儒言理。而历代推尊。以为直接孔孟者程朱数大儒而已。未可以虚而附也。夫理悬于虚。事征于实。虚者易冒。实者难欺。唯言理而着之于事。证之以迹。空虚无实之谈。庶不得而妄托。西山大学衍义。此其宗乎。至于朱陆朱王之辨。近世尤多聚讼。其所讼者。皆在毫厘影响之间。若尽举朱子之创社仓。行荒政。难进易退。知无不言。与象山之孝友于家。化行于民。阳明之经济事功彪炳史册。以为理学真儒之左契。则矍相之圃有存者矣。顾以此求之。讵易多得。而择其言之切于今者。莫如顾昆山行[己](已)有耻。田篑山利之一字蚀人最深二语。为废疾膏肓之药石。能用力于此。庶几于风俗之盛衰。吏治之得失。民生之疾苦。在在与民同好恶而不私。于阁下之教。得毋近之而不止以其名乎。近日从事文抄一编大指如此。惟是所见不多。网罗难尽。浅人易眩。决择未精。其中不无遗憾。是以未敢邮正。今大教谆谆。似欲匡其所不逮者。又可不献其丑拙耶。人便附上一册。耀再拜。

　　记收书目录后　
张海珊

呜呼。斯文兴丧之故。虽曰天也。抑岂不以人哉。自汉氏后二千余年。儒林文苑相望。如汉魏之文章骚赋。唐之诗。宋元之经学。虽其间递兴递衰。而莫不各有一时好尚。以成其所学之盛。顾学者则古昔。称先王。则惟有宋人之学。为能直接三代圣贤统绪。而列代不得与焉。修[己](已)治人之要。圣经贤传之蕴。已发者无不明。未发者无不发。而异端之徒。与夫功利词章之习。亦遂迅扫退听。而不敢与斯文之事。士生其后。得有所持循而不惑。何其幸也。我　国家承明后。　国初诸儒。颇亦称盛。而竹垞西河之徒。辄挟其泛滥之所得。集矢于紫阳。谈爻辰。推卦气。而大易寡过之旨晦。守毛序。摈三家。而诗人逆志之义乖。专小学于六书训故。而以圣门孝弟谨信之成法为不足讲。归学庸于小戴。而以知本复性之实学为不必求。自时厥后。谈经训者。遂分汉宋门户。浸淫至今日。而其祸烈矣。穿凿于故训文字之微。张皇于名物器数之末。拾前人之唾余。谬述为家法。及进询以本经之大义。则瞢然莫知也。于是鄙躬行为陈言。斥廉耻为小节。唯知嗜货利竞功名。以便其耳目口鼻四支之欲。班氏所呼为利禄之途然者。岂不信欤。夫汉人功诚不可没。然固以其抱残守缺。而有以待乎后之人。是故宋人之功汉人之功也。尊宋乃以尊汉也。譬之稽田。汉任其开垦。而宋任其敛获。今乃舍粒食之功。而卤莽灭裂。日求所为开垦者事之。亦可怪甚矣。海珊自十七八岁。始知诵读。家无书籍。稍稍从贾客购取。则宋人著作极廉。而时贤解经之书。往往兼金不能得。自某年迄某年。约所收数百卷。皆贾人之以为陈年故纸。而无人过问者也。呜呼。谁生厉阶。浸昌浸炽。而致此燎原之势。则信乎俗学功利之习。深锢于人心。故一唱而和者易众。惟其有以便人之私也。抑天人之际。盛衰之循环。要有不得不然者欤。聊志于此。以为自厉之道云尔。

　　与法镜野先生书　
罗有高
  </div>
  <div class="pagination">
   <a href="皇朝经世文编_page59.html">
    上一页
   </a>
   <span>
    ...
   </span>
   <a href="皇朝经世文编_page55.html">
    55
   </a>
   <a href="皇朝经世文编_page56.html">
    56
   </a>
   <a href="皇朝经世文编_page57.html">
    57
   </a>
   <a href="皇朝经世文编_page58.html">
    58
   </a>
   <a href="皇朝经世文编_page59.html">
    59
   </a>
   <span class="current-page">
    60
   </span>
   <a href="皇朝经世文编_page61.html">
    61
   </a>
   <a href="皇朝经世文编_page62.html">
    62
   </a>
   <a href="皇朝经世文编_page63.html">
    63
   </a>
   <a href="皇朝经世文编_page64.html">
    64
   </a>
   <a href="皇朝经世文编_page65.html">
    65
   </a>
   <span>
    ...
   </span>
   <a href="皇朝经世文编_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
