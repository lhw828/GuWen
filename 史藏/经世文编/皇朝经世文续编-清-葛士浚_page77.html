<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 77 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 77 页/共 103 页
  </h1>
  <div class="content">
   凡此诸弊非一朝一夕之故干隆五十五年有江南老民汤干学伏阙上言近年河工多故皆由不遵古法所致并条陈卷扫种柳诸事则其时之扫已非康熙已前之扫可知矣今欲渐除诸弊必自变丁为顺始然柳枝不用则扫虽顺而历时不能久亦终无以善其后种柳之事非三五年不能成顺扫则随时可易然变推枕为捆镶其费不止加倍在厅员既无此力且已成之扫亦未可一朝遂废也成忠悉心筹议如旧扫之前溜势着重莫善于多抛砖石以卫其足以深二丈厚三尺计之每一丈之扫当用砖石六方抛至四五十丈溜势必可稍减然用砖石已三百方矣今砖石之堆大抵多虚少实其在岸有三百方之积者入水之后不知用至如干而后有三百方之用也此其难一也其本无埽段之地一朝溜至莫善于改镶顺埽然顺埽之绳橛人工皆数倍于丁埽其费固已不赀又卷埽之法无一人能任之者捆镶则非船不可新生之险急于星火虽缆橛亦苦不能应手又安得船耶是又一难也必不得已而思其次其惟留磴乎其法于新生之埽本拟面宽一丈者头坯加宽至四丈其后每加镶尺余即收进一尺约计埽高二丈可收进一丈五尺埽面之宽但存一丈层层收缩有如磴然干隆时尝行之节省镶埽之费以为培高堤岸之用行之未久或有谓其无益者其事遂罢以今思之省费诚亦无多然逐层留磴则虽在丁埽亦有收分不至有兜溜淘深之惧是无易丁为顺之名而有易丁为顺之实埽前之水断不能深至三丈也成忠尝询之营员或以为可或以为不可姑试行之较之变推枕为捆镶者其费究可大减也若诚无益则惟捆镶及砖石而已百年之弊非一日所能除亦非一言所可尽为之以渐庶几尚有复古之日欤
一曰重堤宜筑也自明潘宫保之治河即有缕堤遥堤之制河防一览所载河图自荥泽武陟以至云梯关未有不两堤者又兼筑月堤格堤于中略如今之圈我　朝靳文襄公因之虽徐州已下地势太狭间有不筑遥堤以省费者然遥缕并见者固十之七八也当明季及我　朝顺治年间黄河之患惟河南为甚说见顺治十八年十月总河宫保朱公梅麓奏中迨靳文襄公总督南河其时为康熙十六年距朱公具疏时仅十六七年耳而其见于文襄公之书者一则曰徐州以上堤固河深绝无河患再则曰治河之事莫难于保险开归以下堤多者至四五重无甚险前后情形其不同也如此成忠查河南通志自顺治八年总河杨公茂勳始筑堤之役无岁无之朱宫保在任十年设因地远近以次调夫之法民服其公所筑尤多自是岁以为常起顺治八年终康熙二十九年计四十年中筑堤凡一百八十三处此靳文襄公所以羡中州黄河两岸遥堤格堤月堤之多而自堤成之后所以直至康熙之六十年仅决詹家店之一处也重堤之大效如此今河南南北两岸旧堤犹有存者然残缺已甚稍完整者不及十处欲一一修而补之诚非容易然每年砖石麻之外例有土工银三四万两营汛各员赖此自效此本有之款不待加增者现在有工之处堤面宽皆八丈十丈并有过十丈者此近年整顿河工之成效迥非四五年前之比既已高厚坚整矣岁支土工之银尚有赢者正可加筑重堤先自有工之处始次及虽无工而不可恃者然后再于最要之处修其重堤后之重堤如下南十七堡圈之外又有十七堡至二十六堡之大圈是已期以十年旧堤尽复然后再议其他如是者有大利二焉一曰水戗凡大堤危急之时抢筑堤里谓之帮里戗水戗云者不戗以土而戗以水也非大溜不能塌堤既塌堤矣多筑二三丈之里戗是否有济殊不可知惟于重堤之处预筑格堤以成圈一旦事急竟从堤之下游开口放水使内塘先为水据则外堤有所凭以为固所谓戗也河防一览图内说之甚详以为治河之法莫妙于此今人不加深考往往疑畏不知南河险工赖此保全者多矣且非独南河也河渠纪闻云江南遇大水缕堤着重时每开倒钩放水入内豫省沙松多不轻放然如铜瓦厢古称极险加筑月堤每岁增培至干隆乙卯大溜曲注危险异常开倒钩引入内塘登时灌满水仍外出顶溜开行此其验也黄河之溜短则力猛长则气衰凡顶冲埽湾之最险者其对面兜溜之滩及出峡之口大都皆一望可见为其近也若放入内则经行之地又多百十余丈水已伸腰其险自平况倒钩引入必在不甚迎溜之处俄顷之间水已灌满以水搪水外堤未必再塌即或塌开亦无跌塘之势混茫一片仍从所放之缺口入河耳何险之不可保哉一曰放淤其法与水戗相同惟水戗当溜注之时开下口者居多不敢于迎溜之处又开上口若放淤则多于无溜处行之从上口灌入从下口放出每岁可淤高三四尺积三五岁内塘之地高与河平可以永无河患康熙三十一年靳文襄公再任总河上河工守成疏云臣辅前任内曾将邳州董家堂桃源县龙窝二处险工择埽台上下建设涵洞引黄灌注复于月堤亦建涵洞使清水流出月堤之外堤里洼地不久淤成平陆不但堤根牢固而每年取土亦易又云臣辅复任以来见邳州旧城迤西周围约有百里地势卑洼四面皆高以致所淹之水永无去路臣以为此亦可借黄以淤之者也
臣辅在任时徐州长樊坝险工堤里洼地甚多涵洞不足淤灌遂于埽台下首掘开丈许之口引黄内灌伏秋一过自然挂口仍将掘口之处堵塞数月间已淤高二三尺矣今邳州亦宜仿此行之其清水亦可引之运河而去或虑掘堤可虞不防建设小闸更为万全云自公上此疏后历数十年放淤之法大行干隆二十一年行之于石林二十九年行之于夏家马路三十年行之于孙家集三十一年行之于蔡家楼三十三年行之于徐家庄嘉庆二十一年行之于李家庄更有贾家庄七里沟朱家坝曹工大坝等处见于大学士吴公松圃疏者其岁月今不可考矣伏查黄河之患在两堤中者莫大于积水伤堤而无寸土之可取在两堤外距河数十里百里者莫大于田为沙压无地可耕今若行此放淤之法如上南之郑州十堡十一堡中河之中牟上汛四五堡下南之二十堡至二十六堡或开倒钩之渠掘堤放入或砌涵洞或建小闸从大溜所背之地施工断不致有夺溜之患一二年后两堤之间水去淤留即不能高与堤平亦可免无土可取之患若夫利之尤大者如今日郑州中牟祥符凡在贾鲁河之北者历年为河工漫口所经飞沙极目杳无居人昔日膏腴皆成弃地小民疾首蹙额而无如之何若相度形势于有圈之地内外皆设洞闸俾堤前平漫之水从闸洞放至平地其水归入贾鲁河所挟之淤必留于经过之处谚云紧沙漫淤凡漫水未有挟沙而行者沙压之地皆昔年之急溜也如是行之数年之后斥卤变为膏腴岁增民食官租以巨万计真无穷之大利哉　以上四事守滩必购砖石盖坝则砖石柴土皆可为之因时因地惟费之省者是宜耳埽之弊最多最久一朝易之夫岂易言近时名臣如黎襄勤公栗恭勤公其于埽之利弊知之深矣其所以变而用砖石者诚以多年积弊非旦夕可除也埽变为坝又变卷埽之坝为内土外砖石之坝此前贤救急之良法欲求速效惟此为宜其次则以砖石埽根又其次则试行留磴之法为之以渐或者其有瘳乎重堤之保险放淤不独免河之害兼欲收河之利治河无上策此则庶几上策欤然而知之者以为大利不知者或且以为大害姑存此说以待事机之会耳保险之法之可言者大略不外此四事至于治河之本尚有其远且大者则非浅见之所能知也
　　治黄运两河议　
柳应墀
天下之水善趋于东南者其势也而弱水独西喜浮而柔顺者其性也而济水独沈兼之者惟大河大河势趋北而性独刚也刚不可以防故鲧堙之而弗成北不可以南故元明治之而滋弊古人因河以为运不特禹之贡道也即考汉唐转运之成可知后人壅河以济运非谓黄陵冈之役也即会通河之开凿亦为大变虽曰都于幽燕之漕运使然然亦不知顺其性与势之故故治河则碍运保运则妨河非有旷然卓识之才不狃于故常亦恶知黄运不相悖之理哉议曰治黄而不必治运上也治黄而兼顾运者次也治黄而专顾运甚且顾运不顾黄者下也河之通淮始于汉甚于今武帝时瓠子河口决注钜野通淮泗及宣房元成时又屡徙当时若亟用贾让之上策亦何至遗患至今王莽时河徙由济南千乘以入海东汉明帝命王景治之自是无河害者八百余年五代晋时河决滑州弥漫数百里逮有宋而河北决者三当时奸臣必欲河之东至南渡而大半由淮入海然北流尚未绝也元会通河成虽为漕计仍以海运为主奈何明又疏之为东南数布政长运计而不虑河之日南也其始借黄以济运其终借淮以敌黄黄其可敌乎于是淮南抱鱼之忧运航有沙淤之阻则河失其势而运不可保也明矣然河究不肯南也往往北决张秋以溃运识者已知有穷则思返之意而果也　国朝咸丰间铜瓦厢之决径由大清河以入海矣大清河至利津口为古漯水道即汉之千乘也河既溃运自安山至八里庙决口艰于漕可绕盐河行二百里以达张秋张秋以上至开州境有古大金堤可恃以下抵利津应加筑长堤其南岸自安山以下多傍泰山麓以上至曹州境为古钜野泽当宽立堤防俾河身不宽不狭河傍筑石堤借水刷沙距河数里相度形势建遥堤以防涨以机器随时疏浚庶几河患可息而运河之治为功亦易故曰治黄而不必治运者上也或曰子以堙水为戒而累言堤防得毋矛盾非也时使然耳昔禹时无人地之窒碍故河得宽然而北今则河之北有临清中有济甯南有徐州皆转运之道随在掣肘河势邱仲深以谓非河不容人人不容河耳是非顺其势以曲为之防恶乎可曰然则废运而专治河何如亦非也　国家虽改行海运河运亦不可废江北之仍岁漕乎无已则惟治河而兼顾运运河经山东千余里岁时修堤司闸开浚之费不使之缺而又多开泉河厅所辖诸泉以济运若虑其涸独防黄以益之则横决之忧必深盖运河半资山东诸水半资黄河专藉河而河之性又拂故曰治黄而兼顾运者次也河为纲而运为纪纲举则纪整若使治河而专顾甚且顾运而忘河是纲纪倒置也元人排河入东北之道微有存者明徐有贞犹疏分水之渠于濮汜间自黄陵冈之筑绝其北流浚贾鲁旧河以分之开新河七十余里又筑长堤三百余里役夫十万有奇而张秋之决始塞名为治河实则治运然而逼河南徙刘大夏之所为固知其不易也乃又虑河之壅运也潘季驯于是创蓄淮敌黄束水攻沙之策未几而清口淤矣则河性之刚而不可敌也可知矣夫顾运可也顾运而致河之拂怒不可也假令崇减黄清之说洪泽湖全受黄水微特迤北运道日涸而河且挟淮入江合为一渎矣然而前人深虑之而幸免者非天也亦河势使然也故大清河之行而河之势与性彰彰也后之人若属有衡决之变慎毋师刘潘之故智使纲纪倒置斯河不溃运运不拂河矣故曰治黄专顾运甚且顾运而不顾黄者下也抑又闻之引漳溉邺史起之谋也开渠灌田贾让之策也今河南一布政河经者逾半土脆而流浊不可以渠惟曹濮济阿间不妨多开支渠如江南之瀦泽支港可岁获漕粟可预制横流至决口岁修之弊顾炎武有正人心急于抑洪水之说可考镜而知也然则治河之大较可知矣昔之河有漯州屯氏津以分之有钜野梁山泺以瀦之故河势顺今之河欲南而束于堰欲北而阻于堤又挽之以入运掣之以入淮故其性逆孟子言禹功曰疏瀹排决诚取议之上者而变通之徐图之岁时疏达之则虽谓禹之复可也虽谓黄运并行而不悖可也
　　黄淮分合管议　
丁显
江淮河汉为四渎渎者独也谓其独流而入于海也神禹治水河会济漯入海在古燕赵地淮由云梯关入海在今淮徐地桑氏之水经胡氏之禹贡锥指傅氏之行水金监固可考而知也其时二渎分流各不相犯由汉迄宋淮水安行如故河则屡有变迁然大半均由武定府利津县大清河入海盖即今日黄河经行之地行之千年未尝有水患缘其时河自为河淮自为淮且大清河即古之济水其水清而驶力足刷黄乃天然归壑之正道以故经行日久不致为害宋明以来河始夺淮始则河淮犹分为二渠终则河淮并合为一渎始则淮强黄弱海口尚能汕刷终则淮弱黄强海口遂渐高仰不独遏淮兼且遏黄沙愈积河愈高溜愈缓涨愈急嘉庆道光年闲黄河为害曾无数载之安而堰盱之险运堤之漫闸坝之开迄无甯岁两淮数十州县盖岌岌乎不可一日居咸丰初年河南兰阳汛决口黄水经行之处复会大清河入海自此黄河渐复汉唐故道去春淮扬徐海绅民禀复淮水故道冀纾两淮之灾盖以黄淮合而数省危黄淮分而数省安也何则河自铜瓦厢决口兰仪以东废黄河逐段高仰几如平陆曹单徐邳之交淤垫尤甚固不独海口之壅遏也且地段绵长照湾估算约有二千里遽欲挽黄南行排浚之费非亿万金不能有济雇募之夫非百万名不能兴办以二千里之遥集亿万之款募百万之夫此岂可猝办者脱不如是遽议挽黄入淮毋论黄水入大清河势如归壑其性不能南趋即使强将铜瓦厢决口闭塞逼水南行而下游在在淤垫水势转致壅遏一经汛涨上游更易溃决此处塞而彼处复决今岁塞而明岁复决直隶山东两省仍复不能安枕河之淤也由下而上河之决也亦由下而上康熙雍正时河决多在安阜干隆嘉庆时河决多在桃宿道光时河决多在徐邳丰沛铜瓦厢之决又在兰仪下游高则上游决水性固如是也况乎黄复夺淮淮水永不归故势必至伏秋汛涨安徽之颍凤江苏之淮扬悉为泽国而沂泗之水不能会淮入海又将以徐邳海安桃为壑然此尤其显焉者也二千里长堤风雨耕种大半剥蚀而自贼氛窜扰居民又多切改濠沟修补稍不如式黄水乘隙堤堰倾决上游则青兖当之下游则淮徐当之良可虑也
甚矣黄淮之合其贻害固非一州一邑之故矣今如黄淮分行则异是然或者谓河自铜瓦厢决口直隶山东两省滨河数十州县每际夏秋水势散漫民不安居而江苏淮扬亦有清水潭之决谁谓黄淮之分便为善策不知东省之害在未接筑长堤两淮之害在淮水未复故道查铜瓦厢迄牡蛎口约长一千二百里张秋以东水已成槽两岸甚高闲有卑洼民堰可以自保稍加培筑足御横流其亟须筑堤者自兰阳迄张秋五百余里约略估算经费需银三四百万两傥能拨款兴修则直隶山东之害除并将杨庄以东之废黄河大加疏浚俾淮水复由故道入海则江苏安徽之害除故曰黄淮合而数省危黄淮分而数省安也匪独此也黄与淮分经费省而功且易成黄与淮合经费多而功终难冀查接筑东省长堤暨疏浚杨庄东之废黄河两项经费仅需银五六百万两耳今如挽黄入淮则二千里之中堤身之卑矮亟须修补河身之淤垫亟须排浚御水之柴扫亟须帮补减水之石坝亟须修砌兰阳丰工之两决口亟须堵合其费转有十倍于此者今日支绌之饷固难筹拨即　国家全盛之时亦艰于措画由此观之黄与淮合民危而费钜功难黄与淮分民安而费省功易彰彰明矣议者又谓黄水由大清河入海有妨运道查临清抵分水龙王庙约三百里曩时均资汶水及安山湖之水济运今则黄河横截南岸犹能藉资汶水北岸自张秋迄临清二百里地势高低悬殊灌塘济运全仗黄水启闸之时沙淤涌入闸闸兜束逐渐填塞回空粮船遂致无水浮送且每岁均须浚治　国家岁运东南漕米四百万石而河道壅遏亦大不便也不知临黄以南可资漳水而张秋东昌之交似可接引卫水查水系在张秋西南其地势西高东卑可在朝城莘县之交细加荒度价买民田开宽二十丈运河一道由朝城抵荆门闸约长一百余里秋冬之际蓄高卫水一俟粮艘渡黄即以水节节灌塘庶清流泻注沙泥不复壅遏且漕艘入东省每岁均在五月间其时雨水盛行汛涨举发藉清济运断不如冬时水弱仍须于灌塘时紧闭荆门闸板不使黄水涓滴入运庶东昌运道不复再忧壅塞矣其张秋黄河须建筑两堤设法高汶水及南旺湖水全力刷沙以防南漾之势惟运船由分水龙王庙入黄近年多在盛涨时汶弱黄强水势弥漫数十里纤道难容逆流撑挽万分竭蹶显意须用连环大铁猫互为牵引较有把握制近创闻法本古授而且今日杨庄之地即黄水复来设法灌塘亦甚难矣往年湖水六七尺即能会黄济运今则黄河旧身视道光元年约高一丈二三尺以致湖水虽蓄二丈外犹不能敌黄且自七堡之决清口全淤湖水万难畅出黄高于湖历年扪口道光中年漕船灌塘业经万分拮据今昔形势更自不同设再灌塘殊堪逆虑此以知黄淮分而运道不碍黄淮合而运道转难也矧黄河迁徙势难豫定逆水之性徒劳不成今日黄河之不能挽归云梯关犹昔日黄河之不能挽入大清河为今之策与其虚糜帑项而徼幸于功之难成曷如力挽狂澜而商定于功之有济历观干隆嘉庆之时名臣辈出均以移河让淮为请而续行水金监载孙濩孙疏稿魏氏古微堂筹河篇均谓河由利津入海为贾让之上策咸丰初年安徽巡抚福　奏称河由利津入海有二利有四便均即今日黄水经行之地之数公者目击黄淮并涨之积害而欲分黄让淮岂臆说哉黄未北徙而且望河由利津入海以纾东南之灾黄已北徙而转欲河由云梯关入海以增东南之患苟如此行即使东省水患从此永免亦非万全之策而况河淮复合青兖之患仍急耶
　　黄河复由云梯关入海说略　　　　　　　　　　　　　　　　　　　　　　　　
丁显
同治七年十月兵部侍郎胡以河漕相因　奏请疏浚兰仪以东之废黄河俾黄水仍由云梯关入海以纾直隶山东水患以行江西湖广漕船此诚拨乱为治之机一劳永逸之策也奉　上谕着各督抚悉心体察会商兴办以重河道而利漕运等因钦此仰见　皇上关心民瘼饥溺由己之衷　轸念河防切胞与同人之愿属在版图咸殷庆忭然而非常之原黎民咸惧或谓二千里河身地段绵长淤垫太甚一时疏浚不易即疏浚亦未能畅彻下游壅遏而遽将铜瓦厢决口闭合上游长堤盛涨溃决处处可虞或谓铜瓦厢决口经行日久渐成大川势难闭塞即能闭塞亦非七八百万钜　帑不能合龙或谓黄复占淮淮水即少尾闾一经汛涨盱堰运堤万分危险势必至颍凤淮扬数十州县永为泽国急山东直隶之害而转酿安徽江苏之害亦非万全策也窃为循序渐进则极难之功亦可告成相机以行则久远之灾亦能补救与其散夫于二千里之遥力以分而鲜据不如集夫于数百里之近势以专而有功今欲黄水复由云梯关入海势非分年分段逐渐图功不可请言其略靳文襄公八疏有曰治水必始自下流杨庄以东自明以来黄河之下流也藉清刷沙自明潘映川创其法历任河帅踵行均有明验拟以全股之夫首将杨庄东之废黄河大加疏浚俾能畅行沂泗之水藉以机器汕刷不数年中河身自能宽广海口亦易深畅藉清刷浊事半功倍不独盛涨之时淮水可以分泄且即为异日导黄之地此第一段疏浚尾闾以水攻沙之大略也自皂河迄杨庄约二百数十里此段地势高仰视杨庄东为甚仅恃排浚徒劳不成康熙初年漕船曩由宿迁十字河入黄行抵皂河复挽入运东省之水曩与黄接拟次年即将此段河身疏浚刷开黄运两堤仍引东省泗水径由皂河入黄藉清梳刷行之数年二百数十里之河可望深广视徒恃掘浚者费省而功易此第二段疏浚皂河河身以水攻沙之大略也洪湖清口久经淤垫近惟张福口引河行水咽喉梗塞湖水势难畅出不独淮水壅遏为害淮扬且将来灌塘济运清水不出粮艘安能浮送况今自皂河刷堤引清刷黄地距海口八百里水性始强终弱尾闾势难荡刷将来导黄海口仍忧高仰拟再次年即将清口各引河一例疏浚修补堰盱石墙闭塞礼字河蓄湖水会合沂泗相助刷黄则海口益宽深将来黄水复行仍可复黄淮交汇之旧此三段疏浚清口蓄淮刷黄之大略也铜瓦厢迄皂河又约千里惟将黄水荡刷拟第四年即将铜瓦厢以东河身仿靳文襄公川字河式大加掘浚一面帮补各段柴埽迨经功竣即引黄水建瓴湍注不独全黄河身可一例刷宽且下游业经深广在清口则黄淮交汇清足刷沙淮并黄行减坝即可不开颍凤淮扬数十州县藉可安枕而自铜瓦厢以东黄水畅行不复壅遏则溃决之害可弭从此青兖各州县不致再罹昏垫此第四段疏浚铜瓦厢以东引黄由云梯关入海之大略也此数年中权将东省长堤就势接筑以弭滨河水患一面于东昌临清之交设法济漕或暂行接运或权行海运或相机制造地洞接引汶水行漕迨废黄河一律宽广其时黄河分为两支入海即复宋二股河遗制傥于漕运东省各州县不碍则一川二派水行尤畅豫省上游更可永弭漫决否则再将铜瓦厢决口议塞大溜分则水势缓下游畅则钱粮省此第五段闭塞铜瓦厢导黄复由淮水故道入海之大略也总之欲导黄必先导淮淮为黄之尾闾淮畅而黄乃能会也欲导淮必先导沂泗沂泗能遏淮之门户沂泗弱而淮乃能敌也沂泗导则徐邳海之患弭淮导则颍凤淮扬之患弭淮与沂泗并导而后导黄淮可刷黄黄不遏淮则青兖冀豫之患弭面徐海淮扬之患亦不至太甚使不导淮而遽导黄毋论水不归壑即使黄能南趋而淮转肆虐于安徽江苏矣不导沂泗而遽导淮毋论沂泗遏淮即使淮能出清口而沂泗转滋毒于徐邳海矣循序以图则二千里之遥亦能畅彻下游深畅则铜瓦厢之决口亦易闭合黄淮并行入海则直隶山东之患亦不至移于安徽江苏势似缓而实捷功似难而实易一劳永逸且一举必成从此数省之中安澜普庆而东南漕米河运畅行　国家幸甚天下幸甚
黄水复由云梯关入海分年分段兴办洵足以重河道而利漕运然兰阳以东之旧黄河地势高仰排刷有需时日兼之铜瓦厢决口已成大川堵合匪易遽欲挽黄南趋效难豫定究不若黄淮分治之工程捷也地段长浚筑堵砌钱粮甚钜究不若黄淮分办之经费省也以黄合淮扪口极易一经淤垫湖水仍肆虐淮扬究不若黄淮分流之利益远也清口高仰淮水势难畅出黄水再来灌塘济运万分拮据究不若黄淮分导接引水之漕运易行也
　　　一边出土节略　　　
丁显
淮水故道与别河异别河仅分泄一邑之水故道兼宣泄沂泗之水非有宽广之河浤不能畅出东注也疏浚涸黄旧身与浚他河亦异他河两涯盛涨从未漫堤疏浚者仅防其淤涸黄两滩盛涨大能泄水疏浚者兼防其遏出土太近旧日泄水之滩汛涨转为壅遏致为虐于里下河也昔靳文襄公方略有白驹场束堤引淮一策宽以一百五十丈为准岂不以淮为大渎非宽不能畅泄哉是以淮扬公禀拟定出土章程限以六十丈盖扯算中浤宽可一百四十丈仿靳文襄公之遗制以防淤塞壅遏之患酌古准今未之或易嗣因　国库支绌帑项未充出土太远方价或昂经费浩繁筹画恐难为力而或以经费之故遂致出土逼近不以减害而转以增患又非为民除害之心因而博采舆论细察河形而获一边出土之法省费而防害策无有善于此者何则黄河旧浤时南时北河浤在南者北滩仍自宽广河浤在北者南滩定可宽宏出在一边浤在南者泥即就近堆积南岸北滩尚可宣泄异涨浤在北者泥即就近堆积北岸南滩仍可经行汛水浤在中者相度地势泥即堆积滩之一边稍高者宣泄仍畅黄淮自不为壅遏一利也六十丈出土方价必昂今一边出土拟在二十丈外与始议近四十丈方价自减节省经费二利也河浤在南者其险湾定在南河浤在北者其险湾定在北相度形势即以所出之土帮补两堤俾险工可以高厚价半功倍三利也出土太近水势高浚起沙泥浮沈水底势易复淤今如一边出土则所出之土有在堤外者有贴补帮堤者有在高滩者盛涨之时不为冲塌即以防淤塞四利也两边出土不能过远再欲开宽必致又挑所出之土糜费良多否则河浤永远不能展拓今如一边出土河滩仍宽将来任意开辟毫无阻碍五利也昔靳文襄公开川字河出土均在一边仿而行之似无塞碍
皇朝经世文续编卷九十
　工政三河防中
　　奏请以工代赈疏
刘长佑
窃臣承准议政王军机大臣字寄同治二年十二月十九日奉　上谕谭廷襄奏统筹黄河下游现行地势拟请浚支渠以减涨水培土以卫农田等因钦此遵　旨寄信到臣当经移山东抚臣暨署河东督臣筹办一面行司饬委候补同知李鼎等驰往大名会同该管道府查勘在案计已次第勘估惟定于何时动工兴修尚未禀覆查开州东明长垣三州县被豫境黄水浸灌总因上有来源下无去路各处旧有堤迭被冲刷残缺以致田庐连年水淹据目下情形而论自以培修堤为要策春长无事水小源微正宜及时兴筑查河道北徙开州情形最重长垣次之东明又次之就上程约估之计须银三万余两库储支绌势难筹此巨款不得不斟酌权宜挹彼注兹先其所急因思开东长三州县上年被水案内业经奏准拨给银三万两改赈为抚溯查从前遇有灾歉每于青黄不接之时筹办城工堤工俾灾民得以力作餬口原有以工代赈之例此次工程正为轸念灾黎保田庐起见更非别项工程可比目前田工未兴民尚无事若命随工力作按日给予佣值数口之家藉得以资养赡所有前经奏准赏给抚银三万两拟请改作以工代赈庶几慎重经费无须另筹刻下节逾清明开工已不为早亟宜先将经费发往以便兴办惟地粮不敷支发先在司库旗租项下借拨实银三万两饬委候补知府沈燮同径行解往开州虽河道情形开州与长垣东明不同但原案系属抚今改以工代赈少壮者固可佣趁度日其老弱鳏寡无依者转不得均沾实惠未免向隅且与原案不符拟将前项银三万两按开州东明长垣三州县各先酌拨八成银八千两共银二万四千两以作工用其余二成共银六千两暂存开州仍令该三州县查明老弱鳏寡无依不能工作者准其于二成银内酌量支领散给作为抚傥有余賸仍查明该三州县内工费如尚不敷量加添补如此一转移间既于要工有裨而灾黎亦无虞失所
　　请筑河堤疏
胡家玉
窃维黄河故道北流入海经史所载历历可稽自宋熙甯十年河决州分而为二一入淮一入济南北分流迨南渡后河遂南徙论者谓金人塞北流以病宋其说非诬元则时决时塞或北或南明自金龙口再决命都御史刘大夏治之浚贾鲁旧河以杀水势开新河七十余里筑长堤三百余里盖费帑金亿万始能逼河使南行也我　朝因之二百余年河决不一大约在北岸者居多殆地势然欤今自兰阳汛溃决泛滥于直隶境内已十年矣昔之河身今成平地臣于咸丰七年由清江浦进京经故黄河摆渡处见庐舍俨然寖成村落计上下六七百里节节势高层层淤塞此而欲循旧道开新河挽狂澜而东之诚万难之势自不若因势利导由大清河入海之为便也河臣谭廷襄请疏下游徒骇马颊两河以泄水诚古人开支渠减盛涨之良法第自张秋以下民率皆颓溃张秋以上如濮范寿张等处河流散漫一片汪洋如农田必须筑堤束水而工费浩繁地方官劝民兴办无论积年灾区力有未逮即使克期集事而双堤夹峙筦束河流急溜惊湍倍加劲疾时而南趋时而北刷一遇大汛验工百出或加镶或加埽或加戗日不暇给民力几何安能办此势必今岁修明岁决如谭廷襄所奏自利津溯流至肥城一带民决口不下三四十处可为明证臣闻怀远谟者毋急近功成大事者不惜小费黄水漫淹两省灾及数十州县亏国计害民生甚至土匪揭竿流民助虐用兵剿洗糜饷尤多若不力图修治恐水套之伏莽难清直东之后患未已再四思维拟请　饬下各该督抚会同详悉履勘自兰阳以至利津海口通盘筹画旧可因者因之新堤可筑者筑之下游之水应疏者疏之横流穿运运河闸座当建者建之核实估计逐段绘图贴说进呈　御览请　旨施行或谓当此库储支绌鸠工庀材安能筹此巨款臣窃查直隶督臣刘长佑筹拨固本京饷每年三十万金由各省解储部库以为练兵之用臣请移缓就急于秋末冬初即将此项动用兴工仍照旧章暂开河工事例以裕经费但得一二廉明公正之大臣躬亲督办视国事如家事裁一切浮费涓滴悉归实用深浚河身宽留河面土工则夯硪坚实柴扫则镶压整齐一二年间必着成效纾数十州县汛滥之忧拯亿万苍黎昏垫之命古称民为邦本是即固本之要图也若谓黄河北徙有碍南漕臣拟于向来漕船渡黄处所开挖横河一道今南岸清江闸之水与北岸运中河之水互相贯注血脉流通漕船由北经行较为顺利并请　饬下漕运总督就近察看情形妥筹办理
　　复郭雨三书
曾国藩
两奉手示阙而不报非至笃好能无督责寸心之私固无日不依密侍从之旁想亦荷曲原也幼章方伯来备述光仪謦欬且言从事河间讲求宣房上考成案近核全局实能不囿于一时一隅之计前赐函中已略见一斑矣顷者兵三堡之灾猝不及防遘此闵凶河帅原摺以为河水经微湖一过出而渐清运道仍尔遄行无滞第思黄河初决经微湖之涣涤自当稍清若灌湖既久则湖波不足以资刷涤恐全黄入运运道不免终受其淤且原摺称黄水入微湖而后挟运道而下东趋骆马湖由六塘河入海而于骆马湖以下之运道若何则未尝分晰言之但云必不误回漕而已弟思水不两行溜不两盛假使全黄大溜尽注骆马湖则运河之小溜亦恐将掣动而从其大者自泇口以下中河以上恐运道不免有断流之患盖自微湖以至清口运道五六百里上游为黄溜所经则虞其淤塞下游为黄溜所不经则虞其断流二者弟之私忧过计望兄将目下形势详悉示我粤匪未靖而河事愈棘　天子蒿目焦虑而书生束手无策虚糜厚禄以是悚愧不可名状前者老兄来书所谓全河关键在先修山盱之六埧次浚清口之引河此与弟夙昔鄙见若合符契自嘉庆年间有减黄清之说往往启上游山祥符五端等闸灌入洪湖于是乎全湖之底北常高而南常洼至前年启放吴堡而湖底之北边愈高惟北底苦高故水小则运道有淤塞之患惟南底苦洼故风大则石堤有掣损之患有识之士多谓修六埧以泄全湖之异涨挑引河并挖浚湖之北底以疏引湖入运之路复王营减埧以掣低黄河之面此三者皆不可缓之工也要使洪泽巨浸仍复七分入黄三分济运之旧然后可以少安不然以全淮而迂道下江以漕艘而灌塘出黄此皆逆天而任巧所恶于智者为其凿也浅见悬空老兄躬历周勘无惜随时一一示我
　　覆奏黄运两河情形疏　　　　　　　　　　　　　　　　　　　　　　　　　　
李鸿章
窃臣承准军机大臣字寄同治十二年二月初一日奉　上谕前因乔松年奏筹办黄运两河情形文彬丁宝桢奏请仍挽复淮徐故道并御吏游百川奏河运并治宜详筹妥办等情当经降旨交军机大臣六部九卿妥议具奏等因钦此仰见　圣虑周详实事求是钦悚莫名臣自少壮南北奔走嗣督师追贼往来河上迭就黄运两河筑围圈贼虽于河务非所素习而阅历变迁讨论掌故采择众议略有见闻奉　命后复遴派干练耐劳之员分投前往访察测量兹谨悉心妥议为我　皇上详细陈之伏查治河之策原不外恭亲王等所奏审地势识水性酌工程权利害四语而四语之中尤以水势顺逆为要现在铜瓦镶决口宽约十里跌塘过深水涸时深逾三丈旧河身高决口以下水面二丈内外及三丈以外不等如其挽河复故必挑深引河三丈余方能吸溜东趋查干隆年间兰阳青龙冈之役费帑至二千余万大学士公阿桂奏言引河挑深一丈六尺人力无可再施今岂能挑深至三丈余乎十里口门进占合龙亦属创见　国初以来黄河决口宽不过三四百丈尚且屡堵屡溃常阅数年而不成今岂竟能合龙而保固乎且由兰仪下抵淮徐之旧河身高于平地约三四丈因沙成堆老淤坚结年来避水之民移住其中村落渐多禾苗无际若挽地中三丈之水跨行于地上三丈之河其停淤待溃危险莫保情状有目者无不知之而岁久干堤即加修治必有受病不易见之处万一上游放溜下游旋决收拾更难议者或以河北走则穿运为运道计终不能不挽之南行以会清口臣查嘉庆以后清口淤垫夏令黄高于清已不能启坝送运道光以后御黄竟至终岁不启遂改用灌塘之法自袁浦泄黄入湖湖身顿高运河水少灌塘又不便遂迭次奉行海运彼时河务运务实有岌岌不可终日之势盖自明末迄　国初借清刷黄颇蒙其利厥后河淮不能合流天时地利人事三者皆穷今即能复故道亦不能骤复河运非河一南行即可侥幸无事也恭读道光八年十二月初五日　上谕江境御黄坝上下一带黄河积年淤垫以昔证今已成不可救药之势等因钦此　圣虑周详早已洞悉无遗此淮徐故道势难挽复且于漕运无甚裨益之实在情形也河臣乔松年所拟就东境束黄济运一节臣查当年清口淤垫即是借黄济运之病干隆二十三年八月　谕河臣白钟山曰引黄入运黄水多挟泥沙一入运河易至淤垫非甚不得已不可轻为此迁就之计嘉庆十五年十二月十九日　谕河臣陈凤翔曰因利漕先已病河权其轻重甯使暂时剥运渡黄必不可复用借黄济运之计各等因钦此道光五年洪湖溃泄两江督臣孙玉庭等复议引黄济运数渡之后即见填淤起剥磨浅卒至未终其事是　历朝圣训昭垂至明至确往事覆车可为永鉴今张秋运河宽仅数丈两岸废土如山若引重浊之黄以闸坝节宣用之水势抬高其淤倍速人力几何安能挑此日进之沙且所挑之沙仍堆于积年废土之上雨淋风荡河底日高闸亦壅塞久之黄必难引明臣万表刘天和等佥以此事害多于利非淤即决譬之以病为药以狼兵止寇语殊痛切宏治初年荆隆口铜瓦镶等处屡次大决皆先因引黄济张秋之运遂致导隙滥觞临清地势低于张秋数丈而必谓后无掣溜夺河之害臣亦不敢信也至霍家桥堵口筑堤工程尤不易办该处本非决口乃大溜经行之地两头无堤无岸一望浮沙并无真土可取若兴作于茫茫沙水之中目前无从起手无从立即勉强沙堆节节偪溜下做窃恐浮沙易塌适足撄河之怒而所耗实多日后防守难资终为痼疾一遭溃陷水仍别穿运道而不专务张秋岂非全功尽弃至同知蒋作锦所拟导济运原因张秋以北无清水灌运故为此议
惟查元村集迤南有黄河故道地多积沙施工不易且以全淮之强不能敌黄尚致倒灌停淤岂清浅之遂能御黄济运耶彼其意在袭取山东诸水济运之法不知泰山之阳水皆西流因势利导十六州县一百八十泉之水源旺派多自足济运水来源甚弱北流最顺今必屈曲注之南行一水何能两分其势实多不便平时浅可胶舟涨时流甚浑浊若拦河作闸遏水一遇伏秋盛涨闸必冲决新渠必淤即幸不决不淤而使上驶之芦盐下运之豫粮及来往商船皆停阻于河而听命于闸势不能行若令芦盐改由临清运河入豫则三省盐纲紊乱窒碍尤多若欲分沁入卫以助其深而沁水猛浊一发难收昔人已有明戒豫民必多惊惶若必多方更变另谋引水灌运必致如南河清口故事徒增漏无可持久此借黄济运及筑堤束水工程均无把握与导济运难行之实在情形也惟河既不能挽复故道则东境财赋有伤水利有碍城池难于移置盐场间被漫淹如抚臣丁宝桢所奏各节均属可虑臣查大清河原宽不过十余丈今自东阿鱼山下至利津河道已刷宽半里余冬春水涸尚深二三丈岸高水面又二三丈是大汛时河槽能容水五六丈矣奔腾迅疾水行地中此人力莫可挽回之事亦祷祀以求而不易得之事目下北岸自齐河至利津南岸齐东蒲台民间皆接筑护迤逦不断虽高仅丈许询之土人每有涨溢出槽不过数尺尚可抵御并无开口夺溜之事岱阴之水如绣江等河亦经择要筑堤汛至则涨汛退则消受灾不重至如齐河济阳齐东蒲台各县城近临河岸十九年来幸官民防守无恙以后可守则守不可守则迁似应随时相势设施若于此时骤议迁徙经费无筹民情难喻无此办法惟郓城一县地本洼下现已沦没水中须筹移置东省盐场在海口者虽受黄淤产盐不旺经抚臣竭力经营南运胶莱之盐时为接济引地无虞淡食惟盘剥多费价值稍昂耳夫河在东省固不能云无害但得地方官补偏救弊设法维持尚不至为大患昔干隆十八年铜山决口不能收功尚书孙家淦曾有分河入大清之疏干隆四十六年兰阳大工屡败垂成大学士嵇璜又有改河行大清之疏此外裘曰修钱大昕胡家绪孙星衍魏源诸臣议者更多其时河未能北流尚欲挽使北流今河自北流乃转欲挽使南流岂非拂逆水性恭读嘉庆十六年八月十二日　上论河南近年以来年年漫口前此已糜费三千余万均经竭力措支办理毫无成效今复钜工迭出数将千万国家岂能以有制之帑金注无常之漏等因钦此大抵河南堵筑一次通牵约费七八百万统计工需已在官禄之粮民欠之上实为无底之壑盖因河身日高水行不顺虽穷天下之力而不能必保安澜今河北徙近二十年未有不变亦未多费修款比之往代已属幸事且环拱　神京尤得形胜自咸丰五年铜瓦镶东决后粤捻诸逆窜扰曹济几无虚日未能过河一步而直东北岸防堵有此凭依稍省兵力更为　畿辅百世之利而两相比较河在东虽不亟治而后患稍轻河回南即能大治而后患甚重之实在情形也近世治河兼言利运遂致两难卒无长策元明大河南行始能开会通以运漕至河北徙则无如运何断难一治而两全事穷则变变则通为今之计似不得不出于河自河漕自漕现在议漕政者鲜不以规复旧章为望然此两言可以决耳运河有水可漕无水则不可漕水能分其自然之有余者以利济漕船则可漕反是则不可漕同治初年大溜全趋张秋尚能灌运嗣流势南滚运堤节节穿断漕船绕坡河至八里庙而黄水不能入运不得已引沟塍两水逐段倒塘灌放难险已极岂可一再尝试即运河黄淤岁积岁挑亦难久行若以全漕阻聚河干幸此无常之水其所害又非徒劳费已也若如前人所议漕船顺河而东由利津渡海入天津取道固捷但江船不能涉河河船不能放洋势难强为若仿前代置仓转艘之法建仓设官一不得人便滋流弊而由张秋至临清陆挽二百余里车牛盘兑之烦费阴雨霉变之折耗何可胜计且北路亦无许多剥船可备接运反覆筹维竟无别有利运之术
臣愚以为　天庾正赋惟苏浙为大宗国家治安之道尤以海防为重当今沿海数千里洋舶骈集为千古以来创局已不能闭关自治正不妨借海道转输之便逐渐推广以扩商路而实军储苏浙漕粮现既统由海运臣前招致华商购造轮船搭运颇有成效江广等省自军兴后奏改减价折漕民心大定若复征解本色苦于运费无措加之于民则必滋事变取之于公又无此闲款似应暂准照章折解仍由各督抚随时体察情形如可酌提本色若干石即运沪由海船解津较为便速如京仓尚有不足更随时指拨漕折银两由南省采买运津或派员在天津招商采办亦尚合算应请　旨饬下户部从长计议妥筹办理至运道虽不能畅通河务亦未可全废此时治河之法不外古人因水所在增立堤防一语查北岸张秋以上至开州境二百余里有古大金堤可恃为固张秋以下抵利津海口八百余里岸高水深应由山东抚臣随时饬将原有民保护加培南岸自安山下抵利津多傍泰山之麓诚为天然屏障惟安山以上至曹州府境二百余里地形较洼为古钜野泽即宋时八百里之梁山泊也自宋元迄我　朝凡河决入大清之年无不由此旁注曹单钜野金乡各邑甚至吞湖并运漫溢数十州县波及徐淮为害甚烈其侯家林决口现虽堵筑坚固惟上下一百余里之民高者丈余低者数尺断难久恃此处若有一失则西南之运道水柜复被冲淤庐舍民田更遭荡析其患不可胜言且黄河流分势缓北路原行通畅入海之道亦恐渐形淤浅或生他变相应请　旨敕下山东抚臣丁宝桢于秋汛后悉心勘估酌筹款项将侯家林上下民仿照官堤办法一律加高培厚若能接筑至曹郡西南责成地方印委设法守护更为久远之计沿河各州县民人田地沦入正河身十余年情殊可悯应查明分别蠲缓钱粮海口盐场商运各事并随时酌量变通妥办又铜瓦镶决口现已冲宽十里水势犹日向东坍刷若不设法约拦久必泛滥南趋至于决口以下兰仪东明境内地势平衍现虽刷有沟槽而中洪不深大汛漫滩仍东西坍涨不定亦不可无遥堤以杜窜越拟请　敕下河东督臣乔松年就近察看形势应如何量筑堤与东省曹州之堤相接俾资周防而期顺轨综计自安山上至铜瓦镶决口接果南堤距北金堤约六七十里宜作为遮拦之势去水较远取土较易工费较省此六七十里中大水所常漫者不过二三十里所急流者不过三五里任其淤波荡漾宽缓水势以渐趋下游宽半里深数丈之大清河则缓急得以节宣不至逼激冲突别寻去路斯为稳着其堤内河内民田仍可随时视溜势之远近地势之高低抢种麦禾不至全无收获似于民生亦无大碍至淮徐故道涸出旧河身千数百里水不复行居民占种年年丰收并请　敕下江苏河南山东各省督抚分委妥员会同地方官查明酌议升科以免私官垦之患所有遵　旨筹议黄运两河情形谨据管见详细据实覆陈
　　沥陈黄水情形疏　　　　　　　　　　　　　　　　　　　　　　　　
两江总督李宗羲
窃自东明石庄户等处漫口后黄水逐渐南趋奉　旨豫筹防范臣等于本年三月初二日将江省拟办各节缕晰陈奏并声明东省决口未堵不特徐海无可经营即淮扬亦无把握等因在案数月以来督饬派办工程之道员程国熙庞际云张富年等将扬庄以下旧黄河三百余丈一律挑浚并于扬庄顺清河两处赶集料物酌做裹头以备溜至堵闭统计用银不过五万余两盖深知此项工费暂顾腹地无裨大局不能不格外撙节留济要工也该道等一面办工一面派员前赴东省察看黄溜情形据禀称七月中旬以后黄水愈益南趋均由石庄户王老户等处分溜而来微山昭阳等湖较去年水大三尺余寸时逾寒露仍属有长无消等语又据徐州道府州县叠次禀报民冲决田畴庐舍到处淹浸海州阳宿迁一路受害甚重呼吁之声惨不忍闻臣等忝膺重任扞御无方秋收既歉春麦难种抚兹民困寝馈不安然目前之泛溢由渐而来明岁之情形何堪设想若不据实沥陈力图补救则贻害更大负疚更深用敢比较利害胪举颠末为我　皇上缕晰陈之黄河本为北条之水自汉至唐由千乘故道入海本皆北流至宋以后河始南流甚且有南北分流之时则为患甚钜其间屡决屡塞不可殚记而善治河者要惟顺水性审地势为上策自咸丰五年铜瓦镶决口后河又改为北流议者佥谓环拱京师天然形势实为河流顺轨之权舆即上年直隶督臣李鸿章覆奏黄运两河情形摺内亦称粤捻诸贼未能过河一步直东北岸防堵得所凭依实为　畿辅百世之利等语是河宜北流不独顺水性抑且得地势本已凿然无疑然在东民身被其灾痛心疾首目盼河之南徙犹之江南之民万口一声日冀河之北流小民各计身家亦属天理人情之正至如臣与山东抚臣等同受国恩同膺疆寄必当筹天下之全局权利害之轻重断不敢区分辖地以邻为壑如果淮徐之故道可复东省之水患永除此受其害彼得其利尚属利害互见之事今则东省之决口不堵江省无措手之处徐海淮扬之害固无穷期即就山东一省言之南之曹济各属久为泽国北之齐河利津一带亦皆岌岌不可终日大损于江省而毫无益于东省此臣等所辗转踌躇而万难措置者也署山东抚臣文彬四月间覆奏摺内有修筑运堤之议此亦补偏救敝之一策然东省黄流散漫接连南阳诸湖浩瀚异常其宽阔处竟有百里之遥极窄亦三四十里若邳宿桃清之运河宽者不过数十丈湖口坝距扬庄旧黄河远至四百余里以数十丈平浅之运河受数十里奔腾之黄流欲其顺行四百余里绝无漫溢虽金城千里亦不足恃况一线单薄之运堤乎至由兰仪考城下抵淮徐之旧黄河身计程千有余里积沙高出两堤三四丈五六丈不等老淤坚结遥望如山即费千余万帑金能否开通殊难逆料是故道既不可复而欲从南阳诸湖使之由运入海专恃运堤以为拦截保护之计窃恐必无是理此尤臣等所再三酌度而不敢虚掷巨款者也更可虑者黄水之性急则深通缓则淤垫东省决口不堵分流南趋下游愈缓则上游必有受病之处万一兰仪等处再有失事北岸溃则直隶受其害南岸溃则河南安徽当其冲驯至夺淮入江其患更不可收拾此虽鳃鳃过虑而时势所迫实有今日不言异日言之而已无及者一时之患在两省百年之患在大局则治之宜早治也伏查康熙干隆年间河臣靳辅等殚心竭虑治河最为有声然皆禀承　庙谟指授方略同治十一年冬间东河督臣乔松年暨山东抚臣丁宝桢各陈河工事宜亦蒙特降　谕旨敕令军机大臣会同六部九卿会议具奏仰见　皇上虚衷采纳实事求是之至意目前黄水情形较之前数年尤为吃紧事关重大臣等不敢缄默不言亦不敢独执己见惟有请　旨敕下在廷诸臣公同会议权衡至当博采中外之公论定一筹办之良法不独决口在所必堵即由大清河入海之路亦必相度地势约束堤防庶几水有归宿一劳永逸于以救民生倒悬之困而定　国家久远之谋不胜激切待　命之至至于经费浩大江省固宜竭力通筹各省亦应同心协济俟有定议后再行会商办理
　　黄水下注遵　旨豫筹防范疏　　　
两江总督李宗羲
窃臣承准军机大臣字寄同治十三年正月十九日奉　上谕文彬奏覆查东明石庄户口门难以施工应请缓办一摺黄水挤清下注江北下游亟应预筹防范着李宗羲张树声会同恩锡详悉勘明择要修守等因钦此应即钦遵办理伏查黄河工程关系南北各省全局我　朝自康熙以后不惜重帑屡兴大工其宣防之方不外审地形顺水性而扞灾御患则以堵缺口为最要之务从未有上游缺口不堵而下游能防范者咸丰五年兰仪之铜瓦厢决口河向北行彼时军书旁午无暇顾及河工淮徐之黄河遂成平陆东省之黄河并无堤防此则天时地势非人力所能挽回同治十年侯家林决口旋即合龙上年侯家林以南之王老户等处又复溃决黄水駸駸南趋犹幸大溜仍向东北其分流入运者挤清下注曹州等属首当其冲被灾甚重江境则铜沛一带湖田亦已被淹不少江北数十万生灵引领以待东省之堵口庶几可缓剥肤之灾乃自秋徂冬协款已定水势渐涸尚未闻集料兴工力筹堵合臣等正深疑虑钦奉　上谕饬令豫筹防范始知东省已罢堵口之议在署抚臣文彬审时度势诚有不得已之苦衷而江省防河之策更有万分为难之处臣等参考图说博采众议证以近日黄水情形敢为　皇上缕晰陈之查江境运河与东境运河相接如果黄水下注由钜野嘉祥金乡鱼台境内迤逦而南直达南阳昭阳微山等湖湖底久已淤垫一经普漫仍以中运河为消路运堤残缺五六十处随处可以横流无论修补甚难即使一律培补而欲以浅窄之运河容泛滥之黄水不待智者而知其立形溃决矣水之来也铺地而行何处地形稍低即向何处灌注千罅万隙防不胜防加以蒙沂山水涨发之时拍岸盈堤本已岌岌可危若再有黄溜南趋势骤力猛更属无从措手此黄水一入江境毫无关拦之实在情形也然于无可如何之中筹救弊补偏之策查运河自邳州之唐宋山起下至清河之双金闸止其中并无巨川大泽可以容纳洪流再下至扬庄其东则有旧黄河身可以加宽挑浚以引黄水之去路其南则有顺清河可以设法堵闭以为淮扬之屏蔽至徐州境内祗有坚筑蔺家山坝可以保护铜山境内之一隅其余劝谕居民修筑民自田庐均属冀幸万一之举此江北各属略可备御之大概情形也数旬以来臣等悉心商酌佥谓时日已迫桃汛将至不得不赶紧定议东河督臣乔松年饬派候补同知江绶麟来江履勘并与臣宗羲往返函商亦谓江北防范之法祗有筑坝浚河等事现经臣等遴委江苏候补道程国熙庞际云张富年会同淮扬道刘咸徐海道吴世熊筹议开办趁此三四两月多集民夫先将旧黄河动工挑浚查前督臣曾国藩于侯家林决口之时本有挑河补堤之议前署督臣何璟任内曾将李工以下旧黄河逐段疏通奏明有案现拟将已挑之段加宽挑深未挑之段接续再挑以冀容纳盛涨其黄河南岸缺堤如时日尚宽则择要修补以防水之旁溢至顺清河堵闭之说查该处为南运河接济之区土松溜急每年大汛水深四五丈合龙不易若豫为堵闭南运河必至断流不特南北舟楫不通且恐于山宝民田灌溉有碍现拟多集料物先做裹头豫为收束地步非至万不得已尚不敢轻议闭塞又查顺清河以上之扬庄向有挑水托水二坝现议接筑宽长以备临时堵合此又与堵顺清河二而一者也至蔺家山坝尚在水中亦拟即日购料兴筑以上数事就目前情形而论明知工费未免虚糜而办理不宜再缓就江北全局而论不特徐海无可经营即淮扬亦无把握惟求所以上慰　宸下顾民生者舍此别无办法但冀尽一分之力或能稍收一分之效仰托　皇上福庇河流顺轨或者大溜不遽南趋实为东南之幸
抑臣等更有请者汉臣贾让治河三策千古称之论今日治河之法亦有三策顺其北流之性筑长堤以约束之设闸坝以节宣之不使南趋一步此上策也如因经费太钜未能遽办则就现有之民薄者加厚缺者筹堵此中策也倘竟不堵缺口而令下游防范譬犹大门洞开转欲于旁门别户严为扃键虽多方拦阻终归无济此下策也将来湖河之垫塞运道之梗阻民居之荡析盐场之漂没皆在意计之中甚至饥民啸聚四出剽掠不独江北不能安枕即东省亦必先受其害自古河溃不塞酿成巨患考诸史册前车可鉴每一念及寝馈难安惟有吁恳　天恩饬下山东抚臣详加筹度石庄户口门纵难施工应先将王老户等处民缺口竭力筹堵然后从容集议力图远大节无益之费以办至要之工拯数省之灾以弭无穷之患庶几探本溯源不为苟且目前之计臣等同膺疆寄岂敢意存推诿惟力所能为者自应设法补苴以尽人事力所不能为者何敢稍涉瞻顾以误大局区区愚诚尚求　圣慈垂察除将黄水穿运情形绘图贴说咨送军机处备查外所有遵　旨豫行筹议各缘由谨会同东河督臣乔松年恭摺由驿驰陈
　　查勘应修黄河南岸长堤及设官修守疏光绪二年　　　　　　　　　　　
河道总督曾国荃
窃臣前准部咨钦奉　上谕丁宝桢奏现办堤坝两工情形请设立厅汛一摺该部会同河东河道总督妥议具奏钦此部臣以黄河水势何处险要厅汛应设何处未便悬拟令臣详细履勘体察情形专摺覆奏再行核办奉文之际时值大汛臣正在黄河上游督饬修防　奏明暂缓赴东嗣于霜清后赴济甯阅伍查勘运道即亲履堤工委员逐段丈量自兰阳汛十堡起至运口十里堡止计程三百余里内惟菏泽县新工下首堤工共一百九十余里顶宽三丈底宽十丈高一丈四尺系贾工合龙后丁宝桢督率办成者屹峙整齐堪资防守惟切近大河迎溜坐湾之处尚宜酌量帮宽其余民或高宽数尺至丈余不等且土性沙松已难拦御汛水而兰阳口门以下至长垣县境七十里则尚无堤岸如设官防守须先将该处兴筑堤工并将民卑窄段落一律帮培高厚再行设官方免下防上溢之虞查上游黄河大堤顶宽六七丈至十余丈不等今纵不如上游堤工之宽厚而临黄紧要工段亦必须量为加宽始能堆料厢埽尽力防守以扞不虞第以实土核计银数均非二三十万金不办值此经费支绌焉能筹此钜款若欲借资民力则下民昏垫已久讵能踊跃从公然察看无堤之处溜势若一侧注不独由东境曹单金鱼钜嘉等县漫淹入湖淤塞运道而江境淮扬通海财赋之区亦大可虑臣再四思维拟于无款可筹之时作一变通办理之计河南兰仪境内应筑堤二十里直隶长垣境内应筑堤五十里及该上下首并东明境内卑窄堤工应行帮培者亦复不少拟请由直隶督臣河南抚臣于各本省派拨将备酌带练军练勇前往兴筑兼由河工派拨明白工程弁兵帮同力作务令层土层硪坚实夯打一律巩固其东省单薄堤仍由山东抚臣派令现在驻堤勇丁择要增培凡于溜势趋注吃重段落量为加宽然后分设厅营汛弁兵夫按段驻守庶几联为一气免致溜再旁趋至于北岸地势本高且有旧日金堤屹峙于二十里之后实足借资卫护北岸土地人民目下先其所急理宜防守南堤为保全山东运道及江北财富之区一俟各工办理完竣便可设官照旧修守惟念　国家制用有常设官则经费难筹如将从前裁撤干河厅营各缺及已裁卡夫酌量移复以免另行添设为力较易而为费亦较省查铜瓦厢失事下游河涸工停南北两岸裁撤同知二缺通判五缺州同一缺州判一缺县丞四缺主簿六缺巡检二缺经历一缺都司一缺协备六缺千总三缺把总二缺分防十一缺共裁文武四十五缺裁汰额兵一千零九十名又裁堡夫七百二十四名现拟先就南岸新堤划分段落设同知三员通判一员州判一员县丞三员主簿四员巡检二员都司一员守备二员协备一员千总三员把总二员分防五员以上各缺均于已裁各缺内酌量复设惟此裁缺内并无守备应于协备缺内改为守备二缺共计移设二十八缺额外外委十一名向于记名外委内拔补并拨兵六百一十四名堡夫四百九十五名将堤岸划分段落酌定厅汛名目其直隶河岸堤段较少应分隶于河南之兰仪厅与山东之荷明厅就近兼管以免隔河呼应不便以上四厅惟兰仪厅应隶于开归陈许道管辖其荷明厅濮郓厅郓寿厅均应隶于兖沂曹济道管辖第堤岸既立则每岁修守之资即应预为筹备查从前河南兰仪厅山东漕河粮河曹考等厅另抢各案虽无一定之数而每岁修守约共需银二十余万两兰仪用款历由河南筹拨漕粮等厅用款历由山东筹拨今日新堤创始修守应于旧章无殊每年实需银两若干原难预为悬拟必须试办二三年方知大概规模以后每厅需购岁料若干岁麻若干砖石若干防险银若干似应察看各厅情形就工之繁简扫坝之多寡以定银两之数目三年之内由各道厅禀明河臣自履勘险要秉公酌中定议方可以垂永久之科则至于此项工需应请　圣训饬部颁行议定指明由山东河南照厅拨款以便丙子年设厅之后遵照办理惟念山东河南每年添此用款应请部臣于派拨协饷时曲为体以宽其力其余一切未尽事宜俟部臣定议具　奏后再由山东抚臣河南抚臣饬令兖沂开归二道随时具禀咨部示覆遵行所有遵议补堤设官缘由理合逐条陈明并缮清单绘图贴说恭呈　御览
　　饬员测绘现在河图疏光绪八年　　　
河道总督梅启照
窃黄河修守之法必先明乎河面之广狭河身之深浅河流之曲直而后知缓急之机宜臣到任后据开归河北道呈送东河辖境黄河图说开归道于南岸三厅自上南至下南营汛一切土坝砖坝挑水坝顺水坝鱼麟坝及各段扫工皆历历可考河北道于北岸四厅自黄沁至下北详细亦复相同惟其中南岸至北岸之远近南三厅与北四厅遥遥相对之处弯直不一广挟难稽最广者或曰二三十里或曰一二十里最狭者或曰四五里或曰六七里不等迄无实在准数推求其故则以黄流迁徙靡常沙滩涨落不定第能各就实在厢扫之地河道起止里数工程段落丈尺绘图贴说以备稽核而于河面广狭河身浅深则月异而岁不同未敢据为定数也臣从柳园口渡河询明委员亦云黄河渡口但能搭盖席篷数日辄迁徙一处夫修守之法有用挑水等坝者使大溜不近堤根也较诸厢扫更为得力惟用之于河面阔处则相宜若河面本狭南北岸各厅皆挑坝以逼大溜当其挑成之时非不立见速效化险为平然南岸挑之则逼溜使北北岸挑之复逼溜使南日积月累河愈逼而愈窄溜愈激而愈怒本以求顺轨之方而反增溃堤之患咸丰五年铜瓦厢之改道固由定数实以南北两岸筑坝太多河流逼窄之所致也稽诸成法河广处所堤外筑坝以护扫河窄处所堤复筑戗以护根皆非全河情形了如指掌不可臣现札饬七厅将黄流现在情形另绘河图一分趁凌汛以后桃汛以前水未盛涨易于测绘并遴委熟悉河工之候补同知江绶麟前往周历南北两岸会同七厅详细探测但就现在之广狭深浅曲直绘之以方一寸为一里虽伏秋盛涨之时河势随湾行驶与此时所绘情形当有不同而缓急之机宜则固预筹之矣本年十二月十六日已交立春节明春桃汛较早臣拟俟委员河图绘成后即带印出省周历南北七厅查验料土方等项督饬道厅营汛认真修守总当未雨网缪加意防护以仰副　朝廷慎重条防之至意
　　请　饬筹拨河工需用银两疏光绪九年　　　　　　　　　　　
游百川　陈士杰
窃臣等接准户部工部来咨会同核议臣等先后会奏察看黄河酌拟办法各摺片于四月初七日具奏奉　旨依议钦此钦遵抄摺咨行前来查部臣原奏以臣等所议三条将疏浚河道亟筑缕堤议准照办其分泄黄流一条应测量地势再行筹议并经户部以议准二条先为筹拨银四十万两迅速解东俾济要工等因窃以山东河患年甚一年其故在河面本窄河身日淤日高黄水势大万不能容非尽关入海之未能通畅也方今筹办河防考之成法参以时宜祗有从长补救之方实无一劳永逸之计臣等前陈疏堵分三策系周历上下游详细审度就形势之所宜竭思虑之所及务求稳慎原不敢谓悉合机宜且深知筹款维艰所拟之条必力求用项较省以期撙节经费今就部议各节复行会商有不得不再为审度者谨详细筹议以　闻查部议以疏通河道用铁篦子等具原系成法自属可行除添造船只修制器具并水手口粮外将来所需岁修各项费用亦须通盘筹画等语查造船制器等项臣百川前奏约估需银二万余两现在船只甫拟排造器具正在制备应俟齐全后驾驶拖试计算工费及水手口粮确数始能核准并将来岁修需费若干由臣士杰随时核实酌定再行奏报又部议添筑缕堤车堤均准照办其丈尺做法亦必以底宽八丈顶宽二丈高一丈二尺为率津贴银两当以近案为权衡将来岁修经费是否借资民力抑须仍动　帑项并能否由官经理均应妥为筹议并令克期赶办于伏汛前告竣等语臣百川前奏上自长清下抵利津先筑缕堤一道两岸约千余里每土一方就办过成案酌给津贴需银四五十万两原拟两岸本有民率计可得十之四五且就民修倍无须给予地价是以减之又减从少约计惟其时拟筑缕堤之议原与设坝减水相辅而行窃冀水势既减就民加培或可藉资保护今分泄既防流弊则黄水仍归一壑民逼近河壖与水争地实难深恃臣等细心商酌自以一律普筑重堤为宜民亦准稍为津贴以保沿河村镇而顺舆情夫筑堤之法愈厚则愈坚照部议高宽丈尺洵为稳固可靠按底宽八丈顶宽二丈高一丈二尺每丈计土六十方每里一万八百方自长清起至利津止计六百七十余里两岸共计一千三百四十余里总共需土一千四百五六十万方其填平沟凹应需土方尚不能悬估在内津贴银两以近案为权衡查最近之案莫如桃园新修官堤据报每土一方除成平外津贴银一钱五分八厘七毫三丝零每里用土一万八百方需银一千七百十四两二钱八分五厘零一千三百四十余里除成平外约共需银二百三十余万两尚有委员绅董薪水及各项杂支不在此数其堤基压占地亩既非加修民自宜给予地价查光绪二年贾庄旧案每亩系给制钱五串文今以底宽八丈计之每里应压民田二十四亩一千三百四十余里共计压地三万二千数百余亩需制钱十六万数千串文约扣银十一万余两查贾庄所压之地半属瘠区今由长清至利津膏腴居多每亩似宜酌加银数钱以示体恤又须加银一二万两除成平外统共约需银二百四五十万两此照部定高竟丈尺核计之确数也查桃园上年新筑官堤系底宽六丈顶宽一丈高一丈若此时仿照丈尺兴办以后逐年增加计每里需土六千三百方扣银一千两一千三百四十余里总计约需银一百三十余万两加堤基所压民田照六丈宽折减一千三百四十余里每里十八亩应压民田二万四千余亩约计地价银九万余两除成平外统共约需银一百四五十万两此现拟仿照桃工高宽丈尺核计之确数也应否仍遵部定章程抑或如臣等所拟办理伏候　命下遵行其将来岁修经费如悉动　帑项未免岁糜钜款既未设立厅汛难以责成亦无如许营勇可资分布应仿照濮范寿阳北堤成案即令各州县民夫就近防守按里发给津贴其需用桩料之处于春初官为储备督修大汛时遇有险工抽调附近营勇协同民夫抢护以免疏虞至如期办竣
臣等初议亦思如是惟现奉部文业已四月中旬距伏汛仅止月余若必克期举办每日需用民夫五十余万正届农忙无从招集徒使百姓惊扰揆度情势万赶不及又部议谓分泄黄流恐滋流弊令臣等再为筹议等语查分水一策亦是旧法挑浚引河量水浅泄前河臣靳辅治河方略屡言之臣等参用其说本于万难之中勉求援拯之计固未敢意在试行亦实难确有把握筑堤之费所需已钜挑河之费兼顾尤难应照部议暂从缓图至筑堤工需部臣不待臣等请拨先拨银四十万两具见部臣先事图功顾全大局然臣等尚有不能不渎请者查堤工一千三百四十余里照部议原定丈尺除成平外约需银二百四五十万两即照臣等所拟除成平外亦需银一百四五十万两现奉指拨四十万两照部定款项仅六成之一照臣等所拟亦仅得四成之一且各省虽奉指拨而解到尚属无期即系秋后兴工拨款亦恐难全到必须由本省先行设法筹垫东省近年库款本已支绌加以上年秋冬至本年春间办工办赈共计用银七十余万两之多实已筋疲力尽今筹本省河工自应责无旁贷纵于藩运各库竭力罗掘亦不过能筹三四十万两即照臣等现拟办法计所短尚在七八十万两照部定丈尺所欠尤钜筹拨既极艰难解到更须时日若开办后停工待款关系甚重耗费亦多臣等再四筹思实未敢轻于一举惟部议有工程应用确数应即详核具奏如有不敷由部陆续筹拨用敢通盘筹画详细具陈仰恳　圣慈　饬部覆核预为指拨有之款与前拨之数一并勒限迅解来东以济工需地方幸甚臣等现以伏汛将至不敢不先事筹防业将调到舢板等船先行拖带制成器具沿河上下梭刷臣士杰于藩粮两库各提银八万两会同臣百川派饬印委各员督率勇夫先择险要之处赶紧修筑俾资扞御以仰副　朝廷保民生之至意至前请疏通小清河系宣泄南岸之清水减入黄之支流与治河相为表里现据派出委员禀覆查勘形势南岸各州县非设法开通不足以消弭水患惟估计工费亦复不少恐难兼营应俟查明能否稍给津贴借资民力再行覆奏
　　马颊河不宜开挖分流缘由会同覆奏疏光绪十年　　　　　　　　　　　
直隶总督李鸿章
窃臣前准工部咨开会同户部议覆侍郎游百川奏请开马颊河分减黄流一摺又议覆御史吴峋奏不宜开河分减一摺应令直隶山东派员勘验通盘筹议折衷一是等因奏奉　旨依议钦此钦遵知照前来当经遴派熟悉河工之候补知府吴士湘随带素精机器员弁驰抵海丰县沙土河海口溯流而上将马颊全河里数宽深丈尺工程难易及直东地势高下民情顺逆逐细测量体察计历山东海丰直隶庆云山东乐陵德平德州平原恩县高唐禹城齐河长清十一州县至长清县属黄河北岸至五龙潭原拟运坝处所迨勘毕后又以津海关道周馥前曾委勘东境黄河上下游谙悉情形饬与吴士湘悉心妥议兹据该道府绘图帖说分晰禀覆并先准山东抚臣陈士杰派员往勘缄请会奏等因查据吴士湘禀称五龙潭至平原县之锅培口马颊河头计长三万四千三百四十丈合一百九十里其间迂回曲折须穿过徒骇等河九道惟漯蒲两河尚有河槽宽而不深若徒骇巴公范公赵王赵牛正岔等河宽祗二三丈深祗六七尺其无河处所须生开陆地六千二百二十丈又自锅培口入马颊河至海丰沙土河海口即马颊尾闾计长七万四千三百七十五丈合四百十三里其在德州平原境内者口宽七八十丈深丈许在德平乐陵庆云海丰境内者口宽不过十丈八丈深仅数尺全河并计狭浅处约有十分之七总计自五龙潭迄沙土河海口共长十万八千七百十五丈合六百三里照游百川原奏挑宽四十丈深一丈其两岸堆土及留河滩至出土须有六十丈合共占地宽一百丈计长清县境占地一万六千四百余亩坟墓二千八百余塚又四十七村合三千四百三十余户齐河县境占地六千七百余亩坟墓一千二百余冢又二十五村合一千余户禹城县境占地九千五百余亩坟墓三千八百四十余冢又五十九村合四千一百余户平原县境占地七千九百余亩坟墓四千九百余冢又七十村合五千一百余户德州境占地一万余亩坟墓五千一百七十余冢又九十四村合七千七百余户德平县境占地一万四千余亩坟墓四千六百八十余冢又九十八村合五千九百二十余户乐陵县境占地七千五百余亩坟墓四千四十余冢又八十四村合四千五百五十余户庆云县境估地七千五百余亩坟墓二千三百余冢又五十村合三千四百五十户海丰县境占地与荒废斥卤相间碍难细核约计一万亩坟墓二千八百余冢又四十九村合四千四百三十余户统计占地七万九千余亩除原旧河形外实占现在民田六万余亩又五百七十六村共三万九千六百余户又坟墓三万一千七百余塚此五龙潭在马颊河尾闾若拟开引须占用民业之实在数目也又查五龙潭本系百年不易之险自铜瓦厢决口黄流会入大清河东趋迎溜兜湾其险更甚常有漫溃上年淩汛续决三百余丈测量该处黄河宽口一百二十丈南当嘴老滩顶入河心逼流北冲北岸水深二丈南岸水深六尺北岸地平又较低南岸地平七尺二寸土人云上年秋汛水涨高于平地二尺如游百川原奏建滚水坝北岸低二三尺是汛涨过水当在一丈上下又测量平原县锅培口地平较五龙潭低一丈五尺五寸海丰沙土河海口地平较锅培口又低十二丈八尺六寸可见愈北愈低而天津三岔河口地平较庆云之马颊河北岸又低九丈五尺四寸又查马颊河北距南运河远者百余里近者如恩县德州两处相去仅四五十里此五龙潭黄河大溜仅逼北岸迤北地势节节低下而马颊又有切近南运河处所之实在情形也
臣督饬周馥吴士湘通盘筹议不可开引黄流入马颊者约有七端黄流自古少闸坝分水之案汉之瓠子酸枣宋之六塔二股明之沙湾皆因分水贻害后皆引以为监我　朝河臣靳辅建毛城铺太谷山龙虎山天然减水闸坝皆就山骨坚土之处建立坝基下有湖荡可归且挑倒引河以防夺溜乃不久仍多废弃以后无敢踵而行之者今五龙潭为极险之冲一片纯沙坝基难立若欲改河北行贻害甚广御之不暇奈何引之此不可者一减河所经横穿徒骇巴公赵王等河九道纾折一百九十里势必将此九河东去之路尽行堵塞挽使北趋窃恐天生地脉非可以人力乱之汛涨涌至依旧冲决此不可者二黄入济渎以来两岸客民久困沈溺识者谓因城镇太多未能早筑遥堤之故今分黄入马颊斜行六百三里即新增两岸堤工一千二百余里官守民守均苦无力是使六百三里向不被水之区皆无完土此不可者三黄流下游淤浅实因上游分溢过多正河水少之故若以徒骇马颊一再分减而视拦水之遥堤为缓图则下游必更停淤下壅上溃恐长清以上益多漫溢此不可者四六百三里之中除旧河垦种不计外新占民田六万余亩小民已苦失业且有五百七十六村三万九千余户又坟墓三万一千七百余冢从何迁徙此不可者五自来运河不能两行东汉以后讲论纷纭办法不一大抵合则偶治分则必坏往籍班班可考禹河虽暂分行但今昔时异势殊未可泥古现勘济北地势节节低下土性松浮天津又低于庆云马颊北岸九丈数尺而上游德州恩县之马颊距南运河祗四五十里黄河善徙往往横侵骤决设使开引之后就下势顺改道北趋加以直境永定滹沱潮白漳拒马三易五大河之水将见　畿南全成泽国势所必至理有固然　京畿根本重地极宜慎重此不可者六五龙潭以下至入马颊除原旧河形不挑外照原　奏丈尺核计土方应挑八百八十五万余方又开马颊各段并培补两岸残堤应挑土一千一百三十九万余方按山东原估每方银一钱五分共需银三百余万两而建滚水坝之费尚不知凡几迁徙村户坟墓并给地价一切更无从预估其原估筑堤项下焉能节出各许经费开办此河当兹时势艰难重耗巨款兴此无益有害之工殊属非计此不可者七自开引之议起直东沿河州县绅民或在臣处或于委员经过时纷纷递呈吁恳免办情词迫切地势既不相宜民情又复不顺工费无出后患难防实以不开为便至游百川原奏开杜家沟分水入徒骇一节已经山东抚臣　奏明秋后察看又御史吴峋条　奏亟筑缕堤并筑遥堤创筑围堤任民修守核免钱漕兼筹　帑项勘定海口取直河身考核旧河历练贤才各节似多可行惟节目甚繁非一时所能措办亦非直隶所能遥度如何次第举行期于河防大局有裨应由山东抚臣随时察酌妥筹分别奏办除将吴士湘绘送图说分咨军机处工部查核外所有马颊河不宜开挖分减黄流缘由理合会同山东抚臣陈士杰恭摺据实覆陈
　　河工重要亟应妥筹长策疏光绪九年　　　　　　　　　　　　　　　　
仓场侍郎游百川
窃臣前奉　上谕察看黄河周勘上下游形势与东抚臣会商办法曾将疏通河道分减黄流亟筑缕堤并遥堤窒碍难行各节恭疏陈奏嗣经部议谓缕堤不足深恃开河减水恐碍　畿辅尚须斟酌自系为慎重河务起见臣等正在筹度间而五月中旬时距伏秋尚远黄流泛涨竟成巨灾幸蒙　圣恩念黎命臣查灾办赈臣目击灾区不得已与东抚臣复有筑堤分水相辅而行之奏奉　旨饬直隶督臣李鸿章与臣等会议旋由直督臣主稿开河之举作为缓图东抚臣爰遵照部议修筑长堤而臣亦遵　旨北上矣顾臣愚陋自被　命后熟思审计窃谓山东河患非开通支河分减盛涨别无良图是以前月仰蒙　召见曾经据实上陈日前恭阅邸抄知黄水复涨数邑被淹回首乡邦益深恻念不敢不就愚见所及再为　皇太后　皇上陈之盖自黄河北徙铜瓦厢决口处所河面宽十里有余及灌入东省大清河河面仅止里许兼之河身淤垫日高遂致万难容纳一遇泛涨则冲决漫溢此水患之所以日甚也当黄河南行之日无河可分专主筑堤束水而开浚引河量水减泄前河臣靳辅尚复多方筹备以济堤工之穷今黄河北行明有九河故道总不能尽复而就武郡之徒骇马颊两河由海丰沾化分流入海者宣泄盛涨究可免泛滥之虞若令专办堤工袭后人治南河之陈言而违昔圣治北河之故迹似觉终非长策且虑其贻大局者有三查黄河南岸自东河十里堡以上至贾庄前东抚臣丁宝桢筑堤二百八十三里皆底宽十丈顶宽三丈高一丈二尺北岸则濮范寿阳亦均有长堤两岸相去远则六七十里近则三四十里水由中行堤距水面最近处亦十有余里当水未泊堤之处堤固然对峙俨如长城及遇大溜趋堤则危险万状虽设有营汛厢扫抢护仍有岌岌不可保固之势今所拟堤工之高厚远逊上游之堤且长千有余里节节防汛既恐难周新筑之土未经蛰实一旦黄流涨发堤溃水溢诚难保其必无此可虑者一也议筑长堤以去河三四百丈或五百丈为准斟酌情形不得不然然距河四五百丈其间城郭村镇人民庐舍不可胜计举而置之堤外闾阎愁苦各抱隐忧当水涨之时往往风雨晦瞑不及逃避一经被水则身家性命悉付波臣总劝之他徙而扶老幼情势万难且谓抛家舍业终将流为乞丐此次历城各属灾民虽用船拯救多苦守不肯他离者此可虑者二也堤外之民身陷水中情急则思掘堤泄水虽有守者坚防而掘者益力民情各顾其私甚至激成械如章邱齐东青城惠民皆有戕伤重案又近事之显然可指者此可虑者三也总之水不侵及堤边则堤为虚设水如侵堤则堤又未必果能抵御以有用之金钱置之无用实觉可惜且长堤即可保固而堤外生灵犹不免陷溺亦非防患御灾之道此臣所以谓但筑长堤不如兼办开河减水之为得计也然开通支河专办徒骇犹属无济盖徒骇窄浅河身宽处不过三四十丈分水无多现在黄水冲入水尚满槽难以施工马颊河则宽百数十丈两岸屹立大段深通但使培残补缺更就淤浅处挑深培高自可畅流入海曾臣委员查看四五次复亲看二次倘审定地势从黄河北岸坚筑滚水坝两座分减黄水引入徒骇马颊两河则水患可息直隶督臣谓若开马颊恐小势波及直隶似臣但顾山东而忽　畿辅者臣虽至愚何敢出此
查马颊一河虽涉庆云边界仍由东境入海去直隶五河近者百余里远者数百里河虽善徙当不至横侵骤决若此且水既由河道畅流岂复无端旁溢似不必因过虑而忘至计也至于修浚引河臣等前摺拟下游自白龙湾上游自黄陡崖开引及再三察度更拟下游自历城之杜家沟引入徒骇上游自长清县之五龙潭引入马颊尤觉妥便所挑之支河河面名开宽四十丈深一丈以量水之处计之每河可减黄流二尺许两引河共减四尺则足备盛涨可保万全夫开挑引河原不过备一时之泛涨非析黄河而为之也计泛涨多祗旬月过比则水涸复出纵使水过沙淤农隙之时藉资民力加以津贴干河之中施工较易不难挑挖一律深通而钱粮惠及贫民犹是以工代赈之意又建滚水二坝比本来河岸酌低二三尺不遇盛涨仍由本河径行比至水涨满槽始分减数尺焉有夺溜之患此臣所以谓开河减水之必可行也然而小民可与观成难与经始开河虽非创举而工难费钜殊不易图加以众说纷纭人情疑惑未尝平心察理动辄煽惑听闻惟有吁恳　圣慈轸念民生交廷臣会议如以臣言可用应请　饬下山东抚臣相度机宜及时兴办勿惮烦难勿辞劳怨勿为浮言所摇夺勿为势豪所阻挠并请　明降谕旨令地方官出示剀切晓谕俾沿河百姓尽释疑将大工可成水患可弭出民于昏垫之中而登席矣抑或　特简大臣趁冬令禾稼尽收了望可以及远在直隶交界亲历查看与直隶督臣山东抚臣定议办理出自　圣裁
　　请　饬筹办民片光绪十一年　　　
延煦
臣等于履勘堤工时目被水灾民流离失所情实可悯欲筹目前救护之法自以保守民为第一要义齐河济阳齐东蒲台利津等县皆偪近黄河民大堤之中各该县城暨各村庄农田均恃民为保障民一开不惟庄田淹没即县城亦不可保被淹之民断不能自甘漂没势必偷掘大堤注泄水势而大堤亦不足恃臣等细加体察为河工筹久远之计则大堤为将来退步不可不修为居民筹目前之计则民为第一层屏障不可不守守民即所以守大堤也该抚筑修民多在大堤既失之后亡羊补牢不得谓非失计即如齐河之李家岸民决至二百余丈现在未能堵合大堤无法修筑此民不修无益堵合以臣黑家洼之明证也民以内居民散处心力不齐设遇抢险不免互相观望堤外居民恃大堤为保障更不以保护民为心为今之计惟有于沿河民分段设汛并责成地方官平日于险要之处预积料抢险时官为督责调集营勇协同民夫合力抢护民保全则大堤可无溃决之患臣等亦明知河流浩瀚将来势必展宽民逼近万非久远之计第以疮痍满地触目恻然念及　圣主惠爱黎元之心深愧无以仰纾　宸虑惟有请　旨饬下山东抚臣妥筹办法乘此水退农闲之际工料民夫皆易攒集赶紧兴修能于来春大汛前一律稳固则民命所赖者良多总不可因大堤既成视民为无足重轻也
　　遵　旨筹办河防据实直陈疏光绪十一年　　　
陈士杰
窃准军机大臣字寄光绪十年九月三十日奉　上谕据吴元炳奏查勘山东河工详陈利病及小清河淤垫请饬筹办各摺片等因钦此跪聆之下感悚莫名当即恭录行知潘骏文张桐陈锦钦遵查照去后兹据臬司潘骏文禀称查河患之在东省至今已三十年大清河浅狭难容积淤日甚固为众所共见无事赘陈惟受病不同则施治亦异上游河身之病在狭隘治之宜展拓以容水使堤不常决则水能行溜而河身淤垫可渐淘深下游海口又病在散漫治之宜收束以故河使溜常归于一则力足行淤而海口支河可冀徐解此理势显然在察理审势精心专力以图之数年后自见起色本年大堤甫成汛水骤至以致漫决数处近日历城齐东堵筑均已竣事齐河之李家岸已经临工察看分派员弁指授机宜即可克期堵合利津之甯海亦奉行知奏明缓办此外工程之估计增培形势之补偏救弊当此节逾小雪正宜及早图维然而一处之情形相度必审乎全局来年之利病区画全在于今冬谨于上下游通盘酌核分拟办法约有数端曰增培大堤曰改筑民曰劝修护庄曰添筑格堤曰增筑利津南岸大堤曰筑海口两岸长堤曰严盗决大堤曰勿轻议改移海口请得而详言之复查新筑大堤规模既具所宜增培高厚恃为御水之资惟原定底宽八丈顶宽二丈八尺宽有余而高不足应再加高二尺第加高即须帮宽酌量收分应加底宽四尺顶宽一丈以顶作底仍收新顶二丈其东阿平阴二县原定底宽五丈顶宽一丈高八尺者应顶底均加宽二丈以顶作底加高二尺仍收新顶二丈又历城北岸挑工接修堤段为距水第一重门户现祗顶宽一丈高八尺亦应加宽二丈加高二尺仍收新顶二丈均将残缺一律修整以资扞惟大堤加高以期可守而民仍须改筑以让大堤查新培民底宽四丈顶宽一丈高八尺非但高与堤等而河崖几于平地犹觉高过大堤应于上帮宽仍再加高按之地势以高三四尺为度摊匀加宽行硪坚筑使水即漫不致建瓴非徒保堤正以恤民盖高则漫水多入村庄陡深三四尺势必不及逃避即幸未遽决而临河受水必节次增淤内外高下悬殊一决则其害甚烈若低易漫则淤随水入两面相形适均地得淤而高渐不上水更见受淤之利然而沿河村庄不可不设法防患应劝各护庄以卫屋宇资粮高以五六尺为率则漫之水至庄外者不过一二尺既足守御亦得迁移在村大户多者工自易集乃若小庄贫户有力不赡者酌给津贴其零不成村劝令归并不愿者听即沿河县治亦应于关厢外酌留余地四面普筑护城大堤以为保障而又虑漫水循堤而行一往莫御须有格堤以约束之格堤之制上接大堤下接民宜叙长不宜径直底宽八丈顶宽二丈高一丈近者二三十里远者六七十里以距堤相近有洼处各令能泄积水归河为宜并不准民间临时筑拦截仍蹈与水争地之弊盖既筑大堤当以两岸大堤之间为容水之地以资荡漾不可复守民非轻弃沿河之民实以民断不能守转以并溃大堤数百里之田廛同归于尽自不若转守大堤为保完善夫以一州县视全局则为一隅以一州县沿河村庄视全局则为一隅中之隅庶所弃者少而所全者多所谓两害取其轻也而犹为之添护使自卫有所凭依添格堤使被淹不致过远其一切镶护民之劳费皆可节省以专力修守大堤乃能稳固惟现筑大堤利津境内祗有北岸不足二十里此外皆系就民改为大堤河面依然偪仄堤身丈尺亦单尤有可危之势者谓该县距海非遥何须多费要知地属旧墟又近场尤忌频决第两岸并增大堤则改筑工费为虚掷查北岸大堤近处已与民相接应即将改之堤加底宽三丈顶宽二丈以顶作底加高二尺另收新项二丈庶几稍有可恃其南岸蒲台大堤虽亦与利津改之堤相连应另接蒲台堤尾距河远近仍照底宽八丈顶宽二丈高一丈增筑南岸大堤一道俾河身得展一半容水之地泛涨不致递改大堤修守则倍须尽力其临河新堤及护庄格堤等亦均照办
又两岸民工以下各有坝工程丈尺亦未画一应随同民工南北岸分别办法高宽丈尺统归一律此皆展拓以容水所以治河身狭隘之病并酌护沿河村庄者也至两岸堤之处距海潮不常到之土名草头者尚有四十余里离无民居大汛时一片涨漫行溜无力此实河淤受病之根尤须急治应从两岸新堤尾起北岸坝尾起各接筑大堤至海口草头为止倘一年不可办成则分为两年办理务使河溜湍行直达不致行迟于尾闾始为有益其堤身高宽丈尺与上游同所以治海口散漫之病并兼护滨海场者也顾大堤宜防盗决之虞海口每有改移之议其利害均关系非轻御水之专守大堤实因限于地势无可如何小民惟知切己之利害辄思盗决故禁令不得不严旧例盗决之罪止于军流道光十二年江南桃源县民陈瑞等因掘黄河大堤放淤致成决口将陈瑞等从重照光棍例分别首从拟办东省连年盗决民皆未征办民间罔知忌惮驯至藐视官堤应申明定例剀切示禁小民咸知罪干骈首悉免误蹈刑章如不加严禁则千里坚堤无可全之势堤同虚设而费悉空糜矣至下游遇有漫决辄议改移海口自昔为然不思旧河虽淤而中洪尚深二三丈堤岸之形势俱全犹患不畅若决口处之溜势奔腾不过数里及十余里略有溜沟以下则一片漫水既无堤身又无堤岸而谓其能畅于旧河乎今定海决口拟任其分流藉杀水势惟是全河之海口尚患其淤分则水力愈弱而两口之淤更速全河之病益深来年之患上游恐在于齐河上下游恐在于利津以上又系势所必至是甯海决口仍宜并堵以裨沿河全局此又所以保护大堤维持海口者也以上各端虽祗就现在情形设法补救然舍此亦别无良策且现在所急者连年凌汛每有漫溢本年河以迭决而愈高冰凌尤易壅积大堤俱属新工其历城齐东两处新堤工程更未蛰实应责成原修各员加意防范勿致虞明岁尤须分段派营宽储物料力防三汛若有险阻而勇队不敷严防与无堤同有人而料物不足应用与无人同人无懈料无缺乏防务始臻完密但得一年决而堤不溃便可稍有把握俟经历三年随宜酌办河患当渐轻减难者不独在筹办而犹在筹费就以上所拟办法增培各属两岸大堤约需银三十七八万两改民津贴护庄并添格堤约需二十八九万两增筑接筑利津两岸大堤约需二十七八万总计需银九十余万两其齐河济阳齐东蒲台利津五县建筑护城大堤尚须另行勘估本年所办各项工需经大部截留指拨各省及本省银为数已钜而本省司道各库复经节次提拨罗掘一空当此海防需饷甚殷岂易筹此钜款如变通办理则将各属增培工如式加高而酌减帮宽丈尺计可少用银八九万两如但增筑利津南堤将接筑海口堤工暂缓办又可少用银十万两其改民修护庄添格堤各工皆万不可缓盖非改筑民堤则大必不能保非修护添格堤则沿海无以自存此数项工需均不能省总计仍需银七十余万两虽河身稍得展宽冀免旁决而海口依然散漫难望刷深未合上下游而并治难言周妥与其略求节省而患仍未除何如悉力经营而效乃可见惟是本年曲徇情增修民犹复不免人言今乃独排众说不守民自必更招物议然而责成所在既不得不先陈明大局攸关尤未敢稍涉迁就惟有详晰胪陈仰祈奏请部通盘筹画何策之从核覆遵办等情前来相应请　旨饬下户工二部分别核议遵照谨据情恭摺具陈
　　办理赵庄溞沟两口情形疏光绪十一年　　　　　　　　　　　　　　　
山东巡抚陈士杰
窃臣前奏筹办溞沟赵庄情形于九月二十一日奉　旨览奏已悉即督饬各员弁迅将溞沟赵庄决口一律堵台等因钦此臣更番亲诣两口查看十月以来赵庄口门水深虽二丈余尺一面挑水一面进占现已进三十丈水势尚觉平稳惟溞沟一口大溜全归口门正河通行淤垫形势十分危险臣再四思维非开挖引河稍为分泄难期堵合当调回海防四营从口门迤上开引河一道并雇觅土夫于口门以西亦开挖河一道现在两坝进占北坝已进八十丈水深一丈以外再进则水深二丈南坝已进二十丈水深二丈再进则水深二丈五六尺不等所挑引河应俟一律深通约须十一月初旬前后方开坝放水计时两坝当可赶做金门占仰仗　朝廷宏福如能水势分入引河则合龙稍有把握查山东自黄流改道以来所出险工未有此次搔沟之险者臣惟有檩遵　谕旨督饬在工员弁随时审度水势妥慎进筑以冀仰副　圣主轸念河防之至意
　　上游决口一律堵塞及筹办下游情形疏光绪十一年　　　　　　　　　　
山东巡抚陈士杰
窃臣前因伏秋大汛上游孙家码头漫决水冲长清县赵王河大堤该县大码头民同时漫溢南岸玉符河山水暴涨民亦被冲开均经　奏明在案臣查上游决口数处多系漫溢冲刷不深尚可及时堵筑当饬寿张县知县文荃都司阎德胜筹办孙家码头杨家林等处长清县知县苏杰代理肥城县知县彭登倬会同候补知县王德本副将张福兴游击戴守礼分堵大码头赵王河玉符河等处嗣据前按察使潘骏文豫山先后禀称玉符河民随于八月十二日经张福兴堵合大码头民及赵王河大堤于八月二十五日经苏杰及彭登倬王德本戴守礼等堵合又据报孙家码头及杨家井一带民均经文荃及都司阎德胜于八月二十日九月初七日先后堵合该四处工程半资民力通计用款不满万金此项工需即在防汛经费内开销此外北岸赵家庄决口宽虽五十余丈水深自二丈至二丈八九尺不等南岸溞沟一口宽一百五十三丈水深自三四尺至二丈余不等经臣出闱后亲行踏看两口均已夺溜办理颇费周章工大费繁库藏支绌筹拨甚非易易而事关民瘼办理又未敢稍迟现经臣与司道会商设法筹措在藩运两库各凑备银五万两采买料物饬令在工员弁圈出土塘开通土道一俟霜清即行大举自下而上先堵溞沟次办赵家庄均限冬月合龙所需工费不敷尚钜容再随时设措并严饬各员弁力核撙节统俟两口堵就核明实数再行详细奏报至分水必于上游臣初拟留赵庄口门为分泄徒骇之地此时查明地势若改由赵王河建坝分水其地在赵庄之上约八十余里将来保全地面较多其应如何办理及需用款应俟赵庄堵塞后河身全行涸出派员复行查勘方能定夺至长清县知县苏杰候补游击戴守礼前因赵王河大堤冲决　奏明奉　旨革职并分别留任留防现在该员弁等协力堵筑业经竣事尚知愧奋可否将苏杰戴守礼原参革职处分均予开复并免送部引　见之处出自　天恩
　　奏报徒骇河堤一律修筑片光绪十二年　　　
山东巡抚陈士杰
再惠民县姚家口开决后水归徒骇臣与司道会商拟于口门迤上筑挑水坝二道挑开溜势并于堤间筑横堤一道以保下游村庄其徒骇河北岸先已派员督修民业经　奏明在案兹据下游防营统带马义德禀称姚家口迤上筑成大坝一道宽五丈长一十八丈开引河一道宽十丈长里许至二道挑坝应俟引河放水后察看情形再行办理又据惠民县在工各员禀称该处堤之间筑成横一道长四百余丈底宽八丈顶宽一丈高八尺即已告成酌给津贴银一千二百两又据知府胡鸣泰禀称徒骇河北岸民禹城县地段南北两岸共一百五十四里均筑成长底宽五丈顶宽一丈高八尺齐河县地段长二十里均修成底宽三丈顶宽一丈高五尺临邑县地方长二十二里筑成底宽三丈顶宽一丈五尺高一丈二三尺济阳县地方长四十五里筑成底宽四丈顶宽二丈高一丈二三尺不等商河县地方长七十五里又增修济阳三十余里筑成身高宽与济阳相同以上禹城齐河临邑济阳商河五县均由地方官劝督百姓自行办理以下则为惠民所管其地段长八十余里帮筑底宽四丈顶宽一丈高七八尺不等险要之处加筑护一道该县民情困苦谕令阳信县帮筑十二里并于赈款项下提银一万两作为以工代赈以资津贴亦已一律筑成再下则滨州所辖北岸只十余村庄河水人海之路无从修筑该县居民均在南岸只好劝谕修筑南其南工段三十余里地势较高绅民禀请毋庸修筑下段四十余里修成底宽二丈顶宽五丈高五尺均由民间自行修筑等语臣查此次办理徒骇河民经署武定府知府胡鸣泰率同　题补冠县知县何式箴往返督催并各该州县剀切劝谕百姓克期告成办理尚为迅速惟高宽丈尺未能一律将来卑薄之处应否加增臣即日交卸应俟新任抚臣张曜查明分别饬令接修所有出力人员亦应由该抚臣事后择尤保奖至黄水由姚家口入徒骇河至滨州之裴家口分为两道一由徒骇河一名宽河一由正河流钟口于大年庄汇合入海尚属通畅合并覆陈
皇朝经世文续编卷九十一
　工政四河防下
　　查勘山东黄河情形并酌拟办法疏光绪十二年　　　　　　　　　　　　　
张曜
窃臣于光绪十一年十二月二十八日行抵山东武定府境先赴下游查勘黄河徒骇河两入海之路当经具　奏在案臣循徒骇河北岸而行至沾化县属之流钟镇即流钟口该处近三四年间黄流海潮互相冲刷河宽五六十丈水深二丈三四尺顺河七十里至陈家庙又七十四里至海口自陈家庙以下河面愈宽河底愈深海口近处向无民居询据陈家庙商民船户佥称从前海船小者至陈家庙近年大船亦可通行此徒骇河海口之情形也由陈家庙查勘至铁门关该处附近河宽二百三四十丈水深一丈七八尺自铁门关以下二十五里北有大堤行四十里至萧神庙以下二河盖牡蛎嘴以至海口正溜水深一丈二三尺至一丈五六尺不等漫滩宽处一望无际铁板沙自牡蛎嘴以下间断有之尾闾宣泄不能通畅此现在黄河海口之情形也折利津循河而上节节履勘至济阳齐河之间察看徒骇河中段形势接连黄河北岸决口冲灌徒骇查徒骇河自归邑境内以至流钟镇以上河身过窄水不能容以致漫漶东流南岸地方被淹较宽村落萧条人民半多迁徙又历齐河长清东阿北岸行抵张秋镇即从濮范循河而西查勘上游自寿张县境内起以至豫省滑县境内旧有金堤一道计长二百六十余里黄河改道以来大溜曾逼金堤从未漫溢上段为直隶关阑下段为东昌屏蔽嗣因大溜南滚又加临黄堤一道现在黄河距金堤虽远滚溜无常金堤仍宜加意培修南岸自运河迤西以至上游东直境内堤工修防均极周密惟孙家楼贾庄两处地势低洼紧逼大溜工程最为险要上游河面宽展盛涨能容但力守大堤可保无虞又自运河东岸下至长清县韩家林止此二百三十余里间其地南面多山愈南则地势愈高近河低处盛涨之时或有漫溢尚无冲决之患北岸挂剑台以下至齐河均有大堤中间黄家渡豆腐窝等处地势低洼修防紧要自商河历城以下以至利漫河面既窄河身又高现在南岸何王庄以下以至齐东蒲台民内外均有黄流目前之计南岸惟有力护遥堤北岸则须增培民以保完善之区至河身湾曲则有回溜南有沙嘴则北有顶冲凡抽沟切滩及内月堤套堤格堤一切防御之法均宜随地设施以尽堵筑之力铁门关以下北岸已有长堤一十五里应将南岸一律增筑接至萧神庙止庶束水归槽大溜不致散漫至萧神庙以下多系淤滩添筑大堤难期稳固所有铁板沙上面干结二尺以下仍是泥沙人力纵能挑挖距岸较远运送太难拟在近溜河滩审度水势挑挖川字引河藉水力冲刷以期逐渐深通至于水底淤沙人力难施拟兼用机器船只随时淘浚以现在黄河入海之路无可改移惟有于铁门关外力求疏浚而已
又查大清河以南有小清河一道上年抚臣陈士杰曾经挑浚嗣因黄水灌入以致淤垫海口地势稍高积潦未能迅退此时仍须挑挖以畅南岸清水各河入海之路徒骇河北岸临邑商河惠民连年堵水已经筑有堤惟滨州所管之四十四里因北岸村庄未及修筑现在筹计惟有将徒骇北岸已筑堤者加高培厚未筑堤者接续添筑以上堵筑疏浚各事均与抚臣陈士杰往返函商意见相同统计黄河下游形势总虑盈满为灾减水分流实为当务之急御史黄煦原奏有分水入徒骇之议翰林院侍讲学士恽彦彬原奏亦有减水之说与侍郎游百川从前所奏意指略同惟减水必居上游方能得势查长清北岸之乌龙潭赵王河等处虽可分入徒骇但该处民间未曾深受黄水之害一经开挖终惧必多弃地段虽属上游办理恐多窒碍惠民境内南北王庄附近之白龙湾两河相距不过十余里开通最易然地处下游不足以减上游水势惟有在齐河以下李家岸赵庄之间筑坝挑河计地不过十里即可通入黄水连年入徒骇之路接挖河身以达徒骇计长八十余里徒骇河自临邑县田家口起至沾化县流钟镇止计长二百三十里一律挑挖宽二十四丈深一丈五尺即以挑挖之土培筑两旁堤岸至减水坝坝向北面水高水涨则流水落则止但黄河长落无常坝高不能过水坝低又虑掣溜筹计再三祗有建造带闸石坝一连十二孔每孔口门一丈八尺闸以高出堤岸为度约计二丈六尺下铺根脚宽六丈顶面宽二丈四尺石坝以内仍应铺垫石板以防跌塘之患近坝两面各筑石堤一段与坝相接此与前河臣靳辅所造七洞减水坝办法大略相同按闸门十二孔每孔宽一丈八尺共二十一丈六尺以过水高一丈二尺计之每丈放水十二方共可放水二百五十九方有零启闭有时多寡有数其权在人有泄涨之功无掣溜之患此因地制宜之法俟办有成效咸知有益无害即于附近地方相度形势逐渐增造经费一项前河臣靳辅南河报造单孔石闸每座估银二万两今以十二孔计之为数虽须加增山东系产石之区购办较易当可减省将来再由承办之员详细估计至于疏浚河身培筑堤东省工程向有定章所需经费应由抚臣核计从来治河原无上策况臣智识疏庸惟有博访周谘参以成法就人力所能行勉为筹计是否有当理合绘图贴说恭摺具陈
　　查勘黄河旧道谨拟酌办情形疏附片　　　　　　　　　　　　　　　　　
张曜
窃臣承准军机大臣字寄光绪十二年二月十一日奉　上谕张曜遵查山东黄河情形绘图呈览暨机器船只做法量为变通及查看黄河故道各摺片等因钦此钦遵在案臣查明何王庄漫口情形于二月二十五日拜摺后即行起程循东豫干河至江苏砀山丰县入南河地面往来两岸详细履勘查自河南兰仪县干河口起至江苏清河县北岸杨庄止计长九百八十二里又自杨庄下至安东县云梯关止计长二百二十六里又自云梯关至阜甯县小沙子海口止计长一百六十里所有兰仪以至杨庄河深淤高之处计一百二十八段河身以内从前正洪紧溜地势低洼间有积潦未能垦种此外淤滩多为民间开垦两岸河堤从前有就堤筑塞穵断堤身者一百八十余处此查勘黄河旧道现在之情形也伏思开通黄河故道引河南行诚足救山东河患之急惟办理实有三难自兰仪干河及云梯关以至海口开穵全河普修大堤经费动需千万当兹库藏支绌何由筹此钜款以兴大工此一难也凡河滩垦种之人曹徐淮海四属居多风气素悍一旦夺其生业穷无所归此二难也十余年来洪泽湖水势愈弱引入运河浮送粮船已觉大费人力今如全河南行黄运交汇之处黄水势猛湖水力弱一经倒灌关系匪轻此三难也惟山东河患日深若不亟筹补救恐此后受患不尽山东一省连年东省黄河漫决多在下游故受害悉在东境一旦上游北岸漫决水必直趋运河害且中于直隶上年寿张境内孙家马头稍有漫溢黄流已达东昌若非横决运堤其势必逾临清近悉济阳北岸又复漫口水仍尽入徒骇倘被掣动大溜徒骇一河断难容纳水性就下势必漫入马颊至兰仪干河口从前高出水面计有两丈近岁以来伏汛涨时仅有六尺再历数年诚恐黄流自寻故道冲入南河河身未浚堤岸未修四出奔流猝不及备为患何堪设想窃以全河挽归故道势实难行减水分入南河事尚可办自兰仪以至清河县属之杨庄此九百八十二里内沙淤垫高计一百二十八段统长二百三十里零必须分别挑穵期与上下相通其余七百五十余里从前正洪紧溜至今尚有河槽南河丰北厅境内旧日决口迄未堵筑跌塘之处积水尚深略修旧日引河补筑新堤决口约计工料所费无多杨庄以下海口河身中间现有小河虽不甚宽如遇盈满出槽仍在河身以内不足为患无须另再挑挖综计南河上下游形势若分黄流十分之三足以容纳惟兰仪干河口必须横筑大堤紧接两岸中间建造带闸石坝分水多寡庶有限制三年之间如有积淤霜清以后酌量挑修以上挑筑工程各处情形不一应由沿河该管河务道员按地段力求撙节核实估计即责成该管道员承办呼应既灵集事较易至两岸大堤既因筑塞挖断自应仍由民间补修无须另给工食议者每谓黄河不宜分流汉时河入千乘王景治之德棣之河播而为八无河患者数百年此分流之明效也近如荥泽中牟丰北以及铜瓦厢前后十六年间四次漫口此河不分流不能无患之明证也河务关系重大必当慎之又慎臣与沿河官绅耆老虚心谘访佥以为似此办法工省费轻有益无害惟臣智识疏浅思虑难周是否可行谨绘图贴说并缮工程清单恭摺具奏
　　兴办河工委派司道将弁各专责成疏光绪十二年　　　
张曜
窃臣遵办东省河工估计经费缮单具陈一摺钦奉　谕旨户部指拨的款以资工用等因钦遵经户部　奏准拨发各款咨行到臣仰见　圣慈念灾黎不惜钜帑御灾扞患传布民间白叟黄童同深懽忭臣与司道等受　恩深重具有天良感激之余倍增惶悚伏查办事重在得人分任庶有专责东省沿河一带分设防营勇力本单每至汛涨尚须酌添河夫以资防险至办理堤各工向由地方州县招集民夫通力合作给以工价津贴当此兴办河工工程既须认真经费尤当撙节现派司道大员画分段落督饬营县妥筹办理以专责成而期核实所有章邱以至蒲台南岸大堤并北岸滨惠民由统带河成精健等营副将冯义德统带派定左后等营副将黄金得率队会县修培即由总办河防局头品顶戴前按察使潘骏文总理其事兼办桃家口堵口工程济阳县境以及历城北岸民工程由营官陈长发刘长松陈荣辉率队会县修培归候补道李希杰总理其事兼办王家圈堵口工程并派工部主事梁廷梁会同司道稽核工程料物长清县境及历城南岸至章邱县境堤工程由统带精健河定等营副将景天榜营官江保泰赵得善等率队会县修培归二品顶戴候补道张相督同候补知府李清和总理其事河套圈堵口事宜归候补道赵国善会同办理齐河县北横堤工程归候补道曹浚澄总理其事下游挑挖淤河兼办海防疏浚事宜并利津堤灶坝归三品衔候补道林介景新疆画界案内保升道员盐运使衔留甘补用知府施补华总理其事东河以至齐河北岸堤工程由营官张永洪戴守礼钟仕杰带队会县修培归代理济东泰武临道张上达总理其事运河以西为上游河防北岸寿张阳谷境内添派游击武士林管带河防土勇前往修防归东昌府知府程绳武总理其事南岸修防由曹州府知府积庆会同统带济字新建等营游击张士忠办理并派充沂曹济道秦钟简时赴河干稽核工程所有河工收支经费统由藩司督同河防局提调候补知府吉灿升等认真经理臣仍当往来各工督率办理其余应委正佐各官均经该司道等遴请委派由臣核定咨部总期工程归于核实经费不致虚糜仰副　朝廷慎重河工之至意
　　查勘江北旧黄河情形疏光绪十二年　　　　
两江总督曾国荃　漕运总督卢士杰
窃于光绪十二年十月二十五日承准军机大臣字寄光绪十二年十月二十日奉　上谕游百川奏东省河工仍宜兼用张曜初议分流入故道之策一摺等因钦此跪聆之下感悚交深遵即恭录分别咨行伏查前者两次钦奉　上谕饬查分黄流十分之三入南河故道臣等督饬淮扬徐州两道逐细查勘仍即为谘访体察情形委系费钜工艰猝难兴办当经咨达东河总督臣山东河南各巡抚臣公商定议嗣准东河总督臣成孚河南巡抚臣边宝泉会咨亦称豫省窒碍难行臣等恭阅邸抄东省河道已经抚臣张曜按现在情形估计工程经费　奏请兴办自系因黄水分流关系重大不得不别筹办法以民生兹奉　上谕限一月内覆奏若待各省会商窃恐有违　钦限谨将江北旧黄河情形为我　皇太后　皇上详细陈之查江北淮徐海三府州旧河共长九百余里黄流北徙三十余年杨庄以上沙积淤垫高低不一除屯田而外间有穷民耕植兼有积潦之区旧设志桩无存无以考证然淤垫已久无复河形众论佥同一望可见杨庄以下虽有疏浚小河既狭且浅系为大汛分泄中运河沂泗来源冬春水涸即成平陆云梯关以下至海口之外沙淤愈远且被海潮顶冲沙性坚结此旧河湮废之大概情形也南岸旧堤共长十六万六百余丈北岸旧堤共长十四万四千二百余丈失修三十余年溃塌单薄残缺不堪间有外虽可观而獾鼠窟穴根脚空虚加以军兴之时亲王僧格林沁饬将丰县砀山境内切去坦坡以御捻匪以及民间防捻就堤筑圩铲断堤身所在多有兵夫堡房偶存基址土牛护柳毁折殆尽各段有工处所丈尺间可指认碎石均已酥朽其余遥堤格堤撑堤月堤更形圯废此旧堤坍废之大概情形也山东抚臣张曜奏办工程摺称每人每日至多出土一方向系专指挑河而言若堤工更须层坯层硪一方之土折实即不足一方以数百里旧河挑浚筑堤即土方一项已属不资之费而石料柴埽又皆事所必需且治河必兼顾水道农田清江以上之杨庄中运河口及南岸顺清河口本为淮黄交汇之区倘盛涨之际黄水冲入运口则运道必坏停淤漫溢则民田受灾欲行黄水分流之新法宜复蓄清敌黄之旧工则顺清河必须堵闭御黄坝拦清河及运口头二等坝必须复建加修塘河必须挑挖以期操纵得宜漕赋无损不特此也洪泽湖昔由清江以上入运自礼河坝启放以来遂致由高宝入江者多清口入运者少清江以下惟恃沂泗诸水为来源今以黄水横于中沂泗诸水必为之挟以入海恐水小之时清江以下难免干涸则当于礼河坝坚筑石工并挑各引河使湖水仍由运河南行以通水利修复堰盱智信等坝以泄湖涨此外如杨庄之头二三坝所以防黄强运弱倒灌中河也半路流滚坝所以防中河盈满而资宣泄也双金闸复改单孔所以备春季水涸收束济漕也黄水南下虽止三分而修防之工从无一可缺日后之利病未能逆实不敢谓工省费轻有利无害至沿河垦种之户大抵贫乏不能自存身负私垦之罪即加之驱逐而何辞然不盗不枭尚为善类限以迁徙迫以饥寒其无乃非　朝廷德意乎游百川原摺所称询访南省舆情亦无不顺诚非虚语从前南河繁费甲于天下衣食其中者无虑千万人故老犹能言之现在工项无多事事节省有饷之时兵尚不宿饱忽闻黄水将归固宜众情盼望但大工之兴用人必多工竣则用人亦少今之舍业趋工之人即他日离工失业之人蚩蚩之氓有何远虑更不知今日即办大工亦断不能如从前之浮费使之各餍所欲也凡此情形臣等体访甚确万不敢摭拾属员卸责之词欺罔　　圣听然使铜瓦厢果能分流豫省旧河果能顺流南下江北属在下游无论如何为难自当预为查估今豫省既已难行江北自无须议办抑臣等更有陈者黄河以十分之水注于东省漕船犹须候汛以渡今以三分入南河窃恐伏秋为灾则有余春令济漕则不足此又臣等愚虑所及未敢轻定者也
　　遵　旨会勘干河上游情形覆陈疏光绪十二年　　　
河道总督成孚
窃奴才等钦奉　上谕游百川奏东省河工仍宜兼用张曜初议分流入故道之策等因钦此山东抚臣张曜前经奉　命查勘山东黄河情形酌拟办法案内据称全河挽归故道势实难行若减分黄流十分之三归入故道足以容纳惟兰仪县干河口必须横筑大堤紧接两岸中间建造带闸石坝分水多寡庶有限制等语奏奉　谕旨饬令该抚会商曾国荃等妥议具奏等因钦此奴才等遵即分别委员分赴干河南北两岸勘得兰仪干河口起南至河南虞城县北至山东单县各交界止会同沿河各州县逐段详细履勘去后旋据禀称勘得两岸堤工南岸虞城商邱二县境内残缺不全者约计长四千一百二十余丈北岸之考城以至单县约计二百六七十里所有堤段或冲刷残缺或筑寨铲断南面堤坦悉为峭壁均应普律加筑高厚余虽存旧址亦须随时修补至河身沙淤计睢州兰仪境内共有二十六段牵长约共三千二百余丈此外河身间有沙积宽长不等但多系飞沙随风聚散迁徙靡定以上二项工程浩大款实匪轻旧河槽内虽庐舍无多而切近老滩以上皆有居民若仅引河向导东趋深恐河流变迁仍不免泛滥为害至于兰仪县干河口建筑带闸石坝亦经会集详勘挑挖试验挖至七八尺以下即系沙火相间无从得底而建筑闸坝惟恐根基难立是建闸分流之能否有利无害实不敢轻拟悬定等情禀经奴才等复饬司道等悉心筹议旋据会议详称所有修复两岸堤工挑浚上下河道迁徙河滩居民其办理难易情形姑勿具论而以引水分流建筑闸坝实为第一紧要关系现经详加体察其窒碍难行之处约有数端查黄河北徙已历三十余年今以数十丈之引河而欲导之分溜南行恐黄水之性未必即受约束且查干河口门之南有积年沙滩挺峙现高水面二丈余尺至三丈余尺于此挑挖引河能否有成殊难逆计其窒碍难行者一也黄河挟沙而行溜缓则淤溜急则变假使引河挖成而竟能分溜无论其归入故道以后溜行能否通畅河势有无变迁即使导入引河之溜倘或溜行濡滞难禁其不旋踵而淤若果不致淤闭而顺势南趋以冲突无定之河万一掣动全溜建瓴而下则下游之受害又何堪设想其窒碍难行者二也黄河两岸靠堤筑坝仅止挑溜而不逆溜尚且溃塌加抛往往无所底止今拦河建立闸坝即使土性坚凝修筑稳固而河溜奔腾无坚弗破一经撞击难免塌陷水中既无从施工而石质横梗于中河势愈激愈怒又不知作何变态其窒碍难行者三也豫省沿河一带本属土性沙松而干河口门旧日河溜经行之处成系层淤层沙挑挖深至数丈仍难得底或挖之数尺以下即系沙水相间人夫不能站立建筑闸坝既无可凭之基则事难规始何以图终纵令竭力经营恐亦毫无把握其窒碍难行者四也而况下游堤岸残缺卑薄应修段落过多河道淤垫沙积应挑地段甚长滩内民田庐舍切近河身必须设法迁移尤非易易司道等反覆推求事关全局不敢不据实直陈等情详请核办前来查干河情形前经奴才成孚先于五月间由济旋豫顺道沿河履勘核与该委员等所禀无异并亲诣干河口门逐加详勘建闸处所河势趋向无定疏导维艰闸有定所而溜徙靡常殊难得吸引之势况积沙成堆高下悬殊挑挖导引施工亦属不易并将闸基挖槽试验深未及丈即已见水澥沙深厚之中而欲坚立根基恐难期有成效且分溜一层仅分漫水则于事无济倘分正溜又恐掣动全河建瓴下注旧槽设或不能容纳势将冲突旁趋为患何可胜言当与奴才宝泉一再确商详加覆核该司道等所议各节委系实在情形事关重大自应恪遵　谕旨再三详审以期有利无害前于七月间业将窒碍情形会咨山东抚臣张曜会衔奏覆去后尚未接准咨覆兹奉　谕旨议前因适奴才宝泉阅伍归途复经驰赴睢甯兰考各州县干河一带暨铜瓦厢口门亲历复勘悉与奴才成孚所勘相同再三筹议意见亦复相合应将干河上游情形先行覆奏以免稽延
窃维奴才等仰荷　殊恩膺兹钜任当为　国家筹经久之图岂敢为一时迁就之计前项工程如果有利无害自应殚竭图维力任其难何敢任听属员卸责之词畏难推诿致误大局第分流之策当先于上游建闸创其基再议于下游堤防束其势筑坝则窒碍既多分流更毫无把握黄河长险岂有幸其不夺溜而姑为尝试之理更何敢听其夺溜而致滋贻误之患万一全河奔腾下注区区闸坝势难抵御狂澜未有不溃决而塌陷者是名为三分实不可不作十分准备工程既烦需款过钜现就以上应办各工约略估计已非千万金不办若防一切处处完善其费更有难以数计者且前项筑坝减水纵使勉力图成溜仅三分入故七分留东是东省之河患未必遽形轻减而江豫之河防不免因而转增通盘筹画似亦非宜奴才等统筹全局至再计议不敢不将窒碍情形据实沥陈除下游情形咨由两江督臣曾国荃等另行查勘议覆外合将会勘干河上游情形并拟兰仪县口门筑坝减水分流入故办法诸多窒碍缘由谨合词恭摺由驿驰陈
　　遵　旨筹议分流南河故道情形疏　　　
山东巡抚张曜
窃臣于本年十月二十二日钦奉　寄谕游百川奏东省河工仍宜兼用张曜初议分流入故道之策一摺据称该抚前奏分黄流十分之三入南河故道工省费轻有利无害此次摺内所称分流仅指导入徒骇终虞泛滥请仍饬各该抚会商坚意举行等语前经谕令张曜会商曾国荃等将减水分入故道一摺妥议具奏又于七月间　寄谕催问迄今尚未奏到黄河北徙三十余年由大清河夺溜入海现在河身逐渐淤高以致频年漫溢几于不可收拾东省数十州县民不聊生宵旰焦劳隐忧倍切该督抚等皆国家倚任大臣当为朝廷分忧为斯民扞患不分畛域力任其艰断不准因目前受害仅在山东遂任听属员等卸责之词置之度外故道河身深广如挑筑得宜不致掣溜为患其分流之利较之徒骇等河不啻倍蓰仍曾国荃等迅速会同限一月内覆奏毋得畏难推诿致误大局原摺均着抄给阅看将此由五百里各谕令知之钦此仰见　朝廷念东省河患救灾拯溺之至意伏查前奉　谕旨饬将减水分入南河故道会商妥议等因钦遵咨会两江督臣曾国荃漕臣卢士杰河臣成孚江苏抚臣崧骏河南抚臣边宝泉商酌办理旋准卢士杰咨据徐州淮海两道查勘南河故道情形又准成孚边宝泉会咨据河南司道委员查勘豫境河道情形先后咨覆到臣当以东省被水灾黎盼赈急切惟有先将应办工程极力筹计勉图补救至分流一事诚如　圣谕故道河身深广较之徒骇等河不啻倍蓰兹查该督抚臣原咨内称干河老滩以上居民迁移非易是该司道委员未见山东沿河居民被灾之情形也滨河地方连年被淹村庄计有十六万余家至今浸于水中者尚有三万余家迁徙无地赈抚为难所称老滩乃黄河南行之时旧有之滩其居民本可无须迁移惟官路通衢穿河而过为行旅所往来河滩中间有茅屋饭店如江南杨庄以及上游各段统计一千二百三十余家两岸空旷尽可移居较之东省被水村田庐墓轻重难易何止百倍原咨称江南杨庄以下小河浅狭难容云梯关入海之处淤沙坚结是该司道委员未见山东近年海口之浅阻也东省黄河由利津县之铁门关入海今铁门关以下一片淤滩连年筹计疏挖人力几穷每至冬令海口先冻以致淤垫愈速海口之淤由黄水与海潮相击黄水每为海潮顶托是以日久必淤云梯关三十年无黄水入海海潮逐渐内刷较之往昔已刷进六十余里是云梯关与铁门相提并论难易判然原咨内称堤身多已残缺铲断各处地是人非不能责民修补普律增培工程太费是该司道委员未见山东堤之卑薄也东省民卑薄姑弗具论即大堤高仅一丈顶宽二丈底宽八丈两岸被水冲刷在在残缺现在修培堤加添埽坝不但料转运于数百里以外堤附近几无干土可取较之江南数百里之旧堤顶宽四五丈底宽一二十丈高亦倍之即有铲断之处以及獾洞鼠穴取土既易培补不难较之山东堤工程难易判然原咨内称兰仪干河口沙滩高至二三丈挑挖引河诚难逆料等语查干河积沙高处计有十里以下皆平洼河滩并非全河如此原咨内称兰仪干河口地方建造带闸石坝七八尺以下水沙相间恐难立坝基等语尝见长江地方多有傍岸水中排立桩木上造层楼者今干河口建造闸坝自应排钉桩木筑立基址该处地近山东此项闸坝工程即归于东省办理原咨内称分流缓则停淤急则掣溜且恐不止三分等语查河口既有闸坝启闭在人多寡有数断无掣溜之患至于停淤一事臣筹计至再黄河挟沙而行断无下淤之理既有闸坝五年以后即可闭闸挑挖一次较之水底淘淤难易迥别原咨内称河流既分须顾运道旧制所有闸坝引河灌塘一切全行修复钜款难筹等语查山东运河自黄流北徙受病日深粮船由陶城堡以至临清此二百里间年淤年高堤防屡决而清江运河闸坝俱在灌塘济运成法可循惟修整之工势所不免太仆寺卿延茂奏有泰山之阴南高北低愈淤有北愈下设一旦夺运河而趋天津合之直隶七十余水同一尾闾倒灌之患不堪设想该少卿所虑极为中肯臣恐东省河淤日高水势就下非北趋直隶则南循故道为害何可胜言修理南河一事不但为山东计兼为江豫计尤为　畿辅计也窃思人臣谋国当为久远之计未可惮目前之难臣愚见所及不敢不据实上陈其所以为难者当此帑藏支绌筹计经费非旦夕所能集事如江苏河南山东各于所辖地段将应办工程撙节估计经费次第分年筹办于事可期有济臣现又咨会各督抚臣再加详抚筹议具陈若待往返咨商诚恐覆奏过迟上系　宸谨将遵　旨筹议黄河分流故道实在情形恭摺覆　奏
　　查明黄河经过各属地方疏光绪十三年　　　　　　　　　　　　　　　
河南巡抚倪文蔚
窃臣前将黄河漫口会同河臣亲诣察看等情具奏奉到　朱批览奏均悉即着檩遵前旨将漫水经行被淹处所迅查具奏一面妥筹赈抚以恤灾黎等因又奉八月二十四日　谕旨着即筹拨款项会同成孚将堵筑事宜妥速办理等因钦此钦遵仰见　宵旰忧痌瘝在抱跪聆之下钦悚莫名伏查此次黄河漫溢由石桥口奔腾泛滥直注东南经过开封陈州两府属旁及归德府属鹿邑县境时因驿路被水梗阻文报稽迟先后接据各府州县禀报水由郑州东北两县东姚等保流入中牟县市王庄出境被水者一百二十村庄中牟县城被水围绕漫水所及三百余村庄由中牟而入祥符县境大溜趋向朱仙镇南之闹店及于西南之赵店正南之井腰铺东南之西市等保水趋尉氏围绕县城由正北歇马营折向正东直趋扶沟县境计长一百余里城垣四面皆水满水及于鄢陵县之郜村等处共淹浸四十余村庄其通许之吴台邸阁等处数十村庄亦有漫水深至七八尺不等而太康县境水由崔桥至长营挟河出槽直趋东南入于鹿境其西善县惟沙河以南三十余村庄不受水害西善与淮甯商水两县接壤之周家口北寨为淮甯地面亦被水淹淮甯县境水由柳林集会贾鲁河大沙河之水散漫靡常致淹一千五百数十村庄南流入于项城县由李村等牌流赴沈邸县纸店等处遂从槐店出境至归德府属鹿邑一县亦经黄水漫及由西南乡囚塚集等处流入洛河黄沟河东流入于安徽太和县境此各属现被水灾之情形也臣详加查核以中牟尉氏扶沟西善淮甯祥符郑州七州县为最重太康项城沈邱鄢陵通许次之商水县鹿邑又次之当黄水初围中牟尉氏两城也臣先经饬司派员带银两分投前往会同该两县设法抢厢城埽务期稳固其余各县亦经加派妥员会同官绅认真防范各河堤工督催修筑完固免致黄流灌入并分派委员前往被水之区雇船扎筏济度灾黎散放磨饼搭盖席棚俾资栖止其系恋庐舍者尚株守高阜希冀水涸节经该印委等劝谕不肯遽离转瞬天气渐寒亟应另筹抚辑或添设粥厂或施散粟米多设留养所以纾民困现在口门迤东之阳桥及朱仙镇店李口中牟之水月庵陈州府属之周家口等处均已各设赈厂委员前往办理其余则由各州县地方官自行酌定城乡设厂收养所需米石有常平新仓存谷暂令碾用其无存谷之处发银采买应需经费一切由赈抚总局发给武陟县沁河漫口地方灾民亦形困苦现亦饬令开厂赈此筹办赈抚先后之情形也臣思堵口一日不合民生即一日不安惟有赶将堵筑事宜会同河臣成孚赶办一面督饬各员稽查灾户安集流亡慎选委员厘剔弊端以副　朝廷轸念灾区膏泽下民之至意豫省地方平衍随处散漫地段宽广是以水行不速昨接漕臣卢士杰电信八月二十八日清江一带尚未闻有黄水有人自正阳关来云二十五日淮河永长二尺即系黄流用采所闻上纾　宸
　　黄河南决请速筹堵塞并设法补救疏光绪十三年
  </div>
  <div class="pagination">
   <a href="皇朝经世文续编-清-葛士浚_page76.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page72.html">
    72
   </a>
   <a href="皇朝经世文续编-清-葛士浚_page73.html">
    73
   </a>
   <a href="皇朝经世文续编-清-葛士浚_page74.html">
    74
   </a>
   <a href="皇朝经世文续编-清-葛士浚_page75.html">
    75
   </a>
   <a href="皇朝经世文续编-清-葛士浚_page76.html">
    76
   </a>
   <span class="current-page">
    77
   </span>
   <a href="皇朝经世文续编-清-葛士浚_page78.html">
    78
   </a>
   <a href="皇朝经世文续编-清-葛士浚_page79.html">
    79
   </a>
   <a href="皇朝经世文续编-清-葛士浚_page80.html">
    80
   </a>
   <a href="皇朝经世文续编-清-葛士浚_page81.html">
    81
   </a>
   <a href="皇朝经世文续编-清-葛士浚_page82.html">
    82
   </a>
   <span>
    ...
   </span>
   <a href="皇朝经世文续编-清-葛士浚_page78.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
