<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 143 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 143 页/共 172 页</h1>
    <div class="content">　　再复黄内翰白夫书【盐筴】
　　承手教、询及盐筴之端委、大约初制甚善。屡易法则弊窦日滋。而国无赖焉。往事更仆。未可数也在隆庆初、廷议选择二三大臣。载玺书、颛理盐屯。居岁余一筹莫展。并乞疾以去。巳而询之其人。皆言盐筴列在岁入正额。无能别法。为之转移。故输粟各边。议减引价。及以丁荡银两。听各场收买余盐之论。虽经条剌题议。付之纸上物。皆云无可施行者劳苦常在人先功名常在人后则人孰肯任劳而就钝然亦其人无素筹于胸中取决司道一时之申议司道官如方升之日利于竟登霄汉不耐以此身任事而丛论议者之口即二三大臣无如之何第以惜民仍旧之说愽一老成持重名指出病源即如比年京东之营田徐济之胶河皆此套也若使如管敬仲宛财之意。别有所贮以为之代。而得计倪刘晏者任之。通融消息。初制必有可复夫盐犹之泉也。当使如泉四布。流溢。上下。用以裕国。国愈富。用以足民。财愈多。如此大海乃不能宣通其利。而设厉禁于民。生食用之物。此不为敬仲笑乎。又何拙也。文学之论。大夫之言各有所偏所以相佐愚以为可两用而两无妨也其在吾郡原有转运分司专管嘉兴□路。又批验商引。及盐捕等项郡邑皆有专官。其田荡岁课册籍。胥吏具在可覆也。第自清丈来中有二端。一则奸欺大姓。指田为荡。利于高阜。而隐脱其膏腴之壤。二则官司偏执。又丈荡作田喜于清查溢额以称一日能察之誉此亦不能免故盐平二县。多有田荡混淆之弊。小灶因而失业。旧册因为弊薮者甚众。然此又其小者耳。乃自条鞭来。议将船盐等银。加于田上。以便廵盐使者。易了事。无苛求此亦有司之自为筭耳。而捕盐之禁。因以大弛者几二十年。大户不廵徼。弓壮等皆有月例。无敢谁何。奸狼盐豪。纠结尚与。寅昏无忌。东起上海。南至太仓。中通震泽诸湖支河千百道。往来若飞。每一伙兴贩。舟动以百。人动以千。积而计之。舟动以数千。人动以数万。往往聚诸不逞。今亦未尝见有此等事此议切于通泰而未必合于江南也窃王大利器。盐出盗归。甚且通于各沙。入于各岛。与海上之兵寇相表里。天下常如此则可。设使一日有事。如胜国时。张方诸寇。可胜道哉。故各郡之大伙盗羣。大抵皆藏身盐豪之间、湖海之滨、若廵盐使者、稍为销弥抑制之。此百世之虑矣。今者志事、万一难以发凡起例。或于物产中。徐及盐筴之强梗。蚕丝之织造。如太史货殖、当必有补于地方。见太仓志、畧有蠡母传、言蚕事也。不审尊裁、谓之何、
　　答盐运诸公论余盐【余盐】
　　国初之法、尽收盐筴以佐边储、故边商之官引盐。谓之官盐。其引外之盐。官常出金。收小灶所余者。贮之各场。以待商之至。谓之余盐。犹之乎官盐也。如此。则小灶之盐。皆官自笼之。此外无别盐矣。其有盗卖者。乃谓之私盐。此法所宜禁也。自后官无现价。以收余盐。小灶之盐常壅。而无所渫。官又不许私卖。则民间用缺。盐价日高。于是乎私贩之豪。多艘结党明操利器。与官司捕役抗。以争一旦之命。赴眉睫之利。亦危之甚矣。三十年来。盐船之银。编在条编。小民之田。代为出银。文法甚宽。盐禁亦弛。廵盐使者。可不十日而历一郡。故弓丁捕手。与盐捕衙胥。属不相儆捕。皆明与盐豪。浑为一局。各场之盐。因见私盐。可以大行无忌。宁通同冒禁。以邀数倍之利。则今日者蒲地皆私盐也。皆往时之余盐也人知其禁之甚宽如此。何从而取之诘之哉。于是北来之商。守候支盐。常若。正盐不敷。乌得有场上之积盐。商人、掣盐。蒲船之后。所在行盐。则官盐难卖。私盐反易售。又若于正盐壅塞。乌得有民间之余盐。浙中十五万正盐之引。常守支三四年。前后不得了手。彼盐商者。何从别出余盐银两以佐公家之急也。今者中人将命。如庖羔火者。先啜余沥。安从得有巨万以应上之求乎。此事关涉至大。宜慷慨力争。一则别无余盐。必须加泒。困扰商灶。年例若定。贻害无了时。二则虑宵人再为别说有增无减。三者商困则辍业。灶困则流遗。将来十五万正引。必致亏缺。又何以应边储之缓急哉。理财头□纷拏则任事者动多掣肘非简易必不可行也若以易简之道论之。小灶之盐。官取其三。以充正引之额。官买其三。以充引外之添。其四分者。任民自买自卖。特宽厉禁。则余盐皆有所渫。私盐不禁而自消。私盐消而官盐正余之引。皆得随来而随应。其便于商也弥甚。则彼之上纳边储者。将日以益多。民间食用之盐。又得荡然通行。合古不私其利之义。此亦百世之便也。铸海始于管敬仲。而敬仲之书。注意在宛财夫宛财岂特有稗盐政。即大司农持筹上计。何以加此。
　　序
　　送戚将军序
　　送戚将军序【将帅】
　　今天下临事论将。扼腕叹乏人。而世果乏人乎。武科登进。世冑推择。即不足尽得士。然天下豪杰。繇此两。途者。尚骈肩累足。历岁年而不得効一日之用。又况草泽屠钓间。无因得至前者乎。故论将者。平时既束于格例。及有事也。此为通弊乃欲收斤弓非常之才于缓急仓皇时而轻举之而姑试之此又不可几之数矣自非广开招贤之路。越恒调而博求之。其何冀才之可得乎。戚将军者。当嘉靖季年、其父兄提兵与倭战。数得胜。将军以父兄劳勋起家。竟以尺一不入司马门报罢。而当事者。姑辟治东城。将军居东城几十载。练兵有法式颇严肃。其麾下士。亡有脆疲不任战鬪者。境内有事。常倚办将军。慷慨谈夷情一一中窽会故一时帅府。莫不才将军也者。竟格于例不得究大用。徒以其余勇。发之乎杯酒谈论日与其徒较习诸技。尤精于射。穿杨贯虱。舞踊腾扬。以此为乐而巳余数从戚将军游。知其才武。可以建金戊登坛。余力不足推毂。即言之诸贵人前。人亦拘论格例不信也。使戚大将军生今日万户侯何足道哉在汉李将军者。当建武世。不得封侯。千古之下有余愤。将军善射敢战类李将军。持重深谋又过之。弱冠受事。常思奋不顾身。扬父兄之烈。而惜乎无从一究所设施。世人叹息李将军。犹在隔世。乃当将军之世。竟失之。又何以云今天下乏名将也。将军闻余言逊谢曰、不佞敢有非常之觊、独念今阃外事、操士宽。操将急。其何能济急则失权宽则养骄以养骄之兵驭以失权之将殆以昔之将虞敌而今之将虞士以虞士心当虞敌之会又殆巳以格之内限之。而以格之外操之。青萍于将。无以为也。余太息其言。会东城人士。属辞于余。故论及今日将才如是。而世终无知之者。为可太息云耳。他日方圉多故文亦有风致天必不虗生若人吾知其必有遇也巳
　　议
　　练兵始议
　　练兵议
　　练兵始议【练兵】
　　穆皇帝始载、有石州之事、时华亭徐公阶、在讲帏前、得边声甚棘、卒大司马面奏云、山西石州、为虏所攻陷、臣某等不敢蔽欺、　上为恻然、降旨忧边计长便、于是总群议、而挈其要曰、择将练兵、练兵当先备京师后钥。于是始议练蓟镇之兵。时少司马谭君纶。副总戎戚继光。屡歼闽中倭寇。有功名。于是召谭为大司马。召戚至京师。将授以练兵方略。使镇北陲。初两君合议。当练浙中义乌诸兵。颇精勍。以此入闽所向克捷。及两君既至。当事者问便计。此亦非万全必胜之策则主练浙兵。当北虏。一时士大夫颇难之。谓舍现兵。再添饷非便计也、戚将军曰。廉颇思用赵人。此我二人经効之方。不可易也。议久不决。会华亭公引疾归。起新郑高公拱代相。高徐素不相能。遂寝其议。虽用戚将军于蓟镇。使练浙兵。然大非其初指也。是岁适俺酋恋其犊。受欵顿。惜戚将军生不逢时哉颡贡市之议用而战伐之谋绝口无论者矣边无牧马。宁成且三十余年。虏日饱。我日削。虏伺我日狎。我备虏日疏。倘练兵一议。亦撤土苞桑之远筭乎。余尝与戚将军游。备闻其说。将军之议曰。国家与虏为邻。旦夕烽烟。可通甘泉。庚戍之虏门阊阖列幛焉。今诸边见谓宿重兵。二百三十年来。尺籍几销尽矣。每使者行边。核尺籍。借马悬羊。具数乃止。太平耗矣。莫敢诘焉。士卒之势强于偏禆主帅流易不常挂空名其上核实计饷往往侧目猬毛以起边长数千里兵马不能满张谓之摆边守垣士备人数耳可为太息所得饷常不及时。又半入私橐。辇载出刺载入。此搃戎伎俩要以上下相蒙积习故套则谓之谙晓边事矣间有武弁。分饷养家兵者。仅以护其身。备一旦缓急。然九塞之将二百年来亦无复对垒堂堂一战者若及今鼓弦改调。事须有次第必在先练新兵新兵之威立将可自固以行其令乃可简汰旧兵核其名实兵得实用饷亦是如故继光之意略。如其新书所云。日月招拣。选必甚少甚精须先有此辈勇力出众乏人乃可教练以方畧常以器之用配其人之能。必精必熟。萃锋锐士。唯我指臂使。无不一当百。百当万。此所以能有成功。若因仍旧伍。循习宿镆。即韩白无能见奇矣。夫战以鬪勇也。以决气也。士勇技精惯捷则气倍何神之有哉余闻而叹嘉之。因谓戚将军曰。方今中国气盛。二三有司藉庙社之灵。支撑度岁月。亦或以无咎。万一他时大更边锁。如公所规摹者。自一石画也。然石无择地。土著可久。浙兵之议。倘出一时权宜。以公雄畧。随地成军。市人可战。何必专用浙人哉。时余友王子叔杲为职方郎。甚重戚将军。思调停其事。兼练南北兵未几王子以议不恊竟去。余为记其始议如此。万一异日者。有裁择焉。
　　练兵议【练兵】
　　公稿云隆庆三年上
　　今天下忠谋智计士、慷慨谭议曰、国之大事在备虏、备虏之策、必一大创之、乃无后患、而备莫急于练兵、人人能言之矣、自嘉靖庚戍、虏犯畿甸、二十年间、上所以变政易令、下所以陈力纾猷、既殚九州岛岛岛之赋入以供边矣、而兵终不可精。其故安在、患在议论纷纶、人自为见、即有必然之画、无从而信也。请试言其畧、今夫平沙旷野、颷发湍逝、介数万众、驰突无前、此非虏中长技。士大夫所习见乎。乘塞守障。数丈一兵。数里一堠。虏攻丈隙即数千里之守尽属无用此非摆边习态。又士大夫所熟谙者乎。当此时也。非痛革积衰之习、作新战士之气、则兵不可练、虽练不成、即今秋防甫毕、春防继之、其间无须臾之隙、以治部伍击刺之具、故其势不得不求兵于尺籍之外、苟有其人虽求之尺籍之内可也求之尺籍之外可也而司计者闻之、必将曰、每岁国课、不满四百万、饷边者三百余万、即开纳锾赎、补凑且不给、柰何复以养兵为、则持国论者、其势又不得不求兵于尺籍之内、今日边境之患非独无将亦无兵、非独无兵亦无财、非独不练兵、即练不能効、何者、练兵之効、难以逆知。养兵之费、巳无策可处、固不若因仍旧套、抽数枝之现卒、耀训武之先声、财不加益、兵无后患、外以告人曰、此足扬天威、而戒不虞也、尝观宋事、大类今日、开宝间边费止三十七万。自庆历西师后。渐增至二百余万。仁宗全盛特。养兵耗费滥觞如此。其后龎籍一汰其半。尺伍渐耗。势不得不变为保甲。诸边之兵遂削弱不可举。今天下控扼关险。威令振剔。虽非宋比。而养兵无益之费。巳大类仁宗全盛之时。又数十年将无为筭矣惜庆历之良时、弥靖康之隐患。不旷然振发。与诸边更始。安能定必然之画哉。今日练兵之策有三。一曰定庙谟以通内外之情。二曰明俭德以储缓急之费。三曰破格律以新智勇之气。　主上神武。志在安攘。召一二文武大吏。练兵蓟镇。任其从长计处。可谓通内外之情矣。而内外犹若未同。臣敢妄论曰。练兵之规模未定也。如前所谓备虏上策。必一大创之。乃无后患。必平时训练、乃可决战、必于春秋摆边外。自为一军。三年而问其成功。此戚大将之所叹也少者又不足用。必具数万之师。然后可。不然不効。窃意　主上必当召股肱大臣指掌深谋、如前之策、似不可巳、即一岁百万费在转移节惜。天下之大亦何难处不然者一旦缓急。不知各镇之摽兵京师之营兵可得恃乎否也故具本末。洞利弊。知缓急。识转移。君臣一轴。将相一符。兵粮一律、模议一机、了然无疑、断而行之、此所谓庙谟之当早定者也。规模定矣然后议节财。议人古之贤主、如汉文帝、唐太宗、躬自节损、屏除嗜玩、履俭德先天下、岂好匹夫之节哉、凡以养兵振旅、弥卒然不测之患也。即位以来。内府之金、亦以充溢、大异先朝、自今宜为之籍、万历年间宜进此策使计臣知之曰、吾以此供边。必期十年之积。建万世之安。边境之事。唯上所欲为。将无不可。何者唯财可以奔走而生死之也。不然、有节财之名、无供边之实、尺寸惜之、寻丈耗之、缓急将安恃乎、至于边饷、三百余万、尤宜严核而深稽之、苟其老弱不堪也、制府大臣、当一切汰之无疑、彼既老且弱、又安能嚣然生变也、若夫将领渔克之奸、势要役占之弊、各将官标兵私兵之费、送迎遗赂之习、积渐糜费、成一常套、清之节之、岁岁积之、涓涓可以成江河矣、其卫所轮番怯弱不堪之兵宜遣回原卫、收其班直、以待强壮之用、谁为之如是则三百万之费必有数十万可省。其它如括天下无碍库金、清理驿逓、稽查锾赎、以今现行事例、并宜一一贮之、以待边事、所谓明俭德以储缓急之费者此也、昔者汉武帝、当冒顿强大、汉事积衰之后毅然作而新之。注目指顾。无非将材。奴隶可将。囚降可将。矧今天下无人哉。宜破格不次。悬明诏以待天下之智勇。示以上意所在。九九以上皆得自効。合天下之勇力。以选其锋。合天下之智计。以佐其筹。采实不采名。在精不在多。行伍之间。傥得殊勇绝技者。数千人焉。帏幄之前傥得深谋练达者数百人焉九军之众。自可鼓舞而前矣。至于将官临敌。例不敢以尺五战必以募兵丁壮卫而先之曰。令甲所不许。令敕以旗牌曰。不用命者罪。曰必以军法从事。至于两军交战。乃独不许其损一卒哉。宜明析律意。以示诸将。使虏入吾地。必以兵战。逗遛遮餙。习故态者必无赦。则行伍之士。亦知势之必至于战而将之威令可行矣所谓破格律。以新智勇之气者此也。葢自景顺以来。边徼之事。大都以调停补缀。无开边隙而止耳、我之兵葢巳不战久矣百五十年间、未尝有成师一战者、虏之玩我狃我。知其无大举久矣。有如一旦出虏不意如雷电之威、从天而下、必捷何疑焉、至于招拣、教练、则一将之议耳、国议庙议。先其大者。故敬言竑畧如此云、
　　皇明经世文编卷四百九终
　　皇明经世文编卷之四百十
　　华亭宋征璧尚木　徐孚远闇公　陈子龙卧子　李雯舒章选辑
　　杨文骢龙友参阅
　　华中丞奏疏（疏）
　　万象春
　　疏
　　题为运粮业有成议事
　　题为议处紧要兵饷事宜疏
　　题为酌议宗藩事宜疏
　　题为运粮业有成议事【朝鲜粮运】
　　臣会同廵按山东监察御史王立贤、看得山东登州地方、与辽东旅顺口南北相对、故山东粮饷屡经户部酌议、止令运至旅顺口交卸、听辽东拨船转运、业巳题奉钦依、运事艰危抚臣各为地方推卸固其常也但登至鲜与辽为鲜则辽为近以此折衷可也臣等方在遵奉次第督发、不期辽东抚臣近议、乃欲东省径运至朝鲜、夫山东之与朝鲜。虽云相近。尚隔大海。非若辽东之境壤相接也。山东土民。与朝鲜素不相通。商贩绝迹。非若辽东之时相往来也。以辽东而运朝鲜。且以为难。乃举以责之山东。又将能乎。辽东居民、虽非家家以船为业、即如抚臣疏中、有云、民间间有船只大者纪名在官、前往天津等处雇觅营利、小者上纳鱼课、日在沿海各口捕鱼为生、除小者姑无论外、大船固未尝无也、特在一拘集间耳、如念民间生理、不忍尽夺、彼中木植颇饶、成造亦易、若登莱地。方。曾有一船可纪乎。有一木可采乎。皆无之也。臣等顷因饷粮紧急、淮船未至、行令海防等道、多方雇募、一月之间、止募得辽船三只、运米一千一百二十石、如是止矣、今日夕所盼望者、惟在淮船、而淮船亦非易得也彼中船户、闻本省往雇、相率远遁、如避汤火、虽重以漕运督臣之严檄、及地方府县之恊催、凡踰月而始得集、既集矣、修葺底板、置买器具、又踰月而始得行既行矣、守候风色、纡回岛屿、又踰月尚未抵登州、其难如此、臣象春近住登州、督催前事、据原差募船委官陈王佐、报称淮船巳陆续过成山嘴地方、倘风色顺便、数日可至、虽则云然、时过秋中、南风渐少、转盼入冬、风高浪猛挽运益难即旅顺口数百里之程、尚不知何时可达、况远至朝鲜乎、即济青等四府、见买之粮、亦不知何时可以尽发、况近复益以临德两仓之米乎、非独此而巳也、查其道路、由旅顺口而东至鸭绿江等处、浅滩横亘、帽石嶙峋辽船底厚尺许方耐挽行淮船底仅三寸触之立解。民命军储、关系匪细、臣等念此、益用廪廪、安忍以数万之粮、经时所积、背负肩挽而至者、侥幸一试为也、至云先年委官周绍祖、同男周谦、曾运至朝鲜交卸一节、据道抚诸臣、查称止一次运至旅顺、一次运至金州卫、并未尝运至林州、案卷可查、又奈之何以未尝运之人、责以必往、未尝运之事、责以必行也哉、夫属国告警、正危急存亡之秋、郊垒多虞、尤捐糜奋励之日、区区粮运、乃敢远惮艰危、自择便利、臣亦耻之、独计舟与地既不相宜、而东人与朝鲜又不相习、抑而行之、万万无济、今不蚤言、脱致耽误、及有疏虞、臣之罪滋大、用是不避烦聒、仰祈　上裁、
　　题为议处紧要兵饷事宜疏【东省兵饷】
　　臣看得登莱青地方三面环海。东与朝鲜为邻。西与天津相望。为京师左辅要地。年来岛夷肆虐。属国濒危。如以次内窥。则登为首冲。来次之。青又次之。冯北海着说以此三郡在在可以入犯而登莱在外易于入亦易于出若一至青郡有山海之固则难于驱逐矣倘乘风飞越。破浪狂奔。则登莱青三郡间。二千七百里之海岸。二百余处之海口。是处可入是处可登则又无分于首冲次冲而均在所急矣先是沿海事务、总隶海防一道、近经题准、分属三道、良便责成、但三道之中、如登州新旧设有南北军兵七千余名、虽云分布不敷、稍稍屏防有赖、若莱州新议添兵二千、又西流社添兵一千、业该兵部题覆、然尚未知饷所从出、以其内地故向不设兵至于青州、则并其兵未及议增、夫予其地而靳之兵、是张空拳可以搏猛兽也予其兵而靳之饷、是不聚粮、可以适千里也、臣等屡行山东布政司查议、该司以措处惟艰、尚未回详、顷臣象春因警信日传、躬行海上、料理至莱州、见分守海右道副使兼参议干仕廉、再四言称、先该本道议呈、莱州应增南北兵五千、后止蒙题增二千、未敷战守之用、相应请益、臣等以新经覆允、颇亦难之、因思莱州先年原有南兵五百。后因议封撤去。似应增复以备水战。青州兵数、据该道按察使王之屏议呈添设三千、臣等以安东卫地方、近已题留班军三千、分班防守、止召募二千于府城及塘头寨、似宜足用、通计两府、该增募土兵五千名、每兵月饷九钱、岁该银五万四千两、南兵五百名、陆续于本省召募安家银具不必议给、每兵月饷一两五钱、岁该银九千两、又前项土兵内量设马兵三百名、每名月加银七钱六分六厘六毫零、岁该银二千七百六十两、通共该银六万五千七百六十两、以上银两、自地方待之、不啻槁苗之雨、就库藏括之、尚属无米之炊、臣等聚族而谋、持筹而计、所可佐一时之急、而慰两府之望有三、一晴留事例班价、一酌减地方冗役、一量派民间地亩、葢自倭警震邻、东省无岁不治兵、其巳经请留者、不过赃罚香税民屯支剩二三万两止耳、至于事例班价、前抚臣郑汝璧一曾请之、未奉　俞允、仰惟　圣慈普覆、岂遂置东人不念、无非以时当有事、费出无经、故尔迟疑、不知目今东省、正在有事之中、非无事之地也、假如山西陕西急在虏。一应正额钱粮。凡百余万。悉以供边曾无丝毫颗粒解入内府。而且不时有年例之发。今山东急在倭。除起解正额本折。既毫不敢留。而此额外杂项。若事例。若班价。数不盈万。犹然弗即予平。此臣不能巳于请也。其冗役应减者、臣等就身之所处、及阅览赋役册、如臣等衙门、内班皂隶十名、可减而为八也、按察司议称皂隶可减其六、而各州县中如佐领皂隶三名四名五六名不等、以四名为率、则五名六名者、可减也、诸如此类、裒益计之、每州县可得银七八十两、计通省可得银七八千两、又如火夫一项、最为琐细、此中各属、中半有征银雇募者、近偶就事稽查、畧得梗槩、如县堂及仓库监禁既有火夫、则县宅与佐贰教官宅、可减也、守城既有民壮、派及火夫何为、则如此类者、可减也、纵未必是处皆然、然亦十有六七、每州县减银三十两上下、亦可减银二千两、是二项约可得银一万两、连前所留、共可得银二万两、此外尚该银四万五千七百六十两、计非暂派之民间不可矣、夫东省地方硗瘠、臣等非不知之、加之年来灾歉频仍、臣等非不念之、独计兵以卫民、民以养兵、无饷则无兵、无兵民谁与卫、将以地方听之天矣、如欲为地方计、势不得不添兵、欲添兵、势不得不增饷、欲增饷势不得不稍借资于民、譬之于人。不以尫羸遂撤药饵之卫。譬之于家。不以空乏并废饔飱之需。何者所重有甚焉故也。顾添兵虽止青莱、而屏蔽实关一省、今日之饷、当均派之阖省、难独责于青莱、通计阖省地一百七万余顷、计亩而派、每上地不过六毫、中地五毫、下地止四毫、如是足矣、东土即云民贫、使有司能加意抚循、岂此数毫之银、遂能使之贫哉、先是二十年间、倭警聚传、一应南兵锋兵之费。俱取给于地亩嗣因海汛暂缓。前兵半撤。所派银两。巳经题明议减。今即议增。尚不及原减之数。于势计不容巳。于民亦不为厉也。臣等所为青莱兵饷计者如此、至于登州之饷、亦更有不容无言者、登州近添设水兵三千、原议留解蓟镇民兵银抵充、乃两请未即报可、夫兵以民为名、明为东省所固有也、先年蓟镇告急、不难竭此地之财、济彼地之用、今日东省有事、乃不能以本地之兵、供本地之役哉、固知银解蓟镇、便巳成额、但舍已耘人、理则未顺、羡补不足、事难拘常、是在当事者通融剂量之耳、矧前项水兵、业巳募齐、待哺嗷嗷、岂容少缓、事穷势蹙、不敢不再披沥以请、若其它防御机宜、容臣象春徧历海滨完日、倘有一得、另行条上兹未敢缕缕也、
　　题为酌议宗藩事宜疏【酌议宗藩封禄】
　　此在垣中时奉　旨往各王府会议宗禄所上也
　　会议得法必定于画一而后可久、事必宜于人情而后可行、我　朝二百年来、重熙累洽、　宗藩日盛、邸禄岁增、司赋者每每告匮、于是有言听　诸王自行辞禄者、有定为三七四六减支者、有立为另题名粮之例、而过期花生等项、甚至并其名粮而无之者、一时冗耗可称顿清、然行之未几、不足如故、今欲再行裁减、则克削太甚、无以示优恤之恩、欲稍限世封、则成训具存、虑恐蹈变更之咎、听其坐食而不为之处、则经费不给、终不胜蠹国之忧、仅为补缉而不塞其源、则苟幸旦夕、亦无救末流之弊、持筹主计之臣、日夕图之而不得其便矣、兹遇　皇上凝神远览、嘉与更始、既允臣下之请、而又欲通宗室之情、特遣官前往会议、而愚臣以职掌攸关、遂得谬承任使、慱得博访周谘、以毕其建议之初心、而各藩亦遂得殚思竭虑、以纾其欲言之素志、今据秦晋代藩、及各另城诸王所议禄粮均用之说、虽于目前禄食无减、而从兹则耗蠹可消。虽于通变诸事未详。而自兹则推类可举。何以明之、夫今所云变通者、不过曰限封开业弛禁加刑数者而已、然是数者。势实相因。原非两事。何者。既限其封。则不当绝其生计。于是乎有开业之议既开其业。则不当困之于城。于是乎有弛禁之议。既弛其禁。又不宜恣其所为而莫之检也。于是乎有加刑之议。要之数议之兴。惟起于禄粮之不敷耳信如诸藩之议。不敢再望额外之加。惟愿守其原派之数。有余不足。通融均用在各宗虽有缺乏之时在公家则无增添之扰。此数十年来。所相持而未发者。各藩既同辞言及之矣。窃尝计之、其便有三、何者、禄制不定。则冗费愈滋。国之所以病也。若立为定制。永不加增。则自兹以往。岁费可大省。而　朝廷之上。得以其余财备京边缓急之用。其便一也。欲加禄。则必加赋此必然之势。顾民力竭矣。其何以堪。今若此。可永无加赋之事。而小民获相安惟正之供。其便二也。禄之所以加多者。惟以宗人之多耳。顾宗人之多。虽云螽斯麟趾。不可限量。而花生传生来历不明之辈。岂其无之。何也。彼其意以为一入玉牒。便当仰食县官。故利其食指之多。以为厚殖之地。大抵然也。即各宗有心知其非者。率皆容隐而不举以为彼食禄纵多亦食公家之禄耳今若明示以一定之额。譬之士庶之家世业相承。此有此数。子姓虽多。各随其多寡受之。翕然相安。而无相争相夺之患。若一有螟蛉乞养者参于其间。诸子必且羣起攻之矣。何也不徒恶其非类且虑分已之有也使额禄既定。而宗人之中。脱复有如前花生传生等项。则增一人。即冒一人之禄。增一人之禄即减额内一人之数。各宗有不羣起而攻之者乎。故此法一行。匪特可以节财禄。亦可以清　潢派。其便三也。或者曰、各藩见在食粮。多寡不同。其取数之多者。如　周府之二十二万有奇。　代府之一十七万有奇。固当亟为限之矣。其少者。如　肃府止三千一百有奇。　郑府止一千五百有奇。亦可槩施之乎。是不然。夫所谓粮食之多者。非一人之身衣而食之。乃群各宗而均受之者也。宗多则禄多。宗少则禄少。宗多者。所衍必愈繁而宗少者。即繁衍亦不甚。繇斯以谈。虽多数世而后。其大畧可覩已况　肃府岁用之数。虽止三千一百有奇。而岁派之数。尚余一千三百有奇。　郑府除岁用外。亦尚积有赢余。虽云不多。然如后款所开。又巳量为之增加矣。而何不可行之有。或者又曰。各藩禄粮。其额数有余者。即数传而后尚足支用。固乐于从矣。其额数之不敷者。目今巳不能支。况可支于数世之后耶。臣以为各藩禄粮。业有分定仓口。亦如士庶之家。赀产盈约。各有不同。盈者自盈。固难裒之使寡。约者自约。亦难益之使多。各安其业而已矣。况今之所为此议者、如　秦府原额少银七千余两、　灵丘府原额少一千二百余两、　怀仁府原额少一千七百余两、彼皆所谓不敷府分也。议且若此。况其它乎。又况　秦府不敷之数、巳经臣具题处补、而　灵丘怀仁二府、业亦且议补之矣、所苦地方钱粮有限、不能多增、然据见在食用之数、亦巳足支、而又何尝不便也。纵再世而下。必有不敷之时。然诸宗前议不云乎。尽其所有彼此均用即不能四季全给。亦岂无不季二季之支。又云他日人数弥多。禄数弥寡纵减至数两穷困至死只当怨彼宗生息之多自难怨及　君父夫穷困人之所恶也。死亡人之所怨也。而彼且甘之。岂其独非人情哉亦诚虑夫禄食日倍于前。则剥削必加于后也。与其待　朝廷之裁削。而有无不可知。毋宁自为之限制耳。嗟乎、葢至是而诸宗之真情始见矣、但此议出于一府、或以为一人之见、而通于各藩、则巳合众虑之同、出于额禄有余之府、或以为自便之私图、而出于额禄不敷之府、则可见人情之公愿、又况地方各官、上自司道、下及有司、无不同辞以为可行、臣与各该抚按、再三筹度、卒亦无有出于此者、然后乃敢以其说进耳、不然、前日之议、臣方持抚臣变通之说、为　皇上告、期　皇上大破常格、断在必行、乃今不彼之议、而此之从者、良以人臣进言、不必自巳、惟求利于国、便于事而已矣、计苟不便。而狥诸宗之请。以方　朝廷之命。臣不敢也。计诚便矣。而执一巳之见。以废舆论之公。臣亦不敢也。矧我　皇上英明天纵。当建议之初。讵不即能自断。而必遣官会议正欲观各宗之所愿安在耳使各宗之所愿在此。而臣之所议在彼。夫乃非　皇上遣议之心乎。又况此议若行。则宗禄不减而自减。封爵不限而自限。其为变通孰大于是。葢昔者汉初虑诸侯强大不可制。今日议削地。明日议兴师。寻至推恩之令一下。而诸侯之壤地。不削自弱。故终汉世。无诸侯王之患。而亦无养宗室之费我　朝诸藩之事。虽不与汉事同。而其额粮之分授曾不异于壤地之世守也。诚得即以见在额派之禄。分赡各藩应食之宗。而日后子孙。均取给焉。则　朝廷无削减之名。而各宗得分愿之正。小民无加派之扰。而　庙堂省区处之烦。是亦当今一便计也。
　　皇明经世文编卷四百十终
　　皇明经世文编卷之四百十一
　　华亭宋征璧上木　陈子龙卧子　徐孚远闇公　盛翼进邻汝选辑
　　宛平王崇简敬哉参阅
　　赵司农奏议（疏）
　　赵世卿
　　疏
　　停买办疏
　　两淮超单疏
　　关税亏减疏
　　九卿机易山开采疏
　　覆兵科申饬边防事宜疏
　　题国用匮乏有由疏
　　止山西关税疏
　　钱法疏
　　三争店税疏
　　停买办疏【停免买办银两】
　　赵司农之为人余未能详之顾当时之贤者颇与之异或具疏论之然其所载国储有关事实不得不存
　　查得臣部职掌岁进金花银一百万两、坐泒南直隶苏松等府、及浙江江西湖广福建广东等各布政司、此定例也、至万历六年　钦奉传谕、太仓加增买办银二十万两、相沿至今、俱于额外借办、所幸疆圉无事、府库颇充、彼时尚可措手、近年以来、军兴旁午、损饷不赀、太仓告匮、而加增之数、始难区处、万不得已即于每季进银之时、将金花正项那后济前、凑充买办、不知金花自有定额、频年水旱为灾、力疲财殚、百万之数、尚多逋欠、每季恭进、俱系太仓凑补、夫买办不敷。则那借于金花。金花不足。又取盈于边饷。是金花不减于额中而凑补寔赔于额外二十五年之间耗去正饷五百万两、太仓非不涸之渊、何以堪此无艺之供乎、且前项银两、为神庙大婚买办珠宝增二十万此后便视为岁额福清诸公各有疏争之原为珠宝而增、今珠宝别有买办、加增殊无了期、为今之计既不能取办于太仓又不可加泒于省直、惟有停免一节、可以少捄目前伏乞　皇上加意国储、俯赐　俞允则节省之圣政当越度乎寻常、而时势之艰难、可少宽于万一、其有禆于军国、非浅鲜矣、
　　两淮超单疏【疏通塩法】
　　据廵按直隶监察御史蒋以化、揭称两淮额课计边中司征、数逾百万、先年常苦积滞、近自万历二十年后、加增宁辽违没等引、虽暂行暂止、业巳不堪、至二十七年、以变卖存积为名、差太监鲁保、每岁增行八万引、俱紊法乱政、越单超掣、而正课大壅二十七年以前。犹借征堆塩。今堆塩已尽。借征空引。各商亏折无筭、迩来抵当引塩、鬻家变产、久不堪命、必閧然散去、淮虽有塩、将谁中谁支、百万边储、其谁出谁办、窃谓无名存积、当蚤复　恩旨、亟行停罢等因到部、案查两淮运司开边额引、此开中边自变量也每岁□部额银七十万又在此外岁泒七十万五千一百八十引自万历二十一年以来宁夏为刘哱增兵、添引八万辽东为标兵增设、添引四万四百有奇、又为防倭缺饷添引三万、本部为助大工查征违没旧塩一十六万九千余引、以上诸引俱系额外、随该本部覆准停止、今惟标兵塩一项、辽镇兵马未撤、蒭饷犹供、近该廵抚又题新募家丁粮饷无措、仍请开复原塩、本部见行查议到日另覆、所据太监鲁保岁行存积塩八万自变量年、以致商困课亏、塩法大坏、今御史蒋以化具题前因未奉纶音、乃臣职掌所关故敢为　皇上再剖晰之、窃惟国家岁入正赋共四百万有奇而塩课居其半。各处塩课共二百万有奇而两淮居其半。是淮课之盈缩国计盈缩之所系也以故先年为刘哱、为倭虏、为大工、权宜增引、俱旋行而旋止、仍恐以数万之新增妨百万之正课以一时之小利损九边之额储非徒惠商实以裕国柰何自鸿卢寺主簿田应璧献利一疏、而两淮塩法遂大坏不支、备考应璧原奏、止没官积塩、　皇上遣太监鲁保查明变价解进变此塩也及至徧搜淮南淮北各处塩场并无没官积塩、则应璧虚诳昭然难掩、不谓应璧恐原奏不实、乃计诱内使、以赋狙之巧、掩指鹿之奸遂以存积正引。假作没官积塩不然岁增八万而无妨于正课之旧当此中外匮乏之秋诸臣当先请之矣惟是岁塩之行止有此数额外添一引则额内必壅一引今岁办之正课必不可减而恭进之追征又时不容迟内臣以实内帑结主欢而不肯已也外臣又以供边储维国势而不能巳也于是一切为苟且之计始借征堆塩矣继借征空引矣淮北则借至三百余单淮南则借至七百余单矣上年秋课。借征银三十万两今春季银三十万两。又复议借矣夫人情有利、则竭蹶而来、无利则掉臂而去、何况商人、此塩臣积习谓套搭之不可巳也今各商之未尽去者。系于巳借征之银。且束于不可迯之法耳。时势至极恐利不能縻法不能束。閧然散去淮塩谁中谁支百万边储责之谁乎。臣愚不揣烦琐、冐渎宸严无任陨越待命之至、
　　关税亏减疏【请罢税使】
　　照得周官九职、六曰商贾阜通货财、孟子以行旅出途、列之王政、国家置立钞关、仿古讥市征商之法、下不病商、上藉裕国、内供赏赉、外济边疆、法至善也、万历二十五年间、东征缺饷、各关增税有差、尚有赖焉、及臣莅事以来、备查崇文门河西务临清九江浒墅扬州北新淮安等钞关、会计录载原额、每年本折约共该银三十三万五千五百余两、又于万历二十五年摊增银八万二千两、此定例也、及查二十七年各关征解本折银约共三十四万五百四十九两零、二十八年各关征解本折银约共三十万六千一百三十二两零、二十九年各关征解本折银约共二十六万二千八百两三钱零、以原额约之、岁缩一岁、几减三分之一、随查各关监督预呈文案、在河西务关、则称税使征敛、以致商少、如先年布店计一百六十余名、今止存三十余家矣、在临清关、则称往年伙商三十八人、皆为沿途税使盘验抽罚、赀本尽折、独存两人矣、又称临清向来店、三十二座、今闭门二十一家、布店七十三座、今闭门四十五家、杂货店六十五座、今闭门四十一家、辽左布商、绝无一至矣、在淮安关、则称南河一带剥来货物、多为仪真徐州税监差人挟捉、各商畏缩不来矣、其它烦辞、不敢一一陈渎、大都人情熙熙攘攘兢利而来、各商不惜霜风跋涉之劳。不惮湖海波涛之险。以兢尺寸之利。乃以税使辛螫。视为畏途。舍其重利。不通往来。是岂甘心。无乃税使之害。尤甚于跋涉风涛者。则苛政猛于虎之说也。天地生财。止有此数多之于此必损之于彼　皇上得无以连年税使之供进有余乎不知其所朘削者即此各关不足之数也即此一项。则各项钱粮。种种逋欠。皆可例推。是若辈未见其利。先见其害。不惟病民。抑且病国。伏惟圣明留意裁焉、臣愚幸甚、国计幸甚、
　　九卿机易山开采疏【请罢福建开采】
　　顷者福建土商张嶷等、串同羽林左卫百户阎应隆具奏海澄县界外机易山土产金银、欲自备船只人工资本、前往贸易淘取、岁进金十万两、银三十万两窃计张嶷等之所以敢为是说者、其端不过有五、曰蓄兵也、专利也、弛海禁也、勾倭也、为逋迯薮也、凡此皆奸人变诈猝难穷诘、而东南半壁、天下安危利害实系于此、臣等敢避烦琐而不为　皇上一陈之乎、葢良民自爱而重隃险。谁肯出没于波涛淘涌之中。必凶徒逸囚罢吏黠僧无行义之尤者若辈置之里闬。编之保伍。犹虑为变。岂可令其扬帆海徼。与诸夷人因缘射利。外交内言冏。非阴示我之虚实则潜输我之利器。树兵将来。为国大害一不可也。吴楚幅巾员之内。非荒徼海外比也。其间税使煽虐、民且起而甘心以堂堂天朝、与波斯小丑、兢驵侩刀锥之利于溟渤无际之区、无论非体、万一犷猂之性。不可向迩狼子野心称乱四出是我招之而彼应之。辱国损威。二不可也。说者以为吕宋瓜哇诸国。棊置海上。岁收畨商港泊之饶。流寓贫人。寔生聛聣。而惮于海禁。故托为媒利之说以巧取明旨。而凭陵有之。从此连艘往来纠众出没。谁敢诘问。二百余年之海禁。一日而弛。三不可也。倭自釜山一遁待时观衅。何尝须臾忘我哉此辈一中其饵相与反戈内向。如嘉靖间汪直徐海辈。勾引诸酋。所至剽掠为患浙直闽广。几不可支此非巳事之明鉴乎。四不可也。间者税监辈出四方亡命厕迹参随彼固逆料圣心仁爱。而矿税之不可以久也。片纸一停。自知窜身无所。故先为是举者。母亦预营兔窟以为逋迯啸聚之乡。异日凭山环海。掠邑攻城门庭致寇腹心遗灾。即籍县官数十万之丁壮征少府数十万之金钱以从事干此。有未易以扑灭者。五不可也。夫揆之事情之利害、其不可类如此、柰何任其荧惑、随言而随信之以贻无穷之隐忧哉、
　　覆兵科申饬边防事宜疏【边防事宜】
　　看得国初九塞之饷。取给民屯。正统景泰。始有请发。成弘以来。岁有新增。视之国初。穴浸失初意。嘉靖年间虏患告急请讨转烦。四十五年。拟定经制。视之弘正中者不啻倍蓰万历六年。刻定会计录。视之嘉靖中所定者又有增焉。至今三十一年、葢欵虏之费比御虏之费为减省所以虏情时变而欵局卒不可废此惟计部及边镇详之台谏不能详也在宣大山西以虏王欵塞不至溢额。在蓟密等镇以十九年阅臣复位经制、增损大略相同、惟辽东一镇。陕西四镇。视会计所载又数倍之通计一岁所出。共三百九十四万一千八百四十两有奇。而民屯塩茶引目不与焉。太仓一岁所入尽以偿之臣等每一披阅不胜寒心乃荷戈御侮、动苦无兵索饷呼庚、又苦兵众、得无所养非所用所用非所养乎、荷蒙　皇上纳科臣之请责令臣等亟图振刷诚转虚为实之一会也谨将本部屡题、及见行事例具欵申饬、听候圣裁、
　　计开
　　一定经制、照得九边原有经制、若今日之经制明日可增则不经不制矣或者地方有警偶行增讨原谓事宁即止乃事宁而犹然援请未止也或者请于逃故额内通融、不知士马迯故、应稽扣还官充抵年例原非可以轻自那移、纵云暂抵、而今年此项既请通融、来岁别项、又请通融、势将何以继也请及今阅视之年、速允兵部之请钦定九边阅视按臣将九塞经制、拟为定例某项应革、某项应存、总计实在若干之数、自后岁以为常不得分外请增其各镇各额设营□、及督抚标兵而外、一切公差、各官自有应供防护不得别收军丁、寄名领饷、庶兵有定额饷有常支、
　　一催民屯、照得国家养兵之法原靠民屯、近来各边姑息民屯、以为可缓、而侈望京运以为可常、此内帑之所以日虚也该臣屡疏条议凡系民运钱粮、比照解京钱粮责令廵抚会同饷臣、一体参罚军卫屯田附近有司者、听有司征解不近有司者听该道封柜发卫征解、母落奸弁之手、两奉　明旨、未见遵行相应再行申饬附入考成其各边有能开垦地亩、上纳子粒若干者、即以今见行开纳事例取边郎实收到部、与之应得职衔至于塩商开中塩引务遵　祖制上纳本色母得槩狥折色之便致损边储亦汉臣移粟实边之策也
　　一稽虚冐、照得兵贵精不贵多、国家养兵惟其用也若其以有用之金钱养无用之骄子、出公家之积贮、寔债帅之私囊可容无问乎、一营之中。自将领以至中军千把总各占役不等下及书记队长皆占火军数人士马逃亡那移时日。止报一二以塞虚文甚有无人而冐粮寄名而存籍者如蓟门南兵独糜厚饷今则人不必皆义乌技不必闲弹射矣各处家丁原称精锐今则僮稚厮役尽冐双粮矣合无行令边臣于收验之际、严加查核、仍令各营置立花名木名眼文册、每军一名、下虚十二格、填某月支粮、或某月逃故、至某月顶补、逐填格内、一切收粮、必验准之日为始、母得借名收造、在先帮支粮饷、其单粮补单、双粮补单、不许称汰二补一、以滋弊窦、每年边郎春首、先将各营应支钱粮之数、造册送部、要见某营通计一年应支银若干、至年终将支过之数造册送部、要见某营通计一年巳支过银若干、该营将领有能于应支银内、十分为率、节省三分者、移咨兵部、破格擢用、二分者移咨纪录、溢额者从重参究、近例边郎复命一疏、其荐劾之辞、不必沿用四六虚语、止开某营某官节省沙汰扣还寔数及破冐实迹、庶便责成以明职掌、至于秋青采艹、每军一名、自有定规、薪水养廉、每官一员、自有额设、其它供应有司驿逓之事。原与将领无干。山人游客、星相杂流、奉有　明旨、屡行禁革、倘指此科敛各军、分外采办、及隐瞒迯故者、则国家之三尺在矣、相应严禁
　　一亲收放、照得仓庾收放、各军之命脉系焉、京仓近在辇毂监督司官晨夕临之犹有奸弊、况边仓于分司窵远、千百里之外、而委之一二胥役之手乎、合无通行各边郎中等官、凡遇收放、其镇仓及附近仓口、务要亲自收放、无郎中处、则责之兵道、窵远百里以外者、则责之管粮通判、母得凭信仓官、恣其出入、其管粮通判、容臣移咨吏部、听其择选科甲有才望者为之、准其优迁行取夫边郎边道。俱慎重其选。岂以府佐。而独以边方为劣者乎。至于召买料艹。有等奸商领银在手。不行上纳。候兵马到境。临时折干虚应尤属可恨。目今阅视之年、应听阅臣从重查核、有仍前等弊、则管粮通判、应以不及论处
　　一查杂课、照得科臣揭称隆庆四年、题覆疏内、除裁冗费一节、容臣次第疏请、其复塩屯清边费各一节、巳列上欵外、其通钱法清赎税核班银等项、俱皆见行事例、而实效罔臻、诚若科臣所言者、如钱法一节。自二十六年行搭放之法颇觉疏通。然黄铜之在南工恊济者。历岁未完。近日召买芜湖者。尚未就绪。以致动苦无钱。则督催之法当严也。各省鼓铸、屡奉明旨、而事碍通行、或酌地方之便。于存留公费。量准输纳。以示招徕。法行自上。下必有应者。则各抚按之酌议当咨也。惟正之入、自税粮而外、如商税罚赎事例税契弓兵历日富户纳班等银、皆四百万内之额、所当严禁借支私费、责令解济京边、仍听廵按御史稽查参处者也、陜西向有开中茶引、或以济粮艹、或以拯荒民、或以抵卫官之俸、后因碍于茶法、准题不行惟遇年荒有警、暂一举之、当此匮乏之秋、所当转行茶臣、量议以暂济然眉者也、
　　题国用匮乏有由疏【国用匮乏之由】
　　葢国家钱粮、征收有额、曰税粮、曰马艹、曰农桑、曰塩钞者、为正课、各运司者为塩课、各钞关者为关课、税契赎锾香商鱼茶屯折富户等项为杂课、内除径解边镇外、大约三百七十余万两。此外则开纳樽省军兴搜括等银、为非时额外之课、大约五六十万不等合此数项、方足四百余万之数、以当一岁之出、年来权宜开采之命一下、各处抚按司道有司、皆仰体　皇上不忍加泒小民之意、遂将一切杂课、如每年山东之香商等税、一万五千五百余两、福建之屯折等银、三万四千八百余两、南直隶徽宁等府之税契银六万两、江西之商税塩课等银二万六千七百余两改归内使。而臣部之杂课失矣。其间杂课不敷、诛求无艺、百姓不得不以应征之银钱、暂免棰楚、有司不得不以见完之正税量为那移为上官者亦谅其爱民万不得巳之衷而曲为弥缝、以致三年之间、省直拖欠一百九十九万有奇、而臣部之正课亏矣。山东运司、每年分割去银一万五千余两、两淮运司、别立超单八万引、而臣部之塩课壅矣原额关课三十三万五千余两、二十五年新增银八万二千两、今则行旅萧条、商贾褁足、止解完二十六万二千余两、而臣部之关课夺矣。高淮开纳中书、李敬开授挥使、而臣部事例之课分矣。关中军兴撙省等银、每年七万余两、尽抵矿税、各省援请、而臣部额外之课虚矣。他如南直隶苏州等十八府州、自万历十四年起、至二十九年止、袍价军饷造船等项、借过本部银三十八万七千六百余两、浙江自十四年起至二十九年止、袍价借过本部银三十三万八千五百余两、陕西羊绒恊济、自十三年起、至三十年止、共享银一十四万二千五百余两、四川议留陕西济边银自二十五年起至二十九年止、俱于太仓补发过银一十五万两、云南自十二年起至三十年止、每年题留提举司解京课银共五十七万两、而臣部之逋课又如此其多矣。国家利源。止此数项。而在在握以中官。天下钱粮。止此额数。而处处自为那抵。当此之际。欲开利孔。则无可复开。欲急催征。则势难再急。譬如缚手而求持。絷足而求走也。抑巳难矣。而年来征哱之费、此神庙中末年浮费之额用过银一百余万两。两次征倭之费。用过银五百九十五万四千余两。征播之费。用过银一百二十二万七千余两。铺宫典礼之费。用过银三百六十万余两。节年添进买办。共享过银五百余万两。入者如彼。出者如此即全盛之世。所不能堪。而况今日乎。老库将穷、京粮告竭、太仓无过岁之支、漕运有目前之阻、九塞之兵、动言鼓噪、徐颖一带、近有揭竿、从古以来、未有公私匮竭、如今日之穷者、　皇上聪明绝世、事事周知、试察臣兹所条、有一字欺妄否、臣部职守既夺既分、臣尚别可措手否、夫烦敛与惟正、其需孰急、此盈则彼虚、其数甚明、　皇上诚穆然深思、毅然立断、即能如此然巳不及江陵秉政之时矣远者臣不敢望、第犹行十年前之政事而臣部得循十年前之职守臣所以待天下入者犹夫故也即所以备　皇上出者犹夫故也内释匮乏之忧、外弥叵测之变、是在　皇上一转移间耳、不则朘剥侵渔、民害已极、支撑展转、臣计巳穷、臣之要领固不足言、而　皇上之金瓯大宝、臣亦不知其所终也、
　　止山西关税疏【停止增税】
　　照得榷采一节、停止之日、屡奉明纶、臣等颙望之心、详在公疏、惟是事有无关于税额之损益、而实系于边镇之安危者、臣愚以为罢之甚易、亦甚便也、敢不为　皇上指陈之、则近日山西抚臣白希绣所奏石岭关之税是巳、夫所称山西全省税银四万五千二百两为定额者。亦一时抚按诸臣仰体　皇上不忍加泒之心。不得巳而定之百姓赖有　皇上不日停止之言、亦暂相安而以为定耳、使其不足于定额之中、而别为搜括、臣等尚谓钱货为轻、边疆为重、乃今山西每岁之税、无愆期无爽数也　皇上试一按稽之、曾有一次之短欠否、则石岭关之税、复何为乎、定额之外、忽起事端群小猖狂、鼓煽税使、既于正额之内、阴肆侵渔、又于正税之外、明开骗局、计其所得、毫于正课无干、不过以小民之膏脂、填群奸之私橐而巳、况三关之外。与腹里不同。古号云中沙确苦寒。一无所出。军民仰给。凭此一线之通。疏称所收者。皆小麦烧酒羊毛茄蒜等物。商贾往来。原无厚利而群小攫夺。动称至尊。此等琐屑、岂不贻羞朝廷、亏损盛美乎、且边鄙军民宁知事出群小、将云税额定矣、胡为又增、间尝庄诵不日停止之旨矣、胡以反甚、咽喉阻塞、米塩不通、行旅萧疏、闾阎待毙、国家之祸患臣知不远矣、目今虏王挟赏、边关震摇、万一外有翕侯之奸、内激泾原之变、饥寒怨讟之众、一呼而起、譬之群兽、露爪而奔、不知我　皇上其何方以收也、伏乞特赐干断。敕下税使、坚守前议、毋改初心、将石岭关之税、速行停止、则三关军民、有利赖焉。实我　皇上无疆之福也
　　钱法疏【疏通钱法】
　　看得疏通钱法、禁止盗伪、累经奉有明旨、不啻三令五申、原议制钱、官民并用、凡军粮商价。俱要银钱三七兼支。每银一钱。欲钱钞流通□须官给而官敛之若有下无上则民知其无用而自难通行矣以五十文为率。按以时估。于民固无亏损。计以本费。于国稍有积赢。诚公私两利之术也柰沿袭渐久。银钱价值。低昂屡变。向犹增至六十余文、今则六十七八文矣、将来消长、尚未可知、惟就今日、亦可谓滥觞之极者、彼估贱而贵用之、则众口哗。因其贱而贱用之。则国本蠹。至使钦定信额。不遵率于辇毂之间、而臣子区区筹划、尤苦于掣肘而难行、臣忧滋甚、夫等一制钱耳。何先后贵贱悬殊乃尔臣以为钱法之害有四、曰盗铸之与杂用也、市价之多岐而流行之未广也、制钱固自有真。乃奸宄之徒以彼私造膺物与制钱鴈行于市。非以伪乱真。而阴坏吾法者乎。官炉之制惟一。然闾阎流布。顾有所谓红黑背面色样光薄之类。不胜指数。非以杂溷纯而觭胜吾法者乎。市价之平宜辨也。自假杂之钱出。而五文之数穷斯真伪同类而共贱之矣是低昂任柄而挠吾法者也令甲之遵宜同也今宝源每岁巨万之铸旋转仅在都门百里之间过此即格而弗通焉是壅塞为患。而阻吾法者也抑四者之害虽同而盗铸为甚、顷者锦衣卫都督王之桢缉获人犯私铸明有其人矣调停钱法、臣部司之禁缉奸盗在柄法诸臣司之伪者不革、而望真者之通臣之所不敢必也
　　三争店税疏【福王收税】
　　看得锦衣卫带俸指挥谢文铨所奏崇文门外店税即福王亦稔知其苛请除五欵、独将各项客商杂货俱入官店发卖不许附近私店擅行停宿以启争端此其意甚美、而其词甚可味也、臣愚奉旨查行、敢不将顺顾反复思维、有必不可行者十焉、据所奏官店为间二百有余、兠揽客货、且停且发则所用拦截征收稽廵盘验非千百其人不可此千百人者不招而集不鼓而趋亦惟是垂涎此店自为鲜衣美食良田广宅计耳。千百人待此餍心而为之商者不倾赀竭髓其将免乎。其不可者一、献店原曰收租、今改征税矣、开店原议停宿、今兼发卖矣、欵例如此、施行谓何无论渐及五欵、更有不止五欵者矣其不可者二且就以杂货论之、都城内外强半此杂货也其停其卖必罗而积之一区积则壅壅则迟奸人揣缓急之机明挟权而横索商人贪速售之利姑忍痛以乘时顾此商不远千万里而竞锱铢所经水陆关隘不知几犯虎狼几割肌肉庶几望见京师而复为此辈所把持所剥削也忍乎。其不可者三、辇毂居民别无耕凿之利置店聚商聊用餬口。今不许附近私店擅行停货是坐困也。一悬私店之禁渐开挟骗之门将来何地不为附近何事不为擅行恐市人束手无地可容不至驱而群聚为非不止也其不可者四天下熙熙皆为利来、诚如得不偿失、害复随之、谁肯以赀为尝以身投穽惟有褁足走耳。　皇上试问今日之都市视十年以前货物盈虚相去几何价值相去几何固知四方行旅不愿出途者多矣寥寥此商尚将驱之窃恐今所空者私店不逾时而官店亦空即群小何利焉其不可者五且官店所停宿发卖之货即宣课司所抽之货也宣课司所征之税即所进大内所解太仓之税也假令商贾不至。市肆日虚。则门税必不得如常。而正供必不得如额、事有必至、咎将谁止帚、勿谓臣今日不言也、其不可者六、然此犹以利言也、鸟穷则啄人穷则乱、目今商民汹惧、讹言繁兴、万一事在必行、变可立须、如万历二十八年四月内、棍徒刘大伦亦尝建议及此、不数日而哗然骚动、旋即报免、夫以前日之所不能行。　皇上之所不能得。而顾以福王试之。柰何其能监谤而止乱乎。其不可者七、夫民邦之本也、京师天下之本也、今四方眷眷、不可谓无事矣、都门咫尺之地、密迩宸居、谓宜沃其生机、葆其和气、庶几重京师以重天下、而骚屑之、窘迫之、使掉臂思逞、为萧墙忧、其不可者八、况福王享有禄俸、岂其患贫、区区店税、虽商民所费不赀、而进奉福王者无几、就如谢文铨所言、杂货一车、征银八分、岁纔得五千缗耳、此五千缗者、得之不过毛羽之轻、而酿之则系泰山之重、无论堂堂王国、不宜与小民争刀锥之利、即福王新出府第、　皇上正宜训之以俭、闻之以仁、贻之以制节谨度之美名、柰何以群小之利媒、而令福王为怨府乎、其不可者九、此一店也、号召百千虎狼、窟穴其中、而择人以食、致使市货壅、行旅散、游手无赖、相聚作奸、而闾巷心非、轻语变乱、亏国家之正课。损贤王之美名、卒乃贻　皇上以一閧之忧、计孰有不便于此者、其不可者十也、伏乞　皇上深思远览、细察臣言、收回成命、此非独爱商爱民、亦甚所以爱福王也、
　　皇明经世文编卷四百十一终
　　皇明经世文编卷之四百十二
　　华亭陈子龙卧子　徐孚远闇公　宋征璧尚木　周立勋勒卣选辑
　　金铉伯玉参阅
　　曹给谏奏疏（疏）　　锺□□奏疏（疏）
　　曹给谏奏疏（疏）
　　曹于忭
　　疏
　　官缺政弛回禄示儆仰乞圣断以兴圣治疏
　　遵例盘库敬报空虚之状仰乞圣鉴亟图长策以济国用疏
　　官缺政弛回禄示儆仰乞圣断以兴圣治疏【官缺政弛】
　　神祖末年缺官不补以致纲纪凌夷至光熹之际林下诸公一时俱起部寺恒至数十人又一変也
　　臣惟皇皇上帝、亦须雷雨风云、各司其职、亘古君王、匪藉臣邻庶寀、不致于理、安有阁部台省、寥寥乏人、诸务停废、如今日大小臣工、连篇累牍、腕扼舌枯、请之不得、圣意渊微、诚不可测、□者火灾示异、朝房半毁、夫朝房者。朝臣栖止之所也。朝臣既缺。房于何有昭昭之表、未必非藉是以启牖　圣衷、　皇上安得漫然巳乎、臣再四思维、意者臣下舛违。仰负　圣明故向来一切点用。过于慎重。苐国家吃紧重务、莫踰于此、惟当讲选用之良策、不宜久踌躇而滋废弛也臣请历数之、一则先是辅臣爰立、持轴秉衡、非不委重、然爕理天工、情态毕露、以致南北诸臣、交章论罢、目今枚卜迟延、似惩乎此、顾虽噎之惩食、食讵可废、则亦如近时言官条陈内外互用、南北并取、而又勿采虚望、务核实行、其伪声欺世、末路隳节、熟软执者、不得与推择之选、是在严谕部院而巳、何患不得人成治也。二则大僚每缺、奉旨推用、既经推举、屡挂弹章、及至催请、犹然厕名、熏莸未分、黑白操杂、祗长奸萌、大非政体、近奉　圣旨、谕吏部折衷众论、务求至当、方许疏名、大哉　皇言、允合肯綮、何不即令该部一槩详注某某宜列名。某某宜点名。开写简明。恭候钦裁。顷刻之间。便自清楚。且　圣谕有云、其或举非其人、科道官、即行纠正、毋得点后谗说，会推之后、既干清议、而该部尚尔列请、倘侥幸冐进、则言官将言之乎、抑不言乎、不言则非纠邪之职、言之则为点后之渎、何所适从焉、三则三五大臣、不啻晨星、或一人之身、催补几缺、骈见迭出、颇复厌观　皇上每命另推。无非广求贤隽。而至再至三仍此数人摠由任用不预故致临期乏人如是耳盖卿贰久缺。乃无以备正卿之推。督抚久缺。乃无以备卿贰之推。壅滞既为常事。资俸每不相应。况林下耆英。一摈永弃。以有用之材。徒令沉沦者多矣。正宜鉴既往树人之不蚤。而广为简任。岂可俾将来寥落之益甚。而缓急无资也。四则科道以言为职。为国发奸。不辞任怨。然在忧国奉公者。必谓谠言不可巳。怀私保禄者。则谓生事而可厌其被论之人。侈口辟辨。既若聚讼。又或因言而去。则嫉言官为逐巳。而横议滋生矣。夫被论饰辩明禁森严、其因言求去情亦不同、为有反躬引咎、避疑恬隐以全大臣之节者、有一事偶误、无损平生、虽求去而众共原之者、亦有口谈泉石、心恋膻腻、求去之疏、或致数十、不过传之抵报、此言乃为揆席而发非泛论也以涂天下之耳目、直至事理穷迫、势难驻足、则于异巳者拉扯而去、恐发其平日、于同巳者夤缘使入、仍托以未竟之私。但知自便身图岂顾祸延宗社、故言路壅塞、正士缄口、则奸邪之辈、如前所言者、莫不弹冠而相庆以　皇上之神明、烛破此套、而考选科道。亦自不容缓矣。凡此卜相也、简大僚也、急树人也、选言官也、言者章奏几满公交车、而臣复喋喋、惟以国事林耴挫、士风委靡、民生困苦、边政颓败、咎在无人、今兹朝臣空署为焦土、上天之意、亦复彰彰可曙、臣备员言职、不敢隐默、
　　遵例盘库敬报空虚之状仰乞圣鉴亟图长策以济国用疏【府库空虗】
　　该臣等接管巡青、兹当岁终、遵题准事例、据京粮库开造收过放过、及借用过各钱粮数目文册前来、逐一查筭明白、臣等于本月十九日、会同户部贵州司主事王兴、亲诣该库查兑、除罄扫些微给商外、见在银两、并无毫厘、尚欠诸商艹头价值二万五千有零、谨将造完文册、亲赍奏缴、臣等窃惟京库钱粮。每岁额入三十万。额出二十万。额存十万。历考昔年至百有余万、以备非常之需、今乃一空若洗、亦堪凛凛矣夫诸商办纳、血枯髓竭、则下窘、办纳不前、艹场无储则上亦窘、是乌可不深察其故、而区画之也、大抵京库之空虚。由户部之那解。户部之那解。由边饷之不足。边饷之不足。由太仓之缺乏。太仓之缺乏则滥觞漏巵。其孔未可殚述。而其大指以钱粮不止帚欵项经费不循规制两端巳。何言乎欵项。假如外有太仓库。有京粮库、而内有十库等库。迩者承运库户部传讨钱粮、该部具疏告匮、奉　旨免三分之一、犹不能供、皇上何不涣发明谕、逐欵开坐、太仓钱粮。应辨何项。京库钱粮。应辨何项。承运等钱粮。应辨何项。即金花一节。正统以前。解贮南京。原辨何项。迨后贮之内库。应辨何项。各遵职掌。勿相侵越。内府外府。总是　皇上之财、内匮外匮、俱轸　圣明之念、亦何至今日曰太仓、明日曰太仓、直令空匮无策、东那西借、夺饿商之食。以给边军。而今年边饷。尚缺八十万两。是军与商俱饿也。何谓规制。如九边之饷。岁费京运民运七百一十万有奇。较之　皇上初年。巳逾一倍。较之弘治巳前。更逾十倍。昔也解少而足。今也解多而不足皇上何不发明谕。诸如此类。根究原委。勿惮屯政之难清。塩法之难理。虚冐之难汰。安见其不有所济。其光禄一切各费。厨役等一切各役。　祖宗时果系若干。近年果系若干。一复旧典。上以昭　圣明之俭德下以袪积习之冗滥。亦何至一岁之出。浮于一岁之入。甚至入以二百余万。出以六百余万。既竭力搜括。苦心那凑。亦焉能继。夫晏安无事。不可狃也。意外之虞世所常有也。今时何时。亦多隐忧之秋也。先年宁夏之役。费饷银凡二百万倭之役。费饷银七百八十余万。播州之役。费饷银二百余万。脱一旦有不必然之患。或虏马驰骋。或军士脱巾。或潢池窃发。其何所措手乎。臣、等备员言官、国家大政、例得敷陈、而目覩府库空虚巳极、不胜杞人之忧、敢辄披沥上奏、
　　锺□□奏疏（疏）
　　锺羽正
　　疏
　　条举科中事宜以明职守疏
　　条议阅视事宜以图实效疏
　　条举科中事宜以明职守疏【科中事宜】
　　臣惟吏科之不振甚矣。建议者招尤、弹劾者反噬、出使者蒙辜。疐后跋前动辄得咎、阅十余载免訾议者十人一两人耳、其余材品不同、久速或异、而皆横被口语、无能以良去者、即去为他官、犹从后仆之、岂吏科则固不善哉。责备之殷。形迹之嫌。当是非交骛之中。而清议难干。瑕疪易起也。臣极暗陋窃自诸臣下、当具末流揣已自劾、不蒙俞允、思所以全硁硁之节、无负此官者、辄为妄议披沥而陈之、夫取予辞受、士人之大节也、文选以当铨扃户、诚重之矣、文选遴人材首垣掌恭驳皆宜广通见闻无取闭户也吏科即不关黜陟、而是非之权在焉、交通迎逢、坦然而不忌、于是有冠裳拥集、筐箧交错之疑、此小臣耳、人何至奔走以奉之、然而瓜李之嫌无解也、臣请一如文选杜门而谢客可乎、饮食征逐、昏夜沉酣、此是京师第一可省事即别衙门皆宜守之经明禁者屡矣、臣自入仕途、即苦此事、时时蹙额应之、不能过三爵去耳、近出差者又以此得罪、圣朝宽大、原非以醉饱过绳人、要之非正务也、而不经申饬、则人反谓臣矫、臣请一切谢绝、息交而省费可乎、大臣之去留、一惟宸断、而吏科恒置疏保留、保留非谀也。而有时乎为谀、则虽不谀而以谀视之宜矣。上不足为大臣重。而反招植党之疑。何益也。继自今如岳正李贤之被诬。刘健谢迁韩文等之被逐。何妨倡议留之。而非是类也。吏科罢保留之举可乎。人材遗佚、诚为可惜、乃无故发端而突然为荐扬之举、荐扬非私也而有时乎为私、则并其不私者而私窥之宜矣既不足为知交重、而反有市德之嫌、亦何益也、继自今惟梦。卜之求、拊髀之叹、奉旨公举者举之、而非是类也、吏科杜荐举之端可乎、以致科中内外之转原非选择。而一升之后。低昂顿隔。内者不数年而建牙。又不数年而卿贰。而后者栖迟藩臬。或至十数年鞅掌浮沉。而且有风波之险。即人臣效忠无宜择地。于政体未为平也。臣请循内迁之典。两司之卓荦者。时时入为京卿。岁必进五六人。而为卿寺者。亦使回翔南北。少迟其转。使内外久速。畧相等也。意亦可乎。升转之涂。本缘资俸。而少有更变。则訾议生。有将转而告疾。先期而给假者。其心非有趋避也。而形迹之间。谁则谅之。请自今掌印者。非有真疾不许告病。即告也吏部于覆本中径云以今资俸合是某官回日不问接补何科。升时止照今时之次。使其真病。躯命之不恤。何暇计官。使非真病。或假托。不堕其术。以杜徼幸而安义命也。意亦可乎。是数者皆科中事体之当议者也。而臣又闻衙门先进曰、吏部失职掌者二、其一堂上官赴科画本、此累朝旧例也、各科能守之、即各部亦不以为屈、而吏科独废、岂以吏部尊而不宜来乎、然此　朝廷之公事。非给事中所得专。亦非给事中所得　也。宜复其旧可也。其一大选事完、科臣与部堂比肩而受赐、此自来旧礼也、兵科能守之、兵部亦不以为亢、而吏科独下坐、即倡疏江陵夺情者人以为自陈三谟始。然此　朝廷之公礼、非给事中所得改。亦非给事中所得让也。宜复其旧可也。至于众言淆乱、意见悬殊、则天理自明人心不远、谄下谄上、病则一般、求利求名、同止帚不义臣不敢置一毫私意于其中也、
　　条议阅视事宜以图实效疏【阅视事宜】
　　臣惟天下之事、怠于因循、奋于振作、至振作之中而行以安静省约、则尤善之善者。日者　皇上允阅边之请、而又戒以劳扰、可谓洞见利弊矣、第所谓劳扰葢有数端、臣窃尝有慨于心、顾思以为此奉差者事也、人之欲善、谁不如我、奈何以謭劣之见、从旁谈其短长、而又复思事乃王事也、疆场之忧、不遗漆室、行者效其力、居者毕其愚、于臣职亦无不可言、即言之无奇、又何敢匿其欵启之明、不一陈于前耶、除综核之法、作用之能、顾人精神智虑何如、不敢妄议外、其有积习常弊所当议者、用是列为六条有裨边计、伏乞　圣裁、
　　一曰杜私交、臣闻综核之举、公则明私则闇、人之智故不相远也、惟以私情挠之、则顾体面、随嘱托、而法为情骫耳、不思阅边何事而可缘此以养交哉、往者差臣未行、则地方官或投书启或用禀揭、通于京师而又至也则有宴会下程、行也则有谢仪祖饯豊盈腆厚、深相结也、夫既与之结。即与之狎。既与之狎。安得不为之地。有相绸缪殷勤、而能明目张胆。摘发其非者乎。此公私不两立之说也。臣乞严旨禁之、命下之日、门书回避、不接私书、如前数事、地方官行之、与差官受之者、皆以不典论黜、则私交绝而公道显、即有弊端、可劲气核之矣、此阅边第一当革者也。伏乞圣裁、
　　二曰省供应、今边事至急矣、明主旰食、举朝蒿目、此非人臣忘寝与食时乎、乃曩者阅边一行经过、有司为之丰酒食、餙传舍、铺张玩器、至糜费矣、而戚继光一镇、凡用奇花排列、至二百金、他可至也、行者又不自爱、多携伶人游客、至数十人、日夕酣歌、流连光景登高览胜、伐鼓飞觞、此何等时、何等事、而淫靡至此且费何从出、非剥军民之脂膏乎、阅边以厚边也、而剥以自奉、其犹人哉、至于差臣所至、司道委官、骈閴随从、地方馆谷、暴费无涯、盖差臣费者十一。而随行费者十六七矣。尤可恨也。臣乞严旨禁之、如前数事、地方官奉之、与差臣受之者、皆以不简论黜、仍不许多带司府官以滋供应。则縻费省而风采振矣。伏乞圣裁
</div>
    <div class="pagination">
<a href="皇明经世文编_page142.html">上一页</a><span>...</span><a href="皇明经世文编_page138.html">138</a><a href="皇明经世文编_page139.html">139</a><a href="皇明经世文编_page140.html">140</a><a href="皇明经世文编_page141.html">141</a><a href="皇明经世文编_page142.html">142</a><span class="current-page">143</span><a href="皇明经世文编_page144.html">144</a><a href="皇明经世文编_page145.html">145</a><a href="皇明经世文编_page146.html">146</a><a href="皇明经世文编_page147.html">147</a><a href="皇明经世文编_page148.html">148</a><span>...</span><a href="皇明经世文编_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
