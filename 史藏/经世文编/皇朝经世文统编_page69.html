<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 69 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 69 页/共 287 页
  </h1>
  <div class="content">
   江苏省总督治江宁府抚治苏州府在江宁东南江宁府之北扬州府淮安府海州其西北徐州府其东北海门厅通州苏州府之东松江府太仓州其西常州府镇江府大海当海州东西北接山东界东南沿为大浦口涟河口又经淮安府东为淮北盐河口又南黄河入焉又南为射阳湖北串场河南串场河诸口又经扬州府东北通州东为淮南盐河口又经海门厅东大江入焉又经太仓州为娄江吴淞江口折西南经松江府东南接浙江界黄河自山东东流入境经徐州府北引二水通运河又经淮安府西与淮河会曰清口又东入于海淮河自安徽洪泽湖东北流接淮安府西南境合雎河汴河大成河与黄河会达于海大江自安徽东流入境经江宁府合秦淮河滁河又经扬州府南镇江府北合仪征运河瓜洲运河南引三水通徒阳运河又经常州府合孟渎河及淮南盐河支津南引二水通运河又经苏州府北通州南北合二水南合福山港又经海门厅南太仓州北入于海运河自山东东南流入境经徐州府西南引微山湖及黄河支津西北引东泇河西泇河骆马湖水又经淮安府东出二支津为淮北盐河又南截河泝淮而东出复为运河又经扬州府西引宝应湖高邮湖邵伯湖歧为二支东曰瓜洲运河西曰仪征运河俱入于江其自淮安府扬州府境东出支津十余潴为马家荡九里荡大踪湖蜈蚣湖护金荡支渠交错皆东入于海运河复自大江南出经镇江府常州府北引江水南通长荡湖合西蠡河又经苏州府合吴淞江娄江南与浙江运河会骆马湖上源曰沂河自山东南流入境西通武河燕子河芙蓉河北合白马河墨河汇焉沐河亦自山东南流入境经海州折东流合硕项湖青伊湖水曰涟河入于海新盐河旧盐河民便河俱为淮北盐河北串场河南串场河及扬州府东南通州西北诸盐河俱为淮南盐河太湖在苏州府西南接浙江界娄江吴淞江俱自太湖东出支渠交错经松江府太仓州入于海黄浦江为吴淞江支津经松江府仍入吴淞江顺堤河自山东东流入境经徐州府注微山湖洪沟河巴沟河俱自河南东流入境经徐州府注雎河胥河自安徽东流入境张渚河自安徽北流会焉经镇江府常州府潴为长荡湖长兴运河自浙江东北流入境经苏州府注运河斜塘嘉善塘平湖塘诸水亦自浙江东北流入境经松江府注黄浦江北至山东界西至河南界西南至安徽界东南至浙江界东至海

　　富良江源流考甲申闰五月作　　　　　
范本礼

自来言富良江者皆以澜沧江为上源而不知非也澜沧之下流入越南者乃柬埔寨河即海国图志所谓默南君河而今西人名之为西贡河者也若富良江则今西人所谓红河其上源乃礼社江而非澜沧江也谨按　皇清通考四裔门由广西云南入交州之道皆必渡富良江盖富良江交州之北为越南东京之汤池故宋郭逵次富良江而李干德惧明张辅循富良江南下遂捣东都而　国朝乾隆时征安南许世亨夜渡富良江黎入明遂其都前事历历可证考近江西黄氏西徼水道言澜沧江经车里孟龙孟仑诸土司南流出滇徼入南掌国自发源至此历五千余里急溜奔泷如银河倒泻舟楫罔通下游经历南掌暹罗五千余里亦复如是夫急溜奔泷舟楫罔通则澜沧不可渡明矣黄氏西輶日记又言西贡古日南郡即安南嘉定省澜沧江分晰多派从此入海是澜沧江即西贡河可知与海国图志东南洋沿海各国图之默南君河正相吻合则澜沧不在越南东京之北又明矣而以富良江为澜沧江可乎至魏氏源以眉公河即富良江则又不然考日本引田利章安南史言眉公河安南柬埔寨呼之为大河发源于图他特之奥区高山激流过云南老挝入柬埔寨至南旺府分为二皆入佛领交趾境佛领交趾即南境柬埔寨地属于法人者合而为一又分数流为七大流入海则所谓眉公河者仍即西贡河也盖眉即默南之合音居公亦一声之转今粤人读君若平声海国图志之默南君河眉公河实一河而二名乃澜沧江非富良江也者澎湖蔡氏海南杂着言河内省城即古东京而前者法人流丕探道乃由红河直抵河内近者法越构兵法人亦道红河以攻河内后又言欲与中国以红河为界割红河以北属中国以南属法则红河当东京之北可知而安南史言红河在东京虽一巨流其上游发源于中国又云在东京北部皆红河下流之砂洲也又云连山发于云南红河与眉公河之中间至海而止证诸海国图志东南洋图富良江在东默南君河在西中界大山地望正合则富良江非红河而何滇境大川之入越南境者澜沧江之东为礼社江礼社江之下流至开化府界曰鲁部河法人流丕于同治四年由滇入越循红河以探道正由鲁部河顺流而下红河至河内见光绪九年五月日报则富良江之上源非礼社江而何盖礼社江即水经之叶榆河也说本陈氏汪氏礼社江有二源东源曰白崖睑江出云南县北梁王山西南流至县北分为二支一支东经城北又东南流为一泡江入金沙江即水经所谓屈从县东北流者也水经于此下当有缺文一支南流经县西至蒙化厅东而西源阳江出蒙化厅西北者东南流来会曰礼社江东南流经嘉废县北为大厂河南经新平县斗门乡南左纳麻哈江东南至元江州北曰元江又东南经元江州东为汉西随县地即水经所谓东南出益州界入牂柯郡西随县北为西随水者也又东南经元江州东南为汉进桑县地即水经所谓又东出进桑关者也又东南纳龟溪河为阿底江又东南至蒙自县东南为利花江又东南入开化府界为鲁部河又东南入越南界经河内省北东南分数支与普梅者赖等河会按汉地理志西随縻水东至糜伶入尚龙溪都梦壶水东南至糜伶入尚龙溪西随在今元江州东都梦在今宝宁县南糜水当即普梅河壶水当即者赖河尚龙溪疑即富良江也与正支皆东南流入海即水经所谓过交趾泠县北分为五水络交趾郡中至南界复合为三水东入海者也自郦氏不知经有脱文注乃多误而后人乃不知礼社江之即叶榆水矣安南列为藩服中国人之至其境者未尝详究其水道乃不知富良江之即礼社江下流惟魏氏源始言富良江之上源为黎花江而又以眉公河为富良江则亦误耳噫越南虽蕞尔国谊则　天朝之藩属也势则南徼之屏藩也乃于其川流水脉导源于我中国者尚茫然不知由是各以臆度言人人殊靡所折衷不知窥伺者固已探地绘图了如指掌也

　　金沙江源流考西徼水道　　　　　
黄楙材

金沙为长江之远源滥觞青海经流西南徼外南至滇中折而东北至四川州与岷江合凡五千余里余别着江源考兹不复赘云惟是汉番译语节节异名图经志乘今古参差不得不参考互证衷于一是又支流别派汇纳良多原委分合不可不辨明一统志金沙江即古丽水源出吐番巴萨过拉木山译言乳牛石也谓之牛河讹为丽一名神川唐书南蛮传贞元五年南诏异牟寻大破吐番于神川遂断铁桥溺死以万计又西域传多弥木西羌属吐番号难磨滨犁牛河土多黄金又地理志渡西月河二百一十里至多弥国西界又经牛河渡藤桥百里至列驿旧志指此为古若水不知若水即今鸦龙江也或谓此即绳水按水经注若水经越巂大筰县入绳绳水出徼外山海经曰巴遂之山绳水出焉东南流亦为二水其一水枝流东出经广柔县东流注于江其一水南流经旄牛道至大筰与若水合自下亦通谓之绳水矣明僧宗泐望河源诗自记云河源出自抹必力赤巴水番人呼黄河为抹处犁牛河为必力处赤巴者分界也其山西南所出之水则流入犁牛河东北所出之水是为河源今自黄河源至金沙江源仅三百六十余里中隔巴颜喀喇山宗泐之言与今颇合必力处即布垒楚声相近也蒙古呼水为乌稣吐番呼水为楚或译作楮故此江上流在青海境则称木鲁乌稣至吐番境则称布垒楚至巴塘则称巴赖楚入云南丽江府境则称丽水夫也鲁也垒也赖也实皆丽之转音非有异也沿江产金之区亦在维西中甸境内此又金沙江之所由得名也旧说皆言源出吐番盖唐宋以上青海氏羌诸部落悉并于吐番耳据今之疆域则此江首尾未尝涉唐古特界其上流凡五源俱在青海正源木鲁乌稣出巴萨通拉木山即犁牛石也东南流折而东北百余里与西北源喀齐乌兰木伦河合源出勒科尔乌兰达布逊山东流二百里折南流百里又东南二百里入木鲁乌斯又东北三十里与西南源拜都河合源出蛮箐中北流二百里入木鲁乌斯又东北百里左受一小水又东六十里与南源阿克达木河合源出阿克达木山从小海子东北流出折而西北屈曲三百余里入木鲁乌斯又北流二十里与北源托克托乃乌兰木伦河合源出锡津乌兰托罗海山东南流五百里入木鲁乌斯又北流转东百里有匝伯辉河自南来会源出上格尔吉土司北流三百里入木鲁乌斯又北流转东二百里右受玉树土司二支流又东南三十里有那木齐图乌兰木伦河西北来会源出那木齐图山谷东流七百里南入木鲁乌斯又南流百里左受库库乌斯及图哈尔图二支流又南流折东三百里右受齐齐尔纳河有二源一出阿拉克硕土司东北流一出阿移尼喀察木山西北流合而北流入木鲁乌斯又南流转东南四百里右受隆布土司一小水此以上皆青海境也又南流经札武土司折东南至纳夺土司入四川边徼乃名布垒楚又东南经德尔格忒宣抚司有支流发源春科土司南流二百里来会又东南至上瞻对左受一小水折而西南流至峪纳土司有多克楚河发源桑昂巴野番山寨西北来会又南流经述国陇麻里诸土司又南流至上临卡石入巴塘境名巴赖楚河自纳夺至此约七百余里又西南经上下稣阿三百里至牛古巴塘河东北来入之巴河二源一出小巴冲西流三十里经巴塘民堡之旁一出上临卡石之北南流二百四十里至巴塘丁零寺前二水相合西南流三十里至牛古入布赖楚

又南流六十里至竹巴笼泛有渡船为入藏之大道沿江两岸皆悬岩峭壁水势汹涌桑昂巴野番往往乘皮船顺流而下劫掠商旅又南流少西九十里至过隆又西南百余里右受宗俄之水又南流四十里左受六玉宗杂之水源出邦乂木南流经东拉多不日工至六玉宗杂折西南入布赖楚又南流转东南二百里经茶利大山入云南维西厅界乃名金沙江又东南二百里至奔子湳泛巴隆达河西北来会有渡船为滇人入藏之大道或指为古之兰津非也又东流五十里有交界河东北来会源出里塘南流至耿中桥为巴塘中甸之分界设有桥头泛此河深广不亚巴隆达河首尾千里其名称无所考自来图志皆遗之惟卫藏图志有交界河当指此也折南百余里经塔城关之东沿江两岸土人多穴地取沙以淘金又东南百余里至巨甸自奔子湳以下水势平缓两岸多有村落田亩膏腴人稠密土人号曰摩梭为六诏之一也又东南流经石鼓营阿喜泛二百里至木笔湾折而东北环遶大雪山之三面南诏蒙氏僭封大雪山为北岳金沙江为四渎之一中甸境内硕多罔河西北来入之源出中甸东北海子西南流至小中甸青香树折而东南入金沙江又南流经永北厅西境丽江县东境左会无量河右受漾弓江源出丽江县东北大雪山南流经府治又南经鹤庆州折东入于金沙江又南流至川州西境右受枯木河源出小浪穹土司折而东下程海之水自北来答旦河自南来入之答旦河发源宾川州南境北流至州治经鸡足山又北少东入于金沙江又东流至白盐井右受泡江源出云南县北界东南流转北至白盐井入金沙江又东流少北左受沘那大罗二河合流之水又东流与打冲河即鸦龙江之下流相会折南经红卜苴土司左纳二小水右受大姚河源出姚州东北流至大姚县又东北入金沙江又东南流左约黎溪州土司一小水右受龙川江源出镇南州西境东南流经楚雄府治折而北会定远河转东流历广通县又东北至元谋县又东北入金沙江又东流至白马口车安河自北来源出会理州东北境南流至州治又南受四小水又东南入金沙江大环水从南来源出勒品甸土司北流经环州土司入金沙江并会又东经通安州土司转东北至法会普渡河源出昆阳县西南境北流经安宁县治东曰安宁河滇池之水自东来会又北流转东北经富民县治南又东北与掌鸠河合又东北入金沙江又东流会玉虹河源出苦竹土司东南流受三小水入金沙江折东北左受一小水又北流纳会通河有二源俱出者保土司合而东南流经会理村折东入金沙江又北流右纳壁谷河源出寻甸州西南北流转西北入金沙江又北流经会泽县西境受以礼河源出会泽县南西北流入金沙江又北流左纳一枝河源出阿都土司南流历天久披沙诸土司转东南至洼乌入金沙江又北流经木期古二十一寨至巧家营与车洪江相会源出嵩明州南嘉利泽名牛棚江北流合马龙州之西河折东北历沾益州西境名车洪江又北流历宣威州西境又北流关入贵州威宁州西界至索桥折西北流入金沙江又北流左右各受一小水又北流历永县西境至黑米土司纳一枝河源出竹黑土司又北流经沙骂土司折东北至千万贯土司受一小水又东流经雷波厅治南又东经黄乡蛮夷二土司至平夷受马湖之水源出马湖东流名石角河折南入金沙江又东流至泥溪土司左右各纳一小水又东经屏山县治南又东流左右各受二小水至安边受大小纹溪之水大纹溪源出鲁甸厅合恩安之水东北流经大关县治折东流入四川筠连县界与小纹溪合又会定川溪东北流入金沙江一名横江又东北至州府城东与岷江相会此后不复称为金沙江矣自丽江至州里数未敢遽定其曲抱建昌之三面等诸河套李穆堂先生所云南北二干如黻文亚字者是也约计二千五六百里自发源至此则已六千里而遥然山峡紧束急溜奔泷怪石危滩不通舟楫至府以下然后帆樯络绎水驿远近枝派分合固昭昭在人耳目无俟重述焉

　　鸦龙江源流考　　　　　
黄楙[材](林)

鸦龙江即古若水水经注若水经越巂大筰县入绳而不言其源所从出一名西月河唐书地理志云渡黄河四百七十里至众龙驿又渡西月河二百一十里至多弥国西界又经犁牛河按黄河犁牛河二水中间别无他水然则西月河当即今之鸦龙江是矣其数里亦相合源出巴颜喀喇山东南名玛楚河木鲁乌斯经流山之阳星宿海正当山之阴其地为青海部落固祭土司玛楚河东南流百余里经称多土司折南流四十里经拉布土司受一小水又东南流二百里左受二枝流右纳三泊水三泊者南曰拉木错泊中曰囊必泊北曰噶拉木泊相连如贯珠西北流入玛楚河又南流百里经春科土司入四川边徼乃名鸦龙江又东南流左右各受一小水经蒙葛结土司又东南二百里右纳杂楚河又流南百里有一枝河发源青海卓作克阡通拉山东北来会折南流百五十里谢楚河东来源出束暑土司鄂衣楚河西来源出林总土司南流百里转东南经霍尔百利甘赍麻书二土司二百余里南入鸦龙江并会又南流少西百二十里至纳林冲左受一枝流有二源一出束暑一出绰布斯甲西南流经瓦述更乎霍尔章谷三百余里入鸦龙江又南流五十里右受楚穆河源出土占对东流四百余里入鸦龙江又南至上渡为喀木番商运茶之道转东南经喇滚土司而西南而南流三百里至中渡泛为进藏驿道设外委一员管理渡船江之东为明正宣慰司所辖江之西为里塘宣抚司所辖左纳八角楼之水右纳麻盖宗之水又南流百二十里至下渡入宁远府界屈曲二百里至赶到底与打冲河会源出泸沽湖东南流经左所合浪筑盐源白盐井三水又瓦述曲登之水自北来会东流入于鸦龙江自此以下遂名打冲河又东经怀远营折南流五百里至迷易土司与安宁河会源出冕宁县北百余里南流经县治东又南流二百里经府城西又南二百里至永定营转西南百五十里入打冲河西南入于金沙江丽江府志指鸦龙江为古泸水引元史云水源广而多瘴鲜有行者春夏常热可燖鸡豚诸葛武侯五月渡泸即此水也元李景山云益州记水经俱以泸水在永昌不韦县寰宇记以为在巂州会川县景因出使越巂考泸水源盖建昌泸川驿有孟获城又有泸古州孔明渡泸繇巂州入益州此名渡泸为有验余按鸭龙江上中下三渡在唐宋之世为吐番入寇之道至于武侯南征由巂入益先逾大度河后渡金沙江不必经由鸦龙汉时巂州即今宁远永昌即今会理虽置郡日久尚取道于马湖其北路隔绝于旄牛国不能通也

　　澜沧江源流考　　　　　
黄楙材

后汉显宗时通博南山道渡兰津行者苦之歌曰汉广德开不宾度博南越兰津渡兰沧为他人兰沧之名始于此水经注华阳国志皆不能考其源滇志澜沧江源出吐番嵯和歌甸之鹿石山一名鹿沧江一曰浪沧江南入大理府云龙州界接嵯和歌甸即今察木多之转音也明人李元阳着黑水辨史秉信着冈春黑水辨俱以此为禹贡之黑水元阳云澜沧潞江皆由吐番北来盖与雍州相连水势并汹涌皆入南海然潞江西南趋缅中内外皆夷其于梁州之境若不相属惟澜沧出西北向东南徘徊云南郡县之间至交趾入海今水内皆为汉人水外皆为缅夷则禹之所导于分别梁州界者惟澜沧足以当之元史至元二年大理劝农官张立道使交趾并黑水跨云南以至其国观此则澜沧江之为黑水益彰彰明矣后人驳之谓澜沧源近难界雍州又绝无黑水之名不如潞江源远而本有喀喇乌稣之名为可据也夫澜沧潞江二水并发源于藏地东南流入云南维西厅界相距甚近中隔一山南流至永昌以下乃复分开潞江折向西南由缅甸以注南海澜沧折向东南经顺宁潽洱由南掌暹罗以注南海论其首则潞较远于澜沧论其尾则澜沧又倍于潞其远近大小无所区别彼此各执一辞迄无定论二者皆可指为黑水其实二者皆非禹贡之黑水也禹贡之黑水惟雅鲁藏布江足以当之余别着论今不复述姑就澜沧之原委与所纳之支派详考之按卫藏图志澜沧江二源一源发于匝坐里罔城西北一千余里格尔吉匝噶那山名匝楚河匝楚河源出青海格尔吉土司东南流二百余里折南受二小水又东南三百余里经隆庆土司又东南三百余里至洞巴土司左右各纳二小水折南流少西入喀木界又西南流二百里至察木多寺左名曰昌河有四川桥为通蜀之大道一源发于匝坐里罔城西北八百余里巴喇克拉丹苏克山名鄂穆楚河鄂穆楚河有两源一出拉尔占东查山一出索克布索克谟山东南流二百余里二水相合名鄂穆楚又东南三百里至俄洛桥为入藏之大道又东流四十里至察木多寺右名曰都河有云南桥为通滇之大道俱东南流折而南至匝坐里罔城东北三百余里察木多庙前二水合流名拉克楚河唐书地理志经犁牛河渡藤桥百里至列驿又经截支川四百四十里至婆驿乃渡大月河罗桥准以今之地望及西宁进藏驿站所谓截支川大月河者即昌都二水之上流也

拉克楚河南流百四十里至包敦入乍了界又南流二百里至兄衣折而西南二百余里至撒金拉复折而东南二百余里至察寺有甲仓河东北来会甲仓河源出官角西南流经草里工又西南至洛加宗合洛楚河又西南至乍了寺前与猛楚河合猛楚源出打仔西南流经哈甲峡口又西南至噶噶折南流经昂地雨撒与甲仓河合而西南至察冈入于拉克楚河又东南百余里左受色尔恭河色尔恭河源出桑昂巴西南流至阿足合上春朋之水又南流经石板沟拉尔塘转西南合下春朋之水又西南入于拉克楚河折南流入江卡境百余里至角占有左贡河西北来会左贡河源出喀木杂楚库工山之南麓二海子名杂楚河东南流至梭罗桥又东南经左贡境转东流入于拉楚河番商运茶之道由此过皮船渡或有紧急之事则用溜筒渡之故土人皆呼曰溜筒江云又东南流三百余里至盐井土人取水倾注碉楼之上少顷风干成盐河东之盐色白河西之盐色红或谓蛮盐性热食之多喉病是以番民男妇往往项负赘疣者十居六七盖未经熬炼之生盐且搀杂不净也拉楚河又东南流三百里经茶利大雪山入云南界始名澜沧江又东南经阿敦子为滇人进藏之大道设有税卡又东南流三百余里经塔城关折南流二百余里经维西厅西境又南至兰州土司东别为沱曰漾濞江东南流至上江嘴土司左受剑川河又南流经浪穹县西境至漾濞检司左右各纳一水有铁索桥广八丈又东南至合江铺受大理洱海之水转西南流经蒙化厅境受永平胜备河之水南合于澜沧江澜沧正干由兰州西南流五百余里至云龙州治西纳沘江之水又南流少东二百余里至霁虹桥两山壁立耸拔千仞因石基以建桥铁十六上覆平板广十有五寻摩崖多擘窠大字皆明以后识有残碑云　国初平西亲王进剿金齿李定国折断此桥我军编筏以济事定之后亲王乃捐赀重建后又改名永济桥端设有税局厘卡按永昌为汉博南道疑此即古之兰津也控驭诸蛮最扼形胜又东南流二百余里受永平银龙江之水经顺宁府北境合漾濞江折南流经营州东境顺宁之水自西来会又南流转西南经孟孟班诸土司境右纳耿马河左受威远江又东南流左右受二小水至孟养土司名曰九龙江又东流折南经车里孟龙孟仑诸土司罗梭江自东北来会从此南流出滇徼外入南掌国自发源至此历五千余里两岸皆崇冈巘无一隙之坦途急溜奔泷如银河倒泻舟楫罔通下游经历南掌暹罗又五千余里亦复如是

　　潞江源流考
旧说西番之西大流沙之南涌出一泽名曰嘉湖南流为潞江明一统志潞江一名怒江源出雍望经潞江安抚司之北蒙氏僭封为四渎之一卫藏图志云潞江发源于卫地之布喀大泽渊澄黝黑又多伏流蒙古呼黑为喀喇水为乌斯故名喀喇乌斯以此为禹贡之黑水则名称犹旧较之指澜沧叶榆为黑水者犹略有依据也今考图经前藏拉萨北二百八十里有池名曰布喀椭圜形广六十里袤一百五十里从此池西北流出百余里入额尔吉根池转东北流八十里入集达池又折东南流八十里入喀喇池三池俱纵广五六十里中有二山四池环抱其外不合如玦复从喀喇池东南流出四十里纳布伦河一统志布伦河在喀喇池南一百五十余里东有工噶巴噶马山之哈拉河鱼克山之鱼克河俱西北流百余里与西南来之说木池水合又东北流五十余里入喀喇乌斯又东流五十里受北来之二小水折南转东流二百里至喀喇乌斯为西宁进藏大道皮船为渡转东北流经蒙古三十九族地境三百余里至伊库山有沙克河西北来会一统志布克沙克河源出拉萨北七百余里喀尔占古察岭南流三百余里西合都回山之水名沙克河又东南流二百四十里西受库兰河北受布喀河又东南流百余里入喀喇乌斯按图经布喀河与索克河合流未知孰是又东北流二百里经苏鲁克土司有索克河自北来会一统志索克占旦滚河源出伊克诺莫浑乌巴什山数水合而东南流二百余里西南有巴汉诺莫浑乌巴什岭布喀山捶汉流出之四水与此相会历两山间入喀木地又流二百余　里入喀喇乌斯折南流二百里左右各受一小水转西南百余里会卫楚河源出伊库山三溪合而南流二百余里东纳一溪西纳二溪折东南入于喀喇乌斯折而东流左受二溪右受一溪八十里受雄楚河源出达尔宗城南三海子相联如贯珠东北流出百余里经拉子山左右各纳一溪转东流二百里入喀喇乌斯又东流二十里左受一小水右纳硕布楚河源出中义沟北流经硕般多城西合三溪而东北流二百余里入喀喇乌斯又东流六十里纳沙隆锡河源出洛隆宗西南海子北流合一溪六十里入喀喇乌斯转东南流三十里有类伍齐河自北来会又东南经必蚌山至嘉玉桥为滇蜀入藏之大道又东南流七百余里江之阳为巴克硕游牧江之阴为波密野番又东南会鄂宜楚河一统志源出匝生里冈城北三百里纳兰岭南流四里余里至家拉穆地入潞江又东南流经桑昂曲宗入江卡境江之外悉为怒夷故名怒江又东南三百余里入云南维西厅界折而南下经云龙州西徼右纳求江源出求夷山寨故名江之外皆求怒诸夷及貉貐野番人不到历六百余里入保山县界乃名潞江安抚司两岸稻田平衍二十余里俱罢夷耕种河宽二十数丈建铁索桥往往怪风陡起铁齐断桥端墟场五日一集茆棚摊子大半汉人四月以后颇有瘴疠汉人皆散去凡过此者必策马前进不敢停留也罢夷多居于山顶男妇勤力耕作远胜藏番矣潞江又南流少东百二十里左纳沙河源出保山县东北清华海南流经弯甸土司镇康河自南来合而西流入潞江转西南百余里至遮放土司从此出滇境流入缅甸国名曰撒路音江南流百余里与南江会源出顺宁所属猛缅土司南北二溪合向西南流三百余里经耿马孟定诸土司出缅甸国又西南入于潞江又南流八百里阑入南掌暹罗二国边隅转西南三百余里入麻榻班普属缅甸今为英人占踞又南流四百余里至摸儿缅注于南海其地舟车辐凑为通商马头潞江自入缅境以来左右所受支流大小凡十有数水其名不可得而悉考也

　　槟榔江考　　　　　
黄楙材

槟榔江之源自来无考或云出后藏阿里冈底斯山盖误以雅鲁藏布江为槟榔江也中西地图皆从腾越边徼绘起而略其上源盖隔绝于野番山寨人罕到无从揣度然准以地望考其道里寻其山川之脉络知雅鲁藏布江之为大金沙江则界限分明徼外诸水自有条而不紊矣今考雅鲁藏布江之东其间源远而流大者惟薄藏布河一统志误以薄藏布河为龙川江之上源于是不得不以雅鲁藏布为槟榔江西人地图则误以雅鲁藏布江连于亚山之蒲兰蒲达江故以薄藏布河为大金沙江之上源或一水而误分为二或二水而混合为一原委错乱彼此歧异迄无定论皆以意为之不能考其实也一统志薄藏布河在薄宗城南二里有二源一源发于薄宗城东北三百余里春多岭名鸭龙河合六水西南流一源发于薄宗城西北五百余里东拉岭名厄楚河合十余水东南流至薄宗城前二水合流名薄藏布河西南流经噶克卜部落及罗克卜札所属之门布部落入云南腾越厅界卫藏图志前藏拉里之桑楚河左右二源合而南流百余里有阿咱山湾常多宁多四水合而自西来会又南流转东南百余里卫楚河东北来会源出郎吉宗西流经阿南多甲贡受二小水转西南流入桑楚河又东南流二百余里左右各受二小水至薄宗城前与鸦隆布河会即鸭龙河源出春多岭南流经波密野番合四小水西南至薄宗城入桑楚河乃名薄藏布河南流经刷宗城折东南经貉貐野番及茶山麻里至古永隘入腾越厅界沿江设有七十二练卡折西南经展西猛豹隘至千崖宣抚司与腾越之大盈江会源出腾越厅北境之清海北海西流折南至厅治西转西流至小河底左右各受一小水南经曩宋关折西流经南甸宣抚司又西流至千崖合槟榔江至此地势开旷水流平缓宽至数十百丈不等土人呼为海珀江沿江两岸皆平畴沃衍颇有富庶之象西流六十里至盏达宣抚司盏达河自北来会又西流经弄璋街六十里至蛮允又二十余里户宋河自北来户撒腊撒诸水自东来入之又西流经铁壁关两岸皆野人山寨出没无常劫掠商旋有红奔河自东北来入之自此以西为缅甸国境地势平洋豁然开朗另是一番景象矣至蛮慕有汉人街临于河干三十余家为寄顿货物之所天气炎热暮春之初无异内地盛夏兼之蝇蚋丛集烦扰可厌缅之刳木为舟联二舟为一覆以草蓬驳运棉花西行百数十里至新街合于大金沙江腾人商于此地者三百余家建有关神庙缅地皆板屋独此为颇有轩厂缅国设有蕴几一员英吉利设有亚叶板一员火船至此而止每月往来两次槟榔之北有曰札赖江一名麻里江自东而西经流巨石万仞铜壁诸关之外首尾六七百里亦至新街合于大金沙江

　　禹贡黑水考
禹贡华阳黑水惟梁州黑水西河惟雍州周文安辨疑录云甘州志甘州之西十里有黑水流入居延海肃州之西北有黑水东流遐远莫穷所之是其源出雍州之西流入梁州之西南也唐樊绰以丽水为禹贡之黑水云与弥渃江合经缺国东入南海程大昌疑其源流狭小不足以合雍梁二州疆境然今丽水自与岷江合经流中国注于东瀛不入南海也明人李元阳着黑水办史秉信着冈春黑水辨俱以澜沧江为禹贡之黑水元阳云澜沧潞江皆由吐番北来与雍州相连水势并汹涌皆入南海然潞江西南趋缅中内外皆夷其于梁州之境若不相惟澜沧由西北向东南徘徊云南郡县之间至交趾入海今水内皆为汉人水外皆为夷缅则禹之所导于分别梁州界者惟澜沧足以当之元史至元二年大理劝农官张立道使交趾并黑水跨云南以至其国观此则澜沧江之为黑水益彰彰明矣至若以潞江为黑水者则因上流有喀喇乌斯之名蒙古语称黑为喀喇水为乌斯近人多宗之一统志卫藏图志皆主是说惟张机黄贞元独指大金沙江为禹贡之黑水张机曰大金沙江发源昆仑山西北吐番地即禹所导黑水也虽与云南小金沙江及澜沧潞江皆发源吐番然大金沙江之源较三江最荒远其下流亦十倍于三江之水云南志载大金沙江出西番流至缅甸其广五里得非黑水源出张掖流入南海者乎黄贞元曰大金沙江澜潞三水虽皆入南海大小远近不同澜潞仅四分之一大金沙江十倍于澜潞澜潞所出地名在鹿石山在雍望俱可穷源上源亦狭大金沙江上源相传近大宛国自里麻茶山至孟养极北不闻有所往号赤发野人境峭壁不可梯绳弱水不任舟筏土人惟远见川外隐隐有人马形殆似西羌之域也或驳之云此水虽大但远在西南荒徼外与雍梁二州之境杳不相余按徼外诸水澜潞二者其源流远近大小彼此均同无所轩轾俱发源于前藏东南流经江卡二水相距甚近南流至永昌以下乃分开一向西南趋缅甸一向东南入暹罗论其源则潞远于澜沧论其委则澜沧又大于潞安得举其一而遗其一乎禹贡三言黑水当以导黑水至于三危入于南海为正文夫禹治徼外之水必择其最大者而施功康熙五十八年　上谕禹贡导黑水至于三危旧注以三危为山名而不知其所在朕今始考其实三危者犹中国之三省也打箭炉之西南拉里城之东南为喀木地达赖喇麻所为卫地班禅额尔德尼所为藏地合三地为三危耳夫澜潞二江仅涉喀木之境惟雅鲁藏布江发源阿里遍历后中前三藏之地五千余里折而南下经缅甸国又五六千里注于南海首尾万余里大小支流汇纳数百水势浩瀚无与为匹实西南徼外第一巨流然则禹贡黑水舍此更无足以当之者后儒拘于疆域以去雍梁二州太远为疑不知西北诸胡迄于流沙皆统于雍州西南诸夷尽于南海皆统于梁州是以天文井鬼为梁州分野而西羌吐番吐谷浑及西南徼外诸国皆占焉即如今时西藏统于四川驻藏文武关防悉冠以四川二字岂得谓川省疆域无此荒远哉唐书吐番赞普居跋布川或逻逤川地理志跋布川在逻逤川西南渡藏河乃至其地即今之雅鲁藏布江是也

源出藏之西界卓书特部落西北三百四十余里打木朱克喀巴珀山东流百余里左纳嘉克嘉河有四源合而南流入雅鲁藏布江又东流受一小水又东流四十里乌克藏布河东北来会一统志在卓番特西南三十里源出东北桑里池西流二百五十余里北受尚里噶巴木岭克龙山流出之二水南受拉主客山祖伦山羊巴木山流出之三水由羊巴木岭西转南流八十余里又受西北牙拉岭达克龙山流出之二水又南流六十余里入雅鲁藏布江转东南流五十里郭永河西南来会一统志在卓书特部落东南源有四一出昂则岭北名龙列河出楚冈前山名楚河一出塞丹山名朱克河一出拉鲁冈前山名出河俱东北流二三百里合为一水又东北流六十里余入雅鲁藏布江又东流十余里右纳苏穆朱池流出之水又东流八十里右受作噶尔河左受萨楚藏布河一统志在萨噶西南一百余里源出岳图冈阡诸山流出六水俱南流百余里会为加巴关河又南流五十里其西北有拉主克祖伦羊巴木山流出之三河西南有昂色昂勒宗山流出之二河俱流入加巴阑河东南流又折西南与东北查萨公噶尔他拉山流出之二水西南捏木出六色立羊古山流出之二水会为萨楚藏布河又西南流七十余里入雅鲁藏布江转东南二十里会翁楚河一统志在萨噶西南二百余里源有四一出西南查木东他拉泉一出冈克马耳他拉泉出正南那木噶山之北一出东南他克拉泉俱北流百余里合为瓮楚河又北流二十余里入雅鲁藏布江又东流十余里满楚藏布河自北来一统志在萨噶西南北有斜尔充山放龙山流出二水南流二百余里东有冈充查达克山流出三水西有拉克藏卓立山流出一水六水合流为满楚藏布河又东南流四十余里入雅鲁藏布江式尔的河自南来一统志在萨噶西南一百余里源有三一出西南沙盘岭一出正南舒拉岭一出冈拉洼千山俱北流百余里合为式尔的河又北流九十里入雅鲁藏布江并会又东流四十里右受萨布楚河一统志在日喀浪城西百八十里源出城南楚拉米洪罗绰尔莫三山流出三泉北流百余里合为拉楚河又北流百余里旁有二水一自西南来名桀河一自东南来名当出河合为萨布楚河北流一百二十余里入雅鲁藏布江又东流经宗喀折而北流三十里左受萨尔格河一统志在萨噶东南其水出于拉布池西南流四百余里东有拉布冈允山流出一水西有拉温必普达克拉克诸山所出八水分流与拉布水会名萨尔格河又南行三十余里东有萨出河西有鲁河俱汇于此西南流三十余里转东南流百二十里入雅鲁藏布江又北流折而东二百四十里至列克隆受一小水源出舒尔穆藏拉山转东南二百五十里至札布桑堆左右各受一水折而东北八十里至章拉孜为四达之孔道又北流转东经科颇拉日东巴受二小水二百里至嘉汤有达克楚河西北来会一统志源出章阿布尔城西北一百八十里札木楚克池南流百余里入龙冈浦池又有三水西来会流为达克楚河又东流一百八十余里至穆克布查克萨木马桥北受北来之鄂宜楚河又东南流六十余里入雅鲁藏布江折而东北经彭错岭八十里至花寨子左受结特楚河又东北流转东六十里经得尔敦庙前北受邹索克布山之水南受当楚河有二源出于九山九沟北流百余里至塔克相合又北流经人进孜百二十里至耶尔汤东西各受一水又北流经冈坚寺东八十余里入雅鲁藏布江又东流经后藏札什伦布之北八十里至拉古会年楚河一统志源出未母拉母山及顺拉岭北流二百余里合而为一名章鲁河又北流八十余里至娘娘庙东有八小水从东北来合流入此河又经江孜城南折西北流六十里过人进冈又西北七十里至巴　城之西有二水从西南来亦入此河始名年楚河北流远日喀则城东四十余里入雅鲁藏布江折东北而东南流百五十里至年木哈达商河自北来会一统志在商那木林城南源出西北绛查拉及达索克布二山流出二水东南流二百四十余里合东北佑山之水南流五十余里入雅鲁藏布江

又东流百六十里从噶木巴拉岭北入卫地左纳宗木汤之水又东流八十里至甲马卡左右各受一水又东流八十里经乌裕克林哈城南受一小水又东流七十里至曲水喀尔招木伦江自北来会水道提纲雅鲁藏布江经楚舒尔城南又东南至日喀尔公喀尔城北有喀尔招木伦江自东北合诸水西南流经卫地拉萨来会疑即古吐番之藏可也喀尔招木伦江源有二一曰米庭克藏布河出墨竹工卡城之东北三百里米底克池西南经蓬多城东北而西南一源来会曰达穆河出蓬多城东北二百里之查里克图岭二源既合乃名喀尔招木伦江又东南　　西来二水之合东注者又东南折而东流受北一小水又东折而南而西南百里又折而东百　十里经教那　　　东乃折而东南受东来冈噶拉岭水乃西南流过鄂纳索　又南经墨竹工卡城西又南折而西曲曲百余里经噶尔靼庙北又西经第巴逵克城南又南稍西有一河西北自温主普宗城合三水东南流来会又南数十里经　庆城北又折西流曲曲经拉萨之南　唐时吐番国都今　达赖喇嘛所居也又西北流十余里　董郭尔城东南受东北来一小水又西南流数十里经日噶牛城北有羊巴尖河合楚普河自西　合西　水东南流三百余里来会又南流八十里折西南流受西北来二小水又西南经楚苏拉城东南又西南至日喀尔公喀尔城之北合于雅鲁藏布江转东南流左右各受四小水二百五十里至奈布东城折南流百余里经桑里城西南野尔占城东北左右各纳一水转东南四十余里有鄂噶达克萨之水东北来入之又东南流六百余里至工布泽布拉冈城南与匝楚藏布江会水道提纲作年楚必拉江源出沙羽克冈拉山即喀尔靼庙东南山也有水东流三百里曰马木楚河与南来巴拉岭之巴隆楚河会又东北百里与北来乌山之乌斯江会又东经鹿马岭百八十里至顺达有水曰佳曩河发源过拉松多东南流经江达城东折而南流合东二小水来会又东南曲曲流三百里至工布什噶城南有水东北自巴麻穆池南流合东一水而西南流来会又东南折而西南有西来齐布山之牛楚河合而南流经工布珠穆宗城东底穆宗城西又东南至泽布拉冈城东合于雅鲁藏布江东流四十里底穆宗河北来入之又东流少南五百余里出唐古特界入貉貐野番境其间道里无可考大约东流南千有余里然后折而南下至孟拱之东北入缅甸国境自金沙江之西雅鲁藏布江之东江卡之南腾越之北中间纵横千有余里山周遭众水荟萃若澜沧若潞江若龙川若槟榔皆发源藏地东南流至此紧束各隔以一山相巨不过数十百里之遥其附近潞江者有怒夷俅夷二种时与外人相通稍具人性至于内山貉貐野人则以树皮木叶蔽体蛇虫鸟兽为粮见人则攫而生啖之卫藏图志所谓戳歹果乌尔鲁兔族是也旷古以来路径不通人罕到是以诸水原委错乱首尾混淆异说纷歧迄无定论西人地图误以雅鲁藏布江运于亚山之蒲兰蒲达江并误以大金沙江为潞江于是海国图志遂谓大金沙江下游与恒河会而入海移缅甸之江于东印度混二水为一水岂知大金沙江经流阿瓦都城再南流至跋散入海西北去孟加拉国之恒河五六千里何缘相会乎且孟拱孟养西北一带崇冈迭巘联绵千余里山阴之水悉汇于蒲兰蒲达江山阳之水悉汇于大金沙江界限分明绝不相蒙山势经孟奈布尔部落至俺来刊即古柯枝盘盘等国蜿蜒南下直达跋散海口今山外皆英吉利部山内皆缅地又大金沙江者乃滇人之所名对丽江之小金沙江而言也滇人经商皆在缅甸境内无一至印度者此乃西图之误中土从来无有言大金沙江会恒河者也显西人地图未敢遽指为实但用点连之亦缺疑之义云尔去岁在大理府城有法国教士出示地图则以雅鲁藏布江连于大金沙江其人久居滇中往来蛮方缅地多次确知非雅鲁藏布不足当大金沙江之上源也

此江既定而后徼外诸水有条不紊矣雅鲁藏布江南流入缅甸东北界缅人称为伊拉瓦底江转西南流千余里孟拱孟养二水合而西北来会又南流百余里麻里河东北来会又南至蛮慕新街合槟榔江自此以下地势平旷水流漫衍宽七八里或十余里不等按新街即赵宏榜所败绩处正统中蒋雄率兵追思机法为缅人所压杀于江中亦此江也郭登自贡章顺流不十日至缅甸者亦此江也转西流而西北百数十里至磨太折而西南经老官屯百余里至格沙龙川江自东来会又南流而西南至灭未微切石西岸见有冈阜绵数十里有一水自北来入之又南流左纳二小水及磨打河又南流至阿瓦城东北有能河抹自东来会源出木邦西南流合四小水至阿瓦城东半蒙河自南来合而北入干伊拉瓦底江阿瓦城之东五里曰安拉普那城滇人居此者三千有余多娶缅妇为室东北十里曰孟得俐城乃缅王所居环以木栅自新街至瓦城约计千有余里伊拉瓦底江环遶三城折向西流少北百余里有磨河北来入之转西南流百余里有更的宛河西北来会源出孟拱北境西北流合十数小水而西而西南千余里合东北之阿洛河又西南二百余里合西北之龙河转南流左纳二小水二百余里有孟奈布尔河自北来抹打河自南来二水合而东北流来会又屈曲南流而东而东南左纳二小水右纳一小水四百余里入伊拉瓦底江江中有大洲水分为二南流六十余里复合为一折而西南而南而东南左右受十数小水至门纳为缅南界设有蕴几一员从此南流入英国境至别牟一作别罗模为大马头商贾云集有火车铁路一日可达漾贡轮船水程则须三日也自此以后江愈宽流愈巨轮舶往来络绎两岸多建洋楼曲曲南流分为数派其正干则折向西南由跋散以入海故又称为跋散江云东南分一枝至漾贡为海滨一大都会英吉利有巨酋镇此闽人商于其地者不下万人粤人亦有数千滇人则仅十数家而已自瓦城至漾贡轮船水程凡八日约计二千四五百里按英人所占缅地广袤千数百里即昔之秘古国也田土膏腴物产丰盛其民多文莱族唐人所谓巫来由是已道光初年英缅构兵两载英军水土不服往往挫本欲退师反声言水陆并进直捣阿瓦缅王大惧乃割地请和并偿兵费九百万夫元明以来中国屡次用兵于缅俱不能得志而英人取之顾易如反掌何也中国由云南出军山路崎岖转饷甚劳兼之时值暑雨瘴疫多病蛮慕新街一带今时犹然每至四月以后则商旅绝必待秋凉而后可行英人印度之地与之毘连轮舶航海溯流而上劳逸殊缅人水师战船非英之敌所居皆板屋环以木栅为城尤不足以当西洋巨炮是以日侵月削沿海精华繁之盛区蚕食殆尽元代征缅亦以舟师制胜然必至新街临时造舟亦非仓猝可办也魏默深尝言造舟藏地从雅鲁藏布江顺流而下可以直攻印度此因误以蒲兰蒲达江为藏江之下流故也然藏地河道怪石森立奔涛倒泻岂能通行舟楫故滇省全境如金沙澜潞诸水虽经流数千里不闻一苇之可航非若三江两湖地势三百里水源即可鼓枻而占利涉也坐一室而谈九州岛不知天时地利之悬殊时势情形之各别遂有此臆度之论何异扣盘扪烛之贻诮乎或谓禹贡之言黑水实有三流非一江也出居延海者为雍州之黑水泸为梁州之黑水此大金沙江则三危之黑水也必欲合三者而一之求其贯穿二州遍历三危则徼外实无此水且雍州在中干之外隔于南山故水皆北注无缘南流夫考古证今未可拘文牵义分之则通合之则窒要惟实事求是而已

　　恒河考上　　　　　
黄楙材

印度凡三大水西为印度河东为蒲兰蒲达江而恒河横贯其中自西北而东南地势平衍支派甚多番名安治士河一作安额或作殑伽印度人称为圣水浴之可以湔洗毕生罪过佛经凡言恒河者皆指安治士河也中土之人称印度河为西恒河安治士河为东恒河实则恒者安之译音也印度河或译作新头河一作信地河初无恒河之名也水经注及康泰扶南传于二水之源流往往混乱不能区别皆得之请经求法之僧传闻异词展转翻译莫道其详海国图志恒河考二篇误以安治士河与印度河同出一源至中印度以下乃分为二流不知印度河有五大源皆西南流汇而入海安治士河有三大源皆东南流汇而入海宗派各异趋向殊途中间隔于千余里之砂碛尚有数小水自北而南至砂碛而伏流两无所归者且砂碛地高水易渗泄安治士河之水何缘飞越而过与印度河同源乎此上流之牵合两源为一源其误一也又谓安治士河之下流与大金沙江会而入海则竟以亚山之蒲兰蒲达江为缅甸之大金沙江岂知大金沙江之上源则西藏之雅鲁藏布江东南流入缅境经阿瓦都城再南流数千里分为数派至漾贡跋散等处而入海距孟加拉国五六千里中间隔于孟养阿拉千一带之崇冈迭巘大金沙江之水何缘飞越而过与安治士河会流乎此沿西人地图之指鹿为马不知大金沙江与蒲兰蒲达江原委各别形隔势阻混合二水为一水其误二也又言悬渡在巴达克山西境爱乌罕东境恒河贯二部而南经克什弥尔之东按印度河经流克什弥尔西境非东也岂知悬渡乃由和阗往北印度之道在岭之东南晋法显从于阗进向子合国在道二十五日又南行四日入岭山到于麾国安居行二十五日到竭乂国国当岭之中从此北北疑西之讹行向北天竺在道一月得度岭冬夏有雪又有毒陇疑毒龙池之误度岭已到北天竺始入其境顺岭西南行十五日崖岸险绝石壁千仞下有水名新头河昔人凿石通路及度七百傍梯已蹑悬过沙河两岸相去八十步渡河便到乌苌国是正北天竺也北魏僧惠生从于阗历朱驹波国又南行入渴盘陀国界西行六日登岭山复西行三日到盂城三日到毒龙池自发岭步步渐高如此四日乃得至岭依约中下实天半矣渴盘陀国正在山顶自岭已西水皆西流入西海世人云是天地之中九月中旬入和国十月初旬入严达国十一月中旬入赊弥国渐出岭硗确危峻人马仅通铁索悬渡下不见底十二月初旬入乌场国北接岭南连天竺云云

按法显惠生同出一途由于阗而南踰岭以达于北印度是以道里远近及所经国名大略相同竭乂即渴盘陀于麾即朱驹波又乌苌乌场一也准以地望在克什弥尔之东境古今译音各别耳傍梯即偏桥栈道悬渡即溜筒铁索三藏之地及滇蜀徼外所在多有至若唐元奘之使西域与元邱长春之诣雪山行在则皆由伊犁西行遶出岭之外经铁门过缚刍河折南踰大雪山以达于北印度故未经悬渡焉程途有东西道之别津渡有上下游之分魏晋以前往罽宾者多由东道出于阗必经悬渡傍梯之险唐宋而后至天竺者多由西道出疏勒亦有铁门石峡之邱长春西游记云初从铁门过阿母河至印度北雪山行在及归从他道过石峡有石梁横其上下流甚急赋诗有水北铁门犹自可水南石峡更堪惊之句此水即印度河在悬渡之下游者也石峡乃巴达克山另一小水西北流入缚刍河非印度河也长春仅至雪山行宫尚未入北印度境无缘得渡印度河余初亦误未及更正今补注于此海国图志东西易置上下乖舛移悬渡于巴达克山之西反以石梁为其上流其误三也又法显记顺恒水东下十八由延南岸有瞻波大国从此东行近五十由延到多麾梨靬国即是海口其说甚明自郦氏水经注别引大秦一名梨靬之文致令后人眯惑魏氏遂移梨靬于印度河口附会于条支濒西海之地尤谬之远矣且谓缚刍河与印度河同发源于岭脊上之大龙池西行六七百里始分为二缚刍河北流经图斯泊印度河西流经伊西洱泊直至包社始转而南印度河岂有如此之迂远哉其误四也且夫五印度幅员辽阔东至亚山阿拉千西至阿富汗俾路芝南际大海北扺大雪山为界其中列国数十大小不等元奘记叙述最详疆域广狭道里远近井井有条其逾印度河至狼揭罗国则曰自此西北至波剌斯拂懔西女等国皆非印度之境也乃魏默深则并波斯天方安息条支诸国迄于地中海概目为西印度其迤北一带则巴达克山布哈尔机洼及哈萨克游牧诸部落概指为北印度故为夸大之词铺张扬厉是诚何心岂知西域诸部自古皆回教语言文字风俗种族与五印度各不相同虽罽宾月氐境壤毘连迭为强弱互相兼并或彼或此原无一定之界限然不得因据其地遂并诬其名方今五印度为英人所踞将英伦三岛亦可目为西印度有是理乎余观西人地图凡绘印度全境者西至阿富汗俾路芝北至大雪山而止即梁书所云从月支高附以西南至西海东至盘越列国数十皆身毒也汉唐诸史及释氏西域记凡言西海者多指印度洋非地中海故印度河归西海恒河归东海水经注所谓二水所注两海所纳自为东西而已月州即今之阿富汗高附与甲布译音相近顺印度河而下西南至于科曼海曲为西海也若以地中海为西海则当云从月氐安息以西至西海不当云以西南然则月氐安息之非印度明矣

　　恒河考下　　　　　
黄楙材

恒河者安治士河也恒之与安华梵译音之异也源流广大支派纷繁经行中东二印度平衍膏腴物产殷阜列国数十自古名城胜迹琳宫梵剎号称西天乐土诸佛菩萨亦多托生其间是以释典说法动喻恒河西北希模黎雅大山绵数千里重冈迭巘大小溪涧数百道滂沱南下汇注于恒至恒都司丹以下地势宽平渠并愈多洄浩瀚广至数里或十余里不等迄于东印度孟加拉国会合廓尔喀布丹亚山诸国之水以入于海首尾五千余里云顾恒河初无正干来既众派去复歧就其源之最大者而论之凡有五水为北源者三曰安治士曰延那曰殑伽为南源者二曰干普曰申河其余旁支别派更仆难终矣安治士亦有三源正中曰萨罕发源后藏阿里大雪山之阳西南流入北印度为威聊一作古尔瓦勒德列二国之分界至好儿穵折南流入中印度转东南至勿鹿亚巴约千余里与左右二源相合左源曰萨利出于米鹿南流少东经孟波利又东南流来会右源曰冷庚伽出于德列国北境南流经慕那得巴又东南与楞普尔巴勒里巴勒里城路通后藏嘉庆十九年为廓尔喀所据后让于英人被勒摩即东女国居大山中界连西藏元奘记作婆罗吸摩补罗诸城之水合而来会三水既合乃名安治士河唐元奘则以殑伽为恒河之通称而于上流之安治士概冒以殑伽之名焉恒水又东南流经康普尔古曲女城也元奘记云戒日王征服四邻雄视一时将还曲女城设五岁无遮大会从数十万众在河南岸扬摩罗王从数万众在河北岸分河中流水陆并进经九十日至曲女城新唐书作茶镈和罗城贞观二十三年遣右卫率府王元策使天竺其王发兵拒之元策檄召吐番泥婆罗诸国之兵进攻茶镈和罗城破之今河左为乌得国乌得一作乌纳广袤二千余里西北毘连后藏阿里与廓尔喀其都城曰卢恰路附降于英英遣巨酋司理财赋河右为厄纳持国又东流南与延那河相会两河之交有亚拉哈巴城即厄纳特国都也居印度适中之地号称圣城四方云集拜佛焚香其城乃蒙古所建甚为坚固此外尚有亚加拉城抹得拉城及德希城所谓中印度四圣城是已延那河一曰遥奴西域记阿耨达山西南有水名遥奴法显记曰捕那法显记云又经捕那河到摩头罗国即抹得拉城也元奘记曰阎牟那皆一音之转也发源布士沙山谷中南流二百余里有新拉河自西北来新拉居万山之中林谷深邃印度帅置行馆于此以避暑合而西南流经德列国西境折南流入厄纳特国界至德希城左右各受一水

前明建文年间有骞马尔罕王谛母尔本元驸马塞因帖木耳之后并兼西域回部遂南征五印度据之刱国号曰大蒙古建都于德希城历二百四十年莫之敢抗其后国势浸衰四分五裂乾隆二十五年蒙古王纳款于英今其后裔犹居此城食租衣税徒拥空名而已延那河又南经抹得拉元奘记作秣菟罗亚加拉明正德四年蒙古王所建今有英国兵帅驻此二城折而东下右受兵达河又屈曲东南流与西南一源干普河相会干普河发源麻尔哇一作马卢袜北流经新的亚贺儿加等部至和塔城转东北流右受牛者河巴得河左受半剌士河又东北经吉劳里至东而东南与延那河会延那河折南受新地河又东南至侯末普尔有尼散河与北哇河合而西来入之又东南流有朗河自西北来康河自西南来并入之又东南受六小水至亚拉哈巴城与恒河相会恒水又右纳敦沙河曲曲东流至马思普尔折东北至丕那勒士古波罗奈城也城东北十里有鹿野苑精舍佛转法轮处恒水又东北流与干得河相会干得河一名高翁河源出乌得国北境南流经卢路城又东南与色河台而入于恒水而东南而北经伽尸普尔又东北与殑伽河一名固那河又名冈噶江发源后藏阿里郎噶池东南曰马伯家喀巴珀译言孔雀口也为阿耨达四水之一南流经达克拉城土名麻楚河西南流与郎楚河相合始名冈噶江一统志狼楚河发源冈底斯山西流折北遶古格札什城仍转南又西流至桑纳稣木多之地与拉楚河会又南流经毕底城之西折东流至达克拉斯木多北鄙与麻楚河会三水既合始名冈噶江又东南径马木巴柞木郎部落至厄纳特克国入南海今按拉楚一水乃西南流入印度河不入冈噶江也狼楚河亦不经桑纳毕底城等处南流入乌得国境又东南至乌得城古扬摩罗国舍卫城即波斯匿王所治也城内人民稀旷南门外有祇洹精舍池流清净林木蔚然佛住此最久说法度人经行坐处有塔表之西南五十里有非萨巴城元奘记作室罗伐悉底人民富庶冈噶江从舍卫城分为双流并趋而下有列河及列低河自西北来入之列低河发源廓尔喀西境东南流经哥鹿普尔古迦罗卫国即白净王故宫也法显记云从舍卫城东南行十二由延到迦罗卫城释迦太子出家修行还家见父处故迹具存有塔表之国内空荒人民稀少又东南纳小康托河而后同会于恒水又东至五河合口五河者何中为恒水右为申河左则大康托河所分出之三支大康托河发源廓尔喀国北境雪山大小溪涧十余道会合为一流入沙冷境又东南析为三支同注于恒五水并汇于此焉余按法显记所称希连河当即今之康托河法显记云从迦罗卫城东行十七由延到扬夷那竭城城北双树间希连河边为世尊般盘处从此东行到五河合口世尊自般盘于河中央分身作二分各在一岸俾两国王各得半身舍利起塔元奘记所称尼连禅河当即今之申河元太祖征痕都司丹遣将追可弗乂算端及于申河而止亦此水也

申河发源索哈支南山西北流经边托格有留底河自西来入之折而东流千余里会合古必河列限河孤伊河诸水皆南境支流之大者转东北经社哈巴的部内又东合于恒水自五河合口东行一由延至帕旦那城古巴连弗克是阿育王所治也印度人言为地之中心从古著名之区水陆辐商贾所萃东南百余里为拜哈城所称王舍新城是也阿阇世王从上茆宫迁都于此如来御世五十载居此国最久遗迹甚多如五指山鸡足耆阇窟皆在其南正觉山金刚座迦耶城皆在其西法显居巴连弗邑三年学梵书梵语译经写律十有八部自是以下为东印度境法显记云自此东行近五十由延到多摩靬即是海口唐宋以前东印度诸国未通中土故不见于史至明初孟加腊乃由海道入贡其后亦为蒙古所并乾隆年间英吉利之公班衙侵占其地建立埠头于是卡呢格达一作甲儿古他遂为南一大都会焉称为孟加拉国省所辖十有八郡元奘记中所述东印度诸国名今无可考英人于此部多所变革语言文字风俗教化一变而为泰西矣恒水自帕且那东流左右受十数枝河经罢救儿城折东北会廓尔喀之哥萨河哥萨河发源廓尔喀阳布城东至域丹支普尔与亚耶河忝巴相合东南流经布利亚城入于恒水又东流至夕力告里有麻哈拉得河东北来入之折南流而东南历妙儿塔那斜利磨耳士利等郡至沙达有火轮渡船为大通吉岭之铁路又南流河中有大洲广四十里又南经姑稣替亦大市埠即明史古里琐里国也又东南流蒲兰蒲达江自东北来会昔人指此为大金沙江非也又东南经达喀与未吉剌河会自此以下江海之水混而为一从撤地缸以西沿海千余里港口数十皆恒水所泄是谓孟加拉国海湾其水浑浊浅深叵测必遍置浮泡以志水道而后操舟者不迷所向其卡呢格达之港口曰固支黎一曰贺给黎从磨耳士利郡分出一支西南流经法国所市埠曰商得耳那哥又南经丹国所市埠曰色林坡皆在河之西岸其东岸有麻利坡城为英国屯军之所又有吸水机器引至卡呢格达四十余里足供满城数十万家用之不竭跨河建造铁桥长六十丈以通火车往来河滨有霍威廉炮台圜周三里形若莲瓣四面皆人字垒重濠迭内有铸炮之局河水折西南三百里至固支黎海口康泰扶南传从迦那调洲西南入大湾可七八百里乃到枝扈黎大江口枝扈黎即恒水也余按枝扈黎乃扈枝黎之讹与固支黎贺给黎译音相近耳

　　印度河　　　　　
黄楙材

安治士河经流东中二印度印度河经流西北二印度中土所称东西两恒河是也自郦氏水经注康泰扶南传于二水源流多所混乱佛经凡言恒河者皆指安治士而不及印度河梁书云天竺国临大江名新陶源出昆仑分为五江名曰恒水实则五水合一非一源分五又东恒河亦有五河合口尤易相混卫藏志及各家舆地图移阿里之拉楚河合于冈噶江皆传闻之讹也中土请经求法之僧多沿恒河至中印度而西北地境亲历者少惟唐元奘自北而中而东而南而西再度此河上流则称新头河下流则称信地河颇得其实与恒河绝不相蒙新头为上流之一源五源既合之后从信地国以入海始名信地河统称则曰印度河也所谓五大源者何一曰新头河源出后藏阿里僧格喀巴珀译言狮口也流泉二十余道汇合为一西北流至札锡冈纳心克贺河又西北千余里至辣达克古口严达国也西为罽宾南为乌苌北为渴盘陀今皆并于克什米耳考悬渡在口严达东南乌苌西北汉书罽宾传起皮山南更不汉之国四五历三池盘石阪者尺六七寸长者径三十里临峥嵘不测之深行者骑步相持绳索相引二千余里乃到悬渡法显记云由于阗进向子合国南上岭有毒龙池昔盘陀王以婆罗门咒咒之龙乃徙去毒龙池在阿里鲁多克城西北袤长五百余里今名边京池顺岭西南行十五日崖岸险绝石壁千仞下为新头河昔人凿石通路及度七百傍梯已蹑悬过沙河两岸相去八十步渡河便到乌苌国北魏惠生所述亦同是为和阗入印度之东道也至若唐僧元奘乃由大宛西道绕出岭之外踰铁门渡缚刍河过兴都哥士大雪山至迦毕试国今日喀菲利司丹在甲布之东北又东至乌铎迦汉茶城南渡新头河入迦湿弥罗国即克什米耳程途有东西道之分津渡有上下游之别相距三千余里他如元邱长春之诣雪山行宫仅至巴达克山尚未入北印度境无缘得涉新头更无缘得至悬渡乃魏默深移悬渡于巴达克山之西反以长春所经石梁在其上流长春记云归从他道过石硖有石梁横其上下流甚急赋诗有水北门犹自可水南石硖更堪惊之句此当是巴达克山另一小水东西易位上下乖舛尤谬之远矣新头河自辣达克西北流有善既儿林格底二河相合之水自南来会又西北至札来士有洒威河自东来会洒威河发源岭毒龙池之北南流至辣达克山外折向西北至札来士入于新头河又西北至夕卡陀北纳毕儿底司丹之水又西北至本楚折而西南流有基节河自西北来会基节河有二源右源出于亨沙左源出于叶心至基儿节合流东南入于新头河又西南流经边刍哥亚东境亚士多尔西境左右受数小水自此以上为克什米尔所之境两岸皆崇山峻岭急溜奔泷自此以下为英吉利所占之本若部地势沃衍居民繁盛

又西南至亚克明乃一大市埠英人建造火车铁路西抵俾石哇东达孟加拉国有甲布河自西来会甲布者古高附国也于大月氐今为阿富汗国都其水从西南山谷中流出遶甲布城南东流至折剌那巴有库那河自北来会库那河二源俱出喀非利境南流入甲布河又东流至俾石哇为英国所辖有边达河自东北来会边达河二源出于喀非利东境黑岭西南流入甲布河疑为西域记所称达丽罗川又东至亚明克入于新头河自发源至此约千余里两岸多高山水流湍急舟楫难通新头河至亚叨克以下则水势深广可驶轮船又西南流右受生水生河发源好斜那西南流入于新头河左受干丕河干丕河发源固冷山中东南流经本路从葛笃妙袜两山峡之间流出入于新头河索丕河索丕河发源阿富汗南境东北流五百余里与北来之哥末河相合东流入于新头河暨斯来曼山麓诸小溪两傍港歧出不一而足忽分忽合不出十里之外东境有勒亚沙碛广袤三百余里复西南流与四源相会流入信地国境是为印度河最远之一源也二曰萨拉楚河亦发源后藏阿里境内有山曰郎千喀巴珀译言象口也山之上有二池一曰马品木达赖淖尔一曰郎噶淖尔二池之水从西北流出左右山泉数十道同注之西北流千余里至桑纳出阿里境折西南入印度界历干那穵布士沙贺社普尔等部落至好利加有丕士河东北来会又西南至占普尔合于新头河迤南有大沙碛广圆数千里然沿河两岸皆平衍膏腴人户稠密三曰拉维河发源辣普尔北境山谷中西南流至劳尔城一曰那哈尔昔塞哥王林日升建都于此后与英国战争不胜乃将本若一部割隶于英幅员二千里跨印度河五大源南以萨拉楚河为界英人从劳尔城沿拉维河南岸新修一铁路以达于信地四曰占劳河发源好那尔部中北流经克什米耳东南境折西南至慕儿丹合于拉维河五曰志林河发源克什米耳东南山麓北流经色冷那格城西合东北一水流入一泊□□□复从泊西南流出南受凹里河北受吉善更格河至麻撒花那折南流转西南合于占劳河五源既合流入信地国境称曰信地河西南流至路得分一支南流经恝易普尔至洛麻加入于叩齿泽中其正干则西流折南经海地拉巴为信地国都城又西南至塔塔复分为数派入科曼海湾即印度洋或称小西洋梁书所云从月氐高附以西南至于西海指此也

　　西域图说　　　　　
黄楙材

泰西诸家地图详于欧罗巴洲及滨海诸国至于西域回部一带商舶不通游迹罕到其山川道理部落种族多所阙略昨岁在孟加拉国博物院内见有中亚细亚一图最为精核因悉心临摹译出华文归乃参校中土国志历代史传及近世诸家著述阙者补之繁者删之所有通都大邑名山巨川与夫疆域界限电线铁路之类加用颜色区别庶几一目了然按图东起金山一名阿尔泰山又名按台山西至黑海南起波斯湾北至乌拉岭经四十度纬三十度广袤万里居亚细亚洲之中央而岭一山又居此图之正中磅礡蜿蜒横南北至高至大为天下众山水之祖岭以东为中国所之新疆三藏岭以南为英吉利所之五印度岭以西以北皆为俄罗斯之部是为三大国之界限亦天下万国之关键也两汉之世开通西域于都护者本三十六国后稍增至五十余张骞甘英奉轺车而远迈贰师定远振军威于遐陬北联乌孙西击大宛断匈奴之右臂空漠南之王庭可谓盛矣出玉门阳关玉门在敦煌之东为出伊吾之道阳关在敦煌之西为出鄯善之道通西域有两道从鄯善傍南山北波河西行至莎车今叶尔羌为南道南道西踰岭则出大月氐自门以南贺罗巴达克山皆月氐今为阿富汗北境安息今波斯土尔基自车师今吐鲁番前王庭随北山波河西行至疏勒今喀什噶尔为北道北道西踰岭则出大宛今浩罕康居康居最大兼有赛马尔罕布哈尔哈萨克左右诸部奄蔡今机哇又自于阗南行经皮山西夜上岭蹑悬而至罽宾以达于天竺为晋法显北魏惠生所行之程此三道皆在天山南路也都护治乌垒城即今之乌鲁木齐居西域适中之地四达之冲古城以东则为匈奴境轮台以西则为乌孙境南路为城郭居国北路为游牧行国自古然也唐置北庭都护又移安西都护于龟兹今库车领羁縻十六州于是建立四镇始通山北之路由姑墨今阿克斯踰乏驴岭今穆素岭经热池今特穆尔图泊千泉今吹河昭武九姓诸国然后逾铁门而南渡缚刍河而入北印度为元奘法师所行之程也辽亡耶律大石假道回鹘率众西徙创国号曰西契丹有二都城一曰寻思千寻思千与邪速思千译音相近中土之人往往混合为一余始着西域形胜疑寻思千为霍罕城后遍考诸书乃知西辽之都实在今之塔什罕者也一曰虎思窝鲁朵在伊丽河西南太清池东北哈萨克右部传国百年洎夫元太祖崛起朔漠混一寰区剪灭数十国强汗开拓数万里疆域南及申河中印度西抵富浪地中海之岛名忽鲁谟斯北并厄罗斯钦察亚速三国皆在俄罗斯境亚速即亚萨塔坎也等国奄有亚细亚洲全境及欧罗巴洲之半幅员之广古无伦于是封建懿亲众树屏藩置阿母河行中书省驻寻思千领岭以西诸国别失八里元帅府驻乌鲁木齐领天山南路阿力麻里元帅府驻伊领天山北路火州曲先元帅府领吐鲁番哈密至玉门阳关以东厥后鞭长尾大诸王跋扈各自擅命迄今土尔基波斯及五印度各部酋长尚多元裔也我　朝平定新疆武烈文谟远超前古民繁物阜等于腹中出嘉峪关至安西州折北至哈密分为南北二路建筑城堡设立台站满汉军营星罗棋布其天山南路自吐鲁番始所辖五回城曰辟展曰鲁古沁曰色更木曰托克逊曰哈拉和卓雍正时归附最早伊敏和卓之子孙世袭土司西南行曰哈喇沙尔曰库车曰阿克稣曰乌什谓之东四城曰喀什哈尔曰英吉沙尔曰叶尔羌曰和阗谓之西四城所称回疆南八城是也其天山北路本额鲁特四卫拉之地及剿灭准噶尔之后数千里空虚无人乃移驻满汉官兵流徙罪犯以实之又土尔扈特十数万众投诚安置其间分给游牧之地焉自巴里坤西行经古城台一千四百余里至乌鲁木齐汉为山北六国元称回鹘五城水草肥饶足资耕牧设迪化州阜康昌吉绥来三县隶之居民富庶商贾辐凑建学兴文彬彬乎化毡毳为冠裳矣

又西行二千里为伊准噶尔踞为巢穴乾隆年归入版图筑惠远城驻札将军都统暨索伦锡伯察哈尔领队大臣屹然为西陲重镇外番数十国贾胡贸易悉萃于此繁华殷富为口外第一都会也三垂阴山中贯巨川西北流入夷播海即巴勒哈什泊一名腾吉思泊南岸多沙碛北岸流泉映带原湿沃衍分屯耕牧建筑入城熙春惠宁绥定拱宸广仁瞻德宁远塔勒西北界连哈萨克西南界连布鱼特沿边设卡伦三十余处规制极为周密东界库尔喀喇乌斯大小珠勒都斯山径ˉ杂正北逾果子沟经赛里木泊通塔尔巴哈台之绥静城正南经铅厂诸山踰穆素尔岭一名浚山通阿克斯城西南沿特穆尔图泊之南通喀什噶尔城皆山路崎岖穿过布鲁特之境伊犁换防官兵往来取道于此此新疆南北两路之大概情形也自咸丰以后俄罗斯并兼里海咸海一带游牧部落及岭迤西机洼布哈尔塔什罕敖汗等国其东西布鲁特左右哈萨克昔本中国藩今皆为俄人所诱降又乘回疆之乱窃踞伊犁将附近城堡全行堕废而取其砖石木料移于大城东南九十里之金顶寺构造洋楼几二十里阛阓稠密赋税烦苛得寸进尺狡焉思逞查西北各处与俄境交涉者自伊犁大城西行经霍尔果斯至塔勒根渡河折西南经虎思窝鲁朵吹河千泉塔剌速河欧梨分路一西通陀尔奇司丹一南通赛马尔罕其伊犁西北卡伦以外至巴勒哈什泊为色密尔志迁司科地多砂卤小径甚多塔尔巴哈台西南有阿拉图勒泊向设卡伦八处每遇冬季雪大则准哈萨克暂入卡伦以内牧放牲畜自绥靖城西行经沙吉呵波来折北至色密巴那丁司科商贾往来之孔道塔尔巴哈台之东北有额尔齐斯河与科布多交界其水发源阿尔泰山足资屯田西流汇于宰桑泊又从泊西北曲曲流出俄境加孟罗各司科左右纳数小水至巴那丁司科水势渐大可通舟楫西北流二千余里经阿木司科托波儿司科下流会合阿比河而注于北海俄人于港口建筑炮台以控东方诸藩自科布多西北逾阿尔泰山与多木司科接壤古之坚昆丁零骨利干等国元为海都笃哇昔里吉诸王封地后置谦州益兰州隶于岭北行省海都之叛其入寇之路往往逾金山而窥利林其地土沃兵强别开境界非他部之戈壁旷野可比俄罗斯镇以巨酋戍以重兵东藩四大科以此为首按岭北干发为阴山络伊犁塔尔巴哈台与阿尔泰山相连其间天然险要足资战守而阿阿尔泰山尤为雄伟曲抱科布多之三面实外蒙古喀尔喀西北之屏障也

　　巨文岛形势　　　　　
阙名

高丽口外之巨文岛即西人所谓哈密墩也查该岛在济州之东俗名三山岛为全罗道岛之首距济州海程三十英里东北距日对州八十英里风利半日可达是处分内外两岛形狭而长旁有小岛一如鼎足之势山高七十九丈山脉连络如断而续相离处约一百五十弓阔中间天然巨港从右边南岛进港港水纵横约三英里深足容大船舟楫均湾泊于此外岛二村合民百五十户内岛民村村各百五十户中尚有零星小村庄数处岛民皆以种麦捕鱼为业不产禾稻终岁以麦为饭鱼为羹时有遭风难船漂至长州现虽被英国人占据而土民捕鱼则仍其旧计共渔舟十数艘所获鲍鱼鱼最伙鲤鱼大者重有三四斤云

　　拟复淮水故道章程　　　　　
丁显

一成子河东拟间段跌塘也欲使淮泗两水尽从故道入海必先审明去路大筹宣泄之方而自成子河以迄海口约四百余里遽欲大加开辟不独工程难就且亦经费不敷拟浚废黄河时仿沟工沟之法其法每十里挖一跌塘每十里之中河头浚宽十二丈以次递减河尾以六丈为准底俱半之深以过水四五尺为度于此即挖一跌塘每跌塘长约十丈宽约七十丈深约二丈三丈不等河槽板沙非有激浪势难冲刷一往奔腾不十余里其势即缓能十里挖一跌塘则水势将缓之时复由跌塘东入河槽自宽而仄其浪必激激则挟沙而行冲刷甚易不三四年废黄河可刷宽七十丈深二丈三丈以外河工所谓逆跌法也惟海口跌塘河身尤须宽深以人力补天工施功无多而收效甚捷近日黄河之中水塘极多开河之时或逢湾取直或以水塘为跌塘或不及十里或稍过十里则又在督斯役者随时相机而行耳

一洪湖引河拟因势开浚也洪湖南趋已久不设法开辟未易挽而之东查束清坝外旧有引河五道今大半湮塞惟张福口引河尚有涓涓细流天然引河尚有河形拟因势开辟其天然引河由七堡口入涸黄河其张福口引河由顺清河杨庄入涸黄河两引河俱仿黄河跌塘之法每五里挖一跌塘每跌塘长约十丈宽约二十四丈深约一丈六七八尺为准其引河河槽一例开宽八尺底半之深以过水四五尺为度节节跌塘则冲刷甚速不二三年两引河俱可刷宽二十余丈深一丈六七尺矣此外再由成子河犀开黄堤以为第一道引河庶洪湖之水分道入黄全淮俱奔腾东注自不致肆虐于南以高宝湖为壑而桃宿睢宁亦弭漫溢之患此条除张福口加挑外拟将即成子河黄堤犀开　以为第一道引河其天然引河俟冬季再议筹辨

一山旴石工拟大加修补也高堰湖滩已经游高其石工不难修补且浚张福口引河即以河心之土全运东滩夯硪坚石可为湖滨越堤自足以资障御惟山旴石工坍卸大半亟宜设法修补并将坦坡一律培筑坚厚河兵向例挖堤打堤新者未必坚固而旧者已即倾危其獘必须严禁拟宽给夫价责令离堤十五丈取土以弭后患

一成子河西拟堵筑堤也兰仪以东之水俱由于工归海不将此处堵塞则盛涨之时上游之水仍然直灌似此处未便任其敞口拟相度地势堵筑堤庶西来之水藉以障御

一头坝之地拟略加收束也里河由来源头坝之地分水济运旧有坝制九道层层收束是以盛涨之时不忧漫今诸坝俱废头坝之地口宽数十丈若不设法收束伏秋盛汛天妃闸外不免危险拟于其地设立草坝数座每座照准旧制旦坝尤须接长庶清淮可资保障

一遥堤险工拟帮做柴扫也自黄河北徙以来两岸堤工日渐坍卸安阜两邑境临黄之堤各处埽工皆为贫民挖取尽成空穴其堤上水痕浪窝随在皆是近年中河水由御黄坝入旧黄河骇浪惊涛堤工岌岌可危缘条黄两堤每年耕种一番则每年坍卸一次兼因各处圩塞皆犀堤以切深濠又因堤沟积水每有挖堤以放水者所以各处堤工豪无足恃淮水复故拟先将黄堤修筑完固设有堤势窄狭之处即以河心之土培筑坚厚安阜庶资保障

一河渠出土拟寓浚于筑也两滩出土堆积太近势必易于塌卸三河既堵引河全开则全湖之水并由废黄河入海出土不远其未遽刷宽之时一经盛涨水势高浚起泥沙浮沉水底势必致大溜直逼遥堤山安海阜附近黄堤居民又不免危险拟藉河心之土分积两滩离河渠各在六十丈外高准八尺层层夯硪以为水势出槽缕堤接连河心扯算口面约宽一百三十余丈秋冬水涸溜自归槽即非常异涨大溜出槽缕堤口面一百余丈自足浮送入海外有大堤以为屏藩中有缕堤以为管钥即水势奔腾大溜俱在缕堤之中并不侵逼遥堤附黄居民断无意外之变

一淮渠浚宽拟堵塞三河也废黄河多系浮沙必须清流激湍方能愈刷愈深愈刷愈宽今引河虽分道开辟若不堵塞三河水势不能高即不能以清刷沙势必致河身又淤拟徐将三河用土埽封塞障水北行庶引淮入黄可以奔腾冲刷不三四年废黄河自能渐次宽深此条俟淮水滔滔东注并黄堤柴埽旴堰石工一津完好然后再议堵筑

一山旴以南拟酌留口门也淮水来源本旺又合七十一道山溪之水近因三河常泄皖省恃以为安今虽分道开浚引河一时未遽刷宽经临盛涨宣泄不及又未免浸凤泗危堰旴而启放闸坝又复延时日有所限制拟于旧坝未报废者相度地势酌留长远滚水口门三十丈毋须封土水一丈则蓄于湖水一丈以外则由坝滚入高宝湖源经六闸沿江分泄北有数道引河南有滚水口门则宣泄必易淮水自不壅遏颍凤一带永弭漫溢旴堰亦不危险此因引河废黄一时未遽刷宽虑皖省被淹而设俟数年全湖东注此口门即行永闭

一口门之外拟再修一坝也非常异涨亦须有备无患今引河虽开废黄河虽浚而口面一时未易刷宽则二三年中桃伏秋汛水踰志桩山旴旧坝又不能不从权启放查五坝中尚有未报废者拟修补如式以备异涨启开慎重河防者祇可设而不用不可恃而无备
  </div>
  <div class="pagination">
   <a href="皇朝经世文统编_page68.html">
    上一页
   </a>
   <span>
    ...
   </span>
   <a href="皇朝经世文统编_page64.html">
    64
   </a>
   <a href="皇朝经世文统编_page65.html">
    65
   </a>
   <a href="皇朝经世文统编_page66.html">
    66
   </a>
   <a href="皇朝经世文统编_page67.html">
    67
   </a>
   <a href="皇朝经世文统编_page68.html">
    68
   </a>
   <span class="current-page">
    69
   </span>
   <a href="皇朝经世文统编_page70.html">
    70
   </a>
   <a href="皇朝经世文统编_page71.html">
    71
   </a>
   <a href="皇朝经世文统编_page72.html">
    72
   </a>
   <a href="皇朝经世文统编_page73.html">
    73
   </a>
   <a href="皇朝经世文统编_page74.html">
    74
   </a>
   <span>
    ...
   </span>
   <a href="皇朝经世文统编_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
