<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 29 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 29 页/共 67 页
  </h1>
  <div class="content">
   中国富贵利达皆时文试帖小楷之中而黉序呫哔之儒除时文试帖以外无学问矣台鼎勋华之贵除时文试帖小楷以外无经猷迨道咸以来欧亚互市洋务盛兴气运使然也而狃于故常者谓非我族类何可为伍鄙之弃之痛绝之几欲不与之同日月或有言及洋人精巧而又作事足蹈实地彼反厌闻反其唇以稽此愤时者也愤时者不可以办洋务又有人焉中无定识见洋人心事精巧作事勤勉心乱目炫誉为括地而通天并举其不足为法者而亦誉之此趋时者也趋时者尤不可以办洋务中国各大宪苟于洋务促至不事揣度误派以上二种人办之未有不溺厥职者然则何者为称职乎试申论之　中国从前所办洋务者未得当其弊有二一不慎一不公洋人所办之事半为中国所未见稍涉粗当时以未为碍事后动受其愚心不慎可乎天下无论何人与我交涉宜皆作设身处地想稍存意见其怨蓄于中终有愤发之一日洋人气盛而势重先宜准理以论是非心不公可乎夫慎也者非无关要事故意与之纠也公也者非军国大事一切不与计较也事在必争执以西国之法不敢稍宽事可稍让通以我国之权不必过泥洋务头绪繁杂折之无非军民两层而君民两层之中又分轻重杀伤焚毁抢斗殴货财拐[骗] (编)以及碰船置产诸案此民事也侵越疆界偷漏税违例便己辟埠通商以及传教游历诸案此君事也[事] (君)为民事可延西国公正律师原其情即逐层剖别而屈在我照律治罪或议赔偿毋庸讳也若屈在彼重则追其依西律处治否则咨请　总理衙门行文彼国政府以治其不遵律法之罪不如是则不已轻者听彼国领事或略为监禁或略为杖责了事梯航万里孤处我邦事本细微枉法矜全不失忠厚事为君事重者　朝廷自有简放判决于总理衙门轻者亦当依西律处治苟于大局无损[者]者不妨听其略占便宜养和气而全邦交所谓克尽厥职者此也顾或者曰中国势弱洋人势强事事顺从斯为尽职又曰中国愈弱洋人愈强事事力争斯为尽职或者更曰公法一书万国绳矩事事援引斯为尽职而皆非也畏洋人而避其锋希图省事即为多事之阶轻洋人而与之抗将欲取胜然取胜即为取败之渐彼此势均力敌万国公法足称铁券若有强弱则公法特废纸耳要之洋务人员平日宜熟读史籍洞悉古今事变则方寸之中已有把握根柢既真措施自当而又存心至公至平不偏不倚故一旦派办洋务不惟无尊中抑西之心并无我中彼西之见则洋人自必心为之折首为之肯而就我范围矣为大宪者平时见有此等之才当夹袋储之以为临时之用一朝有事量其才力按名选派又何有洋务难办之说哉独是今日各大宪平日不以洋务存心并不求办洋务人员一旦有事茫然无定见闻某员娴洋语则选派之闻某员解西文则选派之闻某员曾经游历外洋又选派之以为必能尽心能尽职也岂知一与相见洋人知其并无胆识略一恫喝略一为难已无所措其手足上大宪大宪亦无成见含糊批覆照洋人所说定案而已吁也可慨也哉
 
　 
 
 
卷二十　治体八培才

　　储将才论　　　　　　　
郑观应

古之所谓将才者曰儒将曰大将曰才将曰战将乐毅羊祜诸葛亮谢安韦叡岳飞等儒将也韩信冯异王猛贺若弼李靖郭子仪曹彬徐达等大将也孙膑吴起白起耿弇杨素慕容绍宗李光弼马遂等才将也英布王霸张辽刘牢之曹景宗高敖曹周德威扩廓帖木儿等战将也史册所载代止数人若夫偏裨部曲之才难殚述矣且夫儒将大将战将皆将也韩信之对汉高祖曰臣善将兵惟陛下善将将故将才着于戎伍而储才则先备于朝廷君子听钟声则思武臣听磬声则思封疆之臣听鼓鼙则思将帅之臣故天下安注意相天下危注意将天生五材谁能去兵禁廷颇牧之思岂虚语哉小乱则小才生大乱则大才生前代之将才勿论已　国初海寇内犯而姚启圣施琅蓝理李之芳之将才出三藩同叛而岳乐穆占赵良栋梁化凤王进之将才出准噶内闯而超勇亲王策凌之将才出回部庭而兆惠明瑞之将才出金川捣穴而阿萨海兰察之将才出川楚征剿而额勒登保德楞泰杨遇春杨芳之将才出发捻等逆纵横扰乱而向张江塔罗李诸帅之将才出天地生才不易爪牙心膂得一二人足矣然而一夫善射百夫拾一人学射教成百人百人学战教成千人教成千人将将者道先储才安在不户穰吴而家起翦也乎且夫兵无强弱而时则异古今众无多寡而势则分中外今之战时非二十一史中战事之所有也今之战术非孙吴兵书中战术可尽也大抵陆军之将才固难水师之将才尤难昔则曰斗智曰斗力今则曰斗器[械]斗船炮一管驾而全船之生死皆系焉一大炮而全营之安危赖焉一顷刻而两国之胜负焉是真中国四千余年未有之战局也或曰习陆战则宜讲地营长堤之法习海战则宜知据风乘潮之利噫是末务耳为将之道智信仁勇严五字尽之知己知彼四字尽之运用之妙存乎一心不必泥古法又何必拘西法哉或又曰师西人之长以制其短夫中国之自有所长也非一日矣往者诸大帅战胜攻取以克奏肤功所行者何尝非中国素习之军律所用者何尝非中国之军械也哉然则西法之可参酌以用而非可专用也明矣至于出奇用简避坚攻瑕胜算独操我中国将才固优为之然则储将才将如何曰在内求才于兵部在外取才于疆臣京师兵部主之各直省督抚主之特设一储才馆于武员中遴选入馆专授中国古名将兵书兵法所谓练胆练艺练阵练地练时者精究古法得失详略神其变化购置我　朝开拓各边及平定各匪纪暨诸名臣奏议文集并近人所著舆图器械等书与近年翻译欧洲各国撰述诸书示以　皇朝之武功谕以名臣之伟绩晓以良工之妙技作其忠义之诲导以尊亲之实兵法攻心为上吾为储才者先攻其心而已矣至操枪演炮挖沟筑墙及打靶泅水用刀运力炮队马队[步队]等事则已有武备水师学堂者然而储才之道犹有进也将才之难武夫力战而间或未明步队大略文人读书而未易兼明兵法二者相訾其失维均科目正途聪明秀士留心时务者试其器识明通经史淹贯即令入储才馆试以骑射课以韬铃可以登船执桴可以乘风破浪陆兵则屯兵伏卒抄袭交攻安置炮位施放枪法临敌身先无难踊跃直前也对垒布置无难从容坐镇也海军则习海道识沙线验风潮驾驶轮船无难亲自指点也开放枪炮无难亲自手挥也合文于武可以得智勇觇器识则诚堪为阃外重寄矣前明王守仁唐顺之韩雍谭纶熊廷弼卢象升诸文臣考其文集本传皆言其精于骑射前者剿平发捻诸术多出帖括章句诸儒庠序有通才即　国家有将才然则储将才者将何如曰武臣习文文臣肄武战将才将儒将大将吾将拭目俟之

　　使才与将相并重说　　　　　　　
薛福成

昔汉武帝诏举茂才异等可为将相及使绝国者使才与将相并重久矣孔子亟称子产其相郑以润色辞命为功管仲天下才而平戎之役文辞彬雅为周天子所宾敬秦汉而后中国疆宇广矣即令日拓日远不能无与并立之国有并立之国不外战守和三事战资乎将守资乎相和资乎使殆有交相为用而臣尚文辩辩不可阙者且相臣主内政使臣主外务绥外则内方可治外与内相表里也将臣尚武功使胜则力可勿用辩与力相补救也是故有百年安边之计定于三寸舌者富弼之使契丹是也有一介行李之驰贤于十万兵者陆贾之使粤是也近数十年以来火轮舟车无阻不通瀛环诸国互为比实开宇宙之奇局英法俄德美数大国各挟胜势以相陵相伺彼与我通商定界立约应之稍一不审往往贻患无穷而使臣之责乃益重吾观西洋诸国或以宰相及外部大臣出为全权公使或以大将军及兵部大臣出为全权公使其视将相与使臣无毫轩轾焉大抵使臣宣国威觇敌势民瘼宜与庙堂谋议翕然相通至于造船制炮之法练兵储才之要或考其新式或侦其密计以告我将帅而为之备繄惟使臣是赖是故无贤相之识与度不可以为使臣无贤将之胆与智亦不可以为使臣敻乎艰哉中国可膺此选者尚寡安能应变而不受人侮然非士大夫之才力不如西人也亦在有权力者之开其风气而已矣

　　用人说　　　
陈

噫我盖观于中倭之战而知用人之不可以常格拘矣林君国祥一出洋游学之学生耳学成而归统带广乙兵轮船亦不过一武弁耳而用能大张威武奋不顾身毁彼师船凶锋大挫卒以救援不至致被倭船四面围攻铁木交飞船将[沉] (乘)下犹能驶近海岸与船中人共庆生还此其智勇兼全量敌而进滔滔斯世诚为不可多得之将才当此衅起海疆鲸波大作得此数十辈不难扫荡倭人以视昔年法人攻马江时主帅既已脱逃兵船既已灰烬而学生容姓独发炮轰击毙及敌酋者诚足与之美乃容姓自此销声匿迹几如神龙之见首不见尾无复有起而用之者即林君具此才猷亦未闻登诸荐剡而彼贵为提督穿黄马褂戴孔雀翎位极武臣声势显赫者不[闻] (门)率一师一旅鼓浪而东誓杀倭人奠安藩亦惟是逍遥河上虚与委蛇直至倭奴之船连樯并进攻犯我威海旅顺而若人所统兵轮竟杳不知其所之呜呼噫嘻靡饷老师殃民国若此类者夫岂少哉乃林君虽传闻调至济远兵船而依旧浮沈下位彼殃民国糜饷老师者仍煌煌戴孔雀翎穿黄马褂逍遥河上虚与委蛇虽言官竞上弹章陈其罪状而若人仍安之若素从不知有所愧悔奋身而杀敌人呜呼噫嘻名骥低头驽骀竞进谁秉国政其咎尚可辞乎哉我乃知草野中何地无才而拔擢要所宜[急] (有)也拔擢之道奈何曰是在察之于平时而不可徒以言[举] (誉)彼马江偾军之主帅当其职居显要大言炎炎慷慨谈兵亦自命为一时豪杰矣乃一握兵柄而畏葸退缩莫展一筹洎乎法人发炮以攻而舍命奔逃藏身山窟狼狈之状有楮墨所不忍形容者乃塞外荷戈及期遇　赦曾不闻严加之罪以谢死事诸君彼容姓者胆大于身技能出众当三军败绩尸积如山犹复能命中摧坚殪彼巨憝当轴者正宜以重任宠以隆衔俾水陆各军知所观感乃迄今十余年若人之姓氏几乎湮没无闻坐使卖浆屠狗之流高拥节麾威福自恣平日惟以狎优伶宿娼妓花天酒地征逐嬉游为事及至用军之际而临阵退缩观望不前天下事尚可问耶幸　圣天子洪福如天陆军渐渐得手使倭奴一蹶不复能振指日可扫净敌氛耳否则贻事机其罪岂所能逭哉犹忆赭寇猖狂之际湘淮诸名将大扺皆起自田间而曾胡李左诸公不以资格拘不以名望阻独具只眼遴拔真才故能使上下一心甘于命若夫事机坐者罚之必严虽以李次青廉访之学问文章夙为文正公所钦佩而军律一失则秉公纠劾亦不有所容情故能重奠江山成中兴之伟绩使林君当此我知必屡登荐牍不次超迁即容姓者虽矢愿归田不复作出山之计亦必征之使出俾得建立勋名而彼阘茸无能者鞶带之褫事所难免夫岂肯因碍于情面仅以一申斥了之哉虽然林君等仅人所共知者耳彼茅檐蔀屋之中末将偏裨之内才猷特出者定不乏人而拥大纛建高牙者诚不少花月流连霞沉痼无事则终年快乐有事则苟且偷安在当轴者岂不知之特无言官之奏参　朝廷之责问则亦惟是得过且过付之不见不闻而已矣我请以一言决之曰欲求国富兵强当自破格用人始欲求用人得当当自尽黜阘茸始

　　上东抚张宫保书　　　　　　
陈

白闻今日为经世之学者动曰欲天下长治久安非复古法行封建不可然则郡县以来天下果无治[耶] (耳)为救时之说者每扼腕太息而言曰今纪纲坏极矣非大变法不可然则四[千] (十)年中独商鞅王安石为得耶乃太公封齐三月报政而鲁公则迟之三年夫齐鲁接壤也二公皆圣人也何论治亦各不同乎然则缓急张弛果自有其道在耶瓯东鄙士阅历未深何敢妄论天下大计顾维狂夫之言圣人择焉故生平颇有论述冀以刍荛一得之长为朝廷收铅刀之用乃九度槐黄始离席帽春明一战锻羽空回郁郁无可言者将届出都长沙徐师怂来东以为公当代伟人也若可纡道一见以抒其胸中所欲[言] (不)受命不敢违日昨抠衣进谒命延入内出其幕府诸君上下议论使得恢广其见闻激发其志气幸甚闻有治平通议各书且言将来当为代付剞氏勤勤恳恳仪文备至如父兄师长之慰勉其子弟何人斯躬逢此遇且感且悚不知所措颇以仓猝不获尽言退因条陈八事酌古准今以因为无过高之论无难行之事如蒙采纳一转移间当立有起色幸留意焉昔汉文帝漠之贤君也亦曰卑之无甚高论度吾所可行者诚以为治不在多言顾力行何如耳倘微言可录立见措施或节润入告请　旨饬下各直省疆臣一例举行使数十年之苦心得于吾身亲见其成则感且不朽元发始燥即事举业弱冠以前治词章训诂二十以后留心经世旋以过劳得咯血不寐疾旁攻歧黄家言历试不售折而之他遁入释老百氏之书略皆寓目年逾立境始专心身心性命之学思范文正良相良医之旨一意于医治之又十年矣自分驽骀之质不复堪为世用留心撰述冀成一家之言然于国计民生与地方一切利害每有见闻辄枨触而不能自已伏枥之志仍未忘也跧伏里闾无所事事又秉性戆直遇事敢言与世多忤居尝抚髀感慨以谓茫茫海内终当有知吾者己卯客游金陵以文字受知于沈文肃公颇蒙奖惜旋以试事回浙而文肃遂有骑箕之命身世遇合之间有足慨者昔韩荆州寻常一刺史耳李白乃言不愿封万户侯但愿一识韩荆州请赐阶前尺寸地吐万言为快苏子由之上韩枢密也言此来于山见嵩华之高于水见黄河之大于人见欧阳公而以未见枢密为恨虽才不及李白而所历之境雅近子由荆州不足道而公则固今日之韩太傅也闻吾朝有林少穆江岷樵左季高三先生者当其平居落落好大言志趣豁然也陶文毅曾文正骆文忠三公一见即能相识如无似岂敢遽望三先生然辽东出豕亦颇自詑其白头意欲求陶曾骆三公者一见以行止舍公其尚谁属耶如材尚可造当归而炼其筋骨养其知慧徐以增益其所不能期为吾公供他日驰驱之用若材具福泽不足以肩天下事则不朽之业自在将谢绝人世闭门下关穷年矻矻求所谓立言之举暇当缮成清本邮请指正息壤在彼亦将于吾公有厚望马年四十矣尚未有子行将似续之计又手创利济医院猝难毕工家门二十余口岁需五百余金倚以活然鼯鼠为之技尚能自卫此来并无所求诚欲得公一言终身行止以去耳吾公其许之否行有日矣将游泰岱寻东封遗址登日观最高处左右四顾慷慨悲歌招齐鲁二公之灵起而翼公以甸海宇苍生幸甚天下幸甚狂瞽之言[罔] (同)识忌讳语多逾分幸原宥焉再署中如有东三省及新疆黄河等图为外间所未有者祷赐数帧以压归装则不尽之望也

　　大开宾馆以收人才　　　　　　　
陈

我朝沿前明旧制以帖括取士士之怀异材者常苦格于有司之绳尺温温无所试军兴以来宰辅疆臣膺五等之封建千古之业者有不尽由于科目于是有志之士争濯磨砥砺冀以功名自见云蒸霞蔚人才辈出实为古所未有昔日之材常患其少今时之材日见其多以谓材少可慨材多尤可虑今俄罗斯横东西虾夷岛海参威皆为所占铁路四达逼近东三省朝鲜颇闻近有异议倭奴常蠢蠢欲动西南又有英法缅甸越南之役敻然四顾有识寒心则收罗人材尤今日切务中之切务也三年蓄艾十载树木在直省疆臣当无不知以臣事君之道愚顾鳃鳃然过虑者以为　国家厚泽深仁沦肌浃髓垂三百年士食旧德断无不感激涕零愿驰驱之用然人情叵测万一有不逞之徒如张元徐海牛李其人者铤而走险则疆臣旰食之日方长矣请于省垣及有海关道处开翘材馆以鼓舞而羇縻之则于求贤之中寓弭患之意此诚一举两得之计也或谓经费太绌位置实难又将奈何谓大臣之视人材当如父兄之得佳子弟宁减其家常不急之浮费培植以使成材断无久任其埋没之理夫人抱不世之志为人所难为挟策远来其为衣食计则可怜其为国家计则可感宁有堂堂中国遂无涓[滴] (涓)以苏寻尺之鳞也况以天下之人材办天下之大事当无有不兴之利不给之虞彼人材者肯一筹莫展弹铗求鱼甘受当途之豢养乎哉知必不然矣宫保当代龙门求贤若渴归者如巨鱼赴壑鳞甲稍异者无不烧尾而去此固公平昔所优为似可无庸再及愿特树风声为各直省疆臣劝故敢再以元公三沐待士之诚阿衡一夫不获之思为公进

　宋太宗使南唐诸臣修太平御览饶有深意谓可即就今日之书局详定章程择取切用易销民间罕见之本委令局员分任校勘实事求是札发各州县就近督销并可移资外省各局彼此汇兑则于兴利养贤之中寓振作人才之术亦开源之一道也

　　广置幕宾以挽积獘　　　　　　　
陈

呜呼今日之天下胥吏之天下也患在士大夫不谙吏治始尝谓欲天下长治久安必尽革胥吏拔取廪增附分曹办事仿汉人自置掾吏之例京秩自司官上至部院升补皆以其曹不得外转庶得以专门久任练达公事今变法之议既不能施之今日当饬令州县于议院之中延聘廉朴晓大体者为幕宾而移胥吏之权每有禀报其另纸签明系某人主稿旁注履历庶上司平时得以熟识其人收为夹袋之资而人亦得以自奋于功名不敢以苟简之心施之案牍今儒者一履仕版所习非所用公牍文字不得不诿之胥吏且档案山积非资熟手不能查核故此辈遂得以久踞[衙] (卫)署昔人所谓官无封建吏有封建诚慨乎其言之也嗣后印官交卸皆幕宾约纂牧令须知如历城则曰治历须知两册一以移交后任今办移交仅就案卷并未详及治法一以解省汇订摘要刊给需次各员肄习五年一汇按部增入又何必以吏为师出斯相之下策哉李斯所称以吏为师吏本是儒与今日之吏别今内治部院卿寺外自道府州县大小各衙门一切文报皆主之吏官并不知其中作何语临发署纸尾而已

　　各省宜建翘材馆议　　　　　　　
孙同康

东瓯陈志三孝廉上书张勤果公谓大臣之视人材当如父兄之得佳子弟宁减其家常不急之浮费培植以使成材断无久任其埋没之理夫人抱不世之志为人所难为挟策远来其为衣食计则可怜其为国家计则可感宁有堂堂中国遂无涓滴以苏寻丈之鳞也况以天下之人才办天下之大事当无不兴之利不给之虞彼人材者安肯一筹莫展弹铗求鱼甘受当途之豢养乎哉知必不然矣壮哉此言蒙尝读之而有感焉陈君具经世才所著治平通议救时要议其言虽不尽纯而秉国钧者苟得其说而存之于求治之道已得过半惜乎托诸空言不闻有奉而行之者夫人才者国家之元气也督抚受天子命作牧方隅其爵秩虽与京朝之尚书侍郎相等然尚书侍郎苟不任军机不兼总理衙门之职则其闲散无异乎外省之教谕训导循行数墨画诺署名而外无他事也若督抚则虽如云贵之偏省而军政民命巨细之事每日无虑数十百端非大开幕府广辟僚宾无以为治法宜于督抚所驻之地建一翘材馆厚其廪饩精其院宇延聘有道德能文章之士不论爵位不拘乡贯以备顾问之选惟不得以江湖游客滥其间况今　皇上宵衣旰食志切求贤伏读光绪二十一年闰五月十三日　上论为政之道首在得人当兹时事多难尤应遴选拔真才藉资干济着各部院堂官及各直省将军督抚等官于究心时事体用兼备者胪列事实专折保奏等因具见　圣天子孜孜求治亦以举贤才为首务嘉定廖侍郎师寿恒保荐陈谟罗正钧袁衔诸人折内有云有才而不竟用则豪杰欷歔用才而不及其时则英华消阻当此多事会之秋非志虑忠纯不能勉殚血性非通知时局不能共济艰难此数语极为切当今之人才大率有二途志虑忠纯者类多潜修刻苦勉为圣贤而责以肆行无方不免贻操刀多伤之诮通知时局者类多博洽恢张高谈经济而责以细行必谨不免以小德出入为辞此体用兼备之儒所以[不] (数)数觏也然国家用才必求其备督抚育材则不必求其备但使有可节取皆足裨我高深翘材馆中宜分为二科一曰明体一曰达用有志趣坚定服膺正道介介不苟笃实廉勤者是为明体盖今世竞言变法使无此等人作中流之砥柱则群趋于苟且欺罔变本加厉不可终穷吏治安有起色之望有天资明敏究心经世滔滔雄辩智勇兼优者是为达用盖今之时局为三古以来所未有非有泰西各国之书博览而得其要领其才又堪参谋军政简练戎行战宜机宜靡不洞悉则一遇华洋交涉安能措置裕如斯二科者缺一不可翘材馆之设其利有五一曰培人材中国人才困于资格限于门第楚材晋用浅见者不免生疑科甲异途寡识者判如霄壤祇此数端各胶成见遂令英伟奇特之资不克自奋于功名之路东事起后　天子汲汲求才方欲得人共理变法自强力图振作然空言求才不得要领譬之一部十七史不知从何处说起今此馆一设则每省之中有一人才渊薮爬罗剔抉取精用宏采玉探珠于斯总汇其利一也一曰通民隐泰西有议院今分为上下两院其初祗有公议院而已英国傅兰雅译佐治刍言云各西国古时风俗至今犹存者惟公议院之法为最善以能权衡于中使上下两无偏倚也其制由来已久并非近时创设之政或云初系国之耆老聚于一处商酌国政又云国王令各诸侯聚集贡献进见国王此为公议院之始然无论设立之始何如而历代相传皆能裨益于国可称第一良法以上皆傅兰雅语中国虽未克仿行而翘材馆之设亦隐有议院之意蚩蚩者氓恃有一二贤且才者为之领袖万方观听实系乎此使任其沈沦埋没后患何可胜道

傅兰雅又谓英国国政一切示民以宽因其深信百姓极有识见断不至犯上作乱有负国恩故百姓之事大半听其自主即国政亦准民间公议登诸新闻纸上以备采择盖政事虽经国家极力斟酌究不能无百密一之虑果有不洽舆情亦不妨重加损益务归至当观于此则泰西各国家之政尚可任民公议矧其为佐治之疆臣以承流宣化致君泽民为事者奈何不以所欲兴之利欲革之弊就商于贤人君子乎彼今之坐拥封圻妄自尊大深闭固拒惟我独尊者清夜扪心能无自愧今各省俱设一馆则督抚无从闭距苟有不便于民之政馆中贤哲不难即为转圜民隐既通吏治自肃无议院之名有议院之实其利二也一曰裁刑钱之幕权方今上自督抚下至州县所恃以为治者刑名钱谷两幕而已每省之中必有一劣幕盘踞于省中或在抚署或在臬署凡各州县所延请者非其子弟即其门生偶有不用其党则必于公事中多方掣肘使之不安于位而后已且督抚司道鲜久于其任者一二年中必有升转调署官易而幕不易以致此辈气焰益张虽近时公正督抚时有驱逐劣幕之举然诛不胜诛惩一不足以儆百且如湘抚陈右铭中丞严办臬幕任某奏请革去保案勒令回籍交地方官管束而省中大小官员多其旧友为之通融隐匿任某不知悔过竟敢于浙江会馆广召同党门徒张饮要挟出言无状又刊刻刑幕公启多张黏贴通衢语皆悖谬大率谤毁中丞新政以[是]为非虽经长沙善化两县宰出示访拿终归无获又江西抚德晓中丞亦曾参办某幕后其人仍潜居江省刺取中丞过失贿求言官弹劾竟至罢官德中丞行事本有可议而此君居心巧诈罪亦可诛中丞去任后某于江省府城隍庙鼓吹敬神悬一匾额大取翦凶锄恶之意隐寓其复仇之快心惑世诬神目无法律幕权之大于斯可见今既设翘材馆凡一切仓库漕粮刑律工政使群贤分科讲习互相切磋遇有大狱疑案询谋佥同然后判发不必授权于刑钱两幕其利三也一曰革胥吏之舞弊幕友弄权多通胥吏胥吏所拘是为则例冯敬亭前辈抗议云今天下有大弊三吏也例也利也任吏挟例以牟利而天下大乱其言最为痛切试取冯先生省则例易胥吏两议读之可得为治之本同康尝谓天下名利两途不并立胥吏无名可求于是专心致志以牟利而又有烦重琐屑之例案巧为此辈藏身之地即如赋役一项明已着有全书以备稽考而全书所载项名目分合杂糅不可究诘为堂官者不习计会虽日取全书而核之无从知其定数惟积年之老吏则洞悉于胸中故吏之与例相依为命者也欲救其弊莫如以士人为之定其考成立之年限使之减去利心动名心或者稍能挽回于万一钱竹汀谓元时士人皆乐为吏而吏亦知自重自大夫士之于吏以奴隶使之盗贼待之而吏遂无所用此说亦洞中肯綮士大夫以吏为轻而吏之权愈重盖彼所挟之例小民生死之命无不系焉大僚升黜之柄无不由焉此何等事而以奴隶盗贼任之乎况以士人为吏前代已有行之者今设翘材馆则虽非以士为吏而凡吏胥簸弄之处馆中诸君子得从容订正之彼吏胥者祇能奉行故事谨守成法不敢因缘为奸以持长官之短长惟开诚而布公自集思而广益幕且无权何论乎吏其利四也一曰防敌国之隐患汉朱家语滕公谓上求季布急此不北走胡即南走越耳夫忌壮士以资敌国此伍子胥所以鞭荆平王之墓也滕公[知] (如)其指言于汉文果释季布史汉载之以为美谈诚以磊落奇伟之士必思得当以报知己苟急不能择主而为敌国所用始悔不早收之则已晚矣陈孝廉上张宫保书亦云　国家厚泽深仁沦肌浃髓垂三百年士食旧德断无不感激涕零愿驰驱之用然人情叵测万一有不逞之徒如张元徐海牛李其人则臣旰食之日方长矣语长心重陈君言之其有忧患乎方令倭蠢动于东英法蜷伏于西南俄罗斯拥虎踞之势雄视于东西交涉一有不慎即启衅端而汉奸密布与狡夷交接者实繁有徒中国之民大都嗜利彼族以金帛未有不以隐情相输者矧我国取士限于科目一途奇才异能不工制艺无由登进海滨英杰不甘牖下死铤而走险何所不为诚罗而致之于翘材馆既鼓舞之使有所成更縻之使不得逞有功于国更难枚举其利五也天下事利多而弊少犹当为之况其为有利无弊者哉

　　附陈密保洋员片　　　                                                                                                                                     
薛福成

再自昔多事之秋往往借[材]异国秦用由余用巫臣吴用伍员汉用金日磾无不推诚倚任得其死力宏此远谟诚以邻邦环伺交涉多端不收其无以得敌国之情不广其助无以应事机之变也查有英文二等参赞官二品顶戴总领事衔英人马格里在驻英使馆当差近二十年前使臣曾纪泽与俄外部议结收回伊一案与英外部议定洋药加厘一案马格里皆在事出力臣到任后如新嘉坡改设总领事官芜湖武穴等处教案和平了结议定会立坎巨提头目以存两属体统马格里赞襄机要均有成绩此次商办滇缅分界通商订立条约马格里始终其事惟以裨益中国为心迩者俄争帕米尔全地马格里探知英俄分界以小帕米尔划与英国建议转商英廷俾让还中国如是则中国不至失势而帕事较易就范臣查马格里忠于所事劳勚不辞研求利病动合窾会傥遇交涉要务需人之际马格里堪备任使用其所长必有明效可睹理合附片密陈伏乞　圣鉴谨　奏

　　保荐使才疏　　　　　　　　                                   
薛福成

奏为保荐使才以资造就而备任用恭折仰祈　圣鉴事窃惟数十年来环瀛诸国舟车相达琛赆相输始而通商继而传教又继而遣使于是境壤则与彼毘连条约则许彼通行军制则参彼规模船械则仿彼制造交涉之端日益广需才之事日益多而握其大纲泛应咸宜者尤以豫储使才为急务当夫安危得失事机呼吸之秋无使才则口舌化为风波有使才则干戈化为[玉] (带)帛平时遇事措注利弊所倚亦复动关全局臣愚以为使才之选宜识[形] (刑)势揣事情谙公法究约章其端甚多其用甚殷西洋诸国经理外务莫不用专门名家内则自外部司员洊升大臣外则自随员领事洊擢公使往往数十年不改其途惟其练之也久故其审之也详伏念　皇上御极之初始议遣使东西洋诸国　敕令内外大臣各举所知　圣谟广远备极周详祇以风气初开研求未至中外所荐既属寥寥其官阶较显声望较著者或颇惮于远役不欲自羁或稍谢于尊长未敢自信每值更换之际时虞选择之艰至于通事之流非不谙究语言难免沾染详习梯荣之士非不高谈时务或仅掇拾绪余此辈舍短取长祗任随员翻译提挈纲领专倚使臣惟是大猷不裕不可济艰难大本不端不足资矜式以中国幅员之广聪明才杰之多诚令导之有恒养之以渐庸讵不能励彼豪俊宏此远谟臣窃思贤才荟萃之地莫如翰林院衙门　国家设官初意惟翰林不任以职事盖欲扩其器识以待大用冀其无事不习无职不宜也往者粤捻诸寇势焰甚张赖曾国藩骆秉章胡林冀李鸿章等由翰林出膺巨任而大难以平迩来翰林人员稍形拥挤往往有通籍二十年未得一差未转一阶者由诚　圣主俯念时艰激俊励彦俾珍日力共勉壮犹则以黼黻之材出润敦盘之色以羽仪之选懋成樽俎之功秉时建树谁曰非宜导之豫斯储之博储之博斯选之精臣于翰林人员熟识甚寡偶知一二谨陈梗概查翰林院编修曾广均系曾国藩之孙曾纪泽之胞侄才华卓越博览多识经世筹略尤所饫闻方其年未弱冠前大学士左宗棠与谈洋务竦然惊异推奖甚至翰林院编修江标研究群书好学不倦留心时事志趣卓然翰林编修王同愈谙晓舆图兼涉西学周历各边塞能耐劳苦以上三员年力均富倘蒙　敕下总理衙门存记酌备出使之选该员知有以自效当奋宽闲之岁月[研] (妍)远大之经纶即迟之一二十年该员等资望弥深器识弥宏授以重职必有明效斯途既辟赓续无穷似亦　圣主因时[提] (授)倡转移气运之要端也臣奉使欧洲默察情势深知使才关系颇巨有所见闻不敢缄默仍当随时留心访察仰副　朝廷旁求之意所有保荐使才缘由理合恭折具陈伏乞　皇上圣[鉴] (览)训示谨　奏

　　德将汉纳根语录上　　　　　　　
林乐知译述

汉纳根军门德国陆军名将也精通兵法善审地势初为中国监造北洋炮垒日本难作复登华舰以治海军未尽厥长旋遭忌者所尼和局既定郄聘四归轧神仙前一日道出新嘉坡西报馆使人问曰胜败兵家常事中国乃有败而无胜君久参兵幄能为仆道其乎军门曰中国取败之道有二大端一曰无总帅督抚各自保封疆分而不能合一曰无名将提镇各未谙韬愚而不能明识此二端断难一战而原其流弊之极不得不咎其作法之凉故督抚之各顾处分者无论矣敌军业已入境岂能无所蹂躏有将帅在非文吏职也乃华律则处分綦重州县失守督抚道府尽于降级牧令甚至革职以是役论日兵精练新学仓卒召幕之众断非其敌欲迫守土者以防御之职且律以城亡[与亡]之义骤遭褫带奚啻覆盆督抚分合勤　王岂宜自局偏隅置京师于度外而既箝制于定律复系恋于前程遂有借口设防闻召抗不遵赴者欲于高牙大纛下求将材竟尔杳不得惜哉西国之将领可由武备院肄业生考充[兵]弁以次递升必其学成而后致用中国以行伍出身为正途用意本相吻合乃偏视兵之流品为最卑遂有好铁不打钉好汉不当兵之鄙谚而凡阀阅之子弟博雅之生徒尽以入伍为大耻惟穷无聊赖游手好闲之辈始贪其月饷而趋之日积月累或以侥幸躐保或以钻营洊升今专闻大员之拔自行间者多此类也故虽十步之内必有芳草吾未敢一笔抹倒谓若辈一无可用之才特其扬旗擂鼓之秋既惭祈父之爪牙又鲜兔罝之心腹及至独当一面心雄万夫徒以学问未深练习未精斯识见终于未广忽遇枭雄之敌将非交绥而遽败即闻警而先逃其罪可诛其情可悯吾辈躬膺教习愧未能概与甄陶而师徒挠乱之羞早已诸平日所犹可盼望者再败三败华人当发愤为雄或可略一挫凶锋耳至于军中缺陷之处吾辈诸欧人节经具声明深冀总制师干者缘其屡败而熟察之从而痛改之而不料其泄泄至今也此欧人所怅然失望者也犹忆鸭江大战之后日兵在大连湾迤北之貔子窝登岸明系窥伺旅顺口后路　中朝始惧而思整顿又灼知中国统将之不足恃而召余入都余献策于邸帅曰　朝廷宜简精锐之士十万名曰御林军　特简西员为统领除仰秉庙谟之外疆吏不得节制转败为胜可操左券诸邸帅俱已嘉许事垂成矣更不料疆臣心大不惬似疑　皇上独揽兵权分隶各省之兵必将渐次解散也者遂各巧构形似之言荧惑　圣德无奈概作罢论夫余之所谓省兵者不过身穿号褂有兵之形耳一旦鼓而进之乃无一兵之实也原疆臣力阻之故盖不愿以此大权诸　朝廷也疆臣为谁余不必指其姓氏也要其酿就一败涂地无从收拾之势实自此策之不用始彼身任封圻者自诩其相沿之营制亦固其所然执一而不知化有宜加防堵之处不过派官一员招兵若干与各路俱不相统也警报迭至有或三五统领会议互相策应之局及至临战一或有别故而思变计余人必不允许甫越半点钟之顷大众即不知纪律为何物纷纷四散天庄台之役宋祝三吴清卿彼两大帅即系如上云云且帅大言炎炎以为湘军一到日兵即败更高视阔步特揭赤帜大书特书曰某在此谓日兵将丧胆而逃矣岂知即引日兵猛击之雉媒乎至旅顺口威海卫之败始不必深究而实与天庄台法异而同情呜呼噫嘻可胜慨哉以余臆见窃谓练华人而使之为兵五洲万国宜无有出其右者然举华人而使之为将四百兆众竟无一能胜其任者似此奇事其中或有百故千故但余竟不能明指其一故则真元之又元几乎元杀矣其人自守旧法由少而壮由壮而老第曰兵胆须大又安知今日之新兵必从读书始泰西武备学万万不可恝置以学愈愚始能沈几观变否则胆即大矣徒见其偾事而已矣何所取哉

　　德将汉纳根语录下　　　　　　　
林乐知

使者复问曰君在华若干年为华布置经营之事可得闻乎军门曰一千八百七十九年余初渡华海盖应　中朝之聘将整饬戎行以御俄也为日未久即觉其营伍中但率其扫荡发匪之旧法绝无奇谋深算至于泰西武备新学更梦所不到以之临敌必有汉高祖七十二战战无不败之势遂尔心灰意懒旋即改而从事测算之役按泰西于筑台置之皆需布算故军门以此[言概]之时则李中堂方将精练北洋海军嘱余筑造炮台开辟船即派余至旅顺口继又至威海卫大连湾等处诸凡兴作之工程皆余构运之心计也惟炮台形势祇能顾及海中不能兼顾后路当时曾具声明并条陈慎防敌军由陆后犯事宜在案所惜有胶执于成法之官妄谓但须于台后树立木栅已保无虞其是否怀挟私意余不敢知而职此之故遂与李中堂意见不洽三年半之前告辞回国盖早置华事于度外矣去年余以私事重至中华非有华官之敦聘也行抵上海闻中东将次失和及往天津事势孔亟余仍不欲与闻既而有事于朝鲜乘高升轮船载兵赴朝鲜便附之而往高升本系商船余为搭客本无所防徒以华军中统带诸官均余稔友各官欲与船主相问答倩为传译谊不容辞及至途遇日舰各官甘死而不甘降余谓颇合武员操守心始敬之少焉日舰鸣炮以轰高升余即凫海达岸自是以后余之姓氏渐播于各日报目我为华军之员弁矣迨至中国陆军屡败于日已有责北洋海军之不出者不知此不能为海军咎亦不能为丁汝昌咎也有箝制海军者如饬令毋得有失船之类丁汝昌不能专主也但有一事实以告君北洋诸战舰实未豫筹战事且炮弹等亦多不敷临敌之用良所未喻是时李中堂问余曰君愿入海军代为指教以助丁汝昌乎丁汝昌业已受命将率诸舰出寻东舰倘东舰阑入北直隶海界应即迎头截击君诚愿往老夫之心安矣余慨然许之遂登定远铁甲船会督全军刻日出洋梭两次皆未遇敌西历九月十七号始遇之于鸭绿江遂命开战诸华舰颇能如余之意直至药弹罄尽日舰亦已无弹可击余乃救定远镇远两巨舰而返然是役之后华舰遂匿而不出盖不愿再入险地诸舰又皆须条理而并无他舰之来助也且药弹无从配置英雄安有用武之地迁延日久诸事皆无可为力舰中籍隶福州诸弁兵更有畏缩不前之概余默为体察中国之于海军实未宽为筹备其阵亡之缺额复仓猝无从募补无奈往津谒见李中堂开呈一单告以必须照单行事余始回船至单中所开各节余固不必告君也李中堂阅单后为余代呈京师旋奉京谕召余面商余乃精练御林之策即顷间语君者也及遭梗阻余复往山海关等处一行始与军事不相干涉继闻　钦派张邵两公东渡知中国有愿和之意日本须俟李中堂来始可共讲余心殊悬系俟至草约既定然后束装告辞使者又问中国议和之意汉纳根军门曰中东启之初中国误会有欧洲雄国不许日本来相伤犯更疑有觊觎利益之国中国若循其意即愿奋袂而起后始知其不知无奈自与日本议和今又知虽有欧洲三国干预约款然必俟约章既定始肯挺身而出不觉恍然悟作计之非且中国早知俄有不愿日割华地之意而阴恃之今更知俄仅自为计而阻日非有爱于中国也益觉大失所望至于和局既定祇须筹还偿之一事尚系于怀余事仍孱弱不堪罔思整顿是故日后情势若何殊难料预要之终成一不了之局不知中国果愿幡然一变其成法如舟楫之顺风而行乎抑必欲逆天下之大势依然胶柱而鼓瑟乎如其风至而顺行之其兴也可立而待也否则反顺而逆欧洲诸国必有强迫之者顺之而兴光复昔日之盛名欧洲仍雅相推重逆之而纵未必亡后顾茫茫非鄙人之所愿言矣

　　西学储材三要　　　　　
项文瑞

富强不可恃也惟人才最可恃中国自讲求西学以来京都同文馆福州西学馆上海广方言馆虽皆延中西教习以课生徒而域于所见难尽其精出洋肄业者得其精矣又易染其习况幼时出洋忠君爱国之大义尚未深知一染外习而欲激发其天良储为大用不易得也即得其人亦嫌不敷其用此外如水雷局亦能讲求实艺蒸蒸日上而于天文地理化学算学格致制造诸书未必遍能探讨国家需才孔亟欲求于西学潜心肄习驾乎西人之上储才之方不容缓焉储之有三要从前出洋学生徒费巨资无裨实用其学之有成者亦几等匠作之技未能融会中西[扩充见识既近年出使各国大臣轺车未] (之关键启阴阳之钥仍莫如为庄岳之)行荐书充塞所带随员半顾情面罕有留心外洋虚实者然欲抉中西之关键启阴阳之钥仍莫如为庄岳之置蒙以为宜招各省有志之举贡生员曾经学英文英语者年在三十以下者百人先由学师册送同文馆中考取即由总署备照会给资分送英法德美意及荷兰葡萄西班牙等国有愿入水师学堂者有愿入兵法学堂者有愿学测量推算者有愿学制造器械各如其意而要以出使大臣月加查课奖励而督勉之使之遍读诸书深要领期满回国考试除庸劣不取外择其最优长者给以官阶仍先分在中国水师兵法等学堂及同文馆为教习三年而后再保官量才取用倘能造新式坚利船只能制新式灵捷鎗炮与一切足以制敌之器由大员试验数次果其有效立予超迁其次者送船政制造等局分司诸事优其薪水庶后之学西学者皆勉于真才矣储才之要一也然西人之游中华者未尝就我中国通儒日夜渐渍也而何以亦能深知我之底蕴耶盖所载于文字者仅能与人规矩耳而欲使人巧非亲身阅历焉不能西人以中官印照游历内地随事留心与人言必道其详遇人事必叩其故见一器一物则考其法游一水一山则绘其图精审周详无微不至今我中国之于外洋也亦能知其底蕴如是耶蒙以为多[使]华人游历于外洋所费太巨莫若令出使大臣所带之随员公事余暇广交西友每日课以日记或记其国势或记其政府或记其风土人情凡有见于情事者何以可疑利权之何以可夺须令于日记中剀切详明畅发议论出使大臣还朝带至总署各呈所记总署加以考试优则于本保官阶加等奖叙而大臣亦叙其功无所长则于本保官阶减等示警而大臣亦与有过如是则以后随员不至于外洋真实情形与我所以求胜之处均茫无所见矣随员之外又专设游历诸员亦使于日记中各抒所见俾与随员等互证其是非则真才益显储才之要二也或谓耳目之及者浅心思之所研者深欲求西学必当研以精心则储才又有道焉中国待士最称优渥无论省会郡县广设书院优给膏火而[所] (谓)课仅诗文当此需才岂不欲略为变通哉诚恐[开]横议之风致使士气日嚣士习日坏耳然蒙以为识时务者为俊杰泥于诗文盲于时务非所以储才也宜令地方长吏捐廉购时务书多种置之书院命诸生入院传钞课期则诗文外兼课一论论优者予以加奖此惟通商口岸诸生见闻较广如天津汉口九江镇江上海宁波福州广东等处自易为力他处或不尽易行而即此数处言之所以培养人才者已不可限量矣较顷所言出洋学习出洋游历者尤为得储才之大本大原焉储才之要三也之三要者储之于内相辅而行不可缺一奇材异能胥由是而造就也此外尚有储才之方姑不赘

　　西学材才六端　　　　　                                                                                                                                
杨家禾

格致之道中国素所不讲自洋务兴而西学尚矣同文方言之馆船政制造之局以及武备水师各学堂次第创设于京师福建广东上海天津江台湾湖北等处举凡天算医化矿重光热声电诸学悉延西人以为教习入其中者或肄西国之典籍或效西人之技艺人才济济造就者多故于制船只造器械设电报开铁路诸务先后兴办蒸蒸日上不可谓非储材之效然而盱衡时局犹有不足缓者在也请陈其说约举六端

一曰游历西人之在中国凡山川物产风土人情皆能了如指掌者大半由游历而得中国近年亦有派员出洋之举往则采风问俗归则立说著书诚得其要领已然游历而不肄习犹未尽其能事泰西尝有屈万乘之尊忘储贰之贵不惮躬肄造作者中国体制所在断不能以堂堂职官列身工匠之成效其制造第事不亲习终恐底蕴难穷从前出洋之幼童又以事无成效而止今宜于游员之外兼派学生半为游历半仍肄业此等学生可由各直省学政于每届岁考时查明各学生员中有年未二十文理通顺体质强壮愿赴外洋者挑送总理衙门交由出使大臣带往各国分投学习彼既身列庠序必晓然于圣贤之学庶不至有入教等事心术端而学术进定以年限果有洞明时务才艺出众者准由出使大臣咨送总理衙门考验得失奏请破格　赏给举人量能授职有愿赴闱者仍准其一体会试当无不感激思奋是说也本于冯林一宫允徐孙麒星使宜参酌行之

一曰交涉令之办理洋务者内有总理衙门外有南北洋大臣其在通商各口又有海关道员凡华洋人有因钱债贸易屋房各交涉情事尚不能与领事官按约核办所最难者莫如教务即在通商之处尚多掣肘矧在内地或因购地建堂致生衅隙或因劝民入教顿启猜疑以致辱教士拆教堂之案层出见内地各州县岂能尽由洋务中来势必谋之幕宾此中人平时所习亦仅在刑名钱谷其于一切条约公法从未经见一遇民教不和之案办理茫然往往以小事酿成巨端若此者皆不知洋务之故也宜由各直省督抚将和约公法诸书刊发各州县俾身为幕宾者于读书读律而外兼习其事上年李傅相刊有通商约章成案汇编一书尤为洋务之圭臬果使入幕者咸从而习之未始非政治之一助也

一曰使臣中国既与泰西各邦立约通商不能无使臣以联两国之好今则英法俄共一公使美秘日共一公使德一公使日本一公使各带参赞翻译及随员十数人分拨外洋各埠为理事官其制与各国公使之驻中国者无异法至善也说者谓俄为强邻宜设专使当此星轺四出正需材孔亟之时前经总理衙门奏设储材一馆择翰林院编检庶吉士并五品以下官入馆以备使臣之选无如京中鄙薄洋务者众自设馆后入者寥寥近年如许竹篔崔惠人两星使何尝非词林中人至若汪芝房太史本为同文馆学生今已翔步木天出为参赞贯习中西之学人争羡之风气已开若复位章程如翰院部曹中有留心时务者奏派入馆使之专致力于泰西诸史就今之已译者而博览之遇有交涉事件即令其随同总理衙门之王大臣学习俾[资] (责)历练皇华之选当不乏其人矣

一曰统将方令水陆战守处处紧要陆军则炮台若林立矣水军则战舰如云屯矣欲治兵必先择将湘淮夙称劲旅陆军不乏专阃之材水军当创办之初求如丁吴两军门者诚不多觏为今计北洋海军既已成行南洋师船亦将编列宜令其分队周历海口遍游地球藉壮声威俾资简练中国之地何处可守外洋之地何处可攻习风涛辨岛屿绘为图册使军中上下无不周知地势既明敌情亦审运用之妙存于一心一旦有事兵戎斯为将者乃克操出奇制胜之策且有谓求百偏裨易求一将才难安知今日之偏裨非即他日之将才也干城之寄或于是乎得之

一曰榷政海禁已开沿江沿海各省无不设立口岸凡船舶之进出货物之稽征始则洋商居多不得不藉西人经理是以中国特延西人赫德为总税务司各海关分设税务司及副税务司各员税务司准给三品衔副税务司准给四品衔帮同监督办理海关税务司事宜次则帮办自头二等至四等每等皆分正副薪水亦有轩轾又有所谓一手者亦用西人充之所用之华人其熟习英(英)国语言文字者为通事经办汉文案牍者为书启征收税饷者为书办各司其事井井有条惟是中国设关垂四十年华人中岂无熟悉约章精通税则如洋人者税司无论已何各关之帮办从未有一华人或谓华人易于营私恐多弊窦不知一关之内华洋共处非若卡员局委可以独行何至有罔利之举今宜令总税务司明定简明章程嗣后税务司以下如各关之帮办本无官职准以华洋人并用或即于在关之华人中无拘通事与书启书办择尤充补不得升用税司熟手可资庶不至专恃借材于外洋矣

一曰商务泰西各邦工商并重特设专部经理其事故利权独揽中国虽无商部之设南北洋两大臣均有通商兼衔宜由两大臣饬令各省海关道于年终时会同税务司将此一年内贸易情事详加考核凡税银之盈绌商货之盛衰反复推求务得其要如有商情不便者许其陈诉据实转请两大臣设法保护开其利源有谓商务之兴半由工艺宜悬一格仿照西例凡能以新法制物有益于用者给以执照限以年数准其独制期满之后他人始得仿造艺精而商贾盛亦培材之一道也

　　记江西康女士　　　                                                                                                     
梁启超

中国女学之废久矣海内之女二万万求其解文义娴雕虫能为花草风月之言者则已如凤毛如麟角若稍读古书能著述若近今之梁端氏王照圆氏其人者则普天率土几绝也今夫彼二子之所能者则乌得为问学矣乎而其寥绝也若此记曰人不学不知道群二万万不知道之人则乌可以为国矣梁启超持此论以忧天下邹凌瀚曰请言康女士女士名爱德江西九江人幼而丧父母伶仃无以自养昊格矩者美国学士有宦籍者之女公子也游历东方过九江见之爱其慧怜其穷[挈] (絜)而西行时女士纔九龄耳既至美入小学中学遂通数国言语文字天文地志算法声光化电绘画织作音乐诸学靡所不窥靡所不习最后乃入墨尔斯根省之大学以发念救众生疾苦因缘故于是专门医学以名其家尝中岁有课月有试试而裒然为举首者数数矣西例效中学生卒业将出学则群其校之教习若他校之教习与其地之有司若他国旅其地之客官等而集于校而授成学者以执据其得此者荣幸视中国之及第或复过墨尔斯根者美国之大都会也大学中之学生以千计殊域异种负笈而来者盖十余国焉某岁月日将出学官师集校中学生领执据而旋进退者以百计次及女士则昂然翛然服中国之服矩步拾级冉冉趋而上实与湖北之石女士俱石者黄梅人与康同学相伯仲者也西人本侮中国甚谓与土番若于是二子者进结束翘然异于众所领执据又为头等彼中所最重也彼校教习若他校之教习其地之有司若他[国]之有司睹此异则皆肃然而起违位而鞠躬焉以为礼门内外十余国之学徒以千计观者如堵墙则皆拍手赞叹六种震动既毕事总教习昌言于众曰无谓支那人不足言彼支那人之所能殆非我所能也若此女士者与吾美之女作比例愧无地矣女士之适美国实母昊格矩至是至卒学从其母复归于中国盖行年仅二十有五云邹君友昊格矩因心识女士女士无他志念惟以中国之积弱引为深耻自发大心为二万万人请命思提挈而转圜之梁启超曰海内丈夫亦二万万其有志于是者盖亦希矣矧乃女子梁启超又曰吾虽未识康女士度其才力智慧必无以悬绝于常人使其不丧父母不伶仃无以自养不遇昊格矩不适美国不入墨尔斯根大学则至今必蚩蚩然块块然戢戢然与常女无以异乌知有学乌知有天下呜呼海内二万万女子皆此类矣
 
　 
卷二十一　治体九广论

　　局外旁观论　　　　　　　　　　　　　　　　　　　　　　　　　　
赫德
  </div>
  <div class="pagination">
   <a href="皇朝经世文三编_page28.html">
    上一页
   </a>
   <span>
    ...
   </span>
   <a href="皇朝经世文三编_page24.html">
    24
   </a>
   <a href="皇朝经世文三编_page25.html">
    25
   </a>
   <a href="皇朝经世文三编_page26.html">
    26
   </a>
   <a href="皇朝经世文三编_page27.html">
    27
   </a>
   <a href="皇朝经世文三编_page28.html">
    28
   </a>
   <span class="current-page">
    29
   </span>
   <a href="皇朝经世文三编_page30.html">
    30
   </a>
   <a href="皇朝经世文三编_page31.html">
    31
   </a>
   <a href="皇朝经世文三编_page32.html">
    32
   </a>
   <a href="皇朝经世文三编_page33.html">
    33
   </a>
   <a href="皇朝经世文三编_page34.html">
    34
   </a>
   <span>
    ...
   </span>
   <a href="皇朝经世文三编_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
