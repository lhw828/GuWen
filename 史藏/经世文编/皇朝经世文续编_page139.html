<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 139 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 139 页/共 192 页
  </h1>
  <div class="content">
   窃惟团练之法。用民为兵。历来行之具有成效。嘉庆初年。教匪滋事。劳师糜饷。卒赖坚壁清野之法。贼始就平。现在贼众不强于三省教匪。而一年中。由广西而湖南而湖北。寖及河南江西等省。所过之地。野无坚城。贼势益张。兵气益馁。其咎固由兵不力战。亦由民不坚守。民不能守而责兵以战。莫御于前。战亦不过尾追。民不能守而设官以守。莫为之用。守亦不过空城。故贼自广西以来。所至残破。到处掳掠。则贼粮无绝期。到处裹胁。则贼党无衰日。蔓延愈广。剿办愈难。前此防衡州而贼由醴陵趋长沙。防湘阴而贼由益阳趋岳州。彼则处处可通。我难一一设备。若河南江西安徽等省。幅员辽阔。门户尤多。地广而防不足。防多而兵不足。兵增而饷不足。此三者今之大患也。臣愚以为用兵防贼则不足。用民为兵则有余。以本处之民。守本处之地。以本地之资。供本地之用。有且守且耕之利。无增兵增饷之烦。由乡及县。由县及府。贼无可掳掠。无从裹胁。不战自溃。况民而济之以兵。守而继之以剿乎。臣闻广西之横州博白。江西之萍乡。皆以团练得力。贼不敢近。而长沙五福云盖等团。亦屡经杀贼。保全甚众。但一乡一邑举行。各州县未能普律办理。无以联络声势。难于遏贼冲而固民志。现在湖南江西团练事宜。已奉　旨派罗绕典陈孚恩办理。其余各省尚未举行。且通省行团。亦非一二人所能兴办。拟请　旨饬令各省同乡京官。各就本籍人员。无论何官及在京在籍。择其品行端方才具明练者。每省公保数人。恭候　派。同乡官公保本籍人。非其人不敢滥举。以本籍人办本籍事。民情信服。劝导易从。似于团练事宜。较为得力。抑臣更有请者。团练即保甲也。有事为团练。无事为保甲。贼退省分。行之可以招集流亡。兴复义社等仓。所以善后于已事。远贼省分。行之可以稽查奸宄。杜绝外来窥伺。所以防患于未然。所有广西四川陕西山东直隶等省。可否仿照办理。恭候　　圣裁。

　　请饬用兵各省实行民团疏咸丰六年　　
沈兆霖

窃思军兴以来。已踰七载。劳师糜饷。迄无已时。兵勇骄惰成习。几不可用。虽有利器。久则必钝。势固然也。为令之计。惟实行民团。庶无俟增兵益饷。而贼坐受其困。夫天下至众者。莫如民贼。岂有兵勇但驱迫吾民而使之战。而兵勇顾畏之如虎。此固吾食毛践土之氓。与其任贼裹胁而为贼用。何如使自保卫而为我用。顾自咸丰二年。奉　　旨饬各省在籍绅士举行团练后。何尝不遵　旨奉行。而所办或苟且塞责。或雇募充数。甚且有藉端科敛。恃众抗粮。从而滋弊者。此种团练。不唯无益。害且甚巨。夫集民为团练。即周官比闾族党。管子轨里连乡之遗意。与招募相似而不同。民团皆本地有家有业之民。招募则出赀雇勇而不问其乡里。于是市井不逞之徒。皆滥其中。非得钱必不受雇。既不受雇。则藉勇饷自赡。养寇以为久计。而闻警溃逃。又早于受雇之日。豫定于胸中。至平日游街市。酗酒很。其害更有不可胜言者。如就本地之民团练。则其人皆有顾惜身家保卫田庐之意。其贼至而逃避他乡。或被胁从者。实官吏不能卫民。民力又不足自卫。不得已而出此。果有官绅为之劝谕激励。民岂有乐于转徙。甘于从逆者哉。臣闻江南团练。以六合为最。去金陵密迩。贼屡犯屡挫。湖北团练。以随州为最。频撼贼锋。贼不敢偪。此时之急务。似宜　饬下江南安徽江西浙江湖北湖南各省。凡遇贼偪近各州县。各举公正练达之士绅。实行民团。四乡则由各各镇联为一乡。城内则由各都各图合为一隅。皆用本地民人。不招募外勇。先清保甲。次抽壮丁。一月之中。训练三四次。或五六次。余日仍听自谋生理。有警则四乡鸣锣。整众齐出。城内之练。以一半出城接应。一半登陴防守。各州县所办。能归画一。尤为至善。或竟查取江南六合湖北随州之法。参酌遵行。地方大吏密为纠察。绅士中贪诈者黜之。因循者易之。其办理认真者。不论官绅。保奏一二人以为众劝。事由绅办。官为督率。官绅士民上下一心。官知民之自为团练。为身即以为　国。民知官之督民团练。为　国实以为民。处处皆坚不可犯。贼必不久自毙矣。又此等民团。切不可征调助剿。如六合之民。虽称壮勇。调之出外。恐未见得力。而六合先不足恃。故臣愚以为各自固守。则俱成精锐。一奉征调。则转启疏虞。此又办民团之尤要者也。臣风闻此次扬郡复陷。逆贼观望。不敢遽入。嗣知城内无备。然后令数百贼匪进城掳掠。夜闲仍回旧营居住。使城中早办民团。未必遂失。仪征江浦。亦是如此。盖贼所蹂躏之区。皆因无备而来。有备者辄不敢至。我岂能在在而设备哉。亦唯激发吾民。使各自为备。而以兵勇策应其间。如此。则防堵之兵勇可渐省。攻剿之兵勇自渐增。而兵不虞其过单矣。至章程之如何妥便。经费之如何持久。器械之如何豫备。绅士之贤否。如何考核。各民团之勇怯。如何劝惩。均应由各地方官绅体察情形。悉心酌定。诚能矢之以实心。持之以实力。官民一气。众志成城。无始勤而终怠。无此密而彼疏。则民心日壮。贼势日孤。窜无可窜。掳无可掳。或亦救时之要图乎。若仍前敷衍从事。徒以粉饰外观。财耗富民之则。荒贫民之业。启黠民之贪。长奸民之乱。又不如已之之为愈也。臣愚昧之见。是否有当。伏乞　　皇上圣鉴。

　　条陈办团事宜疏咸丰十年　　　
沈兆霖

四月十六日。内阁奉　上谕。江苏等省在籍绅士除业经奉旨办理团练外其通晓大体律身公正足昭人望者自不乏人即着在京籍隶江苏安徽浙江河南等省之大小官员将如何团练随同官兵助剿及防守等一切事宜着各抒所见并各举所知迅速奏闻毋得虚言搪塞等因钦此。臣惟咸丰三年以后。奉　谕旨举行团练。固已至再至三。乃各省官绅士民。未尝不遵　旨办理。而贼势仍属披猖。民团卒无成效。良由苟且涂饰。未经实力讲求。或募勇以充数。徒取外观。或藉端以营私。转成欲壑。无事则恃为威吓。扰害乡闾。有警则首先遁逃。流为盗贼。议者几谓团练之无益而有损矣。不知名为民团。则当即民以为团。而不可以募勇塞责也。民统于绅。则绅之邪正宜慎择也。绅倚于官。则官之贤否宜严辨也。不归并于一路。则督察无人。必不能一律坚固也。不专力于四乡。则城守虽严。已难免四面受敌也。官与绅宜两相孚。不宜两相阨。兵与民宜两相顾。不宜两相仇。任封疆者当知民本吾民。用兵数少。何如用民数多。任将帅者当知兵本卫民。我能救民。自然民能救我。至绅士尤宜精白乃心。深知大义。破除旧习。绝去己私。知现在贼氛猖獗。非实办民团。更无安全之法。而悉力以保身家。即协力以维全局。贼踪所到。莫不众志成城。自然野无可掠。民无胁从。兵气之销。期诸指日。诚如　　圣谕所云正本清源莫要于是者也。臣书生愚昧。谨拟事宜十二条。另缮清单。恭呈　御览。

一民团必须就本地之民。不可招募也。就土著之民为团。法本周官之比闾族党。管子之轨里连乡。与募勇相似而大不相同。民团皆有业之民。彼此识认。良莠周知。易聚亦易散。募勇则招集市井无赖。平居素不相识。出钱雇募。所费既大。勇利其粮。乐于不战。事平之后。散之极难。故募勇祗军中暂时用之。以补兵之不足。若令散在民闲。则吓诈骚扰。其害百出。此次办团。不准招募充数。务就本地土著。由绅士拣选精壮。按名造册。分期练艺。无事之日。各安本业。一经调遣。即刻会聚。迄事平而止。

一宜分别最要次要也。人情急则奋。缓则怠。寇氛甚远。而欲举团练。富者惮于出财。贫者艰于出力。苟安者议其多事。贪利者便其诛求。未见利。徒见害。臣以为宜分别办理。以近贼一二百里为最要。距贼稍远中隔一二州县者为次要。若远在四百里外。无须即办团练。但宜严查保甲。使户口了如指掌。奸宄无从匿。以为日后办团张本。

一各州县宜一律办团。无使一处疏漏也。民团既分别最要次要便宜。使近贼之州县。严加训练。处处皆成劲旅。惟各州县办法不同。当择其最为妥善有裨实用者。劝谕他处照式办理。否则与贼附近之处。有一处虞。贼便乘虚而出扰他处。并办得严密之州县。亦同归无益矣。

一办团宜四乡加密也。城中居民。不及乡村之多。宜分东西南北四乡。分设团总。中小之村。归并大村。团总总司其事。又须互相策应。如贼由南路来。则南路迎击之。东西两乡闻警。即以一半速赴协剿。城中兵勇分出接应。推之各乡皆然。贼轻易不能抵城。自无连城失陷之虞矣。至城中当以细查保甲为重。逐户逐日。盘诘来往之人。街巷分立栅。夜间关更。俾奸宄无从匿。有四乡之团。足以自固。城中办团可。不办团亦可。应听各官绅斟酌妥办。

一须择贤牧令也。团练虽责成绅士。而牧令不贤。不惟无益。而且有害。数年以来。各处何常不办团练。而官绅往往不能浃洽。大抵各存意见者半。付之不问者半。不知绅不与官为一。则诸事皆窒碍难行。各存意见。必至互相阻挠。付之不问。必至渐滋流弊。再有一二劣绅。攘臂其间。而害不可胜言矣。试思一邑中绅士庶民。皆牧令之赤子。牧令平日果能持正爱民。一经剀切劝谕。自必人人思奋。访有劣绅。不难鸣之于众。斥去更换。何不可为。而必各存意见。付之不问乎。臣以为此次实办民团。应请　饬下各督抚于近贼州县遴选贤员。贪酷者无论矣。即乖张拘执疲者。均撤回更换。总以尽心民事者为上。庶团练可期得力矣。

一须有大员督办也。州县既得贤员分办。无督办之员。则何处精密。何处懈。无由知悉。办法不画一。缓急仍不足恃。故必须就地势联络。分为几路。各路派一道府大员以督察之。绅士不可用者。随时斥退。章程不如法者。随时更改。总使一路联为一气。而后处处周密。可收指臂之助。

一官兵民团宜互相策应也。民团素不习战攻。火器刀矛等。均非所娴。官兵攻剿之处。所在团练。协力助剿。不得株守观望。惟遇民团有急。由该牧令请援。官兵亦宜速往救应。成辅车相依之势。

一宜择要害设卡盘查也。四乡均有团练。平时不容奸宄溷。惟路途必有要隘。可由各团总公议。择要设卡。严查出入之人。姓名籍贯。必有根据。方准放行。如有形迹可疑者。拏送地方官究办。

一民团祗可助战不宜调遣也。劝办民团。必以自卫身家动之。而后情踊跃。本处争战。自当尽力。若因其勇敢。令听调遣。则此辈本系安居乐业之人。一闻此信。必且实时解散。且迁地勿良。地势人情。皆非熟习。调去亦必不得力。况离开乡土。便变民团为练勇。旧业已经失去。将来遣散。更多费手。

一立功宜即奖励也。团练虽系自卫身家。然既杀贼立功。则奖赏当较官兵稍优。盖官兵系在营食粮。例应出力之人。民团乃舍业急公。不顾躯命之士。在　朝廷自宜量加优待。乃近来奏请给奖者固不乏人。而攘其功以予将帅者亦正不少。应请　饬下各督抚及统兵大臣。遇各团中实有卓著战功。擒贼名酋者。带队团总请赏官职。余给奖赏。既可以励团练。亦可以激将士。其有阵亡之勇。均宜一体议。

一团费宜自捐自办也。民团皆有恒业之人。所费本属无多。惟制备器械。操练奖赏。及闻警时一切支应。亦自不少。总令富户出钱米。贫民供职役。均由各乡自捐自办。如有劣绅借捐渔利者。团总立予斥去。

一民团办成防兵可省也。现在各营兵勇。数本不多。各口分防。为数益少。若民团既无一处漏。要害又俱有盘查。则防兵便可陆续裁撤。兵合则见多。攻剿更可得力。

　　上祁宫保书　
张杓

杓顿首谨言。近日冠盖场中。啧啧相传。谓团练已行。可恃无恐。杓询诸乡友。则云委员曾到矣。绅士曾来矣。乡中主事者。亦曾集衿耆会议矣。然所谓团练之人。皆自固吾圉。问其为公家出力者。究不知谁何氏。岂上以实求。而下以虚应欤。抑上之所以求之者。不尽其道欤。窃谓团练之法。当先分别流品。以激扬士气。此次用兵败坏决裂。至不忍言。而贪功蒙赏之徒。白顶蓝翎。相望于路。有识者耻之。而无耻者乃从而效之。纷纷呈报团练。多者六七百。少者三五百。指名某乡某堡。确凿无疑。实皆乌有先生凭虚公子。委员赴乡查验。则雇人应卯。人给青钱三十。所费不过十余千。以足所屯之数。委员去后。尽化云。此一类也。更有无赖乡绅。阳托报之名。阴作自营之计。率乌合之众。声称奉宪团练。恐吓愚民。在陆则骚扰村庄。强梁不法。在水则盘诘商旅。讹诈多端。但求囊橐之充。不惜声名之败。此又一类也。一则以无为有。是谓之欺。一则假公济私。是谓之鄙。欺与鄙。皆有血性者所不为。而彼恬然为之。贼平且奋臂以争功。不平则潜身而免戮。盖有赏无罚。军令太宽。致宵小得行其侥幸也。端人正士。羞与为伍。因之匿而不出者有之。行而不决者亦有之。我宫保开诚心。布公道。不以苛妎应物。不以逆亿待人。彼以慕义而来。方且以为手足。以为心腹。谓予有御侮。可以扞城吾民。岂知海藻江萍。全无根蒂。苞稂桀莠。徒害嘉禾。若不将此类尽数芟除。恐正气不伸。邪用事。受其蒙蔽。坐拥虚名。敌忾无人。何以制胜。窃为宫保忧也。是故欲行团练。必须专责乡望。而欲用乡望必须妥议章程。非乡望则团练不精。无章程则乡望之言不信。凡赏罚抚各款。请详细开列。刊版刷印。遣人持赴乡中。齐集乡民。人给一纸。家谕户晓。咸使闻知。大率赏罚宜均。而更重于赏。人情贪生畏死。大都为妻拏计耳。贫民竭肩背之力。仅给饔飧。纵享寿百年。无铢黍之积。遗于妻子。诚能使阵亡者得二百金。其家属。是生而困者死而亨。将有乐死恶生捐躯恐后者。东山诗序曰。君子之于人。叙其情而悯其劳。所以悦也。易曰。悦以先民。民忘其劳。悦以犯难。民忘其死。其是之谓乎。至若军务所需火药为重。石子头以上各村。距省路程。远者百里。近亦四五十里。往返动需时日。石歧营有火药局焉。请拨精良者广储之。三数日间从而接续之。俾乡民便于取携。不致临时告匮。并请择端正廉洁具有天良者。或官或士。坐镇于该乡社学中。凡阵亡受伤者。克敌告捷者。察其真伪。核其多寡。支领火药及犒银两。稽其出入之数。则下无浮冒之弊。上无剥蚀之虞。赏罚严明。防范周密。士尚有不用命者欤。吾不信也。幸虚怀而采纳之。抑杓更有请者。边衅之开。造端吾粤。继乃株连于浙。今复波及于闽。深　九重宵旰之忧。贻百姓流离之苦。心窃痛焉。纵谓兵革不能往救。亦当设法以解其围。今请宫保俯照前书所言。即日备办船只。颁发口粮铳火药器械。传谕诸乡。限三日内。各成壁垒。部署整严。一面号召虎门内外各乡。集敢死士万余。坐驾石船堵截于沙角外。乡民于沙角内修筑台。逆夷闻之。当回帆指粤。我兵激于忠义。一鼓作气。必奏肤功。且彼势既分。即可纾厦门之急。地方官得从容克复。不致嫁祸于邻封。杓浅人也。心有所见。口辄宣之。宫保以为贾山之至言耶。杜牧之罪言耶。临书激切。不胜战栗。

　　上裕抚军论团练事宜书　　　　　　　
杨士达

昨承询地方利弊。辄以团练事宜上陈。意有未毕。请畅论之。江西东连闽浙。西接荆湘。北控淮右。南通交广。固川陆一大都会也。然而僻在南服。川谷环萦。藏渊萃薮。芽櫱易萌。防御之道当豫。庶消患于无形。且夫思患豫防之道。城可恃者。则以守城为安。城不可恃者。则以四乡为守。江西当吴楚闽粤之交。万一有事。腹背受敌。郡邑城池不皆可恃。是莫如守四乡。保甲者。乡人所恃以无恐也。今虽通省奉行保甲具文。近者海氛不靖。几于远近骚然。急宜整顿。以收保甲之实效。整顿。不必拘十户为牌十牌为甲十甲为保之旧。但随其村落所在。设立村长。村长之多寡。视村庄大小为准。立村长。由公举不由官。务使各相董率。又发给印单。按户书其姓名习业。申禁令。严稽察。是虽未足以弭盗。实足以慑土寇之气。遏大盗之萌。何则。盗贼入境。必恃内应。犹物必先朽而后虫生。果能严行保甲。按户编籍。出必稽其所自往。入必诘其所自来。则内应无由生。奸细蔑由匿。索既除。虽大盗亦不敢轻入。此保甲足以守四境之大验也。若夫江南沿海团练之法。宜就其地势所便。合数村团为一总。而于各村中设立练长。练长即以村长承充。其人必公举有威望且公正服众者。以专责成。至邻境接壤之处。又必细察情形。某地为要害处所。某乡某水某山。为出入往来必经之道。则于某处设一大总。而使附近各村应之。一村有警。首尾策应。乡自为守。人自为防。无征发之劳。有敌忾之用。既省军粮。尤资捍卫。虽未足以破贼。固可以作官军之乡导。壮官军之声势矣。行团练。不许蓄大。以杜奸萌。但户出一丁。授之器械。使习于家。以时日集而教之。视艺之高下为赏罚。寇至则闭寨登陴。而官出精兵以牵制贼势。寇攻则救。寇退则追。俾奔窜而不得反袭。俾枵腹而无所得食。然后因敌之劳。而以逸胜之。伺贼之匮。而以饱胜之。此团练之益也。虽然。未可恃也。左氏传曰。郧人军其郊。必不戒。兵法。自战其地为散地。盖自战其地。则室家妻子之恋。足长其怯而馁其气。馁且怯。未有不偾事者。今试行团练之法于四乡。而乡村之中。近者相距一二里。远者十数里。地隔力分。非若兵弁之萃于一营。充村长者。皆乡里交游。非若弁员之临其属。有严法重罚之可鼓其气。且寇盗之来。飘忽无定。或夜深劫杀。或分道剽掠。乡村不习金鼓。胆气未坚。各顾其家。易至溃散。散则力弱。如猎狐兔。昔嘉庆闲。川陕团勇。死于教匪者以千百计。职是故也。

故欲行团练。莫如奏请筑寨。查寨堡之筑。当嘉庆初。教匪云扰。秦蜀楚行之。颇着成效。今试言其利。州县城垣。广隘不同。其必不足以容一县之人则同。且距城远者。虽欲入保。寇至有莫及之势。惟四乡寨堡一立。则室家皆聚。乡勇无内顾之忧。人心自固。不忧溃散。其利一。寇盗往往因粮于我。故以掠地为能。惟聚乡村之老弱妇女货财米谷。收入寨堡。则敌野掠无所获。其势易饥。不能久淹。其利二。劝一邑之民。捐输修城。则乡居造为城郭无与于乡之说。观望勿前。惟随所在都鄙。兴筑寨堡。又不假胥吏之手。则事必易集。其利三。有此三利。何惮不为。且夫练兵贵练其胆数者。练胆之方也。胆坚则志奋。志奋则事济矣。然筑寨非团练已成。则始事之防御不备。团练非寨堡已固。则临事之呼应不灵。寨堡非董率有方。则未事之涣散不一。相其宜。酌其通。率此以往。庶其有功。抑又闻之。世俗狃于习故。难以虑始。非以威制之。则令不行。而临事制变。先在乎赏罚严明。重赏之下。必有勇夫。储赏之费。不可不豫。顾富人多吝。未肯输赀。破其悭贪。损其有余。勿事姑息。以成大防。是在良有司。迂谬之见。惟阁下采之。

　　与吴中翰论时势书咸丰三年　　　
鲁一同

流贼之。其起于郡县之世乎。汉之张角。唐之黄巢。势数倍于今日。而卒以扫除者。汉州郡之势强。唐节镇之兵勍故也。至明之季。州县积轻。而镇侯之权。不如一监军道。尊贵相压。非复初制。寇之在楚豫秦晋。如泻水平地。东西南北。惟其所之。虽以卢象升孙传庭之忠勇。曹文诏父子之骁健。随扑随炽。无他。大帅有攻剿之兵。州县无堵御之力。且官家之兵。有朝廷之节制。有文书之往来。有供顿之繁费。有驿站之稽迟。有支给之浩穰。贼则不然。行如飘风。止如蚁集。一切取之于吾民。民不劝而输。兵不调而集。行不请命。战不克期。野掠所获。各肥其私。上无吏议。功罪无所营。惟盗之是骛。狂悖暴虐。而其心乃齐一坚定。故不可制也。以古况今亦略相同矣。自正月以来。粤贼北犯。汉黄不守。据长江之势。恣其荡轶。破皖桐。下金陵。踞镇扬。又分其丑。涉汴入晋。东扰畿辅。　国家兴师十万。南北攻围。旷日持久。凶锋未损十一二。而力已不支矣。夫贼无定势。众多而散。行疾无方。此非尾击之兵所能制也。制之以吾民。民各守其家室。统于一令。令各守其城垣。统于一郡。民不变贼。杀一贼则少一贼。四面而蹙之。贼无所走。则穷矣。　国家休养二百年。兵且畏贼。奈何责之民。曰不然。夫贼即吾民。非有奇材异状也。民去而从贼则勇。民居而捍家室卫乡里则怯。此故可思也。贼无纪律法度。而能用其权。今之守令无权。非独无权。以东西南北之人。强之为父母焉。为公祖焉。或三月而去。或半岁一岁而去。其视民与民之视之也。万不能如贼与贼之亲而能用其权亦明矣。或小有建树。监司制之。督抚制之。台省又制之。万不能如宿贼与新附之贼之能必用其权亦明矣。苟能用权。以狂虐无赖数千之徒。横行八九省而不可制。苟不用权。虽以　朝廷之威德。贤士大夫之声望。不能使一城一镇之人临变而不去。为今之计。独使天下之守令各私其郡县。郡县亦各私其守令。则贼无所乘而入。如之何而能私。令不十年不迁。终其职者。即削其故籍而居焉。守不十年不迁。终其职者。即削其故籍而居焉。令之加官可至四品。而仍令。守之加官可至二品。而仍守。守令之上。独留一督以主军事。而民事民兵。全付之守与令。城垣其墙宇也。仓库其囷窖也。四境其田里也。民知守令之为吾守令。则忠义有所效。守令知民之为吾民。虽欲虐用濡惜而不忍竭其力。欲苟且而后顾无所诿让。而权乃能行乎其闲。今天下州县。虑无不言团练。比如团沙。胶之而不固。掷之而仍散。非权不能团。非久且亲。团亦不坚。久且亲矣。民之耰锄白梃。贤于十万师可也。久任而削其故籍。略用顾氏郡县论之说。要为近日救弊良策。不必说之自己出也。

今天下之大患。莫如贫矣。兴师十万。日费万金。军兴四年。计所用不下二千万。筹饟之艰。固非意外事也。诚重守令。团乡兵。则可省客兵之半。夫以西北之兵而救东南。远者数千里。动经旬月。兵未至而贼已去。贼未见而帑已竭矣。凡兵行粮。人日三百。若以守令督率乡兵。人得百钱。便有饱腾之效。又无道里之费。驿站支应之苦。爱其家室。知其道路。家出一丁。虽小县可得二三万人。当贼未至。小村并大村。小堡并大堡。劝其长老。私相董率。官与旗帜。凡旗帜勿令私造。既虑参差。且权之所在。不可假也。以时训练而约束之。贼至百里以外。然后支用官钱。勒成部伍。追贼不出境。迁徙不出境。出境有诛。凡支官钱。动用地丁正杂。准与开销。正杂不足。私相捐输。皆登簿籍。报部而奖之。凡本县贫瘠。许一府之内。或有殷实。相为输将。仍不得抑勒。凡输钱粟于邻境。奖有加。凡钱之与粟。相为低昂。钱出之官。粟出之民。今年以来。粟价颇低。凡富家捐粟。加二三成入册。乡兵得粟。便可坐饱。粟有所泄。其价必平。凡一县之乡兵。与四邻分日而会于境。凡贼至一县。则四县交出兵而会于境。凡贼至一府。所属之县。各分三之一。交出兵而会于府。惟此不在出境之例。凡出境者粮有加。凡用乡兵皆报府。凡督抚提镇以下。皆不得调用乡兵。如此。则远近相联。村与村团。镇与镇团。县与县团。如手足之捍头目。不呼而集。兵无远涉之苦。国无筹饟之艰。贼之平也有日矣。

额兵不足。于是有招勇。勇须乡也。乡须勇也。今之招勇。大概募兵。昔人有言。轻去其乡。安望其勇。旨哉言乎。招勇有二。非饥饿无赖。即枭桀不逞。苟钱粟丰裕。赏赐优渥。可激使一战。亦浪战无法。乘胜争利。易蹶主将。脱或支用不给。小不如意。睢目而疾视。沙行而偶语。一旦有急。铤而走险。不能有益。适足为。夫无故费数十万之帑。招无赖不逞而养之。以待一日之变。计之不得。无过于此。前勇既散。后者复招。拾人之余。转蹈覆辙。甚无谓也。古者招勇不出其乡。用勇亦不出其乡。故曰乡兵。或有山陬海涯。兼兴屯田。自昔行之。成效尤着。议者多以东南之民柔脆。招用西北之勇。于是有川勇楚勇寿勇徐勇。时或用之得力。亦必强宗豪姓。素昔蓄养。自成一队。多则千人。少亦数百。固非临时乌合取济。又苦大帅统之无方。驭之无术。良者弭首而就法。强者长啸而远引。此不足丧豪杰之心。开乱之门乎。古之贤将。多蓄牙兵。握手亲昵。与共生死。卫队强盛。虽有客兵降将。力能钳制。今之法制。临敌命将。素无爪牙。猝与之以大队之劲勇。本轻末重。上疑下贰。彼皆各为其主。万无相能之理。亦非大帅之咎。势使然也。故莫若各用其乡。自战其地。得贤守令抚而练之。使耕战相维。一岁之中。便成劲旅。何必远征轻猾。自取駴散。昔刘裕称京口为劲兵。项籍用江东之子弟。岂有东南之人不可用之理乎。夫颖亳素称强悍。汉黄古多犷桀。然而贼众一至。大股裹。乃反而为之用。近日扬州溃勇。濠泗居先。至如六合一黑子之地。丹徒为文柔之乡。虽偪近贼巢。而民气自固。乡兵若此。招募若彼。明效彰彰矣。

　　上吕方伯启　
胡林翼

敬再者。细揣盗贼之情状。兵练少而弱。浮靡不整者。贼见之必抗。此驭兵者之过。亦挑练不精之过也。似尚有法可施。请勿过虑。惟捕盗与剿逆。互有难易。逆则患其抗。而盗则患其窜。并患其匿耳。官无久驻之势。盗有暂伏之技。此剿办之所以不能得手也。前言保甲团练者。所以防窜匿。即所以辅雕剿之不及。保团可御畸零奔溃之贼。已败已散之贼。而不能当大股方张之贼。专精雕剿。又所以救保团之所不及。二者缺一不可。细思贼势如此。卑府何能坐待保团之成。而始议动手。即使地方官保团不力。又何能推过于地方官。且黎平保团。尽心一年有余。无日不讨国人而训之。成效尚不过四分五分六分。能自谓已精已善乎。然总胜于不办者。总胜于徒恃文告者。卑府受命委办。荷国士之知。恨不实时扫尽萑苻。所以再四乞办保团者。实以保团非一手一足之所能兼。又且非其官长。则令不行而禁不止。渎请再四。岂欲以口说侈陈于上宪哉。实见贼状必归于窜匿耳。昔赵壮侯金城平羌。主臣辨论往返不已。卑府才识至庸。何能妄为援引。然愚者千虑。或有一二可备采择之处。尚祈明察。并乞节取迭次禀词。禀陈两院。则于地方实有裨益。

　　复古州厅郎同知书　　　　　　　　　
胡林翼

顷得来示。详列十纸。具见躬行实践。了然于心。了然于目。了然于口。良工心苦。夫复何言。岂忍疑其不用心耶。苗寨有枪。禁之必不可。因而用之。即古人所谓因势利导也。尝笑近年官吏。不能禁贼枪。而思禁民枪。岂非癫乎。设异日有事。不须多调。大约好手三百足矣。且须谕以祗办古州地面。不致越境。则苗人乃应命。否则疑矣。药铅火绳。可用印文铅子与苗枪不合式。须另锤也。向营中借用。俟禀请督抚宪给发归款。如再拘泥。则即以禀稿交给阅看。属一面支借。一面径申。断无阻止者矣。口粮可每名给米一升。加钱三十文四十文。特须妥人经管。并须有头目承领。乃不虚糜。然此亦临时调遣则然。平日则止可犒牛酒而已。谢贾无团练。其人既与贼通。尤须设法妥办保甲。乌沙之附屯军。共几堡共若千户。可设法责成也。总之一人理事。事必不胜。弟办保甲团练。亦甚严矣。心规杜召。迹近申韩。如本寨有人出外为盗。则责成本寨乡正团长牌长要人。如外寨有盗入境而不救援不追捕者。则责成本寨邻寨乡正团长。钱入本寨充公备用。而官不经手。一年有余。得盗三百余人。岂弟一人之耳目才力能如是哉。不过责成严而罚赏明耳。即月前岭快塘抢夺之事。责成毛洞访拏。实时五人尽获。所以必须先严保甲。而后有索在手也。其乡正团长牌长寨头款头。署中必有册可稽。一遇有事。即按册札饬勒交。此册置之座右。终日披阅。大约十户则设一牌长。一寨则设团长二三人。数寨则设乡正一二人。以此数人专主盗贼之事。即汉书之游徼。周礼之闾师也。质之高明。当以为然。南丹既须严编保甲。小丹章为盗贼出没之所。均应设隘设关。派附近各寨轮流守之。乌鸡寨人户少。可严谕附近救援。并设关隘碉卡守之。洞里平油列辰俾吊孖三处哨楼。是何名字。必经相度允协。大坡头九结坡乔亥各建卡一处。派人轮守甚善。振冷场撮箕坳为紧要之地。应设关隘。俟斟酌尽善。访察至密。将地图寄来。弟即请道宪给银督修。并代藩宪。均无不可。大约大宪之意。祗要核实有益。并非吝钱也。营兵久成废物。屯军尤不可恃。临时再斟酌。尊处练勇。至少亦须四十名精而又精之手。日前所见十人。皆不中用。如此白费银钱。诚不可恃。如得好手。不妨以五千六千养之。祗用三十人亦可。贵精不贵多。尤以每日两操为定。榕江车江尤为苗船必由之路。望于最要设一水关。关上或设一台。以杜其入粤之路。此必不可少之计也。委员薪水。祗可请公项发给。关隘工程。亦祗可请捐项支销。一丝不苟。处处综核。各宪自必相信矣。并村之说。上宪亦深知其不可行。删去为妙。拏贼非赏不行。用人非钱不可。诚为切论。然须放胆办去。天下事祗在人力作为。到山穷水尽之时。自有路走。只要切实去办。道宪藩宪必有耳目鉴察。自能无所疑虑矣。再者从住城堡起至乔亥等处。与清江台拱丹江八寨连界者。望详悉访问要隘。并查堡几处。譬如一人之身。从顶至项。既有耳目口鼻。而咽喉为一总。从肩至手臂。而外肾又为一总。窃料地势亦必如此。总有一必要之路。乞访问绘示。盼切盼切。其毘连之处。共计屯堡有几所。有若干人。尤须切实查明。交界之处。派人侦探。尤为要着。切不可迟。切不可少。拔贡梅兰等。以礼罗之。必可应召。且可令其举贤材而用之。用士较用官尤得力耳。

　　批零陵县
曾国藩

现在办理之法。重在团不重在练。盖练则需钱较多。恐经手不得其人。不免扰民。团则齐心合力。以一族之父兄。治一族之子弟。以一方之良民。办一方之匪徒。匪类去尽。则善良安生。乃所以为团也。中称有犯必惩。不敢稍存畏难苟安之心。慰甚望甚。今日疲敝疮痍之民。吾辈居官。势不能别有抚摩噢咻之术。但力去害民之人。有案必究。无察不确。则造福于孱民多矣。闻该县平日实心爱民。故畅言之。

　　复文任吾书　
曾国藩

团练之事。极不易言。乡里编户。民穷财尽。重以去年枯旱。十室九饥。与之言敛费以举团事。则情不能感。说不能动。威势不能劫。彼诚朝不谋夕。无钱可捐。而又见夫经手者之不免染指。则益含怨而不从事。故国藩此次办法。重在团不重在练。团者即保甲之法也。清查户口。不许容留匪人。一言尽之矣。练则必制器械。造旗帜。请教师。拣丁壮。或数日一会。或一月一会。又或厚筑碉堡。聚立山寨。皆大有兴举。非多敛钱文不可。方今百姓穷困。无生可谋。治之者。当如养久病之婴儿。攻补温凉。皆难骤进。风寒饮食。动辄为咎。故鄙意重在团不重在练。抑且不遽重在团。而先重在办土匪。我不能有利于民。但去其害民者而已。而害民之中。又择其尤甚者。如尊书中所谓会匪头目。抢案首犯。斩刈无赦。其余可宥原者。皆行保释。最为得体。舍粤匪而求胁从。舍豺狼而问狐狸。此近来大不平之事也。劝捐之说。苦无明条例。不足取信于乡人。条例必颁自户部。乃可据为典要。此闲亦无刊定要例。不若就乡人所愿为之官。愿得之封典。告知省城主持此事之人。然后较量多寡以定从违。其可捐之户。亦须择其尤富者。至少亦须大钱一千串。乃可起捐。庶小户无勒派之弊。而　国帑有尺寸之补。李筱泉年兄醇厚明白。仆所深知。若得诸君子相助为理。必有可观。足下所代作告示。都为妥善。惟第七条按户出丁。到处练艺。尚与鄙见不合。鄙意各乡但行保甲之法。团而不练。惟城厢则操练。一二百人。以资剿办土匪之用。待岁月稍久。民心信从。然后层层引入。庶费不多而事易集耳。

　　复丁稚璜中丞书　
曾国藩

接读手书。于团练一事。剖析利弊。至为明晰。荩筹周至。敬佩良深。奸民藉奉文团练为敛钱之举。武断乡曲。挟制官长。寻至相为敌仇。酿成祸乱。其余抗粮械等事。所在骚然。弟亦每用为诫。此次欲于直东分界之区。就现有之团。酌加修理。以清盗源者。并非出自鄙意。曾守镜湖与敝幕贺君相善。渠谓直东之处。向为盗贼出没之地。彼拏此窜。两省州县互相推诿。虽严饬各属购觅眼线。而越境搜捕。究难得力。加以直界旱灾。二麦多未播种。来岁青黄不接。难保此辈不乘机煽变。致启乱萌。故欲酌办团练。为弭盗之一法。由贺君转达敝处。求得一札以从事。鄙人未之允许。求得一书通意于左右。亦未允许。又请至济南一行。以桑梓而素荷青盼。又偕嗣同往。鄙人未之禁阻。亦未将办团一事。属其致辞于铃下也。今读来示。谓官吏不能皆贤。约束不能尽善。初而敛钱。继而无穷之弊。势将难遏。诚不可不豫为之防。应即可作罢论。尊意谓保甲之法。实为弭盗良策。弟意办团与保甲。名虽不同。实则一事。近人强为区别。谓操练技艺出队防剿者即名团练。不操技艺专清内奸者即名保甲。不知王荆公初立保甲之时。本曰民兵。本尚操练。与近世所谓办团者初无二致。县令苟得其人。办理果得实效。足以惩治小窃窝户。如不得人。不特豪无裨益。弊端亦殊不少。弟常谓保甲当摄官而使之。不可用通饬之札札行全省也。来示欲为地方择人。广树贤俊。为斯民除奸而养善。斯实吾辈职分当为之事。州县不能皆善。善者又多不能了事。直隶地方瘠苦。人才尤为难得。坐是吏治颓弛。全无起色。殊为歉悚。八月闲尊疏奏裁战守兵马各二千余业。经照准。请将原疏及部文抄咨见示。敝处前奏练军事宜。欲稍参勇营之意。以练绿营之兵。部议颇加驳斥。嗣后覆奏办法。暂于保定正定古北口三处。各挑练千人。先行试办。俟数月之后。推行无弊。再行酌定章程。部议照准。兹将前后奏件。咨达冰案。绿营积习太深。欲求练成可战之兵。全无把握。如何如何。

　　与李筱泉制军书　
曾国藩

接奉十月十一惠书。敬悉使节遄征。将渡湖外平章事状。厥后得尚斋书。述及台旌临发。略示梗概。属为转达。究不知其是何端绪也。刻想安抵湘垣。政祺佳鬯为慰。敝乡可虑之事。首在哥老会匪。无论贤愚。皆怀隐忧。治之之道。不能无故而兴兵戎。地而事搜查。自当略行乡团族团。就近查访头目。呈送县官。乃不至突发于不及防。然团之一字。利病各居其半。且恐利少而病多。起团则必设局。立局则必敛费。或择户劝捐。或按亩摊派。年年索钱。夜夜巡警。贫家既不胜其扰。而坐局收费之人。又未必果纯乎公廉。为众所服。一匪到局。总以开释为主。本身能具悔结。族邻能具保结。即准释为良民。如实无一人保。乃送县城。县官审明而后押之。抚辕批准而后杀之。闻有团局擅自专杀者。众情为之不服。则匪首狡焉思逞矣。哥匪虽多。而被诬者亦所常有。或被怨家诬告。或被匪党诬扳。此等全靠团局董事曲予宽贷。宁信诉诬者为真。不信告者扳者为真。则匪易于开脱。亦遂易于解散。否则一经被诬。团局必欲加以重罪。彼此结党。报复相寻。杀机将无已时矣。军兴以来。州县断狱。往往罚讼者出钱。最为残民之政。闻团民于会匪之可释者。亦或罚令出钱若干。以作团费。或竟攘以自肥。此尤大拂人心。匪首所借口以煽乱者也。阁下素得湘民之心。可否出一告示。力禁三端。一禁团局不许擅杀。并不许用刑。二禁团局不许轻听诬告诬扳之辞。三禁不许团局罚钱。并不许多敛局费。人皆谓办哥匪宜严。鄙人独谓宜松。至用兵剿办时乃严。未晚耳。不审与尊意符合否。国藩巡阅外郡。先至扬淮徐州。次及镇常苏沪。水陆各营。均已蒇事。吴淞口乘坐轮舟上驶。十月望日旋抵金陵。各路营伍额兵。招复者甚少。抽兵另练。为数无几。缓急殊难深恃。将来尚须酌筹添募。暮齿孱躯。愧无搜乘校技之实。不过循行旧典。饱啖佳肴。多听谀词而已。其新募之老湘六营。操练洋队。经吴小轩亲自指教。甚为认真。不知可练成劲旅否。鄂岸画界一层。略有成议。湘岸似亦须一分界。俟大元旋。再行函订一切。


卷八十二　兵政八团练下

　　湘勇原流记　
彭洋中

湘乡踞湘江上游。地广而沃。中岁委积鳞比。民间正供之赋。向由书吏携串票赴乡征。日久弊滋。需索重沓。民不能堪。激为抗欠之计。其俗又剽悍。敛钱拜会。岁以为常。道光末年。纠众积六七万。为首匪类。踞山依箐。立巢窟。焚掠掳杀。无处无之。被害之家。骈词上愬。丝棼苦不能治。三十年。粤西金田衅作。　　上命前任云贵总督林则徐经略之。道卒。又以　命前任两江总督李星沅。亦遽卒于军。粤贼势日炽。湘乡会匪通焉。将借口钱漕。以发大难。都人士罔知所措。或为徙避计。不能徙者。则约数百人赴告各大吏。谓寇贼之患。百万甲兵制之于后而不足者。一二循吏弭之于先而有余。请以贤能县令往。巡抚骆秉章署布政使春熙皆颔之。然计吏。罕胜其任者。择尤遣之。则又胥视为畏途。相顾茧足。曰吾官可劾罢。躯命殊未遽捐也。用是拟委十数辈。咸固辞。事势迫不可复待。时清江朱孙诒。卸署长沙县事甫月余。又已奉部咨允补酃县令。按省例。皆不得遽委他缺。湘人知其贤且能也。相率遮大吏舆。乞借寇。秉章语属僚曰。诚知非朱令不可。第违省例。而强以人人所不欲。乖护惜吏才之意耳。春熙曰。是可以忠义动也。因促召朱令至。则长揖以顾全局恳。孙诒受命无难色。其捧檄往。则是年十月初二日也。孙诒未任之先。乡民集数千人城中。环县令署。噪聒钱漕事。闻孙诒至。喙顿息。孙诒下令曰。胥吏滥索。诚病民。然新漕伊迩。骤改章恐弗及。其各归。来年当为若尽剔朘削弊。敢胥动浮言者。罪不赦。会匪扰闾里。尔切近灾也。亟缚献。毋少延。众唯唯。遂散。是月半。有以盗魁陈胜祥刘福田彭明新来献者。讯得实。并寘诸法。自是絷贼之索。日相属于道。邑中狐狖嗥啸。为之稍戢。访绅士之贤者。知廪饩生罗泽南诸生王文士刘蓉康景晖其人。明年。咸丰改元。　诏举孝廉方正。以罗泽南应。二月。县试士。拔刘蓉冠其曹。旋集诸绅议改钱漕法。悉去浮勒。务便民。严治舞弊桀黠吏。湘人大愉。湘乡书吏最狡恶。令或稍闲以法。辄多方诬去之。王悉其状。密举以闻。请预防。四月初八日。孙诒巡乡至三坊万贯亭。绅民迎谒。王预焉。与语移时。属诣署襄公务。随抵三十五都洪山殿。康景晖诣焉。谈竟夕乃返署。当是时。大学士赛尚阿都统巴德清达洪阿奉　命剿粤西贼。孙诒召诸绅谓之曰。防患未然。古之善教。今粤贼洪秀全等势张甚。未易遽殄。若北窜由恭城灌阳而全州。则永郡之东安界。由阳朔临桂而灵川。则宝郡之新宁界。皆毗连邵阳。湘乡固邵阳接壤也。计程不数日。贼可及吾境。人以为患在隔省。吾视之犹肘腋耳。官军布守冲要不能。团练乡兵。差足卫闾阎。及今不理端绪。恐仓卒措置难也。王曰。请自隗始。爰创具规约。晓谕于三坊倡之。余四十七都亦次第行。

时洪逆困守永安。官军十余万。绕之四。不惟楚省无风鹤警。即粤西诸郡邑。亦犹晏然太平。是以示谕团规。概不及旗帜队伍刀矛鎗字。恐骇观听也。未几。湖广总督程矞采得　旨防湖南边。将督师次衡州。孙诒欲于其过境也。缕陈团练策。请饬通行。而总督方谓贼焰易扑。勿庸为此迂远谋。劳民伤财。无益至计。孙诒之说不得入。七月。邑之二十五六七都三十五暨四十都会匪同时骤起。出抄抢。四十都职员李耕亭家。被祸尤烈。孙诒遣刘蓉康景晖号召团练。亲往捕治之。会匪拒捕。铳弹伤孙诒。准及手足。舆夫丁役负创者数人。诘旦。孙诒裹创大集团丁。围攻贼渠熊聪一于湖洞。火其庐。擒贼目王祥二及其伙数人。熊聪一弃湖洞奔八十里。潜伏杨家滩。谋遁出境。团长萧积惠购获之。王亦会团于三十五都助捕。获贼头目百余人。槛送总督行营究治。计前后就捕者七百有奇。孙诒以内匪不靖。则外患无自防。益与王康景晖诸人。讲求团练缉捕法。网山搜谷。枭鸷为空。二年二月。洪逆挈其党杨秀清萧朝贵石达开等。突永安围。走临桂。攻省城。锐首北向。孙诒谋诸王康景晖曰。衡永驻重兵。宝庆有副将领兵协郡伯守。贼必不敢往。由东安捣虚而来。吾湘乡正当其冲。团丁未习战。不值一吷。非可遂恃无恐也。吾欲选劲卒分布要隘。当前锋。以团丁缀其后。助声势。两君以为何如。皆对曰。此万全策也。遂募敢死士。日训练。四月。全州陷。戒益严。贼睨湘乡有备。绕窜陷道州。陷江华永明桂阳郴州。七月。王等偕文士易良干各集团数百人。造县听调。命分三营。易良干领中营。王领左营。武生杨虎臣团长王开化张运兰隶焉。康景晖领右营。以诸生罗信南综理三营粮糈。谢邦翰偫兵械。县学两司教官并廪饩生魏万杰等。分投劝捐助以济军食。事当创始。惊世骇俗。前此团练甫倡。举邑绅耆庭诤已屡。迨是益哗然。有怨詈者。有揶揄者。有谓寇贼可冀其不来。练卒必不能不生事者。孙诒亲若友进谏曰。众口嚣嚣。姑已之以息谤。若何。寇将至而敛民怨。非计也。答曰。愚民偷旦夕安。忘巨祸。犹赤子有疾。苦药饵号耳。苟且徇之。安用父母为。遂不听。有挺身向康景晖吧呀忿争。斥以首祸者。孙诒召其父责之曰。尔子敢复尔。将寘重典。为沮挠公事戒。复饬缉妄议者数人。薄惩之。事乃定。是月。罗泽南来。命易良干奉以中营事。而己副之。时洪杨诸逆犯长沙。警报日数至。二十九日夜。言贼至江车。距邑城七十里。商民惊扰鼎沸。练卒亡去者十之八九。厥明。侦知其非。稍稍复集。或以为言。孙诒曰。始事固如此。无足为。乃皆召而语之曰。古来良将。功名赫赫于后者。其初皆未尝不畏怯。惟一经畏怯。胆即渐以老练。故名卒成。今尔辈虚惊。宜自笑。且自惩也。越数日。又谓之曰。凡临战阵。避死反死。舍死杀贼则必生。尔辈当念人无寿夭。咸有死期。死于牖下。何如马革裹尸耀来世。以此熟自计。遇贼自勇气百倍矣。练卒环听。若顿悟。孙诒驭凶暴尚严。而拊循士民。则厚奖其能。徐勉以所不逮。不求备。不务速成。告谕懃恳。善开发人志意类如此。人所以乐为用而造就多。

八月。长沙贼围仍未解。孙诒令王将其众出驻马铺。康景晖驻辰前铺。举人赵焕联领团丁驻道林。相犄角。伺贼至迎击。罗泽南易良干防卫县城。先是孙诒以临敌制胜。首在士卒一心。次则布队森肃。因推古人阵法用意所在。制为起伏分合周阹猎逐之式。于王之行授焉。王到防。日日按式操演不稍间。两营踵之。湘军纪律自此始。既而又令附郭三坊三都。比户选练。为城保障。令城内立八团。团总各一人。每团选壮丁二百。共一千六百人。分为八班。孙诒每日凌晨起。率其一。更迭赴各都坊会操。凡步伐止齐之法。刀矛枪之用。皆躬示其状。俾模式焉。操毕。辄引一队至前。面语以忠义之教。勋赏之荣。勇怯死生之理。口指手画。无异授徒。虽舌焦吻燥。不惮劳也。当其创设三营也。营仅三百六十人。至是增至八百人。合诸城内八团。附郭六都坊。暨其余四十二都团练。习技击娴队伍者。综计约十数万。九月。刘蓉来。立连坐法。一人怯退。同伍罪均。令各团练自具状为凭执。人皆指天日誓。孙诒乃诹吉椎牛飨士。率诸绅县庭同嚼饮。万众欢腾。始俨然有亲上死长之意矣。邑之十八都。地名壶天者。聚众应洪逆。孙诒率易良干罗信南驰往掩捕。一鼓荡平。王请曰。练卒可用矣。愿以一旅援长沙。殄兹寇。孙诒壮之。令率所部往。十月十九日达行省。贼已他窜。怏怏而回。洪逆旋破岳州。围武昌。大兵咸逐贼上。诸郡县土寇起。邑之赛田杨家滩匪类漏网者亦蠢动。孙诒率罗泽南刘蓉往平之。至是署事期满。将瓜代。泽南与诸绅诣大府留。其时张亮基抚湖南。湘阴左宗棠襄事其幕。谓泽南曰。湘潭避兵侨君邑者。皆谓邑团军近数十万。能调省资保卫否乎。泽南曰可。十一月。张亮基寓书孙诒。属选千人往。不以檄而以书。重礼孙诒也。孙诒将亲行。谋与偕者。罗信南请往。泽南以亲老辞。王亦辞。孙诒谓泽南曰。君孝廉方正也。事亲诚先务。然境土若不靖。将负父母逃之荒外乎。抑听其引颈膏贼刃乎。泽南无辞。又谓王曰。湘乡团练成。君实其勋首。今大府调练卒。咸属望君。奈何反却顾辜众望乎。世变方亟。志士有为之时。守此不去。以待科举。毛锥子将笑人也。皆应曰。愿如命。于是王以三百六十人先发。十二月三十日报至。孙诒督同泽南信南以七百二十人继之。刘蓉随。明年正月初八日亦报至。至之日。张亮基已擢湖广总督去。潘铎嗣为巡抚。命长沙守仓景愉点验焉。郡丞椿龄代之行。事毕。言于景愉曰。乃今见亚夫细柳军矣。曩昔霸上棘门儿戏者尔。月杪。孙诒归自长沙。二月。衡山县草市贼起。王奉大府檄。以所部往击。悉就歼。四月。安化县蓝田贼起。孙诒奉大府檄。以罗信南谢邦翰随麾盖往击。若伐槁薪焉。五月。孙诒解湘乡县事。洪逆之攻武昌也。陷之。由是闯汉阳。躏蕲黄。狂而东。九江池州安庆太平诸郡。相继不守。遂入江宁。据为伪都。分其党俶扰江西行省。

湖北按察使江忠源奉帮办军务之　命。将趋鄂中。闻南昌警告。顺道驰剿。兵寡贼众。书抵曾国藩请援。国藩方驻长沙帮办团防。商诸复任巡抚骆秉章曰。营兵疲。不如乡勇健。能战。令朱牧提湘勇赴援。其可乎。孙诒是时已擢任郴州也。秉章然之。遂以孙诒统援军奏。孙诒令罗泽南领中营。饩生李杏春团长李续宜佐之。易良干领前营。团长罗信东佐之。谢邦翰领右营。团长李续宾佐之。康景晖独领左营。杨虎臣独领后营。罗信南领亲兵。王留剿郴桂土寇。六月遄发。候补道夏廷樾庶常郭嵩焘偕行。七月十九日。师次南昌。二十四日。与贼交绥永和门外。大败之。谢邦翰易良干罗信东穷追至江湄。夺贼舟被戕。孙诒哭之恸。以李续宾代领右营。罗信南兼领前营。吉安故多盗。闻南昌被围。竖旗友。忠源暨巡抚张芾在籍尚书陈孚恩虑其与粤逆合。奏令孙诒扼樟树镇。断贼勾结。遣候选教谕刘长佑隶指麾。孙诒到镇。以长佑与罗泽南李续宾等偏师捣吉安。扫灭土寇。八月二十三日。南昌遂解严。江西全省以次戡定。湘勇凯旋。忠源本国藩门下士。喜湘勇精锐。疏言国藩有湘勇六千余。　　上信之。始命国藩帅以援鄂。国藩既得　旨大募湘勇。尽调孙诒所部将士为东征计。忠源抚皖。又驰疏调孙诒。以秉章奏留。乃止。四年二月。粤匪上窜。国藩命罗泽南李续宾防剿衡永郴桂。以固后路。自将王等水陆军万余人东下。三月。至岳州。遇贼。军尽覆。归咎王。将罪焉。左宗棠言于秉章。力保全之。使屯郴桂。召罗泽南李续宾还长沙。规进取。国藩曰。湘勇恐不足以战也。宗棠曰。劲旅也。杀贼多矣。奚不足。四月。孙诒署理宝庆府事。国藩于七月整旅复东下。罗泽南李续宾等。所向摧靡。迭克岳州武昌汉阳蕲黄各城。六月粤逆复犯江西。巡抚陈启迈疏乞　命孙诒率罗泽南往援。秉章以孙诒方专郡。泽南业东下。奏覆。十二月。国藩督师湖口。又败绩。武汉两郡重陷。国藩收拾溃卒。退屯九江。罗泽南李续宾以其间入江西。剿广信饶州踞贼。五年。战于弋阳大捷。战于信州亦大捷。广饶一路告廓清。俄以国藩命回军武昌。逆贼复狼奔豕突。江西全局糜烂。
  </div>
  <div class="pagination">
   <a href="皇朝经世文续编_page138.html">
    上一页
   </a>
   <span>
    ...
   </span>
   <a href="皇朝经世文续编_page134.html">
    134
   </a>
   <a href="皇朝经世文续编_page135.html">
    135
   </a>
   <a href="皇朝经世文续编_page136.html">
    136
   </a>
   <a href="皇朝经世文续编_page137.html">
    137
   </a>
   <a href="皇朝经世文续编_page138.html">
    138
   </a>
   <span class="current-page">
    139
   </span>
   <a href="皇朝经世文续编_page140.html">
    140
   </a>
   <a href="皇朝经世文续编_page141.html">
    141
   </a>
   <a href="皇朝经世文续编_page142.html">
    142
   </a>
   <a href="皇朝经世文续编_page143.html">
    143
   </a>
   <a href="皇朝经世文续编_page144.html">
    144
   </a>
   <span>
    ...
   </span>
   <a href="皇朝经世文续编_page140.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
