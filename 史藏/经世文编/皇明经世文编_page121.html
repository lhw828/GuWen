<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 121 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 121 页/共 172 页</h1>
    <div class="content">　　题为乞优恤运士以实漕政事、泛论处皆通达国体之言臣闻立法虽善。而积久则不能无弊流弊巳极。而漫改则未必有功惟寻其根而救弊。去其弊而完法。此自古图治之所必先。而在今日漕运之尤所当亟者也。运额之缺。惟是漂流挂欠。而二者之弊。极于今日然实运军为之也故有折干于方兑之日者矣。有旋盗于既兑之后者矣。有下实以土而上覆以米者矣。有一船而军士不满三四人而旋以米雇人者矣。诸弊既多。防捡难尽。自凿舟沉。伪称漂溺。得利而遯。转相效尤。然军士之所以为此者。其罪无所解。而其情亦有可念者。洪武二十六年事例、海运军士三月十五日起、至九月十五日止、每军支行粮三石六斗、是一日二升给之也今自正月起、以至于十一月尽、无日不在运中、而止与三石之行粮。运速则费省运迟则费多以此论工食是有一倍之差也是一日约得九合有余之米而浆洗衣服。薪塩医药。岁时醵饮。皆出其中。身一入运。其势不得复以一刻治他生业。妻子仰给于月粮。而今有拖欠不时给者矣。有扣带随船以防折陷补码者矣。故冐法侵盗。夫亦苟为衣食妻子之图。而岂尽欲取快意享丰富哉。臣所谓其情有可念者此也、夫不有以慰其心。则难以责其尽力、而不有以饱其腹、则不可以望其不偷、故臣以为优恤运士而稍足其食。诚今日料理运事之第一义也。但欲加派于百姓、则江南之民力、已为不堪、欲请解淮轻赍银两以之、则户部又巳扣为太仓之数、而虽其当与十分之三者。必待到京而后给。则臣之计穷。但臣查得轻赍原系耗米。以其太多而折为轻赍以待剥浅。固军士之物也近年以来。始又折一分以解太仓。臣乞　陛下轸念运士疲困巳极、特敕户部将轻赍银数、酌为三等、江南最远、每石再留与耗米三升随船、而三六者改为二三、江北直隶府州稍近每石再留与耗米二升随船、而二六者改为二四、山东河南最近、每石再留与耗米一升随船、而一六者改为一五、减折银给军之数、而稍留本色以给其食、其扣米二升、折银一分、解太仓者、悉行停罢、在　朝廷为不甚费、而军士则蒙惠巳多、然后臣得稍以军法部勒之。每五船定为一甲。中推一人有才力者为甲长。每船置一圆牌。旗甲悬带。上书运士十人姓名。而甲长另置一牌。上书四船旗甲年貌。务使鱼贯联络遇浅与溜五船更相援助是常如五十人操一舟也而平居则互相觉察。一船折干盗卖。四船旗甲连坐。中有一人出首得实者。告所在官司即给赏银五两。仍许赴臣衙门给与照票。免其五年上运。诬者责治、中或暂顾民船。一体入编。甲不得过帮。帮不得过卫。卫不得过总。剩四船则自为一甲。剩三船则分付各甲之下千百户指挥提督本管之甲。而把总则通加提撕焉。兑米入船之后即将圆牌送监兑主事花押。发各悬带。挨甲前行。过淮之日。臣行查考。在北不过淮者。督运主事。及沿途兵备衙门分查。无分毫额外烦扰而阴收捡防之实。彼其感　朝廷加给之恩、而后能守臣统御之法、此古人所谓御军之道。当使感　天子而畏将军者是也。此法既立。漂流挂欠。当自衰少。而历年积弊可望更新矣。臣为此奏、尤恐户部据守、成法、不允臣请、臣请遂言其详、国漕自永乐十二年开浚会通河、于时佐　成祖定运法者都督陈瑄也。其法江南民运至淮安。江北至徐州。山东河南至临清。而军士逓运焉。是千里之途民行其四而军行其六当时瑄岂不念百姓哉。为求可继而久也。自是之后。诸臣辄有改更虽因时制宜。无非恤民之意。然积欠生弊。遂成偏累之规。侍郎周忱未改之先。尚全民运。而今则直达矣都御史滕昭未改之先。尚一分支运。民运烦费必不可复行固当全兑矣但直达不如转运之省刘晏之法所以多运者以其不用直达也盍于此事求之而今则全兑矣全兑而又直达。于是军士始困。而诸弊百出也。夫惟正之供、本民之职、自三代汉唐宋以来、无以军运者、民据田庐、收租税、出升斗之输、以兑于舟次、则一岁之计已毕、还家掩扉而卧、傍妻子享安逸、而不知军士之苦、方自此始也、曝挽于赤日之下、则背肉生鳞、力鬬于急溜之中、则哀呼声惨、假使民运则此数者之费不更倍乎此亦知其一不知其二之言也运官有剥削、衙门有支费、洪闸有需索、到仓有经营、经年劳瘁还家、席未暖而官司已点新运矣、夫一日三餐。一升五合而饱人之情也。今但使其求足于九合之中。是亦无怪乎冐禁鬻法而漂流挂欠之相寻而未巳也。一船既坏分摊众赔甚至漫及一总。是不坏者以坏者困不盗者为盗者偿相胥而溺。此待尽之术也。今承极弊之时。不以法部勒之。则其弊不巳。而不先有以稍给之。则其法不行。臣查得弘治五年、指挥蒋鉴奏军士欠债、户部题奉　孝宗皇帝圣旨、许将太仓库银、借与军士还债、取印信结状、来年一两止还一两、不取利息、　祖宗念恤军士如此。故先年运额不告坏缺。今户部诚肯捐此三数升之额于其应给之中。而先与之以为饱食之具。使其不耗不凋不侵不盗以为可久之图。不致仰厪宵旰。则其利为甚慱。何惜不为此也。
　　乞破格处分漕政因陈足国大计疏【漕政】
　　夫理财之法、必操其敛散贵贱之权、而取其赢、则无中生有、国计可足、千金之子、操百金以为资、计其有无贵贱、而贩于市、则可以立富、故管仲强齐、刘晏足唐、率用是道、今国家尽东南财赋四百万石固亦　陛下之资也。每岁约以三百万石入运而恒出一百万以收其盈。每石以八钱折。而以五钱放。计得三钱则一百万石。当得三十万金。再加减存军船三千二百五十余只。每只以扣留行月二粮赏钞银四十两计之。又得一十三万余两。每岁支放。定为几月折色京军得五钱之折。欢呼相庆不复忧其糜烂不堪。而国家实获大利。则库银可实。运士不病。转移之间。数年之边饷。不复忧乏矣。今云不可改折者。其说有二、不过曰京仓之积渐寡也、京师米价将腾也、然不知今之所利取于放之数而不取于积之数如使不折而有万石之积。则今虽改折而其万石犹在也。此易晓也。至于米价腾涌则诚有之、使其不问近畿丰敛而槩定折收、则患当尔、臣请　陛下于每岁运额、大约以一百万改折为主矣。每至漕运会议之日。必须顺天府尹入议。开其四境丰歉之数。而加斟酌焉。如其收成八分以上。则其百万可以全折。下此递减。使其大饥则全不折。仍发太仓陈米粜之。而以丰岁籴补。如今临清仓粟米故事。设活法而不拘定例则何米价之能腾耶臣尝明农、请言积米之弊、每岁粮米在水次。粮长固巳湿而兑矣。船载半岁。又经湿而蒸矣。至太仓一晒二日。是水火俱备也夫米有自性。薪井之水火具。则熟其体而可食。阴阳之水火具。则伐其性而易坏。且多而相压蒸热之后不出二年外为米而内成粉甚者成灰而不可用。封仓廒而署其外曰内几万石也。似为有备。而岂知其不堪也哉。军士千人而散一廒。则五百人当受□病京军拱卫实劳。亦岂可还与一石之数。而不虑其可食否也。今岁漂流、正以额派全运、船少米多、以致亏折、利害相伏、又安知夫求全者、乃适所以自寡耶、臣近见廵仓御史唐炼条奏内云、进仓皆水湿、积久自浥烂、各军往往关出。至今京军支米得即易银非但浥烂□堪性亦不喜食此米也即行转易。多者易银五钱。少者三钱。至其盘廒之米。尤不堪用。岂沾实惠。古所谓国无三年之蓄曰不足者亦非专指米而言也。此非臣臆说也。唐陆贽奏记德宗曰食不足而财有余。则弛于积财。而务实仓廪。食有余而财不足。则缓于积食。而啬用货泉。近勘河阴太原等仓、见有米二百二十余万石、河阴一县、所贮尤多、仓廪充盈、随便露积、旧者未尽、新者转加、岁月渐深、耗蠹增甚、旧例从江淮诸道运米一百一十万石至河阴。来年请停八十万石。运三十万石。河阴太原等处俱准此例。所停运米。于江淮州县出粜。节级所减运脚。计得钱一百三十三万贯。唐在贽时。尽失河北。计其转运。不及我朝四分之一。尚能规画如此。贽之忠贤。岂容失计。而贞元之间。赖此以济臣所谓足国大计。非敢谬语也如户部以职司国计、深为虑者、臣请又以筹之、今监生纳银。原曰纳粟。调富民粟实沿边。此汉法也。而今乃令纳银则背名实矣每生一名、以一两一石计之、得三百五十石、恰当南运一船之数。北纳一监南减一船纳一监。彼葢有力者也。而殊不为难。减一船当凋耗之时。而其省无筭国家既开此例则太仓之前必有屯米以市者而亦岂为厉监生哉以此例之纳官及加纳者、岁收必多、则每岁太仓之积。有所取足而一百万石可以安心改折矣。取此代彼臣所谓操其权而取其赢者。此亦一事也。漕船耗散、运士凋残、及今计不出此、则有弊弊相承、年年相袭、即使月去一漕臣、终无救于国储减之而臣且不知其所终矣
　　预防黄河迁徙疏
　　漕抚虽不兼河工之事而皇陵为抚治所属之地故具此疏
　　题为预防黄河迁徙、以保护陵寝事、据徐州兵备副使冯敏功、揭呈先奉臣宪牌前事遵依、查得旧牍凤泗、原通黄河、故道有二、一原自河南荥泽县孙家渡由中牟县北清河口会贾鲁河经本县逾朱仙镇通许尉氏陈颍各州县至寿州达于淮、此乃弘治二年、河决金龙口、东北趋运河冲张秋、而刑部尚书白昂所开者。今巳淤塞堤围数层、一原自河南兰阳县赵皮寨由野鸡冈涡河亳州至怀远县荆山口入淮、后因遶经陵寝、虑有他虞、嘉靖十九年、该兵部侍郎王□等塞野鸡冈、开李八老集河、由止帚德宿州虹县睢宁出宿迁县小河口入运河、不久亦淤、以上二口、近未有开决、若果孙家渡河决。由朱仙镇南下。势即于寿州入淮。而凤泗陵寝。委属可忧。然与宿州符离集相离甚远。水源不通。今奉本院牌勘水决符离集、乃宿迁之小河口矣、若仍从涡河入荆山、则凤泗皆其下流、尤为可虑也、及查孙家渡赵皮寨二口、照常完固、欲为预防保护陵寝之计、筑堤实为上策、今赵皮寨以上至孙家渡一带、俱巳筑有缕水长堤、中止开封府地方判官村至徐家庄一无堤、其赵皮寨以下、历仪封考城虞城砀山至茶城、并无堤防、委应增筑、复查符离集之水西北通萧县永堌湖、东北通徐州挑山、迤东苏家湖下通灵壁县、地名孟山、睢宁县地名高作社、以至小河口每岁夏秋连雨积水相通、民间小船从此往来、如隆庆五年邳州阎家等口、及徐州双沟黄锺集、被黄水冲决、由苏家湖溢出经符离集、入灵壁境、沿孟山高作社、通小河口、自灵壁距泗州　祖陵、止隔虹县地方若使水趋虹县、诚亦可虞、今徐邳地方、巳筑新堤、似可无患、所患特河南赵寨以下无堤地方耳、合无题请、将河南开封府地方判官村至徐家庄、又自赵皮寨以下历仪封考城虞城砀山茶城一带、筑堤捍御、庶保无虞等因具呈到臣、该臣会同廵按直隶监察御史王、议得无事而先言之、似为过计、有事而后言之、则为失时、臣境内地方、凤阳泗州陵寝在焉、其西北接河南仪封考城砀山一带地方、自　祖宗二百年来、天佑　圣朝、百神拱护、固无他患、但臣查得黄河决徙不常。自弘治二年。决于张秋。夺汶水入海犹为向北。乃今渐徙而南。询之土人。皆云自张秋加功而后官司皆培增北堤而南岸浸薄去年河水泛溢。一夕而高数尺。犹幸不于萧砀之间。而在徐邳之下。是以虽出支流入小河口。经灵壁。而势稍近东。故于凤泗尚为无患。但臣观天道则连岁之水患异常。人事则北岸之功程常密。然不知河水高。则溢出之地难以定拟。凤泗下。则受水之地其防甚多。万一有如去年。仍然泛溢。而使偶然适当封考虞城萧砀之间。正出凤泗之背。则彼时虽有神禹。无以措手。而仰厪　圣明之念乃大矣。故宁使臣言为过计、而不敢罪取后时、伏乞　陛下采臣愚见、敕下该部速行河道都御史、转行各河道兵备等官、乘今无水之时。凡系陵寝。当黄河南岸地方各官。务要愓心勤虑。逐一亲加踏勘。但于单薄之处不惜大费。题请增加防捍。务使无虞。庶有以保护陵寝、上慰圣怀、而臣等待罪地方、亦少逭于罪矣
　　乞广饷道以备不虞疏【广饷道】
　　议照国计之有漕运。犹人身之有血脉。血脉通则人身康。漕运通则国计足。此固古人立国不易之轨也。我朝河运、几百六十年、法度修明、通行无壅、夫何近年以来、事久弊生、千疮百孔、又以黄河泛滥漂流数多、而深忧远见之臣、始有扼喉不达之虑矣、以故都给事中宋良佐、职长该科、目击时弊、有此论列、欲复遮洋一总、以通海运、计遮洋止是一程、稍凉海面、本非放洋远涉、然揆本官之意、不过欲聚巳散之船、复建一总、以行海道为国家备长远不穷之法尔、查得遮洋总原粮三十万石、至嘉靖四十五年、因给事中胡应嘉建议停革、将军船分派各总之下、今既经宋良佐特见深忧欲设此总、诚于漕政国计、大有禆益相应通行拟议、开立条款、通请　圣裁、且发帑雇募今岁既巳试行、则派粮造舟明岁自当定运、河海并输、国计更裕、自此　圣明足食之虑、稍可少纾矣、夫自平江伯开浚会通河以来、海运之不讲已久、其后科道之条陈、乡会之策试、名臣之着书、欲举行者不一而足、然卒莫之能用也、近臣备员山东尝条斯议、而适廵抚都御史梁、毅然以米试行、底绩无壅、事获上闻、恭遇　圣明英断、遂出帑银、委督漕司募载而今四方始知海道之可通行矣然议立于剏见之时、则羣情未信、而法复于久废之后、则不免更张、故今缙绅之虑、不过云海上风波尔、风波在海、三尺童子知之矣、然其事有可言者、古语云、天不满西北、地不满东南、故东南之海。天下之水之委也。渺茫无山。则回避靡地。近南水暖。则蛟龙窟居。是以风波足畏。传闻可骇。昔元人海运之有惊坏以其起自太仓嘉定而北也若自淮安而东。引登菜以泊天津。则原名北海中。多岛屿。可以避风。又其地高而多石。蛟龙有往来而无窟宅故登州有海市。以石气与水气相抟映石而成石气能达于水面以石去水近故也北海之浅。是其明验。即以舟与米行于登菜。因其旷达以取其速。而摽记岛屿以避其患。则名虽同于元人。而利实专其便易。佐河运之缺、计无便于此者、然此犹举时宜之绪论、而非臣条议之初图、若语其全则有稍进于是者、而其说有三、一曰天下大势、二曰都燕专势、三曰目前急势、汉不远引、请以唐宋之事明之、唐人都秦。右据岷凉。而左通狭渭。是有险可依而无水。通利也。有脸则天宝兴元乘其便。无水则会昌大中受其贫。宋人都梁。背负大河而面接淮汴是有水通利而无险可依也。有水则景德元佑享其全。而无险则重和宣和受其病。若国家都燕。北有居庸巫闾以为城。而南通大海以为池。金汤之固。天造地设。以拱卫神京。　圣子神孙万年之全利也。而乃使塞不通焉。岂非太平之遗虑乎。此臣所谓天下大势也。夫三门之险。一下之所谓峻绝也。然唐人裴耀卿刘晏辈。百计为之经营者。以彼都在关中故也。粟不能飞。则途有必由。是三门者秦都之专路也。若夫都燕。则面受河与海矣一河自安山涉汶济。即今之会通河。壹河自淮入汴入卫而俱会于天津。然终元之世。未尝事河而专于海者。彼以夷陋纷攘。终岁用兵。固无暇于事河也。彼又以为河亦间有不如海者。入闸则两舟难并。是不可速也。鱼贯逆遡。一舟坏则连触数十舟。同时俱糜。若火则又甚焉是不可避也。壹夫大呼则万橹皆停。此腰脊咽喉之譬。先臣丘浚载在衍义补者。是不可散也。若我朝太平。重熙累洽。主于河而恊以海。自可万万无虑。故都燕之受海。犹凭左臂从腋下取物也。元人用之百余年矣。梁秦之所不得望也。此臣所谓都燕专势也。黄河西来。禹之故道虽不可考。然不过自三门而东。出天津入海。是腹虽稍南而首尾则东西相衡也至宋时直猎大名则巳稍南矣我朝弘治三年。决张秋夺汶入海。是其首犹北向也乃今则直南入淮而去岁久决□家口支出小河。近符离灵壁。则又几正南矣自西北而直东南。途益远而合诸水益多。则其势大而决未可量也。故以汉武之雄才、尚自临决塞、王安石之精慱、且开局讲求、河之为立国病、讵直今日然哉、且夫去年之漂流、大臣之与国同休、及小臣之有志于世者、闻之有不变色者乎、夫既不能不变色于河之梗。而又不能无难色于海之通。则计将安出故富人之造宅。则旁启门焉。防中堂有客而肴核自旁入也。此臣所谓目前急势也。臣诚愚浅、如该科条议、虑之应熟、岂其肯误　圣明、风波系天数、臣亦何能逆覩其必无然臣以为趋避占候、使其不爽、当不足以妨大计、故取缘科臣建议而详布其愚、所有请银造舟张官改额、皆系更革、统乞　圣明采择、敕下该部、查议施行、俟其行之稍久、官军狎习、不妨渐加至数十万、使黄河无梗、或欲即以此舟河运、亦不虚费、惟意所欲、复久废而足储蓄、诚于国计至急且切、不当复惮惜更费、以失久远之利、为此具题
　　计开
　　一定运米、此是敬所为山东司道时梁廵抚初□试行者也查得隆庆六年分、奉例量拨海运漕粮一十二万石、原因试行、为数额少、不成一总规制、今且造船实运、自应定拨额粮、以便征兑、合无每年俱以近便淮安扬州二府岁运兑改正粮二十万一千一百五十石为额、尽派海运、以复遮洋一总之数、除隆庆七年、巳有截留缺船粮米二十二万六千五百八十石七斗六升、听备支运外、其自隆庆八年以后、俱行淮扬二府、各将额粮先期征收完足、漕司于正月终旬调集各该官军赴淮、并募拦头柁工水手、领驾海船、坐定近便水次、如扬州府属、仪真通泰如皋及泰兴江都七州县粮米、运于府城河下、高邮兴化二州县粮米、运于本州岛岛岛岛岛岛河下、淮安府属山阳清河桃源邳淮宿沐塩城宝应九州岛岛岛岛岛岛县粮米、运于淮安城外河下、安东海州赣榆三州县、系海船必经之地粮米就于本州岛岛岛岛岛岛县河下、各取便交兑、以上漕粮、俱责成各该管粮官、押同粮里、就以随粮原征水脚银两、雇船装运、定限二月终旬、齐到前地方、户部管仓主事督与官军对船交兑开帮、以免入仓烦费、如有过期者、照依议军无粮事例参究若二府地方、遇有灾伤改折、悉听临时拨派附近凤阳等府粮米、凑足前数、以为定额、而凤阳等府水次则当坐于泗州、庶为便益、
　　一议船料、照得每年定派海运漕粮二十万一千一百五十石、以正耗六百石零、用船一只共船四百二十六只外、造装把总运官共船十只、通共船四百三十六只、臣先行道府各官拘集匠作、及有海船之人从公估计、每只先除装水、并什物等件、约虚二百石外、实止装粮六百石、合用木植等料、该银三百七两零、臣恐多开随委造船厂并料、先造样船一只、据开用过料银二百九十两。适臣移驻扬州催攒粮运、彼时亲率漕务参政潘允端等、诣船验看、咸谓板植坚厚、钉艌紧密、规制颇整、足驾三十年、方行改造、臣思旗军领驾。则视为官物。终比民船不同。若限以三十年一造、不无过久、且海洋行使、又非老船可支风浪、则海船当以十五年为改造之限、乃得适中、臣查海运虽自淮安发行、前船若于淮上打造、木植入坝不便、且清江卫河二厂、自有应造年例船只、即常年买木召匠打造、尚且不前、合无酌派产木湖广厂打造二百只、专委督粮道参议刘翾督理其余二百三十六只在于集木仪真地方设厂、专委海防道副使陈耀文督理、务如前式坚致、其有速坏者、责在二道、湖广木植等料价、比仪真稍贱、每只量减银四十两、实该银二百五十两、共银五万两、仪真造者、每只仍给银二百九十两、共银六万八千四百四十两、二项共银一十一万八千四百四十两、臣查前项海船、每只比河船多装粮二百石、是海船一只、抵河船一只半、共抵河船六百五十四只、合将各卫所额船数内、查其漂流者、照数免其追补、即以各船料价打造海船、计筭前船内清江厂造者、该扣三百九十只、每只料银一百一十四两五钱七分零、共银四万四千六百八十二两三钱、浙江厂造者该扣一百五十只、每只料银九十二两、共银一万三千八百两、下江厂造者、该扣一百一十四只、每只料银九十三两一钱二分四厘、共银一万六百一十六两二钱、事完通将用过工料钱粮造册奏缴稽考、再照今议打造海船前数虽开至十一万之上、但海船所用之料。即河船免造之银。殊非新增额外之费。其不足者又漕司折粮之内、扣出支用、而所借者不过一万七千余两赃罚耳然臣又计之、河船清江厂十年一造。浙江下江二厂五年一造。是又抵河船只半多矣。即今加费一万七千余两、而所省又该银二万一千余两、国家开一百六十年久废之海运。而简省若此。诚转输之便途也。
　　一议官军、照得海运粮船四百三十六只、合坐派卫分定拨旗军领驾、查得原有遮洋总下淮大等六卫、及通州盐城二所浙江宁波绍兴台州温州直隶太仓镇海六卫、海运卫军须拨边海地分则人习海事派拨不扰俱系边海地方其人习知海事相应摘拨分领前船、定拟淮安卫三十只、大河卫五十只、高邮卫三十只、扬州卫五十只、长淮卫三十只、泗州卫三十只、塩城所一十八只、通州所二十只、宁波卫三十只、台州卫二十只、温州卫二十只、绍兴卫三十只、太仓卫三十八只、镇海卫三十八只、俱仿照遮洋旧规。每船用军十二名。然犹恐各军虽是生长海滨、但淮安迤北直抵天津一带。原非素所经涉。况驾使海船。惟拦头一人。执柁二人。最为要紧。又必须久惯行海者。方能不慑。合无止令各卫所每船拨军九名。就将每船余下军人三名。应支行粮月粮银两。尽数扣解。每岁漕司、于淮上及海州等处。顾水手八百七十二名。山东顾岛人四百三十六名。分配每船。二人执柁一人拦头。便于趋避。以取足十二名之数。待后各军习熟海道。渐次减顾。仍将原军拨补。及照臣于　岁募船三百只巳分为六小总、以平定宁静安全为号、派令原运山东各官分摄以行、今既实运、自应照遮洋事体、设把总一员、以便统束、请乞敕下兵部、再加查议、将山东原运题过有名各官、如千户韩礼、镇抚鲁矿、百户孟得贤等五员内、推一员量升都指挥体统、准充海运把总、仍铸给关防一颗、以便行事、其领帮官、俱委山东原运各官、率领岛人赴淮、给与行粮起运、各该卫所、止委指挥千百户押军至淮交割免其入海、自愿者听、至于各船军士、内有怯弱不惯行海者、许以原支行月粮、添凑自行顾募熟识海道的实之人代替、回货之利。替者得之。惟求海运得人。各押军官。审无错误。听从其便。行之既久。习者益多。且大约每岁二月尽开兑、三月半开洋、四月尽到天津九月半可以完止帚、悉如洪武二十七年事例。休息日多。人将争赴矣。再照造船、必有桅蓬什物、在河船原系旗甲自办、今海船新造、必须官为全备而所用银两、亦应设处、臣查前项海船四百三十六只、算抵河船六百五十四只、共计额军七千三百五十六名、内分拨出海运五千二百三十二名、分派每船十二名驾运外、尚有余下军人二千一百二十四名、每名月粮行粮通共该银一万五十五两四钱、俱应每年扣支、以充前费、合无转行浙江应天廵抚都御史督责各卫所掌印官预期册送赴有司关领、差官解淮、听给各船置办桅蓬什物应用、如或不敷、临时再行酌处补足、今岁海船初造、相应逐件全办、以后年分、止是稍加添置、并每年修艌工粮、即以前扣粮银似为足用、若有余积、专备海船限满复造料费、不得别项支销、
　　一议防范、查得海运既通米船来往、商贾渐集。则他盗之防。所宜预加料理。除淮安施东云梯关地、系海船出口、彼处原有额设备倭官军五百余名、系属东海把总管辖、往年春汛之期、听本官调度操守、并迤南各沿海地方、臣于起运之日、严行各加意防范外、惟自出淮安海口、经行山东北直隶一带地方、海洋辽阔、巳经臣移文山东天津廵海司道等官、责令各该备倭守御等衙门、申严防护、派土岛之船、指引开行、其在船应用军器、漕司仍动支漕银置办军器、每船斩马刀四把、火药二十斤、手铳四把、弓二张、箭二把、长鎗四根、给领随船防备运回交库、再照山东沿海。系粮船历行之地。至于天津迤东。系海船入口之地。交卸粮米。督发剥船。催攒回空。俱系栉比牙犬之地。防备盗贼。尤须加意。统容臣备咨行山东抚按、悉心议处、务在兵防振饬、旁伺潜消、以不误大计、
　　一议起剥、查得海运粮船若进天津河口、则恐底尖胶浅、除水大径行外、若水偶浅涩、巳经移文户部酌定俱用剥船起剥、自天津至石土二坝、每粮百石、给与水脚银二两九钱、就于本帮轻赍银两动用、乞敕该部转行天津管仓河西务钞关各主事、遵照自今为始、每年凡遇海运粮米船、到天津海口、各该领运官具呈管仓主事、移文查取河西务剥船、照前议定水脚剥运粮米、前赴石土二坝交卸、转般进仓上纳、其各船随粮轻赍银两、听臣酌量分别差官、由陆起解、系给剥船水脚者、交与天津管仓主事、系完粮应用者、交与通州坐粮员外、各就彼支用、若有余剩给散海运官军以资回南
　　一议回货、查得海运旗军柁工水手冐险转输。比之里河常运不同。然常运每船许带土宜四十担。今海船赴纳。难容带载。若巳卸粮回南。似无妨碍。乞敕该部、再加查议、合无每船许带货物八十担听便贸易回淮。以示优恤。仍听天津管仓主事。每船给与装带货物数目。照票一张。免其纳税。前代运舟俱许带塩以为纲司之费公私两利我朝禁之然亦往往夹带也但不许夹带私盐。及腌腊咸物。并违禁硝黄铁器。如违定行从重治罪。
　　一崇祀典、照得海运肇行、舟泛大海、所畏者惟蛟龙风雨、考之五行、蛟乙木也。而寄在辰。风巽木也。而寄在巳。二者性皆畏金。此五行相克厌胜之术。如先臣刘基辈。未尝不讲也。况是类是禡。文着于诗。夫举大事动大众而又安可无神道设教以壮人心。臣谨于海口建立海神庙。以铁铸而以鸡衅。每岁船将发、则祷之、仍每船奉一小像以行、缘前庙既建、看守必须专人、发运必有祭祀、乞敕该部查议、合无行臣每年令山阳县于里甲定煸经费银三两、买办猪羊祭品、每岁开船、漕司亲行致祭、仍行该县、于均徭内编佥门子一名、常川看守、以防倾圯伏乞　圣裁、
　　条列漕宜四事疏
　　漕运为国家大计、关系至重、自今岁之运早而且完、且固仰赖上下大小臣工共奉庙谟、而粗革故习矣但孔穴多端、非逐一弭塞之、则弊将复蔓、事体烦琐、非悉心料理之、则利或见遗、是以辄陈鄙见、列为四条、皆有关漕计至切者、伏乞敕下户部、速见施行、则国计幸甚、
　　计开
　　一恤重远之地、臣惟欲漕事之整者、莫先于恤军、而欲恤疲累之军者、莫利于改折、今国家漕计、巳几百七十年、其官之疲困、惟漕臣亲历而深知之、故臣于初任时、曾经题请百万改折矣、随该科臣列论、谓不可行也、但科臣所持者国家经常之大议、而臣所请者乃漕运权时之急策。且臣当时所陈、不言暂改折以苏卫总、改折之事于民间有益而于国计亦无所损且有折存派银可以应别需而计部每不肯行者以守故事为主不欲自我开例也而言可以足国、譬之病弱之人、不云节饮食以护命、而云节饮食以得仙、则臣之立论近于迂阔固宜科臣之见谓不可行也、然其事、终不可巳、而以行止关漕政之兴废、此臣所以惶恐进退、而终不容不再渎陈也、改折百万、不敢再请、其各该兑所乞　陛下特恤重远之地、查得漕属有粮司府、惟湖广江西为远、而二省所属惟永州衡州长沙赣州四府为尤远、且经过洞庭之险、贑石二十四滩之恶、四处之到水次、几同淮安之抵京师、而风波不与焉、故往岁四府属邑粮米、催征既难、水次又远、军船四月毕兑过淮。必系尾帮。与黄水相值。往往淤阻。邳徐白河守柬。此固积玩成风。亦由地远人疲。势必至尔。今岁湖省漕粮过淮虽早、缘因改折、况今例限十二月开兑、则此时江水消而北风急城陵矶里港。浅涸难人。长滩上风帆不可逆张。非坏则迟。尤所当念、乞　陛下每年坐准改折、随同本色解纳、于穷远之民、既苏其困、又免其患、此臣所谓远地之当处者也、国家财赋、仰给东南、然兑军之粮、六省同供、而白粮之困则惟苏松常嘉湖五府为重、江南物产繁。盛故　祖宗运独多。然承平巳久。生齿渐繁。而地方有限。则今之江南。又岂永乐宣德时之旧哉以苏州一府言之。兑运至六十九万。而南粮白粮不与焉。其余各府。类是可推。夫江南朝廷之厨也。失今不稍加优恤。乃用其力以至于不可索。而后委焉此臣所以迂阔而深为国家计也、臣乞　陛下每年坐将十万石分布五府。照白粮之多寡。分摊而改折之。以稍休其重累、着为定先页。臣查得山东河南原粮。止得三十余万、不当苏州之半。仅抵松湖之全、尚蒙朝廷坐折七万、以示优恤。而今江南军粮白粮交征重困而可不加一念哉。此臣所谓重地之当处者也。臣又恐户部以为国额未可稍裁、而太仓或患缺乏、臣请将江南改折银两、听候户部于会议之时斟酌、如果天下无灾伤而改折少。则悉数折色解京。如果灾改太多。则临时询采。如淮安熟。则解籴大米。如临清熟。则解籴小米。附运舟以入。多寡临时注定。则于中又得不穷之筭。而臣言可安行矣。
　　一悬预兑之令、照得漕运之所以挂欠多、而国计歉者、葢缘军士之盗卖也。臣请立保甲之法、仰荷　圣明采择、五船相察。则沿途盗卖。不可复行。以故今岁运纳。不惟足额而且有余。臣据各卫所陆续开报每船多寡不等。俱有余剩。及各押空船回南运官至审据执称。因各船剩米之多。京师及通州张家湾各处米价太贱等因到臣、看得官军慎守国家宪法。不敢盗卖。固其本分职业。然彼亦望剩余。稍得利尔。若物贱于所聚一时米价太轻恐无以鼓其守法而慰其止帚途故臣乞　陛下悬预兑之令。如各旗军剩有米多者三石以上。如其情愿上纳太仓。许容即充。明年运米之额。悉照见年晒扬加尖上纳。其各把总指挥千百户等官。亦许不拘多寡。一体上纳名曰预兑粮收入之数。太仓各给与印票一张。廵仓御史类数印册。发送漕司。将纳过之粮听臣派泼各止帚本卫本总领支如支去三百石正粮者即可省明年船一只军十名收其减存入官。其所支之米。运官于粮长兑完到官。而后分领。庶免争竞。其米巳经卖尽。而仓前富民有愿聚纳者、亦照此例。其兑还之米。听其自择某卫领支。如其上纳过多者。徐米外。将官司所得行月粮之数。比照纳粟事例。斟酌多寡。立为数限。或给与冠带荣身。或许其列衘管事。以示奖励。悉听户部裁酌奏请。不愿者听。臣以为有四利焉。今年预纳。省船省军。而官又收减存之入。一利也黄河之漂流难必。运军之牵挽实劳。今一石入仓。则国家先获一石之储。而军士省一石之力。二利也。如此则京师栗米必多而改折之法亦可行矣运士所以累年沿途盗卖者正为米入京师价贱而沿途贵也今使其以见年贱价入仓。而明年于兑所获嬴余之利。则明年沿途虽驱之盗卖而不盗卖而富军争先入运矣此三利也。宋至熙宁时。运事狼狈。举薛向而任之。创令民间造船包运。一时赫然获济。然不知其中实难行而旋罢也。今许各军预兑。则把总之有余银者富旗甲之有余粮者。仓前富民之有家财者。争先为之。岁必渐广无民运之獘而全收民运之利此四利也。臣久为此奏。又恐各卫剩余无几。而未敢遽上也。近于本年八月二十日、准户部咨、该密云管粮郎中候国治呈称本镇蒙拨各卫岁额漕粮一十万四千八百一十石八斗、除收正数外、临清卫剩米二千五百四十五石零济宁卫剩米一千一百九十三石零、任城卫剩米一千一百一十六石零、徐州左卫剩米一千一百八石零、仪真卫剩米三百九十七石零、扬州卫剩米五百六十五石零、高邮卫剩米二百八十二石零、每石连耗三升给银五钱。共买过余米七千二百九石七斗。计用过银三千四百九十九两零。比之镇市所省价银一倍。所据山东把总王秩江北把总侯熊、均禸督运之劳、内侯熊总下三卫原粮本少、羡余无几、若王秩所管四卫剩米六千余石、通应申奖、以旌其贤等因、备咨到臣、读之不胜快覩、但即剩米而官减价以市之此在边镇或可尔若京通二仓。官不为收。其势必贱以与人。然何以惬军士之望哉。且国初漕运。立转般之法。民与军各任其半。今改为兑运则全责之军矣。欲以苏军。非复民运不可。然今行之巳一百七十余年。欲复民运。谁敢复言之。而亦谁忍复言之。故非　朝廷虚悬不费之权。以阴代民运之实。则运士之元气。必不可复。而漕计终将复坏。臣岂敢苟图目前了事。而不为　社稷深长之虑哉。此臣所以继纳粟之奏之后。而又有今请也。再照运事全赖把总。而能悉心为公者殊乏其人。今把总王秩粮多而剩至六千。候熊虽粮少而亦有羡余。其志趣可知。臣乞　陛下敕下该部、将此二臣钦加都指挥职衘仍管把总事、以风励各总。则应预兑之令者宜必多矣、
　　一预运官之情、臣前谓卫总之疲累者、犹未及详言之也、夫今之所谓运官者。皆　二祖时功臣子孙。定员后不加益也、今之所谓运军者。亦　二祖时定伍。而今之充发、则皆沿边沿海。不复上运也。大约以一岁之运计之、其官以问发死罪充军立功降调者、一运不下二十人、其军以漂流监故监追调遣逃亡者、每卫不下十人、今巳一百七十余年、总计所去之数、则不待臣亲当漕计虽旁观者可默测而知其耗也。夫有官可简其贤不肖矣。而间且至于无官。有军可简其勤不力矣。而间且至于无军。其势不得不取疲癃残疾之人以充之。而欲运事之修举。胡可得哉。故非于督察严励之中。而别存宽恤育养之法。其元气不可得复也。臣查议单森严、如犯该侵欺盗卖挂欠数多、私迯避运者不议外、臣谓其水次无船、过淮到仓违限、与凡挂欠不及百石以上者、臣乞敕下该部查议、每岁于此等辈、类题咨行漕臣、悉不许其更番、押令再运、如果能悔过速完新运、则容臣类奏、除免上年所犯之罪、如其再误则违限者照前逓降、仅完本年不能兼完旧欠者、咨臣追补、又加欠新运者、并发刑部监追、如此则开其补过之门。亦可以责新运之效。而卫所官保全亦巳多矣。今岁各该衙门参行之牍乃至有一官而连降七级。指挥一旦为总旗者。此于法诚然。然其中间亦容有难诉之情。而未蒙矜察。况官无衣冠。与卒伍等。亦无怪其与之通同作獘而反仰其资也。
　　一定海哨之法、臣惟国家都燕、凭海为左腋往于海运疏中、巳详言之矣、倭夷悬隔、虽初年有广宁之捷而今承平无患、且彼固不能遽越江南而至山东也、但先事之防、则谋国之所不废、而或然之事、则利门之所必争、今蒙庙堂许以每岁十二万石通运矣、其中鼠窃之警亦岂敢必无哉、而况傍岸行舟、风波不患、则我与人共之、故今日设法预防、尤所当急、臣乞陛下定海哨之法、敕下该部查议、凡运船所行。沿海地方。分为四。臣淮安兵船出哨至即墨。自即墨而至文登。自文登而至武定。自武定而至天津。听山东北直隶抚按官酌定奏请。分为几哨。每哨各造船二十只。以岁之小满日为始。臣先发十只。以印信循字牌。至即墨交与把总。却将即墨上哨所到循字牌。给与淮兵带回为验。循哨既归。即发环字十只、而赍带即墨循牌以去为验。其在前哨。皆依此法。有不到者。各以军法处治。其哨兵之在淮安者。旧时每月口粮、银三钱今议加一钱。其在山东北直隶。亦听本处抚按酌定。俱以立秋日为止。每船给兵十五名。器械具备。有警截杀。赴附近官司报功验赏。如此则风声所被。奸萌自息矣、臣又查得淮安东西二海。所孤悬海中。原额班军共九百五十二名。今止存四百八十三名。节年俱不到营。累经行提。竟无一人至者。臣乞　陛下轸念海运。将此二所军士。拨充海上会哨之用。役在门庭。彼将无所迯避。有余则以充海运练之既久。精强而狎习他日二所固淮安之北藩也是不惟海运可以安行。而国都左辅。亦可以有藉矣
　　皇明经世文编卷之三百四十三终
　　皇明经世文编卷之三百四十四
　　华亭徐孚远闇公　陈子龙卧子　宋征璧上木　朱积早服选辑
　　李愫素心参阅
　　王敬所集二（疏　书　序）
　　王宗沐
　　疏
　　条为议单款目永为遵守疏
　　海运疏
　　条为议单款目永为遵守疏【漕政利弊】
　　议照漕运之有议单、　典制也、会议之有条陈、故事也、但臣惟天下之事、承弊坏之后、则反之必寻其源、摠烦剧之司、则虑之当尽其变、漕运事宜节该诸臣经画拟议、载在议单、极为明当、顾以法在而徒为文具、行久而习见故常、今不悉理其急切之弊、以收实在之功则无以肃久涣之心、而成维新之政、除其事关大体、更革最重者巳经臣陆续特行题请、及事体稍轻得以自达干下者、今亦不敢剿集故事渎陈外、所有利弊、干系漕政切务、皆臣亲历实际、悉心思惟数事、谨用条列、乞敕该部会议题请、通人议单、永为遵守
　　计开
　　一申全单之规照依各总卫所、每年应运粮斛、漕司自准部咨到日、即分派十二把摠把摠然后分派各卫、各卫然后分派各帮、缘水次有难易之分。遂人心起避就之计。故把摠派粮与卫所。则官旗先有常例之馈。有司派粮与州县。则吏书先有贿赂之通。所以派拨不公。源头受病。一也。粮数巳定。而官军告支月粮。掌印官不即造册。有司不即关支。以致运军借口。坐待守支。二也。及到水次。而军卫官旗。以米之粗恶不兑。有司粮里。以军之勒增为词。争讲牵缠。持久旷日。甚则聚兵相殴。三也。漕司设立水程。本以稽考迟慢。然而使之自填。既可那移。查比又疏。所以漕规日废、人心愈顽。四也。军船到迟水次、一切皆责各官、固系正法、然亦有等刁顽旗军、不听运官约束、以致坐违限期运官不敢申治、甘受其责、纵恶长奸、莫此为甚、五也粮运到京、起空船只、委官当押南下、以图新运今委官多从陆路偷回。而各船顽军。得以揽载延缓。且前后散漫无统。每至中途遗弃。六也、为今之计、必须设法置单、漕司亲为派粮注限、摠括诸弊、而悉厘之、使官旗一遵绳约、而运政始有善图、合无乞敕该部再加查议、自隆庆七年为始、以后将应运漕粮、听漕司亲派、及分布全单、每帮各给一纸、备开某卫运官几员、领船若干只、旗军若干名、运某府州县兑改正粮若干石、自派粮文到之日、运官即会掌印官整点军船、造册送赴所在有司、限五日内。支与月粮。如或仓库一时缺乏、许将别项见银借给、以济起程、仍追原坐粮银补还、一面计算该卫去水次若干里、系空船赴兑、每日约行七十里、路远者再与三日守风、定限某日到水次、军船一到水次、每粮一万石、限五日、再二日参见各衙门、二日较斛开兑、定限某日兑完开行、计算水次、到淮安若干里、再除风日不便、及仪盘坝进闸量宽外、系重船每日约行六十里、定限某日到淮、到淮之日、运官将单送漕司编帮改限、定立过洪到京限次、候起粮完日、单送巡仓御史查比、限定委官管押空船、于某日到淮、投臣查点、以防稽迟遗弃、至千刁顽旗军、坐视不赴水次、遗累运官违限者、就于单末、另立一款、许运官密填姓名、过淮之日、听臣从重惩治、仍择委能干贤明推官一员住淮、凡运官到日、将单先投推官查算某处违限几日、某处违限几日、内扣除风水不便、或上司守候、或江河阻浅、给有明文执照外、如月粮违限。则罪分坐支有司。如水次无粮。则罪分兑所有司。其余违者、即系各运官误事、开帖于单、投臣计日责治、若各官果能依限先到先纳者、听臣分别奖赏、庶法令一新、人心齐肃、而漕规可期振举矣、
　　一严有司之限、照得全单既置、则各卫所官旗之迟误、不容复蹈、然必须有司之月粮。以时关支。水次之漕粮。预期征兑。庶官军轻于离家。而敏干交兑。臣查议单开载有司十二月无粮者、掌印管粮官住俸半年、正月终无粮者、住俸一年、二月终粮不到者、降二级、今有司征兑不得如期、军卫运纳不能速达者、良由姑息久而积玩深、法纪弛而漕规废、故也、臣访有司征粮故弊、大抵先设欺局、如军船未到。则申报粮巳在仓库。船既到。则水次又复无米。旋征旋兑。二月尚多未完。自知降罚例不可免、而乃辄为申报、完在正月、以为避罪张本、而监临督兑者、又往往为之庇护、以致有司视降罚之例、有同文具而巳、且各交兑之时、纷据告报、及访查中间有司、或庸弛愆期、或好名偏护、或陈兵殴打、或坐视盗折、臣皆不敢以闻者、亦以事成积习、其埶固未能一旦全以议单敕谕之法、便深求而尽绳之也、今运士既始食早运之利。而　朝廷亦巳明知有可速之势。则凡各有司。宁容再误。相应申严法纪、以除故弊、乞敕该部再加查议、今后各司府州县漕粮、务要依期征收完兑、军士月粮、务要如限关支、若延出限外、听臣遵照敕谕、照例参降、若果粮完如期、交兑早毕者特为荐举不次升擢、庶人心警惕而漕粮不至误兑矣
　　一重旗甲之选、照得有司粮既速齐、管领全在旗甲、委托钱粮、干系特重、如水火之交兑。沿途之照管。到仓之起纳。俱责在一人。必须殷实有力者克当。方克济事。夫何迩来有等富军畏惧漕运繁难。神庙初年卫所旗甲巳畏避漕运之役至于迩来又复不堪旗甲愈贫而漕事愈坯矣营求卫所。或掣改别差。或援纳吏承。或别籍止帚宗。或投托影射。躲避之奸。无所不至。以致在运。率多贫窘之人。漕政由此而坏每年虽委有司会选。而正官又以多务不遑。未免委及佐贰。各卫掌印所伍官。遂得肆为卖富差贫。但以虚数交与运官。便称了事。其运粮官员。中多不才。每为掌印官所制。依违苟且。畏缩应承。所以各旗甲无赖之徒。自知无家以挽其心。故乃大肆折干以快其欲。稍有事发。若非逃。必为刁挟。纵使尽法惩治。彼亦有死而巳。及至查究。彼此相推。莫可究诘。为今之计、相应设法点选、令其掌印官与运官均任利害使有同舟共济之义。乃为补偏救弊之图。敕该部再加查议、通行南京兵部、及各该巡抚、督行司道等官、转行所属运粮卫所、各掌印官、即便会同运官、将各船旗甲逐名点选。但系身家有力者照旧存留。其贫难不堪。及坏事累欠者。尽行革退。就于在运军余之内。或在卫杂差之中。无拘所分。选取殷实颇过。及素有力量之人顶补。务要人人着实。不许仍以不堪之人搪抵。选完开造花名长单一样二纸、送赴临近府州县正官、于各单上大书审讫无辞四字、用有司军卫印四颗钤盖、掌印官与运官各收半印一纸、如选旗巳得其人。则运官方可收领半印启行他日运粮坏事。则罪坐运官。如选旗不当。许运官当时口争。府州县再审更定。如掌印官挟势逼承。许运官到于水次指实某人不当。某人买闲。参呈漕司。将文案候不遽施行、如他日运中误事。适系运官所呈之人。就将掌印官差人提解到淮责赔损失。如无误事、立案不行、但不许假此挟私、刁难妄害、其运官所领半印、过淮缴报漕司查考、不过淮者类送天津兵备差人总缴、至于各船军余、亦要汰其老弱。并将事故名缺。逐一佥补精壮人丁着运。务足原额如有坐视不补、致累旗甲、有损船粮者、所伍官一体治罪、庶精选得人、运事无误矣、
　　一并造船之厂、查得军既齐集、则船为最要、除清江一厂、巳该臣会奏处分外、其上江摠属建阳新安安庆九江宣州伍卫浅船、原在安庆地方设厂团造、下江摠属镇江苏州太仓镇海松江嘉兴六卫所浅船原在苏州地方设厂团造每厂委把摠一员每卫所委干百户一员管理、后因各卫所官旗图便以故安庆卫告于本处、九江卫于龙坑建阳宣州新安三卫于芜湖、苏州太仓镇海三卫于苏州、镇江松江嘉兴三卫所、各于本处打造、因而奸弊丛生、造作苟简已该漕司题奉钦依、责成九江兵备副使、专管上江厂苏松兵备副使、专管下江厂、各提调督造、但查二道一驻九江、一驻苏州、相去各卫所厂地窵远、不便亲临督察、而催工止于文移、事工料费、坐督尤恐侵欺遥制焉能完善。相应照旧止帚复故厂以便团造乞敕该部再加查议、准将上江厂所属建阳宣州新安九江与安庆共五卫、仍旧于安庆府地方、下江厂所属镇江松江嘉兴与苏州太仓镇海共六卫所、仍旧于苏州府地方、比照浙江湖广江西事例、各设厂造船悉听本地二督粮参政提调监督、悉照臣先题事理施行、庶厂造止帚一、而船制可坚矣、
　　一增督理之官、照得漕属浙江江西湖广山东河南五布政司、俱有督粮参政、或参议一员专管督催漕粮、其江南江北应天苏松等十五府州、原无设官、是以征兑愆期、往往误事、近该臣议革漕运参将、更设参政一员、专管漕务、兼督江北庐凤淮阳四府粮储、而江南苏松常镇四府漕粮、亦该言官建议、添设参政一员督理、是五布政司、与江南江北各有官专管矣、惟应天安庆宁国池州太平广德六府州地方广远、钱粮重大、尚未设官统摄、遥寄托于九江兵备、事不相蒙。文移寝阁、辄该原任副使张岳呈称不便、委宜添设、且六府州地广粮多、相应议处、乞敕该部再加查议、添设参政一员、安庆府驻札、每岁征兑押运过淮毕日、仍将各府州一应岁额夏秋起存钱粮、及造船军民料价、悉听催征完解、如遇本官升迁等项必候新官至日交代、方许离任、庶督责有官、而粮运无误矣、
　　一建通江之闸、查得洲镇当江南粮运咽喉、节该先任漕运都御史郑、及科道等官张博等建议、将原有土坝改闸、工部题奉钦依、备行候勘、近该河道都御史万、会臣酌议、应于本镇花园港建闸二座、分定附近通州泰州如皋泰兴四州县掌印官管造、但查建闸节年议论虽多、竟未估计兴举、恐复因循、时月或误、该臣督行管理漕务右参政潘允端亲诣踏勘、自花园港从江口勘至镇西月河出运河口、止计长六里六分、路道环遶、水流平缓、而上河与下港。地势间有高低。应建四闸。合于本港时家洲月河口建为头闸。估计合用工料银二千三百六十六两一钱四分。自月河里港陆地开浚至尤家碾为二闸。又于詹家桥为三闸。每闸该银二千二百四十一两三钱二分、阮家庄为四闸。该银二千三百六十六两一钱四分、共银九千二百一十四两九钱二分、开港三十六亩七厘五毫、每夫日给工食银三分、共银二千九百二十两四钱四分、各闸起盖官厅、置办车盘器具、共银八百四十六两七钱五分、以上通共该银一万二千九百八十二两一钱一分、其各闸帮堤捞浅栽树等项、所费不多、俟建闸工完另议、臣看得前项闸工既该道府各官估计明白、相应及时建造、况近来粮运、限以十二月完兑。即正月前后。重船可抵州所据兴工。势不可缓。其四闸官吏人夫、不必添设、即以本镇原有闸坝官二员条记一颗、司吏一名、坝夫二百五十八名移置应用、每年粮运到日、查照仪真事体、开闸放行过尽封闭、将钥匙封送漕司收贮、每闸止留夫五名看守、其余退回各坝、仍旧车放民船粮运空船回南、如前启闭、其一应民载客船。俱常川由坝挑盘不许由闸出入。再照江北三摠粮船、例不下坝、盖先年原系民运至淮水次兑军、其后虽改官军前赴江南领兑、船仍寄坝、而有司每粮一石、征过江脚米一斗三升内以七升雇觅江船、装至洲坝盘入军船转运又以六升折银、给与旗军、俱为修船什物之用、今若使之由闸南兑、则有司脚米一斗三升、计银四万余两、将或借口不出、船将何修、且江北三摠空船到淮巳近冬令、若赴南兑、必须修办完整不但时日甚迫抑恐有司江船既不雇募、而年例六升修船之费、亦不能预征解淮给用不无躭误运限、况江北船系寄坝不赴远兑故限以十年一造、今若听其出闸渡江赴兑、则当改为七年一造、料价顿增数万两无从出办、及查先年仪真建闸、止令江西湖广上江三摠之船由闸、其南京二摠、仍令有司照旧雇觅江船运抵仪真盘入军船、盖江西等摠、原系下坝五年七年一造船只、而南京二总船只、原不下坝、故限十年一造、此系旧例今洲建闸、应照仪真事体、止令浙江下江三摠由闸、所省挑盘脚费巳多、其江北三摠粮船、仍寄在坝、有司照旧雇觅江船对埧盘运有司毋得风闻妄生异议、致误漕期庶两利俱全、而漕运有裨矣
　　一处疲困之摠、照得漕属十二把摠惟南京二摠疲弊至极、运官率多不肖、旗甲尽皆贫难、而随船军人十缺三四、近例各卫掌印官。与运官更番领运。使才干者不得以管印而避难不肖者不得以充数而恋运补弊救偏、善计无过于此、随该南京兵部议题、京卫比之外卫不同、掌印官免令更番、将各运官查系户部会考存留姑留者、照旧领运、革退者止于佥书以下官内选补、固为保护留都至计、但运事凋疲、岂可偏废、相应酌处、乞敕该部再加查议、自隆庆七年为始、南京各卫运官、俱与军政佥书官、更番领运、仍责成掌印官、每年会同佥书官先期在卫点选旗军、追补旧欠、征扣料价、修理浅船、以俟粮单派到、佥书官即率军船赴兑、再照南京卫分旗甲、十分贫窘、军士过半逃、仍乞行令南京兵部照例选委主事一员。专管选军之责。每临运期。逐名通融选补务使旗甲殷实。军士精壮取足原额。该卫开造半印长单。交付运官收领起运、如掌印官怠玩误事、照依议单、每摠缺旗甲五名、中途在逃旗甲十名、运军二百名以上者、听臣提问降级、其选委主事、南京兵部坐名题请仍行漕司知会、所委主事升迁事故、该部另题委代、不得旷废、及查得南京各卫军士。上户殷实者。殷实军旗皆营求别差则佥运者皆贫宜悉以上户充之今言除黄马快船小甲者亦斟酌人情之言也尽佥黄马快船小甲。其次为帮甲。再次为营操屯田听继等差。选剩方佥运役是以贫难者专一在运。有力者皆得安闲。所以漕粮积欠。摠卫累疲。当此亟宜挑选。但系南京兵部职掌、漕司不得干预今照该部尚书王、素抱宏猷。忠先体国、若议行本官必能仰承　明命。斟酌更番事例立法、将各卫旗甲除黄马快船小甲正役外、其帮甲及营操听继屯丁跟随等项军余、一体通融选补、以救疲运，诚于国计有裨矣、
　　一并水次之便、据湖广监兑户部主事牛可麟管理漕务右参政潘允端、湖广运粮把摠夏时寅、各先后开呈本省漕粮交兑水次、原设汉口挂口城陵矶三处地方、除汉口挂口二处泊船稳便外。惟岳州府城陵矶水次、往年交兑、俱在五六月间、湖水正涨、船只得泊蛇林港、以避风波、近奉新例、严限十二月交兑、此时适值冬深水消。港内成陆。粮船只得泊于洞庭湖口。一遇北风大作。漂没势所不免。恐非长便。查得汉口水次广阔、可容于艘、且衡永荆岳长沙等府民粮、自城陵矶直抵汉口、又系一水顺流、民亦乐从其便、呈乞止帚并等因、备呈到臣、据此查得湖广城陵矶水次坐兑荆州岳州长沙永州等府粮米、近例限于十二月以里交兑开帮、此时正值冬深、港水干涸、粮船俱泊大湖、致有漂失之患、今监兑及该道把摠官、议要改并汉口一节、既于军民两便、相应议处、乞敕该部再加查议、转行湖广抚按官、速将城陵矶水次改并汉口、行今荆州等府、自隆庆六年秋粮为始、遵照依期征运、赴彼交兑、以便粮运、
　　一处停造之船、照得漕运浅船、原有定额、年来旗军奸顽、驾使既不如法。看守又不用心以致漂流火毁数多。每遇全运之年。往往缺船装载。以故前任漕臣、乃有补造之请、初则本以足运。久而渐成弊端。臣访各卫有等积猾旗军、专惯侵盗粮米、虑恐交纳挂欠故意将船凿沉、捏报漂流、以图掩餙、盖挂欠则追本船旗军。漂流则摊槩卫赔补。既豁侵盗之粮。又窃卖板之利。及至下年复领新造之料设此一奸。数利兼得。所以各卫旗军。率皆仿效蠹漕之大。莫甚于斯。臣又查清江卫河二厂管造江北南京等九摠新船。例将底船兼造如有欠缺、照依分数、每一分追银二两买木补用、近年各卫送厂该造船只内、因底船银板不完、遂令停待不造、旗军以无船而得减存。厂官以存料而得展转。年复相沿。致损船额。因有改折临年加减故有□运之文本集所载改折一设即是也万一全运。不免议雇民船。每船计费水脚银七八十两。少亦不下四五十两。止了一年运事。明年又复雇之。虽曰议用本船存军粮银。及修艌什物银两。而有司征给愆期。岂能济急。逓年俱是取足漕银。有借无还。库藏难继。及查改造新船一只、限定装运十年、今止缺欠底船银或三五两、或十数两、致将及年应造之船、不得成造、每年大费水脚雇船、止装一次、不无可惜、为今之计、莫若借与不敷底银行厂凑同原料打造、以补年例之数、则一船有十年之用、比与雇船所省不知几十倍矣。且此船既造。而漂毁之数多在其中。补造之行自可停止。乞敕该部再加查议、自隆庆七年以后、停止补造、容臣督行各该把摠通查节年各卫因缺分数、停造年例浅船若干只、内除巳追完足、并有见板外、其余所少银若干两、暂于漕库收贮各卫减存军办料银内、每底船一分、借给银二两、提取旗军并发该厂成造、以免逐年雇船之费、其所借银两、就将随船各军月粮、限于二年扣补完库、庶旗军免追并之难、而漕船无停阁之积矣、
　　海运疏【海运】
　　海运之事敬所与吾郡方伯潘冲庵公共事初年运舟俱至次年损运舟七只而朝议沸肰竟罢海漕矣惜哉
　　该臣议照国家之漕、仰河而罢海者巳百六十余年、至嘉靖中岁以来、河流衡决、漕舟迟阻、甚则胶浅守冻两年而始完一年、盗卖漂流、二石而不致一石、缙绅改色而求策、　庙堂侧席以问途、至隆庆五年时、则给事中李贵和有开胶河之疏。以见海运之议非自巳发而其引语曰海运也。是年九月间则河患更甚、粮舟逆遡、坏者几八百只、官军溺死者、何啻千人、朝野震骇、谓几无漕、时则都给事中宋良佐有复遮洋摠之疏。而其本旨曰海运也。方胶河议起事体难成、臣时适长东藩、因出山中旧见云、详考海运可以径行、时巡抚都御史梁梦龙、颇见采纳、即投袂东巡、亲历海徼、险易在目、而犹恐空言难信、以四千余米、自淮启、试、坦然可行、然后疏入、而　庙堂遂主于施行矣、　成命既下、臣又适叨漕寄、因陈三势之说谓为都燕必须之途、愚虑稍深、不特为米、去年募运、效着巳明、而今岁造舟、甫为定计、此则海运之所以修复、皆因事机凑遘内外协倡、是时江陵当国故言君相而　君相以神谟处断于上、非臣能以一巳之见取必于遂行也、夫以舟行水。必有风波、其在河湖犹不能免。故臣于造船原疏。固云如有欲停。即改入河运。臣亦非不预知有今日之事。而姑云然也。今岁三百艘启行、本以三月二十日、而船以新造油灰未融停于海口、至四月初八日、而后敢进、视去年为稍迟因与端阳风会、然夜泊以求全也、而风则夜起、昼持以祈免也、而势则昼增、抵当一日、七舟始坏、则　天意难谌、非人所及而覩记如此、固宜诸臣之竞谓当罢也、臣以职守兼奉　成命、能陈其一得之见、而不能必众议之合、能规为求全之筭、而不能必　天意之从、今台谏连章、交云当罢、而愚臣又何敢守其区区之见、且自臣叨承漕计、竭力营新、以故河舟两年安完整肃则海运于时、似为无用、所据停罢之议、势不再计、伏乞敕下户部、再加查议、将海运明年停止、所造船只、分发河运、仍各别为一帮、以备一时缓急便于复行、其海运各官、中有忠勤可用者、容臣列考、咨行兵部兵科、别行铨用、以尽其才、不致淹弃。其失事各官、行漕务道会同海道勘覆分别处治、以惩不恪、再照人臣任事、欲以一身不恤天下之疑。而取必于不可测之中者。非智也。使因人言之有异遂唯唯而变其初之区区又或因人言之不同遂悻悻而忘其告之亹亹者。非忠也。盖大农之赋聚数百万以为漕其大且难。利害互伏。固未有一定之路。一定之策可使若出诸袖中。移之枕上。而保其毫厘之无爽也今且主人使其仆负米于百里之外者。必干糇而笠盖焉、不能保其中途之不遇雨也。而况于漕乎。此先辈诸臣。深知河漕一线之路。不可常恃。而咸欲通海以收兼全之利而消四海窥伺之心者此也臣前谓海运之可行者。巳列疏　上澈而所谓详考者、未敢渎进、今海运既停、臣谨。缮完成册上尘　御览其三百余年之因革、与三千余里之曲折、指在掌中。庶　陛下鉴臣之所谓可行者。非偶然一时取急之言。而万一河道稍有梗塞。　陛下欲取而用之则不待询采拮集。而有司一旦可具。庶几臣言虽停于今日而尚或有用于他年此则臣眷眷无巳之愚忠。而不忍于一罢自完之为得计也。
　　书
　　与谷近沧年兄论开胶河书
　　与谷近沧年兄论开胶河书【开胶河之难】
　　某待罪东省、巳月余矣、迩者人自北来、传闻京师倡开胶莱河之议、云巳有端、窃意必因邳河之淤塞运道稽留、深忧远虑欲为国家寻久远不拔之计、故议及此、殊不知欲寻久远不拔之计、而此则烦难必不可就之工、设为谈议、犹之可也若必为之则其地在山东、薄海际尽东境、而某山东守藩臣也、使嘿不言与言之不预、万一论有成绪、择遣大臣、或台谏部寺官按行相度、而遣官又或稍有成心、欲以慰协朝议主于必行、临时力争而不可得。则山东莫大之患与　宗社之忧、必在于此、某亦无所逃罪、故敢冐昧、以布于明公、胶莱之议、起于元世祖都燕、运河自浙西涉江入淮、由一河逆水、至中滦陆运至淇门、入御河、以达于京、后又开济宁泗河、自淮至新开河、由大清河至利津入海、因海口沙壅、又从东河陆运至临清入御河、至元十七八年、始开胶莱河道通海、其事不成而罢故史臣曰劳费不赀卒无成效。此载在元史食货志中可考也元世祖尝以十余万人、命其臣阿刺罕范文虎等、将之以征日本、自胶莱海发舟、遇风而没、曾不为意、彼之虐用其民能以十万之众、填海以事远夷。岂不能驱十万之民。开河以通运道而卒无効。何也。至我朝　高祖通海运七十万以饷辽东　成祖开漕河运四十五万以饷京师、而终不议及胶河、　二祖之神谟、群策毕集、皆释不图者。岂非以其事终不可济哉、而今当匮乏之日、乃欲举先代之中辍、修　二祖之不可图、以觊就不可成之功、恐非计之熟者也、胶河本受新河之水。源出高密。其流甚细。若欲通舟。必须远邀各处之水。合于新河。而北下海仓口。乃可运漕。邀之则必有堤合之则必有闸群山相迩。夏秋暴涨。河身水弱。不能冲而易淤。三百里之河。一里淤则废。千余金之闸。一石坏则废。今漕河受洸汶沂泗四水会泉一百七十。尚忧其浅。而胶莱独以高密一水。欲使成河。故谓决不可成者。非独为马家浅之石难凿而巳也。筑堤置闸。引泉捍海。费以百余万计。即使其财巳足。工必藉人。今邳徐之工。合调河南山东江北直隶之民。而其召募则以路当孔道。四方走集之人也。胶莱僻在海隅虽济南之民。不肯数百里而赴募。其势必尽编排于青登莱三府。非十万人一年为之不可也。三府连年凋敝、人户多逃本额之征、十欠四五、每岁山东以督粮拖违降调住俸、率多三府之官□案在户部、可覆视也、料三府之民至用以十万。则野皆不耕矣。一岁之京边起运。与地方之存留。仰将何给。莱人或万中有一生觊心焉。□必莱人有献议开此河者而登青二郡之人不欲故为此言狃于临清济宁之繁丽。以为有河通行之故也。然不知白首种树。利不及享。而青登之民。则又何望也。且今漕河之挑浚、在国家不过以督责中丞、中丞以督责有司。曰挑河挑河而巳、然民间之荷锺而寨衣、妻送其夫、父牵其子、白头扶杖、孤儿寡妇之哭声、不可得而闻也、腰泥而足水、疾病生焉、去者辛勤、居者贴费、止帚而死者、路而殣者、不可得而见也、然且剥肤椎髓以为之、淤而必挑、决而必塞、涸而必邀、而不敢不虔者、以国家之漕重故也、今胶河之新开。其工有倍于邳徐者。而遽以勒三府之民。则夫乃可以巳耶。且今欲开胶河者。岂其弃漕河乎。本欲为国家意外之虑、故重开一河以备缓急。使遂以此而弃漕河。则非建议之初意也。是漕河必不可弃也。然某所谓漕河必不可弃者。又非独为漕运巳也即此二设言以见其难一则执有不可一则情有难强也国家　圣子神孙有分封而南。如景府者。谁能建议使由胶河出淮海乎。国家所与共理天下者。在百官士夫。南人之入北。与北人之仕南。皆不能不携家。谁能定法使必由淮海入胶河乎黄河下流壅则上流漫。倘自睢曹横啮止帚德薄泗州。浸淫凤阳。陵寝所在。其可坐视不别导乎。徐沛固东南一要会也。下流既壅。则数百里之间。将为巨浸。其可坐视不拯救乎。以是四者谓漕河必不可弃也。漕河不可弃。而复开胶河。是欲以国家之力顾两河。而山东之力供两河。国力之能顾两河与否。非疏远之臣所可知。若山东之不能供两河也。则某深知之矣。今漕河之浅溜闸泉坝夫堤夫派在济东兖者。银力二差。各四万五千有奇。而力差则民间倍以给之。是九万有奇矣。合两者几十五万。而大派临期之澄派不与焉。胶河。既成视漕河稍短。其所谓泉闸浅溜之夫。一不可缺。姑约以半计。当得八万金。有河漕则必设重臣。户工部分司。有闸则有闸官。有重臣则有奏报。则设驿官。海船大而底尖。入胶河湏易平底。小船出海仓口。则复有海船。则必设船厂建置衙门。廪食夫马。费亦不下二万。济东兑但供漕河。而胶河岁给十万。势必全派于青登莱。今之青登莱。可复加以三千余金乎。可忍加以三千余金乎。又何言十万也。山东地形辅京畿。是国之左腋也。漕河一线山东居十之七。是国之咽喉也。岁输京边。与夫物产土贡。其地诸杂料。与民之上例者。不下百万。是国之中厨也。抚之而尚恐其逃、安之、而尝恐其动、柰何为不可成之役以摇之、而自贻其忧乎、始不慎图。用数十万金试之而不成。稍成而复淤。势必弃之。是以数十万金委之水也某往在江西时、曾见罗文恭海运地圆、喜其王宪副胶河之说、而特为刻之以传、意亦以为可幸而济也。比今来官山东、按地形而计物力、然后知其事之必不可成、彼士夫平日相与促膝而谈之以为新者、及欲措手而施之于事、而未必合也、某少有志功业、中巳病卧艹野　朝廷不知其不肖、以为可用、收之埃土之中、亦欲思竭平生、为所部营一事、以报　圣朝、即有如胶河之利。正某毕力之秋。而犹呶呶如此者。诚真见其不可就。毋徒为国家特生一事也。某以为开胶河必有事。然不敢一及之者。似亦危言动人之听。开胶河必不就。然不敢多及之者。似以臆见阻事之成。故于河之决不可开者。不复详言而但于开成之不可继者颇虑其悉伏惟明公、实柄斯议者也、倘以为可采、幸于聚议之时力言之使遂停罢、则宗社幸甚、山东幸甚、
　　序
　　桂林图志叙
　　赠濡川杨公序
　　海运志序
　　桂林图志叙　【桂林图志】
　　国家大一统、尽有天地帱载之地、而广以西。负湘楚。连滇蜀。际海澨。而面属交址。盖一门户也。嘉靖庚戌、命司教事兹土、颇闻诸大夫学士、与纪籍所载、固谓盗剧民病、若喉有瘿、必不可去、而不敢不治、心窃志之、既而抵广西、居三岁余、徧按历诸部、时承乏兼署抚夷事、始略覩其端末、大都必如昔所闻、是肩终不可得息日也、凡事之起、其必有源、而救之之术、当图其始、今山间诸夷。非有部曲号令若攻城野战之技也。其所操持兵械。非素淬砺犀铦也。其人皆衣食草木鸟言夷习。即狡非有智谋断略也。其所恃者山之险。与易于合尔然其险可潜而夺而其合可骇而散也而率未能震詟而服之、非惟不服、而其势更日炽而月长焉、非夫谋之不素定而虑之有遗策与、故尝思之、夫民繄有司是赖、自有司之不得其职也、则招猍之术寡、赋于官者率不得其凖。而豪长隶书。又从而蛆蠹其间。以相倚伏。一分之正。尝九其供。力不能具。则其势至于弃妻子。妻子弃。则无复顾系而轻去其里居。与盗为群矣。一里之间。一室而逃。则其遗赋责偿于留者。彼九者是加其一也。加之而逃者三四焉。则将尽一里胥而遁矣夫贡户有籍。非不可核也。然有司不及按。摇撼窒缩不敢举手。彼其不纯于夷者。生长于深山大泽之中。见舆皂则头抢地。其势宜不敢控。而惟为鱼肉之。其愤不得平。贫而挟愤。其入于盗也。所以仇吾民者岂有量哉。比其告亟。势不得坐视。然戈甲所指。若焚燎焉。首虏之多。用兵之始谋也。夫盗弱而豪啮之。盗强而豪私之。比诛不当罪。杀有枉滥。彼其窜者之父子兄弟。不甘其心。而不直于官大窜大聚小窜小聚官力方穷则不得不出于招招出干力之竭则不以为恩。其旁观者。固得执其词以嗾其党矣。夫夷虽犷。其好生恶死则同也。诚有以安之。可使为编氓。今夷则巳矣。又驱民而更为盗。其山川虚实。皆民教之。巳而加诛焉。则又不当其罪也则谁为畏且服哉。故兵之不可戢。与其动而或败也。起于有司有司之失也。起于赋役。而豪民隶书。又从而去其籍以舞其智。余之所谓谋之不素定。而虑之失策者此也余尝谓是为广右御冠之长策而戍堡屯营不与焉间以语人。则有合不合。至摠兵张侯方镇桂林时、予尝貭之、则若石投水、莫予逆也、侯固乡人、固熟知其道里情俗、以镇臣论安民定赋之事其言似迂而弭盗兴治之策实得其本又先后在镇、凡十有五年、故所为桂林鄙志、首载地形沿革、县里额赋之常、与夫兵戍消长之态往事失得、一览若在目睫、侯尝以智勇为时名将、今且谢事、而直以不忘桑梓为是书、使按籍酌时。凿凿可见行事、嗟夫民不激盗。赋不朘民而于时犹狂而跳者。以兵加其颈。彼善有安生而恶有戮死也。虽赏之使盗。其将能耶。夫其技械智略、本不足与敌、驱而纳之汤火之中、以为功焉而不问其罪之由然则夫乃仁人之所痛与、故谈兵者。行阵击刺。非所以语大将。大将者不战而可收成功。侯言得售、广右里户妇子迄有宁宇、且朝廷亦不厪南顾、若按是图、悉筹其山林沮泽道路。阨其险要。潜袭攻围。若禽狝而艹薙之。则余所谓痛焉而于策为后也。忧时者其倘有择乎。
　　赠濡川杨公序【关中粮储】
　　国家之边九。沿漫错峙。而陕以西当都之右肱。东起延安。亘宁夏临洮间。极西放于甘肃。延袤万余里其戍守之士。视诸边居三之一。食皆仰给县官。关中自秦汉时更都、史称其地肥饶、三辅之家、南有江淮、北有河渭沂岭以东、商洛以西、所谓陆海之地、其上之毛、宜足以经费顾抚臣开治按边徼。无以自供。往往由关中转输以助军。关中一省供边储者三故内地往往罢乏大都以其民土著由五方更徙居之。风俗不一。其地广饶。即不能尽力。颇有遗利。又水旱相继不登。则县官有司之征赋益不给。而岁索内帑以供调。大司徒遣官督输相望。诸边虏一报警。即称军疲不能战。或呌号不用命。主帅无以禁。姑徐徐燠休之。士习见久。以为帅不能如何。则骄悍不可使。遂成固俗。畏敌如将。以故虏得岁扰边。无所失沿边堡屯被蹂躏残破矣。见烽火起。更为缩汗。幸其不出吾地。无能遗一镞以恐虏者。凡天下言役苦无过边。寒甚。又昼夜乘城刁斗。在生死间。而县官衣食不时给、少有所调输。又以其半入将领。不得顾饔飱妻子。乃责之战。其势固当尔。奚足怪也。余不能悉知关中余尝观国家赋法、养边吏士、常禄之外。固有屯田法。人受田二十。而入租六石。又间召商中塩折粮艹以实缘边。乃给引通贩。虑至深远。自二法废。有司益不足以奉战士。始索内帑。内帑岁入。民赋关津山泽之利。又累　朝积聚。其势宜大饶而数称耗乏。纔有调募。大司徒又复告匮矣。往岁虏由辽阳泊城下、　天子震怒、一议举兵、而论理财者蜂起、盖司徒之匮久、今急诚无策、顷且卖爵、自五品而下、居乡得视见任、又天下诸藏三分之二、与民犯罪赎、及诸防守兵甲、出折色半、皆输司徒、虏数犯边、人言不足若浪谑、今纔一入。而议括财若是。是诚耗费见形影矣。夫司徒之积。不足以供费。而营缮水衡太仆大官之积。又不闻有羡。下里小民。又所在无藏富。不能佐天下之急。然则天之生财将安所止帚也独他无策耶。司徒不足领天下之经费。而各省布政司摄一省租赋、如关中又日给诸边。当天下多事。其催督生理之道。又安可不悉讲而细求也。定兴濡川杨公、为广西按察佥事之三年、兵备右江以能闻天部以公才、使督关中粮储、迁官为参议、余于公虽未面、予闻有周天下之虑者。不后时而废事、故并道当世之急以赠行、自今凡关中食足士励、不病元元、诸边赖以倍气急战、咸于公观之、
　　海运志序【海运】
　　敬所先生海运有详考一书不在本集中今搜得之采其要论散入编内
　　余往嘉靖辛亥、视学广右、时吏事寡暇、辄取全史读之、覩古人攻战处。以按覆舆图。其地里险夷远近。如在几席间。后移官江西、罗文恭公出广舆图相貭正、余为刻于省中、因益知海道自淮循岓屿薄燕蓟便甚。宋宣和间议攻辽。而诸臣不知出此。仅遣高药师以一舟使金往返若陆、其后元人通海运于都燕为得策。且悉考当时载籍无言海中坏运舟者。意即有之不多故不道也藏其语二十余年、隆庆辛未、余起家复守藩山东、会河漕告病、　朝廷遣科臣按视欲开胶莱河、以避大海通运事不就、余曰、即大海可航何烦胶莱河也。叙其说上抚台以米试之验、语闻、会科臣疏上、遂下通运之命、而余亦叨转督漕、身践初议、募舟集粮时中外尚疑骇、谓不知何若、乃行仅踰月。十二万石悉安行抵岸。而天下臣民始信海道之可通矣开久废以佐河漕。安六军之心销奸萌之志国家都燕大海在左肱此专利也一百六十余年来群臣论着多而未果行。兹遇　圣君贤相、英谟立决、而微臣沭适奉　庙略、叨奔走、再辟兹途、在国输常暂多寡惟意所施非宗社万年灵长、宁遂效斯计耶、今而后、始敢布其说、取前后题请移册、及海上道里行计类为志凡二册、檄庐州守张君大忠刻之、以识大都云耳、
　　皇明经世文编卷之三百四十四终
　　皇明经世文编卷之三百四十五
　　华亭徐孚远闇公　陈子龙卧子　宋征璧尚木　朱积早服选辑
　　李愫素心参阅
　　王敬所集三（杂着）
　　王宗沐
　　杂着
　　实书
　　险书
　　海运详考
　　实书【练兵】
　　此为江右言之也意在练兵不主调兵可谓深于本末利害之计矣
　　臬史氏曰、昔者圣、人之作易也、彼固自以为起于中古、忧衰世之事也、衣袽复隍之警、孤矢除戎之义、葢拳拳焉、而后世自戡乱之后、未有不弛然解者、故欧阳修曰、三代以前之治乱、未尝不以德、而三代以后之治乱、未尝不以兵、是乌得罢不讲也开元之承平、府库器钝、而渔阳之锋、若涉无人、晋武之粗安、警备尽彻、而羯氐之难、如赴同雠、含血戴角之争、此其大情、时以防周虑密、销于未形、则有所恃者、可以无恐、有所惩者、终于不萌、不然谩藏冶容。盗淫是诲。即以偷且一时幸矣。而经时保泰之治。顾不纰乎。江西东南大都。滨江带湖。四要之地。自三代以还。其战争之略尽于此矣。此乏则彼乘。民安则盗戢。乘除机宜。可指诸掌者。入我朝、正德以后则渐入于多事、葢不复可以雅驯优游理矣、今各卫之额、大率视初年多耗减。不十四五。而往往事起。辄不足战。更调客兵。如桃源之难。狼兵犹不可用。而藉边兵一时艾刬之力。若病者投以峻劫。非不适意。然边广兵苦驿骚。不可束缚。而田州土官岑猛。因以轻中国。归而有反心。譬之病稍去而元气耗疲。则虽一时犹难语理。而况为经年之计。冀数世之安者耶。嘉靖壬子、海上难作、天下皆震、征兵转输、不啻焚溺、顷者调狼兵以万计、近又募人广海间、道必取江西、其供应不给、而焚庐掠夺、几无异贼、廵抚何公迁、廵按郑公本立皆条疏令总督遣官护莅、又须部伍不得杂以无藉者、即奏可施行、而彼方鱼鸟聚、朝不图夕、缓之益甚急之恐生他变、张顺瞑目、以视其虏暴、不敢谁何、时复有半道不归者。往往散在江湖间为盗。其计未可遽止也。而况贑州之贼、颇连闽广、乘机窃发、每岁报警、不能草狝禽薙、以称快志、而一二岁寇自闽者、由崇安出、新城南丰震惊、抚建每一报至、即束手不可为计、若此者、岂非预练素备之道不明则无以待其至耶、秀实曰、虎豹之所以可畏者。以其有爪牙也。爪牙去则狐豚特犬。皆能为患。今各衅傍伺。意在需时。万一水旱相仍。捧土不塞。江河是滥。而况连湖湘以为上流。控南都以为右腋。其患非特豚犬也。诸卫减耗、民畏言兵、若支赘者每一调遣练习、若儿戏然、惩前患者。老不记忆。宴目前者。壮不他虑。其威非特去爪牙也。皮不傅矣。于此而欲建搜讨之议。信截馘之法。立不可测知之防。于苟且无事之日。其谁以为然者。夫江西地俭瘠。民强而喜鬪讼。桂文襄公蕚志之矣。崇仁乐安德兴乐平诸县。万有一争。辄聚数百人。其势非尽夷人之宫而杀其雠不止也。非可安枕而卧者也。使其为公战如报私雠此秦人所以并六国也患无以倡之者、往时镇守太监邓原建白、以赣州廵抚兼四省为制上流、而南昌知府李公承勋、至联民安以制突寇、彼岂不惮于更旧制、动民力哉、夫亦有所惩、不得巳而然也、故为今计者、不过三事、曰练曰募曰调练为上。募次之。调为下。凡兵不过日守城。曰野战。野战为难。守城次之。夫调兵者。其野战之歉。与退而不可尽法者。众之所共知也。而不知其犹无益于守城也其暴掠之惨。与供给之费。众之所共知也。而不知其犹不止于无益也百里而奔命者蹶上将千里而趋利者军十三至。彼远去其乡里亲戚以处于此。岂复有爱其田闾里居之心哉。故凡藉手于调者。元末杨完者之在临安可监也。非国家之长计也。若必以为藉调者。是田单终不可以强败齐。而少康不可用一旅也。国家海寇作难八年矣、征输之令、悉于编垊、焚掠之惨、毒于骨髓、练兵之请、台练之章、积于掖门、朝廷亦尝拔知县之官于不次、又设专官以为名矣而终未闻有精锐之卒、足以当一阵之寄者、岂非以气不加作、则以柔脆之病、委诸生成、法不加严、则以掣肘之责、分于傍列、自非断疑信法、预赏任功、察微兼此者、而曰练兵练兵、是徒委虚文者也、郊有垒者、而尚云尔、则言兵实于斯土者。固宜以为支矣。然覩往事、则昭然若指掌可视也、自古言治兵、无出于数事者、每倡言之、则亦老生之谈而巳、然事决而后行、则言虽近而得便、机狃而不奋、则画虽深而寡成、伏险于大顺、虑患于未然、而况浙直连墟、闽广未靖、四邻剏扰、方独处中、可无一旦之虑、而直为此熙熙哉、太史氏曰、教笞不可废于家、刑罚不可弛于国、兵甲不可偃于天下、用之有巧拙、行之有顺逆尔、世儒闇于大较猥云德教、遂执不移、宋向戌请晋楚弭兵、其从交相见以为功、而求封焉、公与之邑六十、以示子罕、子罕削而投之曰、天生五材、民并用之、谁能去兵兵所以威不轨而昭文德也、圣人以兴、乱人以废、废兴存亡、昏明之术、皆兵之由也而子求去之、不亦诬乎、凡闇凡诬非他也、人情易安而难动、时习见久而骇初、故安房闼者难与议资斧之需、藏瓶盎者不可谈海陵之积、嚣然之治、非所以切实事而虑深长者也、所以贵断疑也、自正德巳卯以来、江西宴安四十年、往往抚臣亦尝练兵、又选其精者别号作之、人人自信、而不至于以为戏者、独以生死之法行于其间尔、光弼之代河阳、非易地也、而用济之斩、则旗帜为之加明、世宗之幸潞州、非易兵也、而爱能之去、则三军为之惕息、上之人有断然之意、而不牵于顾盻、则下之人、有毅然之志、而不敢于偷安、朱虗行酒、则一座皆肃、项梁治丧、则宾客皆办、驱人于锋镝习人以杀伐而托于空言哉、所以贵信法也、夫师行而粮从、法严则赏附、有程之经费。不可以给出格之需。有限之工食不足以奖不凡之气。今江西之财。出自库藏者、如赋书所具、巳不可复有所加矣、兵食相须、而虽韩白之将、亦安能独以斩馘之法、得人人死力哉、昔在贑军门之始剏也。尝具请以广塩行湖西矣。当正德间王公守仁所以能收浰头桶冈之功者。亦以费出于是而足以自给也。顷者峡江设桥。则广塩不下。而税且寡。廵抚副都御史范公钦、经略练简、几有绪矣。犹惧徒手无策。假令万一将大有所用。则今有司往往告乏者。将何以善其后耶。积贮国之大命。转输兵之上务。竹头木屑。收之厌弃之日。食羊投醪。分于迫切之时。是安得不预赏也。夫王者操励世之权。则惟明于殿最。大臣有分统之任。则惟别夫偷勤。夫平常之事、文史之间、可以优游儒雅理也、而军旅之间则惟抱才负志、不习寻常者之所能办也、然违时者有独异之讥、任事者多见疑之迹、机密而不可以语人、则意难以遍谕、功成而不能以自晦、则忌至而不能以悉平、是以当事之臣、常沦于不韪、垂成之绩、每、废于嫌疑、自非在上昭然别白之、保护之、则岁不方宜而遽易、甫定而速变哉、是安得不任功也、乌附以去病。而亦以发病。讥关以御暴。而亦以为暴。彼鞾膝袴首而称雄者。岂俛首操耒者耶、亦椎埋不逞之徒而巳。用之则必有以优之。优之而过。则骄不可复制优之必有以裁之。裁之而过。则怨不可复遣。故有呌呼于马枥者。亦有横枕于民庐者。犯此者虽有震世之功。燃眉之急。不惟人将不食其余。而巳亦将有所不享其利。故察入秋毫。而行以平恕。法漏于吞舟。而将以必罚。是将之物也。往光武所以谓每一出将。头辄为白者。此所为谨微也。集此众効、即练当自精、不足则继之以募、几须调者。特苟目前。若引盗入室不顾主人则可尔今天下卫所之额皆取足于罪谪者。迩年以来。尝有令输赎治矣。彼不杀人则盗库作奸。其不能操戈从事于什伍亦明也。故军之耗不可复。而取足于民兵。民兵不能尽使。而又有精兵。时变迁代。不可尽悉。而有备无患。千古律令。不然桃源之奔突。倏忽而至衢信。宸濠之微贱。瞋目而破南九。固犹为有守哉。前轮不易、后车将覆、余为实书、故谆谆道焉、
　　险书【设险】
　　臬史氏曰、按江南延袤割属、历代不类、不可详道、今制所分隶、大都境内南北一千九百里、东西一千二百里、中南昌、北负大江依湖、东北为饶州、尽浮梁、东下广信穷玉山最向、南安阻岭、稍转而西、袁州际萍乡、西北则九江界瑞昌、此其五大门户也。国家初定天下、更置卫所藩屏之、凡自西而南皆设卫如袁如九江如贑。而东皆设所如信如饶。岂非以楚有洞庭长沙郴衡之险。为江上流。盗所根盘。而东则浙与□皆平安号无事者。可稍简易为防哉。余志实书、记历朝兵事、其所缘出入之路、与备御之地、皆非经常耳目所及、然则冶天下国家强干弱枝、居中制外者、乃其大端、而于守险制备、虽未可尽忆度周列、至其剪截萌芽、留意于必攻之途者、亦不得而独缺也、邾城不可守。则陶侃弃之以自全。汾北所必争。则韦孝宽重之而欲备。彼皆素习知其地之险易利害。可以守御。及或出奇。且量其敌之将与势而度之。而虏巳在目中矣。故地有险而将愚者则弃地有易而敌迩者必守我利者胜。彼利者败。互持者胜负十五。此地之道也。今江西无桴鼓之警其民安土乐业。四境一家。万姓一人。无所事险。又安用藩篱守御以为堤防哉然地形不同。而用险有二。不过用之以为胜。据之以为乱而巳。四邻相接事防侵轶。彼度我险则用力百倍此用之以为胜者如狄青之疾度昆仑是也。方以赤子。忽若龙蛇。依傍岩箐。以作不靖。此据之以为乱者若武陵蛮之依九溪以叛是也。斯二者之在天下。其势常相胜。语曰、尺棰当猛虎。奋呼而操击。衣甲据兵而寝。童子弯弓射之矣意外仓皇、周虑者所不遗要在先而制之尔、鄱湖固大泽。压四郡之境春夏水溢渺茫万顷则波涛荡潏不可凑泊秋高水落。塍埂微露。则又千条万港。舟一入其中。鬼伏神藏不可周诘。而奸民聚居。则行贾风舶不得安致。甚或剽劫大姓。不逞无忌捕急则入匿其中。国家廵司之建。一省百一十三所。而沿湖者一十有四。葢谨之也。他诸岭北迩广。建信接闽。皆万山盘施。官府捕隶足迹之所不能至。民穷或负衅逃入其中。教之博噬出入。事连数省则彼此相持。莫之谁何。彼方恃其窟穴。而有司又以逋负急征之。无罪虐易生其愤心。聚而得志。其为隐忧。岂可一二数哉。其势非有以剪截之。究诘之则且聚而不散。此非不见形影露端倪也。而言无害者冀苟安枕尔。故江西大势凡四邻有警皆所可畏而湖口尤为咽喉境内有警皆所当虑而贑州尤为枢机葢大江之舟。入自湖口。则乘风南指。不啻惊四郡也。倏忽上下。一省皆震贑州据上流。方舟而北。犹之建瓴也。而数郡皆糜烂矣正德初年、廵按御史臧公凤上言四事、一谓假兼制以安地方、南贑二府。接连三省。流贼出没。东西北方。不相统摄。文移约会。动淹旬月以致贼多散逸。事难就绪。今命都御史兼制四省。接境府州、随宜调度、则盗可息、奏可施行、而其后御史杨公必进亦上疏略曰、南京根本重地。淮扬诸卫。悉屯重兵。所以备淮海也。荆蜀江汉会于九江。而贑吉抚饶汇于鄱阳湖口。国家于九江开府置卫。九江置兵备是马钧阳建议以障蔽江南者又制兵备以专守之。而湖口曾无一卒之戍。非全策也请于湖口增设一军而以九江钞关余积各置战船百艘俾相为应援。以南康黄州二府隶九江兵备守备。而廵江御史。得以往来廵历。则荆蜀诸盗不敢窥九江。贑瑞诸盗不敢窥湖口。今南京江口、虽有水操、不过文具乞命操江都御史、将水操事宜详议举行其安庆九江芜湖三处、各以时演习水操、则道可无忧矣、江西闽广之盗。泛鄱湖而登陆。则池之建德徽之祁门。昼夜兼程。五日可至金陵。宜拨新安卫一所屯祁门。池州卫一所屯建德。复于要害隘险。守以弓兵。谨以烽堠。则陆道可无忧矣。下兵部覆令南京内外守备官、及抚按官会议以闻、事竟不施行、二公虑诚深。其于金陵之势。犹有关涉而杨议竟不见实事。岂非所谓冀苟安枕者哉。难者曰、百里之邑、虽狭而必有边。一围之山。虽卑而必有趾边与趾即险也子为险书。其于平承无庸且置也。即择而后守。则变不可预图。若必皆守。是安得兵悉给也。且如往事贑石滩虔州之峻阻也。李迁事终于败亡。生米渡南昌之坦途也。岳武穆藉以破贼。十四地之形。孙武子之所不能穷。而穰苴白起之所不能备也。子悉图之其将尽乎。不图则书无所庸之。而子奚以筹耶。嗟乎是非予心也。余为险书。亦以告有司与吏于兹土者而巳。非以谓将也。自兵法而言之。择险而出奇者名将有所不足因险而预备者庸令可使有余自治法而言之。克盗于巳形者廵抚有所不足散盗于未聚者簿尉可使有余自昔先王之定国也。彼亦岂必尽求为捍敌哉。而公刘之始至邠也。必相其阴阳。观其流泉。而文公之徒楚丘也。必协之中星。而陟之景山。彼所以为眷眷不惮烦者。葢择地以居民。处于阴阳风雨之会。以协其性。而寒暖燥湿。必避其邮。故燕赵之慷慨。非独轻生也。齐人之诡诈。非独不情也。淮南多瘿。长沙重睢。彼非独不理身也。食其土之毛。又因而习焉。少长相承。则以为固然。斯所以为俗也。而成则不可复制矣。民诚重迁怀土。然去儿齿者渐则不惊、此其利害、与介冑而取胜者、相万万也、故良有司者视其始居。察其硗肥夷旷不使其处峻阻也。即峻阻矣。既居而安土。稍披以成俗、则以计散之。不使之保聚也。邻有跳梁而吾民适肘腋其间。则明其保伍不使其合而又防其鬪也。地险而远声、治呌呼之所不达。则时联而集之。警以象魏。而夷其所凭依。不使其自遂也。即不幸习成而事迟。机萌而牙捩。则潜谋密计。解约判仇。沉沉冥冥。不弛不惊。不使其骤发也如此而又能时征输。宽剥击。与之休息。教其子弟。而植其田畴。结洽胶固。蕃庶蒸变。则彼亦各爱其妻子室庐。以求老死者。人情之所同。虽有高城深池不敌人和。而况深林大泽。亦庇以生。彼安肯舍其所甚利而求必死于安全之日哉。此余所以告有司。与吏于兹土者也。
　　海运详考【海运】
　　敬所为山东左辖适有胶河之议因条上海□事宜此乃本集所不载见之海运详考一书该职查得胶莱河之开始于元世祖至元十七年七月、总管姚演奏事下丞相阿合马、与百官集议开凿以钞万锭为佣直、仍给粮食、世祖从之、十八年九月丞相火鲁火孙、又奏请免益都淄莱宁海三州一岁赋入、折佣直以为开河之用、三十一年、御史台言胶莱海道浅涩、不能行遂废、而所恃以达于京师者、惟恃阿八失所开济州河、其后漕臣囊加角孙伟言漕海海舟疾且便、而右丞麦木丁亦言阿八失所开河益少损多、是时漕臣忙兀角、遂招集南人运达万石、与囊加角孙伟言合、诸臣请用军验试、遂移阿八失河所用水手、及军万人船千艘扬州省教习漕运、以平滦船从利津、专事海运、而济河亦废、夫以元人之虐用其民开胶莱河。史臣称其所费不赀、而卒无成效。固不能强以全盛之力。与河争利者。此其终不可成之明验也夫邳河既未能猝通、而胶莱又恐不足以济、故以愚见、莫如径通海运、今诚得二万金、以六千金造船六只、以余银募登莱海岛居民、约船大小、以少试之也每船须五十人上下、以三只自登州而北至直沽、三只自登州而南至淮安、每船皆给以公文及赍带重物、到彼处官司交投为验、还归登州、凡可往返三两转、即系海道通行、然后通议造船派运之法、悉元人规制详见后条银发海右守廵及海道督造募招、每船给一大牌、通书船上水手姓名、又每人给一小牌俱书年甲籍贯以防改替、仍每船给画工一人。以便图录标记。停泊山崖之名。则明年之春。即可以所造之船。先赴淮安兑运。止数万石。如元人初年之例。其事之必可成、及悉查历代成算、与较量本朝河运利害、逐款开载于后、职以为有十二利焉、自古建漕以建都为向。往汉唐都秦则通渭。宋都梁则通汴。我朝定鼎幽燕。地势极北。所恃者在邳河一线之路。近又淤塞。有识寒心。今所费不多。虽通海运不废漕运以备缓急也而别通海运。两漕并输国计益足彼不来而此来。先臣丘浚固巳言之。此　国家至深至远之计。一利也。漕河身狭。闸座联珠。漕船势必立帮以防争越挨守日久。则百弊生而军食费。今海运开洋。不必挨帮。二利也。查据议单每岁漂流挂欠不下数十万。挂欠由人。漂流由天。然即漂流之中论之。有人船米俱在者。有人在而船米亡者。有船坏而米尚可捞于湿者。情态万状。报入户部。不过行勘。然有司之勒停。与吏书之隐匿。有实漂流而以为虗。至死狱中而责偿不获。有不漂流而以为实各分其利而亏损在官。今海运既通则虽有漂流而无挂欠而漂流亦不待于勘报稽违以悞总计三利也。今漕河浙江苏松常镇宁国太平。共粮一百八十六万石。每石扣过江米七升。共该费米十三万二百石。而入淮以后。遇浅盘剥脚价之费不与焉。今海运既通。则过江米与夫盘剥之费。省者不下数十万。四利也。漕河运军。兑米巳毕。惮于空归牵挽之劳。往往将船凿沉而逃。每岁计费不赀。今海运无船。将不能归。则沉船可省。五利也。此宋人之得策也愚谓漕塩当令为一人如刘晏故事则可以言叉此矣宋人运船归则带塩。丘浚亦有此论。其事体未敢遽议然今各军有行粮。有赏钞。有安家。今诚通海运舟大而人多。许其稍带南货。免其抽税。而渐减行粮诸色。每岁之省亦不可计。六利也。漕河运军行粮。有派在水次随支者。每每征收不齐□其后改征本色四五钱不等。而官给不时。守候颇艰。今通海运。则须尽给而后开帮。凡一应料价轻赍月粮等项。有司皆不容缓。料理自齐。七利也。议单浙江江西湖广随船耗米每石至七斗六升。其余道里渐近。虽有逓减轻赍。然其费亦不赀矣。所以然者。为其行日久而耗多故也今海运乘风。势甚汛急。则耗米亦可稍议裁节。其嬴亦多。八利也。京师王畿四方走集。近者累岁。为行户市买民间负累。辅臣曾形章奏。今海运既通。百货合凑。则物价稍轻。行户亦宽。自成富盛。往唐陆贽当德宗之乱。以京师米贱。奏请出粜。关中为之价平。今国家承平。万无此理。然以货推米。则深计者所不废。九利也。国初亦通海运为输粮辽东也辽东孤悬饷馈甚艰。往年灾荒。　天子为之宵旰东顾。海运既通则辽东缓急可饷。如洪武三十年故事。十利也历朝漕运皆率雇募而惟本朝用军历朝漕运率皆转搬而惟本朝直达军无更休。而直达路远。在途更时。牵挽疲劳。还家未暖席。而官司巳点再运矣。今海运既通。则每行五鼓开船。而巳时即泊。每岁止春初入兑。而夏尽即休。疲困亦苏。十一利也。兑运之时。军弊百出。盗卖侵克。甚或官军俱逃。其有军市而官不知。则拖欠之官。在刑部狱者往往相比也。今海运自开洋之后。欲盗而谁与为市巳盗而逃将焉往十二利也。　国家承平二百年矣。私忧诚不胜惓惓。顷岁久卧林下、颇考其详、兹辄因胶莱之议、用布始末、以仰慰庙堂、不惜帑费、为国家建长远不拔之盛心、此系元人与国初巳享之成利、犹之耕熟田也、而管见迂疏、又以为万万必可成、就所有考据利害详悉、俱载后条、伏惟钧台赐裁择焉、倘可转闻、再加酌议、见之施行、则宗社幸甚、
　　计开
　　一海运在先朝始末、查得海运之说、倡自唐咸通中、议而未详、至宋神宗熙宁七年、京东路访察邓润甫等、言山东沿海州郡地广、丰岁谷贱、募人为海运、山东之粟、可转之河朔、以助军兴、诏京东河北路转运司相度、卒不果、其后元世祖至元十九年、伯颜思灭宋、时载图籍由海之事、以为海运可通、力请于朝、遂命上海总管罗璧朱清张瑄等、造平底海船六十艘、运粮四万六千余石、从海道至京师、然剏行海洋沿山求山奥、风信失时、明年始至直沽、朝廷未知其利、是年十二月、立京畿江淮都漕运司二、仍各置分司以督纲运、每岁令江淮漕运司运粮至中滦、京畿漕运司自中滦运至大都、二十年、又用王积翁议、广开新河、然新河候潮以入、船多损坏、民亦苦之、于是罢新开河、颇事海运、立万户府二、以朱清为中万户、张瑄为千户、忙兀角为万户府达鲁花赤、二十四年、始立行泉府司、专掌海运、增置万户府二、总为四府、二十五年、内外分置漕运司二、其在外者于河西务置司领接运海道粮事二十八年、又用朱清张瑄之请、并四府为都漕运万户府二、止令清瑄二人掌之、其属有千户百户等官、分为各翼、以督岁运、至大四年、遣官至江浙、议以嘉兴松江秋粮、并江淮江浙财赋府、岁办粮全充运、海漕之利。至是始博。而到京者巳三百万有余矣。初海运之道、自平江刘家港入海、经扬州路、通州海门县、黄连沙头万里长滩开洋、沿山山奥而行、抵淮安路塩城县、历西海州海宁府东海县密州胶州界放灵山洋、投东北路多浅沙、行月余始抵成山、计其水程。自上海至杨村马头。凡一万三千三百五十里。至元二十九年、朱清等言其路险恶、明年千户殷明略、又开新道、从刘家港入海、至崇明州三沙放洋向东行入黑水大洋、取成山转西至刘家岛、又至登州沙门岛、于莱州大洋入界河、当舟行风信有时。自浙西至京师。不过旬日而巳。视前二道为最便云。但风涛不测。粮船漂溺者。间亦有之。然视河漕之费。则其得葢多矣。历岁既久、弊日以生、水旱相仍、公私俱困疲、三省之民力、以充岁运之恒数、而押运监临之官、与夫司出纳之吏、资为贪黩，脚价不以时给、收支不得其平、船户贫乏、耗损益甚、兼以风涛不测、盗劫覆亡、由是岁运之数、渐不如旧、至正元年、益以河南之粟、通计江南三省、所运止得二百八十万石、二年、又令淛行省、及中正院财赋、总管府拨赐诸人寺观之粮、尽数起运、仅得二百六十万石而巳、及汝颍倡乱、湖广江右相继陷没、而方国珍张士诚窃据淛东西之地、虽縻以好爵、资为藩屏、而贡赋不供、剥民自奉、于是海运之舟。不至京师者积年矣。至十九年、朝廷遣兵部尚书伯颜帖木儿、户部尚书齐履亨征海运于江淛、由海道至庆元抵杭州、时达识帖睦迩为江淛行中书省丞相、张士诚为太尉、方国珍为平章政事、诏命士诚输粟、国珍具舟、达识帖睦迩总督之、既达朝廷之命、而方张互相猜疑、士诚虑方氏载其粟而不以输于京也。国珍恐张氏掣其舟而因乘虗以袭巳也。伯颜帖木儿白于丞相、正辞以责之、巽言以谕之、乃释二家之疑、先率海舟俟于嘉兴之噉浦、而平江之粟、展转以达杭之石墩、又一舍而后抵山敢浦。乃载于舟。海滩浅涩。躬履艰苦。粟之载于舟者。为石十有一万。明年五月始抵京。是年秋、又遣户部尚书王宗礼等至江浙、二十一年九月、又遣兵部尚书彻彻不花侍郎韩祺往澄海运一百万石、二十二年五月、运粮赴京、视上年之数、仅加二万而巳、九月、遣户部尚书脱脱欢察尔、兵部尚书帖木至江浙、二十三年五月、仍运粮十有三万石入京、九月、又遣户部侍郎博罗帖木儿监丞赛因不花往征海运、士诚。托辞以拒命、由是东南之粟给京师者遂止于是岁此载在元史大略也、又考元臣罗璧传曰、璧与朱清张瑄首部漕舟、由海洋抵杨村、不数十日入京师、赐金虎符、进怀远大将军管军万户、兼管海道运粮。二十四年、乃颜叛、璧复以漕舟至辽阳洋海抵锦州小凌河、至广宁十寨、诸军赖以济、加昭勇大将军、二十五年、浚漕至直沽仓、潞河决、水溢、几及仓、璧树栅率所部畚土筑堤捍之、升昭毅大将军、王艮传曰艮迁海道漕运都万户府经历、时绍兴之官粮入海运者十万石、城距海十八里、岁令有司拘民船以备短送。吏胥得并缘以虐民。及至海次。主运者又不即受。有折缺之患。艮执言曰、运户既有官赋之直、何复为是纷纷也、又责运户自载粮入运船、为风所败者当核实除其数、移文往返不绝、艮取吏牍披阅、即除其粮与钞、运户乃免于破家、王克敬传曰、克敬擢湖南道廉访使、调海道都漕运万户、是岁当天历之变、海漕舟有后至直沽者、不果输、复漕而南、还行省、欲坐罪督运者、勒其还趋直沽、克敬以为脱其当年而往返若是。信可罪。今蹈万死完所漕而还。岂得巳哉。今漕运米岁入不足明年亦可补也乃请计石数附次年所漕舟达京师省臣从之、黄师泰传曰、师泰江浙行省参知政事、二十年、朝廷除户部尚书、俾分部闽中、以闽塩易粮。由海道转运给京师。凡为粮数十万石。朝廷赖焉。张思明传曰、初立海道运粮万户府于江浙受除者惮涉险不行、思明请升等以优之、因着为令、又查得宋史开载、建隆中、女直尝自其国之苏州、泛海之登州卖马、故道犹存、至重和元年、汉人高药师者、泛海来言女直建国、屡破辽师、登州守臣王师中以闻、诏蔡京童贯共议、遂使武义大夫马政、同药师由海道如金、金主与粘没喝议、遣渤海人李善庆、女直散覩持国书、并北珠生金等物、同马政来修好、诏蔡京等谕以攻辽之意、善庆等唯唯、居十余日、遣政同赵有开赍诏及礼物、与善庆等渡海报聘、行至登州、有开死、会谍者言辽巳封金主为帝乃诏政勿行、止遣平海军挍呼庆送善庆等归金、职惟元人开国幽燕享海运之利。巳几百年。其全盛之时。固无庸论及至正之末。天下分崩。犹能使张士诚运给数年。若夫宋之赵有开马政。又以孤舟凿空开道由海往来报命。则海道之可通。又不待元而始可信矣。
　　一海运在本朝始末、查得我朝洪武三十年、海运粮七十万石给辽东军饷永乐五年、礼部会议、北京合用军饷本处税粮子粒、并黄河漕运未能周急、必藉海运、然后足用、即目海船数少、每岁运不过五六十万石、且未设衙门专领事不归一、莫若于苏州太仓城内、专设海道都漕运使司、堂上官于文武中择公勤廉干者以充、是时未设抚按故云行移与布政司同即是外台重任也行移与布政司同、各处卫所、见有海船、并出海官军、俱属提调、以时点捡、如法整治、奉　太宗文皇帝圣旨、运粮的事再议了来说、至九年以济宁州同知潘叔正言命工部尚书宋礼、都督周长等、发山东丁夫十六万五千、浚元会通河、自济宁至临清三百八十五里、于是漕船始达通州、十年、礼以海船造办太迫、议造浅船五百艘、由会通河运淮扬徐兖等处、岁粮一百万石、以补海运一年之数、十二年、平江伯陈瑄等、始议原坐太仓岁粮、苏州并山东兖州送济宁仓、河南山东送临清仓各交收、浙江并直隶卫分官军、于淮安运至徐州京卫官军于徐州运至德州、各立仓廒收囤、山东河南官军、于德州接运至通州交收、名为支运。一年四次、十三年、增造浅船三千余艘海运、始罢遮洋船、遮洋者海运立摠之所也每岁于河南山东小滩等水次兑运粮三十万石内六万石于天津等卫仓收、二十四万石内十四万石连耗折银六钱、俱从直沽入海、转运蓟州仓收、其后廵抚侍郎周忱言、里河民运多失农月、请如永乐初、令民运于淮安洲补给脚价、兑与军、军民两益、卫所出给通关付缴、从之、宣德八年、参将吴亮言江西浙江湖广江西船各回附近水次领兑、南京江北船于淮领兑、其淮徐临德诸仓、仍支运十分之四、浙江苏松等船、各本司府地方领兑不尽者、仍于淮交兑、其北边一带、如河南彰德府于小滩、山东济南州县于济宁、其余水次仿此、成化七年、都御史滕昭议罢淮兑运里河官军、顾江船于江南水次交兑、民加过江之费、视远近为差、十年、议淮徐临德四仓支运粮七十万石、□就水次、兑与军船、名为改兑。每年议派多准其数、然不为常例、又查得平江伯陈瑄传、载永乐初充总兵帅舟师海运岁米百万石饷京师辽东、请建百万仓于直沽尹湾城、天津卫籍兵万人戍守、舟经海岛下令交市、人不敢哗、两便之、江阴侯吴祯传、载戍定辽时、总舟师数万由登州转饷海道险远、祯善调度、兵食充足未几召还、自此遂罢海运。然山东登州卫海船、犹设一百只、正统十三年、减免止存十八只、岁拨五只装运青登莱三府布花钞锭一十二万余斤至辽东、余泊海滨以备海寇弘治十六年、又减四只、其十四只、分派、湖广江西各四只、就彼成造浙江福建各三只、每每解银五千两赴部买料成造、正德四年、题革、各布政司、每三年征价解部三府布花准收折色、正德五年、仍旧打造、嘉靖三年、本部议得海船之设、本为装运布花、防御海寇、今布花巳收折色、若资此以为战舰恐遇风则奔驰莫止、临阵则重难旋题请停罢、夫登州船至嘉靖三年而始革。遮洋船至嘉靖四十五年而始废。今漕河浅船亦自海运四百料钻风船改造。则海运虽罢不行。而其余规尚有考。故职以为譬耕熟田者。诚以　二祖之神谟不可终废也。
　　一漕运既久、势必变通、查得开国定都、必通漕运、运法既久、势须变通、故历代漕法、因时改张、汉人尚矣唐都关中、江淮漕租米至东都陆运、至陕而水行、至开元十八年、裴耀卿始一变而为转搬自江淮漕者皆输河阴仓、自河阴仓西至太原仓、谓之北运、韦坚二变。迨汉隋运渠起关门抵长安通山东租赋、乃绝灞浐、并渭而东、至永丰仓、与渭合、刘晏三变、由润州陆运由扬州簿送至河阴、李泌四变为入渭船、方五板输东渭桥、遂罢南路陆运、牛仙客五变为和籴、而其后终唐世、宋人都大梁、初开四河以漕、而汴为重、开宝八年、一变而为纲运嘉佑三年、二变而为造船补卒团本路纲熙宁二年、薛向三变而为募客舟、与官舟分运、元丰五年、陈佑甫四变而为汴河重纲、崇宁三年、曾孝广五变而为直达纲而亦终宋之世、我朝初仰海运永乐十一年、始为海陆兼运继而为支运、为兑运、为改兑、即今不惟运之在官军者、弊端百出、耗折数多、而河之渐南徙者、决壅不常、梗塞为病、酌时事之急、以求必济之经、舍海运则安所求哉、通计河海二运。俱不能无利害。然圣人立法不能使天下之纯有利而无害。惟酌其多寡之分。而决其权。使不可穷而巳。河运之利在腹里无盗贼之警、在安流无风涛之险、然近年风水漂流、官军之侵盗、岁亦不下十余万、在户部不过扣羡余起存各项。以补足四百万之额然直达之旷日持久则军无宁岁。洪河之转徙无定。则期限难必而况侵盗而逃。利归刁奸之手。摊派及众。偿出在运之人。是以官军交病、岁渐凋瘵。以职前所述十二利者详筹度之、则利在海行为多、而其所患者、不过风涛之漂没而巳、行之既久、海运之事以久运而始悉其利弊今敬所建议行二年而即废为可惜也湾泊得地。占风顺时。则可以保自完归。而每年早定兑期。必开洋于首春之候。则又不待规避而猛恶之风涛。亦不相逮矣。且又计之、今运河之梗、见储于邳州之下者、巳三十余万、而停之二年、即使海河二运、利害相当、犹当询求、以纾南顾之忧、而又况其利害相十五也、伏惟筹国者幸加意焉
　　一初寻海道之议、查得海运不行、巳近二百年、固未敢遽造舟载粮而长往也。自闽浙而至苏松自苏松而至淮安、自淮安而至登州、其间虽未直达而本界往来。固未尝乏绝、特自登州而至直沽。则巳绝北海途遥而利寡。民或未之常经尔。即今春半、则自登州发舟尚未南北分行、北尽直沽、南尽淮安、即如前募人造船、可以寻道而验试之、稍涉初夏、则但可北行而南向之舟不可发、势须自淮安发舟寻道至登州今登胶之间往往有淮货则民间小舟未尝不通故职谓募人初试。仅二万金而足者此也。如募人而自有舟。则兼给以其舟之直。赍持百给皆应优厚。但欲使人乐于应募而通行。凡中道礁梗之处。停泊之岛悉加摽记。往来三数次。则即可载粮以试舟为引导可也。以试舟之水手。分布粮船。亦可久也。又行之二年。则人益习其险。而粮舟因可云集、此以知久行之利即刘晏漕运亦尔也故元初止四万而其后乃至三百万余我朝一统。而南运为富。即今扬州以及江西湖广。皆仍旧由仪真入河、而但以浙江苏松常镇宁国太平自海运出则固巳一百八十六万矣。自此进退损益。惟吾所欲。而尚何难之有哉初造试海船、人与费皆不多、无庸设专官、及估费、故不悉道、
　　一海道既通造船通运之议、查得海道、前巳试验通行、因可造船开运、但山东登州、颇据海道之中、北入直沽、而南至淮安、约量适均、但登州无木舟、但可以小试、而不可供载粮、登州人寡募、但可初试而不可以足漕数、则须于江淮间更造船只、而别选水手、此其所当议者一也、元初、水道称刘家港、在今嘉定县元末贡师泰则出福宁州、我朝永乐间、则漕粟皆顿太仓州、见今河漕、则淮安为聚集、拟通海运、则须定起帮之地此其所当议者二也、漕舟既通、南货渐富则盗贼出没、势不能无、故元有仙鹤哨船、而国初环海列有备倭屯戍徼廵之官兵、所必修复、此其所当议者三也、运船带塩、始自宋人、其后丘浚亦有此议然于塩法不无稍碍、而运军航海冐险、非有以稍酬之、又无以使之鼓舞而尽其力、非塩则货、此其所当议者四也。河运用军、则各卫自有官统押、故可但以都御史紏绳之而巳、若海运风涛、官非久习、则辄眩吐不支、故元人设专官为都转运司、秩正三品、而朱清陈瑄。但加职而不易职。此其所当议者五也。海行习险、必海旁之人、故元人雇募水手、移置扬州、尤须教习、而丘浚亦云、募闽广之人、募则有费、抑移河运之军粮、以充募乎、抑宁教习水军乎、此其所当议者六也、河运以近多淤塞、故求海运、而元人亦以江南诸郡粮充运额、如必以淤塞为虑也、则湖广江西淮扬真庆、皆在黄河之南、以及白粮船禄米仓府部等衙门粮米、将并归海运乎、此其所当议者七也、江南海运粟输太仓开洋。此永乐间故事。计亦以避丹阳奔牛一带浅涩也。并归淮安出海。则船厂总运。皆聚于一处。若江南仍自刘家港太仓启行。则厂官势必分建。此其所当议者八也、海运粮船、至直沽交卸、元人于此置广通仓、停顿转搬、各有经费、拟今河运议单桃花浅以北事体、或官另设船、或雇民经纪、其所当议者九也、元人分荥阳等纲为三十、每纲皆设押纲官二员、每船三十只为一纲、船九百余只、运粮二百余万石、船户八千余户、纲官以常选正八品为之、此元人全额也、今截淮北之粮、归于河运、则船之大小、与户之多寡、差有节裁、此其所当议者十也、事当新建、则百议俱出、规条纷拏、必当究尽利害、始可以久、自十事之外、有未详者、俟通行议运之日、博采羣策、以成画一、固不得惮于更张而坐夫大计也、夫海运之利较着如此、而久不及者、夫岂狃于河运之安行、且惮于更张之烦费哉、此言海运所以不举之故乃无任事者悉心料理耳非不可以行也户部总司天下之大计。而必得在外任事之臣。漕淮虽据运道之中枢而未悉登州以北之路谈风涛之险。则听者易容。戒首事之端。则言者唶舌。然不知久而狎之。自当益习。此赵充国所以云、屯田久住。从枕席上过师也。不然。元人立国。固亦有六宫百官之饷给。而自至元以迄至正。享其利巳几百年。而虽　二祖之冠绝百代。犹不能弃其成功。而据其见利。故职谓欲切时务而虑深远、以为足国之资、计无便于此者矣、
　　皇明经世文编卷之三百四十五终
　　皇明经世文编卷之三百四十六
　　华亭陈子龙卧子　徐孚远闇公　宋征璧上木　李待问存我选辑
　　朱积早服参阅
　　戚少保文集一（疏）
　　戚继光
　　疏
　　议处兵马钱粮疏
　　请重将权益客兵以援闽疏
　　经略广东条陈戡定机宜疏
　　议处兵马钱粮疏【援闽兵粮】
　　臣所以历年屡捷、建功三省者、皆士卒服习所致、自今以往、士愈悉知臣意。臣亦愈识士情。凡所施行、日益安妥、今蒙前命、欲臣带素练旧兵以往、则四十一年闽功、因总督去任、功赏不行、军信久失、兼有分境之命、征调更以不便、况前兵俱系故家大族、即调亦难久留、若臣单身赴任、则闽中素无一兵、必待教练有成。非三年不堪试用。方今大寇在前、势如燃眉、岂容一日有缓、矧御侮之策、不过足食足兵、而今日之闽、又大非昔比。其在编民绝无干扰。且动称激变。况欲征民税以养兵。其在兵伍。稍严纪律。即甘犯不驯况欲尽军法以从事。今处闽之策。须聚素练之精兵新旧相兼。务足二万。先量处未践功赏三分之一。仍备粮饷器械以十万数。仍加编齐训一之功。将大寇荡平。庶海寇知惧而减其再犯之势。山寇敛迹而杜其作乱之源。然后渐开征敛以储养兵之蓄。未为晚也。俟臣渐练土著有效。然后撤浙境之兵。安攘之大计。莫踰于此伏望命下部议、臣素练之兵、毋离其将、闽省空匮、作何处办、庶有裨益焉耳、
　　一请兵二万者、臣先援闽、率兵六千人、自温州入兴化、将二千里、山深瘴重、步涉劳瘁、不服水土、沿途病者已于人、今以二万计之、甫到彼而病者姑约二千、孤身客地。每病兵留一壮兵调理。计虚二千人。临阵每十人留一人守军装。一人代炊爨。兵共约又虚三千人。由是计之则二万之众。未交锋而巳虚六七千矣。及既交锋。止得万有二千。此臣巳试之明验。缺一不可也。
　　一倭器精利、轻生善鬪、中国之兵、信非敌手、然臣每向辄胜之者、葢臣以节制当其利器以分番当其勇悍。今兴化岛寇将及万余。且山寇蜂起。亦以万计。臣即以二万兵、除病者守者炊者。外仅有万二千人。况客兵未谙地利。倭寇惯能分伏。必将抄伏之路。一一按堵俱不使出臣之彀以为臣袭方可进战。以一枝为正。即得二三枝为奇。又闽兵语言。与倭无异。多为贼应。而浙兵难与合营。此臣所以必请兵二万也。
　　一臣所请素练者、葢因闽事急如燃眉、无暇熟练、今素练之兵、见有五千、每人听其间带子姓生兵一名。即可立得一万。新旧相间。日月之间。俱为有制之兵如尽募生兵五千。非二年教练无成。是浙兵即闽兵矣。臣亦无所施其救急之策也。
</div>
    <div class="pagination">
<a href="皇明经世文编_page120.html">上一页</a><span>...</span><a href="皇明经世文编_page116.html">116</a><a href="皇明经世文编_page117.html">117</a><a href="皇明经世文编_page118.html">118</a><a href="皇明经世文编_page119.html">119</a><a href="皇明经世文编_page120.html">120</a><span class="current-page">121</span><a href="皇明经世文编_page122.html">122</a><a href="皇明经世文编_page123.html">123</a><a href="皇明经世文编_page124.html">124</a><a href="皇明经世文编_page125.html">125</a><a href="皇明经世文编_page126.html">126</a><span>...</span><a href="皇明经世文编_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
