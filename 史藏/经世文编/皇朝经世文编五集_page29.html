<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编五集 - 第 29 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编五集 - 第 29 页/共 36 页
  </h1>
  <div class="content">
   问前明以来屡有倭警近复觊觎朝鲜断我左臂考中国兵力财饷数十倍于日本今宜急筹者计有几端英俄调处之说尚可恃否诸生读有用书有年其各摅所见着于篇　　　
高铎
从来国家无百年不用之兵非好言用兵也天下至大人心至险我即包容罔外日相安于无事之天其如狡焉思逞逐渐起衅者何哉故兵者所以惩一警百定乱为治王者不得已而用者也日本界在朝鲜元明以前不甚着闻自元祖开边丧师于此始有轻中国之意明季猖狂遂不可制近复渝盟肇衅窥我东道惟朝鲜实东道之门户而中国以为屏藩者也日本欲为中国患则必自朝鲜始朝鲜有难中国断难坐视无论朝鲜果能自守日人固无所利即不幸有失中国兵多粮足[百](白)倍日本兴重师以临之挫日本复高丽在中国自有制胜之权在日本不为自贻之戚欤然而论今之势则有不可不相几而动者盖救朝鲜之兵利速战不利持久持久则兵费日耗气将不锐此所宜筹者一也吴淞台湾等处险要海口预设重兵无使乘间阑入致生事端此所宜筹者二也将战之际各省酌调之兵先令在朝鲜左近驻札以备接应此所宜筹者三也既与之战再酌量发兵若干遶海而东径攻日都使其首尾不能自顾复度中道形势设奇兵以扼之所谓出其不意攻其无备此所宜筹者四也日本或负固不退其必有所恃而不恐则益修武备整军容仗全胜之威一鼓而下之使不敢仰视中国此所宜筹者五也成算在胸鞭棰四方正在此举彼英俄者尚以调处之说进乎夫其所谓调处者无非首鼠两端耳而是役也挞日本即以安朝鲜安朝鲜即以自安台闽江浙等处而以示强于他国故中国不欲挞日本则已中国既欲挞日本当决意言战勿谓兵凶战危俯就和议以受西人之惑并以受惑于西人者反使西人以为中国易于受惑也可
　　问前明以来屡有倭警近复觊觎朝鲜断我左臂考中国兵力财饷数十倍于日本今宜急筹者计有几端英俄调处之说尚可恃否诸生读有用书有年其各摅所见着于篇　　　
叶尔昌
窃维今日事势可以战可以和断不可以不战而和进言者皆主战且言和议之失乃见夫往者缅甸越南之役西人藐视中国已久怀蓄义愤咸欲一战而甘心以日本东嵎小国在明屡为边患鼎革后慑于中国全盛不敢寇边者且百余年乃昔犯我台湾夷我琉球已在中国包容之中今复阴嗾叛党启衅朝鲜朝鲜者东三省之门户畿辅之屏藩也朝鲜失则东三省危东三省危则畿辅警中国于闻信之始宜急加兵朝境立将叛党剪除渡朝之兵即宜急拦拒海口扼守险要以断其援并乘日人闻乱之惊急指挥朝兵协同攻洗所谓迅雷不及掩耳兵机之贵速者此也失此事机徘徊观望遂致敌人伺隙而撤兵之议顾发于英俄不待日人回戈先传我师卷我退彼进于是中日人之计据韩都封海口我师坐困此天下之所共愤而当轴者之所隐忧也夫以中国版图古所未有日本藐焉三岛不过如中国两三行省以兵力论日本平日陆营正兵祗六万有奇事急征调亦祗二十万余中国则各省练勇防营不下二百余万李鸿章淮兵尚在部下又得左文襄张勤果所遗关外骁卒益以北地所募之人皆善战敢死合之绿营守城各兵又二百余万日本兵船亦不过二十余艘中国水师铁甲木质兵舰则北洋得十八艘南洋得十三艘而镇远定远其制极大尤为日人各舰所未及近日人虽购定巨舰亦须明年告成鞭长莫及至以财饷论计日本国库现存银不过八百万元合年终地丁关税等项盈余六百万元并将铁路火车等项折售亦止千万元之多其种种借钞虚架筹款甚艰中国则内府素有余储千万立办各行省财赋充裕总括其数何下亿万万兼以各厂屯储之火药如冈如陵以实军中足资挹注则以数十倍之饶而临区区之岛国何惧不克是战为可恃矣夫战之宜筹者厥有三端一在主[帅](师)之亲行前叶聂两军各统偏师致小挫今刘铭传为东三省经略黄翼升任长江防御二人皆中兴宿将兵法历练而未即用以进剿则远人不畏窃以为宜令统大军压境得李鸿章之威望亲督各军不惮涉险直入东京师直气壮使之望风而靡此搏鸡而用全力之法也一在兵道之扼要按考地图以一旅出凤凰城捣其前以一旅由登莱塞其口以一旅由吴淞袭长崎以一旅由台攻横滨再以师船游弋各海口翦其归路此制人而扼其吭之法也一在轻师之击懈日人驻朝之兵轮十一艘则留守者必少虽沿海诸口设为防禁不过虚张恐喝又见中国狃于和议遂侥幸图收和诚于此时反其所为阳与言和阴帅师以掩其国都用孙膑救赵走大梁之计则日军反顾不及虽有狡计必窘迫而无所施此又攻其不备之法也有此三端加以防守严固若台湾若闽浙若吴淞数处备御得人使日兵轮不能驶至其间并遏日人间谍之在内地者不得与本国通斯策之善矣若英俄调处之可恃不可恃前于撤兵之际效已可见明达者当鉴之矣
　　问北洋既冰防倭南下南洋海口甚多应扼要者何处南洋兵轮素弱应更置者何端台为定物敌在界外则无用船为动物利于迎追故船犹之翼足而管驾者又为船司命北洋管驾都[由](山)学生出身乃临阵鲜效其故安在利械[首](久)推火泰西制造最精者几家用弹药设有二十六生的及十七生的二以开花弹放之弹重药重各应若干试类举之最远界五十里以攻距我二十七里之船应用何角度能测之欤弹之穿甲深数视其重积力能推之欤有明戚继光为剿倭名将所撰纪效新书有可行于今日者几端诸生学究中西其各胪列以对毋隐　　　
詹贵桢
●有之曰不备不虞不可以师今者北洋既冰防倭南下南洋海口甚繁几有防不胜防者所当守其险要之区耳台湾[久]为(久)洋人垂涎以及浙之定海舟山闽之门粤之虎门皆当重兵扼守琼州地薄不甚羡也以长江而论吴淞进口为各国商轮往来要路或不敢犯所当防者又在陆岸江阴通州镇江各口急应设防而崇明孤悬海外倭最易犯幸该处沙浅船只不便往来且近内地四处受敌非倭所欲有也第恐一得崇明近各岸必以倭直由陆进未免望风惊溃为今日计凡附近崇明各处不尤为防务之所宜急者乎则请更言防具南洋兵轮素弱以非铁甲也又习练未精也管驾者一船之主管驾强则船强然人知管驾之强系夫船不知管驾之命依夫倘能百发百中击退敌人则船强而管驾亦可保北洋管驾都由学生出身而临阵鲜效其故由于胆怯实亦由于驶法法未精倘精驶法法则管驾有所恃胆气自壮何遽为敌所乘乎以厂言之泰西制造精者如阿模士脱郎及乌里志英之大厂也克罗伯德之大厂也又如马替尼格林尔舍克润司那登飞尔等厂家数不一目弥繁必用弹药设有二十六生的及十七生的二以开花弹放之二十六生的应用开花弹一百六十七启罗炸药七启罗又八五药裹四十八启罗十七生的应用开花弹五十启[罗](维)又八炸药四启罗又二药裹十二启罗查一启罗合中国二十六两四钱六分七厘推之二十四生的开花弹一百十八启罗又六炸药七启罗药裹二十七启罗二十一生的开花弹七十九启罗又六炸药四启罗又七五药裹十九启罗既有弹药则可以攻敌矣又如最远界五十里以攻距我二十七里之船应何角度其法有二一为十六度二十分一为七十三度四十分法以最远界为一率半径为二率距敌船里数为三率求得四率为倍角正弦半之即得角度弹以击敌而弹之穿甲深数视其重积力盖弹有轻重较其迟速而知其力若何谓之重积力法以弹始速率平方数与弹重相乘得数为实以每杪地心吸力九迈当八零九六七倍之为法除之即得全重积力然弹之轻重大小不同而其周每生的重积力同者则穿甲厚数亦略同也若戚继光纪效新书于今所用诸法皆所未详然所载兵法有可行于今日者如练习胆略一条用兵以精神为主有胆则心定矣如严明赏罚一条赏明则军心服而尽力图报矣如孙武子心背一条则左右前后不乱矣而参通变化以应仓猝二条尤为用兵之妙策可仿行之至于斟酌损益是在主帅之权衡兵法既精更得船坚利管驾得人则直捣扶桑指日可待岂不伟哉
　　长江防守议　　　
沈长明
长江天堑古昔所称以言乎其险也然有险而不能用险与无险同易言王公设险守国孙子论兵特重地形故凡山川形胜关隘要区为我与敌出入必争之地兵家宜身历目览思患豫防设堠置守然后以静制动以逸待劳俾敌人不敢正视则信乎能守而后能战也考现在长江远近各口广设台非不碁布星罗冀资抵御然究难恃以无恐姑勿论地势之险夷离合台垒之新旧坚脆遇事尚待讲求而第以上下游江面相距辄千里专恃台排合轰击亦有鞭长不及之处盖避实击虚兵家常法凡无台地方尤宜防敌人之攻我不备苟鲜陆营劲旅以弥缝其缺择地拒守是予敌以瑕衅之乘万一彼从间道登岸则正路兵力难支而沿江台岂非虚设此谓凡属长江险要统宜扼据不可拘习见囿成规也窃查长江大势必界以江阴而分上下游江阴而下以沙为险江阴而上以山为险沙险之地则长江口之南北洪白茅沙之南北水道是山险之地则江阴镇江迄江宁等处是而论防守大局则下游更较上游为吃紧何则下游如长江口南北洪乃南洋外户也白茅口南北水道乃内庭也上至江阴等处则堂室蕴奥之地也譬人御贼苟不早拒于户外而纵令入内庭以达堂奥不已殆乎此谓属下游首先扼要之处所期力防御万难使外人得进雷池一步否则长江全局不免震动矣曷言乎长江口南北洪之险也考江口分南北洪双流入海中洪最狭而南北岸沙迹暗处均极难测向来轮船驶至总须缓行苟置重兵防堵并有浮台开放快则敌船受必多势难飞渡是为下游沙岸第一险夫南洪入江之路有吴淞口南石塘两处正当首冲除今已置台外尤须密布鱼雷添派铁甲船伺敌以固长江阈限而制全胜第北洪岸上旧欠防守倘敌舰乘间驶来奚资控御查当崇明六港至对面铜板暗沙极浅地方中洪约宽七里实为北洪最狭之处苟添置活台并防勇拒守以断来船之路则诚北门钥也至狮子林为江口南北洪总汇所在现已有备可勿具论曷言乎白茅口南北水道之险也考白茅暗沙之南水道当极狭处仅宽半里白茅暗沙之北水道查在崇明之施翘河迤西对老鼠暗沙其最狭处约宽七里是为下游沙岸第二险苟屯兵拒守上下援应则又扼一重关键也再若南岸白茅口狭地与崇明之施翘河斜对必须置守以与河西兵势相掎角而免孤立是诚议防者所当筹及也
今溯流而上至江阴等处则为上游山险之地如江阴之西山镇江之圌山关江宁之乌龙山皆是矣曷言乎江阴西山之险也查西山在江阴最据形胜而西山之所同体异名者如鹅鼻嘴山小角山腰小角山嘴及大石湾小石湾仙人桥各处扼守之均足制敌死命考鹅鼻嘴山下江流萦带为长江咽喉要道山上冈路颇长大可移屯营勇排列手一遇有警而上下游俱能任意旋击抑考小角山次顶颇据本山形便徙防于此专击下游左近得力尤多盖其山势下临狭流与鹅鼻嘴山冈无大异故也曷言乎镇江圌山关之险也查圌山关在镇江最当冲要而惟东路更吃紧以其俯临太平洲吴家桥夹江皆敌人可偷渡之路须安排艇在江面游弋巡缉俾关上重兵得以扼守要口而击偷渡其托体于圌山关者则有五峰山东面亦扼要处也次如象[山](由)焦山俱能箝束江势考象山东里许恰当江流东南趋转角之处苟屯守以防敌船上窜则下可击丹徒口上可击焦山门而势莫能抗考焦山东至焦尾圩岸尽头处亦能望见下游丹徒口堵击敌船但焦山虽以中权制胜而屹立江心屯守究非易易不如象山之有后路便于储饷置防择其地以扼吭建瓴可规大势至都天庙各处亦以防备得力可勿论曷言乎江宁乌龙山之险也查乌龙山处江面亦狭山势恰大江以本处之下游言并有大河口迤东里许之青山营嘴与北岸三江口迤西相望该江面仅相距十里除立台外宜增置水师艇陆营防勇在此屯护表里拒守则敌人必不敢冒险深入是为金陵外户以本处之上游言则有草鞋夹隘口是为省城内户仍宜增调水师竭力防御则庶几江宁可恃为固夫以长江数千里之遥节节防制俱所难缓然既由长江口与吴淞崇明等地方递为防击堵截勿蹈外户不闭之覆辙由是而江阴而镇江而江宁果具重关则由江宁而上之又何难首尾声势相联络立足不败之地乎且夫防守之道用险固称要着而所以能用险者在于区布得法愚谓长江下游各隘口贵设台备敌兼贵添购铁皮快船与敌追逐争衡羽翼台而交相为用长江上游各隘口台而外更宜参用艇相机堵拒以时接应散攻合围无皆被敌毁之理不被敌毁敌即受困若江岸上尤须有游骑驰援势成掎角则沿江铁路之兴又难缓矣所愿当道者审常变之局察治乱之机思消患于无形务力图于先事时哉弗可失勿谓长江天堑敌难飞渡也
　　弭盗议　　　
孙时勋
议曰昔宋均树德猛兽不过其乡卓茂善教蝗虫不入其境彼盗亦人也弭之有方容不易息乎于是有弭之于先者如殷宗隐鞠人谋人周公敬怨汝詈汝以至司关掌讥司寤掌夜是有弭之于后者如渤海卖刀而买犊交趾诛渠而散众州村为置鼓新郑团为义营是外此之纵盗以殃民勤民以剿盗则滋盗耳遑言弭哉今夫民之所以为盗者三一曰饥民二曰愚民三曰奸民饥民求食愚民求福奸民求利其初皆生于有所避有所慕而要其情之所终则有可返者有不可返者可返者饥民而不可返者愚民奸民也何则饥民之为盗也非有所大欲也口腹所驱不得已而出此下策岁丰之后势必幡然归田其弭之也在于开垦荒地使散勇游民得自食其力岁歉则发仓粟以赈之则盗止矣惟夫愚民之求福也无厌奸民之求利也无已故相率而猖狂于三尺之外其心易入而难出易聚而难散故其弭之也亦不一术昔张敞为冀州探幽摘伏悉枭其渠帅是以诛为弭者也张刚之广陵躬诣贼垒任部众所之是以散为弭者也虞诩在朝歌设三科募壮士诸作奸犯科者假之耳目而联为爪牙是以用为弭者也夫诛之国法也诛之不胜诛当论情散之国恩也散之不可散当论地至于用之者以不测之恩伸不测之法必度其人之可用而后用之又必度我之能用而后用之然大奸可用小奸不可用大奸识略过人小奸反复无定是又宜参酌诛与散之间庶盗可弭也今者大兵之后游勇既多流亡又众所愿有司加意筹之
　　废书院时文诗赋为有用之学议　　　
叶尔昌
中国之取人才在科目其养人才也在书院科目以登进之书院以肄习之前明令甲特重时文本朝因之益以诗赋二百余年奉行惟谨父诏子师传弟从未有言其害者何也科目非时文诗赋无以进身书院非时文诗赋不获膏火盖饵其利而忘其害也久矣方今天下日本横于东欧洲诸邦环伺于西各挟其奇技异能与夫邦之利器以争衡于天下而中国坐受其困无一应变御敌之才此坐时文诗赋之病也夫时文诗赋小技也昔之为此者根柢六经羽翼诸子非无名臣大儒出其中今之为此者孔孟不知何道程朱不知何学惟日从事于咿唔占毕中糟粕耳皮毛耳曷足贵哉夫士所贵者任天下之复位庙社之倾周知乎世务通筹乎时局大有干济大有阅历时文诗赋有何建立有何担当又安所得人才哉科场且勿论即书院至今弊端丛生应课者祇务贪多一人兼作数卷阅者顾恤情面衡文不尽秉公师课则非出门下不获前列官课则候补人员轮阅甚至自作自取于振兴文教嘉惠士林本义大悖辗转相误歧之又岐士之肄业书院者即或侥幸一第出膺民社上德不知何以宣谕下情不知何以抒通否则矻矻穷年老死牖下受病如此乌能药石夫杀人者祗害一人而时文诗赋直害千万人一人受其害犹含不白之冤千万人被其害竟无解终身之惑呜呼傎已中国所以自弱者在此外人所以窥伺者亦在此昔禹时洪水为害周公时夷狄为害春秋时乱臣贼子为害战国时杨墨为害汉唐时佛老为害今之时文诗赋不减五害也不废何待哉曩有上言停科目改时文者崇论宏议终格不行其故有三曰国家故事之拘也曰诸当路之不忘其出身也曰士习之难挽也今欲猝收其已纵之缰遽返其已往之棹势诚有所不能为今之计且权舆于书院废之以渐就各省书院广其斋舍宽其取额优其膏奖使入院者专讲有用之学各习一业而时文诗赋概不发题上洗一代沈冥晦塞之气下振诸生委靡颓惰之风从此始矣
夫所谓有用之学者固非仍袭中国之旧也又非徒仿西法之新也仍袭中国之旧其弊至于一成不变刻舟而求剑徒仿西法之新其弊至于步武外裔变夏而用夷是两失也必兼综乎中外之法制略无畸重畸轻之见惟怀至公至大之心所谓穷则变变则通通则久神而明之存乎其人也今议置十二斋
一曰宋学斋性理之学异教争鸣藉延道统一线
二曰掌故斋考据之学
三曰治事斋政事之学
四曰时务斋经济之学
五曰天算斋数理之学兼以绘图
六曰舆志斋大清一统志五大洲舆地图参以各国沿海险要及日本地理
七曰西学斋语言文字兼以翻译
八曰军事斋孙吴兵书历代兵法参以德意志之军政
九曰商务斋土产丰耗市价低昂参以英吉利之商务
十曰律例斋大清律例万国条约参以法兰西之律条
十一曰格物斋电学化学参以矿学
十二曰制造斋诸样汔机参以工程
右十二斋或有用于性命身心或有用于民生国计或有用于筹笔輶轩或有用于强兵富国及识道里冲要明法令异尚至于辨材辨土造器造物均有用之学也斋各聘师一员领之须取中外之宿儒不可使疏浅者滥竽斋各选二十生习之须取聪颖之子弟不可使顽钝者充额住斋者百二十名有膏火不住斋者百二十名无膏火膏火上舍者十两中六两下四两不如是不足养其身家也奖赏首名六两以次递减俭少不足资其鼓励也屡列高等者又必思为出身之地既予以科目复给以差使务使所学展所用不使所用非所学凡属学成之士一概给凭如上列十二斋但令专精一学督抚司道见凭而用贵绅硕耆亦可藉凭而荐若此者可无荐举之误也可无冒替之弊也行之既久使人知所废之是而悟时文诗赋之非将见人才出人才大出以人才求人才则愈出以人才育人才则更出人才既盛则鞭棰四海冠冕五洲指顾间耳然究而言之必以实心行实事否则室虽改造而仍非爽垲弦虽改调而滥无新声一害方去一病潜生可胜防哉言之匪艰行之维艰是所望于当事者谨议
　前代立制以愚黔首者今转以自敝盖闭关与互市时势大殊也光气既开故步仍守正似梁崇释者奚由御戎诚如生议行于天下不出十年人材必盛贾长沙痛哭流涕长太息安得呼九阍而告之兆鋆注
　　时务论　　　
姚模
宣仁义之教以化民者三代上之古法也挟富强之术以自固者三代下之时务也所谓时务者审当时之权宜而先务之从权宜以治天下或不免与古法戾而于不及行古法之际不得不变通者则时之不同也我朝发祥长白定鼎中原闭关自守足称富强自粤匪肇衅夷人乘隙而入通商贸易利源渐流于外故中兴以来国日以贫民日以蹙虽仿效西法设制造局于各直省创海军于南北洋电线四通铁路合轨当事者谓从此可以富强自固不知强寓于富富然后强中国虽有致强之法而无致富之由犹未能切中时病故终不能自强今中日既和天下稍安国库愈绌士大夫振作有为固亦有见夫时务不外乎富强二者富则赀财充牣运用不穷可以造船制械进将练兵自强之道即富其中强则发愤为雄言战则克言守则固他人莫之敢侮即可长保其富然以今之时务言之其大者要者有三曰广储人材以资富强曰开矿产兴商务以致富曰精制造修军旅以致强盖天下之民四士居其一农工商居其三叔季之世四者之中偏重乎士夫古之所谓士者才全六艺学究天人今之所谓士者非果能读书究经邦之策惟习帖括为应试之用合千万有用之才陷溺其中皓首未已苟移其攻诗文之心思而用之艺事则所作当有可观今英隹冏者既从事于此而执艺者皆椎鲁之流以椎鲁之流与西人角艺宜瞠乎后矣故欲广储人材先法立贤无方古人为学不拘一格德成而上艺成而下视其性之所近分门别类各就所长而策之则天下无弃材矣天下不少方言同文等馆今宜推广增设农事院专教植艺灌溉之法树桑育蚕之事早田若何培植荒地若何开垦何者性宜干潮何者性宜寒暖详细审察而教习之俟其学成而后任其招民开垦种植未辟之地国家薄征以劝是即古者重农之意也又设艺学馆教之以格致制造测量航海诸法以及气力声光化电之学学成之后由官调选充当官厂局执事苟能新创一物准于十年内独专其利他人不能争夺俟其学成使自行设厂造作而使商人携往别地销售是又工艺之有关于商务也至于士则捐八股而试以策论或习各国文字语言备皇华之选或习礼乐刑政簿书钱谷备邑宰之职以及天文地理算学医学俟其成就即以科举之法试之胜帖括多矣如此则四民各精其业有用之心思才力不致妄用二十年后人材必蒸蒸日上亚欧两洲之民为天下最智中国之人材未必逊于泰西故曰广储人材以资富强为时务之一也
人材既储而后可以言富可以言强夫财用不足不可以为国泰西各国藉矿务商务为利源我中国地方数万里岂少矿质特未开采耳夫煤铁矿之当开采稽之圣经考之会典参以时势皆当举行周礼有人掌金玉锡石之地而以时取会典十七卷言凡五金之产为器用所必需其藏于山岩土石之中者曰矿小民入山开取以资生计以当今之务言之制造局需煤多火轮舟车需煤多制造军械机器需铁多铁甲兵舰需铁多以及各物须用五金者尤多由此而观煤质五金矿开之不容缓矣今除云南之他郎贵州之天旺及开平建平诸矿已开外尚有兴义之水银矿册亨之雄黄矿广西云南贵州产黄金赤金白金锡铅铁水银丹砂雄黄山西四川广东亦产赤金锡铅铁若于未开之矿招商开取国征薄税则民财阜而国课裕矧今患贫尤当开采不然是犹守财虏窖银不取忧贫何益至于通商出口货以丝茶为大宗近年丝茶两业商物大坏苟能急加整顿则商物日兴财用愈足然后广置铁甲军械以为自强之计是致富又时务之一也夫执古法者不可以言今今之水师宜用轮船乃古所无也轮船坚而行速不畏风涛而惧搁浅故水师亦宜分别言之夫水师有三曰海洋曰长江曰内河海洋宜专用轮船长江亦宜轮船兼辅以中国船内河则仍用中国船审地制宜以为战守之备既开五矿材用已足大可增广船战具至选将之法即如武试宜易弓矢为鎗再于武备水师学堂中拔取良材驾驶管输各任其□使游历各国察其风土人情并及战守之法陆军亦然十年之后自有起色武备既修国乃盛强此又时务之一也合此三者得人而富强发愤为雄强邻罔或敢侮至若新法可行者尚多是在秉钧者洞达当务之急因时制宜焉可矣
　　养兵说　　　
卓焌
尝闻兵可百年不用不可一日不备备兵之道以养兵为先使不知所以养至于用兵之时仓皇召募其一时所收皆市井游手之徒不待临阵其畏缩逃亡之象已不蔡而决矣顾养兵之法非第养其身必先养其心养其身者不过丰其饷项使内顾无忧衣食差足其临战之时果能冲锋陷阵为国效命与否未可知也惟养其心则志坚气定忠义奋发汤火斧锧出于前有甘之如饴矣养心之道奈何主将平时抚养周至与兵同甘苦功必赏罪必刑不私亲故凡有赉赐务使实惠及兵而不存侵渔之见此用财之足以服其心也临阵之时身先士卒谋定而后动不轻掷士卒于死亡之地故兵皆倚主帅而不恐此用谋之足以服其心也心既定则军旅之间如身之使臂臂之使指无往而不胜在兵既无挫败之虞在将且膺爵禄之赏非两全之术欤若平时不知养用则招之来罢则挥之去兵亦知朝廷非恩养我也特以应一时之急而我亦姑以济一时之穷上下解体虽有兵百万如无人然乌能得力故吾谓用兵者贵养其心也
　　拿破仑第一论　　　
叶尔昌
天心恶杀天道好还自来英雄迭起而谓可以力征经营天下者未之有闻也项籍百战百胜而终困乌江法国拿破仑屡伐必克而再见退废斯其成败盖大略相同稽拿破仑生于乾隆中叶幼沉默才识超稍长议论风生惊人闻听由兵下士乘共和党之乱屡立武功议员巴尔拉荐为次将委以戡定之事由是声望渐显击奥破意攻埃及法军所至勇气百倍后易国为首领政治民望日归遂以仲华拜之年进登帝位何其盛也自是志欲棰使天下席卷全欧连年灭日耳曼破普鲁[士](西)伐西班牙攻葡萄牙拒绝英吉利逞志于俄罗斯及一千八百十三年冬伐俄之役深入俄境俄人自毁墨斯科府以诱敌遂堕其计至举数十万众非冻死战毙则俘虏殆尽盖自仑用兵以来未尝有此大挫辱也坐是声威不振欧洲各邦乘其屡败进兵巴黎元老院逼仑作退位书废居厄尔袜岛数月复位又与英国战败被英军载以别舰流于三厄那岛为监将所陵侮愤惋而死又何其衰也夫兵凶器也战危事也佳兵者不祥好战者必亡使仑于履帝位后寝甲敛兵内息百姓外抚诸邦为长治久安之策其功岂不伟哉不此之计而狃于常胜玩兵不已蹈项羽之覆辙忘力征为后戒此废流之祸所以来也或曰以汉高帝之贤马上得天下仍欲以马上治又何责于仑且仑用兵如神推诚得士人乐为用其在国所定民法国人无不敬戴仑功名虽不终亦一世之杰哉论者或引仑为欧洲玩兵者之殷监然观于再退位时不忍酿内乱以祸生灵则已深悟穷兵之非与项羽引天亡我非战之罪者不犹有间欤
　　致知格物论　　　
周振祥
天下之物与吾心之理本相待吾心之理与吾心之知实相因自大学格致篇亡言物者不一家言格者不一解因有以物为善恶之物而谓格以来之以物为物欲之物而谓格而去之此支离之说非通论也夫物者事也兼乎表里精粗即其理而推之一物一知也格一物不难随格而随知随知而随贯万物亦一知也即格万物亦不难随格而随知随知而随贯也惟视乎吾之知与不知耳诚善葆其虚灵不昧之体而推极其神明不测之用知入乎物之中物所到之处皆知所到之处而物无遁形知超乎物之外知所到之处即物所无不到之处而知无滞机天下无可蔽之物即无可蔽之知是故物于物而格之其知在于即物即物则知日明不物于物而格之其知在于穷物穷物则知日神知与物化一本散为万殊物与知融万殊统于一本其始也知皆周乎物之数其终也物悉入乎知之天探微以索隐深以致远精之搜天地鬼神之秘粗之识鸟兽草木之名表之在日用饮食之间里之在性命彝伦之始无不格也无不知也即今泰西之天算测量以及气学力学化学光学诸类亦可以因端竟委矣如徒以格为去是离物以为知吾恐冥情坐照即异端清静寂灭之习所由开以格为来是泥物以为知吾恐博览旁搜即俗儒词章训诂之学所由起离物者求其里而遗其表泥物者得其粗而遗其精以是求格致之学其相去也愈远矣曾子有灵当亦痛恨斯人之妄为创解也朱子训致为推极训格为至知即知所先后之知物即物有本末之物知不致则物之理不贯物不贯知亦必不贯物不格则物之理不通物不通知亦必不通不通不贯表里精粗之旨亦必不明将本然之知不能复极至之知不能推又安得谓致知又安得谓格物程朱复起其以此言为何如也

时务分类文编卷三十二
　变法
　　论变法宜详审弊源　
王韬
今天下竞言变矣曰船宜坚也炮宜利也铁路宜举行也商务宜振兴也矿务宜讲求也五者富强之本悉心行之不独仇可复地可还而欲耀武欧洲吞噬两球亦在指顾间矣无何行之未久合股者告亏本矣制造者告无成矣昔之有利者转瞬间百弊丛生矣此何故也不详审本源故也中国屡逊于欧洲者非人不巧金不多而事事因循事事舞弊积习成风牢不可破必欲变之为富为强者无他亦详审我之弊病本源如何耳吾则粗心而行非徒无益而又害之而今其急行者有二其急变者有三欧洲各国君主者有之民主者有之君民共主者有之要皆上下相通贯络一气[博](榑)采议以审精微于都会州郡均立议院广设学堂学堂者造士也议院者涤弊也欲政之无弊必先开议院欲官之得人必广设学堂今[沿]海(沿)虽增学堂得与肄业者非大员子弟即世家之亲戚彼锦衣玉食娇惰习惯不独不究微旨索底蕴而望其无怠无荒安其故常者几几乎难矣则士何由精士不精则人材无出人材无出纵欲变之为富为强乌可得也此学校不可不广也今号曰通变变人之长变人之伟是也而京都各省率由旧章畏官虎狼所谓博采刍荛贯串声气者未闻开一院一局也甚至偶语者指为诽谤明晰者斥曰妄言一网打尽任我卖缺任我受赃务使郭金盈笥吴钱满箧而后已如此不想其无弊而望其寡弊也难矣此议院不可不开者也　世主章皇帝入主中夏民心不一伏莽良多故从龙将士分为三族设为八旗[赡](瞻)其家室以镇抚天下可谓仁至厚法[至](之)密也不知一生二二生四二百余年十代已千人矣昔之[赡](瞻)者数两今之[赡](瞻)者数千两[博](榑)施济众尧舜病诸然不[赡](瞻)则[失]　祖宗之仁爱[赡](瞻)之则耗举国之巨巨耗则海防诸费无所出诸费无出依然积弱也此八旗不可不通变者也泰西各国任官择贤惟才是与苟无当虽[士](王)子下之苟有当虽皂隶上之其立俸也务使裕如其致仕也必有半俸顾内顾无忧则外事克当而我国任官者尚且薄俸致仕者安望半[赡](瞻)必欲实其廉责其清也势有必难者如御史君之耳目也不外五百两耳县令民之师表也不外一千两耳为养家室乎抑雇奴仆乎雇奴仆则家室无养养家室则奴仆无雇此际之亏空钱粮通同舞弊滔滔者天下皆是矣就令或则陋规或有美缺优劣不等亦未必互相瞻顾者此官俸不可不通变者也泰西各国选民入营壮为战兵刚则守兵强则回籍以教乡团俾步伐止齐测算枪炮务期精通娴熟而后已故战则有勇知方守则固谋谧静回则优游林下无呼饥寒而我国有事则招之无事则汰之汰之散兵四招之乞丐成四旬关饷四两月廪犹复扣其衣挂短其纹两食尚不饱责以死战将欺兵者千次百次兵欺将者一次二次关东诸役可为明鉴也此[兵](其)制不可不通变者也夫弊窦多端固难洗刷而就此大端而论之欲兴大利而行之籍曰富强诚恐翻为贻害何也治国如治病也元气羸弱本属无恙及寒邪偶感而医者不审误投参苓则风寒入里而其病岌岌可危矣晓之者曰参苓误也惟今之际莫若去寒邪用柴辛则里邪清表复投参苓佐以鱼肉斯病平复硕大无朋矣我国太平日久积习成风犹羸弱受寒邪也仿泰西之大利犹剂以参苓也而议者不去弊端误投参苓特恐风寒补里病入膏肓此其时虽卢扁难与为力矣吁
　　因时变法论　　　
浙东信侪稿
天下之事莫不有其势焉其机焉势者迫之以不得不然舍是而不可机者先一时而不得后一时而不得际其时而不可以失者也是以古之圣王默以审天下之势而静以待天下之机其势之已至机之可乘则疾趋而迅赴之如阴阳之不可测四时之不可知然而不至于犯天下之难动天下之疑者则以导其势迎其机顺而致之非逆而强之也是以圣王之举事也恒不劳而成不难而获昔者夏尚质至数百年而敝殷尚忠至数百年而敝周尚文至数百年而亦敝然则圣王立法无历久而不变者譬如阴阳有昼有夜譬如四时有冬有夏冬则裘而夏则葛夜则寐而[昼](画)则兴有人焉服裘而之夏衣葛而之冬则必不足以适体矣当昼而未兴历夜而不寐则必不足以养身矣昼夜冬夏者天为之而裘焉葛焉兴焉寐焉则人之因其时而制其宜者也今者与五大洲往来环地球者若英若德若法若俄若美者皆振振焉务有以自强而我之官制未之更科举未之改兵法未之变律例未之易沿明之旧无其利而受其害盖明之制至明而已敝矣更历数百年至于今日遂至臃肿斁皿一无可为至于此极间者粤匪之乱知额兵之不足恃而用勇是兵之制固已变矣然而事平之后兵未尽汰勇未尽练以至兵无可用勇亦无可用是不变兵法之害也以至官制之冗者日益冗科举之坏者日益坏律例之繁者日益繁天下人人知如此之不可以长治久安而因循粉饰苟安旦夕此何异坐积薪之上火未及燃因谓之安必有一旦猝发谓所措其手足以至不可收拾者矣而设也有转危为安措欹为正之一日必曰时哉时哉不可失则莫如我今日是矣夫高丽之事不可谓非天之警　中朝也闲尝私居发愤以为割地不必痛赔不足惜求和不足耻昔者太王句践有行之者矣独此泄泄沓沓昏瞶如故朦蔽如故夤缘无廉耻如故寙无振作如故则我长为五大洲所弱而其患至于不堪问夫衣冠敝必取而改为之琴瑟不调必取而更张之乎天下之大而可漏而莫之补拨而莫之起乎今下一令改一法取昔日之敝痛扫而廓清之示与天下更始则百官不之阻万姓不之疑何则痛夫忘于目前震悚之心愧奋之念有以启昔日沉痼之疾而睡者使之醒蒙者使之明所谓势之已至机之可乘王者顺人心而为治因败而为功转祸而为福下令如流水之源者今日是也
　鄙人浙东之下士也愤天下之弱思寻尺寸之柄以自如昔人所谓为百夫长胜作一书生者乃亲历北洋无可从之主将肮脏而归弛沪上暂作寓公黑貂之裘敝黄金百斤尽兹者贵馆雅启广联文字之缘匆构一稿呈政倘以为可而刊之其诸君子笔墨之未暇愿以毛锥相佐倘有未是之处加之斧藻则更幸甚至于诸君子之謦欬弟愿闻之久矣倘肯下降而赐之足音当载酒相从与论天下事不患此间之寂寞矣其弟不敢先见惧冒昧也诸君子之下交时有此七八百字为之介绍矣
　　变法议　　　
海上闲鸥
呜呼我中国土地之大人民之众物产之饶甲五大洲诸国宜乎富强亦为诸国冠乃咸同以来国势日蹙日求富强富强愈远自西法变而国家益弊何则法易变人心难变也人心之坏由于积习积习之祸起于因循积习者见利忘义因循者见义不为上下相蒙明知故犯上有好者下必甚焉人心难变实基于此夫天下不患无治法而患无治人又何中西之分即以西法论西法者无积习无因循令出惟行功过必当我中国则以积习因循而行西法观其外西法也察其内无一西法譬之伶人登场明明女也而实男豪杰英雄也实而卑鄙下贱又如种植者不培其本而整其枝叶欲不萎也得乎欲变法先变人心变人心先除积习除积习必去因循然而难言矣渐积日久是非倒置视为固然虽圣人复起非渐摩百年不能言风俗渐摩之道首在上下之情通民情通于官官情通于君是非既明赏必当而利兴焉何则如士也治有用之学凡人将叱为妄谈官不倡也农也水土之利或阻于强梁种植有方或限于资本官蔑视也工也新法甫成伪者起利绌本亏意兴索然官不理也商也贫者有志而不成富者拥资而不但知垄断居奇不思通融协理利之不溥限于自私官无措施也其所以如此者官太贵民太贱也或者官民有此志则有制于太史或壅于　上闻　国家督抚以下不能专折奏事又事事粉饰太平恐触忌讳是君臣之情不通动辄得咎有非楮墨所能达其所以如此者君太尊臣太卑也夫如是积习乌能除因循乌能去而人心乌得正君体臣心官体民心而天下平矣是在公报报馆者上下之枢纽报馆公则民之情伪上之得失互相发明则是非公是非公则赏当夫赏当虽驱之为恶而不从阻其趋善而不得人心斯正法立即行何待于变或曰欲变人心当先变法曰变则变而法有先后正人心之法先而后及其它也今天子圣神英武纳言如流奈庶司百职泄沓成风上不体　天心下不舆情百废不举何法之变法即变其何以而之足而责之日行千里哉夫法犹病者也人心犹药石也以药攻病合则病日瘳歧则病且死以人行法人心正则法日新乖则法成弊惟医者投药石惟在上者转移风俗正天下之人心急先正朝廷之人心正之何如亦不外因才器使不限资格黜浮文崇实学而已实学何如则军兴以来留心时务者言之详矣故一切兵刑钱谷无复置喙但就变人心即以维国议之以质当道
　今人动言西法夫天下一理也无二理即无二法又何中西之分法之合理者善法也尽人可行法之不合理者非法也豪不容仲尼曰言忠信行笃敬虽蛮貊之邦行矣又百姓足君孰与不足百姓不足君孰与足此理所必然法在必行也亦言西法之祖也今泰西诸国专心致志于农工商贾无诈无虞是即民为邦本本固邦寍之理也信以行之即子率以正孰敢不正之理也斯人心之变刻不容缓诚能踵而行之中国庶有瘳乎天下滔滔斯人安在中夜再起四顾彷徨
　　变法　
汤蛰仙
自有天地洎今兹历代有历代之法一代有一代之法外夷即袭中国之法以为法历代之法递变一代之法亦递变外夷则各随中国递变而较善变大都古古之法疏后来之法密外夷之法疏中国之法密开国之法疏季世之法密往往防一弊增一法增一法滋一弊驯致于牛毛聚若凝脂积伪生欺吏反得法以嬉而君且作法自缚民则无所厝手足内忧成外侮至矣夫弊者病也法者方也药也天下病状万变而牢牢欲执不变之方药以治之虽樵僮笱妇能不笑其病之日惙哉天将以全地球属圣清而特一开辟后未有之奇局俾我朝承其冲华夷辽隔之天下浸淫而为中外互市之天下离奇俶诡千矢一的恃和约邪可成即可败也恃公法邪可据亦可偝也呜呼病变矣而变其方而变其药亟起直追廪廪如不逮顾尚儒缓其论议蹒跚其步履狃因循则疑更弦之扰猎捷效则厌蓄艾之迂及宜变之时而不变时将有不及变者矣储能变之力而不变力将有不能变者矣士大夫中西之见胶固于柴棘之胸而不可解守旧开化焉笑朝鲜为党人庸讵知我亦骎骎然走及五十步邪书生无状鉴覆车而駴惧虑毁室而悲鸣慺慺之诚不能自閟妄举法所当变者撮其略不作输攻亦不作墨守大恉主于变密为疏变伪为诚唯条目尚有所未尽谨进而毕其愚虑自行取之典废而循吏无台曹之望外官成污浊之途矣自互选之界分而债累多则贪黩愈滋风土隔则教养多阙矣简以量材也朝夕更调阙分之肥瘠适以供其营私处分以惩奸也条例烦苛良吏之精神转以疲于避就且设官有空名者有重儓者有六部矣复设科寺是政出于三也有职矣并设佐贰是明益之扰也建储禁而詹事府可并于翰林院也盐弊多而同副提举可女省入场大使也关税任之督抚则司榷之将军监督可以(以)裁藩臬总之巡抚则各道之守巡兵备可以彻领队办事大臣必专任满员边陲果足恃乎总署海军堂司率进由八股措置能悉协乎此吏部之法有当变者也至淮鹾国用之尾闾也凡盐船不如轮船之便捷宜若可租轮船以利周转矣鼓铸国宝所委输也乃官铸不如私铸之通行宜若可任民铸而税赢余矣本富莫如农胡勿拨勇而广为垦辟末富莫如商胡勿设官以力为主持丝茶擅中国之利权而搀低贝洋商裹足则公司总理可也纺织开中国之风气但捐訾给帖有力任为必由官龙断何也重烟酒之税以抑末蠲米麦之捐以惠农一权量之制以平民用测绘之法以清丈此户部之法有当变者也
若夫三年通丧无分满汉满员丁穿孝百日即令立事不亦遽欤师尊在三汉人持服三尚族人均许貤封师独未及不亦恝欤婚嫁早而齿财匮宜复二十三十之古制也风水盛而惑众诬民宜严七月三月之葬期也删无谓之拜跪以归简易彻无名之舆从以与民亲泰西地设学即本周官家塾党庠之意盍筹款以推广之欧洲赛奇公会无非大易兴物前用之遗盍设法以仿行之此礼部之法有当变者也其兵部之法有当变者遣勇即会匪毋轻言召募内地本无盗毋轻驻勇营大镇宏向未有盗近欲安置防军分驻营哨反多案可愤可叹出洋之童弁学堂之学生洋务所亟也恐汉奸即生于其中海关之税司兵轮之教习借材所先也恐间谍即厕于其内兵饟本薄而关放扣减未易稽矣宜月清月饟旗帜号衣另款专造永杜公费名目稍免弊混保甲虽编而具文内奸未易清矣旅顺福州之船坞太小而地皆偏盍择中以为之邪各局枪与药弹式异而用不合盍画一以制之邪其刑部之法有当变者盗课愈严则讳匿愈甚赃律愈重则发觉愈稀水会局设而京城盗案难免虚诬矣局款皆绅董捐输亟谋保举草菅所不顾也自新所设而监狱以外增一囹圄矣各省近设迁善所改过所将来流弊必同华民出洋而来帚里人所鱼肉须善保护以徕之棍恶免戍而放还作恶每加厉应慎赦宥以锢之其工部之法有当变者估勘承办堂司皆有额费虽钦工而草率可知领款报销胥吏无不扣成虽照准而把持任臆西北土性即异东南有不宜水田之处断无不宜粮之地问劝相者谁西北游惰不任地力然能习车马之劳宜无不任树蓺之利问兴起者谁汾渭通流而舟行甚少亟用小轮以行之长江浅而湖水被挤试仿轮机以疏浚之占田新洲均予铲去山禁渐开江为沙壅船各带沙一囊则移徙以渐矣海塘岁修民较官切每段轮绅协理则偷减少免矣石塘衔接处例用铁箫秫灰不如改用塞门德土更省更固虽然此亦法所不可不变者耳谓当变之法即尽于是焉则未也且即尽是法而变之而学校不变考试不变即人心不变齐末不揣本变亦无异于不变且反诒不变者以口实也非不知朝廷之法以书生而议变不变是与于越柤之谋之甚者也顾朝廷竟墨守而不欲一变也则已诚幡然而思所变计也方将诱议者使竟变之委方且劝议者以尽变之利曾是盛世而有防口之禁者韩非曰奉法强者则国强奉法弱者则国弱今强邪弱邪嗟乎需者事之贼也陆贽曰法弊则全革其法时乎时乎危乎危乎唯善变法斯真善用法者耳谓余不信请观其变
　　论不变法之害
今有巨更历千岁瓦墁毁坏榱栋崩折非不枵然大也风雨猝集则倾圮必矣而室中之人犹然酣嬉鼾卧漠然无所闻见或则其危险惟知痛哭束手待毙不思拯救又其上者补苴罅漏弥缝蚁穴苟安时日以觊有功此三人者用心不同漂摇一至同归死亡善居室者去其废坏廓清而更张之鸠工庀材以新厥构图始虽艰及其成也轮焉奂焉高枕无忧也惟国亦然由前之说罔不亡由后之说罔不强印度大地最古之国也守旧不变夷[为](不)英藩矣突厥地踦三洲立国历千年而守旧不变为六大国执其权分其地矣非洲[广袤](然裴)三倍欧土内地除沙漠一带外皆植物饶衍畜牧繁盛土人不能开化拱手以[让](木广)强敌矣波兰为欧西名国政事不修内讧日起俄普奥相约择其肉而食矣中亚洲回部素号骁悍善战而守旧不变俄人鲸吞蚕食殆将尽之矣越南缅甸高丽服属中土渐染习气因仍弊政薾靡不变汉官威仪今无存矣今夫俄宅苦寒之地受蒙古钤辖前皇残暴民气凋丧岌岌不可终日自大彼得游历诸国学习工艺归而变政后王受其方略国势日盛辟地数万里也今夫德列国分治无所统纪为法所役有若奴隶普人发愤兴学练兵遂蹶强法中原也今夫日本幕府专政诸藩力征受俄德美大创国几不国自明治维新改弦更张不三十年而夺我琉球割我台湾也又如西班牙荷兰三百年前属地天下而内治稍弛遂即陵弱国度夷为四等暹罗处缅越之间同一绵薄而稍自振厉则岿然尚存记曰不知来视诸往又曰前车覆后车戒大地万国上下百年间强盛弱亡之故不爽累黍盖其几之可畏如此也
中国立国之古等印度土地之沃迈突厥而因沿积敝不能振变亦伯仲于二国之间以故地利不辟人满为患河北诸省岁虽中收犹道殣相望京师一冬死者千计一有水旱道路不通运赈无术任其填委十室九空滨海小民无所得食逃至南洋美洲诸地鬻身为奴犹被驱迫丧斧以归驯者转于沟壑黠者流为盗贼教匪会匪蔓延九州岛伺隙而动工艺不兴商务不讲土货日见减色而他人投我所好制造百物畅销内地漏日甚脂膏将枯学校不立学子于帖括外一物不知其上者考据词章破碎相尚语以瀛海瞠目不信又得官甚难治生无术习于无耻瞢不知怪兵学不讲绿营防勇老弱癖烟凶悍骚扰无所可用一旦军兴临事募集半属流器械窳苦饟糈微薄偏裨以上流品猥杂一字不识无论读图营例不谙无论兵法以此与他人学问之将纪律之师相遇百战百败无待交绥官制不善习非所用用非所习委权胥吏百弊猬起一官数人一人数官牵制推诿一事不举保奖朦混鬻爵充塞朝为市侩夕登显秩宦途壅滞候补窘悴非钻营奔竞不能疗饥俸廉微薄供亿繁浩非贪污恶鄙无以自给限年绳格虽有奇才不能特达必俟其筋力既衰暮气将深始任以事故肉食盈廷而乏才为患法敝如此虽敌国外患晏然无闻君子犹或忧之况于以一羊处虎之间抱火厝之积薪之下而寝其上者乎
孟子曰国必自伐然后人伐之又曰未闻以千里畏人者也又曰能治其国家谁敢侮之中国户口之众冠于大地幅员式廓亦俄英之亚也矿产充溢积数千年未绝开采土地沃衍百植并宜国处温带其民材智君权统一欲有兴作不患阻挠此皆欧洲各国之所无也夫以旧法之不可恃也如彼新政之易为功也又如此何舍何从不待智者可以决矣
难者曰今日之法匪今伊昔五帝三王之所递嬗　　　三祖　　　八宗之所诒谋累代率由历有年所必谓易道乃可为治非所敢闻释之曰不能创法非圣人也不能随时非圣人也上观百世下观百世经世大法惟　本朝为善变入关之初即下薙发之令顶戴翎枝端罩马褂古无有也则变服色矣用达海创　国书借蒙古字以附满洲音则变文字矣用汤若望罗雅谷作宪书参用欧罗巴法以改大统历则变历法矣　　　圣祖皇帝永免滋生人口之赋并入地赋自商鞅以来计人之法汉武以来课丁之法无有也则变赋法矣举一切城工河防以及　内廷营造　行在治　跸皆雇民给直三王于农隙使民用民三日且无有也则变役法矣平民死刑别为二等曰情实曰缓决犹有情实而不予句者仕者罪虽至死而子孙考试入仕如故如前代所沿夷三族之刑发乐籍之刑言官受廷杖下镇抚司狱之刑更无有也则变刑法矣至于国本之说历代所重自理密亲王之废　　　世宗创为密缄之法　　　高宗至于九降　　　纶音编为储贰金鉴为世法戒而瞢儒始知大计矣巡幸之典谏臣所争而　　　圣祖　　　高宗皆数幸江南木兰秋狝岁岁举行昧者或疑之至　　　仁宗贬谪松筠宣示讲武习劳之意而庸臣始识苦心矣汉魏宋明由旁支入继大统者议大礼龂龂争讼　　　高宗援据礼经定本生父母之称取葬以士祭以大夫之义　　　圣人制礼万世不易观于　醇贤亲王之礼而天下翕然称颂矣凡此皆　本朝变前代之法善之又善者也至于二百余年重熙累洽因时变制未易缕数数其荦荦大者崇德以前以八贝勒分治所部　　　太宗与诸兄弟朝会则共坐饷用则均出俘虏则均分　　　世祖入关始严天泽之分裁抑诸王骄蹇之习遂壹寰宇诒谋至今矣累朝用兵拓地数万里膺阃外之寄多用满蒙逮　　　文宗而兼用汉人辅臣文庆力赞成之而曾左诸公遂称名将矣八旗劲旅天下无敌既削平前三藩后三藩乾隆中屡次西征犹复简调前往朝驰羽檄夕报捷书逮　　　宣宗时而知索伦兵不可用三十年来歼荡流寇半赖召募之勇以成功而同治遂号中兴矣内而治寇始用坚壁清野之法一变而为长江水师再变而为防河圈禁矣外而交邻始用闭关绝市之法一变而通商者十数国再变而命使者十数国矣此又以　本朝变　本朝之法者也吾闻圣者虑时而动使　　　圣祖　　　世宗生于今日吾知其变法之锐必不在大彼得俄皇名威廉第一德皇名睦仁日皇名之下也记曰法先王者法其意今泥　　　祖宗之法而戾　　　祖宗之意是乌得为善法　　　祖矣乎
中国自古一统环列皆小蛮夷但虞内忧不患外侮故防弊之意多而兴利之意少怀安之念重而虑危之念轻秦后至今垂二千年时局匪有大殊故治法亦可不改　国初因沿明制稍加损益税敛极薄征役几绝取士以科举虽不讲经世而足以扬太平选将由行伍虽未尝学问然足以威萑苻任官论资格虽不得异材而足以止奔竞天潢外戚不与政事故无权奸僭恣之虞督抚监司互相牵制故无藩镇跋扈之患使能闭关画界永绝外敌终古为独立之国则墨守斯法世世仍之稍加整顿未尝不足以治天下而无如其忽与泰西诸国相遇也泰西诸国并立大小以数十计狡焉思启互相猜忌稍不自振则灭亡随之矣故广设学校奖励学会惧人才不足而国无与立也振兴工艺保护商业惧利源为人所夺而国以穷蹙也将必知学兵必识字日夜训练如临大敌船械新制争相驾尚惧兵力稍弱一败而不可振也自余庶政罔不如是日相比较日相磨厉故其人之才智常乐于相师而其国之盛强常足以相敌盖舍是不能图存也而所谓独立之国者目未见大敌侈然自尊谓莫己若又欺其民之驯弱而凌牿之虑其民之才智而束缚之积弱凌夷日甚一日以此遇彼犹以敝痈当千钧之弩故印度突厥突厥居欧东五十年前未与英法诸国交涉故亦为独立之国之覆辙不绝于天壤也
难者曰法固因时而易亦因地而行今子所谓新法者西人习而安之故能有功苟迁其地则弗良矣释之曰泰西治国之道富强之原非振古如兹也盖自百年以来焉耳举官新制起于嘉庆十七年先是欧洲举议院及地方官惟拥厚赀者能有此权是年拿破仑变西班牙之政始令人人可以举官民兵之制起于嘉庆十七年工艺会所起于道光四年农学会起于道光二十八年国家拨款以兴学校起于道光十三年报纸免税之议起于道光十六年邮政售票起于道光十七年轻减刑律起于嘉庆二十五年汽机之制起于乾隆三十四年行海轮船起于嘉庆十二年铁路起于道光十年电起于道光十七年自余一切保国之经利民之策相因而至大率皆在中朝嘉道之间盖自法皇拿破仑倡祸以后欧洲忽生动力因以更新至其前此之旧俗则视今日之中国无以远过英人李提摩太近译泰西新史揽要言之最详惟其幡然而变不百年间乃浡然而兴矣然则吾所谓新法者皆非西人所故有而实为西人所改造改而施之西方与改而施之东方其情形不殊盖无疑矣况蒸蒸然起于东土者尚明有因变致强之日本乎
难者曰子言辩矣然伊川被发君子所叹用变夏究何取焉释之曰孔子曰天子失官学在四春秋之例狄进至中国则中国之古之圣人未尝以学于人为德也然此不足以服吾子请言中国有土地焉测之绘之化之分之审其土宜教民树艺神农后稷非西人也度地居民岁杪制用夫家众寡六畜牛羊纤悉书之周礼王制非西书也八岁入小学十五就大学升造爵官皆俟学成庠序学校非西名也谋及卿士谋及庶人国疑则询国迁则询议郎博士非西官也汉制博士与议郎议大夫同主论议国有大事则承问即今西人议院之意流宥五刑疑狱众共轻刑之法陪审之员非西律也三老啬夫由民自推辟署功曹不用他郡乡亭之官非西秩也尔无我叛我无强贾商约之文非西史也交邻有道不辱君命绝域之使非西政也邦有六职工与居一国有九经工在所劝保护工艺非西例也当宁而立当扆而立礼无不答旅揖士人礼经所陈非西制也天子巡守以观民风皇王大典非西仪也地有四游地动不止日之所生为星毖纬雅言非西文也腐水离木均发均县临鉴立景蜕水谓气电缘气生墨翟亢仓关尹之徒非西儒也故夫法者天下之公器也征之域外则如彼考之前古则如此而议者犹曰也也而弃之必举吾所固有之物不自有之而甘心以让诸人又何取耶
难者曰子论诚当然中国当败之后穷蹙之日虑无余力克任此举强敌交逼眈眈思启亦未必能吾待也释之曰日本败于三国受迫通商反以成维新之功法败于普为城下之盟偿五千兆福兰格割奥斯鹿林两省此其痛创过于中国今日也然不及十年法之盛强转逾畴昔然则败非国之大患患不能自强耳孟子曰国家闲暇及是时明其政刑虽大国必畏之矣又曰国家闲暇及是时般乐怠敖是自求祸也泰西各国磨牙吮血伺于吾旁者固属有人其顾惜商务不欲发难者亦未始无之徒以我晦盲太甚厉阶孔繁用启戎心亟思染指及今早图示万国以更新之端作十年保太平之约亡羊补牢未为迟也
天下之为说者动曰一劳永逸此误人家国之言也今夫人一日三食苟有持说者曰一食永饱虽愚者犹知其不能也以饱之后历数时而必饥饥而必更求食也今夫立法以治天下则亦若是矣法行十年或数十年或百年而必敝敝而必更求变天之道也故一食而求永饱者必死一劳而求永逸者必亡今之为不变之说者实则非真有见于新法之为民害也夸毗成风惮于兴作但求免过不求有功又经世之学素所未讲内无宗主相从吠声听其言论则日日痛哭读其词章则字字孤愤叩其所以图存之道则眙然无所为对曰天心而已国运而已无可为而已委心袖手以待覆亡噫吾不解其用心何在也要而论之法者天下之公器也变者天下之公理也大地既通万国蒸蒸日趋于上大势相迫非可阏制变亦变不变亦变变而变者变之权操诸己可以保国可以保种可以保教不变而变者变之权让诸人束缚之驰骤之呜呼则非吾之所敢言矣是故变之途有四其一如日本自变者也其二如突厥他人执其权而代变者也埃及高丽等国皆是其三如印度见并于一国而代变者也越南缅甸等国皆是其四如波兰见分于诸国而代变者也吉凶之故去就之间其何择焉诗曰嗟我兄弟邦人诸友莫肯念乱谁无父母传曰嫠妇不恤其纬而忧宗周之霣为将及焉此固四万万人之所同也彼犹太之种迫逐于欧东非洲之奴充斥于大地呜呼夫非犹是人类也欤
　　论变法不知本原之害
难者曰中国之法非不变也中兴以后讲求洋务三十余年创行新政不一而足然屡见败莫克振救若是乎新法之果无益于人国也释之曰前此之言变者非真能变也即吾向者所谓补苴罅漏弥缝蚁穴漂摇一至同归死亡而于去陈用新改弦更张之道未始有合也昔同治初年德相毕士麻克语人曰三十年后日本其兴中国其弱乎日人之游欧洲者讨论学业讲求官制归而行之中人之游欧洲者询某厂船之利某厂价值之廉购而用之强弱之原其在此乎呜呼今虽不幸而言中矣惩前毖后亡羊补牢有天下之责者尚可以知所从也
今之言变法者其荦荦大端必曰练兵也开矿也通商也斯固然矣然将率不由学校能知兵乎选兵不用医生任意招募半属流体之羸壮所不知识字与否所不计能用命乎将俸极薄兵饷极微伤废无养其终身之文死亡无其家之典能洁己效死乎图学不兴阨塞不知能制胜乎船械不能自造仰息他人能如志乎海军不游弋他国将卒不习风波一旦临敌能有功乎如是则练兵如不练矿务学堂不兴矿师乏绝重金延聘西人尚不可信能尽地利乎机器不备化分不精能无弃材乎道路不通从矿地运至海口其运费视原价或至数倍能有利乎如是则开矿如不开商务学堂不立罕明贸易之理能保富乎工艺不兴制造不讲土货销场寥寥无几能争利乎道路梗塞运费笨重能广销乎厘卡满地抑勒逗留朘膏削脂有如虎狼能劝商乎领事不报外国商务国家不护侨寓商民能自立乎如是则通商如不通其稍进者曰欲求新政必兴学校可谓知本矣然师学不讲教习乏人能育才乎科举不改聪明之士皆务习帖括以取富贵趋舍异路能俯就乎官制不改学成而无所用投闲置散如前者出洋学生故事奇才异能能自安乎既欲省府州县皆设学校然立学诸务责在有司今之守令能奉行尽善乎如是则兴学如不兴自余庶政若铁路若轮船若银行若邮政若农务若制造莫不类是盖事事皆有相因而至之端而万事皆同出于一本原之地不挈其领而握其枢犹治丝而棼之故百举而无一效也
今之言变法者其蔽有二其一欲以震古烁今之事责成于肉食官吏之手其二则以为黄种之人无一可语委心异族有终焉之志夫当急则治标之时吾固非谓西人之必不当用虽然则乌可以久也中国之行新政也用西人者其事多成不用西人者其事多败询其故则曰西人明达华人固陋西人奉法华人营私也吾闻之日本变法之始客卿之多过于中国也十年以后按年裁减至今一切省署皆日人自任其事欧洲之人百不一存矣今中国之言变法亦既数十年而犹然借材异地乃能图成其可耻孰甚也夫以西人而任中国之事其爱中国与爱其国也孰愈夫人而知之矣况吾所用之西人又未必其彼中之贤者乎
若夫肉食官吏之不足任事斯固然矣虽然吾固不尽为斯人咎也帖括陋劣国家本以此取之一旦而责以经国之远猷乌可得也捐例猥杂国家本以此市之一旦而责以奉公之廉耻乌可得也一人之身忽焉而责以治民忽焉而责以理财又忽焉而责以治兵欲其条理明澈措置悉宜乌可得也在在防弊责任不专一事必经数人互相牵掣互相推诿欲其有成乌可得也学校不以此教察计不以此取任此者弗赏弗任者弗罚欲其振厉黾勉图功乌可得也途壅俸薄长官层累非奔竞末由得官非贪污无以谋食欲其忍饥寒蠲身家以从事于公义自非圣者乌可得也今夫人之智愚贤不肖不甚相远也必谓西人皆智而华人皆愚西人皆贤而华人皆不肖虽五尺之童犹知其非然而西官之能任事也如彼华官之不能任事也如此故吾曰不能尽为斯人咎也法使然也立法善者中人之性可以贤中人之才可以智不善者反是塞其耳目而使之愚缚其手足而驱之为不肖故一旦有事而无一人可为用也不此之变而鳃鳃然效西人之一二事以云自强无惑乎言变法数十年而利未一见弊已百出反为守旧之徒抵其隙而肆其口也
吾今为一言以蔽之曰变法之本在育人才人才之兴在开学校学校之立在变科举而一切要其大成在变官制难者曰子之论探本穷原靡有遗矣然兹事体大非天下才惧弗克任恐闻者惊怖其言以为河汉遂并向者一二西法而亦弃之而不敢道奈何子毋卑之无甚高论令今可行矣释之曰不然夫渡江者泛乎中流暴风忽至握舵击虽极疲顿无敢[去](云)者以偷安一息而死亡在其后也庸医疑证用药游移精于审证者得病源之所在知非此方不愈此疾三年畜艾所弗辞已虽曰难也将焉避之抑岂不闻东海之滨区区三岛外受盟内逼藩镇崎岖多难濒于灭亡而转圜之间化弱为强岂不由斯道矣乎则又乌知乎今之必不可行也有非常之才则足以济非常之变呜呼是所望于大人君子者矣
　　覆友人论变法书　　　
钱塘汪康年撰
辱承惠书辨论变法各节深究利病康等不揣愚陋妄有论列极欲同志互相疑难庶益得详尽谨辨论如左其有未同希更教正　来书谓外以机巧胜中以愚拙成外以简便行中以繁琐得以为实情势域之似也然所谓机巧简便者此近年之外国非百年前之外国即如此也愚拙繁琐者此二千年以来政法积渐致此非三代之中国必欲如此也若谓改从西法则将剥贫民以奉豪富不知必如此而后贫富可互相资济否则专以兼并为事其剥民不更甚乎　来书谓延西人教中人中必出西下固也然不学则并此无之矣况　朝廷果善激劝安见无突出西人上者至谓制造炮械卒归无用此自谋之不臧安得委过于器　来书谓学西法应归到中国庶得实用其说极是惟新法并举用人必多从前船户车夫正不虑无安置若必预筹安插方始开办恐转致迂滞耳又谓必安顿妇女方开缫织局必用信局走丁始办邮政弊亦同此又铁路初开所经过险要自不甚多即如西国铁路虽于全境亦不至失险要盖险要本不以铁路而失也又西人于中国形势久已洞悉若谓开险要之地恐启揖盗之门更不然矣至开矿本难尽善惟藉公肥己者当严惩耳倘办无成效即令赔偿则办事之人裹足矣　来书谓六部命名本已包括如海军军器可列兵部之类不知中国官制本嫌并合太多致难尽职安可更行添入耶　来书谓西人重商务中人多士林不知西人全国皆读书安能云专重商务至选议员必择有才识者议事必从其多者德国议院章程详言之必无论多难行之弊又议员议事有司行之不相搀越更无侵各大臣事权之虑　总之今日事势极急速择善法行之犹虑不济若必存中西之意见虑纤微之弊病恐议论未毕而大局愈难问矣
　　论求治之道即成法以因时损益则以行而速效　　　
岭南仙桥氏稿
论者有谓中国当废制艺改从西法然后可期富强又有谓制艺不必废探本正人心亦足以致富强要皆有感于时事各有所见而为此言也溯中国自三代以降所造士者夏曰校殷曰序周曰庠汉亦有茂才异等孝廉方正之举唐宋亦设制科或试诗赋或赋策论有明以来始以制艺取士　国朝因之垂为成法士居四民之首国家求才佐治非士莫从中国男子七岁就学外傅即读四子书继之以五经四书五经无非圣贤之绪论所言皆三纲五常正心诚意修身齐家治国平天下之道聪颖子弟五经成诵后执笔作文章乡党邻里莫不尊而重之曰读书人也重之维何盖重士也下此资质顽钝不能造就者或为农或为工或为商贾自以为不若士远甚士之保出者芥拾青紫为国股肱次亦不失为庶僚百执事其不能进身科第者尚得为后学经师制艺虽微●●书五经命题作文阐发题中之义无非代古圣贤立言良知不昧日涵濡于名教纲常之大处则为孝子出则为忠臣惟士也能之虽然才能之长短可以学而成而性情之忠奸不以学而变古来权奸为后世清议所不容者在汉莫如莽操在唐则有李林甫卢在宋则王安石之殃民秦桧之误国在明则严嵩温体仁之贤嫉能莽则欲学周公操则孝廉而为国贼李卢王秦严温之陷害忠良何一非由科第进身者哉历朝巨公伟人功在社稷名垂竹帛科第中人指不胜屈即本朝林胡曾左诸公尤昭昭耳目者也安在科举无人才哉云间洞观子之言是也此次都中各省公交车力争和议即可见士林志节之未泯即科举之明效大也志节虽高无补时艰止坐本重末轻之弊耳何谓本重末轻正心诚意修齐治平皆本也致知格物末也中国士林制艺八股皆言本之事西法格致言末之事本徒托诸空言末反征为实重遂使西人傲我而废制艺改西法之说于是起矣沈文肃请裁武科部臣犹以为未悉立法深意今论者谓科举可废是废成法也成法废则士亦废矣士废则举三纲五常正心诚意之学修齐治平之道而咸废矣可乎哉可乎哉西人好言功利所言多驩虞杂之术而又互相争雄故输攻墨守竞求船械枪炮制造之利即公法亦借口行强之具洞观子之言实获我心中国之不废制艺科举正所以维系天下之人心作士气而砺志节盖有深意存焉
国家励精图治择善而行自泰西通市以来初以仕途中少谙练洋务之才不得不取资于[捐](损)保人员今阅数十余年商埠既愈开愈多交涉事宜亦日见烦剧人才亦日益增盛而法之有裨实用者亦次第兴办由是船政局创于闽制造局创于沪机器局创于旅顺制钱局创于粤东铁政局创于湖北织布纺纱创于鄂渚与沪滨又有如招商轮船局电报局矿务则开平荆州池州云南煤铁玉金亦皆有局铁路亦试办于台北开平至于天文地舆算学制造驾驭测绘战守之学则有天文馆同文馆广方言馆船政之前后学堂水雷学堂武备学堂水师学堂电报学堂不一而足各省学政亦有特试天文算术制造洋务诸学之例国家求才未为不亟而真才罕得大用者以资格拘之则未由展布尔所学非所用用违其才犹不能济事不学无术以夤[缘](绿)钻谋进[身]者(身)欲其不偾事也难矣此志节勋名之士难于资[捐](损)朦保中求也[捐](损)保中亦有人才非以夤[缘](绿)钻谋进者纵不由科举亦士林之遗珠也国家之强弱不在制科之废不废西法之改不改而在君子小人之道之消长君子道长国随而强君子道消国随而弱此古今不易之定理也以言西法则船政制造机器钱法纺织招商电报矿务铁路无一非西法也天文同文各馆暨各学堂又无一非西法也又何必废科举而后为之用西法哉因时制宜国家自有权衡二三老臣深谋硕画非草茅所能窥测而事理之或利或弊要有可得言者敢质诸天下之高明之士留心时事者以为何如言乎西法之利则闽之船政沪之制造旅之机器各局皆尝造木质铁皮钢中等战船枪炮药弹亦恒制之造就人才则天文算术翻译测绘驾驶制造出洋武备水师各有学生招商轮船电报矿务纺织铁路不独利国利民保中国自有之利权即所以分西人之利权皆讲求西法之利也以言其弊凡举一事立法之始未尝不求美备工料亦务求坚实又更一手未有不以樽节经费为言以邀美其考成者又更一手又从而减削之不至工不坚料不实不止不肖者又从而侵蚀之则尤不可问矣及用人之际一管驾也以馈送多者为合选降之为大副二副三副铁鬼炮目炮手水手种种皆须贿进或馈三月薪工四五月薪工不等常年油船添具动费千金无非粉饰捏报藉肥私囊及有战事则报病告退其不获告退者则举船与敌或自沉其船或弃局与船不守而幸敌之来者此夤缘幸进之绝无人才非已事之明征哉自来君子小人之辨不明天下不可得而治科举中有君子小人[捐](损)保中有君子小人即西法中亦有君子小人以言科举之弊老成新进其间不乏通才而其失不过迂与拙迂者不合时宜拙者力才不及而志未节尝泯灭也弊之中犹有利焉[捐](损)纳保举之弊有以为致正途者有以为壅塞仕路者然[捐](损)班内不过郎中外不过道府即郎中亦归外转罕闻有[捐](损)班而为尚书侍郎者外官由府道升任不过藩臬而止未闻有[捐](损)班而为督抚者军功保举人员则间有如左文襄之入阁彭刚直之为大司马皆异数也统而计之内外臣工京职固少[捐](损)员外自督抚司道府厅州县科目人员多于[捐](损)保人员惟佐贰则[捐](损)职较多耳善乎洞观子之言曰世风日趋于利则廉耻道丧任非其人酿成丧师辱国赔割地之大耻未有如此次中倭和议之甚者也推原贻误大局一误于贪利之人作奸于内庸懦之将怯敌于外而仿行西法之罔效者一由于当局之以省费为尚一由于计臣之以削为能耳究于科举之废不废皆无与也
泰西立法尚简其用人也必计其人之用度不使入不敷出有内顾之忧所定薪水必令于费用外饶有余资则自绝侵渔之弊矣中国用人讲求西法不贵情广揽人浮于事而贵额定薪水务从丰厚既廪称事切不宜一减再减致任事者有见异思迁之虑与其核减薪水不如裁汰冗员之为愈也又有尚西法者每谓机器船械必购自西人方称坚实而不知非也价不求其减则物自精良此通理亦定理也闻诸西国机厂中人云近来购造小轮船其锅炉有购自外洋者有就近厂中[自](是)造者大抵外洋购者价约五百金自造者三百数十金则孰不愿购价廉者而不知工料悬殊矣外洋者凡合缝接口处间不容发质亦坚结而灵便本造者有偷工料之弊质粗而笨合口处显然离缝用盐醋淋过使缝中生锈然后磨光居然完固以掩人耳目在人固无从辨别也然一则经久可用二三十年一则数年之后即须修理同是购向西人之手价有高低即物分美恶其它可想而知矣此但求贱值者不足以言西法也中国仿行各机厂局何莫不然此仿西法之弊也但责西法之寡效不知惜费之贻误因时制宜西法原可用也顾在乎用西法之人何如耳当今之世风气渐开列国争雄原不能置有益军国诸大端于不讲然祗须采西人之长以补我之不足正不必弃中国固有之长舍己从人也近今士林中讲天文者有人讲算术者有人讲洋务者有人讲制造者有人讲水陆军政者有人讲电学化学矿学者均有人正不必另设专科各省学政岁科两试附古学兼考西法尽一日之长亦不能全显其所学不如饬令该生将平日所习汇为全书临考呈送其入学补廪视同一律其所习西法果有用俟录取后咨送总署如四川学政瞿宗师咨送算学生萧国学之例乡会二科亦于第三填送成书以别兼习西法格致各学即刑钱二学亦可声明呈送中式之后诸色人才善刑名者于刑曹中升迁善钱谷者于户曹中升转善制造者于工曹中升用善中西军政者于兵曹中升擢善洋务者于通商衙门差遣擢用并于通商口岸外放其余科举悉仍其旧如是则所学副所用各得尽其长得人则事理此可预决者也洞观子将以科举为告朔之羊我则以科举为仍人才之薮可也何必废科举之纷纷哉
沈文肃之欲废武科以武科中人除会试中式后或选花翎侍卫或选蓝翎侍卫其余多置诸闲散即投营效力冀博一弁亦不易易其不安本分者反致横行不道武断乡曲以有用之才置无用之地岂不可惜不如饬令各直省考试武科兼习枪炮取进武生编入练军补名之日即起口粮仍准一体乡试武举[人](伍)口粮加半或倍之以为偏裨之选仍准一体会试武进士亦即编伍以备将领之选薪水口粮优定可也每者设一武备学堂调取各新补练军武生学习中西水陆行军各法学成归伍才艺出众者则拔为百夫长千夫长奇杰之士不次擢用三年一考取用无穷此法若行兵不可胜用且举国皆劲旅矣可战可守水军陆军无一非精兵遇有军务不远胜忽募忽散之市井无赖游手好闲殃民怯敌有名无实不守纪律之营勇哉或以为募自田间则朴诚可用不知行伍多一勇丁则南亩少一农夫矣武科中人其赴试也有功名之念存也入学中式后即取营编伍鼓舞而善用之有不投鞭击楫为国家效命者哉定额以三十五岁外为守兵三十五岁内为战兵总计二十二行省计之二十年之间可称精兵数十万也各省无业游民以无恒产又失父兄之教渐致入于下流曰混星曰流氓曰青反曰流尸曰桮棍曰烂仔种种诸名不一而足总而言之皆游民也小则遇事生风酗酒打架大则折木讹诈奸拐诱骗鼠窃狗盗甚而明火执仗抢夺杀无恶不作其罪大者斩绞流徒轻者监禁递籍枷责示儆此外别无辨法办后无业依然为游民依然安保其不仍前犯法莫如就各省荒芜之地以此等游民仿屯田之法移置其处使无业而有业则莠民可化为良民一转移间民皆得所岂不懿欤西人论者谓中国改习西法可期富强西人口虽云然而心实不然中之强非西之利也其处处欲图弱我中国者其迹不显然乎其制船械于中者利中之财也此次中倭之役西人斤斤以公法为言中购船则拘于公法而莫肯倭购船则任意纷纷添置所谓公法者果如是乎非弱中之明证乎又如中国创设海军西人交相忌之于何见西人之忌我海军也法人以越南之故犯我基隆以基煤为船政所资也其犯马江也欲毁我船政轮船也其犯镇海也以有北洋之兵船在口内也其不敢犯旅顺者初无内奸未知我北洋虚实也此次倭人专以利饵不肖中人输情于敌洞悉我隐遂致肆无忌惮毁我轮船广乙致远一战再战旅顺威海北洋海军全师毁溃岂非攻其所忌哉其忌去则中强之势杀而西人牟利之志行矣倭说中国内地通商准设机厂西人亦拟集股设厂无非利之所在趋之若鹜耳南洋通商大臣两江张制军深有见于西人忌我之故北洋海军虽遭大挫仍复亟亟整顿南洋海军定购大小铁甲八艘诚有见于今日中国海军之不可一日不讲也执政大臣无谓北洋海军之无裨实用但责海军中未得真才致有旅威之失从今改弦更张极力兴办海军北洋得大小铁甲五十艘拱卫[畿](几)辅长江得大小铁甲五十艘保障江浙南洋得大小铁甲五十艘保卫闽广合则为一军分则为三口可守可战外侮不敢生虽泰西[至](之)强[之](至)国有不退避三舍者我不信也而其要首在于得人制科得人洋务得人海军陆军无不得人中法西法斟酌损益无废成法亦不泥成法因时制宜通权达变于才能志节中取人才勿于钻营幸进中取人才则国是理国势强易行效速求治之道不外已是也
五集勘误表
卷
作者篇名
原文
校正
说明
目录
　
　
[格物入门叙　李鸿章]
  </div>
  <div class="pagination">
   <a href="皇朝经世文编五集_page28.html">
    上一页
   </a>
   <span>
    ...
   </span>
   <a href="皇朝经世文编五集_page24.html">
    24
   </a>
   <a href="皇朝经世文编五集_page25.html">
    25
   </a>
   <a href="皇朝经世文编五集_page26.html">
    26
   </a>
   <a href="皇朝经世文编五集_page27.html">
    27
   </a>
   <a href="皇朝经世文编五集_page28.html">
    28
   </a>
   <span class="current-page">
    29
   </span>
   <a href="皇朝经世文编五集_page30.html">
    30
   </a>
   <a href="皇朝经世文编五集_page31.html">
    31
   </a>
   <a href="皇朝经世文编五集_page32.html">
    32
   </a>
   <a href="皇朝经世文编五集_page33.html">
    33
   </a>
   <a href="皇朝经世文编五集_page34.html">
    34
   </a>
   <span>
    ...
   </span>
   <a href="皇朝经世文编五集_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
