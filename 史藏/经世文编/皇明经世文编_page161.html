<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 161 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 161 页/共 172 页
  </h1>
  <div class="content">
   皇明经世文编卷四百六十九终
　　皇明经世文编卷之四百七十
　　华亭陈子龙卧子　宋征璧尚木　徐孚远闇公　彭宾燕又选辑
　　王崇蕳敬哉参阅
　　万一楼集（疏　论）
　　骆问礼
　　疏
　　恭遇圣志励精効涓埃以赞盛大疏
　　直言兵刑二事以畅公论以明治体疏
　　恳乞圣明亟正宫闱典礼疏
　　参议宗藩事宜疏
　　恭遇　圣志励精効涓埃以赞盛大疏【面奏】
　　公此疏指斥文贞相公疏上穆宗恶其狂妄降三级用
　　自　陛下登极三年于兹矣、卒未有一人　面奏者不惟不面奏也、又请　陛下召问又请　面奏、夫不面奏而请、何心哉、巳既惮于面奏。而又惧天下后世之议。欲委罪于　陛下。曰君不我问不敢奏。君不我许未敢奏也。此皆非能尽忠于　陛下者也。臣不见皋夔于尧舜之前。不敢发一词也。臣不见皋夔之事尧舜。不欲以万机劳之也。臣不见　庙堂之上。不许人奏事也。而诸臣日且云云。此诸臣之陋也。今　陛下超然远览察万世君臣之大义握万古德业之要机修尧舜之常道复　祖宗之旧制、使皆　面奏习俗之陋、繇此一洗、此所谓　天纵之神圣也、而臣所独惧者、诸臣之固陋、犹拘习见、执　陛下候旨之诏未必即奏而纵有奏者初仰　天威必致周章夫泥候　旨之文而不察　陛下望治之心。则疑畏而不敢决。鄙周章之迹。而不察臣下尽忠之意则藐忽而不欲闻。又将置　陛下超今迈古之旨于寂寂。臣愚则谓候　旨之文。决非　陛下之本意而周张之迹必非　陛下所鄙者。孟轲曰、如知其非义斯速巳矣以　陛下之明圣、岂知诸臣之当　面奏而又姑俟之也魏征曰、臣观诸司奏事、常数日思之及至上前三分不能道一、每一召对必叹有君无臣何哉而唐太宗见人臣进见皆失举措、必假以词色、以　陛下之仁恕。岂不察诸臣献纳之心而责其形迹之末哉。　大圣人之作为、出于寻常万万、即　面奏之一旨、巳自可见、而　庙堂诸臣、俱以皋夔自负、必不复蹈前日之陋、太平之实政、繇是可举臣下之纳忠、正其此候矣、臣虽微贱能不少致涓埃哉谨以千虑之愚、条为十事以献、若其可采与否、则惟　陛下察焉、
　　计开
　　其一曰、奉　天道以尊　皇极。臣惟　面奏之典既行、则　万几皆决于一时、人皆以独断望　陛下矣臣谓独断之与自用。相似而实不同。故为人君者。独断则可。自用则不可。葢独断则大权在我而皇极日尊。自用则刚愎陵人。而国势反弱。亦曰奉若天道而巳。葢人君之所居者、天位也、所任者天职也、其权不可以下移、惟人君不得而私之也、故其智不可以自用、是以古之王者、揽干刚而统于一人、惧其权之下移也酌民言而及于刍荛惧其智之自用也、虞舜不能禁皋陶之执瞽瞍、汉文不能禁申屠之辱邓通、此所谓善奉天道者也、臣愿　陛下于面奏之时。可否予夺。不曰惟予一人也。曰科道曰该部曰阁臣。惟其议之是者。即从而主之。吾非从夫人言。从天道也。记曰上酌民言、则下天上施、此尊　皇极之说也、其二曰辨　天居以亲正人、臣惟人君一日之间、必有所居之地、亦有与居之人、是故居宫闱之中。则所与居者宦官宫嫔而巳。在殿庭之上。则所与居者。有侍从诸臣焉。是二者孰为正哉。不待识者知辨之矣。然为人君者。每乐居宫禁、而不乐处于殿庭。何者葢未始辨夫天之居也。夫卒食玄端。其非臣莅之时可知而史御皆在。岂宫闱哉。古人于内外之防亦严矣深宫固门阍寺守之。内言不出。外言不入。岂其使外臣得而入乎。则玄端之居。必非宫闱可知也。夫一食息且不于宫闱古之帝王。岂作意于其间哉不欲易天之居也、不易天之居。而后得与正人居也。方今事必　面奏当奏事时、其侍从之备、固不必言矣更愿　陛下考帝王奠居处之常、察　祖宗设侍从之意。自非向晦不入　深宫。使侍从诸臣。轮班分侍。一息不离。则所接者多正人。所闻者皆正言。不然则侍从之官似为虗职、虽圣如　陛下。能无一暴之忧哉其三曰参辅佐以须经济、臣惟　祖宗设内阁之官。其始惟其贤而巳。不必皆翰林也。其始备顾问而巳。不授以政事也。渐沿日趋驯至今日、自当事者言之、皆谓不可易矣、夫政事之授。既谓不可易。则曷亦参其员乎。夫人才之在天下。不可以一途尽也。经济之在　朝廷不可以一途之人尽也。古之贤大臣。未尝以一途得也。人皆知之矣。而卒不能更辙。何者。其利病不必相远也。今试以别衙门官员参阅务。岂即能振掀天揭地之勋猷哉。其未必然可知矣。此所以不敢有异议也。而不知不可以是泥也。政事根本、譬则都会之大、必四方辐辏、然后百货皆集、惟吾之欲取、无所不备、苟止通一途、则虽接踵而至、必有所缺、翰林日涵育于文字之间、讲求理义其根本也深。而各官日涉猎乎军民之务。勤劳政事。其阅历也熟。有根本、则其致用也自顺、而多阅历、则其作用也尤审、偏废而用其一、孰若兼收而并取之为全哉、臣且不敢远论。即嘉靖初年。如杨一清诸臣。皆称贤辅。而近时拘泥犹甚。且勿论外官。凡繇翰林者。六卿自吏礼二部之外。视为棘途矣以一日之长短槩贤才之平生是果万世无敌之良法乎方今事必　面奏。则参务拟　旨。变通在呼吸之间。虽羣臣俱在。似不必偏倚于一官。而事机之轻重。终有所归。臣愿　陛下求　祖宗设内阁之初意。监历代置辅臣之大凡。凡内外参用。使可互相补益。则经济之用益弘。而人才之所长。亦各得以自尽矣。其四曰、重风纪以定　国是、臣惟　国家置风宪之官。六科专于封驳。而院道重于紏劾。葢国是有一定之极、人情易玩、不可无纪、而　祖宗圣不自圣、不敢谓　旨出而皆当也。故设为六科。事必下之六科所无疑。始付之诸司。而事有不繇六科者。虽有　圣旨。诸司不敢奉行。万一六科不能封驳者。诸司失于捡察。则院道之紏劾随至。此国是之所以有定。而官必备员。员必久任。任必使之得举其职者。凡以重之也。迩年　朝廷不轻以要职授人。故员未必备。而莅其员者又不得久。至于六科之封驳。绝未闻封还　诏旨。而　诏旨之下。间有不繇六科者。诸司竟自奉行。院道虽有紏劾。　陛下亦置不理。夫风纪重地。非备员。则耳目有所未广。非久任。则历阅未必老成。尝读宋史至李沆引烛焚诏曰。但道臣沆以为不可。其议遂寝。而刘承珪待节度使以暝目。王旦执之遂止。未尝不叹君臣相遇之盛。而　圣明之世。乃不使诸臣得张胆正色。尽其封驳之职。　祖宗建置风宪之意。恐不若此也。而　国是将何所赖哉。况今事必　面奏。正诸臣可以尽言之际。臣愿　陛下特重其职。备其员也。虽不必尽充原设之额。要不可使之缺用。久其任也。于才可别用者。固不得不序迁之矣。而察其议论平允。真堪恃赖者。非九年不得别迁　诏旨之下。万出意外。许得封。其有不繇六科竟下者。诸司苟且奉行。院道交劾。而　陛下亦虗怀于上。使诸臣得振其风采。则风纪日重。而　国是为可定矣。至其推补都御史。固不必专用一途。而翰林中素号英正者尤当参用其一二葢以熟正事者备论思。而又以熟理义者备风宪。此其中实有相资之益。虽前所未闻。未为不可。是亦重风纪之道也。其五曰、公采纳以广言路、臣闻帝王之世、言不择人惟其是而巳后世官守言责、判为二途始所谓言官之名、臣愚谓言官之所以异于他官者。惟其以言为责尔。非彼言而诸臣皆可不言也。故事所当言者。言官不言则有罪。言之而当为称职。言之而不当。虽不称职。亦无罪。其非言官者。不言不为罪。言之而当则当赏不当亦无罪。为非其职也。其所异者此而巳。非谓惟言言官当言。余皆可以默默也。　陛下登极以来　诏书两下。皆有诸人直言之条。远近臣民亦尝精白以承□休矣。除言官与一二名臣外。尽付之该衙门知道而巳。岂天下之至论。果皆萃于一二人哉。而　诏书之下。又何必以直言为词哉。臣且不暇尽数。即东莞县布衣谭清海所陈三事、其于　国典所关尤重夫一布衣且然、则上此岂皆迂谈而不闻□采一言兴一利、且　旨意谓该衙门该部某部、其曰知道一也而一曰该衙门即不许覆行臣犹不详其意夫前此巳不可矣。方今事必　面奏。　严威之下。使非有诱掖鼓舞之术。则漫无言责者。又孰肯干冐　天威。以徒自取辱哉。臣愿　陛下与诸臣虗心采纳。于凡民臣章奏。不惟其人。惟其言。不惟其官惟其理。否者置之。可者用之。不然臣恐徒有求言之名。殊无用言之实。虽当其责者。亦将解体而况其它乎。其六曰、正体统以防窥窃、臣惟诸臣章奏、虽言之大小不同、然而莫非天职天工。故奉行则责之六卿。谋议则先之阁辅。此皆所谓重任。葢　天职天工。天以付之　陛下。而　陛下又以分任于诸臣。故曰重任也。自是而外。奔走服役。以供一切使令者。则妇寺之细事。虽忠谨之意。不可或忘。要不可与政事等伦。而以　陛下之明圣。自服役扫除之外。亦必不以他事及之。无待卜也。近因一二内立。有辞免重任之章。内外臣工。遂生疑惧。谓此乃　祖宗以来所绝无之事。或者彼得窥窃政事。则流祸将不小。且　祖宗设侍从之官。不一而足。顾名思义。岂无所为。今　临御之时。给事左右不止一人。而封事之上。传逓出入者。莫非中官。则不无窥窃之渐。宜乎臣工之致疑也。今事必　面奏。则奏事之时。侍从诸臣。俱当密侍　左右。而中官非供亵使。不当近前。事无大小。皆当决于　殿庭。而不复传逓于中官。无假言矣。臣愿　陛下推广其义。即　朝见之时。凡给事　左右。如传　旨如接　本之类。俱用文武侍从。而　面奏不能皆尽。或有一二当传奉出入者。亦以付之。不使中官得参与其内。以亵　天职。且　明诏中官自后不得复为辞免重任之疏。使内外大小诸臣。明知政事之重。决不旁及。则体统正而窥窃之渐。亦无自而生。　清明之治。万世如一日矣。然说者必谓外臣传奉。则万一有当入宫者。必为不便。臣惟　陛下励精勤政。奉天之道。辨天之居。则必不以政事入于　宫中。纵不得已。亦千百之一二焉尔。七曰平好恶以作士气、听言者但当观是非。不当存好恶。众所同是。一人非之不为逆。人所独见。众共是之不为比。惟其当而巳。近日　朝堂论议。未尝不集众见。去处未尝不以公心。但好恶之用。不能无偏、一人唱之、百人和之、意旨所向、靡然同风、少或异同、指以为怪、甚者必置之陷穽而后巳、间有一二不以为然者、疑谗畏罪、不敢发言、及久而亦与之化矣、然则士气安得而振、公论安得而明哉、方今事必　面奏正君臣上下、都俞吁咈、鼎鼎一堂之时、万一诸臣复蹈前习、则摧委士气所损岂曰毫芒、臣愿　陛下勑下大小诸臣、平心观理、意之所与、必知其非、意之所非、必知其羡、众人言之未必得、一人言之未必非、则公论日明、不惟孤介之士有所倚赖、其气日振、而所以潜消权焰、振扬　国威者、或有在矣、其八曰戒因循以防陵夷、臣惟　朝堂一言而四海之大如雨之润物如饮之慰、渴所不逆也葢天下之治惟信则严惟严则威、而惟当则可信、治功所以日起。而　国势所以日尊也、苟言出而未必果行。犹得因循旧迹。则其势必至陵夷。何者、习且玩也。臣始至　京师每见官司下一　钦依。则勃然惊且语。以为　朝廷某事当作何状。某事当作何状矣。及考其所施而犹夫故也。何其与今日之弊甚相合也始而惊。既而疑。今则知其为常矣夫知其为常也。则亦复有鼓舞奔走之意哉。古之善观人国者。不观其国势之强弱。而先观其诏令之信否。玩愒若此。如国势何。往者巳矣。方今事必　面奏。正事机号令一新之会。臣愿　陛下勑下各部院。凡事之碍于施行者。宁不与覆。其覆、而得　旨者。则必申饬内外着实修举。而　陛下亦以身率于上。拟则必当。言则必行。庶几因循之习可起。而陵夷之渐可免矣。然说者必谓方今　君明臣良。有言必信。未尝因循。臣且不暇枚举。远如馆选之制　先帝钦依。拟及外官。而迨后无一人在部。近如刑部复议。内犯必正明其罪。巳奉　圣旨曰是矣。而明日复有不知其何罪而发者类而推之。不可谓止此。善善恶恶。乃古今所谓无可奈何之病也。而可复再哉。夫谓其不可。则不如弗覆。轻发则必不能行诏令之当慎以此当而覆。覆而有　旨。而又不行则玩。玩则后虽有不欲行者人亦不以为意犯纪者必多。此陵夷之道也。此大循之所以当戒也。而戒之当。自　陛下始。其在　陛下。又当自此　面奏之旨始。此臣之所繇惓惓者也。其九曰、省繁文以艺功业、臣惟事必　面奏。则万几之繁。非一时可尽。必待毕而后归。治事日不足矣。是故分班之说兴焉。每日各部尚书与左侍郎各司郎中。侍　朝待奏。右侍郎率员外郎以下叩□□□先退治事。有大礼大议则皆在。此一说也。又谓　便殿奏事。惟大臣近侍尔。如通政司所引。当仍在外庭。宜分早朝午朝。庶有次第。　早朝诸臣俱在。　午朝则惟该奏事者。又一说也。又有谓　早朝各衙门官。先以本上。　皇上就便殿与辅臣看定　午朝始许　面对赐　旨。其急事仍不拘　前朝。便殿讲筵。俱许执　奏。即与议决。惟越宿始下本。则壅蔽之患。正在于此。决所不可者。又一说也。又有谓正大紧关章奏。即当　令讲读官逐一讲解。以开动　圣虑。不当惟讲经传。以明急于政事者。又一说也。然　祖宗之制。又有晚朝。大率所要者。在于省繁文。求日用。既不废朝。又不废政。葢请　旨于上。出令于下。修政于中。缺一不可。使繁文易务。而不力求其实用。则以始皇之程书。病文王之日昃者。未必无。而事功之不一反繇此起矣。其十曰、修史职以传□盛大、臣闻史职之废也久矣、诸臣之建言、亦不一而足矣、而卒未有议行之者、臣知其故矣、不谓　先帝实录方成。无暇及此。则谓　祖宗所未举。不敢遽也祖宗所未举正有望于后人而事关疑信、道存鉴戒、早一日、得一日之力、四海之广、何患无才、　朝廷之大、何爱一官、而事固有动而不相害者况今　面奏之典既行、则　圣君贤辅、嘉言懿动、必有超今迈古者、不可不纪述其详、光显其实、以传一时之盛、而一二奸邪情状。如今上　钦定逆案是也亦有当备之以鉴今而惩后者。宋神宗有言。人臣奏对。有颇僻谗慝者。若左右有史官书之。则无所肆其奸矣。斯言也。有以哉。　祖宗设编撰等官。名之曰史。而非九年不得迁。使不遇易世。岂使之坐食而巳。臣愿　陛下察古人重史之意。求　祖宗设官之心。每日必轮该若干员。密迩　乘舆。言动奏报。凡耳目所得及者。执简备书。修为实历。其耳目所不及者。诸司或以月报。或以季报。或以岁报。随其事机道里之缓急远近。而随至随纂。亦以附焉。故史职不可不修也。夫是十者、皆□今日之当讲者也、皆于　面奏相须者也、惟　陛下察焉、
　　直言兵刑二事以畅公论以明治体疏【刑法兵务】
　　臣谬叨拔擢待罪言官而　九重万里闻见有所未真、时势不能即达、小者既谓不足言、大者则诸臣巳言之、耳目之责、有愧多矣、夫臣所待罪、刑科也、近又叨署兵科、则兵与刑、尤臣所当言者、敢各述一事、少以塞责、惟　陛下察焉、以刑法言之、张齐之为民、　陛下之　特旨也、此人之所不及知者也、臣窃疑之、齐诚黩货逞谗、则罪何止于为民、如其不然则何赃可追、两存而致疑之、此　陛下之至明也、欲以发天下之公论也、夫齐之罪所难言也、毛□奏齐□边商银十余万两故逮齐诏狱而华亭乞休亦遂以此允都察院言之、科道言之、同科者又言之谓其罪出于尽诬、臣所不敢也、然以都察院之言。科道之言、奉以　圣旨、加以锦衣卫之刑、谓其罪尽出输服、臣亦不敢也、夫齐安得无罪、边镇重臣、易置未久、不闻失事张惶、为考察之说、　先帝遣诏、远过轮台、不察其实、指摘为臣下之语、即此二事、巳不容一日厕于言官之列、若谓其黩货逞谗、则恐未、必此臣所不敢言也、臣里有畜守犬者、嘉宾至、犬向而嚎之、即磔以飨、宾以为敬巳、大喜、是夜失盗而主不知、臣恐宾则喜矣、异日无为　陛下司盗者、夫言及乘舆、天子改容、事关廊庙、宰相待罪、此重谏官之体也、故曰、选用台谏、未必皆贤、谏官所言、未必皆是、然须豢其锐气、而假之重权、所以折奸臣之萌、而防内重之弊、使斯言而非诬也、齐独非谏官乎、故当时诸臣。是时华亭当国颇久骆公可谓敢言矣欲留徐阶之去。固不得抵齐于罪。欲抵齐于罪也。亦不必重发其私。而阶之去也者。不当辨巳之无罪。只当明齐之无他。斯于　国体士风。翕然称快。然当时诸臣、岂见不及此、为　陛下爱贤辅、则不暇为　陛下爱　国体、亦势之所必至者、而阶惟急于白巳之罪、则何暇以文彦博自处。若臣则岂不知齐之非唐介哉。欲为　陛下致唐介。则齐亦千里马之骨。与其以严嵩之所以自厚者厚阶。孰若以文彦博待之为尤厚哉。　先帝之世、建言得罪诸臣、其间岂无一二自取、　龙飞以来、因事纳忠诸疏、其间岂无一二诖误、而　陛下悉甄录之、优容之、即一二触　圣意者诸臣又为昭雪之、上下之虑俱至远也、独齐不为众所原、彼诚有以自取、抑宋臣有言、当此之时、言人主易。言大臣难。臣尝三复斯言。不能不为世道增一慨也。当局者迷、旁观者明、天下曷尝无公论哉、特未敢发尔、今幸　陛下默发之矣、故臣敢遂言之、以兵务言之、仲秋之　大阅、宰辅之建明也、此人所不敢知者也、臣窃疑之、　陛下之当务、岂无急于　大阅者哉然而辅臣言之、　陛下允之、此　陛下之至圣也、将以推及其所尤急者也、夫　大阅之礼、人所难言也、以为非急务与、则南有寇、北有虏、将领脆而无能、兵气衰而不振、古人所以克诘兵戎者、岂为无见、臣所不敢知也、以为诚急务与、则为治有体任治有责君明其义、臣能其事各有职分、　祖宗所以置而不举者、夫岂无谓臣亦不敢知也、夫臣岂不知中冬大阅、礼有明文哉、顾帝王法古为治、在师其意、不泥其迹、故如廵狩方岳、执爵飬老之类、古以为至重而不可已者、今亦在所不举、诚得其意也、如必欲事合迹儗、而后为师古、则一部周礼、当自何处始此臣所不敢言也　大阅固要务、而　陛下之当务、则尤有要于此者也、　亲决万几、详览章奏、治道必始诸此、于此不务、而曰　大阅、纵因此一新戎务、歼馘虏寇、亦治标之剂、非保本之术也、况未有本不正而能善其用者、时文□之掎之者多骆公又可谓至公臣观张居止建议之疏亹亹千余言。其意向所重。自有所在。　大阅一言。不过忿兵政之饬。欲　陛下加意明作云尔。今其意之所重者。未必尽举。而经营半岁。惟以此举为急。以　陛下之明。岂不见此哉。　陛下诚亲万几览章奏明作敦大、政本定矣、则戎务之饬。一将之事尔。虽不　大阅。不害其治也。若其不然。徒生衅端尔、　乘舆临幸。每月戎服。而去春南海子之幸。　特出　圣意。此曰　大阅古也。搜苗非古哉。而诸臣言之不巳。夫固以　谨廵幸为事　陛下之第一义也。而居正此议。其情虽异。其形则同与其留逢迎之迹。以为他日媒孽宰臣之隙。孰若弃敝屩、求珠玉。庶不起琴瑟专一之叹。为盛世事哉。大小臣工、见亦及此、而难于发言、臣谓居正之建白、其所急者既不在此、而　陛下所以速于俞允之意、亦不过欲繇此以及其所尤急者、故敢及之、虽然兵刑之可言、岂止此哉、内犯百棍而监候。自古刑法。未有若此者也、动息皆生命、三尺法不可轻也。况草芥之视、手滑之忧、识者能无深念乎然诸臣既巳言之、以　陛下之明、必从而俞允之臣可不言也。御史纪功于广海。自古兵务。未闻有此也丘多政乱、九牧之诮。正谓此尔。况运筹汗马。彼何与言。而曰以军功升赏哉。然该科亦曾言之。以　陛下之圣、终必当别议之矣、臣亦可不言也惟前二事则公论治体少若未安、而诸臣偶未之及、故臣不自揣度。冐死尘　渎、伏乞　勑下该部虗心另议、务求至当、然后　俯赐俞允、则公论幸甚、治体幸甚、而臣待罪该科、亦与有余荣矣、
　　恳乞　圣明亟正宫闱典礼疏【宫闱典礼】
　　臣等待罪南科、于　宫廷　圣履、邈不及闻、近得邸报、捧诵　圣旨、始知　皇后以疾居别宫、又知　皇上惓惓垂情于　皇后、惟望稍愈、即还本宫、臣等忧喜交集、相顾流涕、忧者忧　皇后之疾、且恐　皇上念之太深。或戾　圣体。而喜者喜　皇后虽疾。得　皇上垂情若此。既欲畅　后之意。乐　后之心。又望　后之速愈而还宫。　陛下此心、天地鬼神、实鉴临之、　后之疾将弗药而自愈矣、但臣等一念犬马之私、犹有不容置者、念　皇后虽疾。不当居别宫。为于古今典礼无考也。故曰君子之爱人也以德、其次以姑息、今　陛下念　皇后之疾。而听其居别宫。爱之以姑息焉耳。如爱之以德。则莫如使居　中宫葢　中宫固　后之所不可一日离者也。侧入处立言有体方　皇后之初疾。一时志意失措。或以易处为乐。今别居既久。天真自见。不惟　陛下之念　后。或有不置。恐　后之仰　陛下尤有甚者。况自古帝王　宫闱一定之典礼。不可使后世谓变之自　陛下始。是以不避斧金戊、上渎　天听、
　　参议宗藩事宜疏【宗藩事宜】
　　宗藩事宜、诸臣言之详矣、先该礼科都给事中何起鸣等、题为条议　宗藩至切事宜、以仰裨　圣政事、续该礼部仪制清吏司郎中戚元佐、奏为议处　宗藩事宜、以定　国家大计事、俱该礼部覆奉　钦依、行催各部衙门议奏、臣反复前后二疏、大抵戚元佐之议、皆推详何起鸣等之意、除冐费擅婚二议外、其曰限封爵、议主君者、即起鸣等所谓　郡王以下、宜定限子女袭封、其限外之数、止给冠带口粮、与不宜困之一城、使得力农贾业仕进者也、其曰议继嗣者、即起鸣等所谓　亲王传至袒免以外、万一乏嗣、止许亲支以本爵承官府事、不得继封者也、其曰别疏属者、即起鸣等所谓　郡王六世孙以下、止将中尉长子世袭、其余止赐宗泒名目听其自便者也、夫数议者、起鸣等发其端、而元佐以该司又详其说、而各有所进之缘情达势、委曲明尽、而部议之所重者、独在于限封爵一议、言及之而不言谓之默、臣虽至愚极陋、能无参一言于其中哉、臣愚之意、封爵诚所当限、而所限之数、则又有更当进之者、夫起鸣等限封之议、止于　郡王以下、而元佐议及于　亲王、巳谓不敢辄陈、巳请发大数之端、而　庙堂之上、巳谓独断之矣、臣何人更敢言进于此者、顾天下大势至此、且不曰万世之计、为　朝廷思百年之计、亦不当就事论事、合天下之大势而论之、庶或可尔、先该臣陈言恳乞　圣朝定经制以裕财用事、臣愚之意、欲统计天下财用之数、量入为出、诚能不以刍荛为鄙即赋之入、可以待用者、共分为若干、而分内以若干分共　御、以若干分待　宗室、以若干分待官吏、以若干分豢兵马、以若干分共　祭祀、与宾客泛用、傥其有余也、即仍旧制何妨、如其不足、则即所谓限封爵者而更进之、恐亦势之不得不然者也、今有千金之家、二族于此、其一止二三子、其一子侄繁衍、则二三子者、分飬必厚、其繁衍者、分飬必薄、非情有不同、分量然也、苟责子侄之多者曰。曷不若一二子之厚、则非惟祖父有所不能。千金之产可以立匮。亦非子姓之福。臣考三代以上、周之待同姓、礼为极备、兴废继绝、则有之矣、不闻某国分封某国也、至汉大封同姓、后遂难制、始有创为分封之说者、葢即其原封之国。听其自分。非别有所益之也。唐宋之制、又不必言、我　朝监古立法、当其始也、曷尝过滥、时有可为、势在得为、不以天下俭其亲、情也、亦理也、今也　宗泒日繁、财用日诎、势之所不行、则情屈而理当独申、此限封爵之议、断断乎不容巳、而臣所谓更进之者、非有他也、即所谓限封爵者而参议之也、何者、　亲王之子。限封五位。　郡王之子。限封三位。似也。其嫡子皆不必言矣。乃　亲王之第六子。不得等　郡王之第二子。于情于理。俱觉少有未顺。且有国家者、不患寡而患不均、此不可谓均也、臣意　亲王之次子当封。则第六子亦当封。第六子可以不封。则次子亦可不封。　亲王之子可不封。今朝廷之失在乎爵无限而禄有限爵出于封例禄仰于有司故不见恩而见怨则　郡王之子。又不必言矣。然　帝之子为　亲王。使　亲王之子。一槩为限。则　帝之孙。有不沾封爵者矣。而可哉。臣愚之意。五服之内。照旧分封。五服以外。虽　亲王亦止袭封一位不惟适时势之宜。而天理民彛。皇猷古制。似皆无悖。又不然、则一以世次亲疏为主。除嫡子袭封外。始封　亲王之诸子俱封　郡王。其袭封者。与始封　郡王之诸子。俱封镇国将军。其袭封第三世者。与第二世　郡王之诸子。俱封辅国将军。至第七世者。与第六世　郡王之诸子。俱封奉国中尉而止。以下俱不得更有分封。其奉国将军。在　朝廷本为无服之亲。中尉以下。本皆同姓不亲。而原爵巳卑。或与分封、或止于袭封。或即从别疏属事例。无不可者。是又一说也。要二说而言之、从前之说。则分封止于亲尽。是永无奉国将军与各中辱矣。似于旧制有妨。以臣之愚。则谓亲属巳竭者。各存其宗。亦不失为亲且爱矣。虽不泥于旧制亦可也从后之说。则　亲王之诸子。与　郡王之诸子同封矣。似于尊卑无别以臣之愚。则谓语爵虽异。语亲则同。即其袭封。可以别尊卑矣。其余则亲同而泽一。似亦无不可也。虽然、此亦槩而论之尔．若统计财用之数、而尚有不足、则岂无可更进于此者、宗室入仕近巳行之但未能如三代□工耳臣考三代以上之藩封。即今之牧守。故不嫌于多。后世判而为二。则无事而食。徒为民患。昔唐太宗问侍臣曰。封宗子于天下便乎。尚书右仆射封德彛对曰。不便。历观往古封王者。今日最多。爵命既崇。多给力役。葢以天下为私。殊非至公驭物之道也太宗曰然、朕理天下、本为百姓、非劳百姓以飬巳之亲也、于是率以属疏降爵、惟有功者数人得王。推斯意也。即财力可给。似亦当有至公之道。况时势既穷。岂无更可进于此者哉、所贵在于适均与适岁会仂尔、至其施为之序、必先弛其出城之禁、约以有司之法、元佐之法、颇为明尽、而其它则部议以为皆无难处者、臣亦何敢多及、统在　陛下责当事诸臣、熟筹独断、务为长久之计则可尔、
　　论
　　喉论
　　喉论【阁臣】
　　公有喉论三首取面奏之意今特采其论宰相者
　　太祖之训曰、自古三公论道、六卿分职、不曾设立丞相、自秦始置丞相、不旋踵而亡、汉唐宋因之、虽有贤相、然其间多有小人专权乱政、今我朝罢丞相、设五府六部都察院通政司大理寺等衙门、分理天下庶务、彼此颉颃、不敢相压、事皆　朝廷总之、所以稳当、以后　子孙做　皇帝时、并不许立丞相、臣下敢有奏请设立者、文武羣臣、实时劾奏、将犯人凌迟、全家处死、于戏、　吁谟定命、何其深切着明哉、而顾可居其任者、明明　祖训、视若弁髦、而道路无知之人。且直以宰相目之矣。不知大学士非宰相也。大学士之官、胡为而设乎、臣尝闻之　成祖登极之年、始开　内阁于东角门内、　命编修解缙等七人、居中参预机务、以后渐升之学士等官、此设大学士之原也、非所谓宰相也、臣尝以意度之、所谓参机务者、朝夕启沃。以辅豢　圣德、而时有政事、亦有参议云尔、是故　圣德不明、先责学士而后六卿、　圣政不举、先责六卿而后学士、其职固有所在矣、今也阳夺其名而阴予之实、部院有所建明、必预先关白、科道有所论列、多承望风指、何者、以票本之权在彼、虽　英明圣断、一出于　渊衷、而见形疑影、固羣工之所缩颈而不敢与抗者也、而容知其非　祖宗之意哉、且　祖宗之意、其不使大学士加于六卿也、亦昭昭矣、大学士五品尔、如欲加于六卿、则何不崇其阶衔也、三杨历任两朝、始加兼官至尚书、闻其始加也。亦不过工部尚书。是犹不欲上于六卿也。自后日久。渐忘其初。然亦未闻有见任尚书而后入阁者也。尚书入阁。自丘浚始。闻浚在阁。以礼书兼太子太保。王恕以吏部尚书兼太子太保。恕以巳吏部也。朝班居浚之上。浚以巳阁臣也。欲班恕之上。二臣以此颇不相能。则当时亦不至相压。若今时之甚。夫既以尚书而入阁。入则不复出。且有票本之权。其势不得不重。重而不知返。其敝将何所止。夫官以五品则亦当以近其衔者居之、不特解缙诸臣、其后商辂以侍读、彭韶以修撰、岳正以编修、此其尤著者也、既循资而入、则亦当循资而出、解缙出为参政、固为常例、若胡俨之升祭酒、非有他也、诚能兼修其法、彼顾品之不甚崇。先历边抚有功则召之入阁真善制也惜终不行耳则地虽尊而不敢自肆。知入之将复出。则权虽雄而不敢自固。而人知票本之不繇于彼也。则亦不至缩颈、而不敢与抗。亟返之术、莫要于此、然则阁臣票本、非　祖宗之制乎、曰　祖宗之制也、而非其至者也、臣尝闻之、　英宗冲年登极、有　诏凡事白于　太后、太后令付内阁议决、阁臣票本始此、然则非　太祖　成祖之至意也、然则其权将谁与、曰惟辟作福、惟辟作威、威福　人君之大柄、将谁予哉、此　面奏请　旨、所以为　祖宗之圣制也曰然则六卿之权、不巳重乎、曰彼此颉颃、不敢相压、　太祖之训、葢巳虑之详矣、葢任六卿。所谓分任而责成者也。任　内阁。所谓偏听而独任者也。天下君子小人、尝相乘除、六卿不能皆君子、以其分任责成而不相压。有匪人焉。而辨之易矣。阁臣必不皆小人。以其偏听独任。而莫敢抗。万有一焉。而专擅成矣。况　面奏请　旨。则其权常在　朝廷。票之　内阁。则其权属之　内阁。又且传逓于　宫闱。又将入于　宫闱。在　内阁治乱半。入　宫闱未有不乱者矣而在　内阁者。入　宫闱之渐也。今不因其在　内阁也。取而还之　朝廷。迨其入于　宫闱也。欲攘臂而夺之。将噬脐矣。曰　今日政事所以不入　宫闱者。正得　内阁为之主持尔、今举而释之。　朝廷日亲政事可也。万一有他说焉而　宫闱得之矣。曰与其偏听一二人。而主持于冥冥之中。孰若分任责成。而主持于昭昭之表乎。臣愚所以过为之虑者。正恐阁臣之不能主持也。曰然则今之阁臣将安置之。曰臣所谓出之者不必尽出也。不以尊官居者、必不尽然也、要之不失其内外宾主之辨可也、要不使加于六卿可也、然既曰任六卿、则人又将以六卿为荣、不必学士矣、夫能使学士不必荣于六卿、则其势返矣、
　　皇明经世文编卷四百七十终
　　皇明经世文编卷之四百七十一
　　华亭陈子龙卧子　徐孚远闇公　宋征璧尚木　李雯舒章选辑
　　姜云龙神超参阅
　　余太宰疏稿一（疏）
　　余懋衡
　　疏
　　恶珰荼毒乞正国法疏
　　敬陈边防要务疏
　　恶珰荼毒乞正国法疏【陕西税监】
　　公按陕西裁抑横珰珰遣厨役毒公幸而不死上疏相吁举朝争之
　　臣惟陕西一省、延庆平临巩五郡、俱属冲边、并称瘠地北有狡虏之凭陵、西有诸番之蠢动、而迤南又有海虏窟穴其中、烽火羽书、迄无宁岁、内地仅西凤汉三府兴安一州、土地狭、军民稠、民屯所输、不敷享士、疲可知巳、顾其形势险阻。山川绵亘。为我国家一大藩篱。籓篱不固。将有堂奥之忧。我　皇上不惜岁数十万金转给之、合督抚严饬将率、厉兵秣马、乘障列屯、以周捍御、防奔突、　圣意何勤、则其地宜安静。不宜扰攘。其民宜抚惜。不宜戕贼。自可槩见。岂谓税监梁永残杀人命、无辜而毙于敲朴鞭笞之下者、数踰千百、皆历历可指、冤魂为之叫号、吓虏人财、寻事而倾其金银器玩之藏者、赃盈百万、皆事事有征、招逃军逃徒、藉作爪牙、占卫军驿骑、故张焰熛、喂秣战马飞骡、打造刀剑器械、出入弓矛环列、游猎金鼓震喧、姣稚妖童、遭其阉割之毒手、巨窝黠盗、倚为藏匿之深渊、威死县官、王法扫地、打死指挥、恶势熏天、养马养军、粮草科于四卫、民田民地、霸占徧于长安、城壕官地也、任意兼并、驿马官马也、纵役伤残、创建园池、擅起所夫运水、开垦壕地、白役乡民做工、廹逐有司、假称镇守、膏脂吸尽全陜、威福敢盗至尊、加以大奸乐纲、神棍吕四、拨置嗾使、簸弄把持、永既不识一字、而性又穷奇饕餮、溪壑之欲、无有厌足、不得不仗二恶以为谋主、济巳私、二恶曰绑缚、永亦曰绑缚、二恶曰吊打、永亦曰吊打、二恶曰买命钱不几百几千不休、永亦曰不休、凡永从来装诬捏奏之诡状、皆出二恶发纵指示之邪谋、广结土棍、尽掠富人之财、网罗密而万金立消矣、奸占娼妓、并污良家之妇、炰术灬炽而三尺为挠矣县官畏不敢问、小民冤何从伸、怒马鲜衣、结驷连骑、飞扬通都大市之内、纵横八郡一州之中、金帛谷填、珠玉阜积、即籍没何足以雪公忿、惟芟唋仅可以谢民心、臣奉命按陕、职在锄奸、甫入关而百姓告者千百为羣、皆切齿抚膺、裂眦攘臂、欲剸刃于永等以除大害、臣禁戢之、又宽解之。谓当转奏　明主、静听处分、汝等务作良民、毋为戎首、再四开导、乃稍散去、先是臣未入境、永等藐旨作恶、视前更横、欲专潼关咸阳二税、故纵亡命奸徒害人、军民疾首痛心、恊谋奋击、幸抚臣预觉、擒治二三土棍以平众怒、方免作难、不然、永等不为杨荣之续邪、不自悔罪、惯务欺君、永之罪可胜诛耶、　皇上明比日月、仁并阳春、不受蔽于回邪、能曲矜乎强项、为虑甚远、所全实多、不然、奸人计行、正士气沮、羣小作威、军民逞忿、蕴崇浡发、祸不终朝、尽磔诸奸、何消衅孽、兴言及此、发上指冠、臣思边地易动难安。凶徒罪大恶极。法振于上则为威。威不可亵。变起于下则为乱。乱不可生。比闻顺义濒危、近边住牧、套虏隔延宁诸镇仅一墙、距五路诸虏仅一河、有如犬羊背约、戎马生郊、而陕西军民、又怀积怨深怒、观变乘瑕、外构内讧、则永等之首领、涂野草而膏刀锧何足惜、而边疆将不可为、是深足虑、　皇上明见万里、岂俟臣言之喋喋哉臣与梁永不识一面、毫无嫌隙、惟是封疆安危所系、不以预闻、养患酿灾、臣罪滋大、谨据百姓所告、司道所开、永与乐纲吕四等奸状列欵进览、仅得其十分之一耳、其抟噬惨酷、罪案如山、即贵长安之纸、罄渭川之竹何能悉也、伏惟　圣明留意疆场、早赐逮问、则离照当天、阴霾立灭、保民固圉、作用不凡、臣与关中父老、共祝圣寿齐天、而西陲四千里荒徼、亦藉人心为长城可保无他虞矣。至于陕西十万之税、皆系各州县裁减各役工食、科派各行银钱、间架之括、无分城乡、蔬果之微、莫逃征索、不足而缩及廪粮、不足而散及丁粮、聚锱铢以成多、合公私而告匮、此外尚有耗银五千两、潼关咸阳二税抵方物等项银九千两、竭泽而渔、明年无复、在　祖宗朝未尝有行、我　太祖尝谕户部曰、奸臣聚敛、深为民害、税及纤微、朕甚耻焉、　皇上率由　祖德、一朝罢免繁税、休息疮痍、令万里舆图、顿成亨泰之象、则请自陕西始、　圣资聪睿、神识昭融、扩充善端、火然泉达、此在力行、岂有难事、　陛下为德业盛大计、为宗社灵长计、当怀日新又新之图以慰　九庙神灵之望、大学一书、千古名言、其第十章治平烱镜、如曰长国家而务财用必自小人、小人之使为国家灾害并至、正襟一读、毛发悚然先臣丘浚之衍义补、即补宋儒真德秀之衍义、并属大学羽翼、既油然有当于宸衷矣、惟常勤乙夜之观、无蹈十寒之弊、则繁税之当速罢、中使之当速撤、穷凶大恶如梁永等之当速逮、其永等赃物田园、并抽秦民髓筋、可佐边饷百万之当速籍、尽在圣鉴、曷逃天聪、臣无任激切待命之至、
　　敬陈边防要务疏【阅视延固条议】
　　一积钱粮、臣唯足兵必先足食、故贾谊云众多而财有余、以攻则取以守则固、以战则胜、正为是也、延镇延袤千二百里、延镇地最荒瘠故恃民运尤急俱逼虏庭、烽燧时警、即使廥藏充裕、士马饱腾、犹惧不支、而况一年之积、不足一年之食、又因而消减之乎、查上次主兵、实枉银二十二万六十有奇、而今次实在仅八万九千有奇、亦蹙缩矣、此何以故、以民屯逋负、盐商消乏、京运愆期之所致也、民运固系年荒民欠、亦由州县掌印官催征无法、里总甲总、不知分限、起征不立、任收头之侵欺、凭吏书之作弊、而不肖者又或指染羡余、则法不能必行、此大弊也、屯运固系屯丁拖欠、亦繇管屯官与识字扶同分用、捏作逋数、胧报查盘、侥幸遇赦、得免住俸降俸降级、而并侵银不追矣、此亦弊也、盐商消乏、固系晋商收责之为累、实以两淮之浮引不革、故正引壅、淮浙之私盐不清、故官盐淹、土商不能待。则重贷晋商之银。晋商乘其急。则贱博土商之引。商本既折。盐粮谁供。此又弊也。虽管刘持筹、桑孔主计、且奈之何、幸而虏无大志、借赏羁縻、左支右吾、苟免岁月、若一旦玁狁匪茹、败盟狂逞、我何恃而能保无虞耶、欲增饷、则太仓不支、欲增兵、则额饷且乏、无巳为目前计、于入之途、责州县掌印官、令其分限比征、毋凭奸胥而滋混紊、责卫所印屯官、令其逐年清楚、毋扶积识以恣侵渔、庶钱粮不至于半逋于出之途、责将领以务实、毋以兵马虗数耗军储、责饷厅以励精、毋以钱谷专司开弊窦、庶仓库可望其渐充、葢人存政举、一言蔽之、各抚道之所宜加意振饬者也若革两淮之浮引以疏正引、禁淮浙之私盐以通官盐、令运商不苦于预借、而边商自易于转鬻、总之盐不滞则引可售。引可售则中自多而边自实。非庙堂主持必行。则亦无以起涸驸而济边储也。
　　一修险隘、臣惟自虏入套以来、为害西陲甚惨、况延镇地方。东路尚依山冈。西路半系平地而中路培塿与原野相间。故城堡墩台边墙。此三者设险之所必资也。若详数之。如东路边虽颇阻山。而山势起伏断续不一。则堵塞为难。河口泛涨冲决无常。则修筑不易。故通虏之道亦多矣。中路边如常乐榆林保宁等城堡。一望沙湃。动辄半里。无河山薮泽之限。波罗清平等处稍有地形足恃。然间有沙碛者。且岔道支流狡贼窃窥甚熟。一墙之隔。未足称固。况又有堑山为守。难止攀缘。遭水为啮。未便版筑者乎。西路边若柳木豆寸涧以东。地尚嵚崎。惟河口及平川数处。未易拒遏其西则地形漫衍。仅恃一墙。乃安边则多沙矣。定边左右沙壅。随拨随平。徒费工除。难禁风卷故固守无如收保收保宜先修堡修堡则民有藩卫。兵有屯聚。虏见野无所掠。亦快快去矣。今查延镇中路各堡、俱巳砖甃、而东路惟神木双山二堡砖包、西路定边安边二堡、包仅一面、余皆土堡、则以次包修、不可不图。而黄甫川清水营高家堡定边宁塞安边尤应亟图也。黄甫川高家堡青阳岔波罗清平等处河口大小不一。虏贼出没无常。臣按行其地可施迭石架墙之法。盖向来墙用土筑。下留各口。未尝究竟架石。故随筑随倾。亦有无墙而听虏贼出没者。今宜于有河口处迭石口宜稍阔。宜稍高。从实地起。两边俱用石堵。口上宜编架松木作墙脚。以便甃石。从口上累石高至四尺而后筑土。松取其耐水。塞外松亦不乏若无则用他木可也其河口大者酌量水势。多开数口。或将口量高数尺。以防冲突。虽洪流勃发。墙基无虑。虏骑即欲大举折墙亦费工夫迁延半时援兵渐集此不但榆林三路可行。各边有河口处俱可行也。要之守边在人。诚得任事之人。才诚两合者为之将。必能察其缓急。固其要害。因势利导。先事曲防。务臻实效。无事虗文。天下事无不可为者、然有其人。又必有用人之人。假之便宜。不拘以时日。听其任怨任劳。不摇于先入三至。则事济矣。
　　一练兵马、臣惟九边兵马。从来延镇称雄。近日狡虏窃窥。未得大利。练兵力也。顾额设五万余。而堪战之兵不满二万、虽或有捷矣、能以一当一乎、幸未深入矣、果常胜无败乎、葢养夷丁为爪牙。收徤儿为羽翼。捣巢对垒。仅此辈耳。老家营军。婴城不出。占役虗籍。名存人无。其捷也损士亦畧相当。其败也舆户不同胜计。岂练之犹未精与。况所谓练者第曰以之练耳目、则用旌旗以别之、金鼓以节之巳耳、以之练技艺则令荷戈而决拾、挟鎗而列炮巳耳、然往时演射俱列丈二之鹄。臣改鹄为高九尺阔七尺。而破的者十不得三四矣。大炮点放不易。服习亦稀。三眼鎗平发则力仅及五十步。且中鹄者少。若高发可及远。不可命中也。则技艺尚未工矣。故虗冐不革、则尺籍尚空也。老弱不汰、则干戈难任也、技艺不工、则击刺无望也、心志不齐、则耳目易摇也、胆气不勇则技艺可挠也、必也择将以训之阵使勇且知其方、痛惩虗冐、尽选骁雄、简各技之熟闲。为各士之队长。弓矢精。教各队之习弓矢者。火器精。教各队之习火器者。刀剑戈矛精。教各队之习刀剑戈矛者。以一教十。以十教百。分别劝戒。用示激昂。闻鼓先登者赏、赴敌亡躯者恤、临阵逗遛者罚、望尘奔北者诛、视卒如婴、分甘共苦、毋朘削月粮、毋科敛使用、边外墩军甚苦。沿边墩军甚劳。内地墩军稍逸。宜食粮丰约以别之。更番戍哨以均之。上等摧锋陷阵、次等随营截杀、次等守墩传塘、守堡杂役、宜酌定月粮以鼓之。严禁私逃以肃之。将兵将一心、纪律无易以守则固、以攻则取、何忧丑虏哉故练兵无如。先选将、选将则自大将以及偏裨皆当选。微而至于操守及各营中军千把总亦不可忽。此第一义。不然、将以贿得。则必贷钱贷钱必剥军剥军必不能练兵。自古未有名将而用夤缘以进者也。夤缘进者。其人必巽软贪婪。安知练兵。边事之坏。常因此辈。必内之兵部自守备而上。外之督抚自操守而下。毋得听人请托。滥推混委。凡督抚咨补员缺、荐举将材、据该道所报而面试其谋畧、可荐则荐、否则置之、凡该道开报堪荐将领、及堪荐将材、据该厅所报而详察其廉勇、可报则报、否则逸之、该道以此责成该厅。督抚以此责成该道。兵部以此责成督抚。而　天子以此责成兵部。有狥私者、听科道紏之、则债帅可杜、营垒自张、正本澄源、无踰于此、
　　一整器械、臣惟器械者御虏之具。火药者尤御虏之长技也。延镇自上次阅后、为时几何、而火药杂料损折几四万斤、火器虽多八千五百有奇、而药料乌有、凭何装放、若曰系演习所费。岂上次阅视之前将士未演习耶。而军器顿少七千三百有奇。抑又何也。盖其弊药料贮之库中。不论干湿。不事晒晾。药中颇有先杂灰土者久之化为灰土矣军器造之局官。不问精粗。不问坚瑕。久之悉为缺钝矣。此其积弊相沿。不自今日始也。故欲军器铦利。初当责成监造之官。严禁其粗恶。继当责成看守之役。严禁其绣蚀。而药料之朽。则专责司库之员役焉。所造苦窳及所藏败坏者。一一绳之以法。责令赔偿。斯器械其得用乎。夫虏骑奔冲突荡、我马不能当而我兵提木棍与三眼鎗弓矢相杂、严阵以争一旦之命、木棍仅可击马。即中之不能歼。三眼鎗眼太多。筒太短。送药无力。发多不中。弓矢固虏长技。以此相持。难以取胜。岳武穆破金人拐子马。以麻札斩马刀三百如墙而进。刀手各以藤牌遮身。直斫马足。当之者靡。今可用也毋谓敢死之步兵、不足以冲铁骑也。火器中如灭虏涌珠二炮虏所惮。然难携且难发。若以三眼鎗改为单眼鎗。其铁筒旧长一尺。改为二尺。余千铁筒上界一直线。凭线望虏发之所中必多。藏火药铅子既深。所及必远。每鎗备铁条一根。长照筒式。以便入筒筑药。鎗柄用杂木长一尺许。远可以火攻虏。近可以铁击虏。此臣思之而有得者。如行该镇精造一二件。试果有效。则令各营照式多造可也。有闻辽东有百子铳其制铁筒长三尺。围一尺五十径五寸有柄。载以木架。夹持之俾不动。然木架有机。欲东则东。欲西则西。欲仰则仰。欲俯则俯。铳盛铅子二三百。射打数百步。遇五寸木板及甲冑径过。拨其机或东或西或仰或俯。随时向虏放去。一铳可毙贼马数十。此臣得副使邢云路。云路昔为开原道其言不虗试。就辽东取一件试之。如果有效。则发延镇多造可也。然火器手须令各营时加操演。俾人与器相得。乃可临阵无误。不然、卒不服习、以器予敌、道将不可不留心也、
　　一开屯田、臣惟千里馈粮、士有饥色、屯田之设、非足食之长策乎、卫屯稍近腹里隶在军政、不暇具论、夹道堑山沿谷。且耕且守。地利军兴、两有藉焉。赵充国行之金城、卒能坐因先零、其明效大验也。矧延镇建在沙漠。米珠可虞。开垦荒芜。尤属吃紧。今屯地视旧管多至一千三百七十余项、亦称膏膄成畴、菽粟被野矣、而沿边延袤千二百里夹地道旷之不耕何耶。今比旧管仅多一百四顷有奇。则地有遗利矣。询之率多借口虏警。不敢以躯命博升斗之粟为词河古人以屯御敌今反因敌废屯也思之葢有其。故。夫军一隶尺籍。坐食月粮。视终岁胼胝、一不逢年。而嗷嗷待哺者。相距远矣、以故。止知食饷。不知食力。耕而卤莽。芸而趦趄无惑也。此劝相之不勤也。将领于养廉地。既驱卒而耕之。又计亩而租之。熟则按租索值。不熟则扣饷抵租。甚而不酬。笞责及之矣。则谁肯尽余力。垦其荒土乎。此科索之未禁也。有此二难。又有一畏。一畏者何。近边之地。既久荒芜。开垦甚难。又多瘠确。收获甚薄。初令其垦也。诱之永不起科。既而垦熟不一二年少科之。二三年半科之。而催征老人。又行索例军余未得实利反受实害。将巳垦者复荒矣。此催征之太苛也。葢在在皆然。不独延镇矣宜通行九边。责成督抚镇道等官。申劝相之条。禁科索之弊。凡近堡左右五里内地。曾经开垦。偶于三二年内抛荒者。悉令召种。量减旧额输粮、其远堡五里外地。抛荒年久。沙薄少收者。分别界至顷亩落。听民耕种。该道查勘明白登载簿籍、面给印帖永不起科。其永不起科之例、载为令甲、勤石各堡通衢、无再爽约、以立民信、十年之后、三军且以戈矛为鉏耰、以甲冑为蓑笠而鴈碛变为沃野、粟充军饱、何战不克视数锺致一石师无宿粮、而屡呼庚癸者、功相万也谁谓夹道不可屯哉夫亦待其人而后行耳。
　　一理盐法臣惟募民入粟塞下、莫要于盐法、延镇近年以来、应中未中之盐积至二十二万六千有奇、引目难鬻、土商尽贫、一经佥报、如入罪罟何哉、则调停未周。疏通未易耳。兹欲酌今、垂久远、使粟易办、引不滞、商乐中、操何术而可、葢有五焉、一曰盐商之开垦宜复、葢国初商人耕种塞下、以其岁入纳仓故粟多而输易。若籴于人不若输银而官自籴矣今槩籴于人矣飞挽为艰缾罍易罄宜将不毛之地。听其顾募。窭人尽力开垦。即永不起科。可也不但以粟裕边抑且以人实边也一曰奸商之贿买当禁、葢边储关系甚重、而管仓官攒积识通同管粮厅书手、每受奸商钱镪、有将不堪燕麦、收抵小麦者。有将屯粮加收一二、以余数抵盐粮者。甚则粮草未入。虗出实收。此可不严究乎、宜责成该道严行管粮同知、亲自查理、毋令猾书干预、更宜自爱、尽革各商常例、以清弊源、则法令自行、若扶同虗捏、一体连坐可也、一曰派中之定例当融、葢时估斗头。虽视丰歉为高下。然岁有丰凶。谷之贵贱因之。若时值不稔商难取盈。不如多派于丰岁。而少坐于凶年。以多派备少派。以丰年储凶年。总之无失常额、军既不缺。商亦易输。此该道之事也。一曰两淮之浮引宜革、夫极边中引之多。由两淮卖引之易。相为表里者也。两淮正课每岁银七十万两。而近时两淮之行盐。尚万历二十七年之盐。两淮之催课。系万历三十五年之课课借解于八年之前盐掣支于八年之后运商之坐困运司之莫支盐引之难售中引之不前为此故也鲁保所掣之盐。非正引。乃浮引也。浮引之盐。遇掣之时。商人得以贿赂作弊。闻一引有近千斤者。获利颇厚。奸商趋之。运司七十余万之引。乃正引。非浮引也。正引之盐。遇掣之时。商人惧以夹带获罪。故一引仅多数斤耳。获利甚微。良商苦之。况行盐地方。止有此数。食盐户口。不能加多。浮引既行。则正引自滞浮引行三引则正引滞五引浮引之行愈久则正引之滞愈多。运商无苦前借之未偿、运司又持后课以督责。故两浙长芦河东。皆有新增宁夏辽东征倭之浮引。稍壅正引。与两淮同。而鲁保所掣之浮引。大壅正引则两淮独也。欲边饷之无缺。则必使边引之乐中。欲边引之乐中。则必使边引之易卖。欲边引之易卖。则必使正引之无壅。欲正引之无壅则必使浮引之尽革。今日议革。巳属后时。年复一年。将不可支。不容不亟图也。一曰淮浙之私盐宜禁、夫廵捕官兵、专缉私盐、法亦详矣、顾每摉于肩挑担负、而常脱乎大伙盐。一则惧其兵仗不敢擒拏。一则利其馈送不便发觉私盐贱。官盐贵谁肯舍贱而食贵乎。如是则引亦滞。所当着实申饬也以上五者、皆于盐法最有裨益。而复开、垦禁贿买、融派中、则九边可通行也。
　　一收胡马、臣惟马之资于战阵尚矣。中国未尝无善马。而不胜领马军士之领折。尝见京城三大营廵捕营所领冏马。皆民间竭力买养以输官者足夸騋牝矣。一经军领。未一岁而虺。再一岁而瘏三四岁而毙矣问之马徒食糟而不得饱一菽厌一刍也。既糜月饷。又克料银。及至马倒、仅偿肉脏。军何惮而不犯。民之所养不足以供军之所摧此内地马耗之由也。沿边之马颇饶水草。第所领料银。未必尽克餧马之用从军惧敌。故戕之以避征。临阵带伤辄弃之以饵贼。或上班跋涉。或向冬围猎。而马玄黄。或被虏抢掠。或被盗偷窃。而马亏失。此边地马耕之由也。若内责营官。外责将官。令其严督军人。一意饲养。倒折多者并官罚治。马尚有不蕃息乎。奚必专倚胡马也。矧虏情狡猾、其所市马、非齿犹未岁、度不能活。则齿近二十岁。奄奄待毙。其有年齿稍壮者。则必饥之数日。饮以泥沙。或暗伤其筋舌。甫入厂而倒死者相藉矣。数万之金钱、曾不得匹马之用徒借市名以羁縻耳。军士间有私易者尚堪驰逐。然系零虏所窃不甚多。且关中未尝无马也。市马于虏不若多易于番每岁有河州茶易有平凉监牧。有民间孳产。苟以巾马者易马。亦足相当。何必借骑于胡。示彼以弱哉。第虏马上下山版。出入溪涧至捷也。即当风雨罢劳饥渴不困。至徤也。取彼长技。克我骑操。阴令匮耗。明收实效。此老成筹边至虑终不可罢。惟在外修市欵之规。内蓄攻御之畧。可收则纳之。不可收则谢之。毋狥虏欲。毋长虏骄。檠架牢笼。惟我运用。庶虏不得以窥我。而市亦不至忘备。则亦可也。乃马政亦亟当申饬矣。
　　一散逆党、臣惟逆党之主散久矣、顾逆一也而党有、二。内之亡命窜入虏穴者。汉人之逆也。外之奸细诈降边镇者。夷人之逆也。故散汉逆者。在敕圉吏。务严诘汉人出境。但有叛去者。必购得而寘之法。则汉人不敢外逸。而逆党散。散夷逆者。在敕圉吏。勿轻容夷人入境。即有真降者必异处以分其势。则夷人毋由内窥。而逆党散。第深谋者务散逆。而在事者犹收降。即今延镇降夷数近三千。主将用之。间获首功。辽东宁夏甘肃固原。亦皆收降。谓不收降。则无以得其险易情形。无以离其腹心手足。此边臣之说也。臣就其说而折衷之。当以收而寓散汉夷之收。为杜虏之耳目也。其收之也。必审其原系何籍。被虏何年。家下有何亲属。的有着落而后收之。当即给道里费。押回原籍。查取收管。不必留之边塞也。既免藉寇兵又防作虏谍也降夷之容。为孤虏之爪牙也。其容之也。必有妻室同来者。方准收养。一岁之中。通镇不得过四十名。或用以为向导。或用以为冲锋。每一营内散处十余名而不令聚集一处用番将收虏兵□我势常十倍之而后可用散处之说最当今近都之地尤宜讲究安插有方驾驭有法教习有术与汉丁相兼而用若将领得人彼亦就我绦金疋。惟是不可专恃耳。汉魏以来。羗胡鲜卑降者杂居塞内。不二百年。种类日繁。每因忿恨。贼害长吏。乘晋有衅。倡乱西河。五胡云扰。遂荡神州。土木之変曹钦之乱达舍便有乘机者故郭钦欲徙杂胡于边地。江统欲还氐羗于本域。此曲突之思。而晋武帝惠帝不能用。及于怀愍。其乱遂作。此智士谋臣之所为扼腕也。盖北狄强犷。自其天性以夷居华。不忘风扬。若遇中原有变。或值其人骁雄。则一呼而数万之众集。其华人之不逞者。习与之游。为之指示弥缝。祸可胜道哉。夫前事不忘。后事之师也。我国家在北直隶。如顺永保河真定之间。在陕西如平凉临巩庄浪之间。皆有土达。今蕃育何啻十万。巳切隐忧。而宣府又有史车二夷住牧塞内。宣大二镇。四十年来。狃于抚赏。虏以讲事为名。出入无禁。甚有娶妻室于内地者。更属近患。其各边又多收降虏冀济一时前驱。不顾他日反噬。第恐养虏犹养痈。日久必溃。禄山思明。鉴在唐世。臣愚以为唆四夷出入之防。明先王荒服之制。其在今日。尤为长虑。
　　一酌抚赏、臣惟驭虏之策、不越战守两端、战固不能绝欵、而欵尤不可忘战也、延镇套虏卜失兔虽以名号称长、然力不能控制诸虏、虏中最雄鸷者、无如庄秃赖。二十七年神木葭州之寇、杀虏无筭、则此酋之为也、顷虽就欵、然各酋入犯、彼多与闻。火落赤讧于西、常向之借兵。其沙计本拜摆言太、则火酋之所紏以为声援、御西则侵东。御东则侵中。令我疲于策应者也。最忠顺者黄妇。其次则明爱。若铁雷把兔炒忽儿七台吉等则火沙二酋之羽翼。朋谋作歹者也。火酋市于宁夏、以住牧西路强索转堡赏、东路亦有此赏、未如西路之甚、盖市赏之银。镇城居其大半。故中路得免于剥军。东路不免矣。然所剥老军每名四五钱耳。若西路初议。以火酋等既领赏于宁夏。虽复赏于延绥。故额定原少。其后屡被要挟。懦将乘之。以剥老军。一名几一两。而戍卒枵腹矣。去岁夏秋之间、火沙本摆等酋、屡犯屡未得志、所借各酋兵马有损折者。偿以马驼牛羊。既以恼懊。时及隆冬。塞外草枯马弱。又惧我之乘夜捣巢。故凂黄妇乞欵。以免移帐远地之苦耳。歃血盟誓。不足信也。汉番合同。不足凭也。罚服九九。不足靠也。何者豺狼之欲无厌。伺隙而挟要。背盟而狂逞其故态也。所议抚赏请欵皆王方诸公巳试之明验故驾驭之方恭顺一年则领额赏一年若挟则径革。若犯则大创。若此枝顺而彼枝逆。则抚此而剿彼。若阳为顺而阴为逆。则革赏而议战。不得暗添一物以示之怯。不得因循一欵以示之虗。彼恫喝而正词折之。彼跳梁则厉兵捣之。其转堡赏甚属无名。所费金钱。皆科军士。臣闻养军以御虏。未闻赂虏以困军。此弊不除。士气坐索。除之之要。贵在自强。至于抚赏之时。一面秣马整搠以防不虞。一面开诚布信以示无贰。将领有媚虏而弛备。交虏而酿患者。重处不贷。则欵而不忘战。战以维乎欵。驭虏之策。似无踰此。其每岁抚赏银二万两、市马银一万八百六十四两、巳经题准、无容别议、
　　一定经制、臣维兵马钱粮。边疆至计。不有经制。孰遏其流。延镇兵马钱粮、据榆林道副使刘余泽揭报万历十九年阅视少卿王世扬题准额数、官军五万三千二百五十四员名、马骡三万二千一百三十三匹岁用粮料二十万七千一百六十七石、银五十八万四千二十六两有奇、而客兵杂项不与焉。此非经制定乎。乃今次阅视文职官吏一百二十三员名、武职官一千一百四十三员、军丁五万一千二百四十八名、马骒駞三万一千五百七十七匹头只、以三年支数通融计筭、岁用粮料共一十九万九千四百八十余石、银六十一万八千二百十五两、较之十九年间、每岁多用银三万四千一百八十九两、而客兵杂项、亦不与焉。积渐十五年耳。巳浮于往额若是。则自今以往。安知所终哉。况该镇引目、存积尚多、而西安各府民运、延绥各卫屯运、逋欠强半、京运岁又愆期、入之甚艰。用之甚广。可无节乎。夫布有幅。所以杜踰。水有堤。所以障溢。今日延镇。亦用幅用堤之时也。葢军士逃亡。名粮尚未开除。马匹倒损。草料犹然关支。舆皂充填、粮饷诡名冐破、兼以家丁无度。杂役虗糜。武弁太冗。官攒肆侵。不可枚举也。夫家丁取其精悍。用备格鬬。而亲识游食窜入其中。既无投石超距之能岂胜冲锋破敌之任。将焉用之。杂役有旗牌掾书通夜牢伴舍人等项。大将五十六名。副将三十名。参游二十六名。都司守备十八名。操守十四名。中军八名。千总六名。把总四名。亦足用矣。而多留又焉用之。若私门颐使。延镇穷边尚如此昔之辽左今之关门破冐冗食又不知若何也为匠为圃为樵为贩者。未尝效一臂之力于公家。而食饷不可以巳乎。若投闲将官。扫轨课耕。是其分义。乃阳以旧游时徤丁。寄营截杀。而阴役占数丁。虽多寡不等。然占役不可以巳乎。甚则有名无军。折干润橐。顽钝无行。即贤将羞与为伍矣。小民膏脂有限。岂能充此辈溪壑哉。此军之弊也。若各堡官非守备则操守。分管边墙不过四五十里。边墩不过三四十座。堡军多不过六七百名。少者四百名。马骡多不过三四百匹。少者二百匹。堡内有仓。仓官掌之。加意训练防御。一官亦足撑持。何必添设坐堡以滋糜费也。其腹里堡无边者。槩增坐堡。尤属赘疣。此官之弊也。库仓弊孔。未易更仆。有监收厅书筭通同各营识字乘月领粮银之日。于各营应扣朋合肉脏老马马驹等银。不行填入流单。照数扣除而混领分用者。有彼此通同于流单内洗改字样。多加军数。多支银两。以图掩餙者。有监收厅书筭将银易一项。通同狡弁奸商诡名领出。经年侵费。粮草不得完纳者。有一事始末应领银若干分。作数次关领。故于后领隐下前领数目。以希混冐者。有漏下寄库银不入循环交代簿。与不造册送查。以冀无凭诘问者。有猾役收监收厅印信空簿。待本官去后。伪填本官那费。若遇侵盗事发。便于推诿者。有驾言廒口充溢。将粮料寄贮民房。及闲署城楼。星散不一。令查盘官不便稽核者。有将上纳本色。官攒与识字折干虗出实收者。有受赂听上纳人杂糠粃与燕麦抵充正数者。有买经过客兵收执道发应付空单。将粮料支数捏填。或多填待事冷后送查。伪称道发单票愆期。上次册未及开。今应补开者。有收各营军丁私领预借料豆。及扣还时侵入巳者。有割补交代册数及指各营支料侵入巳者。有指穵运名色。彼仓巳除。此仓未收。而竟凭虗者。有指廒指垜交代上下手未经尽数量盘者。有事发辄归罪于巳故之官攒。巳遣之员役。甚则岁月经久。并卷宗而埋没者。此库仓之弊也。各弊不除。何以定制。必也剔除诸弊。加意清查。凡各营堡军丁顶补名粮、悉解该道、验其膂力技艺、堪隶行间、方准入册、挂发食粮操演、案行监收厅备照、将领不得私收、该道不得滥准、凡各营堡卫所关领月粮马料、无论本折俱造册赴道挂号、查无虗冐、转发监收厅行该仓库照数支领、取领附卷备查、应关会饷司者关会、应呈详抚院者呈详、仍责成廵抚每季终转行该道、将各营堡军马、或操练、或查点一次、不可委人、该道务敦俭约、省驺从、禁跟役需索、以清本源。即该道及监收厅冗役。悉行裁革。军亡马倒。截日住支。军牧马补。按日关支。庶几养一军得一军之用。养一马得一马之用。至于民屯上纳本色、及盐商银易上纳本色、该道按季通查、有弊必究、毋得徒凭册报、致滋官攒侵欺、其易买银、严禁衙门积猾、借名冐领、以杜侵渔、旧粮红腐。宜设法给军。旧草浥烂。宜挨年放散。各仓颓塌。宜处银修葺。行是十数者、即不敢望复十九年之旧额。亦可稍节乎十余年之滥觞。非仗明旨申饬。抚道力行。则亦无以定经制也。然此各弊非独延镇。诸镇皆然。以臣之言通行九边。尤属便益。
　　皇明经世文编卷四百七十一终
　　皇明经世文编卷之四百七十二
　　华亭陈子龙卧子　宋征璧尚木　徐孚远闇公　李雯舒章选辑
　　姜云龙神超参阅
　　余太宰奏疏二（疏）
　　余懋衡
　　疏
　　防守蓟镇京师疏
　　秋防戒严酌升营将疏
　　覆黔事艰危敢陈一得疏
　　覆营务整饬疏
　　防守蓟镇京师疏【防守蓟镇京师】
　　一蓟镇各隘口、除山海关重臣提兵数万、严督将领、训练加勤、防守加毖外、如古北口潮河川喜峰口燕河口一片石义院口黄土山领桃林口石门塞墙子山领冷口横山领城青山口白马关等处、其外皆朵颜泰宁住牧之地、狼子野心、难保不为贼向导、各量地形布戍、最冲者四五千、次冲者二三千、其将湏选谋勇兼优者、各控隘守之、其兵时加训练、其器甲务逐件精坚、凡峻峭之山坡。瑕衅之垣址。人所忽略。彼则睥睨。远谍严火。万不可懈。役占买闲。积习宜厘。此该镇督抚道将之责。兵部宜速移文申饬者也、御贼者御之于门庭之外、慎毋留隙、
　　一贼若大举入寇、邻边及孔道府州县营卫各印官密传村民尽数收保、粮艹可运者、运入城中。若贼巳迫、势不能运者焚之、毋为贼赍、坚垒勿出、挑战勿许、贼若急攻、男媍尽数乘城、多备火器灰炮及弓箭长斧长抢钩镰木石等物、庶御贼有资、临用不乏、城有坏者速修之壕、有浅者速浚之、城中若乏水、速相水脉、多穿井以济渴。贼掳掠无得、人马饥乏、必往他城攻围、他城亦如是御之、若贼巳出边、则率居民习骑射步射间行激赏、官民一心、常若巨寇临门勿忘武备、兵部宜速移文蓟镇督抚、密谕各道将及有司印官知之
　　一贼若深入内地、都重城一十六门、门外背城向濠、各立兵营捍御。札营城外非精兵才将最易溃散不如专意守城矣以横益纵。约可八亩。营开三门。左右前是也。出则开门。出讫即闭。战将居中。部将列左右分布队伍。列戟为门。遇贼拥众攻门。千人齐致力射打。击退即止。不得被诱越濠。日出开门。日落闭门。守门者要辨奸细。营中宜静宜肃。米煤行灶。应预备。每营应用精兵一千名、战将一员、部将二员、武刚车一百辆、不足以鹿角木栅补之。联以铁索。强弩一百张、张弓二百、强箭一万枝、长鎗三百根、长刀三百把、火炮十位、火抢火棍共八十件、火药一万斥、盔甲一千余副、摠计十六营之数。则十六倍于此矣。工部京营宜会同计算、分委廉干之臣照数补造、免至临时无措、其兵将则责之兵部、俱宜及早选练、
　　一贼若深入内地、都城四十里、重城二十里、应严为备、城上游兵、应用一万六千名、裨将应用一十六员、神臂弓应用一千六百张、张弓应用三千二百张、箭应用二十万枝、长柄大斧应用二千四百把、长柄钩镰应用一千件、木柄镢炮垂下望贼打者、应用一千六百位、长柄刀应用三千把、长鎗应用三千二百杆火药应用二千五万斤、细布坚甲应用一万六千一百领、油纸灯笼应用二千四百个、以上各器甲、俱宜及早照数缮完、器湏铦锐、甲湏坚密、不得以钝朽搪塞、致误大事、此工部与京营之责也、其兵将则责之兵部、不得泄泄、
　　一都重城各垜、每垜下应积石重三斤者五百块二万余垜今都城积石颇多、应用石一千万块、煤户所带有限、缓不及事、兵部速移文京营协科道拨守垜军、及食粮空间班军、尽赴西山检取用车运驴运人运、除城上见积约有二十五分之一外、应立严限、每军每日交三斤石三十块每军运石一千块犒银伍钱、仍委官十六员。在十六门城上。逐日验收团集如法。不得以旧石影作新石。仍听京运科道登城抽数少者、及以旧石作新者、并罪委官、则五旬内可足千万之数矣、其煤户所带石、责之九门并七门提督二内臣催办、多多益善、不得悠悠
　　一贼若深入内地、城上守垜不分昼夜、每垜应用军二人、民三人、更番休直、以节劳苦、大约二万余垜、应用军四万余名、民六万余名、登陴则军每日给饭银二分、民给银三分、葢军有月粮。民无月粮也。息警则免犒、兵部京营五城俱当及早编定、免至临急周章、外城不独卑而且薄即无事亦非所以壮国容一重城二十里、高仅二丈五尺、难于防守、倘数堵瑕。则百垜瑕。外城惊则内城惊甚可虑也。工部当于永定等七门、分委能干司官七员徧摉砖灰、广鸠工匠、城心以土填寔。即日兴工筑高。始于东便讫于西便。俱增六尺之崇墉。庶壮金汤之形势。其外面城砖有损坏者、一槩修补、勿留鏬隙勿事涂餙、则乘城之胆气自倍、城内之人心不摇矣、若无此项钱粮、便当那移应急、设险守国、不得迟延、
　　一欲缉奸细、无如保甲、都察院宜行五城御史、速督兵马司坊官、于都重二城内、挨街挨巷挨门、以二十家为一甲、十甲为一保、编成保甲籍、一样二本、一藏廵视衙门、一藏该司坊、此坊末保与彼坊首保接。此城末保与彼城首保接。不分戚畹勋爵京官内外乡绅举监生员土著流寓商贾家下男下、但十六岁以上、尽数书名、并书生理、左右邻居、互相觉察、遇有踪迹可疑之人、邻告于甲、告于保、实时盘诘、不许容瞒、其寺观庵堂及水户家。尤奸宄出没之所。严率兵番倍加体访、但得奴贼真奸细一名、研审的确、赏银四十两、其银望　皇上凖于该城房号银内支给、题明开销、庶赏不踰时、人自效力其城差今值多虞。凖作中差。一年一代。并责厂卫同心缉捕、庶细作无容、而可专意防御矣、
　　一贼若深入内地、城门暂行谨闭、城内丁口、不下千万。米薪若无接应。众志未免动摇。深属可虑。顺天府应密晓在京土著之家。及侨居之众。不论贵贱贫富预蓄五十日煤。京师人极无蓄积多朝不谋夕者岂能办此以备不时之需。其逐日所用煤。逐日收买为便。郊外各庄所贮粮米。尽数搬入。勿留别业。免资贼粮。二月三月户部应放卫军勇士厨役旗尉天文生乐舞生等项米俱当于三月半出亦将三月者一并预给。令各衙门速行造册。尽赴通州仓关领。虽属权宜。寔有裨益。万一城门谨闭。三日内该部请将各京仓米平籴一百万石。每人止许籴五斗或一石。不得过多。以杜牙侩网利。以便细民济饥。在官有银。秋收可以买米。无损于官而能救千万之枵腹。安京师之人心、众心成城。不但无内变。而且能御外矣。此户部之事也。
　　一城外所札三营、相去止可一里。不宜太远。当如常山之蛇。首尾中俱相应为便。彼众我寡。湏择地据险。视有水艹可依处。背高向平立之。或为木栅营。或为武刚车营。或为柴壕营。随便布置。若用壕营。壕土宜向里。遶壕仍布棘城一重。庶贼不易犯也。分布队伍。列戟为门。旗鼓居中央。火炮火枪火棍火药神臂弓强弓长鎗长柄刀衣甲及辎重俱预备。每营宜得锐士万人。如选锋壮丁标兵是也。不足则当选补。湏力举石二百斤以上者乃可。老弱不得与。遇夜尤防奸细透入、部曲贵静、将士贵和、号令贵肃、外探贵真、坚壁相机、可乘则乘、可守则守、慎勿堕计浪战。贼若冲突。并力御之。贼若刼营。密布防之、
　　一宣大督抚宜密简骑兵二万石。步兵一万名。谋勇大将二员。偏裨骁将十二员。常加训练。火器兵器衣甲刍粮马匹轻车。俱豫备以待。保定廵抚宜密简骑步兵共一万五千名、谋勇大将一员。俾裨骁将六员。常加训练。火器兵器衣甲刍粮马匹轻车。亦俱预备以待。若奴贼扫境入寇。声息重大。另听召谕。统兵驰援。与京营诸将兵马犄角之势。持重以挫贼锋。多方以疲贼众。庶贼可日夕而神京可无恙也、兵部宜速密传与各督抚及早料理。免至后时。
　　一募兵湏先选将将果仁果智果勇果精微果常戒则以将募兵。以将选兵。以将练兵。以将统兵。咨送军前。听其调度防剿。如身之使臂。臂之使指。无不从矣察其将可统五百人。则令募选兵五百而训练之。可统一千人。则令募选兵一千而训练之。等而上之或一千五百。或二千或二千五百或三千。亦视将之才略大小何如耳。将以兵为子弟。必不克其安家行粮将以兵为手足。必不敢以羸弱充数。其教之坐作进退也必精。其教之攻杀击刺也必审。金鼓之节。必教之谙。旌旗之变。必教之晓。何也。同生死也。自奴贼倡乱四五年间不知选将。徒事募兵募者一官统者一官彼此不相照应。兵将不相识习。以致登途半属替身。出关十止七八。虽经送册点名。寔系顾人代应。而弊不可问矣。贪将挂虚冐饷。士伍行粮被朘。而士不宿饱。马日隤瘏矣。纪律不谙。束伍无法望敌先恇。闻警辄溃而气不可鼓。士不可用矣。坐不选将。而徒募兵之病也。今欲反其道。惟是多选良将。令各募兵募而练。练而统以杀贼。即是本将并听大将节制则一将募一千。而十将则一万也。五十将则五万也。况有才略不止可统千人者乎。则所募练又倍矣。兵无不精矣。又得大将知天道知地利知人事者以帅之。则士气可作、贼胆自寒、此兵部之亟当留意者也。若谓将才难知、则六韬有八证观人之法、在该部、宜速刻榜文、钦奉　明旨、广罗将才于两直隶河南山东山西陕西湖广浙江江西福建广东广西等处、每省发十五张、令南直隶各府及各省布政司翻刻、多发州县张挂、徧行物色、果有奇才异能堪任将帅者、虽在艹泽之中。州县面试得寔。即送抚按面试。再试中情。果与外貌相应。即为荐举。所举之人。每名给银四十两。于兵部新派安家银内动给。令其自备鞍马衣甲器械。及沿途资斧。俱立严限。令随举疏入京。不得迟延、朝见后兵部即面试其才之大小。以便因才委用。则非常之士。定出其中矣。其河北山西近处、该部每府多发榜文亲为招致、尤救燃眉、其总兵萧如熏白兆庆既留用、所带家丁各一百有零。宜以留用之日为始。令之随营操练。每名每月食粮二石。听二总兵统领营兵。同家丁一体防御。是亦体悉将臣一事也。
　　秋防戒严酌升营将疏【营将久任】
　　协理京营大抵大司马或少司马为之公以大理少卿管戎政葢以才望推不论资也后始加佥都御史
　　照得京营将士之设、所以外张天威、内巩神京、关系非细、即平居无事、居重驭轻、思患预防、不可一日忘整饬、况今奴贼窥伺榆关、仅隔一墙、妖贼披猖东土、不堪焚陷、寇窃剽货、奸宄幸灾、无地无之、且奢贼未灭、黔贼正炽、诇事细作、徧布潜藏、未易侦缉、此何时也、而操练可一日少疏、营将可一年辄升乎。夫十万之军。分隶三十六营。钤束训练。自是各将职业。兵识将意。将识兵情。然后指麾不烦。缓急得力。惟其久也。良将必不薄冷而趋热、贞臣必不巧营而速化、以后副将及游佐等、即荐巳及格。湏俸二年以上。方许外推。不得分心请托、以致传舍其官、而蘧庐其职业、深为营务之害、自辽左沦亡、蓟密之外、咫尺边垣。秋防之际、万宜加毖、即俸荐应升将领、自六月至九月暂停摠候十月补推方免推委葢一日有一日之事。有官则治。无官则废。一营有一营之事专精则治。代庖则废。营缺出矣。该部越旬而始推。部推允矣。新官数月而始至。此数月内查点军马何人。管领操练何人。会计粮料何人。稽核甲仗何人。中千把总卑官耳。营无主将。弊窦猬集。不可不深长思也。即委别营暂摄然下之视上。州县之事皆坏于代摄况军伍耶无异五日之京兆。上之自视。亦如逆旅之过客。狥情念多。执法意少。精神不贯。事务渐隳。亦不可不深长思也。至于秋高马肥。虏怀狂逞。临防易将。兵家大忌。则人人习知。无候臣之喋喋也。伏望敕下兵部、将营将二年以上、准推秋防暂停、明着为例、永无更改、则快捷方式既杜、人消卸担之思、幸窦不开、将励诘戎之志、其于营务所裨非小、
　　覆黔事艰危敢陈一得疏【援黔兵饷】
　　水蔺章奏多未备留之以备考
　　看得黔事之再亟也臣部之颖为秃、言官之舌几焦、总不外兵凑饷二项、今三路之援师、未知到黔何日、三十万之内帑、未知涣发何时、而都匀被围、羣苗蜂起、种种见告、西南之事、未知所终、臣部正拟补牍请帑、而旧按臣史永安之疏适至、其于彼中危急之形、不啻陨包胥之涕、而条例彼中救急之着、又不啻聚伏波之米也、今言兵则舍催督三路之外、更无别法、然今日报起程几万、明日报起程几千、纸上之貔貅耳、湏各令勒限到黔、如过五月逗遛不到者、将领听督臣提问、仍祈　明旨严敕各省抚臣、督促星赴以解燃眉、言饷则除留楚南兑粮、及楚新饷外、不足尚多、舍请帑更无别法、伏恳　皇上允臣三十万之请、立涣德音、如数发部、即令户部亟行近省、将应解该部钱粮、如数兑完、刻期解黔、其楚兑南粮之留者、楚新饷之分者、陆续运解、俱救黔急、毋稽时日、仍责令楚抚苦心区昼、毋作止渴之梅、功成一体优叙、而吃紧尤在通粮道。有粮而不得达。犹无粮也。自镇远抵平越为里二伯五十。自平越抵会城为里一百八十。故疏新添龙里之道。则会城通。疏偏憍兴隆清平之道。则平越通。节节咽喉。着着要害。非以宿将提重兵镇之不可。今责令总理鲁钦领施溪兵二万、急剪何中蔚以去龙里之梗。防新添之遏。为会城之援。责令总镇张彦芳招募铜兵合所部及新调兵约可一万。往来偏兴清平一带。以防孙家坟重安等处恶苗之窃发。而为平越之援。然滇黔之气脉宜通也。责成总兵麻镇督泗城等兵恢复安顺。约会将领许成名张鹤翀土官于腾龙等相机定计堵截罗沙诸寇。以通滇黔之路。蜀黔之声息宜接也。敕谕四川参政戴君恩速提兵二万恢复遵义屯驻于此。兼防诱伏以扼水蔺之交若滇南屡奉援黔之命。沾益一带。乃黔接壤。可听安効良出没而不行剿乎。则整兵秣马。或从间道或出不意。以扑効良以约师期。镇臣沭昌祚之责。不容缓也。若四川督臣与云南抚臣粤西抚臣皆守　皇上之封疆、秉　皇上之节越、辅车唇齿、必不作秦越之视、贵阳之守至于食人为粮至贵州采粮之说尤兵家所戒采之于诸苗是坚其叛也采之于居民是甘为戎也古名将于卒取一笠而斩以狥者谓何。愿督抚严戢将士毋蹈覆辙也。臣艹疏将毕、接旧抚臣李橒揭帖、胪列彼中事机、大约与旧按臣合、内称兵之堪用者、独铜兵奇兵亲兵、余皆乌合之众、见敌而奔者耳、今铜奇亲兵、死亡略尽贼所畏者、惟滚牌手与定番州药弩手、及乌铳百子铳应令加衔守备江映娄熊攀及把总范之茂王模廖国化等精募三四千、不足则招铜仁都匀天邦等惯习弩手充之、又借两广铳手、以彼所惯用鸟铳、令之教习新兵尤便、其滚牌则招威清平坝普定一带。责成窦官堡把头萧国宝牟腾等、就便精募、不足则借两广团牌手千人助之、今两广现有援兵、可备调度、浙中道远、召募为难、技精饩优、在督抚酌之、臣又闻觊里土司杨氏有举人杨世芳者、巳列科目、可就羁縻、至蒙诏新添邻司乐平等司、不尽助逆、若能多方以驭之。以土夷攻土夷。且悬厚当以待。必有应者。是在督抚诸臣联络操纵、结之以威信。运之以机宜。庶事可济耳。
　　覆营务整饬疏【整饬营务】
　　一兵籍宜核军住于近郊、则点阅易。散于远地、则踪迹难。营军之无制以其散也。营房之剏。所费不赀。今非其时。若求散而聚之之法。莫如核籍。科臣云严行各卫所印官备查三大营军的确姓名籍贯住址、除住京城内外、分别宛大二县、及县之坊里、仍分营司队各汇为册外、其在良乡及各县者各若干名、在通州及各州者各若干名、京营兵有远居数百里外者临操疾趋应后事毕星散可旦有事呼□为各照京县册式、分坊里、分营司队汇造俱一样三本、一送总督、二送协理部院并行三大营经历、转行各该州县、照册逐名查核其姓名籍贯住址邻居、必有着落。方行登报、其虗者即报虚、总协行经历转行该营卫、即将虗者革役。不许冐粮。但遇迯亡事故、月有替补、该营卫核其姓名籍贯住址补书于总协分州县之册、总协平时于听用、武弁内、加意拣择、遇急则每州县差能干弁一员、赍檄前去、同该州县按册催集。统领前来。不但可备不虞亦足以清影冐。其造册纸张工食、在卫所则支营库银在州县则支官银。不许卫所州县书役借名科索。违者必究庶耳目不惊而缓急无误矣、
　　一训练宜寔、各军演习火器弓箭刀斧虎又钩镰等艺、课勤则技精、技精则胆壮、火器为中国长技、平时器与人习、临事庶不手颤、委应加意比试、以夹靶鎗快鎗五龙鎗令火器军选每班五名挨放、能二发俱中、及中一发者、升双粮。庶巧手竞出三眼鎗筒短力薄、及远未能、宜多习追风炮与佛郎机、而佛郎机一门有子炮六位。循环迭发。尤号便揵。营军火器手、约五万余、双粮单粮非由遴选预买相因耳此弊安可不革而善发者二十人中仅可得一。若以厚糈鼓之。优者升双粮。劣者降单粮。三次连劣者革之。令以亲识替补单粮。则习者奋而精者多。应责扇车营各将按旧制督军熟习、而战兵城守各营将、亦当以火器为训练第一着也。弓箭选锋旧食双粮者几九千、外有单粮选锋与弓箭手、亦近二万、宜不时以小把试。若双粮六矢全不中者降单粮。单粮与弓箭手六矢中三矢者升双粮。此在总协廵视诸臣一激发之将破的者不至沉埋。而滥竿者无容混耗矣。刀鎗藤牌手虎又钩镰、每营不满三百名、计三十营、不满万名、每营各择武艺之精者、立三教师。以双粮兼教二队。其不听教者朴之。限以一岁所教军学艺俱成。则教师之能有赏。否则教师之罪有罚。军其少儆乎。即器械盔甲、不宜不议修也、朽钝薄恶、与无器甲同也、飞石用之蜀中。四方奇技甚多皆宜收用巳有明验。千户步上达业补五军备兵营官、令全营教习、并教习东西二备兵营、计三备兵营、共军一千五六百名。果人人精于发石。远及百步。则其功也。自当优用。若因循玩日有名无寔、则咎何辞、上达宜尽心矣、阮九成等初至止二名、故营中可从优给、后续添六名、营力难供、而待哺于户部、当此太仓空乏之日、不能多取行户部于九成等六名每名月银二两一钱、按月给发、毋令枵腹、其步姓二名、准作上达家丁、照双粮例支给、飞石架宜造三百、俱湏有收贮之所、不然风雨摧残、易于朽烂其置造多少、听总协廵视以便宜从事可也、
　　一挑选宜时、军不以武艺优劣为升降、俾习为侏儒之饱、则良者亦楛、勤者亦惰、凡弓箭选锋支双粮者其振武新营壮丁、有支粮一石五斗以上者、内不无拙射之人窜入、廵视二臣议于每岁春秋操时、先令六副将分督各营将、逐一点试、于双粮及一石五斗内。有弯弓不中者。拟降单粮于单粮选锋及军有矢如破者。拟升双粮。老病不堪拟摘牌。除振武营摘者免补外、余营令面报精壮余丁、记其年貌与面上疤痣、核其真籍贯住址邻居、册报总协、听总协会同廵视逐营覆试。应降者降。应升者升。应替补者逐月替补。总协即给印票、与所升双粮选锋、其票摠印一、协印二、收除宜明颇有两□支粮者并行该营收入双粮行该卫开。除单粮。免其使费火器锋旧未有食双粮者、今议不分军选试、以火器二发若全中或一中者、升双粮。计战兵十营、车兵十营、城守十营、标兵二营、每营定一百名。听陆续以火器中者升若中者难得则虗之。以后春秋二操亦如弓箭选锋升降法。营之弊弊于以一营三千之众散食粮千二三十之卫所故影射难核。应行总协大臣。责成六副将。并各营将。细心清理听并四五卫军为一营以少凑多不必拘定旧辖。仍会同卫所印官。造册除营卫各收其一外。仍一样三本。册报摠协其卫所所报册。先选军后。分定卫所。分定营司队。分定州县坊里之册也。此册一定永不许游移。及纵容书识调换。违者将弁议处。书识究罪责革。仍改正。将官有寔心整顿、壁垒改观、与阘茸濡染、行伍无色者、岁终摠协廵视分别举劾、重者追脏、用彰劝戒、
　　一混冐宜杜、营军收操在营、食粮在卫。军虗于伍卫不问之营也粮冐于庾。营不问之卫也。而营卫书识与卫所印官。此坐兵农不相关之患共为奸利瞰典戎典饷呼吸不应之会辄行其私。填其壑。如振武营虗军九百余名。冐支年余之粟。几一万三四千石。非督饷台臣发觉、则黎丘之魅无巳时。自今于领粮先一月终旬。责令各营将查所属卫分某卫隶本营军。旧管若干。事故若干。实在若干。除双粮选锋是否该卫造粮照旧例行外。其操军每柱前列本营总数。后列司队撒数。为一册。计一样四本。该号头逐营催齐。每月限十二日送廵视。十三日送总协查核。其各卫所粮石循环簿。久匿不报。即此是弊。应着如式、逐月查报、廵视以十二日送总协以十三日送不许参差。俟廵视亲自磨对明确即刻移会下粮厅。照数坐派。如期放给。若营将或中军通同卫所印弁以少作多。希图瓜分者。查明一体从重参处。营卫书识有故意稽迟蒙蔽者。严提究革。则司兵者知饷。司饷者知兵。衙门之血脉不隔。奸胥之线索无施矣
　　一将领宜重、营务之日弛。无贤将也。京营诸将即汉之中尉卫尉唐之十六卫上将军王之□□国之擐卫也必湏以奇杰猛信之土充之□□视为□缺类多庸才将以□作之何法而可各弁视营将为冷缺。内者规出。外者钻留。其有安意藏拙。多属京卫诸弁。以官为家者耳。营政何时而肃。臣部顷题重京营之选。久任优叙。而将官痼疾难疗。自非　明旨申饬。彼营职业之心。不胜其图善缺之心。性以习移。公为私夺矣。以后各处将官升京营。仍钻留者。罢职不叙。督抚诸臣不得借封疆为名。疏咨留用。葢京师天下根本。诸臣乃心　帝室。不后于臣等也。至优其体貌以养其气。与之言论以察其品。此驭将微权。摠协大臣必能辨。
　　一军需宜备、火药铅子、京师火药屡有焚突之患收贮之法大宜讲究御贼亟需、硝黄等项、研末分贮、临用合成。以杜焚突、诚为有见。以铁代铅。费省工简。然宜于大炮。不宜于小炮。所议精造火药十万斤、铅弹六千斤、铁弹六千斤、应动帑银、慎择营将监造药求真细、不许搀假、违者责令本将赔偿、仍从劣处其贮火药湏如法、铅铁弹与火药湏公同秤验毋听报数、登记循环、毋令遗佚今京营操练日费火药二金甚可惜也此备警急之用非操练用也。至于粮艹。尤属紧关。户部京通仓粮入少出多、匮乏可虑、七十七卫所吏、空闲无事、臣部春初题裁、巳移咨该部住支、各吏谅巳给假、第此辈窟穴京师、宁无徼幸冐粮、此在下粮厅、及各仓诸曹郎锐意清理耳。马艹一事、除廵捕马几五千外、京营马约二万匹、豆取给于各仓、艹取给于五艹场、今豆不知见贮若干、其艹岁买一百五十余万束、每束重十五斤耗三斤、迩来奸商积猾、串通作弊、艹场之弊尤为百出今监督司官惟有曲媚廵视苟为掩餙而巳收艹之时、不无影冐、此在仓场大臣、严行该监督、加意稽核或不时亲掣、以儆积玩、一听户部冐覆、
　　一经费宜节、京营公费、为营事设也、今寖忘其本来、习成冐破。边图一架、纸工之费不赊、而号头开至四十二金。账房椅棹围屏灯笼磁器。武场之用亦暂。而号头开至三百金。顷协理廵视诸臣、锐意裁追、至于灯节宴会、年终灯爆诸费、俱从停罢、可谓加意樽节、两协臣业查追还库银近万矣、此清核之效也。以后该库出入。不经协理会行。廵视挂号者。不准开销仍听参处。留一分军需。以操赏则技艺精。以制械则军容壮。亦所以增京营之气色也。一切公用杂费。或昔无而今有。或昔少而今多何项应裁。何项应减并听总协廵视会议妥贴、着为定则。将冐破不期清而自清矣、
　　皇明经世文编卷四百七十二终
　　皇明经世文编卷之四百七十三
　　华亭徐孚远闇公　陈子龙卧子　宋征璧尚木　徐凤彩圣期选辑
　　蔡枞季直参阅
　　畿南奏议（疏）
　　王纪
　　疏
　　议召宿儒以修律历疏
　　为藩封议留营军挽舟疏
　　紏劾税珰抗诏罔利疏
　　请豁重迭小税疏
　　藩盐改支违制疏
　　为灾民再请蠲赈兼议铸钱疏
  </div>
  <div class="pagination">
   <a href="皇明经世文编_page160.html">
    上一页
   </a>
   <span>
    ...
   </span>
   <a href="皇明经世文编_page156.html">
    156
   </a>
   <a href="皇明经世文编_page157.html">
    157
   </a>
   <a href="皇明经世文编_page158.html">
    158
   </a>
   <a href="皇明经世文编_page159.html">
    159
   </a>
   <a href="皇明经世文编_page160.html">
    160
   </a>
   <span class="current-page">
    161
   </span>
   <a href="皇明经世文编_page162.html">
    162
   </a>
   <a href="皇明经世文编_page163.html">
    163
   </a>
   <a href="皇明经世文编_page164.html">
    164
   </a>
   <a href="皇明经世文编_page165.html">
    165
   </a>
   <a href="皇明经世文编_page166.html">
    166
   </a>
   <span>
    ...
   </span>
   <a href="皇明经世文编_page162.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
