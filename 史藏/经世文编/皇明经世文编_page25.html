<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 25 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 25 页/共 172 页
  </h1>
  <div class="content">
   勇士名额疏
　　兴革事宜
　　求旌毛忠疏
　　勇士名额疏【裁省勇士】
　　勇士名虽养马实为禁兵此最为内臣冐监之□防奸御侮。关系为重。近进充者五百五十人、未论其身力武艺、其中尚多稚子年方五六岁者、此类以牧养则未能执辔。以操练则不任荷戈。每岁月粮为六千六百石。而冬衣不与焉。即今灾异频仍。仓储告乏。可复启滥收之门。而增坐耗之蠹乎。望收回成命、俱各裁革、或敕御马监内官、会同本部从公阅其年貌膂力、堪养马操练者留之。而裁其短少羸弱。及家有二三名以上。年十五以下者。若前此查革诈冒之人。仍复夤缘进充者。宜谪戌边卫。况内臣进充勇士。例在身后。未有生前进充。亦未有一时并进至四五百名之多者。乞通行戒谕。仍如前例施行。
　　兴革事宜【内臣积弊】
　　此疏多奏革内积弊公在吏部时虽不甚与刘瑾抗然亦绝不□之落职以厺
　　一重爵赏以救时弊、捕盗升赏、先朝有定例、近缘听人报効、贪冐功赏、名器太轻、宜掣回令供本役、止责成东厂锦衣卫、幷义井各官军旗较、分地廵捕、其大势凶贼、奉有特旨缉获者、实时论奏、余寻常贼犯、俱以三年为期、查例论功、一减皂隶以苏民困、各处佥解京班皂隶、为七千四百五十余名、除分拨诸司之外、尚余四百四十余名、今拟留柴薪六十名、直堂诸色三十名、以备增置官员取用、余各照地方分派减免、一遵成命以振兵威、近清查内外诸司役占官军应裁革送操者三万三千六百二十三人、太监魏兴萧寿夤缘阻格。而各官效尤。不退一军。送掺清查之举。徒为虚文。请如前旨断于必行。兴利除害。此其大者。一革冗员以清门禁、　皇城各门内官原额正副各一员、后虽渐增、亦不过三四员、且无纳钱之例也。九门课税其弊甚多后虽听其稍取网中钱亦有定数。近来冗员数倍。诛求过多。军士守门三日。用钱万二三千。直米月粮。犹不能办。京城九门守卒各二百。以官多占役者半之。是使禁卫之兵。尽为私卒。望查旧例、止选廉谨者四员、余退回别用、仍严禁科扰、一严比试以复旧法、武官袭职、比试弓马中者。方支全俸。再比不中罢职充军、其总小旗告替、并鎗得胜收补。若不并及并不中。亦革充军。此旧法也。近来徒存故事、多出姑息、是以管军人员、多不闲于武艺、今后本部委堂上官一员、公同内外监比官严加较阅、仍行各省镇廵官查出未并鎗旗役、俱照旧制施行、一苏困苦以隆继述内官司苑局种菜里外牛房养牛旗军、先年因所司占用侵克、逃亡数多、一军逃。则卫所官月偿银一两。即见役亦助米一石。议者病之。乃请立嘉蔬蕃牧二所。选官管理。于事最□。未一、年司苑局以不便巳私。奏革嘉蔬所。乞如旧复立。不许该局干预庶贫军得免科克之害。一清文引以祛宿弊。内官家人出外、例给顺天府文引、近射利之徒、投托告结、前往宣大辽陕各边城堡。倚势为奸。扰军罔利。宜严加禁约。其非往边方者。照旧给与。亦必覆实而行。年终该府仍通将内官家人给过文引总目奏缴。庶人有所警。一禁泛滥以省驿传、各处驿传、疲困巳甚、宜着为定例、凡遇内官差出。惟本身照例应付廪给马匹车船人夫其奏带之人。止应付口粮驴匹红船。不许违例奏扰王府及镇守分守内外官、幷三司所差奏事人员、非飞报军情诸重事、毋得泛滥起关、多勒夫马、需索酒食折干之类、
　　求旌毛忠疏【立祠】
　　故伏羗伯毛忠生长边疆、性资忠勇、自永乐至成化间躬历行阵、累立奇功、由百户历升指挥都督充参将副总兵镇守甘肃、累于镇番古浪等处、擒斩番夷、凉州城外、征剿达贼锡封伯爵、后固原叛贼满四等作乱、忠统军征剿、与侄孙毛恺等奋勇当先一门三人、同死锋镝、臣尝闻其凉州之战。与敌昼夜相持。矢尽力疲。士卒失色。皆自谓死不旋踵。而忠感激谕众殊死血战。卒全师而还。西贼叹服。降者甚众。至于石城之战。尤能奋勇夺险。身死之后贼巳剿平向日随战老卒。备悉其情每时言及。莫不流涕。凡遇调发出境。皆相聚叩灵乞庇。今见　圣朝赐立忠义表坊、无不欢呼称叹、独庙祀一事、未蒙举行、乞于甘州城东建祠一所、仍以忠义为名、行令所司春秋致祭、庶死者得以慰安生者有所激劝
　　皇明经世文编卷之六十八终
　　皇明经世文编卷之六十九
　　华亭徐孚远闇公　陈子龙卧子　宋征璧尚木　何刚悫人选辑
　　唐允谐季尹参阅
　　王威宁文集（疏）
　　王越
　　疏
　　屯御疏
　　处置边务疏
　　平贺兰山后报捷疏
　　处置夷情复国土以继封爵疏
　　御寇方略疏
　　屯御疏【边镇屯守】
　　臣按绥德在秦时为上郡、历汉隋唐皆为边镇、宋初没于西夏、元平章孔兴据守、国朝洪武二年、定陕西、孔兴北遁、设绥德卫、屯兵数万守之、拨绥德卫千户刘宠屯治榆林、正统中、命都督王祯镇守延绥、始议筑榆林城、及沿边十八寨、移镇于彼、成化七年、置榆林卫、八年、都御史余子俊开广榆林城垣、增置三十六营堡、宁夏即古朔方地、历汉隋唐皆为郡县、宋赵元昊据之、称西夏、与延庆熙和分界、元置行省、国初弃其地、徙其民于陕西、洪武九年、立宁夏等五卫、后命将镇守、尝考之汉文帝时。匈奴寇上郡云中。诏将军周亚夫等。屯兵近地以备之。未尝穷兵远讨也。武帝时。又大人破塞外城。欲再举兵而海内虗耗。不可复举矣。故武帝末年深悔之。唐太宗时。突厥合十余万骑入寇。至渭水便桥之北。岂以太宗之英武。而素不能为之备哉。势有所不能也。其后突厥颉利政乱诸夷叛之。人民大饥。牛马多死。始遣李靖乘其隙而袭破之。以其降众杂处中国终唐之世内乱多而边患少非太宗一时之战功。能使其久远而不犯也。值虏运自衰耳。以今日陕西边备论之。国初因秦汉之旧。以绥德为边卫。东自葭州黄河。西至宁夏定边营七百余里。中间冈阜相连。有险可据。犹易为守。自移镇榆林绥德。官军移徙不常。在绥德者不及什一。自是延庆之民。困于远输。日益流徙。田多荒芜。户口减什之六七。而边备日益匮乏矣。虏贼大举。或繇榆林东双山堡等处入冠绥德。或由榆林西南定边营花马池等处入寇固原。形势具见榆林之兵其在东也则以无险而不能守其在西南也则以路远而不能援其在绥德安镇也则以兵寡而不能御则移镇榆林者。未见其为利也。惟东自定边营起。西至宁夏。东黄河岸横城堡止三百余里。中间皆平漫沙漠。无山溪之险故。虏贼大举。多由此入。故论者多欲此地增筑城堡。募兵以守。而未易成也。为今之计。宜量撤兵卒之半。复还绥德。使守险拒敌。防其深入庶可减省远输以苏民困其榆林及新设城堡。各计其屯田岁入之数。留兵屯守。以立孤悬之势。而移置其多余之屯于定边营要害之地。委谋勇将官统之。宁夏亦委将官调兵屯于花马池。又调集内地骁徤之兵。屯于固原。命原设总兵官常住其地提督操习。各充其馈饷。如虏将有入寇之机。即令宁夏固原三路合兵防御击杀。如此虽不能使其必不侵犯。而自足以致其不敢深入。且又于平时爱养内郡之民力。以固根本。可使制梃以挞胡虏之兵。而内无土崩之势。至于守边将帅失利究其所由、以行黜罚、而无滥纵、使官得久任而边备无废弛、如斯而巳矣、若曰必使虏不内侵或欲连数百里之地尽筑城堡则力有所不赡王晋溪亦言全陕立总制为失策或欲置重臣总制三路之兵。以抗其冲。则智有所不及。或欲发数十年之师。直捣虏巢。灭其种类。则势有所不能。非今日之所可行也。
　　处置边务疏【边备】
　　臣准兵部咨为灾异事、该镇守陕西太监刘祥、会得署右都督白玉、左都御史马文升、题称虏贼潜住河套、犯我边方、将及四载军民日益罢弊、备开御贼方略有三、其一遇此贼将近花马池边方、我则通调各路军马、俱集花马池一带、若彼惧不敢入。固为得策若拥众而来。其锋甚锐。胜负诚不可必。此策之下也其二欲截归路、必须纵彼深入、速调各路军马会于萌城盐池一带、待彼得利而归。我则奋勇一击。纵无大捷。亦无大失。此策之中也。其三趁今贼马瘦弱、将客兵暂掣腹里以隐其形、彼则以为无备。必然入寇一闻近边声息。我将军马那往平凉固原静宁一带、若贼到巩昌地方。路有千里之远。必然罢乏。待其分掠。相机邀击。宁夏军马于萌城一带。榆林等处军马。于花马池定边营一带截杀。此策之上也。万一贼知有备。不肯深入。必湏分守。若只如今日分兵在边。亦非良策。军马既巳在边。必湏供给粮草。管粮官员。严督催攒。民惧法度。日夜运送。达贼在边。窥俟抢掠是彼以逸待劳而我馈粮于敌深非守边之法莫若申明有宋备夏缘边之制以省百姓转输之劳。以榆林等一带城堡为缘边粮草不动。就令本处军马守支。贼来不可轻出。贼入互相传报。以米脂绥德安定保定环庆平凉固原等处为次边。将客兵分布驻札。贼入腹里。次边军马待其分散。乘机截杀。必能取胜。却将该运粮草。于次边上纳缘边既无运送之人此为引人人深地以我之轻致彼之重也但恐资粮既少守者不能自固反失险势与敌共之耳达贼终无施其奸计深人被我截杀在边又无取掠纵不过河。陕西军民尚可支持数年。不至十分罢弊。若必如今日而守。军马不掣。非惟人民逃亡。抑恐致有疏虞。诚非经久之计也。乞　敕兵部计议、转行参赞军务右都御史王越、再议采择施行、臣等参看得白玉等所言御寇三策、词虽可取、而行皆窐碍、其一如遇贼近边、通将军马俱集花马池、殊不知客兵分布防守。动经一二千里。路途险阻。卒欲调集。虽鸟逝云飞。亦不能到。且花马池又缺水草。纵到岂能存住。其二要纵贼深入。速调军马。会于萌城盐池。待彼得利而归。我则奋勇一击。然贼既深入得利。纵使一击取胜。民巳遭其荼毒。或者又如上年结阵而回。我军路远未合。岂不坐失事机。其三要将客兵掣去腹里以隐其形。彼必入寇。将军马那往平凉固原静宁。贼到巩昌地方。路有千里之远。必然罢乏。待其分散相机邀击。倘此虏谲诈。不至巩昌。止于平凉迤北地方摽掠。官军却于腹里隐形高坐。无乃纵贼为患至于分调榆林人马。并次边防守之策。其延绥镇守廵抚等官。又皆以为不便。臣等向与宁夏总兵等官面议。各官亦欲益兵防守。彼处皆与白玉等所见相同。大率不过各顾一方。自图保全而巳。为今之计。必湏趁此贼情稍宁。斟酌时宜。区画一定之规。以为经久之法。庶可安民息兵。延绥地势险阻。兵力颇精。及有山西游击将军都指挥玉玺。先巳奉　敕领军在河东灰沟等营操守、河西有警、就便渡河截杀、又延绥地方相离大同不远、合无令缑谦统领原官军五千员名于朔州等处取便操守。延绥有警、即同玉玺过河、会合许宁等并力夹击、若欲分守、则许宁往西路。玉玺往中路。缑谦东路。挨次而进。俱不甚劳。偏头关亦有精兵数千。止隔一河。尤便策应。贼情宁日。各回休息。大同有警。缑谦亦便截杀宁夏有黄河之险。贺兰之固惟河东灵州至花马池地方平漫。相离腹里。城池窵远。中间无人居住。合无令范瑾并参将陈辉、游击将军祝雄、照依臣等原拟除步队守城。其余马队官军尽数选领。于山萌城大河井小盐池有居民去处。严加操守。陕西固原等处。系贼经行要路甘凉官军远来防守。本处官军。却往甘凉备御。两得不便。合无将黄河迤东甘凉备御兰州洮州秦州河州岷州临洮平凉巩昌并西安三卫两班官军。尽数通选精锐马步。共一万员名。查照原数。免与马匹。以近就近。慎择将官统领分布平凉固原海刺都等处预备。原守环庆官军。照旧守御。臣等惟选得宣府游击将军都指挥同知周玉、志气英锐、号令严明、廉而不苛、谋而有勇、延绥参将署都指挥佥事岳高、熟知虏情、善抚士卒、经历战阵、知识地里、俱堪委任、请命一员、量升署职、充总兵官、专一用心提督操练、修理城垣、整饬战具、遇警则会合范瑾等表里追击、务在随机进止、以图成功、其余官员不许阻挠悞事、贼若渡河往甘凉等处、就便前去应援、所据前项大同山西游击、并存留甘凉备御官军、俱近守家业。守境待敌莫若分兵使我力有余人情顺便。又不远劳供饷。常川防守。人亦乐于从事。经久之计。无出于此。其余调来客兵尽数放回用苏连年困苦臣与刘聚叨受重寄、覩此兵民窘迫、不敢缄默、今若畏罪不言、直待事不可行、势不得巳、方纔陈奏、机会巳失、虽罪臣等、无益于国、除将原留京营达官军舍三百五员与武靖侯赵辅原奏带头目官军人等、一百二十三员名、俱令都指挥于盛杨玉等管领、连正驮马匹骑带回京、甘凉客兵、行令马仪赵英鲁鉴以三分为率。先放一分。回本处置办军装。其余领去兰县迤东、大同宣府官军、行令孙金戊黄瑄缑谦周玉先放一半。亦回本处。置办军装。其余陆续领过河东暂住外伏望圣恩、俯察边情、乞　敕该部早为计议定夺、臣等兵回之日、伏候　圣断、明降而行、
　　平贺兰山后报捷疏【胜虏报捷】
　　臣会同镇守太监张僴、总兵官李俊、廵抚都御史张祯叔等、议得贺兰山后虏寇久成巢穴、若不亲统官军、出境追剿、边患何时可息、且贺兰山路险狭。当分兵三路。与宁夏延绥兵相参并进。南路朱堇领兵从赤木口出、中路张僴李俊领兵从黄峡口出、北路副总兵张安监丞郝善领兵从宿嵬口出、臣居其中、出境亲督各路官军、声势联络、互相传报、往来调度、又分差旗牌等官、各督前锋、自本月二十八日、于宁夏城发兵、乘夜行至山下、约十余里、各就下营、张祯叔并佥事李端澄、随军供给粮草、二十九日、昼伏于低一去处、至日落时入山、其路单马鱼贯而进、且高处如登天。深处如探渊。陡崖乱石。寸步难行。约五口时分。始出山口。地方宽漫。兵分奇正。疾驱长捣。遍历有水草虏可居止之处。朱谨抵长流水乱井王谷堡泉臭水井歇凉亭等处。张僴李俊直抵南杏园北杏园南柳沟荻芦窑双树儿等处。俱各止有锅腔鹿角等物。并旧行人马踪迹。臣即令旗牌调兵径往东北会应张安、其张安郝善分为二哨、北哨至花菓园、瞭见贼之牛羊、官军争先驰进、贼忽见我兵惊慌、各顾马匹、一时不得齐聚、先上马者约有三百骑、前来迎敌张安率兵夹击、转战至辰时、官军奋勇齐入贼阵、斩首一十三颗、奋获战马一十五匹、并弓箭什物、余贼迯走、南哨将至蒲柳沟、其贼望见尘起、驼马牛畜遍野、不得收顾、各贼止带家小、先从沙窝捷路径往西北、内一贼率领六人捉马不获、各贼背靠账房、一齐射箭、被官军围遶、用刀乱砍、斩首七颗、随分拨官军邀赶前项头蓄、马警四散奔驰、追逐不及、止邀收十分之一、先行送回山口、见得前贼账房。宽大整齐。衣甲什物。比众不同。必是贼首。又帐后石垒低墙。裁有山果树株。并夜菜根苖。显是久住巢穴。当令夜不收将账房窝铺车辆尽行烧毁、数内军人胡孟儿于窝铺内斩获幼小首级一颗、又各兵追至大把都、不期前贼集聚散漫、虏众不知其数、分为三面、并力驰马前来冲突、我兵见贼势猛、下马齐用鎗铳拒打、烟尘涨天、贼稍退却、马上官军、奋不顾身、乘其风息尘清、持刀冲入贼阵、所获首级十颗、夺获战马十二匹、弓箭什物、贼遂溃乱奔走、又追至白发寺、日色断晚、张安兵方回、有夜不收报称迤西尘起、料是贼来跟袭当管官军指挥赵昂等三百余人、伏于道傍沟内、余兵徐往东行贼果循沟岸而来、伏兵突起、贼马惊乱、郝善领兵阻截其路、官军分投追斩首级八颗、张僴李俊朱堇等援兵亦至、又追至柳沟儿、斩获首级三颗、共斩首级一十一颗、夺获战马十三匹、参将吴江追贼天晚回兵、各贼号哭放火西去、臣差旗牌通调各路人马、于初二日晚、初三日早、俱回至宁夏城、军马休息、查得斩获达贼首级共四十二颗、夺获驼一十九只、达马一百一十二匹、毛牛四只黄牛五十四只、羊八百六十只、旗号盔甲弓箭腰刀鞍仗皮袄等物共一千八百二件臣看得宁夏贺兰山后。地势旷远。水草便利。六七十年之间。兵所不到。七八十里之外。虏得自由生养藩息。久安乐土今能用此法以袭套虏使之不得畜牧则西边无患矣是以知识我道路扰害我边陲任意往来畧无虗岁上劳　圣虑。特命追剿。臣竭尽愚衷。密筹可伐之机。深冒不测之险。长驱虎旅。直抵巢穴。诛其党类。夺其头畜。收其兵器。焚其庐帐。气丧胆落。号呼奔遯。纵使复来岂能安寝且远捣贼巢。比与近边截杀不同。事体关系重大。自古为难。今臣与守臣同心协谋。将士効力。成此微功。边人庆幸。是皆仰仗　天威。恪遵庙算之所致也。
　　处置夷情复国土以继封爵疏【哈密续封】
　　臣等窃惟镇边疆者、当率旧章服夷狄者、当用世族、哈密乃　圣祖开创之国、陕巴实残元的派之孙、夫何邻夷不道、攻夺杀虏、城池空虗、致劳王师远讨、今彼既悔罪、哈密当复、若哈密不复。则苦峪难守。苦峪不守。则肃州之外。皆为敌境。此所以贻九重西顾之忧也、臣等滥膺委寄、敢不殚心竭力、以成久远安攘之图、但兴灭继绝、自古帝王经治天下之大道、事体甚重、力行甚难、臣等才识凡庸、经略宏规、悉照廷议举措、兹者会议得处大事贵乘其势。怀夷狄在顺其情哈密自始封忠顺王、脱脱巳故无嗣、王母守国、被土鲁番速坛阿力将王母并金印虏去、国土残破、后都督罕慎恢复旧疆、甫及成立、寻被速坛阿黑麻杀害、国势益微、　朝廷为念哈密乃　太宗皇帝所封之国、不忍坐视绝系、以陕巴系安定王的派、与忠顺王俱系成吉思元祖也支派、差人于曲先地面抚取前来、袭封王爵、令其继守哈密、未几又为阿黑麻所虏、　朝廷震怒、远投拘留之使、显绝西来之贡、西夷诸国、归怨本酋、又因兵临哈密、天威远振、本酋畏祸、方复送还陕巴、献还城池、遣人纳欵、虽今日　纶音未达于酋耳。往时殊锡未入于穹庐。虏情诚伪。有未可必。但本酋今巳奉书通欵。悔心颇切。善念方新。若使复视近日　敕谕赏赐。必愈感激。纳欵有加。此正势有可乘机不可失之时。既该各官审据哈密一种大头目、供称陕巴根基正大、情愿随助守国、别无异词、其后陕巴竟不能有哈密且察陕巴语言器识颇优夷类、足以压众、其同宗根基、再无可立之人、要将陕巴前去哈密住守、不候土鲁番贡使到来、意在早建安攘之策、坐收继绝之功、必其计虑周详、处置停妥、一成不坏、保无后艰、且各官俱领经略重寄、贵在纾忧、敢不殚心竭力、自贻其悔、所据陕巴既巳准其仍封王爵、其先降金印冠服等物、及陕巴求请之数、相应给与、其先随前去夷人、必湏选发精壮者一千余名、沿途防护、及到彼守御方保无虞、各夷所种苦峪田禾。亦听其量分家口。收割以资食用。又湏责谕奄克孛刺即便管领回还哈密并守。毋令留恋别土。至于哈密城池房屋、累遭兵燹、残殆毁尽、动调军夫、与之修筑、险远可虑、今各夷欲自整理。必湏量给以助其成。口粮牛具种子。旧有定例亦湏验给。令自变运。事体亦便。其奄克孛刺。既与陕巴心志未孚。终为后衅。与之结亲。诚为通好释嫌善计。都督近迭力迷失等。乃哈刺灰头目。原非哈密之人。最为狡悍。每藏祸心。今陕巴初立。羽翼未成。若令本夷阿去及将家丁给还各夷。无所顾恋。倘生叛意勾通强虏。哈密之害。有不可言。必量为处置以除厉阶其回回等项头目写亦虎仙等。及罕东赤斤所属城堡番达头目。或协守哈密。或为哈密声援。与夫小秃野乜克力人罕秃等夷。俱与哈密辅车相依。不与赏列。似为缺典。况陕巴复国之初。正宜溥其恩礼。以结诸夷。以敦和好。各官又巳自行措办。不劳内帑。兴此大典。奚惜小费。凡此皆区画安攘之术、下以帖服夷情、上以宁妥宗社、为计之得、孰有外于是哉
　　御寇方略疏【边防】
　　臣准兵部咨、该臣与宁晋伯刘聚题、先该本部备镇守陕西太监刘祥等、开陈御寇方略、奏行臣等计议欲将游击将军缑谦统领官军在朔州等处操守、延绥有警、即同山西游击将军王玺过河、会合总兵官许宁、并力夹击、偏头关亦有精兵数千、止隔一河、尤便策应宁夏、令总兵等官范瑾等将马队官军尽数选领、于有居民去处操守、陕西固原等处、系贼经行要路、甘凉官军远来防守、本处官军、却往甘凉备御、两不得便、将黄河迤东甘凉备御兰州等处并西安三卫两班官军、通选精锐马步共一万员名、兑与马匹、慎择将官、统领分布平凉固原海刺都等处预备、原守环庆官军、照旧守御、及推选得宣府游击将军都指挥同知周玉、延绥参将署都指挥佥事岳嵩、俱堪委任、请命一员充总兵官、遇警会合范瑾等表里追击、其余调来客兵、尽数放回、用苏兵民疲困等因具题臣等议拟甘凉孤悬河西、亦不可缺人防守、既将彼处原调腹里洮岷等卫轮班官军存留固原等处、河西甘凉等卫调来客兵、发回原处操守、周玉岳嵩虽谋勇可取、俱新任未久、况总兵太多、不无难以行事、仍令都督同知马仪等、各照数统领前项两班军马、就于固原等处住札、调度杀贼、其原调来官军听从酌量存留有警会同都督白玉等、并参将赵顺出兵截杀、延绥东西二路地方、令张遐许宁余子俊调度、宁夏花马池一带地方、令范瑾徐廷章调度、陕西固原等处地方、令白玉马文升马仪等调度、刘聚王越仍前节制、往来提督、又该兵部奏将宣府大同官军、各留游兵五千员名、令周玉缑谦统领、山西游兵、令袁刚统领听调、其余副总兵黄瑄孙金戊所领官军、俱发回本处操守、赵英系镇守凉州、鲁鉴系镇守庄浪将官、责任亦重各回本镇、请　敕马仪、并凉州协副都指挥孙鉴统领前项兰州等卫官军、在彼听调杀贼等因具题、俱节该奉　圣旨是、钦此钦遵、备咨到、臣查得先为前事巳经备由具题去后今准前因除照依兵部拟奏事理行令各官遵奉外臣会同总兵官宁晋伯刘聚又计议得、虏酋李忽等自成化五年以来、陆续拥众过入河套、不时入寇至今五年之上、　朝廷节命监督太监傅恭顾恒总兵官抚宁侯朱永武靖侯赵辅宁晋伯刘聚等、皆同臣调度各处官军剿杀、累于寺子川开荒川鱼儿河柳树会漫天岭等处与贼大战痛遭挫杀败走、擒斩数多、其余芦沟儿小蒜涧等处、节被追杀擒斩、又不下数十余次然而终不肯渡河而去者。葢由河北惧有雠敌。沿边易于抢掠。套中便于住牧。每待开马瘦之时。倚仗黄河阻隔。得以无事。年复一年。遂成巢穴借使李忽等遁去别枝丑虏亦难保其不来久困兵民。何时得以休息。往年毛里孩等虽称入套为寇。众虏归一。外无疑惧。所以随来随去。比之于今。事殊势异。自然去留不同。其原调大同宣府官军。经年征戍。艰苦万状。中间有遗下妻女在家。因是无人顾赡。多致迯走。反至今秋放班回卫。各要置办军装衣鞋赔补马匹等项。又多有鬻卖妻子典当田宅者。甚至家贫无可柰何。往往紏合逃避。军士疲弊。巳至如此。岂有战心。各该游击等官备由开报、情实可怜臣等虽申以禁令、勉以忠义、加以优恤、人情不堪、终亦号诉不巳、陕西河南山西三省人民。连年转输。其间邻近者或有送纳本色。其余皆轻赍来边收买上纳。柰民力巳尽。无所取给。今延绥一带直抵陕西山西地方。春夏无雨。麦豆枯干。谷皆未种。纵有雨泽。夏至巳过。不能种谷。至秋派纳粮草。从何收买。即日榆林等处。此亦不为极贵近日边粮本色古之又数倍矣每银壹钱。止买仓米六升。新米四升。米价腾贵。军民饥饿。多有挑掘野菜。采食树皮树叶。日见流移。甚为可忧。臣等叨受重寄。敢不尽心竭力、用图报称、缘各处人马俱巳放回。所留甘凉一万。止可于固原等处分守。臣等带领大同宣府游兵一万。随宜往来调度。沿边草束不敷。欲为存省。境内又无草场。兼以亢旱。有草亦皆不长。无处牧放马匹。若此虏月下入寇。即当并力拒敌。如延久不来侵犯。数月之后。草束尽绝。军马难以存住。臣等纵然勉强支持。到于今冬。倘贼果不渡河欲退则防守不足欲守则供饷不继贼却入境进退两难仓卒之际。方纔具奏。恐难措理。趁今臣等在此守御。早图经久之策。俾三边俱有常规。庶不临时有悞军机重事。且以陕西计之。平凉固原四冲八达实为襟喉之地。达贼长从此处入寇。满四亦尝于此作乱。彼中添设将官以镇之。诚为良便。今以马仪从宜防守。乃是一时之权。以后本官回还。地方依旧空虗。臣等所举周玉岳嵩委堪此任、若以各官职任未久、辄难升用、其都指挥佥事王玺、累经战阵、颇历岁年、谋而有守、勇而不苛、是时止以陕西镇臣兼领别镇不别置大帅于沿边故欲另自立镇臣以为椅角之势近充宁夏副将、本处军马、除游击将军祝雄统领之外范瑾所领、不及二千、王玺到彼不过徒拥虗器、合无令王玺充受前任、然欲成大事、必假以总兵官名目、陕西镇守官员、可以取回、就令本官镇守统制见留并陕西靖虏官军、务在专心操习军马、整饬战具、一遇达贼侵犯、就更会合范瑾等、表里夹击、以图成功、贼若在套。不敢深入。乘空修理城池。拒截要险。且耕且守。以逸待劳。又邻近俱有草场。便于牧放采积。可以省节民力。见今荒歉。或有聚众山林。不劳动调别处人马。即可擒捕。如无成効。罪在不宥。即目暂令本官与马仪等公同防守比及至令兵将相识可以独任陕西经久之策。无出于此。以延绥计之。地方险陡。军民俱有崖窑。可以藏避。本处马队官军。约有一万七千之上。又有原选见在精壮土兵。三千八百余名。皆有马匹。共该二万一千员名。今官军马匹、除例死并瘦弱等项、见在堪骑战者、不及五千之上、土兵全不操习、止是杂项差使、则二万以上军马。止约五千。其余俱各闲住。却调客兵一万。经年在外征戌不无事体倒置今若令缺马官军。补买完足。疲弱等项。攒喂臕息土兵俱入队伍一体操练足约一万六千之兵多于客兵之数况各人熟知地里。坐守家业。无事依时训练。有警径自截杀若是兵力不敷。其山西游击官军三千。比时专为延绥而设。令在灰沟营等处住札。与清水营相离四十里。偏头关与延绥。亦止隔一河。本关除游兵之外。尚有堪战军马四千。于内选出一千。听候河西传报声息警急。船只一便。一同渡河。协助战守。大同游兵。亦选三千在大二右卫。或朔州操守。相隔延绥。止是四程。一闻偏头关灰沟营传报。挨次而进。足可应援。贼情事缓。即回本处操守。用省边备。延绥经人之策。无出于此。以宁夏计之。本处久因无贼犯边。官军少经战阵。所以遇贼。不能捍御。贼知兵力不支。常于彼处肆意侵凌。至于韦州等处军余人等。自去岁大贼出境之后。亦各乘机。假装达子。抢掠人畜。边截道粮。近被祝雄拿获。见今问理。本处奸宄之徒。尚不能擒。岂能摧破强虏。合无责令总兵官范瑾。游击将军祝雄等、公同镇守廵抚官员、将马队官军。逐一拣选老弱不堪者。令本家少壮余丁代替。如无余丁。通于守城步操屯田项下照数选补马匹亦各看选。不敷之数。设法买补。务要人马精强。器械犀利。日逐严加训练蓄养锐气。不许循私占役。有妨调用。遇贼深入。与固原靖虏庆阳等处人马足可并力夹击。宁夏经久之策。无出于此。臣等相度地里、审察时宜、昼思夜度、昼此经久之计、此策若行。各该守镇官员分画既定经营实事又湏实心任之率肯同心协谋躬行。实践不事虗文半年之间事必就绪贼虽久住我亦不劳较之调兵运粮甚为优逸。此系军国重计、伏望　皇上、俯察臣等所言、乞　敕该部早为参详计议、奏请定夺而行、则边方幸甚
　　皇明经世文编卷之六十九终
　　皇明经世文编卷之七十
　　华亭徐孚远闇公　宋征璧尚木　陈子龙卧子　李待问存我选辑
　　徐凤彩圣期参阅
　　徐中丞奏疏（奏疏）
　　徐廷章
　　奏疏
　　边议疏
　　边方事宜
　　甘肃边备疏
　　边议疏【备边急务】
　　一足兵食以备战守、夫备边急务、在足兵食而巳、甘肃等卫所。大约原额旗军七万二千九百余名。今实有者四万一千八百余名。事故逃亡。三万一千一百余名。虽累清勾而解到者少。虽有备御班军。少经战阵。有名无实。遇有警急。深为可虑。及查卫所每年征纳屯粮。止可支用三阅月。其余月分俱藉腹里西安民粮接济顷因延绥有警。甘肃坐拨。止得三分之二。见在仓粮。不足二年之用。其余庄浪肃州古浪镇夷西宁等处粮料。仅可给一年余万一有警。兰县河桥被阻。粮运不通。极为可忧。矧又各处动调策应军马费用浩大将何支给。乞敕该部计议军伍、查勘腹里军多之处。量为拨补。或行督清军官照册清解。勿事虚文。或另设法佥送补役。其粮运或量开中淮盐二三十万引。或行令布政二司发为事囚犯。于此纳米赎罪或将今年夏秋税粮。多拨实边。如此则边方兵食稍足。而缓急无虞矣。一严令以警人心、旧例备御官军。俱系拣选腹里卫所少壮强勇者。轮班守边。近日卫所官军。官则多方推调。或托病。或营求管事。而不依期领军赴操军或贿嘱亲管官旗。托故隐蔽。却将本户或另补不堪贫弱军人辏数。及至到边验出累行坐取。而卫所官因受其赂。反将坐取之人挟制。莫敢谁何。详其所由。于此见边军不得充实而守边之难也葢因各官倚恃军职纵加参奏不过催督赴边无大利害展转延调又过一班以此奸顽得计。率以为常。边备废弛。诚非细故。乞敕该部计议。今后各腹里卫所。原选备边官军。但有避难营求在卫者。听从各该镇守总兵等官。查勘改调边卫。带俸差操。三年或五年满日然后放回原卫。其卫所官吏。受财私易原操壮军人。罪亦如之。如此庶上下交警。而边备不至于废弛矣。一量才质以资任使臣先奏乞将守红城子堡都指挥使鲁鉴、掣回庄浪守备、而以原守庄浪都指挥佥事赵英、与鉴恊同操练、遇警鉴出战而英守城。庶战守有人。内外无患。巳蒙准拟。未几兵部议英原镇守。而使之恊同。恐与鉴相颉颃。难以行事。调英守备红城子堡。缘此堡乃一小站。城内所有。不过驿逓衙门而巳。以英颇有可用之材。置之闲静无用之地。似非随才任使之道。且陕西行都司所属一十五卫所屯种。亦系重务。见今缺官提督。暂令掌印都指挥同知柳春带管。乞将赵英调注行都司管理屯种。而以庄浪随操都指挥陈晟带领马步官军三百员名。不必请勑。只行令守备红城子堡。如此庶用人适宜。而边务不废矣。
　　边方事宜【安边事宜】
　　一选才能以抚番夷、国家抚有西番。因其习俗。分其族属。官其渠魁。给以金牌。而又选土官才能者授以重职以镇抚之。是以数十年间。番夷效顺。西陲晏然近年以来。革去西宁镇守之官。不与通货。茶马夷民无所拘束。往往越境抢掠。杀害官军。皆由守备非人。抚治乖方。侵渔过甚所致。乞勑该部行令镇守等官推访不分内外汉土军职有名誉素着夷人信服者一员职专抚治。遇警就俾率领番兵征剿。庶使边境军民获安。一移边堡以保居人。切见西宁所属沟一堡。内有驿逓军夫牛马。及各家私产人畜俱赖城池保障缘本堡山易登而汲水远不如大路旧站北边山坡。陡峻险固。堪以居守。请勑镇守总兵等官。移堡于此。庶使边军乐业。地方无虞。一设学校以训边氓。肃州卫所俗杂羗夷。人性悍梗。往往动触宪纲。葢由未设学校以教之故也。请如山丹等卫例。开设儒学。除授教官。就军选其俊秀余丁。以充生员。及各官弟男子侄。俱令送学读书。果有成效。许令科贡出身。其余纵不能一一成材。然亦足以变其性习不数年间。礼让兴行。风俗淳美矣。一决功赏以激人心。各处征战。有功官军。临敌捐躯。出万死得一生。镇守等官造册报功进缴。报功文册大抵不能速结以致虚实多寡不能公平所以人无劝勉兵部又行廵按御史覆勘。但御史所廵地方广阔。事务浩繁。日延一日。倏尔更代。又将交与下年接廵者。是以二三年间未得完报致使有功官军。垂首丧气。归咎朝廷。而图报之心。十减七八。倘再有警。何以鼓激人心。乞敕该部。遇有造报功册到部。应覆勘者。即差给事中御史各一员。径往彼处体访查勘。随与决断。如此则赏不踰时。而人知所以感发奋激矣。一任勇智以固封守。甘肃所属庄浪地方最为冲要。今同守庄浪地方都指挥佥事赵英、城守有余。出战不足。而守备红城子堡都指挥使鲁鉴。虽系土官。素有智勇。所守红城子堡。距庄浪七十余里。非要害之地。请将鲁鉴掣回庄浪。仍令赵英恊同操练。遇警相机战守。别选能干指挥一员。守备红城子堡。如此庶边事宁帖守备得人。一广贤路以资任使、陕西行都司及山丹凉州庄浪西宁各卫、俱有儒学选官军俊秀子弟以充生员、而卫学之设、止许科举。不得食廪充贡。乞如府州县学例、定拨廪膳生员月给廪米五斗、科举外挨次岁贡出身、则人才不遗于边方矣、
　　甘肃边备疏【甘肃边备】
　　一甘肃古浪守御千户所城、俱在半山中墙垣低薄、不时坍塌、且山水险恶。难为保障。宜移于东北平坦之地。仍将旧城作古浪关。按月差官把守。盘诘奸细。一陕西行都司所属卫所官员俸钞。俱于陕西各府食塩钞内支给。以路远支给不时或四五年。或八九年。甚至有终身不得支者。乞将各官俸钞。折布政司库银。行令按季造册赴司领回卫所给散。每银一两、折粮四石。或五石。一西宁地方番夷食茶。如中国人民之于五谷。不可一日无者本朝旧有茶马之例。后暂停止。近又举行。然民间绝无兴贩而官府又督办之人以致茶马司见茶不满千斤。乞勑所司通查出茶州县山场。定其则例。听民采取。俱运赴西宁官库收贮。换易番马。给军骑操。并与苑马寺作种孳牧。其民间所采茶。除税官外。余皆许给文凭。于陕西腹里货卖。有私越黄河。及河洮岷边境通番易马者。究问如律。一河西一带居人。别无营业。止是耕牧。丰年上纳子粒之外。所余无几、今甘肃仓库。收有余剩粮价乞量借二三年之数听臣督同管粮官。于秋成之际。委官分投。照依时值籴粮于预备仓收贮。春散秋收以备兵荒之用后有赢余。尽数存留在边。放作官军月粮。一甘肃地方孤悬受敌。比年以来。三边备御官军。兑换归并。就近操守。遂将本镇原备边潼关卫官军兑下缺少二千七百余员名。累次勾补。并无一人到边。倘遇有警。何以为用。自今乞调还甘肃。照旧轮班操备。一两京天下法司衙门。问拟囚犯。有例该充军。及降调立功为民者。往往恣肆不赴配所著役到任。或于中途迯脱。或于在京潜住或逃回原任原籍。乞勑法司禁约。在京许锦衣卫五城兵马司、在外听廵抚等官、严加捕捉解赴配所窝藏纵容不首者事发一体究问
　　皇明经世文编卷之七十终
　　皇明经世文编卷之七十一
　　徐华亭孚远闇公　陈子龙卧子　宋征璧尚木　吴培昌坦公选辑
　　朱茂暻子庄参阅
　　丘文庄公文集一（疏　议）
　　丘浚
　　疏　议
　　献言图报疏畧
　　公铨选之法
　　北都形胜
　　建都议
　　贡赋之常
　　漕挽之宜一
　　漕运之宜
　　漕运河道议
　　通州挽运至京议
　　献言图报疏畧【修省】
　　仰惟　太祖高皇帝、于洪武元年、岁在戊申、登　大宝之位、肇　皇明之基、复中国之统、凡历　六朝阅一百二十年、我　皇上登宝位纪元之始岁、又适在戊申、十干之甲、十二支之子相配、再周无余、而　皇上登极之岁、适与相符、谓　上天无意可乎、谓　圣祖在天之灵、无意可乎、谨按宋儒邵雍皇极经世书、谓天地大数、以十二万九千六百年为一元、国祚大数、以九千六百年为一元、三代以后、惟汉唐宋国祚为最长、然皆不能满其国祚之元数、多者不过三四百年、如人寿以百二十年为一元、然非善摄养、惜元气、存仁心、谨身节用、不能尽其天年以满其元也、是以汉唐宋之世、自百五六十年以后、往往中微、政务日趋于弊、风俗日趋于薄、纪纲日趋于弛、由是驯致于不可振起、而底于亡、此无他、继体之君、皆生于世道丰亨之际、宫闱安乐之中、不历险阻、不经忧患、天示变而不知畏、民失所而不知恤、人有言而不知信、好尚失其正、用度无其节、信任非其人、因循苟且而无有奋发之志、颠倒错乱而甘为败亡也、向使其君若臣、当其将微之时、灼然预知其中微之象、因上天之垂戒、汲汲反躬修省、以祈天永命、其国祚岂止此哉、矧其上世创业之君、无功德于民、适逢机会、因人成功、非若我　圣祖驱夷狄而出之化外、收还我二帝三王所自立之中国、重阐彝伦、再立世界、自天地开辟以来、帝王功德之大、所未有者也、我　国家有此大功、上格　天心、为　上帝之所孚佑、而眷顾之无已、仁爱之不忘、故于世道升降之会、嗜欲开先之际、生不世之主、而处于困心衡虑之中、示非常之变而当其居潜养晦之日、是以成化年间。灾异之生。皆自古史册所罕有者。彗星凡三出紫微大市三垣、与夫三公北斗、无不扫遍、而两京畿暨十三藩司所□地震、毋虑五六百次、至于弘治之初、犹未巳也、迩彗星又出于天津、地震天鸣、无异曩时、鸟三鸣于禁中、考之经史、天变莫大于彗孛、而侵三垣台斗为重、地变莫大于地震、而在京师边方为急、禽鸟动物、得气之先、其变尤亟、春秋二百四十二年、书彗孛仅三、书地震仅五、书飞禽仅二、今乃屡见于二十六年之间、变不虚生、必有其应、特在迟速之间、卜以古人占候之术、验以前代已然之故、其咎征之应、深可畏也、然我　祖宗积德累仁、　先帝敬天爱民、　皇上清心寡欲、无有致灾之理、而天之示变乃如此岂无其故哉、天人相与之际、甚可畏也、天不言、因其必然之数而示以显然之象、使人见其象、推其数、尽当然之人事、而求其所以胜天、则能变灾为祥矣、夫人所以能胜天、其道所由、修德而巳矣、臣愿　皇上体上天爱民之深、念　祖宗基业之大、端一身以立天下之本、清一心以应天下之务、上畏天怒、下畏民怨、中畏人言、谨好恶而不流于异端邪说、谨用度而不致于耗国害民、谨任用而不失于偏听独任、振纪纲于颓靡之余、复风俗于和平之旧、防微杜渐、每以祸乱为忧屈巳虚心、不以颠危为讳、防欲而刚为之制、思患而预为之防、将有为也、将有行也、则反求诸心、熟思而审处之曰、此事果合乎天理、顺于人心、适于时宜否乎、其于圣贤经史。有无该载。　祖宗彝训。有无违悖。当世军民。有无利益。物论以为便否。清议以为善否得无违道悖德以致天怒乎。得无劳民伤财以致民怨乎。得无蠹国害民以致人言乎。一事之行。而众议之。访于众而独断之。然后审缓急之宜。量轻重之剂。循先后之序。以见于施行焉。夫如是、是惟不行、行则合天理之公、即人心之安、适时措之宜、而天下后世享其福矣、虽然、人君一心、攻之者众、一日万几、应之无穷、揣摩窥伺、觇吾意气之所向、引诱激发、逢吾心志之所欲、投间抵隙、觊吾机便之可乘、上谗畧露其微机、众即据以为幸会、而入其谗、献其计、利其人、植党与、排异巳、求差遣、乞恩泽、希爵赏、觅田宅、无非欲攘货贿以肥家、结亲幸以固宠、冒爵禄以贻后世、是皆为其身谋、为其家谋、为其亲识、以及所交私之人谋、岂有一毫谋国之心哉、　皇上诚能养心性以保天和、阅经史以广圣学、禁私谒以肃内政、明义理以绝奸邪、慎俭德以怀永图、勤政务以弘至治、信任防一巳之偏、听纳取众人之善、示淳朴以为天下之先、明意向以定万民之志、使夫投机伺便之人、承风希旨之辈、晓然皆知　上之所好尚者、在乎仁义、而不在功利也、在乎儒教、而不在乎佛老也所用度者、在乎俭朴、而不在乎奢靡也、在乎节省、不在浪费也、所任用者、在乎贤良、而不在嬖近也、在乎正直、而不在乎谄佞也、则　朝廷之上、如日正中、仰其光景者、皆知其不可隐蔽、如水趋海、观其波者、皆知其不可回转、小人不敢肆其奸、君子不为人所蔽、左道惑众者、不能乱圣人之教、巧言诡计者、不能逢　明主之意则纪纲振作、治教休明、风俗淳和、上有余而下无不足、　国势隆重而运祚灵长矣、
　　公铨选之法【论资格】
　　资格以用人、说者谓此法既立之后、庸碌者便于历级而升、不致沉废、挺特者不能脱颖而出、遂至邅迥则是资格不可有也。然未有此法之前、选司注官。有老于下士。三十年出身不得禄者。则又是资格不可无也夫羣千百人之才品。而决于一二人之耳目。苟无簿籍之稽考。法制之禁限。资次之循历。而欲一一记忆之。人人抡选之。吾恐其智有所不周。力有所不逮。日有所不给矣。而况夫伪妄诈冒。请托干求。那移蒙蔽。奸计百出者哉。由是观之。人固不可以不任。而法亦不可以不定。守一定之法。而任通变之人。使其因资历之所宜。随才器之所能。而量加任使。用资格以叙常才不用资格以收非常之才则铨衡之事尽矣用资格亦不纯用资格不用资格所以待非常之才。任要重之职。厘繁剧之务。用资格。所以待才器之小者。任资历之浅者。厘职务之冗杂者。其立为法一定如此。而又得公明之人以掌铨衡。随才受任。因时制宜。而调停消息之。于常调之中。而有不常之调调虽若不常。而实不出乎常调范围之外。我　祖宗立法之善、文职四品、及在京堂上官、在外方面官、五品以上员缺皆具名以闻、自五品以下、吏部始得铨注、此所谓用资格而有不用者也、自尚书侍郎以下惟才是用、虽若不分流品。然翰林院国子监非通经能文者不授之。其余流品。又未尝不分焉。臣寮之在任也、则虽推举不次用之、既秩满到部、则必考其功绩、按常调以用焉、　祖宗良法美意有如此者、此又万世所当遵守而不可更革者也、
　　北都形胜【修筑墩台】
　　臣按我朝建都于燕、切临边境、所以设险以扞蔽其国都者、尤宜慎固、太行西来逶迤而北。历居庸而东极于医无闾。是谓一层之内藩篱也。又东起旧大宁界。越宣府大同代州之境。而西至于保定德州之黄河。又为第二层之外藩篱也。其内之藩篱。天造地设重冈迭障。以为　国家北门之屏蔽。易所谓地险者也。若夫外之藩篱。固有天然之地险。然其间多有间断之处。因而补其缺。塞其罅。以为外寇之防。则又赖乎王公之设险焉。臣闻云代一带。其设墩台有守候也。有大边有小边。大边以谨斥堠。小边以严守备。然自欵市成后无岁不筑边墙识者亦以为劳费多而未足为恃也今诚于大边墩台之间。空缺之处。因其崖险。随其地势。筑为城墙。以相连缀。实为守边长久之计。高闾为六镇。东西不过千里。一夫一月之功。可成三步之地强弱相兼。不过十万人。一月可就。臣窃以为今山后缘边之地。东起永宁之海冶。西底保德之河壖。自东而西。计其所长。一千三百二十里而巳。其间墩台相望。远者十数里。近者数里。就其空处。而加筑塞之功。延引以相连接。亦无甚劳费者。昔人谓一月可就。臣请以三年之期。遇夫边方无警之秋米谷丰登之岁。孟夏仲秋。天气温凉之候。量拨骑兵以防护。借十万人之功力。费十数万之赀粮。三年之内。仅劳一百八十日。成此千百年莫大之功。夫然则边城寇盗永情。国家藩篱益厚。高闾所谓五利者。彼徒扎之空言。而我今日真享其利矣。
　　建都议【幽燕形胜】
　　观乎此议则知徐武功南迁之说为非而 于忠肃有社稷之功至今为烈也
　　按朱熹语录、冀都正是天地中间好风水。山脉从云中发来。云中正高脊处。自脊以西之水。则西流入于龙门西河。自脊以东之水。则东流入于海。前面一条黄河环绕。右畔是华山。自华山来至中为嵩山。是谓前案。遂过去为泰山耸于左。淮南诸山为第二重案。江南诸山为第三重案。观是言也。则知古今建都之地。皆莫有过于冀州可知矣。虞夏之时。天下分为九州岛。冀州在中国之北。其地最广。而河东河北。皆在其域中。四分之中。舜分冀为幽并营。幽与并营。皆冀境也。就朱子所谓风水之说观之。风水之说。起于郭璞。谓无风以散之。有水以界之也。冀州之中。三面距河处。是谓平阳蒲坂。乃尧舜建都之地。其所分东北之境。是为幽州。太行自西来。演迤而北。绵亘魏晋燕赵之境。东而极于医无闾。重冈迭阜。鸾凤峙而蛟龙走。所以拥护而围绕之者。不知其几千万里也。形势全。风气密。堪舆家所谓藏风聚气者。兹地实有之。其东一带。则汪洋大海。稍北乃古碣石。沦入海处。稍南则九河既道。所归宿之地。浴日月而浸乾坤。所以界之者。又如此其直截而广大也。况居直北之地。上应天垣之紫微。其对面之案。以地势度之。则泰岱万山之宗。正当其前也。夫天之象以北为极。则地之势亦当以北为极易曰。艮者东北之卦也。万物之所以成终而成始也。艮为山水为地之津液。而委于海。天下万山。皆成于北。天下万水。皆宗于东。于此乎建都。是为万物所以成终成始之地。自古所未有也。兹葢天造地设。藏之以有待、我　太宗文皇帝、初建藩于兹、既而入正大统、乃循成王宅雒故事。而又于此建都焉。葢天下王气所在也。前乎元而为宋。宋都于汴。前乎宋而为唐。唐都于秦。在唐之前。则两汉也。前都秦而后雒。然皆非冀州境也。虽曰宅中图治。道里适均。而天下郡国乃习背之而不面焉者元人虽都于此、然夷狄杂气、不足以当中国帝王之统、惟我朝得国之正。同乎尧舜。拓地之广。过于汉唐。书所谓东渐西被朔南暨。声教讫于四海。仅再见也。猗与盛哉。孔子曰、为政以德、譬如北辰、居其所而众星共之、易曰、离万物皆相见、南方之赴也圣人南面而听天下、向明而治、夫以北辰为天之枢。居微垣之中。而受众星之环拱。天之道固在北也。天之道在北。而面之所向。则在乎南焉。今日京师居乎艮位。成始成终之地。介乎震坎之间。出乎震而劳乎坎。以受万物之所归。体乎北极之尊。向乎离明之光。使夫万方之广。亿兆之多。莫不面焉以相见。则凡舟车所至。人力所通者。无不在于照临之中。自古建都之地。上得天时。下得地势。中得人心。未有如今日者也。况此乃苏秦所谓天府百二之国。杜牧所谓王不得不可为王之地。牧之言曰禹画九州岛、一曰冀州、舜以其分太大、离为幽州、其人沈鸷多材力、重许可、能辛苦、本兵矢、他不能荡而自若也。复产徤马。下者日驰二百里。所以兵尝当天下半则其兵马之强。在昔然矣。且其地濒大海、在秦始皇时、起黄腄琅琅负海之粟、转输北河。是时海运固巳通于兹矣唐杜甫谓渔阳豪侠之地。云帆转辽海。粳稻来东吴。则当时又通东吴之粟于此焉胡元盛时。漕东南粟至燕。岁几至四百万石。而南方之货。亦随以至。是葢天生巨海。以为国家饷道。不假通渠转漕。自然而成者也。则其食货之丰。有非他方可及可知已。噫兵食俱足。文武并用。向明以用文。而临乎华夏。则有以成文明之化。偕幽以建武。而御乎戎夷。则有以张震迭之威。臣故曰自古建都之地。上得天时。下得地利。中得人心。皆莫有如今日者此也虽然居之安者。不可不思其危。享全盛者。不可不为衰微之虑。诗不云乎。殷鉴不远。在夏后之世。自昔都燕者始于召公。而极于金元。然召公诸侯也。金元乃夷狄。上不足以当天心。下不足以乘地气。无足道者。其人虽不足道。而其事势则有可以为鉴戒者焉。金人之祸在夷狄所谓土崩之势者也元人之祸在中国所谓瓦解之势者也鉴金人之失。则必固边圉。选将帅。强兵马。丰货食。使国势壮而外虏不敢兴窥伺之心。鉴元人之失。则必谨法度。用贤才。省刑罚薄税敛。使朝纲正而生灵不敢萌背畔之念。如此则国家如泰山之安。与天地相为悠久矣。
　　贡赋之常【因田定赋】
　　臣按马端临有言、赋税必视田亩、乃古今不易之法、三代之贡助彻。亦只是视田而赋之。未尝别有户口之赋。葢授人以田而未尝别有户赋者三代也。不授人以田而轻其户赋者两汉也。因授田之名。而重其户赋。田之授否不常。而赋之重者巳不可复轻。遂至重为民病。则自魏至唐之中叶是也。自两税之法行而此弊革矣。岂可以其出于杨炎而少之乎。由马氏斯言观之、则是两税之法、寔得古人之意、后世徒以陆贽之言而非之贽之言、葢不欲苟变当时之法、故极言其法之弊耳、臣窃以谓土地万世而不变。丁口有时而盛衰定税以丁稽考为难定税以亩检核为易两税以资产为宗未必全非也但立法之初。谓两税之外。不许分毫科率。然兵兴费广。不能不于税外别有征求耳。此时之弊。非法之弊也。自唐立法之后至今行之。遂为百世不易之制。我朝稽古定制。以天下之垦田。定天下之赋税。因其地宜。立为等则。征之以夏者谓之税。征之以秋者谓之粮。岁有定额。家有常数。非若唐人遇有百役之费。先度其数而赋于人也。随其田之宽狭。取其税之多寡。此亦论挍定两税之始率其最多者则后可以无额外加赋也非若唐人以一年之科率最多者以为额也。其额数则具于黄籍。总于户部。其征输期限。则责之藩服州县。今赋额虽定而每年会计等则亦有轻重不同者非若唐人别设两税使以总之也。若夫丁口之税。百无取焉。惟逐户编为里甲。十年一度轮差。其余年分。官司有所营为。随时起集佣倩。事巳即休。所谓绢布之调无有也。不役之绢无有也。其法一定而可守。其额百世而不亏。吏不能以为奸。民不至于重困。陆贽所谓其取法也远。其立意也深。其敛财也均。其成人也固。其裁规也简。其备患也周。此六言者、我多祖宗取民之制。真足以当之矣。彼租庸调法、乌可与同日语哉、
　　漕挽之宜一【用囊盛米】
　　臣按自古称善理财者首刘晏、然晏岁运之数、止百一十万石耳、然当时运夫皆是官雇、而所用佣钱。皆以盐利。非若今役食粮之军。多加兑以为费也。今米石加兑五六。是民之纳租名一石者出石五六斗。田之起科名三升者加多一斗半。且军在卫所既支月粮。及出运又有行粮支给。而一夫岁运不过三十石。通其所加兑。及所支给者而计之。则多于所运之数矣。葢费一石有余而得一石也。而舟船之费不与焉。又晏所造歇艎支江船二千艘。每船受千斛。十船为一纲。每纲三百人。篙工五十人。则是三百五十人。驾十船。运米一万石。较之今日十人驾一船。一船载米三百石。通三十船运米九千石。其人少五十其石少一千而不甚相远也惟所谓囊米之说。今日尚有未行。纲米所以耗损运卒所以困弊者。坐此故也。以囊盛米又可以约举其数不至沿途损耗史谓晏岁转运粟百一十万、无斗升溺、当时未闻有兑也其所行漕、乃大江大河、而又随处转运、非但若今长运于窄浅之漕河者。何以能无溺哉、况今所兑、浮于所运之半、而岁岁有所损溺、官军赔偿、举债鬻产、无有巳时、所以然者、正坐剥浅之费广、挨次之日多、不幸而沉溺颗粒无余也、为今之计、宜如刘晏之法、所运之米、皆以囊盛。遇河浅涩。暂舁岸上。过浅而复舁归舟。或分载小船以过浅。亦有包封不致散失。不幸而沉溺。捞而出之。不致全失。纵有浥烂。亦可他用也。说者若谓囊米恐舟浅不能受。夫既实满艎中。加之艎板。上护以竹簟芦席以蔽雨水。其后船毁再造量加大之可也。然则米皆用囊。如费将益多何。夫囊以布为之可用数年。有山处可用竹伐近江处可用蒲苇其所费比所失散亦为省矣
　　漕运之宜【通海运】
　　臣按海运之法、亦是输□于燕也自秦巳有之。而唐人亦转东吴稉稻以给幽燕。然以给边方之用而巳。用之以足国则始于元焉。初伯颜平宋、命张瑄等以宋图籍自崇明申海道入京师、至至元十九年、始建海运之策、命罗壁等造平底海船运粮、从海道抵直沽、是时犹有中滦之运、不专于海道也、【元初粮道自江入淮、由黄河至封丘县中滦□站、陆运至浚县其门、一百八十里、入御河】 二十八年、立都漕运万户府、以督岁运至正中、以江淮两浙财赋、每岁所办粮充运、自此以至末年、专仰海运矣、海运之道、其初自平江刘家港【今在苏州府昆山县太仓、】 入海、至海门县界开洋、月余始抵成山、计其水程、自上海至杨村马头一万三千三百五十里、最后千户殷明畧者、又开新道、从刘家港至崇明州三沙放洋、向东行入黑水大洋、取成山转西至刘家岛、又至登州沙门岛、于莱州大洋入界河、当舟行风顺时、有自浙西至京师、不过旬日而巳、说者谓其虽有风涛飘溺之虞、然视河漕之费、所得葢多、终元之世、海运不废、我　朝洪武三十年、海运粮七十万石给辽东军饷、永乐初、海运七十万石至北京、至十三年、会通河通利、始罢海运、臣考元史食货志论海运有云、民无挽输之劳、国有储蓄之富、以为一代良法、又云海运视河漕之数、所得葢多、作元史者、皆　国初史臣、其人皆生长胜国时、习见海运之利、所言非无征者、臣窃以为自古漕运所从之道有三、曰陆曰河曰海、陆运以车、水运以舟、而皆资乎人力、所运有多寡、所费有繁省、河漕视陆运之费省十三四、海运视陆运之费省十七八、葢河漕虽免陆行、而人挽如故、海运虽有漂溺之患、而省牵率之劳、较其利害、葢亦相当、今漕河通利岁运充积、固无资于海运也善谋国者、怕于未事之先、而为意外之虑、宁过虑而无、不临事而悔、今　国家都燕。葢极北之地。而财赋之入。皆自东南而来。会通一河。譬则人身之咽喉也一日食不下咽。立有死亡之祸。迂儒过为远虑、请于无事之秋、寻元人海运之故道别通海运一路、与河漕并行、江西湖广江东之粟、照旧河运、而以浙西东濒海一带、【浙江布政司及常州苏州松江三府】 而繇海通运、使人习知海道、一旦漕渠少有滞塞、此不来而彼来、是亦思患预防之先计也、臣家居海隅。颇知海舟之便、舟行海洋。不畏深而畏浅。不虑风而虑礁。故制海舟者必为尖底。首尾必俱置柁。卒遇暴风。转帆为难。亟以尾为首。纵其所如。王敬川漕抚奏行海运初年运少漕舟俱□次年便有损坏以方漕时正值暴风大作之期也且暴风之作。多在盛夏。今后率以正月以后开船、置长篙以料角、定盘针以取向、一如番船之制、夫海运之利。以其放洋。而其险亦以其放洋。今欲免放洋之害、宜预遣习知海道者、起自苏州刘家港。访问傍海居民。捕鱼渔民。煎塩灶丁。逐一次第踏视。海涯有无行舟横道。洎舟港汊沙石多寡。洲渚远近。亲行试验。委曲为之设法。可通则通。可塞则塞。可回避则回壁。画图具本。以为傍海通运之法。万一可行。是亦良便。若夫占视风候之说。见于沈氏笔谈、每日五鼓、初起视星月明洁四际之地、皆无云气、便可行舟、至于巳时则止、则不遇暴风矣、中道忽见云起即便易柁回舟、仍泊旧处如此可保万全、永无沉溺之患、请试用之、试之而可则行、不可则止、
　　漕运河道议【城临清】
　　按历代建都于西北者。皆仰给东南之漕。都长安者阻关陕之险。漕运极难。所资者江淮河渭。都洛阳汴梁者。兼资汴洛汝蔡而巳。惟我朝建都幽燕东至于海、西暨于河、南尽于江、北至大漠、水涓滴皆为我国家用。其用最大。其功最巨者。其运河由江而入邗沟。由邗沟乱淮而渡上清口。经徐吕二洪。泝沁泗水至济宁。济宁居运道之中。所谓天井闸者。即元史所谓会源闸也。泗【出泗水县】 沂【出曲阜县】 洸【出阳宁县】 汶【源有三二出莱芜县一出泰山南】 诸水。毕会于此。而分流于南北。北至安民山入于新河。地降九十尺。为闸十有七。而达于漳御。南至沽头。地降百十有六尺。为闸二十有一。而达于河淮。此葢居两京之间南北分中之处自是而南至于河淮顺流也河淮东流至清口而入于海乱流而渡。由邗沟渡江而达于南京。自是而北至于漳御顺流也御河北流至直沽。而入于海。泝流而上。由白河抵潞而达于北京。迤南接济之水。有自武陟来之沁。有自琅邪来之沂。迤北接济之水。有自金龙口之河。有分滹沱河之水。通论诸闸。天井居其中。临清总其会。居中者如人身之有腰脊。总会者如人身之有咽喉。腰脊损则四肢莫运。咽喉闭则五脏不通国家都北而仰给于南。恃此运河以为命脉。济宁居腹里之地。州县栉比。居民鳞次。而又多有旁出之途惟临清乃会通河之极处。诸闸于此乎尽。众流于此□会。且居高临下水势泄易而涸速是凡三千七百里之漕路。此其要害也东控青齐。北临燕赵。且去边关不远。疾驰之骑。不浃旬可到。为国家深长之思者。宁有而弃。毋无而悔。书生过虑。请跨河为城今临清巳夹河而城矣两际各为水门以通舟楫而包围巨闸。在于其中。设官以司启闭。屯兵以为防守。是亦思患豫防之一事也。臣愚以杞人之智、过为天虑、惟　圣明矜其愚、而察其心不胜大愿、
　　通州挽运至京议【开治道路】
　　按通州陆挽至都城、仅五十里耳、桂文襄在世庙时亦议开河通水运竟不得施行而元人所开之河、摠长一百六十四里、其间置闸坝、凡二十处所费葢亦不赀、况今废坠巳久、庆丰以东诸闸虽存、然河流淤浅、通运颇难。且今积水潭【即今海子】 在都城中、禁城之北。漕舟既集。无停泊之所。而又分流入大内。然后南出。其启闭蓄泄非外人所得专者。言者往往建请欲复元人旧规。似亦便利。然以臣愚见。陆挽与河运利害亦畧相当。必欲复旧。须于城东凿为大潭如积水比以为停泊之处引水自城西入壕。由北转东。潴于此潭。又于分水入城处。筑闸以司启闭。仍于御河南出城壕之道。建为巨闸蓄禁中。水非满溢不启。自庆丰闸以东。每闸之旁皆为月河以容挨闸之舟如此庶几良便。若恐劳民动众。又不若依旧陆挽之为便。但道路之间。每遇霖雨泥淖。车轮陷没。牛驴踣毙。脚价踊贵。漕卒舟行。数月始得抵陆。而久留多费。艰苦不胜。此建议者悯之。所以咸欲复旧河道。然自永乐乙未。开运以来。经今六十余年。率由此路。况其脚费。支兑之初。巳有加耗。晴干之时。所费良亦不多。为今之计。请于都城之东、官路之旁、择便利处再辟新路一道。或二道。每道约广十丈以上。其旧道专以为官民往来之路。止行小车。其新开者一道专以通行辇运大车下而往者从左道。上而来者从右。不许互行。其道旁民居。不许夹道相向。有欲居者。皆许于道旁百步之外。面东西以居。近道卖酒食者。惟许作浮铺。如此则民居既远。车丸辙散行。水易涸而泥易干。运道自然不至深陷。又于中道设一提举司、视卫河例、置官一二员、每年委工部官一员提调、将庆丰等闸、原设闸夫、编为甲乙、专一修理道途、大车入门、免其纳钞、就俾于提举司。出修路钱若干。收贮在官。以为买砖石佣工作之费。又俾有司、拘集车户、及牙行人等、从公量定脚价、分为三等、晴干每石若干。阴雨若干。泥泞若干。必使两不相亏。具疏奏闻、永为定例、如此则输挽通利。所费者不过民田数十顷。可将官地偿之。或给以价。或为之开豁粮租。其视开河之费。减数十倍。况河道狭而运舟多一遇水少伺候启闭动经旬日有妨嗣岁之计且又每闸设官聚夫。官俸民粮。日有所费。岁岁遣官吏起民丁开挑上源。疏涤壅塞。修筑坍塌。禁民引水灌田。妨民及时耕获。文移工作。岁无宁月。愚言万一有可采者、乞下有司计议。其于国计未必无补、
　　皇明经世文编卷之七十一终
　　皇明经世文编卷之七十二
　　华亭徐孚远闇公　陈子龙卧子　宋征璧尚木　吴培昌坦公选辑
　　张埁幼青参阅
　　丘文庄公文集二（议）
　　丘浚
　　议
　　制国用议
　　足国用议
　　京辅之屯
　　屯营之田
　　江右民迁荆湖议
　　屯田（淮南水田颍寿陆田）
　　屯田（荆襄唐邓之田）
　　铜楮之币一
　　铜楮之币二
　　山泽之利
  </div>
  <div class="pagination">
   <a href="皇明经世文编_page24.html">
    上一页
   </a>
   <span>
    ...
   </span>
   <a href="皇明经世文编_page20.html">
    20
   </a>
   <a href="皇明经世文编_page21.html">
    21
   </a>
   <a href="皇明经世文编_page22.html">
    22
   </a>
   <a href="皇明经世文编_page23.html">
    23
   </a>
   <a href="皇明经世文编_page24.html">
    24
   </a>
   <span class="current-page">
    25
   </span>
   <a href="皇明经世文编_page26.html">
    26
   </a>
   <a href="皇明经世文编_page27.html">
    27
   </a>
   <a href="皇明经世文编_page28.html">
    28
   </a>
   <a href="皇明经世文编_page29.html">
    29
   </a>
   <a href="皇明经世文编_page30.html">
    30
   </a>
   <span>
    ...
   </span>
   <a href="皇明经世文编_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
