<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 165 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 165 页/共 192 页</h1>
    <div class="content">　　规画甘肃全省地势军情疏同治八年　　　　
左宗棠

窃兵事有一定之规模。有自然之次第。其先后缓急之节。则必审贼势军情应之。臣自进驻泾州以来。熟察甘肃全局。北自花马池而南。少西为灵州。迤南少东为环县。又东南为庆阳为宁州正宁。折而西南为泾州为灵台。迤而西包陕西汧阳陇州北境。踰山而西为清水。又西为秦州。清水之南为两当与徽县成县。东连陕境。西界蜀境。而甘肃东路自北而南之路始尽。以地理家飞鸟之数计之。不过一千三百余里。以人行之数计之。则几二千余里。此甘肃自北而南之地势也。由花马池而西。少北为宁夏。又北为平罗。由宁夏而西南为中。又西为古浪。古浪西北为凉州。凉州北为镇番。西北为永昌山丹。又西北为甘州高台肃州。迤西而南。则嘉峪关矣。此为甘肃之北路。由庆阳而西为镇原为固原州。由泾州而西为崇信。西北为平凉府。又西为隆德为静宁州。又西为会宁为安定。又西北达兰州。兰州之西北为碾伯县为西宁府。此为甘肃之中路。由秦州而西为伏羌宁远。西北为巩昌府。又西北为渭源。又西北为狄道州。二百三十里达兰州。秦州南为徽成。东为清水。东南为两当。西南为西和礼县。又南为阶州。巩昌之西南为岷州洮州。及各土司地。此为甘肃之南路以现在贼势言之。陕甘逆回萃于宁夏所属平罗灵州中一带。其东窜缠金之贼。经张曜击之沙金托海磴口。速解阿拉善定远重围。穷追至广宗寺。复进贺兰山。距宁夏不远。宋庆又击退鄂尔多斯及五胜札萨等旗之贼。据张曜报金顺等马步各营又已行近磴口。似边外渐可肃清。刘松山全军。七月十二日已由清驰抵镇靖堡。将粮运后路。节节布置。携十二日之粮。向花马池前进。计此时已抵花马池。进剿宁灵之贼。北路兵力已厚。似边内亦渐可肃清。南路秦州一带河州窜回。自李辉武吴士迈两军击败后。六月十九日。又经甘军记名提督梅开泰击之伏羌县北六十里马家岘。擒斩颇多。余贼全遁归巢。兰州运道渐已疏通。穆图善前此停运之饷。均已悉数提去。昨接藩司崇保来缄。每月官商搭帮往来驮骡。或五六百或七八百。甚有转机。河州踞逆。近无大股出窜。穆图善所派记名提督凉州镇总兵傅先宗总统喻正祥敖天印彭忠国之二十四营。臣饬其分驻徽县榆树坝高桥李子园娘娘坝皁角铺。以护完善之区。通饷运之道。俾吴士迈李耀南汤聘珍得随时往来雕剿。以速戎机。似南路亦渐有肃清之望。其中路平凉府属固原以北陕回之畸零小户。多有赴营求抚者。臣饬各地方官指荒绝地亩。随时安插。马朝清续禀陕回有急于就抚者。有顽梗如故者。臣仍以分别剿抚之意示之。一面调道员魏光焘进驻庆阳。扬督刘端冕进合水。以防环县窜出之贼。总兵张福齐进驻董志原之萧金镇。分驻屯子镇西峰镇。提督丁贤发由正宁进驻镇原之驿马关。以遏宁灵横溢之贼。一面调陕西提督雷正绾由平凉进驻固原之古城川。提督周兰亭由萧金镇进驻瓦亭。以扼南北之冲。

惟中路平凉一府。古称雄镇。自回逆肇以来。府城三次失陷。官军频年未遑剿办。守令多寄居村堡。力不能制土匪。甚且藉土匪自固。假以义旅之名。任其蚕食村堡。茹柔吐刚。不办良匪。有盐茶厅民张贵即刚八者。因忿其兄刚五枉杀之事。纠聚党伙。迫胁良民。窃踞静宁州庄浪县丞辖境威戎镇水洛城等堡。攻破静庄两属民堡五十余处。其党侯得应攻破会宁通渭县黄家各堡十七处。又攻破会宁县东北乡民堡四处。秦安县民堡被攻破者未知其数。聚众至二十八营。仿官军营制。旗帜器械。居然齐整。与镇原匪首孙百万遥相句结。拷掠之惨。甚于逆回。为平凉秦州一大患。臣前以驿马关有贼骑突至。檄黄鼎派队剿之。路过镇原县时。出不意擒孙百万解营。代理镇原知县廖溥明亦获其弟孙百智解审。臣亲提孙百万孙百智讯明攻破寨堡百余。杀人不计数。当即斩决。传首犯事地方示众。以伸　国法而快人心。张贵闻知。与其党谋变益急。臣前次钦奉　寄谕。都察院奏工部员外郎王梦熊遣抱以贼围紧急等词赴该衙门呈诉左宗棠度师入陇着即查明该处如有贼匪窜扰即行派兵剿洗以靖地方原呈着抄给阅看钦此。臣钦奉之下。详察张贵罪状。尚有王梦熊所未及者。此贼不除。各属残黎。难堪毒害。且所扰之静庄会宁各境。本兰州中大道。秦安又兰州东南孔道。均未容稍有梗阻。其地居甘肃南北之中。宁灵之回。与河狄之回。往来句结。不由庄静。即出秦安。将欲南北分驰。扫除余孽。而土匪从中作梗。饷道堪虞。若待驻军防剿。徒分兵力。臣现调黄鼎率所部八成队伍。由崆峒化平川径捣庄浪所辖威戎镇贼巢。调臣营务处前衢州镇总兵敬临。由灵台出崇信经马颊口以捣水洛城贼巢。调驻秦州之员外郎衔中书吴士迈道员李耀南汤聘珍等拨所部进秦安清水会剿。防贼南窜。并搜剿踞秦安神峪河另股回逆。如能迅速蒇事。则兰州东西一律肃清。省垣仅防河州之贼。无须重兵。其黄鼎仍回军平凉进固原。会同雷正绾进剿宁灵一带回逆。秦州之军进剿河狄逆回。而甘肃大局可期复振。此微臣度陇规画调度由东而西之大略也。穆图善前催臣进泾州接篆。奉有　谕旨。昨复钦奉　谕旨。饬臣进秦州接篆。比准穆图善缄咨。又已具折请　旨。窃维臣由关度陇。必由中路。本一定之局。以形势言之。北可联络宁灵庆固。南可联络巩秦。东可屏蔽秦川。西可直达皋兰也。以兵事言之。北路刘松山定边花马池之军。距泾州虽仅数百里。然兵燹之后。邮传不通。文报往来。必须从延安绕递。已非兼旬不能达。臣接刘松山缄牍。又须酌量调度。行知北路中路诸军。展转迂回。已虞贻误。若再移驻秦州。则山谷闲隔。往返更多千有余里。尤觉声息难通。况当剿抚兼施之际。随宜因应。事变未可预知。臣驻军适中之地。尚可就近料量。相机应之。若移驻秦州。偏于南路。不但北路阻隔。即中路亦运掉不灵。似于大局所关非小。

且陇中频年军事之误。由于置平庆泾一道不顾。专就秦安一饷道。为苟安之计。致匪回纵横。生民荼毒如此。夫岂不曰饷绌时艰。宜缓匪而急回也。又岂不曰宜先固根本。通运道暂支危局也。而其效已可。臣若舍泾州而进秦州。局势何以异此。人之议臣者。必且谓知有穆图善。而不知有　国事。知有兰州。而不知有陕甘。臣虽百喙。何能辞咎。此臣所为反复筹维罔知攸措者也。且以地里远近言之。由泾州至兰州一千零二十里。由泾州绕秦州至兰州一千一百六十里。本无庸舍近而图远。而以贼势言之。秦州无贼。静宁庄浪有贼。臣未可避劳而就逸。如果北路事机顺利。臣当由泾州大道。进平凉以赴兰州。纵或兰州有急。臣檄南路秦州各营。为迎剿之师。檄中路平凉各营。为横击之师。似亦易有把握。是否如斯之处。伏候　训示。至督篆交卸迟速之宜。一听穆图善酌量陈奏。要之甘肃兵事。臣断不敢居功。如有疏失。亦断不以未接督篆。诿过穆图善。合并声明。谨据实驰陈。伏乞　　圣鉴施行。

　　请禁绝回民新教疏同治十年　　　　　　　
左宗棠

窃回民以西戎族类。杂居中土。自古已然。载籍详矣。就回民自数之典言之。祖曰阿丹。生于天方之野。产七十二胎。每胎男一女一。自为夫妇。至口尔撤而其教始兴。又六百年。当隋开皇中。有穆罕默德者。生而神灵。阐明清真之教。回众翕然从之。其教始盛。今回民称天方教。自称曰穆民。以尊穆罕默德故也。又曰膜民。以阿丹初生之祖言也。其书有天经一部。回族称为穆罕默德所受之天者。又天方性理天方经典两部。则明代金陵回人刘智所撰。皆发挥天经遗意。以华人文字润色之。其教以识主为宗旨。似儒者所言明心见性。以敬事为工夫。似儒者所言制外养中。其教规所谓天道者五。一曰念。谓诵经。一曰礼。谓报恩。一曰斋。谓绝物。一曰课。谓忘己。一曰朝。谓归真。所谓人事者五。谓伦常之理。七日一礼拜。亦与泰西各国同。盖其原本出于天主耶稣。而时杂以佛氏之说。称华人为大教。自称小教。非如奇诡异之流。专以句结为事。煽诱为能也。是故杂处中国千数百年。婚未通。俗尚各别。传习不同。而未尝敢萌他志。历代任其翔泳于区宇之内。讥禁无闻。我　朝录其人才。准其仕进。回族由文武科甲得官。擢至督抚提镇者。亦不乏人。固未尝以其游于中国而外之也。乾隆年闲。两江督抚臣奏。回教不宜留于中国。　　　高宗纯皇帝特加训饬。　　　圣谟洋洋。足为百世法矣。乾隆四十六年。逆回马明心苏四十三由西域归。诈称得天方不传之秘。创立新教。煽惑愚回。谋为不轨。四十九年。田五继之。大军先后致讨。罪人斯得。然其根株未能净绝也。嘉庆年闲。有穆阿浑者。与首逆马化之父马二。复以新教私相传授。至马化而其焰渐张。复托名经商。到处煽惑回民。行其邪教。近据各贼供京师齐化门直隶天津。及黑龙江吉林之宽城子。山西之包头。暨湖北汉口等处。均有新教徒党。在彼传教。其传教之人。曰海里飞。如内地之称经师。曰满拉。如内地之称蒙师。而品望皆在阿訇之次。马化则自称总大阿訇也。其教规大略。与回回老教亦同。惟老教诵经则合掌向上。新教则两掌向上而不合。老教端坐诵经。新教则伙诵口卯口怒。头摇而肩耸。老教送葬不脱鞋。新教脱鞋送葬。凡兹细节异同。固无关彼教轻重。然新教之所以必宜断绝者。为其自托神灵。妄言祸福。行为诡僻。足以诱惑愚回。俾令甘心役使。同陷大逆而不知。加以显戮而不悔。一如白莲清香无为圆顿诸邪教之足以酿乱阶而祸天下也。

臣于金积各犯解讯时。细心推鞫。有供称马化能知未来事者。如远客来访。必预知同伴多寡之数。从前官军攻剿宁灵。马化父子兄弟。悉众抗拒。预言官军将退回民无事之类。有供称马化时露灵异。疗病则愈求嗣则得之类。有供称马化于投入新教之人。向其自陈过犯。罚挞皮鞭。代为忏悔。即可免罪之类。回性多疑善诈。异于常人。然一经新教蛊惑。即如醉如痴。牢不可破。方金积长围久合。时陕甘各回。饥困殊常。至杀人以食。而马化父子兄弟。藏有余粟。无敢窃议之者。迨局势危迫至极。犹且互相宽慰。谓总大阿訇必有保全之法。马化诣营求抚。意在一身塞咎。见好诸回。而诸回目踵营看视者。日凡数辈。见马化辄双膝齐跪。不呼之起不敢起。如非迷惑陷溺之深。岂宜至此。兹幸诛夷迁徙。异患可冀永除。惟新教传染已广。回民聚集之处。率有传习新教之人。不及时严加禁绝。仍虑历时稍久。故智复萌。不逞之徒。时思窃发。又将重烦兵力也。除已获海里飞阿訇诸逆穆四穆五马承祺牛占元牛占宽等。业经讯明惩处。未获之金师傅马篆鲜二等。咨行各省。一律捕治外。一面出示晓谕。所属各府厅州县回民。严禁传习新教。其从前误被新教迷惑之人。概准自首悔教。免其治罪。庶几渐趋觉路。永拔迷津。新教绝而回族安。关陇可保百年无事也。至各省传习新教。为时尚浅。良回佥称新教传染虽广。各省回民亦颇知为彼教异端。多有不遽信者。如黑龙江回民约二千余。而传习新教者仅祗百余。即其明验。若乘此时严加谕禁。无难预杜乱萌。合无仰恳　　圣慈。饬下各将军督抚大臣严禁回回新教。出示辖境各回寺。嗣后遇有新教阿訇海里飞等到境煽诱愚回。即由各回寺首董缚送所在官司讯明惩处。其从前被诱误入新教之人。仍准首悔免罪。则愚回有所惧。良回有所慕。不但地方可臻安谧。即回民亦长荷　高厚保全之恩于无既矣。臣每绎　廷旨。分良匪不分汉回。敬仰我　　皇上仁育义正之德。上符　　　高宗。实握千古治戎机要。谨就愚陋之见。据实陈奏。伏乞　　圣鉴训示施行。

　　安插就抚陕回请增设员弁疏同治十年　　　
左宗棠

窃陕回窘蹙就抚。经臣驰报。钦奉　恩旨允准。旋据三品卿衔即选道刘锦棠陕西提督雷正绾陕安道黄鼎等。分起押解。陈林一起男妇大小一千五百六十四名口。马振江一起男妇大小八百四十八名口。赫青选一起三百八十三名口。马化一起一千二百七十八名口。余彦禄阎兴春余兆临拜万江金明棠安杰等各起男妇大小五千五百五十余名口。内除挑出壮丁四百名。交安杰蓝明太带随官军征剿外。余俱陆续解赴平凉。其老幼妇女无亲属夫男者五百七十余口。病卧不能行走。留养广武营。听其痊愈择配。沿途除病毙外。复收集从前散匪东西两山余众五百余名口。比齐抵平凉。臣两次亲临点验。实共一万有奇。内除前安插平凉回民认领亲眷五百余名口外。实发化平川安插者。男女共九千四百余名口。察看丁壮不过二千。余皆老弱疲病而已。化平川地在华亭县西北一百七十余里。东南距平凉百里。南连崆峒。西北均阻高阜。岩壑环峙。两水萦绕。一为化平川。一为圣女川。合流入白面河。入清水县界。中横宽五六里。长三十余里。似亦前代安置降人之地。顾其详不可得知。臣前委记名道冯邦前往相度。改圣女川为圣谕川。为宣讲之所。白面河曰北面河。示拱极之义。饬千总牟春阳带土勇二百四十名。分关山三才镇各口。调记名总镇喻胜荣带所部平江营扼化平镇。以司稽查。冯邦带同委员于化平镇点验之后。按口俵给赈粮。丈量地亩。按户分拨房屋洞。大致安妥。购给附近该处土宜种子。酌发耕牛骡驴。督其开垦播种。察看回众情形。于九死之中。得此生路。其不敢再萌异志。固在意中。惟回俗畏所管头目。较之汉民畏官尤甚。而彼教诵经祈福之师。名为阿浑。又时以异说蛊惑愚蒙。为回俗所信奉。以致一夫倡变。乱者四起。从前道光年闲。张格尔以回教阿浑和卓构乱者此也。按阿浑。回教名阿訇。訇与洪音近。汉民呼为阿洪。今之马化。即新教总阿訇也。和卓即回教所称教师后裔贵种。在阿浑中尤尊。明史所称火者。即和卓之音讹。马化之署其父墓碑称为教父。盖窃和卓贵种之意耳。欲变其旧俗。同我华风。亦非先王不易民而治之理。惟于安插伊始。于编审户口中。隐寓保甲之意。十户一长。百户一百家长。令其钤束散户。而设官董之。凡一切户婚词讼均取决焉。乃可散回目之势。而以其权归之官。庶几政令行而统纪壹。回民鲜读孔孟之书。故不明其理。因而不知趋向。今欲其诵读服习。一从儒教。事有难行。然臣前奉到　　　圣谕十六条。附易解一书。义蕴精深。词旨易晓。而大经大法。毕具于此。上年曾敬谨刊印。颁发陕甘各州县教官。朔望宣讲。令汉回土民有所遵守。今复发化平川回民。俾知不易其教者。　朝廷惇大之施。不鄙夷其民者。　　圣化覃敷之义。长治久安。或基于此。如蒙　俞允。添设化平川厅通判。化平川营都司。则厅属各员。营属各弁。亦应添设。容当续行陈明请　旨。谨将筹办情形。据实附奏。伏乞　　圣鉴训示施行。

　　西师宜从缓图密疏光绪二年　　　　　　　
鲍源深

窃维出位之谋。古所深戒。矧臣已去位。行即归田。何敢妄论戎机。谬参密勿。第渥荷　　　累朝恩遇。兼蒙　　圣主优容。纵所见无当于时宜。而私忱难安于缄默。光绪元年正月。臣曾以边事需饷紧迫。各省筹拨艰难。请西师暂缓出关。密陈　　天听。奉　旨留中。嗣经左宗棠力任其艰。督师远剿。捷书屡报。下坚城。北路已一律肃清。南路亦即将收复。阅部文与邸报。益征臣前此所见之非。祗仰　宸谟。已臻尽善。夫何复有后言。而臣于此。犹不免鳃鳃过虑者。窃念远略固王者之威。穷兵亦圣人所戒。自乌鲁木齐玛纳斯二城克复。　　天威已足远震。似规取南路之举。尚可缓进徐图。盖西征一事。实尽天下之兵力。竭各省之饷源。悉以注之。兵力易惫。过用则力将不支。饷源易穷。屡征则源将不继。此其可虑之状。敢就愚见所及。覶缕以陈。用兵之道。合则见厚。分则见单。军行日远。兵势不能不分。现在西征各军。去关外已三千余里。由吐鲁番而西。历喀喇沙尔库车阿克苏叶尔羌英吉沙尔以抵喀什噶尔。计程又四千余里。其闲监护须军。留后须军。克复一城。不能不派军镇守。行营待饷。不能不派军转输。兵数仍前。其效命于前敌者。势必日见其减。况前此玛城收复。损伤精锐已多。此后悬军深入。万一不能得手。进固难以为功。退且无以为守。此兵分力单不能不早为虑及者也。自古用兵。必就地筹饷。关外无可筹备。涓滴皆仰给于中原。自师行出关以来。各省筹饷。均已力竭精疲。今师行愈远。协拨愈难。无论罗掘计穷。一或力有不支。必致戎机立误。就令极力供应。不少短绌。而转运或数千里。或万余里。道远途长。设有意外阻滞。不能如期而至。悬军待食。保无饥溃之虞。此则路远饷难不能不早为虑及者也。抑臣更有虑者。逆回倡乱十有余年。关内廓清。余逆悉归于关外。北城下。死党又并于南城。我军去关尚近。后路自可无忧。今则愈入愈深。纵沿路有兵扼守。而地皆沙漠。防不胜防。抄袭为回逆惯长。设我方锐意直前。彼忽偏师截后。尔时腹背受敌。首尾不能相应。非但未得之南路。收复无期。即已下之北城。亦虞复窜。此则锐攻前进之时又不能不转为虑及者也。回民之情。关外异于关内。平回之策。近时亦异于　　　先朝。关内回汉杂居。惩创之余。可以悉就安抚。关外回种聚族。剿平之后。未必遽能帖然。是以乾隆年闲回疆底定。各城悉驻劲兵。当财赋充足之时。虽岁费饷需三百余万金。未形支绌。今各城复后。若照前增兵驻守。岁费数百万。际此度支窘乏。其力安能。如因此不设重兵。又不足以资震慑。回情反侧。万一再形狡逞。岂能屡动　天戈。且回疆多与他国为邻。今昔情形不同。难必不日久衅端别启。熟思审计。不惟目前餫馈维艰。未易操速成之券。更恐他日岁费无出。愈难建善后之谋。此则全功告成以后更不能不远为虑及者也。

至于内地各省。现虽一律肃清。究竟久经兵燹。民生未裕。民力未纾。民气亦未十分安静。西北则散勇马贼。乘闲肆行。东南则会匪斋徒。潜滋构煽。藏奸伏莽。在在可忧。加之水旱偏灾。频年入告。饥民流离载道。方虞抚辑无方。再责以巨款饷需。迫令储蓄一空。不遑自顾。地方猝有事故。何以应之。此其可虑情形又不在边军利钝之闲。而在大局安危之际也。臣岂不知新疆为　　　高宗开拓之土宇。西征为　　　先帝未竟之事功。　　皇上志在必行。臣工义当共体。且未经兴师。事犹可已。亦既全师前进。功在垂成。岂容轻议顿兵。机宜坐失。然而缓急不容并营者。时也。中外不能兼顾者。势也。骛目前而忘久远。非安全之至计也。置缓图而急先务。乃圣哲之良谟也。　　皇上冲龄践阼。值时事多艰。臣愚以为今日要图。首先内地。京师为天下根本。帑藏宜充。直省为京师屏藩。库储宜裕。海内多未复之元气。宜休养以厚其生成。四方有未靖之人心。宜防维以消夫隐慝。此其机宜所在。以视用兵荒徼孰后孰先。若虑师征正在得手。忽尔停兵。无以昭示天下。不思虞舜征苗。有振旅班师之举。文王伐崇。有退而修德之文。古圣人中道息兵。原非示弱。当年饥用匮之际。为休兵裕饷之谋。大义堂堂。何不可上告　　　祖宗。下示臣庶。唐臣陆贽云。善为国者。尊惠养威。又云。威不用而畏如神。此其言正不妨用之今日也。可否请　旨饬下西征各军。暂缓进规南路。权就北路已复各城驻。仿汉赵充国屯田之法。以守为战。以逸待劳。兵合则力不分。道近则饷易给。师不涉远。既无抄袭之虞。粮出于屯。并免转输之费。且节巨款以实内地。斯空虚无虑。而仓卒之患可防。留余力以顾中原。即安定已臻。而久远之谋益固。迟之数年。兵足而后兴师。饷充而后进取。于　国威毫无抑损。于军事倍觉从容。管蠡之见。是否有当于万一。惟冀　　圣明宥其愚戆而采察焉。臣六年疆寄。未效涓埃。今而衰病蒙　恩。准予开缺。交卸在即。以恋　阙之微忱。迫而效匡时之迂论。谨昧死沥竭以陈。伏乞　　圣鉴训示。无任悚惶战栗之至。

　西征之举。言者纷纷。此疏尤剀切详尽。当内难甫平。遽勤远略。征兵筹饷。倍形艰巨。卒之劳师十年。竭天下财力。始克蒇功。老成谋国。具有深虑。未可以迂论置之。且益见西征成功之不易也。

　　核议安抚逆回详　　　　　　　　　
张集馨

夫胁从可抚。渠魁不可抚。良懦可抚。凶暴不可抚。陕省西同等属回民。多半椎埋恶少。向来带刀游荡。睚杀人。与汉民积怨深仇。已非一日。元年四月。乘发逆入境。大荔逆首于阿浑任老五等。竖立灭汉兴回旗帜。以寻仇报复为名。大肆焚杀。妇稚无遗。渭南县役洪兴。武进士禹元魁沙河掌教伪冯王。总头目伪赫王。分派海提木儿围泾阳。普洱马率领二河州马花虎诸逆围咸阳沙河一带。则伪西元帅唐麻木。总约马花马朝保正马五杰武生马得荣马得将坏酵子等。分股搜杀。临潼起事首逆寇金积。焚掠省关首逆伪元帅孙玉宝白占奎。以及高陵泾阳塔尔底苏家沟光台庙之首逆马武举马二元马三元乡约马兴奎马乌子五八儿白玉朝安阿浑等。大小头目。不下数十人。仅闻马二元在临潼被获。其余不免于阵战。而先期逃窜者多。今手刃前张都堂之任老五。围困省城之孙玉宝。概未伏诛。且各拥众或千人或二三千人不等。集于固原城外。类皆锋镝之余。饶悍善战。前于攻陷各县村堡。掳掠金银甚多。既强且富。现虽窜走。其势未衰。至于乞降。乃该逆缓兵惯技。多帅初到同州。屡堕奸计。后洞悉阴谋。立意主剿。始得奏功。省城驻兵一万七千人。不战而抚。屡派已革知县马奎烺带领刘阿浑等。出城开导。不但出言狂悖。多所要求。且于省垣左右焚杀不休。酌商经旬。始定攻剿。将光台庙上下水腰马家堡白起坟东义井各巢扫。而粮运始通。迭次奏明在案。迨多帅进省。分派陶军门援救凤翔。雷副帅剿办甘逆。曹镇军将汧阳邠州白吉原麟游各寨攻克。将士疲劳。需饷巨万。阅时几及两载。陕省始一律肃清。而通省惨死人民已数百万矣。本司深知回情诡诈。恐弃前功。是以前经具奏。不令逆回再入西同等属。实系通筹全局。并非意存畛域。在秦言秦也。夫关辅据天下形势。拱神京。西接蜀黔。东连晋豫。同州与晋省仅隔一河。与豫省仅隔一关。晋省为完善之区。饷源所出。豫省乃平坦之地。堵截为难。设该逆句结为奸。必更蔓延难制。非如边陲僻壤。距畿辅之甚遥也。上年陶军门在凤翔主议。事多迁就。多帅未加深察。遽行议准。该逆因已批准。日行鸱张。多帅恐酿事端。严立条约。而在多营之孙玉宝。旋即叛去。本司在署抚任内。准陶军门咨。所降回逆马队张辉马作麟等。派赴宝鸡助剿曹背时股匪。该逆不遵调遣。遁回郡城。陶军门恐其煽乱。赶紧折回。亲为弹压。经本司奏奉谕旨。凤郡逆回包藏祸心不遵多隆阿所颁禁约且将宝鸡县所回民马队擅调回郡其以乞降为缓兵之计已属确有明证可恶已极着即严加痛剿等因钦此。

本年七月接雷军门函开。盐固两城。均于克复平凉后献城就抚。杨署臬来文。代陈真心反正。并称陕逆邹保和孙玉宝等投诚批准等语。所关重大。非将帅所敢专。前已缕陈形势。此时姑妄听之。又于七月杪接雷军门函开。议抚招降事。及西北全局。该逆狙诈万端。乞抚缓兵。乃其故智。未敢信以为真。适陶军门请援。而杨署臬率逆目张保龙等诣营求宥。乃姑示羁縻。腾出兵力以助陶军。勒令呈缴军械马匹。属杨署司验收。然此中操纵之机。实未敢孟浪也。本司查雷军门人素精细。深悉敌情近在目前。犹不敢深信。今降众数万。皆系乱民。何者为良何者为莠。无从而分。且屡降屡叛。何者为真何者为诈。无从而辨。即或捆送头人。呈缴军械马匹。而此数万逆众。令其各归原籍。与汉民共井同村。欲其相安于无事。势必不能。况该逆稔恶多年。近又熟悉战阵。窃恐益肆强梁。　朝廷能抚之以恩。未必能化其枭獍豺狼之性。有司纵纯之以法。未必能解其父兄子弟之仇。一旦相寻干戈。必致大烦兵力。贻害邻疆。后患伊于胡底。查该逆巢穴。早已邱墟。若任其自搭棚寮。必至纷争攘夺。若令官为安置。又苦经费浩繁。散处之则约束难周。聚居焉则诡谋已遂。该逆未必尽系蠢愚。岂不料与汉民深仇大隙。而敢乞降于故土。不虑汉民报复。谅必具有深心。不可不防其横逆。筹思至再。把握毫无。惟　朝廷既施浩荡之恩。有司敢不体生成之德。自当恪遵　谕旨。驰赴泾固平凉一带。宣布德意。将陕省降逆。详加查察。如实系裹胁懦弱良回。造具花名清册。共计人数若干。即于陕省边境。择其安闲处所。酌量安插。不准阑入腹地。以结乱萌。其著名稔恶首逆。先令将马匹器械。悉数呈缴。然后分别罪名之轻重。投之远方。贷其一死。庶几情法两平。本司固不敢掉以轻心。更不敢胶执前见。但穷促难民。易于收抚。而凶悍党羽。难以招安。如其禁约不遵。即是缓兵诡计。断不敢苟且轻率。贻误国家。应听雷副帅专意攻剿。现在张家川业经攻克。师次龙山镇。指日即可扫除。并闻雷副帅俟龙山镇踏平后。仍回平固。节节进扫。约会陶军门曹镇军分三路进师。再约穆将军会同署督宪剿办宁灵。又奉调蜀兵数千赴甘。军威甚盛。该逆势难并顾。如其真正穷迫。则受抚乞降。始无诡计。而安插庶免后患。所有核议缘由。是否有当。应请宪台转奏。再上年陕回滋事时。有纠新疆回众之语。特以道路传闻。事无证据。今乃回疆不靖。连陷三城。是否陕回煽惑起事。抑系甘回句结为奸。不能深悉。惟查陕省逆回。任老五普洱西孙玉宝皆系滇回。二沙州系甘回。洪阿浑系江宁逆回。其河南山东各籍皆有。足见平素声息相通。蓄谋已久。新疆之衅。难保非内地句通。否则屡次乞抚缓师。其意安在。由此而论。不独陕回难于议抚。即甘回亦未见真降。不独开门揖盗。陕回难令其复归。而伏莽潜滋。甘回亦急宜防范。但使内患削平。新疆回逆招引无人。未必敢长驱东北。年来议抚百无一成。与其因抚缓兵糜饷老师之非计。何如先机决策一劳永逸之为安。此管见所及。并为宪台陈之。

　　上陕甘总督论抚回事　　　　　　　　
黄辅辰

窃本司道等。于四月十八日由抚宪出示。宪台于十六日所发手书。内有雷军门招降固原逆回业经受抚一节。仰见德威广播。莫不畏怀。本司道等。亦知非宪台平日大张挞伐。不轻议抚之本怀。不过欲东路暂事羁縻。得以专意兰城根本。胜算在握。始出于斯。惟逆回之投诚。断难凭信。而陕甘之可虑。更复多端。有不得不详悉缕陈者。大凡贼之乞降。势先穷蹙。去年回窜平固以来。尚未开仗。今且陷我靖宁隆德。横亘东北。窥伺汧泷邠鄜。较前猖獗。即使慑于军威之盛。亦非网张围合。无可遁逃。忽然摇尾乞怜。岂真甘心帖服。况自滇回滋事。屡抚屡叛。习为故常。彼闻宪台方谋大举。帖耳来归。将来督师西驰。势仍复叛。若非苟且缓兵之计。即是图入腹地。逞其诡谋。犬羊之性。贪而无亲。贪则其乱易成。无亲则其众难一。目今乞降之头目阿浑。即系真心。及事定解散。不复能统其众。既不能与该回一一要盟。则一人倡乱。吠复兴。谓可永远革心。诚恐必无其事。所谓断难凭信者此也。至于陕省自遭回乱。或全家屠杀。或十存二三。庐舍尽焚。田园荒废。萧条千里。断绝人烟。去年宪台过陕时。目击情形。曾为浩叹。民闲受害既广。怨隙难解。即使临之以威。强之以法。令挟不共之仇。权为同居之侣。而人怀前忿。如火易然。未可相安。时虞生变。可虑一。逆回就抚。岂能裹粮入秦。秦中荒芜数年。迄今土不备垦。得粮无几。豢此残黎。既供陕省各军。又筹甘肃兵食。亦望早歼丑类。长享太平。谁罄餬口之余粮。养百年之仇敌。回民无从得食。势必劫夺相仍。纳饥虎于室中。难以禁其不噬。可虑二。回祸数年。陕西幸未陆沈。贻　　圣主以西顾之忧者。以省城幸完也。省城所以克保者。以内外不相应也。省回五千余户。现无外援。尚属安靖。万一就抚之后。归乡之回。潜相句煽。肘腋祸生。滇省前车。可为殷鉴。且省中回汉猜疑。全赖官为弹压。至回民出城一步。即有性命之虑。是乡民之积憾甚深。将来断难安插。日昨药局灰烬。灾由雷火。绅民惶惧。已以外回句结内回。暗穴地道为疑。互相惊扰。若闻归陕之谋。先有瓦解之势。可虑三。陕西以凋残之区。筹办接济甘粮。仓储不足。继以采买。采买不足。兼行劝捐。以及车骡之属。无在不借资民闲。而民闲骤闻陕回就抚。惧其归巢。新集之民。易聚难散。惊逃之后。办理转运。亦觉艰难。是不惟于陕局攸关。亦于甘事大有妨碍。可虑四。逆回之难信如彼。民情之可虑如此。盖陕回与甘回情形不同。办理陕回。亦与甘回有别。陕回少而民多。甘回多而民少。陕回既以离巢。甘回尚在本境。陕回倡乱在先。甘回煽动在后。论其情罪。度其事势。甘回尚可剿抚兼施。陕回则断难言抚。非不知尽诛之难也。既抚之后。无可安置。故除剿之外无可设施也。

考古人徙戎之策。原有迁置关外之条。现在玉门内外。警报时闻。亦未能遽议及此。而陕省廓清之后。总不宜更召祸端。苟贪目前之暂安则贻无穷之隐患况暂安并不可得而隐患则可立呈。宪台前于恩护院主抚失策。洞烛无遗。岂令陕疆蹈其故辙。万不得已。或如抚院所筹。该回久在平固。即令暂就该处呈缴军械。权宜安置。令图生理。俟数年后。如果陕民疑虑渐释。再行开导。徐令陆续东归。若此时遽许入秦。既非所以保汉。亦非所以全回。陕境如果重遭糜烂。甘肃亦难望其肃清。西北大局何堪设想。本司道等职司地方。公同商酌。既见后来之弊。不敢不为先事之防。惟有仰恳宪台俯采刍言。通筹全局。岂惟陕民之幸。　国家实利赖焉。

　　致署陕甘总督穆书同治六年　　　　　　　
左宗棠

甘省筹饷难于筹兵。筹粮难于筹饷。天下共知。弟奉　命之始。专办甘事。专剿回逆而已。嗣张捻巨股由豫窜秦。秦军大挫。贼焰顿张。始奉　命先剿陕贼。以局势论。必先秦后陇。以贼情论。必先捻后回。事理昭然。无待词费。而秦中自汉回肇以来。积成浩劫。论者谓西北遭祸最迟。而受祸独惨。盖较东南为尤甚。弟从东南而来。证以所见所闻。良不诬也。现在捻回并炽。西同凤素称腴郡。既已遭蹂躏。满目疮痍。北山各郡县。又以回匪陆续回窜。及溃勇土匪源源而来。掳杀几无虚日。官军因饷匮饥疲。情涣气颓。难期振作。入秦以来。询及军储。则司库无数万之存。而各军悬欠已十七八个月。留之固不能期其得力。空言遣撤。势又不能。询及饷源。则地丁征收十不及一。厘税则素不畅旺。近因商贾罕至。更复寥寥。此种光景。亮尊处亦有所闻矣。正拟乘捻逆东窜渭北。连雨水涨之时。悉锐攻剿。如天之福。果能一鼓歼除。灭此巨寇。则当整兵西向。挑秦军之锐者。随同节节进剿。遣秦军之疲者。散令回籍。然后秦之军与饷。皆可移而之陇。弟与阁下同办一事。视秦与陇。何有厚薄之分。而局势自有缓急。办事自有先后。则固不得不预为筹及。譬犹人家当窘乏之际。子弟急谋析产。各营私窟者。其家销亡必速。昆弟内外共支门户。夜思早作。刻苦撑持者。其家道亦必渐次兴盛如初。家与　国事同一理。即弟与老兄今日所处。何以异乎。弟处借兑洋款。尚未见到。盖由洋商有意居奇。索取重息。而山西票商。因风鹤警。不敢汇兑。致有迟延。前奉　谕旨饬在此项内酌拨。恐尊处未能久待。现饬将四川解到高军门月饷三万两。先拨交陈道丕业运解尊处。并饬英臬司将翎捐一款尽数起解。聊应急需。希饬弹收是幸。米拉沟既已得手。玉公又恐挠抚议。致干　廷诘。弟窃意玉公似未免为奸回所误。大抵回民愿抚。亦未尝非其本意。然必我能剿。然后伊甘心就抚。我诚心办抚。然后伊之就抚亦出诚心。否则我以此聊示羁縻。伊亦以此故相侮弄而已。应如何处置覆陈。希即示知为幸。兰垣标兵既祗存二百余名。自可暂停召募。一则节饷。一则饷薄不能得好兵。徒事虚糜。并无实际。现在用兵各省。营兵缺额。均皆停招。甚有仅存营名并无额兵者。闽浙两江均如此。即陕西亦然。事势所在。不得不然。想兰垣尤宜照办。弟因秦事羁身。一切偏劳。费心照料。殊抱不安。凡有关系各件。如可从容处置者。乞随时示及。俾得竭其一得之愚。并资练习是幸。

　　覆陈办理云回通盘筹划疏道光二十七年　　　
李星沅

再臣承准军机大臣字寄。二月初九日。奉　　上谕。李星沅奏官兵筹剿云州回匪情形一折云州回寨匿犯拒捕恃险负嵎不法已极若非实力痛剿示以兵威恐迁就于目前必至贻患于日后该督等即严饬镇将激励军心立加攻剿断不可因献出数犯收缴器械数件遂信为贼势穷蹙又复将就了事等因钦此。伏读之下。曷胜悚惕。查云州回寨。次缚匪献囚。臣据大营禀报。均即严饬勿听。一力速催攻剿。先后接仗数十次。贼党歼毙六七百名。拏获五六十名。兵练亦有伤亡。始得首要各犯悉就殄灭。实未敢将就了事。至通省汉回杂处。迤西各属尤多。非外寇诸夷可比。从前互之案。不过民与民仇。近则渐移之官。甚且各听之匪。盖回民心齐性悍。频年逞忿报复。汉民力不能支。节经地方官请兵查拏。回始受创。若止知有汉民。而回民怨官矣。汉民既受荼毒。藉兵雪仇。喜为官必灭回之说。一有官兵治回。辄欲尽杀乃止。官未允许。又若不知有汉民。而汉民亦怨官矣。于是回民之狼戾者。愈结匪为心腹以肆其强横。汉民之狡黠者。亦藉匪为爪牙以巧于讹索。而各路各厂游匪。因以为利。任其所之。人众则数无可稽。地广则势不易禁。所最堪怜悯者。汉回殷实之户。与良善之民耳。即道光二十五六年。两回务。一洗保山。一毁猛庭。官兵原在击匪。而匪党首要。时有窜逸。其安分不为匪者。流离琐尾。穷而无归。转至不可胜计。与汉民被害略同。至今尚难收拾。此次剿办云匪。臣揆度机要。内回富而外回贫。外回强而内回弱。与其滥杀而徒滋借口。何如密计而先务攻心。果能奋勇出奇。全力制回。即可以回擒回。并可以回擒匪。既破护伙之习。兼示歼渠之威。且日后报复。无所归怨。自云州以外。如顺宁之狗街右甸。永平之曲硐新村。蒙化之漾濞围埂。向皆匪徒出没之所。趁此兵有余勇。贼有惧心。自应分路搜擒。严加整顿。又前次缅宁股匪。逃入猛统地方。旋即闻风散匿。仍饬确切侦探。密速堵拏。虽蚩氓反复何常。积怨端易启。未必因此一举。遂就帖然。惟当非种必锄。无稍姑息。使之有所畏而势不逞。并有所忌而党不坚。似可渐祛恶习。臣故曰治回必先治匪。匪不治则回不治。即汉亦不治也。边郡不知有法。由来久矣。方今亟务。莫如执法。莫如持平以执法。汉回同体。犯则重惩。如治乱丝。必徐为理。如束急水。必大为坊。准除暴安良之施。绝欲速见小之弊。慎选文武。责成公当。保甲以清内匪。团练以御外匪。各路严巡卡以杜匪之往来。各厂严簿籍以防匪之出入。庶于元气无损。而于大局有裨。若军务徒劳。则边情易动。非重兵无以振武。非重饷无以集兵。计前两届军需。除沿路供支难民抚各项。已逾二十万两。今又逾十万两。经费浩繁。不敢不通盘筹划。臣懔遵　恩旨。详加体察。悉心酌办。复奉　朱谕妥实相机而行。谨再密片上闻。伏乞　　圣鉴训示。

　　覆奏汉回情形片　　　　　　　　
云贵总督林则徐

再臣在四川途次。承准军机大臣字寄。道光二十七年五月初二日。奉　　上谕。李星沅密奏办理回务体察情形等语据称此次剿办云州回匪揆度机要内回富而外回贫外回强而内回弱与其滥杀而徒滋借口不如密计而先务攻心且边郡不知有法由来已久莫如持平执法俾汉回同体犯则重惩行保甲以清内匪团练以御外匪各等语着林则徐于到任后详加体察酌量情形悉心筹办原片钞给阅看另折奏回犯张富于投诚后随往缅宁劝谕汉回旋被该回匪偪令入伙嗣讯据犯供张富在云州观音阁被矛戳伤身死旋据回寨缴到犯尸检验被伤处所与访获该犯之母妻等所供相符现仍解省验讯办理等语亦着林则徐详细访察张富果否被矛致毙及尸伤犯供等是否确凿万不可轻信人言遽以为实总当设法研求务得实据详悉覆奏将此谕令知之钦此。臣跪诵再三并将发下李星沅原片详加阅看。其所云汉回同体执法持平与其滥杀而徒滋借口不如密计而先务攻心等语。洵系熟察情形。务求公允之论。伏思汉回构。不过民与民雠。迨至纠众抗官。则兵不得不用。然已经剿办。尤须永冀安恬。前此永昌之后。缅宁又起。缅宁之后。云州又起。惩创非不痛切。而仍反复无常。总由人人以报复为心。即处处之猜疑易起。加以游匪造言挑衅。汉回多为所愚。意欲藉以复仇。而不知适以自害。彼则利其焚夺。人已陷于败亡。此种匪徒。最为可恶。前督臣李星沅及兼署督臣程矞采节次惩办者。业已不少。犹恐潜踪匿。煽惑为奸。故外匪一日不除。即祸根一日不断。如何始能净绝。现臣与抚臣均在加意讲求。此时以军务而言。似善后特为余事。而以清源而论。则杜患正费深筹。窃思汉回虽气类各分。而自　朝廷视之。皆为赤子。但当别其为良为匪。不必歧以为汉为回。果能各择其良。以汉保回。以回保汉。协力同心。其驱外来游匪。则所谓同体者。非复虚言。而所谓攻心者。毋烦劲旅。与李星沅前所密陈。似相合。惟臣甫经抵任。一切未及周知。容当体以虚心。持以实力。不敢以目前息事。稍任各属文武。相率因循。至张富一犯之死。虽人言皆以为实。臣到滇所访并无异辞。而仰蒙　谕令设法研求。断不敢遽行轻信。窃思犯属欲其生。不欲其死。或不免指伪为真。而仇家欲其死。不欲其生。必不随声附和。张富为回中稔恶。汉民与之深仇积恨者。实繁有徒。臣现以审究汉奸为由。酌提人证。暗查与张富仇恨最深者数名。俟提到向其穷诘。庶几水落石出。真不致混淆。除再详细研求务得实据另行覆奏外。谨先附片陈明。伏祈　　圣鉴。

　　沥陈办回失平请先剿后抚疏咸丰七年　　　
陈浚

窃照逆回构祸。几及二载。经云贵总督吴振棫奏参滇省官绅办理错谬。奉　旨将黄琮窦垿革职治罪。其巡抚以下各官查明参办。并颁发　诏旨。令吴振棫宣播晓喻。仰见我　　皇上大公无我。一视同仁。　　圣量如天。莫名钦服。乃降　旨以来。外闲物议纷纭。至今未已。臣博稽众论。佥谓　　皇上覆载之仁。量固宏于无外。而督臣主抚之说。理实未得其平。何以言之。汉回仇杀由来已久。其中各有曲直。但汉民虽良莠不齐。究无踞城戕官之事。回民竟大肆猖獗。戕害官长。占踞城池。甚至建立伪国。围攻省城。叛显然。天下共见。则不当徒论曲直。而当先论顺逆。今该督于已踞城戕官之回民。则皆以为可恕。于未踞城戕官之汉民。则反以为可诛。此其失平者一也。黄琮窦垿。系奉　旨筹办团练之员。其令民闲集团。本无不合。且滇省办团。原为回民滋事而设。则杀贼即是杀回。今乃以纷纷集团。专主杀回。为二人之罪。该绅因滋事而办团。该督反谓其因办团而滋事。此其失平者二也。回民未叛之先。其与汉民同为　朝廷之赤子。原不应稍存异视。乃地方官惮回民之强悍。往往曲事姑容。以致桀骜日增。酿成巨患。迨恒春回滇后。又复力主议抚。严禁汉民不许团练。惟恐回众怀疑。有妨抚局。该回乘其无备。突肆攻击。省垣四面。焚杀无余。遂使亿万生灵。悉遭惨戮。是从前办理错谬在于护回而抑汉。该督反咎其护汉而抑回。此其失平者三也。恒春既为逆回所误。愧恨捐躯。省城被围。人心惶惧。该抚等自不得不会同绅士。联络民团。为力守危城之计。今该督但咎其任听绅士。而不揣事势之如何。设有疏虞。咎将谁执。此其失平者四也。臣伏思该督甫抵曲靖而遽为此奏。岂不知回民一偏之辞。未可尽信。殆亦见时事多艰。欲求迅速蒇功。上纾　宵旰。易剿为抚。情非得已。然而事机倚伏。可虑实多。盖逆回反复性成。已曾屡抚屡叛。今虽暂就约束。而大兵一撤。难保不再肆鸱张。一可虑也。回既就抚。地方官惩于前事。惟恐以激变获罪。必更务为姑息。不敢稍拂其意。驯至拱手受制。法令不行。二可虑也。回强汉弱。自昔已然。今又不加惩创。回气益骄。汉民更怀畏惧。将来必受其威胁。助恶不辞。三可虑也。自逆回作乱。汉民被其杀害者。不下数十万人。今若悉赦不问。回必愈肆陵轹汉民。若忍而顺受。则不能保其身家。若起而与争。则又惧罹于法网。情势所迫。恐回变未弭。汉变复生。四可虑也。

且逆回亦未必果能就抚也。傥其冥顽不灵。何遽行帖服。然后督师进剿。而民团已散。兵力必单。可若何。其或多设诡辞。迁延岁月。以为缓兵之计。我则因议抚而军储坐耗。彼则托乞抚而战备益修。又若何。抑或阳奉阴违。此处解散。而他处仍聚党横行。今日约和。而明日又寻仇报复。我主抚而恒多牵制。彼藉抚而益便诪张。更若何。臣未知该督主抚之说。果确有把握否。如仍无把握。徒藉　诏书之宽大。以徼幸乎成功。万一堕逆回术中。将使将士见而懈心。绅民闻而解体。其为患尚可言耶。夫滇省虽僻处一隅。而辨顺逆。明是非。实关　国家之大计。臣愚以为宜　严饬该督臣会同张亮基妥密运筹。先剿毋抚。毋轻信以堕狡谋。毋畏难以贻后祸。其良回之畏罪输诚者。固不可不予以自新。其逆回之戕官踞城者。尤不可不加之显戮。　　天讨既彰。人心自服。庶仰副　　圣主绥靖岩疆之至意矣。臣愚瞽之见。冒昧渎陈。不胜悚惕之至。

　　通筹滇黔军务疏　　　　　　　　　　
曾国藩

窃臣查滇省于天下为最远。黔省于天下为最贫。当此事局縻烂之余。实有鞭长莫及之势。然　　圣主绍承大统。虽在新疆万里之外。犹且尺土在所必争。一民在所必救。况滇黔尚属内地。岂得不力图远略。规复旧基。自古行军之道不一。而进兵必有根本之地。筹饷必有责成之人。故言谋江南者。必以上游为本。谋西域者。必以关内为本。理有固然。古今不易。臣愚谓谋滇当以蜀为本。即以筹饷责之四川总督。谋黔当以湘为本。即以筹饷责之湖南巡抚。蜀之南多与滇邻。湘之西多与黔邻。进剿即所以自防。势有不得已者。义亦不得而辞。惟既令其专谋一方。则不能兼顾他省。试就湖南言之。近年西剿贵州。东防江西。本省之兵。为数不少。而又有东征一局。以巨款解济皖吴。此外又有滇捐之局。黔捐之局。江西捐局浙江捐局。各处之筹饷愈多。则本省之进款愈少。断不能大有所为。上年恽世临派周洪印戈鉴等进剿贵州。连克古州都江上江天柱四城。黔民已有来苏之望。当时若能乘势进取。北剿镇远。南攻都匀。即可与贵阳省城通气。劳崇光等亦不至坐困若此。因湖南巡抚饷项无几。恽世临不敢募勇添营。大举深入。致负黔人之望。今　　皇上慨然远虑。思出黔民于水火。饬臣与李鸿章妥为区画。新任抚臣李瀚章。本在臣营六年之久。又系李鸿章之胞兄。金陵回湘之将。苏军得力之员。多与李瀚章相知相信。若令选将练兵。专图黔事。必可次第奏功。但东征局既裁之后。祗能酌添本省之厘。以济平黔之饷。不能多供甘肃。更不能分济云南。谋一则情专。饷分则力薄。此谋黔之一说也。又就四川论之。近年肃清本省。协济外省。亦已悉索敝赋。杼柚久空。成都去滇省近三千里。万山丛杂。兵多则粮运极艰。兵少则回匪难制。即竭蜀力以图云南。尚恐无济。又况川北之保宁龙安。须以重兵防甘肃之贼。川南之酉阳泸州。须以重兵防贵州之贼。其势不能专事滇境。而尽弃他处。然滇省孤悬南徼。惟四川相距稍近。昭通东川二府。康熙以前本隶四川。雍正年闲始隶云南。　　皇上不忍弃滇民于化外。舍蜀别无下手之方。傥使四川督臣能兼督办滇省军务之衔。或竟赴叙州驻半年。调度一切。每月专解滇饷四五万。抚臣林鸿年进昭东。庶几有恃无恐。而文武兵勇之相从入滇者。去其有往无归之惧。乃可鼓其立功杀贼之心。数月之后。果能于昭东立定脚跟。修明政事。滇民感　　天子之不弃遐陬。信抚臣之足资保障。相率来归。共图剿回之法。然后开铜厂以兴鼓铸。造战船以利转运。或可挽回全局。此又谋滇之一说也。臣亦知湘蜀两省物力有限。然非湖南节节进剿。则守黔省者。将因援尽而终陷。非四川月月馈运。则进昭通者。将因粮绝而仍退。后此愈难措手矣。张亮基欲征兵于苏皖。林鸿年欲分饷于长沙。其用心良苦。而其成效难期。傥蒙　　皇上俯采臣言。以黔事责之湘抚。以滇事责之川督。则甘肃之饷。应责成江苏江西浙江湖北四省。臣等均不敢有所推诿。所有遵　旨通筹滇黔军务缘由。谨缮折由驿五百里覆奏。

　　通筹陕甘滇黔用兵情形疏同治七年　　　　
丁宝桢

窃惟用兵之道。莫要于审地利。地利审矣。乃可以察敌情。敌情悉矣。乃可以谋防剿。而所以尽防剿之力者。则在于足饟糈。所以收防剿之功者。则尤在于择人而善任。方今捻逆就平。中原无事。兵力饟力。至此绰乎有余。而陕甘滇黔之患。尚未有已。兵法乘时。此诚不可失也。独是陕甘滇黔之用兵。其地利贼情与夫防剿之机宜各有不同。即其饟糈之有无缓急亦各有不同。惟得人善任。则四省皆无二致。臣谨为我　　　皇太后　　皇上缕析陈之。查陕甘形胜。西北有边墙之蔽。东南有黄河之阻。山则殽函秦陇终南鸟鼠之峻。亘乎其内。水则泾渭洛汭大通临洮之派。潆带乎其中。外被险阻。内包原隰。步可以扼。马可以骋。惟其所向。无不适用。滇则无长江大河之险。而有崇山复岭之奇。少平原旷野之区。而多川浍沟塍之限。利于步而不利于马。然以万人之众。列阵交绥。尚可临机分合。指挥自如也。至于黔则重冈巘。峭壁层岩。途径之盘折崎岖。树林之蒙密阴翳。一旅之率。成列而行。彼此声息。闲不相通。若以数千之师。鱼丽前进。则首尾隔绝。前有敌而后不及知。后有警而前不及救。地利之险。以黔为最。其大较也。臣就四省之形势计之。窃以为陕甘用兵。似宜慎固陕疆而趋重甘境。昔张良论关中。谓其阻三面以制一面。此言其足以控制天下也。而就陕以控驭甘省。亦为搤吭之道。滇则因地制敌。惟能精于审势。斯随处可以得机。黔则必自东南而下趋西北。先据建瓴之势。乃图枝枝节节而埽除之。此陕甘滇黔地利之大略也。至于陕甘之贼。不合汉民。全系回众。其气类甚固。其心志甚齐。现在回逆情形。大率以甘为逋逃之薮。而以陕为劫掠之场。盖甘地本瘠苦。刻下耕种失时。无所得食。陕属腹地。沃野千里。贼至则避。贼去则耕。回逆聚于甘。亦其窟穴所在。不得不然。其心实未尝一日忘陕也。今日官兵入陕。则贼必退入甘。及官兵入甘。则贼必乘闲而复及于陕。此必至之势。无足怪者。滇贼亦系回众。其始也回叛而汉民与之为仇。今则汉民以势力不敌。亦多附之。现该逆盘踞于大理永昌各府。而以余力四出剽掠。蓄锐养精以图蚕食。又要结汉民。交通贸易。财货不缺。近闻迤西一带。重关卡。道路塞绝。其意殆自处于可进可退之势。而示我以不能进不能退之形。用心积虑。较之陕甘回匪。尤为狡黠。黔贼则分苗教两匪。而匪之所踞。又各分上下游。上游则系教匪。下游概属苗匪。苗逆人众而心齐。又善枪法。好战。教匪之众不如苗。其强悍亦远不及苗。故教匪每恃苗匪以为援。而苗匪即乐得因教匪以为利。顾其中有不同者。苗人多画疆自守。且性疑多贪。其助教匪也。得利即去。胜败绝不相顾。其易制之道在此。教匪无大伎俩。特负嵎抗拒。事缓则劫掠为能。事急则借苗自固。使官兵分攻苗匪。则力有不能。专攻教匪。则为苗所牵制。是以苗教合而黔事益形棘手也。

臣就四省之贼情计之。窃以为办陕甘之贼。须先清陕境。使甘贼不得复入陕。而以全力悉注于甘。彼不得入陕。则无食可掠。饥必自溃。我因其敝而以全力赴之。必获大捷。回势虽众。但能迭加惩创。其气亦衰。气衰而办理必得手。至若滇贼。则割据已久。布置素定。为今之计。务宜厚集兵力。先将迤东迤南各府固守完密。使汉民心有所恃。回匪无所用其恐胁。然后兵民合力。分道并进。使其备多而力分。人怀疑惧。再为设法招致附回之汉民。内外相应。力破其一二坚城。则贼众自懈。待其既懈而穷治之。该逆之在滇者。既无部落之可聚。又无句结之可图。彼时入我牢笼。俯首听命。收功固易易也。若黔贼则急于先清教匪。而苗匪在所缓图。盖苗匪本黔省土著。种类极盛。且其地阻山距河。攻之甚难。徒费时日。教匪系属内奸。负险啸聚。借援苗匪。以蹂躏于上游五府之中。剥我精华。牵我兵力。若能挟建瓴之势。自上及下。步步为营。多立侦探。诱之以战。彼若出战。则设伏出奇以制之。彼不得利。必仍据险。我即择其所据之最险者。破其数处。则望风归降。随手可得。教匪已定。然后会合兵力。四路分进。以图苗疆。彼苗人性多疑忌。疑则易惑。忌则易散。但能多方牵制。攻此一寨。而使各寨皆不得以相援。又复阴结各寨中之良苗。诱之以利。惧之以威。俾其自为猜疑。互相攻击。官兵因而乘之。不一二年。亦可得手。此陕甘滇黔敌情之大略也。若夫防剿之方。则在于随机制宜。初无一定之局。大抵制贼之法。剿为上计。而防乃以济剿之穷。故贼势多则可剿之使少。贼势强则可剿之使弱。贼势败则可剿之使平。若不言剿而专言防。则我有师老饟竭之忧。而贼反得乘闲肆扰之利。甚非计之得也。然防剿亦有必相辅而行者。顾其审势何如耳。臣就四省之防剿计之。窃以为办陕甘之贼。宜防与剿并筹。盖回部切近甘省。其归宿之地在甘。而其谋生之资在陕。惟有分兵以防陕。绝其窜扰之路。使陕之民生日复。皆得积粮以供转输。庶官军得以尽力剿甘。陕防既周。而剿甘之军。又复随在可以蔽陕。则贼之在甘者不能窜陕。必至饥不得食。官军乃急起而乘其敝。其初逆必死战。战数不利。必自溃。溃则可驱之使出关。俟其出关。然后合防陕之兵。并力以防甘。内为屯田之谋。外设控制之略。西陲之事。办理似不外此。至滇省之回。本无巢穴。此时所占踞者。皆汉民之境土。非其种类素所聚集之区也。回逆踞汉民之境土。以攻汉民。始则劫杀以迫之。继则要结以诱之。现在迤西回汉杂处。民贼不分。用兵之法。宜于锐进。官兵进一步。则贼必退一步。贼退一步。则附从之汉民亦即退出一步。故办理滇贼。有剿而无防。其所谓防者。皆未熟审夫滇匪之情形者也。黔省苗教。各自为界。然其据险抗拒。同出一辙。第苗众负险而不常出险。教匪虽恃险而迄无定处。故办理黔贼。贼皆恃险。则防无可防。贼有险而又不尽处险。则防不胜防。计惟有即剿即防。斯随在皆可以得利。此陕甘滇黔防剿之大略也。

至于粮饟两端。实为四省目前第一要务。近日四省兵事。历办而迄无成效。非兵力之弱也。亦非士卒之不用命也。其病在于无粮无饟耳。陕甘与滇事臣未得身亲。黔贼则曾经剿办。溯当日办理之时。兵勇口粮每俟六十余日而后领银三四钱。其将领亦必俟六十余日而后关银一二两。饥疲之态。实不堪言状。然每遇大敌。兵勇辄忍饥冲锋。略无退志。稍有违令。必按军法。而士卒毫无怨怼。以此见兵勇之尚可用。徒以粮饟俱无。当事者动多掣肘。无可如何耳。然陕甘患不在无饟而在无粮。滇黔患不在无粮而在无饟。年来甘省每麦一觔。闻须制钱一百数十文。尚无处购觅。计其军食皆运自川陕。而其闲又为舟车所不通。运费巨而转输少。士卒饥疲。日甚一日。诚堪矜悯。军事之无起色者。职此之故。滇则汉回交通后。耕种不失。粮米尚丰。而官军乏钱交易。亦难期饱食。黔则军兴已十五年。刀兵饥疲。民生死亡殆尽。今则地广人稀。食尚无虞不足。惟兵勇皆孑然一身。近日闻恃谷捐。稍资接济。然谷捐无几。以供兵食。不足一日之饱。而农民于兵燹之余。终岁辛勤。所得不及其半。病苦更深。恐终不能持久。夫以陕甘滇黔之士卒。频年枵腹荷戈。卒不至哗溃告警者。实皆我　国家厚德深仁。入人者深。故边缴将士。亦皆知忠义。乐效死。无稍异心。若再加以粮饟充足。办理必有把握也。虽然。粮饟不继。固不足以谋防剿。而今日之粮饟。非宽然取诸左藏也。地丁关税而外。厘金捐输。无非意外生财。涓滴皆膏脂所积。若粮饟既足而兵不得用。其病尤甚于无粮无饟。是必在将帅得人。于支用经费招养兵勇之中。寓核实撙节之意。然后不涉虚耗。可收饱腾之益。现时陕甘军事。左宗棠久历行阵。机宜素悉。异日自有设施。滇事则现任督臣刘岳昭亦熟于战阵。岑毓英宋延春诸人又皆久于滇省。练习情形。且滇事坏在迤西。非同全省糜烂也。以刘岳昭诸臣同心协力。而又有完善之区。为之凭借。当不至漫无施展。黔省被害最深。目前情形。除苗教两匪不计外。所余居民不过什之二三耳。现署抚臣曾璧光品谊清正。足资坐镇。然以阖省残破之局。撑搘于一人。实属兼顾不遑。计非有与为分任者。黔事终难振作。黔事既坏。而贼万不能株守一隅以自毙也。必将西扰川。南扰楚。匪特此也。川楚之无赖匪徒。又复相附和。其始也由黔而害及川楚。其继也必由川楚而害及西南。涓滴不塞。流为江河。况黔之贼。非仅涓滴乎。及今不治。后更无及。不待智者而知矣。然说者谓现在川楚皆有兵援黔。未始非分任其责。不知今日川楚派赴之兵。皆其将领带兵前往。非本省大帅为之亲历督率也。又非有明白　谕旨。归贵州巡抚节制调遣也。其战守任其自为。其进退为其所便。本省大帅仅据禀牍为调度。贵州巡抚且以客军相周旋。此而欲望兵事之日顺。难矣。夫用兵之道。惟事权专而后将令一。将令一而后调度灵。调度灵而后事机顺。古未有将多权分而能办贼者也。臣细察川楚援黔之兵。其兵勇未尝不精强。其将领未尝不明干。徒以军无统率。或彼此不相知会。或意见稍有参差。或布置不能画一。数者有一。即难成功。

臣愚以为欲办黔事。则须遴选威望夙着勇略兼备之大员。予以不次之擢。责以督办之任。使其权归一是。无敢掣肘。而又为之宽备粮饟。使之得以专力行闲。庶几呼吸灵通。指臂相应。第黔事极坏。贫苦异常。人人视为畏途。非真能耐劳苦之人。亦不足以经久。臣数年来带兵与各省将领相遇最多。而私心所窃佩者。惟有淮军统领直隶提督刘铭传。治军严整。谋勇素裕。且能勤恤民隐。尤为难得。独其性情过于伉直。稍不合时。然办大事。固不可以小节拘也。今黔事败坏极矣。譬之疾病。元气将脱。不治则必死。治之而稍不得其法亦必死。伏惟　　圣明采择。可否予刘铭传以督办贵州军务之任。一切听其布置。责以成效。不准推诿。该提督慷慨任事。且受　恩过重。必当竭忠尽力。以期无王古身名。而报不世之知遇也。惟既责以办贼。必预筹其粮饟。务使月月接济。不至有名无实。乃可以督其有成。现在淮军议撤。江南厘金宽然有余。臣愚以为刘铭传办理黔事。即可令带其旧部一万一千余人前往。再令李鸿章于淮军中得力各勇抽出一万四千人归其统带。计二万五千人。亦足以制贼。第约二万五千人之饟。再加以杂支各项。每月必需银十五万两。乃可不至短绌。此项银两。应请　饬下两江督臣马新贻。于厘金项下按月抽拨委解。不准短少。至刘铭传到黔之后。凡川楚援黔之兵。均归调遣。以一事权。如此。则将帅得人。士马得力。先清教匪而后及于苗匪。臣料黔事不过一。年必可奏效。臣黔人也。非敢有私于黔。亦以黔省阖境生灵。荡然将尽。不一援手。必至靡有孑遗。且黔事去而川楚受无穷之害。川楚受害而天下亦将骚动。灾近剥肤。忧心如炙。是以不揣冒昧。不敢不沥陈于　　圣主之前者也。抑臣犹有说者。剿办陕甘滇黔之贼。均利用剿。惟陕甘回匪。则兼用防。然防陕境而剿甘境。则防亦在剿之后。是剿诚为目前用兵定局。然陕甘之回。黔之苗。皆有巢穴可归。有部落可附。惟滇匪与黔教。无一定之巢。无种类之聚。到处裹胁。到处剽掠。情同发捻。臣愚以为办理甘回黔苗之法。剿之外仍须善用抚。非抚不足以穷剿之变。非抚亦不足以收剿之功。特所谓抚者。须彼来就抚。不可我先注意于抚。若先注意于抚。而滇之回屡抚而屡叛。甘之回今日抚而明日叛。甚至有即抚而即叛者。前事具在。不可不鉴也。至于滇之回。黔之教。其攻据城池依附山寨也似发逆。即可以制发逆之法制之。四路进攻。随遇随剿。则彼之伎俩立穷。其走而不守四处焚掠也似捻逆。即可以制捻匪之法制之。分兵兜剿。不令休息。则彼之伎俩亦穷。且捻匪有马可以驰骤。故其收功必先围而后剿。滇回黔教其地利不宜于马。其人情不善乘马。以步贼而仿流贼之意。其围剿也更易。此又宜并力于剿。但能节节稳进。多出侦探。四面设伏。则彼无巢可归。无种可聚。数败之后。无所逃命。直可以聚而歼之。又不可以抚而留余患。且以懈我军心。此固在办事各大臣督抚等临事酌宜。未能一一预为定局矣。

臣知识浅陋。深幸军事粗定。兵饟皆可腾挪。惟陕甘滇黔之事。上廑　宸衷。而黔事尤糜烂破败。至于不可救药。诚恐将来溃决四出。又将贻祸无穷。用特贡其一得之愚。敬献刍荛。以冀仰助　高深于万一。是否有当。谨恭折冒昧具奏。伏乞　　圣鉴训示施行。

　　议滇　　　　
金安清

滇患自林文忠经画。迄今二十年矣。每变愈下。今且俨然化外。民贼不分。几无措手之地。为今日治滇计。两策以蔽之。曰用滇饷。练滇兵。则滇寇自灭。革回习。泯回名。则回患自消而已。夫滇非不毛之土也。　国初奠定以来。悯其边远。薄赋轻徭。故定为各省协拨。二百年来。习故蹈常。遂为永例。而不知自食其力。当咸丰初年。大农告匮。筹拨无方。湖南北两省。首倡因地为粮之法。苏浙西皖继之。故能力除发捻两大憝。使犹仰给部拨。其糜烂早与滇黔等矣。东豫陕甘不能仿效。故受祸亦剧。此明效之显然者。滇中物产甚丰。为铜为铅为盐为煤为药料为玉石。承平时。商贾之入滇出滇者。盈千累万。迤西近接外番。贸易尤盛。铜则生生不穷。盐亦出井即是。且本省产米。尚余于本省之民食。非贵州之贫瘠可比。今如酌筹铜本盐本。官为经营。百货之出入。道路梗阻者。即以兵护货。转运至川滇连界处所。仿古人回易互市榷场之法。招徕各省商民入川。以其所有。易其所无。则取其盈余。即为滇饷。至滇中兵勇。但知有米可食。不计格外之银钱。是较各省已大为不同。使能广兴屯田。随处开垦。一县之粮。足供一县之饷。更可不烦转输矣。滇回虽悍。究亦无大伎能。特以山险路丛。客兵多所未便。而夷练土练。均为可用。祗须有客兵大枝严督于后。峻其诛赏。以滇攻滇。自可奏效。如洋枪洋药落地开花之类。贼中断乎无有。但轰洗一二处。声威克振。必可所向披靡。计通省十四府。其省城迤东迤南之广南开化曲靖澄江临安普洱六府。皆可置为缓图。当以服通东川为筹饷练勇专力进兵之地。而由省城西北道。直攻大理永昌丽江顺宁四府。为灭回之穴。其楚雄向有盐井。饷所自出。亦应首图。临江一府。绅民与回为难。应即责令捍护楚雄。给以兵费。则事专心齐。不分官兵之力。我苟于川滇接壤。将民力强悍手足趫健者。募练勇万人。兼调四川土司屯练为辅。而以客兵劲旅洋枪精队三五千人以督统之。用亲兵制新勇。即以新勇制滇练。步步为营。得尺得寸。而重立赏格。准各处义民自行投效。分攻迤西各城。能得一地交官者。高秩厚赏。皆所不吝。而仍先酌予以现粮一次。免其枵腹从事。胜则我收其地。败则彼戕其人。我之大兵。仍无丝粟损也。而闲出奇兵。佐以洋中火。疾趋密击。一大创之。兵不出则已。出则奇捷。逆回未遇精兵。定必亡魂丧胆。迤西果能荡定。则迤南迤东。皆可不烦兵力。慑服恐后矣。惟回众不易全诛。即汉匪亦所在多有。今既大张挞伐。断不可轻易纳降。即其悔罪输诚。必先令其自去回民名目。衣冠服食。皆遵汉俗。与汉民互通婚姻。铲除清真寺。其一切经卷。皆行焚毁。不得再有掌教之人。方准其免死入籍。收复一处。即照此办理一处。将来全省肃清。不必大用诛夷。而自可无一回之。盖林文忠所谓但分良莠不分汉回八字其论自正。其意自平。

但汉回两字一日不除。则一日畛域自在。且良莠亦何常之。有官以为良。则民以为莠。官以为莠。则民以为良。且有在汉为良。在回为莠。在汉为莠。在回为良。彼此诪张。是非总难共喻。惟痛除回汉之名。使其混而为一。同为滇中赤子。则意见渐消。昏媾渐众。既连瓜葛之好。必多瞻顾之情。两三世之闲即可尽捐宿忿。回民不以异类自居。汉人亦不以异类视之矣。釜底抽薪。塞源拔本。莫快于此。在从前一二处蠢动。原不便生此创局。致令合省惊疑。今则从叛即回。就抚即汉。以回汉之别。为顺逆之分。捷易明。令行禁止。迥乎不侔也。　国初入关薙发之令。乃整齐人心之大端。欲整齐滇风。必使一无回教而后可。惟其革面。始可革心。诸葛之定南人。亦惟曰攻心而已矣。岂有他哉。

　　滇略上下　　
刘树堂

己巳四月五日。折弁至自都。闻曲靖大军覆没城陷。果尔。则滇南不可问矣。夫办天下之大事者。贵识定力卓。无惑于众论。尤贵随机应变。不涉以成心。譬治病然。必探病之源。节病之流。而复调养有资。服劳有人。然后或攻或解。靡不应手。方回乱之初起也。逆众拥立杜文秀。不过俟官兵入境。以备捆献。借作脱身之计。讵问罪之师。经年不至。以谓贼可为矣。遂闭关据险。隔绝声援。今日攻一邑。明日拔一城。迤西一带。尽遭荼毒。次倒戈。均被戕戮。民何尝甘心从贼邪。鲰生画策。先办迤东南以翦其羽翼。反令杜文秀坐大。致全省糜烂。此不探病之源者也。军务无起色。由铜厂之不开也。乡试之久停也。人孰不欲谋生。亦孰不欲上进。铜厂废则谋生无路。乡试停则上进无阶。加以捐输勒索。丁役科派。不从贼而难逃法网。从贼而反邀宽典。人何惮而不为贼。若大府筹饷以开厂。设法以开科。匪类不坐啸。处士不横议。而贼自平矣。不此之务。而惟贼是图。此不节病之流者也。多钱善贾。长袖善舞。图利然。用兵亦何独不然。军兴以来。我　　皇上非不下拨饷之诏。然各省筹解。或数月一万。或一年数万。枝枝而运之。节节而用之。藩库空虚。庚癸频呼。将官私收厘金。荆棘满涂。而长官不过而问也。地方供给兵勇。脂膏已罄。而捐输方兴未艾也。弊端百出。民不聊生。大都皆无饷之故。所贵调养有资者此也。统万有不齐之人。为一鼓作气之士。恃上下同心。和衷共济耳。滇南外至之军。非湘即淮。从征十余年。半属得意子。舍东南繁胜之地。入边陲崎岖之乡。地理不知。情形不熟。且定章每人月饷四两。尽数给之。犹不满意。设有不济。能用命乎。本处之勇。月不过二两。必战而后发。相形见绌。彼此推诿。兵练虽多。谓之无人也可。所贵服劳有人者此也。总之滇南军务。不贵添兵以耀武。而贵筹饷以整军。使各省督抚仰体我　　皇上遐迩一体之心。同伸义愤。认真筹款。每月约解数万两。或将各省历久之铜本数百万。酌解三成。以一半养兵。以一半开厂。铜运疏通。钱复旧制。大局更因之而裕。而滇省饷糈有着。慎选健将数十员。训练精兵五万人。以一万驻省城。以一万驻曲靖。以一万驻楚雄。相为犄角。牵制东南。接应迤西。再以两万人。一由东川绕永北以击其背。一由下关偪大理以攻其心。并剀谕各地方令为内应。我也两路夹攻。彼也首尾不顾。虽百杜文秀亦将授首。迤西荡平。迤东南自不战而屈矣。惜滇南各大府。当　放之时。百计求退。退之不从。始裴回于交界之地。不察受病之由。不求治病之法。惟恐贼势鸱张。复虑将官跋扈。进退维谷。伥伥何之。梁士美杨盛宗力能相制。杀之可也。否则推心置腹以任之。以毒攻毒。一举两得。其它奉令者宣之以德。梗化者感之以诚。因地制宜。滇南其有瘳乎。若犹疑惧交集。识不足以察情。力不足以御众。犯此四病。渐入膏肓。虽扁鹊复生。亦束手无策。徒作旁观之太息。岂不悲哉。

前议铜本解滇。大局因之而裕。请申论之。夫天地生财。不限方隅。帝王出治。不分畛域。而卒不能不限且分者。由大臣谋国。琐琐目前。不克酌盈剂虚以补其不足。注兹挹彼以遂其流通故也。滇南远在天末。以形体论。特不过一足耳。其置缓图也固宜。然所产者铜。　国家泉政攸关。而天下养命之源也。往者每年额运京铜四五百万斤。江南安徽浙江江西湖南湖北广东广西八省采买八九百万斤。以一千数百万之铜。供各省鼓铸之用。而各省采买之饷。供滇南千百万之人。彼不阙铜。此不阙饷。各安生业。中外恬熙。虽欲驱而为盗而不能。自粤匪倡乱以来。滇南之厂无恙也。转运之路犹通也。各大臣但知拨运军饷。御患于已然。不知筹划鼓铸。弭患于无形。铜运不通。泉政日弛。铸大钱。用钞票。始不足以行诸商。继不足以用诸民。不得已搭放兵饷。八旗绿营。合家饿毙者有之。妻子鬻卖者有之。形同乞丐者有之。军政不备。其咎安在。而滇南游民。皆赖百余厂而生。铜本停则铜厂废。铜厂废则铜丁散。游骑无归。各树党援。或主与客争。或回与汉。势张而官不能制。人众而地不能容。全省骚然。遂成巨祸。要皆不开铜厂之过也。或曰。采卖洋铜近而便。何必远借滇铜为。抑知以急需之饷。买腾贵之铜。利彼而害己。何若运而之滇。两有裨益。再饬八省之督抚。每月各筹铜本一万两。三年归铜。按期解饷。源源接济。派一谋勇素着之大臣。剿贼与开厂并用。附和之贼闻铜厂已开。去谋生理。而贼势日孤。疲敝之兵闻饷糈有着。争自鼓舞。而军威日振。以涣散之贼。当奋发之兵。不数战而渠魁诛。不数年而全滇平。再度形势。多筹工本。先开阳丹茂麓宁台金钗各大厂。次开义都发古九度万象各小厂。取之不尽。运之不竭。各省有铜以开炉。自无大钱钞票之弊。而民困以苏滇省有饷以开厂。自无穷而生变之心。而嚣凌可格。泉复旧制。人乐再生。慎南有幸。抑亦天下之庆。吾故曰。铜本运滇。大局因之而裕者此也。 

　
卷九十七　兵政二十三剿匪五
</div>
    <div class="pagination">
<a href="皇朝经世文续编_page164.html">上一页</a><span>...</span><a href="皇朝经世文续编_page160.html">160</a><a href="皇朝经世文续编_page161.html">161</a><a href="皇朝经世文续编_page162.html">162</a><a href="皇朝经世文续编_page163.html">163</a><a href="皇朝经世文续编_page164.html">164</a><span class="current-page">165</span><a href="皇朝经世文续编_page166.html">166</a><a href="皇朝经世文续编_page167.html">167</a><a href="皇朝经世文续编_page168.html">168</a><a href="皇朝经世文续编_page169.html">169</a><a href="皇朝经世文续编_page170.html">170</a><span>...</span><a href="皇朝经世文续编_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
