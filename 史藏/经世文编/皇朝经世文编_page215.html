<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 215 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 215 页/共 219 页</h1>
    <div class="content">　　开黑河议　
韩梦周

来邑圩田之设。唐以前莫可考。志载始于宋代。至明而益盛。与来安接壤者。其南则滁州和州全椒。东南则江浦。东则六合。皆有圩。绎罗布五百余里。而水患由始制以来。虽有甚有不甚。至于今未息。考其所自。圩田多居河滨。河不治则水溢而败圩。其势然也。河之在和州者曰后河。发源于合肥之黄山。黄山大百余里。泉之水皆归后河。东过含山。黄莺山昭关诸水入之。又东过和州。鸡笼山如方山诸水入之。又东过全淑。武进山龙山郑山诸水入之。又东与襄水合。又东入滁河。在滁州者曰清流河。发源于州西北之清流沛。定远之大横山。来安之嘉山滁州丰山诸水入之。又东过乌衣。名乌衣河。又东入滁河。在来安则发源炉山过水口入乌衣河会滁河者是也。三河之水。总归滁河。其交会之处。名曰三汊。三汊东流二十里。至张家堡。由张家堡而老鹳嘴。由老鹳嘴而皂河。由皂河而葫芦套。经六合县城。由瓜埠口入于江。自三汊至江口。萦纡盘折三百余里。急流不可径达。而瓜埠口壅沙逼阻。两岸多苇芦。上游水大。不能即泄。隘束奋怒。旁出四溃。冲圩破堤。实由于此。于是别开河道之议兴。然卒亦无成功。先是。明嘉靖中。巡抚李公巡案曹公。以圩田被灾。因河流细塞。别寻江浦县浦口镇黑水河。今名干河沿西北至滁河。东至大江。长二十里。旧有河迹。中仅隔土冈四里。即朱家山嘴开浚通导。滁河之水。直入大江。无壅溢之患。则圩灾可弭。未果行。三十年。巡抚夏公巡按杨公。遂开黑水河。以误凿石骨而止。及隆庆二年。来安人王来建议开黑水河。忤巡按张某意。欲难来。发帑金三十两。令凿井验试。试如法。又发金二百两。令其自开。来言费不敌功。来又无权。不可任。词语激切。巡按怒。置来于狱。万历中。来复上言。事得行。寻以用非其人。冒侵帑金。惧谋。阴阻挠而罢。自是不复言开黑水河矣。我　朝康熙十九年。圩大灾。复举王来议。开朱家山二里未通。

雍正十二年。大开朱家山。用银二千七百余两。旋淤塞。逮乾隆四年。滁州卫守备李之者。复建议开黑水河。计工条画。视王来尤详备矣。其略曰。开河之法。必先测量地势高下。使源委均平。始蓄泄得宜。前人昧地势。尝试以为徼幸。故无功。今测滁河河底至岸高一丈六尺。自滁河之张家堡。南至塘营石桥。长七里余。地势渐隆。高五尺二寸。有河渠。水发可通舟楫。疏浚功省。自塘营至查家坝。地势更隆起。高三尺。有河形。不能通流。自查家坝至徐家坝。地又高五尺五寸。河形泥淤。自徐家至李家坝。地又高二尺。通查家徐家李家坝。凡高一丈五寸。各宜疏深如高数。过李家坝而东。为朱家山。山脊长一里余九十丈。地势耸隆。高一丈四尺三寸。统计比滁河河底高四丈六尺。河形中隔。故朱家山尤为黑水河塞障。踰山而东。土岸危竦。夹岸中有干河。广仅二丈。上崄下虚。易于崩裂。兼又异时挑河。负土附岸。一遇霖雨。仍委于河。水道阻塞。询之土人云。雍正十二年。开河功竣。值夏日雨多。滁河岸及塘营道上。水高五六尺。中隔朱家山。高处里余。涓滴不可通。倒流冲激。圩田皆破。以此考之。水涨高滁河岸五尺。而朱家山尚未通流。是朱家山又高于水涨之数数尺矣。与测量之数合。朱家山应凿深四丈一尺。计高于滁河河底四丈六尺之数。所不尽者五尺。以蓄水。勿使尽泄。至河岸上应开广六丈。下三丈。西岸乃高崖大路。不能展辟。惟东岸土冈。可以开广。冈外有大。运土实其中。可免附岸塌卸之患。如此则朱家山可通矣。自朱家山东至马家桥。地势渐下。低一丈四尺九寸。应止浚一丈二尺。东岸开广六丈。自马家桥至宣化桥。地势更下。低二丈八尺。泉水通流。无庸深浚。岸路加阔而已。从此江口广衍。略无阻滞。凡功费计方雇役。得银一万六丈两。诚能勿财费。择能而使之。绝诛索。禁冒侵。庶黑水河可成。圩灾可息矣。当事韪其议。然言如聚讼。无敢决行。十九年。总督鄂公容安悯圩灾。询于有司。或举李议。乃亲履勘。大兴工。发淮上之夫数千。以其习河役也。阅两月工竣。用银四千四百三十两。未久复湮塞。于是议开黑水河者。遂言沙土善崩。益畏难不敢置议矣。而论者皆咎任事不能尽如李法。费廉而工减。是以无成功。余尝以事如金陵。数过所谓朱家山者。按其形势。诚如李君所言。故采其说。俟习水利者考而行之。若乃议纷而力不继。适足为后戒者也。

　余既备载开河始末。诚以此河不开。圩田之害末知所止。然二百余年中。屡举屡废。询之土民。佥云。此非独地利艰也。亦多阴挠阻之者。江南货物转江北者。旧由瓜埠口抵六合。故黠商豪贾聚焉。若黑水河开。则江南估舶。直达浦口。其道径便。不利六合商。六合商醵金啖官吏。造言开黑水河。凿削六合地脉。不便。又言沙土善崩。空劳无益。官吏之墨者。张其声势。与他邑争。故或议而不行。或行而故谬以败事。总督鄂公开河时。廉其情。取造言者。项械号令工所。商始狼顾窜匿。卒亦不成。殆天也。又云东去张家堡十余里。有小河。东南流四十里。可达江。其土白壤无沙。地势旷坦。易开浚。六合人刘君某诉于邑宰陈公。言百姓愿计亩出夫。可不费官一钱而事集。又诉于江宁守某公。江宁守檄县议。商人闻之大恐。百计阻遏。会刘卒。事亦寝。开河为农人之利。而商贾图便其私。农岂商敌哉。呜呼是言。然彼商者亦无天道哉。

　　书焦冈湖考后凤台县志　
李兆洛

按萧景云焦冈湖考曰。湖西北受颍上平湖渠之水。西南受杨家脑两洼之水。浊沟催粮沟中心沟小口沟一道为经。余水数十道纬之。湖势南北冈昂。西等之。东北最下。而中虚旷。遇西北西南雨多水盛。建瓴而下于湖。则湖成巨浸矣。颍水涨。则破杨家脑坝灌湖。淮水涨。则由沙河支流故道入唐家洼牛家沟下催粮沟灌湖。或由鲁家沟下催粮沟灌湖。由杜家洼柴家洼大口小口燕湖口灌湖。西肥涨。由董奉湖至刘家路入福天洼贺家塘灌湖。不惟湖势弥漫。冈地亦成泽薮矣。湖之利在放内水御外水。而引水难行。内水古由董焦冈南南冈迤尾北中豁里余处为燕湖。由燕湖东南行出冈外。抵湖尾而注淮。今中豁处污塞。水不出故道。而由南冈迤尾之西南里余开小口放水。湖水广而口狭。未能通利。须复开燕湖故道。筑坝修闸。开闭合法。地下易出。而以小口出水辅之。则内水无壅滞之患矣。御外水恃坝工。杨家脑坝固。则颍水不直灌。鲁家沟以下各洼各口之坝固。则淮流不倒灌。刘家路坝固。则西肥不倒灌。而燕湖刘家路两坝尤要。地势下水易灌。坝不固尤易破也。坝工固而外水之患绝矣。引水难行者。湖之南冈较昂。冈之南淮流甚低也。若开鲁家口沟引淮以入湖。沟浅则冈昂河低。力费难引。沟深则湖淮通流。湖受淮害矣。且湖地性湿。畏涨涝。利暵干。暵干之年。他地禾枯。而湖苗倍收。毋须引水以救也。涨涝其常。河不涨涝其偶。此湖之势。然而治之疏密。岂不贵审势以为之哉。以上萧说萧生此考甚详密。然其所拟议。尚有未尽然者。其云湖水广而口狭。未能通利。余尝于放水时亲按行之。以水平度淮湖高下。湖水高于闸外几三尺。而闸口出水处。悬流不过四五寸。小口沟长五里余。又接中心沟三里余。始至湖心平漫处。沟身既长。沟道又盘曲。故水流迂缓。其病在沟不能吸溜。使水势直注闸口。若能使湖水驶抵闸口。悬流三尺而下。以水法度之。湖虽广。不十日可涸。故其不通利之故。不在口狭也。又云引水难行。湖本低洼。不引水亦无不可。然大旱之年。往往有湖底龟拆。而淮水夏涨。弥漫遍滩者。若有引水处便可放。令满沟即行堵闭。使冈上之地亦可以藉资挹灌。有益无损也。又云暵干之年。他地禾枮。而湖苗倍收。毋须引水以救。此尤不然。所谓湖苗。或高粱豆菉诸旱种耳。至于稻苗。不能无水而收也。湖底种旱粮。终为非计。遇数寸骤雨。冈水下。稼悉坏矣。湖地虽下。然遇有盛潦。但外坝不破。而湖心之水。极深处不过二尺。余于浚时。屡以小舟亲探之矣。吾乡圩田。终年积水尺许。宜禾而不能麦。以地下水无可泄也。今焦冈湖之地亦利于开水田耳。秋冬泄水以种麦。刈麦后。引水灌之以种稻。为利乃大。若可放而不可引。则一涸之后。止可种旱粮。又畏骤雨成潦。殊非计也。其欲于燕湖故道筑坝修闸以辅小口。其言甚是。而燕湖口土性沙劣。工段又长。施工颇苦不易。且燕湖口以上所淤之田。皆成膏产。距湖又远。欲挑熟田为沟。其势不行。民情难与虑始。凤人尤爱逸而恶劳。苟且旦夕。莫为久计。虽小引其端。成之者或俟后人耳。

　　新修皇兴圩堤碑记池州府志　
池州知府李本樟

天下之赋。出于东南者十之八九。其濒江一带为圩田。设堤防而立斗门。以司吐纳。往往称沃壤。然或畚筑不时。启闭无节。潮汛溃决。民且为鱼。上无以供赋税。下无以宁家室。非细故也。铜陵滨江为治。赋出于圩者十之七。厥土坟垆。厥田下下。以江潮之大小为丰歉。万历间。弋阳徐侯始筑长堤。以御江潮。而后四十八圩永享其利。其堤起于丁家洲老坝。迄于仁丰下圩。高其防而障以都埂。嗣是邑侯轸念民艰者。皆以治圩为重务。南北皆有斗门。而北临大江者吐纳尤重。数十年来。蚁穿蚓溜。渗漏如泉。予守铜陵之明年。阳侯肆虐。荡析为灾。又自皇兴圩始。其堤之冲激碎裂。抑又甚焉。鸣呼。兹之弗治。铜陵其鱼矣。爰进绅耆而筹之。佥以工巨力艰。束手无策。或欲请帑兴修。则工始于民而修于官。政体弗协。且成例弗能也。顾费不给则堤不完。堤不完则圩永废。国赋民生。其何以赖。予念举大事首在得人。乃访有章子廷锷者商之。出其修圩条议一篇。言皆有根柢。余知其必有成。乃韪其议而行之。其法按亩以征费。计甲以起夫。开方以算土。积步以权值。计堤之围三千三百有奇。小圩障其西。又堤一千有奇。新筑之方一万八千有奇。费不足。则任事者解囊以助之。力不能即输者。又假贷以先之。其壮者。既受夫之值。足以赡其家。而老弱者。又分班任易。足以餬其口。有业者。蒙任之休。无业者。享代赈之利。且使各圩之呈乞者。关其口而勉于言。而四十八圩之堤。俱兴起。坚固缜密。用卜永年。乃进任事者而告曰。勉之哉。一德一心。以保此不替。其岁择一长。而长咸听无违心也。其增卑培薄。一以时启闭也。其利害与共。毋筑堤坝于水渚也。其高尔埂于沟浍之上。以防水溢也。其预存余地。毋宿水以滋涨决也。其尽塞外圩之●。勿令驱水入圩而以私害公也。则铜民其世世永利矣。爰其颠末。以垂示后人。

　　江西水道图说会典
安徽省之西南为江西省。以南昌府为省会。南昌府之北。南康府九江府。其东饶州府广信府。其西瑞州府。其东南抚州府建昌府。其西南临江府袁州府吉安府。吉安府之南。赣州府南安府。抚州府之南。宁都州。大江自湖北东流入境。经九江府。北合湓口水鄱阳湖水。及龙湖大白湖。入安徽境。鄱阳湖一曰彭蠡湖。在南昌府东北。南康府东南。饶州府西。纳十数水。最大者赣江。北流至九江府。入于江。龙湖自安徽南流入境。经九江府。入于江。章江自湖南东流入境。经南安府。合礼信水池江。至赣州府治北。与贡江会。贡江出宁都州。西流至赣州府。合雁门水默林江宁都水潋江濊江桃江。与章江会曰赣江。北流经吉安府。合遂江牛吼江溶江恩江。又经临江府。合袁江至南昌府。曰剑江。合锦江抚河。注鄱阳湖。宁都水一曰梅江。出宁都州。合鹿江瑞林河。西流至赣州府。注贡江。袁江出袁州府。东流至临江府。曰新喻江。注赣江。锦江出袁州府。东流经瑞州府。合藤江凤岭水龙口水曲水。至南昌府。注赣江。抚河一曰盱江。出建昌府。合赤溪陶溪。北流经抚州府。合苦竹水宜黄水临水至南昌府。合三港水。注赣江。上饶江一曰弋阳江。一曰安仁江。上源曰上干溪下干溪。自浙江西流入境。经广信府。合玉溪灵山水永丰溪双溪潦源水须溪。经饶州府。合白塔河。亦曰锦江。至南昌府。注赣江。永丰溪自福建西流入境。注上饶江。白塔河上源曰泸溪。自福建西北流入境。经建昌府。又经抚州府。合青田水。至饶州。合泊水竹屯河南河。注鄱阳湖。南河亦自安徽西南流入境。合小北港水。注乐安江。修河出南昌府。合桃树港。东流至南康府。与冯水会。冯水亦出南昌府。东流至南康府。合双溪。与修河会。俱注鄱阳湖。寻都江鹤子水会云水。俱出赣州府。南流入广东境。龙港出南昌府。北流隽河亦出南昌府西北流。俱入湖北境。萍川江出袁州府。攸水出吉安府。俱西流入湖南境。昌水出南安府。南流入广东境。东南至福建界。西南至广东界。东北至安徽浙江界。西北至湖北界。西至湖南界。

　　江西水道考江西通志
江西水之上源。其大者为漳水。汉志曰豫章水。山海经水经曰赣水。出南安聂都东山。东流经大庾县。合巘山和溥水云山密水丫山灵岩水大里水黄公坑山水傀儡山大明水大庾岭峤水。北流入之。广东仁化所出之平政水。合凉热水。昔名豫水东北流入之。经南康县西南为南口。合莲塘蕉溪诸水。及布尾之封侯水镬山西符水禽山禽水过山过水。东流为芙蓉江。西北崇义县。有樟山之潜水。湖南益浆之麟潭水。牛皮龙水。玉泉山之义安水。大嶂山之带围水。即横水经上犹县界。上犹江。源出湖广郴州桂阳县。流经琴江口。营前彭山水入之。过大犹嶂。合稍水出石溪料水出料树造水出老寨背水出益浆石门水出百丈洞米洲水。皆从东南流入章水。至南康沙口。又东经赣州城西。环城而北。与贡水会。贡水。汉志曰湖汉水。发源福建汀州新乐山。西流经瑞金县陈石山。绵江水流五十里入之。又合乌村智水铜山灞水罗田浮图水。流经会昌湘水上源为羊角水。北流过龙石。绵湘二水始合。为湘洪水。渊深多怪石。蛟蜃居之。盘古山墨斗湾诸水。皆会而入贡水。安远濂江水南流入之。经雩都南为雩水。合金溪水出鸭公嶂化龙水出鸭公山罗芽汊水。出慈果岭其东北石城之琴水。出鹰子冈。合灞水。宁都之梅水出梅岭。在邑北一百二十里非大庾之梅岭合白沙江出武头麓白鹿江出石城璜溪。又合东江之鳌溪小溪。西江之龙变溪桃溪出桃林山会于吴口渡。西南流入雩水。绕城而西。出雩都峡。其北兴国之潋江。源出桐林埂。及蜈蚣山。合濊水出太平乡蓝坡黄田水出清德乡龙下川出曹溪西流长信衣锦二泷。西南流入雩水。其南则定南员。鱼溪出南坑坳。龙南桃水出冬桃山。合筋竹葛溪诸山水。为三江口。经信丰为桃江。源出龙南桃岭。合黄田江出始兴大竹园保昌靠头龙南樟木坳诸处方溪水出龙洲北江水出犹山大乐口水出大庾界枫山安乐乡三江水一为新田江出安远会昌界一为周坑江出会昌游鱼山一为寺坪脑江出会昌赣县上下坪巫水出中坑洞禾溪口水出长老山绵水出绵山安息江水。出安远东坑东北流至双溪口。又北为乌漾。又北会于雩水。故雩都为众水之汇也。贡水又西经赣州城东环城。而北与章水会。二水合而为赣。此齐都官尚书刘澄之说。虽郦道元讥其以字说水。亦未远失水实。若谓县治居二水之间。因以名县。则说尤允矣。城中三池二沟之水通之。长步水出黄家山。东流入之。龙溪水出黄竹岭北流入之。梁水出龙头岭。西流入之。皁水东流出皁口入之。凡北流三百里。历十八滩。经万安。龙溪水西流入之。绵津溪水出双坑及长仙合流入之。蜜溪水出公嶂西流入之。赣江折而东流。苏溪水由九石陂入之。云岗水出朝天桥入之。韶江水合黄鹄水东流入之。武朔溪受风雨云雷四潭之水西流入之。其西龙泉遂江水。源出左右二溪。至李派渡合为一。东北流入之。经泰和。江流澄澈。故曰澄江。永新拔铁山出之。牛吼水合龙泉之射洲江。东流入之。麻斜溪水合李陂溪水。出西江口入之。赣江又北经永丰西。报恩江发源宁都西北界。古名濒水。西流合葛溪黄竹溪白水麻江龙门江诸水。流遶邑城下。流为英潭。其南沙溪萧泷。发源兴国界。西北流。合孤江储溪。出庐陵张家渡入赣江。江水又北经吉安城东。白鹭洲在焉。合习溪水出吉塘渡螺湖水出五里冈冷水坑及横石江水。在西北界吉水安福之卢水。发源卢萧山。西受永新之禾水胜业水。及溶江。在永新东界合毛停水阎水郭水出郭山上通宜春同水出游岭赤谷水出分宜界智溪出宜春桑田东麓荷溪。出鸽湖东流与王江会。源出陈会山之舟湖水。合修水于书冈下。达于王江。又东流合泰和之禾水。一名早禾江。经庐陵神冈山下。同入于赣。其自富田合明德水而入者。为庐陵之王江。庐水下流与清溪水相合者。为庐陵之庐水。赣江又北经吉水南为文江。永丰英潭之交会也。江中有青湖洲。二水绕之。状若吉字。又云两水交合如文。故名文。亦曰字水。合义昌水出文昌乡上通萧泷阳丰永丰幽溪沙口诸水入之。南溪水出中鹄乡。东流出柘口入之。经峡江东流折北。旧为玉峡镇。江水束于中而不得溢。

合亭头水出七里洞暮膳水。出石牛岭自古山漕溪逆流南入者。为仁和水。自漕溪北入者。为莲花潭水。经新淦西楣湘水。发源高岭。合秀溪水西流入之。蓝陂溪发源百丈。合金滩水东流入之。赣江又经临江郡城南。为清江水。盖袁江赣江二水会于万硕洲南。绕城而北。故名临江。明成化末。赣水暴冲蛇溪水为铜锣江。没田亩以千计。直北流三十里。与袁江会。于是临江城临袁不临赣也。袁江者。发源萍乡罗霄山下为罗霄水。东流至宜春。西为稠江。折而北为秀江。合麟桥江其源为清沥江出老山仰山水九曲水鸾溪水。经分宜南。为清源渡。合赤江杨江野江介溪竹桥诸水。东流经新喻。南为渝州县。本以渝水名。唐后讹而为喻。西合严塘江阪。陂江画江东合距江出分宜灼江颍江发源蒙山合八十四源即太平江水长宜江出璜缑岭诸水。凡九十九湾。八十八滩。紫州东瀛洲联互以障之。下清江而合于赣。赣江又北流至清江镇。淦水发源离岭。会沉香溪水。一名合山水。出洋湖西注之。萧水亦名小阳水。出古清泉里二源。汇于香田。由萧洲桥。历萧滩镇。东注之。经丰城西为剑江。绕而北。历苦竹杨林金鸡诸洲。丰水。出杯山东北流由三溪津会罗山之富水。东流受百斤湖。广百余顷溉田五百余顷株湖长十余里溉田千余顷铜湖亘三十里赤湖广二里溉田二百余顷平港湖溉田二百余顷诸水。又会猴之槎溪水。合流出小港口。入赣江。江水北流。雩韶水出抚州横汊河。合隐溪水。西流入之。过龙雾洲。即金钟口是也。杭溪水出介山。汇为药湖。合瑞州水。东流入之。瑞州水自万载西南八迭山。有金钟湖。东流为龙江。历鱼鳞滩。合康乐水。东流经上高南为凌江。新昌之东溪来自奉新。西溪来自宁州。皆南流入之。合盐溪在新昌西门外清溪秀溪一名查溪有晋陶渊明遗迹白竹港出高岭诸水。又合滕江水。受小水出烟竹岭易乐水出干陀岭斜口水出蒙山六口水出止石洪港水。东流贯高安城南。为锦江。一名筠河。汉志曰。蜀水分一支。亘南城为市河。东会于象牙潭。受钟口出荷山龙口出蛟湖华阳出新喻小溪龙陂出米山梅口出萧坊斜溪诸水。东流抵新建。界黄源出萧下铜源出香城山芭蕉源诸水入之。北流经南昌府城西为章江。麦源水出西山。注梅岭。下为吴源水。合白石源水入之。宁州修水出黄龙山。受杏苑水出幕阜山亦连通城百菖水出大湖山武宁乡水出大沩山连湖广浏阳兴国州及新昌界乃盗贼渊薮也东津水出州南东津山洪水滩水灌毛岭山下田三十顷鹿源水腰带水。出凤皇山过州城。东受安平水。出毛竹山鹤源水。出湖广连界九宫山及泰安乡敛口梁溪诸水。东北流经武宁县南。合义溪水官塘源港。亦名腰带水出神童山鲁溪水。南受清江出银炉山长田出牛皮洞杨浦石镬俱出严阳山凤口。出三卷山北受茶培。出伊山东北受陂田出升仁乡箬溪。出丫髻山东受碛溪出双峤山诸港水。东流靖安城西。双溪水出毛竹山。与宁州界一支历南源诸郡。东北流达于追里。一支历中下燥坑。达于桐城。合流受桃源水出九洞南流石掌滩水。东南流抵奉新。与冯水合。出邑南百丈山龙溪水出药王山华林水出华林山萦纡西来入之。而皆会于修水。安义之龙江水兆州水东阳新径水合于邑东。为三合水。并皎源出宝山白武斛源二水俱出靖安界诸水。东流合于修水。又东北流经建昌县。南合檀陂水云居山之枫林西江白沙云门诸水。东流入之。又合珠溪水。达于章江。汇于彭蠡。星子六溪十八湖之水入之。德安博阳川东南流入之。又北为女儿港。德化水入之。港口曰金沙洲。明师歼陈友谅之卒于洲上。是为西鄱阳湖。南昌城中之水。曰三湖九津。三湖者。苏圃迤北曰北湖。由广济桥至洪恩桥曰东湖。同仁坊二小桥至两学宫抵水关闸曰西湖。总名为东湖。古称十里。后仅广五里。岁额鱼课一百二十金。明万历中。郡邑捐纳。禁不复渔。九津者。义取洪范九畴。所以泄三湖水。广润门二津。惠民进贤顺化永和德胜五门。各一津。章江门二津。津各引水归濠。水关桥置内外闸。湖水盈则放水。西达章江。江湖俱溢。则闭外闸。使江水不得浸入。乃开内闸。引湖达濠。绕广润章江德胜永和四门而东注。归蚬子艾溪二湖。出牛尾闸。趋杨家滩。入于湖。盱水发源血木岭。过山。北流为巴溪。又北为小勋溪。过白水镇。经广昌县南。为平西大河。合南村石璧青铜诸港水。北流经南丰西。会沧浪水出新城界军港出军山蔓翠湖诸水北流经建昌郡城东川门。为盱江。合东江。出覆船山

石头港水一名梅溪。出梓木山新城飞鸢水亦名悲猿港。合荀溪西入之。东北流经金溪西。合齐冈清江石门涂岭后车溪出韩婆岭东漕港诸水。经抚州东。为汝江。上流为金溪水。与苦竹赤桥二水合流。由梦港环城而北。江广流缓。渟潴如湖。名曰瑶湖。宜黄漳水。发源箬岭。北流与军宜水合。又北流与黄土岭黄水合。二水合而名县也。崇仁巴水出临川山。为临水之源。东北流至严陀大盘山。宝唐水会之。芙蓉山之书堂十洞。二水分流。会于李河埠而与之合。东流会华盖山之西宁水。曲折数百里。合青水。东流过黄洲。有长桥束之。水灌则涌激如奔马。过左港。合罗山水。东流合孤岭水。北流合大浮山水高山水石牛源水。径白鹭渡。为临川。至西津。合汝水。其北连矾水。发源长冈。出黄塘桥东流入之。诸水相合。由金玉台出乌鹊石。折而北。过虎头洲。至金鸡城东乡。三港水合金桥延桥二水西流入之。东北流。合西洛水。入武阳水进贤通济港水。出香炉山。流为九曲。至藏溪湾。合獬山之院泽水优游源。北流入洪源湖。一名日月湖。东历回龙洲连军山湖。湖延袤五十余里。北为白沙湖。与南昌大沙小沙二湖接。邑西罗溪岭水。流为清溪。合南阳水为青岚湖。与洞阳武阳合为三阳水。至南昌东北入湖。玉溪出怀玉山。西流合沙溪永平溪水。又永丰溪。源出福建建宁盘亭西流入之。过广信城南。为上饶江。西流合储溪宋溪葛溪诸水。皆出灵山为弋阳江。一名弋溪信义港自福建邵武分流入之。西流合明溪水。过桃花滩。经贵溪南芗溪水。合箬溪湖陵戴星诸溪水。过白茫洲。经安仁南为安仁江。一名锦江。白塔河合王石乌石湖河陂诸润之水与之会。蓝溪水三源合流入之。建昌之泸溪水。流百三十里亦入之。西北流。经余干桐口。滩分二派。西北流者。由布村趋龙窟河。受润陂水。三源一出李梅一出临川大梅岭一出进贤赞王岭过样林云雾洲。至瑞洪镇。入于湖。东北流者。由八字嘴由分二支。一受古埠水。二源一出贵溪鹤岭一出安仁洪大源趋冯田。过黄坊。合沙港水。一由破穴入布河中。有越水出西津。俱会珠湖。趋饶河口。沙港西津为大河也。鄱水发源江南祁门环中。合大共山之霄溪。禾戌岭之柏溪。及榔木岭武陵岭卢溪山诸水。西流出经浮梁东之梅村。始容舟。三十五里会天宝水。十数里会横槎港水。至臧家湾。合江家山水。南合历降水鲤鱼桥水黄坛水柳家湾水。西合大演水洗马桥水画溪坞水流为昌江。过景德镇。经饶州鄱阳南为鄱江。乐平洎川。发源德兴泊山下洎滩里。西流与大溪会。溪出江南婺源。合浙江开化寅港水。至明口。与长乐水会。水出大茅山。合桐川横溪瑞港出石榴源诸水。至桐山港口。合建节水。水出弋阳雾山下。俱西流归大溪。入乐安江。江水源出徽州芙蓉岭。内河吴溪诸水皆西流入之。万年之殷河。汇竹屯河文溪南溪诸水。又书源出之九芝水。注之。而入鄱江。江受北珠南珠枫木角尾大雷白水诸湖之水。环饶州城西。折而北。至双港口。分为二。一支西经棠阴镇。出饶河口。会余干水入于湖。一支西注尧山港。由老鹳港汇为乌坽湖。出门入于湖。是为东鄱阳湖。湖阔四十里。袤三百里。南跨南昌。西接南康。东抵饶州。尽汇诸江之水。古称彭蠡。一名宫亭。一名扬澜。近都昌者为左蠡湖。近湖口者为土目湖。北为皁湖白洋湖。又北为西仓湖劳渡湖为虎塘。皆在大孤山之上下。由湖口出大江。此豫章水殊源同归之大概也。瑞昌芦泉鱼泉石房大梅溪白龙诸泉。潴为赤湖。流为瀼溪。东流经九江城西。入龙开河。东通湓浦港。南通濂溪港。东流入浔阳江。湖口沙头港。发源黄土岭。接沙头河。入大江。明万历中增设湖口关税。商舟往来所泊。易以嘉名。如杨港曰武曲港。黄牛洑曰文昌洑。老鸦矶曰凰皇矶之类是也。彭泽清山大泊诸湖。瀼子臙脂筲箕横山诸港。皆滨大江。此虽水之别入于江。而在汉志豫章郡境内。亦当随地以附者。其陂塘堤坝之废兴。与夫灌溉蓄泄之利。详见左方。

　　重修豫章沟议　
张九钺

豫章水利。自唐观察使韦丹始。赣江受袁蜀二江。汹涌澎湃。至省城东南。分两支。一支排三洲。循城而下。甚急。潦水冲啮为患。城内三湖。曰南湖东湖北湖。恒泛滥坏庐舍。韦公乃外筑捍江堤。长十二里。疏为斗门。置闸以走内外水。曰十门九津。九津者。以洪范九畴五行五事八政五纪皇极三德稽疑庶征五福名其津也。水患息。民感其德。立祠永祀。其时尚未有豫章沟名。宋时。东湖以北韦公旧迹就湮。乃开为长沟。甃以砖。自东湖东北隅首受水。引至庶征津斗门出。始名曰豫章沟。东湖闸口有亭。宋孟太守作碑。文无传。亭久圮。其旧沟图。多存世家大族中。胜国宁藩肆恣。侵占民地为苑囿。沟尽塞。此唐宋以来沟开塞之崖也。藩国既除。沟地民始居之。大府吏胥。诸营兵卒。又盘踞其上。江湖水不得内外宣泄。积霖暴涨。陷或一月或二月。人荡析离居。患最烈乡之荐绅大夫。屡建议思浚复。豪猾游民不便己。乃倡为形家利于民不利于官之说。纷扬阻挠。守土者疑畏相参。首鼠迁延。屡议屡罢。此又不克重浚之情势也。阁下刚大正直。公忠体国。有古大臣风力。驻节后。乃为民兴利除害。如建各壖闸。清濠沟。次第举行。稔知此沟关系甚巨。虚怀询问。今新城陈绅守训。能踵父兄之志。独力仔肩。呈请疏浚。九钺适奉调来南昌。阁下昨召至政堂。手出所呈旧沟全图曰。设官所以治民。苟利于民矣。有患予自当之。惟是考原委。相形势。计利害。决成否。辟浮议。秉公无私。以成美举。此地方官之责。其悉心履勘详议以上。此千载一时。不可逢之佳会。爰偕陈绅屏骑步行。自五事津斗门起。即有沟。沟底有铁人九。犹韦公所铸镇水患者。沟尾即南湖首。湖中为跃龙桥。过桥学宫右湖尽。又为沟。穿迎恩桥。通东湖。至贡院西墙角。则旧豫章沟闸口矣。沟身及甃砖。阔丈余。贡院后沟。犹在迤北市。廛外或隐或现。微茫一。犹可辨。至应天寺左沟。在吏胥营卒园墙蔬圃中。然每有池塘。其首尾沟旧甃砖露出。举锸则沟立现。入北湖至毛家桥。沟身全出。

又曲至澹台门。出庶征津斗门沟。约计长七里。又查至城外斗门下。即李家山前港。达贤士湖。又下青山湖出闸。会赣江。悉与旧图相合。九钺窃谓开沟有十二利。潦水不得冲撼外堤。广润寺埠两门间。商廛货栈无损。利一。濠外水深。粮艘盐舟可停泊。利二。湖坝之台殿学宫贡院龙祠。无灌浸坍塌。利三。沟关阖省文脉。胜国正德以前。沟通时。鼎元宰辅最盛。占塞后遂少。今脉络疏通。譬人精神振复。文运必昌大。利四。抚学臬巡诸署积潦。不致撑舟往来。利五。滨湖民得安枕。无沉溺惨。无迁徙劳。利六。阖城人无疫疠疟痢重膇之疾。利七。流六街之恶。不须岁捎。利八。瓜果蔬菜皆赢收。利九。城外贤士湖淤浅。两岸田数万亩。得沟水洗刷。湖水流畅。不壅滞汜滥。民得获。利十。沟湖水深。旱可浇灌。利十一。诸湖繁鱼藕菱芡。利十二。其利于民不利于官之说。阁下既毅然奋明断。力辟其非矣。若谓恐外湖潦水倒灌入城。更大不然。江自螺丝港迅流过城。如箭驶。急且险。至青山闸乃平。自五事津斗门至闸。逶连计高三十余丈。观城外水势。即知城内。昨查城外庶征津口北湖水。涓涓流出。询土民皆云城水甚高于湖。贤士湖又高于青山湖。青山湖未闻倒灌贤士。岂有二湖。逆涌数十丈灌城者。最不可信。又谓拆毁民居不便。查踞沟上者。不过数十家耳。给以徙费甚易。以数十家之迁移。较数万家之沈垫。孰轻孰重。又谓沟宜从　皇殿前出者。闻故老云。向曾开掘。流不行至谓不宜陈绅独任。恐赀不继。宜檄下各府襄捐。此则忌人专好义名。且思厕名阑入。希分肥。不辨而知其妄也。

九钺谓陈绅专办有九便。沟工奏请始办。　　皇恩必予议。绅踊跃易蒇事。一便。巨万之赀。久储以待。　　旨下即择日兴工。省零星劝捐。旷日持久。二便。旧沟用甃。易倾缺。今概用长厚宽石。●铁固之。三便。省城近乡石。松脆不中用。今石采自建昌山中。坚刚能御冲刷。四便。所用工作。皆其村农佃民。听驱使。无喧哗。无逃匿。五便。新城石工趫捷而勇。知土性。善刨掘。不似召募窳惰民。徒糜食。六便。绅率子弟族戚。朝夕监视。无侵蚀。七便。不用官吏胥徒役。省食用。杜侵冒。少鞭挞。工且迅。八便。应天寺地广阔。葺破僧寮栖止。出入有禁。竟工无滋事者。九便。收十二利兼九便。官不劳而事集。民不扰而工固。破庸人之论。开豪杰之门。将来遇公事。必有鼓舞兴起者。阖省幸甚。千载幸甚。至兴工时。严查土猾惊扰。防木石偷窃。巡行慰劳。工竣后。立示禁民搬新石。潦时相内外水势。勘酌闸口泄闭。又地方官所有事。谨详议于右。冀阁下采择焉。 

　　重修李渠记　
李芳春

袁之有渠。起自唐宪宗元和四年刺史李公将顺。以袁多火灾。且居民负江。汲溉维艰。乃堰南山水。凿渠通流。抵郡几十里。溉田至二万。决而入城。缭绕闾巷。深广可容小舟。迄东城隅北。折合秀江。邦人利之。名曰李渠。其始为御灾。而惠且无算。故袁民到今尸祝焉。宋至道二年。距元和百八十九载矣。渠壅尽。州频火。太守王懿大治故道而新之。灾顿息。其后天禧宣和熙中屡修浚之。至宝庆二年。太守曹叔远实来。渠历久。塞益甚。民用告病。公亟议修复。阅一月而渠成。诸灾不作。袁人称庆。刻李渠志。凡地形水势高庳广狭险易。并与江远近。迤逦曲折。纤微毕具。其治渠如某处用疏。某处用凿。某处用堵筑。某为斗若干以贮水。某为桥以便往来。某为减水沟若干处。接水沟若干处。与夫坊市地名役夫条目及铨次渠长陂户甲户等。悉有条理。自元和至宝庆四百年间。浚渠名氏仅五人。而此修复为第一。载在郡乘。班班可考也。由宋历元至明洪武初。又百十余载。太守刘公伯起浚之。宏治正德万历中。亦浚者三次。自明之季至　国朝。有待焉。上宋宝庆丁亥。曹公治渠。到今又逾四百载。而屈指修有实迹者。亦仅得五人。呜呼。何前后时与人之相侔。一至此也。余自袁来。谘父老。讨掌故。无日不有一李渠在意中。然未敢率意轻举。先复唐袁天罡所开五井。大加浚治。民不苦汲。会重修郡乘。至宋曹公修复渠志一帙。披阅久之。乃于康熙己酉仲冬。亲行按验。见其水势日趋而东。缘春夏之交。山涨暴发。堰既废坏。水随所溃而去。决民田居。散溢阡陌间。渐与江会。既横不可制。而渠源以积壅反塞。所经故道。或淤为洲。或高为阜。即其存者。茫茫平沙中。仅若一。殆不可识。其所溃之水。亦或乱流莫定。坏民田。余语诸公曰。此渠废之由也。不治其本。渠未可复。乃议大修故堰。循其旧址。而加增廓焉。其法夹堰内外。俱植松为椿。每于其底。选松之最大者。截为枕木。伏压其旁。作椿外护。然后两面依椿迭石。覆土加沙积薪。层次修筑。务俾牢实。其东西偏各广至数寻。而高与阔故堰倍之。又于其上设牵木。随椿首笋接安放。施以维系。不使稍摇动。始自陂头至西城下计十里。按古渠力行疏凿。必复其旧。由西城渠口入城。至报恩寺东转而北。会于秀江。凡几十折。虽坊巷异名。尽改其故。犹可得之髣。今皆大加开浚。水循故道。清流汨汨。如萦如绕。郊外之原隰坵畦。郭内之井塘池圃。居民饮食涤濯。无弗取给焉。属比岁夏初雨稍愆期。赖此渠水。自我西郊。田用优渥。邦人聚观。莫不踊跃相庆。惟是岁月渐远。典制就湮。使非考验有据。规画麤定。其能长如今日乎。爰谋之绅士父老。铨次善后。每月以一耆民六堰长。专理其事。周而复始。凡以时加减堰口偶有残缺壅淤。实时修补疏瀹。毋俾蔓延。大有损失。则此渠之利赖。可以传之世世不朽矣。

　　新城县重修蛇师陂记　
孔鼎

余读大司成王公念初邑志。叹焉。曰。新城之民。农之家什九。农无田什七。耕人之田而输其谷。曰佃。受直而助其耕。曰工。独耕无直。倩人助己而还之曰伴工。三时农忙。率其妇子。毕力于耕耨。迨其获也。强半入于田主。暨偿诸所贷。甫释耜而室悬磬。又什之七矣。民既苦赁佣。稍有水旱。田不收。益困苦。故水利亟重也。余乡丛山复岭。川流湍激。雨即暴涨。有囓射崩决之虞。涸不终日。不获其利。农田或引高泉曲注谓之圳。或堰小旁行谓之陂。或凿深池潴蓄谓之塘。咸民自为之。官不问也。闻之宏治间旱。余族祖率众筑蛇师水塘二陂。灌田数百余亩。乡民诵之。岁久陂圮。稼政不修。兵荒相继。公赋日促。富者无以供租税。贫者困于流离。而俗乃大坏。余族叔忧之。作而曰。利不迫不兴。害不迫不除。君子得志。不选事利民。而聚民之利以利己。利自己聚。非惟害民。盗贼公行。己亦甚不利焉。昔许逖出知兴元府。府有山河堰。堰水旧溉民田四万余顷。世传汉萧何所为。逖行坏堰。顾其属曰。酇侯方佐汉取天下。乃暇为此。以溉其农。古之圣贤有以利人。无不为也。于是大修山河堰。民赖其利。然则擅利国惠民之美。复足便其身。图修陂。岂非乡井资生之切务乎。今之首修蛇师陂也。亦先其所急。无旱潦则无逋负。衣食足而忠孝之教。油然以成。而远近水塘。闻风者俱可复起矣。

　　黄源陂分水碑饶州府志　
高擢

程伯子在上元。朱晦翁在浙东。俱以兴修水利为务。世谈迂缓。而二子先之。非卓然不牵流俗者。不能怀永图也。胡敬斋先生有水利十二策。其目击乡邦利病。甚为切要。惜佚矣。然七邑湖山川谷。高下异宜。滨巨汇者。泛滥既无涯涘。灌溉复资桔槔。盖两病之。其山邑僻谷。则多不苦水而苦旱。蓄之无地。溉之无具。不能无望于司牧者为今之邺令白公也。乐平邑东二十一都。去县治五十里。地名黄源。土卤田瘠。岁值旱辄不登。居民睥睨其间。每于导水处。毕智角力。百计挖通。必得溉田乃已。及不可得。相与为私。甚者构亡命。挺矛。阴贼公于平原旷野之间。相杀或数十人。狱案满筐箧。积数十年不可结绝。旧水之讼未已。而新界之争又起。于是界首之马。杨林之程。视此黄源之坡。如悬●枝指之着体。痛连于骨髓。而怵于心。不治则日深矣。金侯喟曰。水决则害。引则利。聚斯专。疏斯平。吾为若均平之。于是导大黄源之水。以沛其流。引小黄源之水。以接其派。相高低立石●。恢于塞故水之二沟。分左右而固堤防。建一石于黄源之东。广四尺以灌程田。一石于黄源之西。广六尺以灌马田。砻石佐坚。辇坏增厚。不数日而功告成。二姓既深德矣。而恐后之人不能守侯之法也。而又恐豪者恶是之病己而欲坏之也。相率请于予。而凿石以为记。

　　浙江水道图说会典
浙江省以杭州府为省会。杭州府之东北为嘉兴府。其西北湖州府。其东南绍兴府宁波府台州府温州府。其西南严州府金华府衢州府处州府。大海当嘉兴府东南。西北接江苏界。东南流折而西南。经杭州府东。钱塘江入焉。又东南经绍兴府北。为三江曹娥江口。又经宁波府。环北东南三面。为大浃江金溪诸口。又西南经台州府东。为石瑜溪大横溪椒江新河诸口。又经温州府东。为瓯江飞云江横阳江诸口。又西南接福建界。钱塘江南北二源。北源曰新安江。南源又有二。曰衢港。曰婺港。新安江自安徽东南流入境。经严州府。合东溪武强溪艾溪。与南源会。衢港上源曰金溪。出衢州府。合文溪柘上溪笋箨溪桃溪。东流经金华府。合派溪。与婺港会。婺港上源曰双溪。出金华府。合荆浦溪航慈溪梅溪龙溪。歧为二支。俱西流。与衢港会合。北流曰兰溪。经严州府。会新安江。又合胥口溪桐榽水。曰桐江。折东北经杭州府。曰富春江。合东溪西溪大桥浦河。曰钱塘江。合渔浦。经绍兴府。其南为西兴坝。又东入于海。浦阳江出金华府。东北经绍兴府。歧为二支。东曰下东江。合落马港双桥溪。西曰下西江。合五泄溪新港。复合而北。经临浦坝。曰渔浦。注钱塘江。钱清江上源。即临浦坝下水。出绍兴府。东流。合西兴坝下水。南通鉴湖。东通曹娥坝下水。北入于海。曰三江口。曹娥江上源曰西港。出绍兴府。北流。合长潭港新昌港曰剡溪。又合通明坝下水。经曹娥坝而北。合夏盖湖水。入于海。大浃江上源为三港。西港即通明坝下水。出绍兴府。东流经宁波府。歧为二支。曰东港。曰南港。合北渡江。入于海。北渡江出绍兴府。合东剡溪曰甬江。东流注大浃江。入于海。苕溪出湖州府。合东溪横溪河南溪。为长兴运河。东流。又合东苕溪三支津。北出二水。注太湖。其东北流者入江苏境。东苕溪。出杭州府。分二派。东流者为下塘河。正渠北流经湖州府。合封溪皁溪。歧为三支。与苕溪会。东出二水。曰澜溪河。曰新市河。支渠交错。南通下塘河。东北通运河。下塘河东北流经嘉兴府。正渠北流即运河。东出二水。曰斜塘曰东塘。东塘又歧为二。曰嘉善塘河。曰平湖塘河。俱入江苏境。上塘河自杭州府西湖北出。折东流。又北经长安坝。为二十五里塘河。东北流经嘉兴府。支渠交错。汇为南湖。东通平湖塘。河北通运河。其长安坝下之水。亦与下塘河会。太湖在湖州府东北。其北接江苏境。椒江二源。曰永安溪。曰始丰溪。俱出台州府。合马岭溪义成溪永宁江。东流入于海。瓯江二源。曰松溪曰小梅溪。俱出处州府。合独溪灵溪后溪菱溪好溪大洋溪外卸溪。东南流。经温州府。合楠溪会昌河。入于海。金溪出宁波府河南流。石瑜溪大横溪新河。俱出台州府东流。俱入于海。飞云江上源曰百丈溪。出温州府。合莒冈溪东流。入于海。横阳江二源。曰南港曰北港。亦出温州府。东流入于海。龙溪白溪俱出温州府。合南流曰交溪。入福建境外渺溪出处州府。东南流。松溪亦出处州府。合竹溪西南流。俱入福建境。上千溪下千溪。俱出衢州府。西流入江西境。北至江苏界。南至福建界。西南至江西界。西北至安徽界。东至海。

　　两浙水利详考浙江通志
谨按两浙之水。浙江界其中。大海环于东南。诸水或径入海。或由江以达于海。其发源有数派。江以西为武林派。汉地理志云。武林山武林水所出。南为九溪。西为十八。潴为西湖三十里。湖水北流。合外沙河。东过永昌坝。合菜市门河。西至会安坝。合艮山门河。转德胜桥。武林门内大河。自吴山水驿过清湖。上中下三闸与之会。分为二。一为上塘河。东北径旧东仓过临平山。为临平湖。西为石鼓湖。北至长安坝。一为下塘河。过北新桥。分为二。西北流者入德清界。北流者为运河。历谢村塘栖。穿石门城。左受语儿枫树十八泾。右受柿林羔羊十三泾之水。径石门塘。东折入桐乡界。南受车口陆墅。北受车溪烂溪龙翔湾诸水。东流径皁林。入秀水境。逾白龙潭。东流潴为鸳鸯湖。一名南湖其东南为滮湖。一名马场湖长水海盐。二塘水之所汇也。长水塘自长安坝东流为二十五里塘河。过海宁县。又东流入袁花塘。妙果山之尾。合姚塘茶湖麻泾彭墩洋江塘诸水。入洛塘河。北经紫微山赞山间为峡石河。东经练浦。海盐塘。亦合海宁诸水。北经横塘。俱汇于滮湖。东流经双溪桥。又东出会龙桥。分二支。一由汉塘至平湖。一由魏塘至嘉善。其由滮湖入澄海门。由漕河入通越门者。出望吴春波二门。俱东趋会龙桥。又一支绕城北流。过西丽北丽为相家湖。又东北为麟溪。亦入嘉善境。其由汉塘东流者。合胥江陶泾诸水。汇为当湖海盐鸬鹚上谷黄道诸湖之水。合流而北。过柳庄独山。乍浦诸塘之水入之。东北流。由三泖入黄浦。自魏塘东流者。一为华亭塘。东为张泾。汇为风泾之白牛塘。合祥符荡药荡之水。会章练塘东入泖。一为冬瓜湖塘。北流入夏墓荡。又北入汾湖。又北入淀山湖。东至黄浦入海。又有天目派。天目山上二池。左属临安为东溪。右属于潜为西溪。西溪水出尖顶。径细荆口。下流与东溪合。南径白鹤溪。合双清溪。汇为三潭。与虞溪合。经于潜城西。岝山临其侧。名为锦江。南流为浮溪。经寮车桥藻溪。合百丈岭水。横塘水竹林水入之。经地风山浪溪。与柳源水合而为交溪。经昔口。昔溪出黄岭入之。东南过烟口。苦竹水入之。又东南与昌化紫溪合。东南流。有二溜。昌化者小流。于潜者大流也。经武勇山。桑干水入之。至分水境。西南流。合印渚溪。绕天禄山下。历二十四滩。西南流。径桐庐。为桐溪。自天目而下。一支出广苕山。为苕溪。由临安东流。经余杭。合仇溪。溪二源。一出高陵山。一出独松岭。亦名双溪。合径山港。经钱塘。东北流。过安溪奉口。又经德清齐眉山下为洋溪。东流为余不溪。其上流为龟溪。水清彻亦名清溪。东北过敢山漾。又北过菱湖。又北过杨湾大溪。过阜安桥。与武康前溪合。源出铜岘山。上流为阮公溪。合北为后溪。又东为新溪。宋令蔡霖疏去砂碛。因名蔡公溪。合北流水。即余不之支分也。会于沙溪北。过岘山漾。一名碧浪湖。北入湖州安定门。其出自独松岭者。一支过邵渡为龙溪。经荻浦。与仙溪合。又合李丰浮玉山水。其在岘山者为小浮玉。此为大浮玉也。董岭水东流者。入宁国境。西流者与南屿水会于梅溪。绕安吉城东南。邸阁池北来之水。合梅溪西来之水。经长兴为荆溪。其西白岘苍云诸水。流为杨店梓方二。汇为合溪。东流为罨画溪。折而南。经吕山塘四安溪。合石广德诸水。东流入之。其南余●溪北流入之。会于霅溪。又名江子汇。北流至含山塘。入太湖。罨画之下流为箬溪。南曰上箬。北曰下箬。北连顾渚溪。经明月峡。北流为紫花涧。出水口镇。注包洋湖。过夹浦。入太湖。虞翻川渎记云。太湖东通淞江。南通霅溪。西通荆溪。北通鬲湖。东通韭溪。以其通五水故。亦名五湖也。江子汇之水。分一支出迎春门为运河。又东流为官塘河。经升山塘。合乌镇水。由浔溪通吴江。入新城塘。过石臼漾。合穆溪水。入嘉兴之漕河。此浙西水道之源委也。

江以东有金川派。金溪二源在门化。一出马金岭。一出百济岭。经嵩阳源合而西流。绕城经钟山下。东南流。声口溪入之。龙山溪二源。十二曲流至华埠入之。始容小舟。经常山北。与私溪石硿溪合。谓之三合水。可胜三百斛舟。下流与文溪合。文溪四源。流经江山礼贤镇。汇为一。合鹿头染口二溪。经西安溪为西溪。折而北。经溪鸣山下。定阳溪出遂昌。周公源。东北流与之合。亦名东溪。东流为盈川。经龙游为濲溪。溪南岸。姑蔑故墟也。灵山港出遂昌。合赤真水。东流入之。金村源水出寿昌。南流入之。筑溪出松阳大方山。合马报水。北流入之。过翠花岩下。为团石潭。此衢港也。抵金华有双溪派。一为东港。一为南港。东港出东阳大盆山。东北流。东白山水入之。安定溪西流入之。迤西横溪水入之。折而南。荆浦溪入之。合为东阳港。西流抵义乌。鱼水出南山。西流入之。龙门山水西流入之。华溪出云横山。吴溪出杏溪。合丹溪岘溪。流至黄蒲潭入之。五云溪合梅溪至成家渡入之。汇于画坞山下。为画溪。东阳江之别名也。经金华城南石碕岩下。潜溪出南山。三断水合梅花溪入之。赤松水出金华山。合徐公湖南流入之。与南港合。南港出缙云黄碧山。流经永康。花溪出密蒲山。东南流入之。仙溪出马岭北谷。南流合义乌苏溪水入之。北溪出石佛山。南流入之。合南溪为永唐溪。汤溪之秀芝小龙白砂诸溪水。北流入之。合大小铜川。南流经武义。入素溪。出八素山。南流入之。妃水溪北流入之。姬水溪西流入之。遂昌之熟溪。合大妃岭苦竹溪三断山白姥溪东南流入之。经金华城下。与东港合。故曰双溪。西流出五百滩。言水迅驶。挽舟四五百人。此婺港也。婺港西流。衢港东北流。汇于兰溪。兰阴山下。水纹如縠。亦曰縠水。三源水上曰鲍源。中曰盛源。下曰缪源。南流入之。骥溪出玉壶山。入石溪。出鸡窠岩。龙门水出乌蜀山。俱南流入之。社溪芝溪二水。合为甘溪。至湖步入之。洞溪出洞岩山。西流入之。下流为香溪。东北流与浦阳江合。江水出深袅山。合岩坑山水。贝山步桥水。由现浦入之。私水出天目。伏流一百六十里乃见。东流入之。经观山下。龟川水入之。蛇浦水曲流入之。桥溪出白石山。东流入之。白麟溪出金芙蓉山。西流入之。义乌酥溪出青潭山。深溪出龙祈山。合于丫口。而北流入之。与富阳江合。又有新安派。新安江源出歙县。一名青溪。经安南。云溪合梓桐水。东流入之。清平水合轩驻溪。南流入之。遂安武强溪合灵岩溪。东北流入之。寿昌过浴山。出三泉。一为周溪八艾溪。一为协儒溪。入淤堨溪。一为五里溪入湖神溪。合流至翠口。又合竹溪交溪诸水。入大同溪。东北流入之。经建德东。圣水出乌龙山巅。流为三湾九曲水。秀泉出秀山。流为西溪。过杜桥入之。马目溪合大小洋溪。又合桐溪北流入之。杜息溪。出云岫山。东流入之。为胥口江。一名建德江。此歙港也。三港之水。合流而下。为富春江。经严陵山七里濑。新城水由青山潭南流。会葛溪。三源合流。至南新镇。受分水之禾溪水。东南流。达派溪口。受湘溪水。经县南为●江。绕百丈山。东流至深浦。入于江。下流经萧山。西为浙江。一名钱塘江。江中有罗剎石。又名罗剎江。江岸有定山。海潮至山下即回。亦名定山江。又有东白派。山跨三邑。在嵊曰北白。在东阳曰西白。在浦阳曰东白。其水出山之阴。流入诸暨界。分为二。一为上东江。合孝义开化二溪。西北流。会下濑溪。为洪浦江。一为上西江。亦名丰江。东北流合黄沙溪。至丫港口。合东江流为浣江。经诸暨南。分为下东下西二江。东江受乌石溪高公湖泌湖诸水。西江受五泄溪青山溪紫草溪诸水。合于三港口。经山阴之西江。柯水出柯山。北流入之。余支溪二源。一温一。为镜湖别派。镜湖。古南湖也。周三百五十八里。受山会三十六源之水。流为运河。与西江合。东北流出斗门。达三江闸入海。西北流经萧山西。潘水入之。西流至临浦。出西兴渡。入钱塘江。由龛赭两山出子门入于海。此浙西浙东之水合流于江以入海者也。

其水出东白山之阳者。流入嵊县南。为剡溪。其汇流有三。一自青阳封山。合太白山青阳冈五龙山诸派。北流入之。一自天台石桥。出为东溪。经新昌东南。合石笥溪柘溪。下长潭。过彩烟山。上碧溪。东流入之。一自奉化四明山。有洲泉。其流九曲。

为洌源溪。至新昌为黄泽溪。绕三十六渡。北流汇于杜潭。出浦口入之。溪纡回五十余里。越嶀嵊二山峡间。东折而北。入曹娥江。亦名浦阳江。又名上虞江。又有姚江派。江源出太平山。一称蕙江。亦名舜江。西流与上虞江合。菁江合长冷河。东北流入之。五夫河受夏上妃白马诸湖之水。东流入之。夏湖在夏山下。周一百里。北枕大海。南为白马湖。周四十五里。西为上妃湖。周三十五里。纳三十六之水。为上虞巨浸。江水又经会稽东南为小舜江。亦名东小江。若邪溪经铸浦山下。北流入之。东为沈酿川。北为箪醪河。又北为丫溪。越绝书云。禹凿丫溪。人方宅土也。北流过沥海所。至三江口入海。又有甬江派。即鄞江。南接奉化江。一名北渡江。台州宁海之白渚溪。出白峤山。东北流入之。柏溪出镇亭山。南溪出鲤湖山。北溪出日岭。西绵溪出华顶山。双溪出杉木鲒碕二岭。金溪出金山。棠溪出白杜黄柑二岭。俱分流由县溪入之。西接慈溪江。江源出太平山。至丈亭渡。分为二小支。贯邑中。大支由车浦抵城北。合于鄞江。它山大雷山诸水东流入之。又东为管山江。过桃花渡。经镇海南为大夹江。支流为小夹江。受西北诸湖之水。东流为黄崎江。巾子候涛二山。对峙为屏障。北流出虎蹲蛟门。入大海。此浙东水道之源委也。至温州一府之水。不与浙江通。而自入于海。其大者有三。曰永宁江。曰安阳江。曰横阳江。永宁江在府城北门外。水源有二派。一出瑞安芳山乡为瞿溪。东北流。经岷冈山。与雄溪合。经旸。与郭溪合。汇为会昌湖。唐会昌中郡守韦庸所浚。分为南湖。西湖中有韦公堤。西过慈湖竹。一出仙居山中。为柟溪。南流合城北六乡之水。流为欓樟罗藤蓬珍小李八溪。至潮漈。合为永宁江。一名蜃江。亦名瓯江。城西蜃川七曲。合新河百里。坊河东北流入之。沿江有三洲十二浦。乐清之象浦。其一也。东接馆头江。合东溪西溪同入于海。安阳江有二派。一自福建政和县温洋南流至百丈口。泰顺之仙居溪。东流出焦湾。至洪溪。合葛溪水入之。又会罗阳大洪莒江水为大溪。一自处州青田木凳岭至陀溪。合三坑水。转至陶山南口为小溪。二溪合流。至瑞安县南为安阳江。旧名安固江。吴时名罗阳江。唐后名飞云渡。永丰湖水出安仁乡。东北流入之。东湖北湖及城内水。与城北帆游诸乡之水入之。北湖一名锦湖。又东仙岩河水入之。东流入海。横阳江在平阳县西二十五里。旧名始阳江。南则亲仁招顺金舟西乡诸水入焉。北则归仁崇政宰清凤林东乡诸水入焉。梅溪出竹山。东流入之。荪湖纳乌石诸山乡之水入之。燥溪自宋兰洋分流入之。东入于海。处州十县。如遂昌松阳缙云之水。间有流入浙江者。前已详之。余水俱从温州入瓯海。其大川南自龙泉之查田。东北过县南槎阁。又东下二百里。会云和之浮云溪水。又五十里至堰头。会松遂二县水。又五十里过丽水之镜潭。至三港口。会宣平之黄村水。又三里至苏埠。会西溪水为大溪。又名洄溪。南过郡城三里。与东溪合。东溪即今好溪。其东北自缙云大盘山西南九十里。过县东。会岭水。下略九盘山。至东渡。又西五十里。经府东突星濑。过灵山。为好溪。又十里。西南流与洞溪合。东出佛头岭。过石帆山。会大水。又南八十里。会景宁之小溪水。过青田。经高江。至温州永嘉县入海。若温之泰顺。虽属山县。而白溪之水绕城南流。经镇南桥。过文笔峰下。抵福建寿宁界入海。又一支为泗溪。南流至东溪渡。合集溪水。入石龙潭。南下龙漩溪。抵福建福安界。入海。而处之庆元。地入闽界。槎溪芸洲溪棘兰溪新溪诸水俱出县北。流入于闽。与他县之水归宿差别。此温处二府水道之源委也。

夫水性润下。资灌溉。长禾稼。通楫舟。固万世之利也。时或霪霖暴涨。决田畴。漂庐舍。亦未免为民害。故善治水者。不惟享其利。兼宜防其害。贵顺其性而使之流。亦贵遏其势而使之止。要而论之。濒江海者利在堤塘陡门。濒湖者利在疏浚规潴。山溪壑之水利在堰埭陂闸。前代所已举者修复之。昔贤所未创者增益之。先时而谋。临事而慎。俾蓄泄有方。旱潦无恐。皆为民牧所当悉心殚力者也。至各府属县。虽形势不同。而旧迹俱在。详载于后。以备参考。

　　杭嘉湖三府水道总说浙西水利备考
浙西水道源流利病。已散见于各县图说。又汇一府之所辖而为总图。重言以申明之。则是图之作。惟揽其全势可耳。似无庸赘述。然三郡分言之。形势各有要隘。而三郡合言之。络实相贯通。如杭郡之于潜临安余杭三县。地匝万山。为水道发源之处。近以棚民租山垦种。阡陌相连。将山土刨松。一遇霪霖。沙随水落。倾注而下。溪河日淀月淤。不能容纳。辄有泛滥之虞。与湖郡之孝丰安吉武康三县。长兴县之西南境。乌程县之西境。其为害则同。惟积重难返。扫除不易。极宜设法查办。去其甚以截其流。是水利清源之一大关要也。三郡之地。以杭为最高。他如孝丰安吉武康三县。则踞湖郡之高者。海盐县则踞嘉郡之高者。长兴之西南境。乌程之西境。则又各踞本县之高者。虽其流之远近不同。而要皆水之所自出。杭郡之水有三。一曰苕溪。一曰西溪。一曰西湖。苕溪源于天目之阳。自临安县境分为二道。入余杭县界。益以北苕水。为三道。至瓶镇。入钱塘县境。合而为一。历安溪奉口。直注德清县。名曰余不溪。自县城分流。一经由归安县境。至钱山漾。一会武康沙村水。至归安县之衡山门。大会于湖郡之碧浪湖。名曰霅溪。又分为二支。一会孝丰来水。由毘山漾大钱港归太湖。一会乌程郭西湾水。由东塘出南浔。达平望。是为苕溪之干流。又由余杭县城部伍桥。及南湖滚坝。分流为余杭塘河。出卖鱼桥。入杭州运河。是为苕溪之支流。西溪自小和诸山来源。凡七支汇注为河。出八字桥。与西湖及余杭塘河水会。出北新关。入运河。西湖自武林诸山来源凡八支。停潴为湖。由涌金水门环带沟流福沟进水。灌注城内之中小营河。及遶城之贴沙河诸闸坝。又由圣塘石函水三闸。分泻城外支河。及下塘河。出江涨桥。与西溪及余杭塘河水合流。汇注为杭州运河。越德清界。经石门桐乡秀水三县镜。为嘉郡运河。出长虹桥。至王江泾。达江苏吴江之平望。又由运河分支。自武林三分众安等桥。经德清归安。出钱山漾。至乌程。分泻于大钱南浔。又西湖之水。由各闸渗漏。坝面漫涌。汇蓄为上塘河。抵海宁州境。溢入下游。即为海宁之下塘河。西达石门。入嘉郡运河。其东由袁化硖石者。一流入桐乡嘉兴二县。在嘉郡名曰长水塘。直泻魏塘。由嘉善县出泖湖。并分注秀之运河。出平望。一流入海盐县界。会本境澉浦诸山水。出欤城。至嘉兴。名为海盐塘。分由嘉善平湖归泖。此杭郡水道分贯于嘉湖二郡之情形也。在湖郡之孝丰县。又有南条水源。自于潜境内天目之阴。经安吉县。会诸溪山水。入长兴界。又合四安山水至乌程县。分由大钱小梅。及诸溇港。归太湖。武康县又有余英溪阜溪湘溪三水。会于德武桥外。经归安界。至衡山门碧浪湖。分注于南浔。出平望。及各溇港。归太湖。乌程县之西境。又有妙喜诸山来源。名曰郭西湾。水出碧浪湖。汇苕霅二溪。分归太湖。平望长兴县之西南境。又有四安合溪顾渚诸山水。径由夹浦诸溇港。归太湖。此湖郡本境之水道也。故张邦彦云。杭则上流也。嘉则杭之分流也。至于湖。则两引天目诸山之水。独汇于太湖。譬则釜底也。

今欲治其源。当于杭郡余杭县境内之南湖。浚使深通。既分杀上游暴涨之势。且可备旱岁潴蓄之资。并挑浚钱塘县境内之西湖。及达海宁之上塘河。土备塘河。西溪之沿山河道。一律通畅。铲削瓶泾山港口之涨沙。以导其流。则嘉郡之运河长水塘。湖郡之余不溪。可不治而自理。然后因端竟委。将平湖之新埭广陈新仓一带。嘉善之枫泾张泾九曲港一带。出泖处所。疏治宽深。宣其去路。则杭郡治而嘉郡即与俱治矣。湖郡之碧浪湖菜花泾毘山漾。为泻水归东要道。今被沙泥淤阻。东塘受全郡之水。出南浔。今堤岸低挫单弱。难资捍御。北塘为溇港之源。今多壅塞淤浅。几成平陆。程邑三十九溇港。系杭湖之水由此泻入太湖。今除大钱小梅杨渎三港外。余皆侵狭淤。弗克畅流。其闸亦残损无板。不能因时启闭。亟应疏浚修筑。分别施功。因势而利导焉。则湖郡亦治矣。此外如长兴之三十四溇港。为本境宣泄攸关。壅閟宜治。海盐县之永安湖澉浦河白洋河。地高易泻。宜浚深以蓄之。乌程县之郭西湾。出水为碧浪湖。淤沙阻遏。必彼通而此乃畅。再于百名桥沿堤塘路。多开桥谼以泄之。至于圩岸低薄。田功不修。自山乡各县外。比比皆然。秀水嘉善德清乌程为尤甚。嘉兴归安次之。宜就近深浚河港。即以其土培厚加高。为一举两得之计。以上各工。果能次第兴举。设遇水旱偏灾。便可自固籓篱。有备无患。若夫尾闾之治。则惟决淞娄二江。导太湖而注诸海。是又与江省同其利害者。爰合三郡为图。复其纲领始末如此。冀观者一目了然。不自觉其辞之费也。

　　详陈浙江水利情形疏雍正三年　
浙江巡抚黄叔琳

臣等会查杭城地当省会。附郭之县。仁和在东北。钱塘在西南。自仁和而迤东。则为海宁。三县田亩数万顷。全藉省城上下两塘河水灌溉。而两河之水源。则皆自西湖所流注者也。湖居省城之西。聚南北诸山之水。汇七十二泉之源。潴而为湖。旧志周围三十余里。水由涌金门入城。纡回环曲。而出于钱塘武林艮山诸门。其出艮山门者。入上塘河。由临平而达于海宁。出钱塘门者。由三闸而至松木场桃花港。与武林门之水共注响水闸。凡湖墅支河。与古荡西溪沿山十八里之田。皆资其利。有余之水。归入下塘河。而仁和北乡。以及钱塘之下八乡。实沾荫焉。此西湖水源出入之大概。唐臣白居易所谓每放湖水一寸。溉田十五顷。每一复时。可溉五十顷。

若蓄泄及时。则濒湖千顷。可无饥岁者。此也。然西湖之所以灌溉利溥者。由湖界直接山脚。沿湖诸山之水。畅流入湖。而无所壅遏。一由山水所来要口。俱设小闸。以阻浮沙。使之不能淤塞。一由上塘五十里外临平镇之西南。有东湖。即古临平湖。以为之停蓄。故其来也有源。其去也有归。合泓蕴涵。而无涸竭之患。无泛滥之虞。则西湖与上河东湖。其利害实相为表里者矣。自明季来。各闸废坏。而沙土多淤。继且并其淤者而听佃于民。则山与湖隔绝。而湖之源不能充裕。上河淤浅。东湖壅塞。则水无容纳。而西湖之流不能停蓄。源流既损。而湖利遂微。三县之田。旱不兼旬。即忧枯槁。由来久矣。我　　皇上宵旰忧勤。凡利益民生之事。无一不　　圣怀。况开浚水利。所关甚大。臣等奉　　命详慎查勘。谨按西湖旧志三十余里。有先被民人占为田荡。于康熙三年丈入鱼鳞图册者。计四百四十二亩零。每年共征粮银二十两七钱零。共征粮米一十五石五斗零。其田埂内种植桑柏树。共一万九千三百三株。并荡内栽荷蓄鱼等项。管业之家。每年约收租息银三百四十四两零。又未经丈入鱼鳞图册者。计二百一十八亩。若较额征之数。每年亦止银十余两。米七石余斗。其田埂内种植桑柏树共八千四百二十七株。并荡内栽荷蓄鱼等项。管业之家。每年约收租息银一百二十三两零。此项田地。原属官湖。渐为民占。在瓦塞湖心者。固为妨碍水道。即去湖较远者。亦皆阻遏水源。况所纳于官者。每年仅银三十余两。米二十余石。即所利于民者。每年亦止花息银四百九十三两零。其为官民利益者甚微。而所损于三县民田者。实不止于巨万。所当仰请　　皇仁。豁除粮额。照西湖旧址。尽行清出归湖。去其梗塞。开通水源。以贻万世无穷之利。其从前所种桑柏等树。或移植于附近堤岸。或移植他处以收花息。各听民便。至现存湖址二十二里四分有奇。通计里外湖面一万一千三百一十五亩零。淤浅硬沙葑滩共三千一百二十二亩。 

应将浅涸者挑深。淤塞者开浚。芟除葑草。以复故址而畅湖流。其次序。则先里湖而后外湖。先硬土而后葑滩。其深浅。则或五六尺三四尺。各就湖面形势。分别挑浚。其淤泥葑草。则雇用小船搬运。帮筑于各旧堤之上。加加高。以坚堤址。其保护。则沿堤钉桩编竹。不使淤泥坍入湖中。里湖各桥。建闸启闭。不使沙土流入湖内。其委任。则令盐驿道率同府县佐贰。实心料理。其工费。则令布政司会同盐驿道。将府县原估。再加丈勘。节省确估。造册详送。抚臣核明具题。请　　旨酌动海塘捐监银两。于今年秋成后兴工。抚臣就近不时查看督率。俟工成之后。即交于盐驿道。每年查看照管。俾永远不致淤塞。如此。则西湖之水无忧涸竭。而仁钱海三县民田。旱涝有备。亿万小民。受益无穷。于　国计民生。实有裨益矣。

至于杭郡城内之河。共有数道。一为中河。一为东河。一为小河。而小河又有中西北之分。前人设笕凿沟。引西河之水自涌金水门及流福沟而入城。北出武林水门。南出正阳水门。东南出候潮水门。复由正阳候潮门外合流而趋永昌坝。以供南榷之抽分。通北榷之商货。再进而入清泰水门。落水于新坝。以疏抽分之竹木。又溢于会安坝。而入艮山水门。以通东路之粮食。场之盐船。其曲折出入凡三十里。然后有桃花港响水闸。会流于上下两塘河。以灌溉田亩。是城河正所以通西湖之血脉。而利益商民者无限。城河淤塞。则湖水无由出入。两河亦隔绝不通。今当相其淤浅处。酌量开浚。附入工费项内报销。其城外上塘河一带。由省城而直达海宁。凡一百二十里。沿河民田地荡数千顷。各有闸坝。旱则闭以蓄水。涝则开以分入下塘。实为河之下流。今河身支港。亦多淤塞。则下流不畅。不能引河水而注之仁海。但地方甚为宽广。应责成沿河各县。劝谕有产沾利之家。趁冬成农隙。业主出给口粮。佃户以身作工。渐次开浚。民分其任。官董其成。但加督率。而不由闸役经手。则众擎易举。工可速成矣。若东湖为仁和海宁二县分辖。考之水志。仁和载周围十里。海宁载东西八里南北九里有奇。旁有四闸。古为潴蓄灌田之备。又白居易石函记云。自钱塘至盐官界。应溉夹河官田。须放西湖水入河。从河入田。西湖不足。则决临平湖。添注官河。又郦道元水经注云。灵隐山下。有钱塘故县。县侧有明圣湖。又合临平湖。经槎渎而注于海。合之诸说。则东湖实西湖蓄水之地。而上塘车戽之源。利益实属相侔。但自宋代以来。从无议及开浚者。臣等会勘湖址。仅存六百余亩。虽有湖形。竟同陆地。沿河尽为鱼荡田园。清理既难。工程复大。非一时可以并举之事。应俟西湖完工日。再为确议具奏。再查浙江省城。至江南吴江县接界。一带官塘运河。臣等会同亲勘。间有浅处。而德清县辖之大麻镇起。历石门县。至桐乡县辖之王溪镇。共四十里。更为淤浅。半月不雨。舟即难行。其支港亦多壅塞。此河不特商旅往来。抑且粮艘出入。兼之田亩赖以车戽。最关紧要。急应疏浚。以通运道。再浙省各属。水乡居多。民田所赖以灌溉。　国赋所赖以充裕者。全藉水道疏通。蓄泄有备。其现在一切支河港汊坝堰陡门等项。俱关水利。嗣后应着落地方官。亲身查勘。劝谕业主出赀。佃户出力。每年于冬成农隙。务必疏浚深通。修整坚固。以资次年春夏灌溉。以备不时旱涝。并责成粮储道。督率各该管知府。及水利厅。不时巡视查看。将每年农隙时修筑水利。于次年正二月。逐一告竣。该道府据实通报院司。委官勘验。如有怠惰偷安。荒废水利者。即将该管各官。以玩忽民事纠参处分。庶水利渐可兴复。以祈仰副　　皇上勤恤民隐之至意。

　　上塘河工议杭州府志　
陈芳生

仁和田土。有上下塘之分。而旱潦因之异焉。下塘苦潦。患在下游之不速。欲下流之速者。当合嘉湖苏松以为功。上塘之旱。患在堤防之不修。则仁和一邑之事也。上塘之所恃以为堤防者。东新关至长安一塘。塘自半山以下石脚坚固。不患坍损。自金家堰以上。渐见低狭。由李王塘而上。有傅家庄。有亭闸。有沈塘湾王家缺等处。纤路全无。淫潦之时。上水与下水相接。及至旱干。始见塘址而已。塘愈毁则河愈浅。河愈浅则蓄水益少。长夏之际。四五十日不雨。亦天道之常。以别地视之。似未可言旱。而上塘一车戽。河底即为龟拆。此上塘苦旱之情形。固不待乎杲旱也。故明万历时人犹有存者。常言自幼力田。三四十年间。曾未忧旱。而　本朝四十年来。河底成陆者已六见。顺治甲午一见。康熙自十年至二十年间凡五见。可见塘路之坏。至今益甚。使再迟数年。不知当更何如。大约塘之所以坏者。其故有四。其一为坐里之偏累。仁和定例。每贴塘图分。派修图内塘路。其塘近山有石脚者。永无坍损。其近夹河或近下河者。塘身单薄。无年不坏。无年不修。其值年之人。亦知为年年不得不修之工。只求免目前。以了故事。曾无所谓经久之图。而其所费。每年已数十金或至百金矣。积年弥久。塘身弥坏。今并塘路故址沦没水中。将与河底相平。原砌石块。侵盗尽。则其为工。岂一二鄙里苟且塞责者所能从事哉。其一为乡人之浅见。元人取宋。兵自此塘而上。　　皇师下浙。兵亦由之。迩因塘坏。甲寅己卯间。入闽之兵。络绎于临平赤岸。而此路以有碍师行。乃得安堵。附塘居民。方以塘之尽废为幸。而敢复言修筑乎。其一为富豪之分水利。明万历间。有富人附塘开私河数里。凿塘引水。下灌低田数十顷。初时筑塘架桥。石砌坚固。视上水之高低。为版之启闭。于彼有全利。而于塘之蓄泄无少害也。经久不修。塘遂大坏。始之为上河闭以蓄水者。今且任水从私河下泄。而无所阻遏。及上河已干。而彼之亩引如故。田之膏腴。至今无恙。河遂阴受其害而不知。其一为奸人之私决。上水骤决。则下水之鱼。必逆乘而上。春夏骤涨之时。一挖损。上水怒泻。直可引太湖大鱼而网之。小人贪昧。罔顾大利害。则亦何所不至。故皋亭决口。屡不能塞。而乡人且以为鬼怪于其间。则真大惑已。愚窃谓修塘之责。不当专之于民。而当属之于官。上塘之水。专为上塘之利。自东新关至李王塘止。清量塘段丈尺。估度工价。凡上塘每里派办塘工银几两。分三年与地丁银两并征。在官有司。当水浅之时。计丈分工。雇民修筑。期于坚久。而不期于速成。取河之土以附塘。塘益高则河身益宽。塘成之后。每年仍计亩加税厘许。积贮以为开浚修筑之用。而上塘所有渔户。则令逐年轮掌。如向时派里修塘故事。每当水长。有司轻舟巡视。其水平堤者。籍其地段丈尺。督令培土。下次巡视亦如之。向者必俟塘之既坏而后修之。其费重。今随其低处即令培土。是虽无年不修。而所费亦省。塘益坚完。其逐年计亩加税。则每当水涸农暇。雇民开浚。视全河之浅深。塘身之厚薄。为有司考成殿最。诚如是。则上与下各有其责。无敢戏渝从事。而用民以渐。民力不至于匮。所利之溥。岂特为上塘数十里耕种之民计久远已哉。或谓取诸民必不给。宜征之盐木诸商。则易取盈。彼既与民同其利。自宜与民分其任。其间勇于为义者固多有人。然非司盐司榷者为之鼓舞作兴之。有司恐未能问也。

　　论平湖虹桥堰书　
吴骞

当湖自清献陆公后。坛壝久墟。一旦得大贤为之鼓唱。学子深幸。当何如也。顾某之所以望足下者。更不止此。记曰。有非常之人。然后有非常之事。足下卓杰君子也。斯土有可拯民于涂炭之事。必深所乐闻。敢一为左右陈之。忆己酉岁浙西大旱。赤地千里。杭嘉各属邑之民。几为涸鲋。当是时。窃闻平湖有虹桥堰者。去三泖甚近。决其口。则盐宁诸邑。并可沾濡。而资灌溉。欲直走平湖告当事。以苏此数万生灵息。而赤日燔如。忧惶遘疾。跬步不能前。彷徨者弥月。忽见彷近支流。稍稍可棹舴艋。天未尝雨也。询诸远迩。始知虹桥堰已启。为之狂喜。而又恨事之不早也。设先月余。则近邑田塍。或尚有薄秋之望。岂又所谓幸中之不幸也。语曰。前事之不忘。后之事之师。昔足下在敝州。适逢杲旱。每日徒步斋坛。为民请命。焦肤茧足所不辞。州人至今尸祝之。今幸司训兹土。闻虹桥堰去治一舍。宜亲履其地。审度形势。与当事及邑绅之贤者。悉心筹划。广庀石材。修其口。更集晓事父老咨询。水痕石柱以为准。至第几痕。则水可至某邑。第几痕可至某邑。即为一记。刊石上。使世世遵守。愚民不得藉冲决以阻挠。吏胥不能执奇货以要索。岂非百世之永赖栽。昔西门豹引漳水十二渠为堰。以灌邺田。贺兰祥修造富平堰。引水洛中。民享其利。史书其绩。今足下仕平湖。修海。以救浙西诸郡。功不在昔贤下矣。他日举最入都。　　圣天子问东南水利。即以此为嘉谟嘉猷之首。其谁曰不然。某材识媕鄙。偶尔一得。辄思效区区芹曝之献。惟足下更进而教之。幸甚。

　　西湖去葑详文雍正五年　
盐驿道王钧

为详开水利等事。据钱塘县民徐子佩等呈称。西湖蓄水。灌溉田禾。所利甚溥。因葑草难除。屡致湮塞。今蒙疏浚。恐葑草复生。窃思畜养草鱼。将新长葑芽。随时囓去。则人力不劳而功速。呈恳借给鱼本。置买鱼秧。畜养刈草。公私两利等情。批行杭州府查议。据钱塘县详称。西湖葑草湮塞之患。其来已久。前贤芟草之法。详且尽矣。从未有议及公私两利。用力绵长。永绝葑患者也。今渔户有畜鱼去草之请。谨悉心详议。候赐核转遵行等因。卑府复议酌领三百金。借本生息。抵作刈草工费。俟鱼长货卖。将本银缴还。各渔户既有花息。听其出资畜养。每年于芟除葑草外。再为酌议完租。以充公用。倘有芟刈不尽。并藉端生事者。绳之以法等因。查西湖原系公家之产。向来捕鱼捞草。听从民便。并无禁约。今若于养鱼处所。毋许民间私捕。设为厉禁。非特大拂民情。且起争端不已。改议于里湖设簖养鱼。禁人采捕。其外湖一带。仍听民便。似为平允。是否可行。统候宪裁。

　　绍兴三江闸考　
韩振
</div>
    <div class="pagination">
<a href="皇朝经世文编_page214.html">上一页</a><span>...</span><a href="皇朝经世文编_page210.html">210</a><a href="皇朝经世文编_page211.html">211</a><a href="皇朝经世文编_page212.html">212</a><a href="皇朝经世文编_page213.html">213</a><a href="皇朝经世文编_page214.html">214</a><span class="current-page">215</span><a href="皇朝经世文编_page216.html">216</a><a href="皇朝经世文编_page217.html">217</a><a href="皇朝经世文编_page218.html">218</a><a href="皇朝经世文编_page219.html">219</a><a href="皇朝经世文编_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
