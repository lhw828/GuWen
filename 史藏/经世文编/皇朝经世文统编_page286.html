<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 286 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 286 页/共 287 页</h1>
    <div class="content">环地球九万里风气万有不齐也而日中为市以有易无则宇宙之中无不一致古者通工易事此风已久不能行则惟聚货财权子母持筹握算庶几市道以成中国向惟阛阓之夫竞逐锥刀微末而已自与泰西通道而海外懋迁之客不辞跋涉萃我华操奇计赢益工榷算而通商各口岸市景乃大异于从前试就其情景不同之处言之中国市中例有赊欠之事此固与泰西相同者也顾中国必逢端午中秋及岁阑始互相结帐平时虽取求无餍绝不向之索价银泰西则月杪必将帐结清不得有丝毫蒂欠乍观之似乎西人牟利不似中国之通融究之中国惟宽于平时以致积欠者有之逃避者有之还数成欠数成者有之即或公正为心并不有心逋负而赊时力量尚足及届归帐之候而手中拮据力不从心欲还而无可措还遂致多所龃龉反不若泰西之每月清楚不致有所为难此中西之情景不同而西冠于中者一也泰西之列肆贸易者其柜伙类皆和悦谦恭凡遇买客到门必待之致敬尽礼无论盈千累万之交易固须婉言议价无丝毫刚愎于其间即所购而仅数文数十文亦从不准稍有藐视设或空向价值伺应者亦必逐一详告无懈色无倦容诚以设肆者惟望主顾之纷来故不得不曲意承顺也若中国所开各铺苟或声名略着即装出绝大架子时以倨傲之色对人货物选择稍烦且以恶声相对彼上等行业犹之可也尤可恶者所售祇琐碎零星或不设肆而设摊而若辈亦从未有和颜悦色在买客之驯谨者见此可憎之面目或即舍而之他苟掘强性成者难保不反唇相稽遂致互相诟詈孔子曰礼之用和为贵诚是市侩而可昧和之义乎是中西之情景不同而中不如西者二也昔韩伯休市中卖药曰不言二价传之今日侈为美谈今则驵侩之流专喜高悬其值一物也明明祇值钱一千文者必索至二千文买客如或会计精明如所值之价许之犹且必龂龂与争久之而始成交易偶遇不甚解事者即贸焉还价购之而归虽非如伪物之出自何处而受亏已属不少饮羊饰豚之俗于今更相习成风即使价值相同而货物大有高低之别黠者或得便宜以去必以低次之物向愚者索高价以补之市道如斯良可浩叹若泰西则并无还价之例值若干钱即索若干价公平划一无诈无欺即使三尺之僮予取予求万不至被铺中所诳不似中国之牌上大书货真价实童叟无欺而暗中仍有折扣此中西之情景不同而中不如西者三也以上三者皆中国贸易场中之通病而尤甚于上海一隅方今贸易艰难商贾时虞折阅往往今日方局而阔绰者明日即倒帐闭门长袖善舞之流止宜极意招徕以冀生涯之茂盛而安可沿此恶习使人裹足不前乎至于执事者专务应酬日向酒地花天寻乐事诸伙不知约束连宵灯火喝雉呼卢甚至出店茶房亦溺志于花窟中流连忘返驯至大者新逋旧欠层迭如山小者亦亏空辛金无从弥补此亦今时之弊病为泰西商家所必无者也严冬风雨枯坐小窗蒿目市情援笔书此关心时事者盍亦于此加之意乎

　　论致富
富人之所欲也故子孙无不望祖父贻之以富者祖父亦无不欲贻子孙以富者虽孔圣人戒人放利而行孟子戒人孳孳为利昔贤均有贻予以金银不如贻子以经书贻子以阴德之说而无如世人能信从者少也如汉萧文终与二疏不治产业以贻子孙宋之李文靖造屋厅事不能旋马其识见虽皆高人一等然世人之能效法其行为者少也但致富亦有其道焉吾尝闻之西国之人凡有一才一艺之士皆能致富固不必尽在显宦巨商也盖有才者能着一书有艺者能制一物果能有益人世之用进呈于国君国君见其果属有用许其刊刻行世造作出沽须俟若干年后方准他人仿照本人业成为富家翁矣若中国则不然一书甫出而翻板者已接踵矣一物初成而假冒者不计数矣其价值愈多愈贱至其书之舛讹其物之苦窳亦必一日甚一日以伪乱真降昂为低人之欲置买者但求其价值之便宜不计其书物之美恶是著书制物之人又安望其能致富哉故中国能致富者惟显宦与巨商耳然显宦所致之富纵非皆系枉法之赃亦属陋规故廉洁自好之士皆不愿取焉是以显宦之中仍有不能致富者其竟能致富者恐非均属廉俸所积也得之以贻子孙何益常阅说部唐杜黄裳为河南尹谓其尉卢坦曰某巨室子与恶人游破产盍察之坦曰凡居官廉虽大臣无厚畜其能积财者必剥下致之如子孙善守是天富不道之家不若恣其不道以归于人也黄裳惊服其言明都指挥使王佐掌锦衣篆爱其副陆松之子炳荐代己位佐死有三别墅炳已以计得其二一尤壮丽犹欲得之中佐子以狎邪罪捕母子至子犹抗辨母曰死即死何说指炳坐曰尔父坐此久矣作此等事亦多矣生尔不肖天道也复何言炳惭令出事遂寝至干嘉之际西捐一案大小各官伏诛者闻有百数十人之多家产尽行籍没是舍身命以求富而仍不能贻之子孙者由此三事观之则显宦之欲致富者固非美事而显宦之能致富者亦无善报矣若巨商似非显宦比也然同一为商而独能致富者未必皆无损人利己之事盖商必能心计愈工则其贸易始愈盛也即如昔日之商其最富者莫如盐务其使他人食贵已非正理且动辄拿获肩挑背负之贫民指为私贩科之以罪更伤天道矣至于趁年灾荒囤积米祷祝价昂以图致富又如代汇赈银两除收兑费之外尚欲刻扣平色此等银钱已多得一两世少救一命是何异于杀人而夺其货也若由此诸事以致富恐难守其富矣善乎朱柏庐之言曰刻薄起家理难久享又阴文曰近报则在己身远报则在儿孙愿显宦巨商之欲致富与欲富贻子孙者将此言细思之

　　保富论
世或谓国家之贫富视天运之循环非人力能争胜者又云兴工商以生财变民俗以节用不此之务富何由致者此皆未得其当请试粗论之夫天下之财本足帝王之家至富然守成之朝或再世而穷或教传而困求得子孙万世之利实难能也至于开源节流以裕其财成一代中兴立百年盛业则易易耳而特未务乎大本故莫能得之何以言之昔周公位冢宰制国用成康之世美利无穷至荣夷专利而王流于彘尹氏秉钓而国困于役齐襄公无道国乱君危桓公得管仲而兴霸业府海官山鱼盐甲天下垦田尽地富强至百年唐德宗使刘晏理财数十年国用充盈而中唐复振继用卢杞赵瓒则天下乱而社稷危由此观之相臣于国犹身体有手足也贤相在朝而立国兴业犹手足勤劳而身体安乐也夫屋将倾也得大本支之则增修筑而大成病将危也得良药医之加调摄而元气复然则一木一药之功固非浅鲜而世常谓一人不足以安邦一治不足以定国是犹不识一木一药之功而欲定倾扶危者也是以人君择贤宰辅宰辅择有司法守经常不敢病民以利国事从简易不至吏饱而胥渔故六府惟修百官以正九州岛纳贡万物献财农桑之大利兴天庾之正供足大府充实而左藏丰盈未已也又在君臣同德均节财用使出入有等本末兼权也夫八口之家耕百亩之田则衣食足数传而后食繁用广而转患贫此天下恒情也且少年之气好奢华富贵之家易侈荡常人所共知也焰盛则膏尽橐众则木腐欲甚则体虚推此而言世之嗣王苟不躬行节俭力戒侈靡则国家自然之利乌能守哉故禹训曰甘酒嗜音峻宇雕墙有一于此未或不亡卫文公衣冠布帛务财训农地称沃壤国号富庶汉文景朝惜中人产罢露台役诏除雕文锦绣之害海内殷富天下又安此数年者诚知国家之财祇有此数民脂膏而奉之臣心力而取之君不可泥沙而弃之者也而世主不察饮食珍奇车服绘绣苑囿华美玩好骈罗兴大役均非时极土工之淫巧宗支世冑市小德而予巨金嫔妃媵嫱私恩而縻内帑夫以有限之赀财供无穷之浪费败祖宗之积业快身世之挥霍是犹益之以畎哙而泄之以尾闾也山海不能填溪壑川源不能满漏卮国赋几何其能足乎鉴具失者锥刀必争锱铢必较守纤悉之资贻军国之病欲得反失功不补患其失道甚者闲销陌铁君呈智术头会箕敛臣献謏以割民为能裕国忘洁己而专责人鹿台聚怨而象齿焚身悖入者转瞬悖出矣至若图治之朝国不甚贫臣事张皇君勒远好大则事繁事繁则费广费广则财伤而犹交相粉饰讳莫如深即少知觉则又归咎于物产薄税敛轻官吏冗兵饷繁纷纷然改弦更张而不知清源以正本是犹病生于心腹而治之于皮毛也愈治愈弊无益而反有损纵告以保富之大计则视为迂而不足有为其次因循苟且泥祖法而不变虑积习之难返明知为善而不行此与乘敝舟而泛江河当其浅而弃之辄归濡足骎骎乎入于中流势不可劫而始痛悔者又何异哉即不然或薄嗜浅尝举一废百求旦夕之功救目前之急名廉而实贪始戒而终废故事虚文终鲜实济者夫丰亨豫大之观可以渐裕不可以骤成如种树然十年然后成林耳若以躁竞之心求生聚之事望近而应远意速而效迟故畏难而止夫汲汲者既中道而废昏昏者又委靡自安偏胜者得半而无功图大者纷更而莫补刻薄者多贪靡矫激者徒吝啬凡若此类故继世之富万一无能保守者也善保富则不然矣崇德选才清心寡欲知理财为相臣首务故择贤任事非畜聚敛之臣也知恭俭为人主美行故崇实黜华非效简陋之习也守天地不爱之宝酌古今文质之中灾祲有备缓急有恃又重农贵粟通工惠商斟酌以尽善调剂而得平然后大法小廉民仆俗俭阴阳和顺品物咸亨兆民踊跃输将百尔竭蹶奉上泉府之藏盈盈不匮太仓之粟陈陈相因得裁成辅相之极功收撙节爱养之实效持此以往恕可与成周比美文汉争隆何为不可保哉

　　置货可以顿致巨富论
沪为通商马头百货骈集居积者恒挟数十万资以权子母诚老氏所谓熙来攘往无非为利者也然趋利既众获利愈难近年沪上各业生息大不如前虽市面之衰旺不同亦非有奇货可居故也乃不谓于近日得一机会焉置此货利可十倍富可立致此何货也曰至日本贩书夫日本近行燔书之令国中所有之书皆将付之一炬不从者治罪此亦其风俗渐变使然彼处世尚礼教雅好读书故其至中华也收买书籍不惜重赀往往有中华所无之书而彼处反有之统其阖境二千里而计之诚不知其几万万部也今欲尽焚之则书既全归乌有而毁烧尤觉费事当此之时虽有人径挟之去而彼亦喜之不胜矣稍偿以值耶故有十金之值而不能得百金之货者无有也若中华则自兵燹以后各处书籍什不存一刻下文运中兴书市甚佳而恒苦于有其名而无其书日本则数百年来未经兵火知其于书无不有也然则运至中华其繁者既可登时销去而所希有者尤可以博重价而广流传吾知远近争欲先矣故以十金之货而不能得百金之值者无有也此固得失较然无待智者而知也而自沪至日本海面甚平非有波涛汹涌之险也途路甚近非如重洋别球之遥也需本无多不必数万之资也彼处藏书甚富不致入宝山而空手回也中华销路甚广且又大比在迩更胜平日不致积货稽滞而不能转易也有此数利又何惮而不为哉又何惮而不为哉然仆也口能言之而力不能为之故敢据臆以共白焉

　　英国大赦奴仆记　　　　　
英人沙士勃雷附

现君主宇内六旬之期举国臣民应行祝典沙士勃雷侯因言于大君主之前谓我君主自即位以来薄海臣民同沾厚泽今恭逢君主登极六旬之日理宜大赦国中使同深感戴惟晶罢偏罢两地豪富之家尚多蓄奴仆今请大君主下令国中使各家奴仆一概免为平等又凡国中政令如有病民之事当下之议院改革乃为公溥忆前我英与埃及土耳其等国凡属富室皆养奴仆以为风气及一千八百七十六年与各国立约有买奴之禁此系天诱其衷故人心共明大义又一千八百八十九及九十两年将所开市卖奴之地一概禁毁并有转卖奴仆之子孙者亦悉禁绝故一千八百九十年十一月一号令富室将所蓄奴仆概行放赦有不遵令者议以重罚遂以为獘绝风清矣不料晶罢偏罢两岛依然留畜奴仆此是绝无理之事君主慎无视为缓图也忆自一千八百七十六年我英有放奴之令典各国富家所养之奴仆因是而逃来我英以求保护者至今计存其遗种共有一十四万余人以前时买卖奴仆之价考之每人值银五十圆皇家有抽收以充国用乃当时之人相沿不察竟无訿议由今思之凡天地生人圆颅方趾本无厚彼薄此何世人有以贩卖人口为事业贱待奴仆为得体者乎嗟嗟苍苍蒸民旡罪旡辜不仁之人竟以万民为刍狗而使同类者坐受其困辱也岂不忍哉凡此贩卖奴隶贱育婢仆之辈我今尚与之周旋于世上若能严申禁令使天下之人皆平等相待不至光天化日之下尚多人面兽心之人与我相处也查晶罢偏罢二岛所养之奴通使其耕植田园子孙世及仍驱作贱役不得自遂至奴仆中有从东亚非利加洲买来者若使之任田工彼仍懒惰若使之管家政为可任耳然亚非利加洲人非尽自鬻于人也查其各地酋长如钱币乏绝便将所辖民人变卖价值以充费用故为奴者多半自非洲贩来惜当日国家无买奴之禁人心又无一视同仁之量故被鬻之人随其所遇如遇耕田主人即作耕田事业课晴问雨而外不知人间复有何等事是兽畜之而已又查其课工之定程每礼拜作工五日冬间往别家雇工工钱分半与主人如有子女欲行婚嫁主人仍索回身价至其居处之地纵有事故主人亦未尝入其门倘其奴积有赀财主人如许其赎身则可以纳价白赎如主人不许仍不能赎也且畜奴之家变卖无常以离家万里之人事事仰给于其主家稍不如意便横施笞楚毒受凌虐想此中人有不胜其愁苦矣尝有仁爱之人每欲煽动国中奴仆使他叛其主人然后从中倡论俾得自主无如智识未开人多愚蠢稍有赀财便懒于兴作此所以甚难于提倡也然彼虽冥顽罔觉而既为我之同类亦何忍漫致苛毒乎英人在非洲经商多畜黑奴以供驱使及财货充盈加恩放赦而此后亦不与往来此亦未尝无贱之之心也我英廷今日不独令国人不宜畜养并当广行教化使黑奴种类皆知事理庶几我英属地之在非洲各处者增加守教受化之民岂不美乎且此等黑人万不可谓其不可教也譬如初生小孩曾无知识父母爱之恐其愚昧而为人役也不惮朝夕勤劳设为良法以教之使能成立非洲黑人犹是人耳可不发慈祥之念而使之得遂其生耶如禁令既行教化更广庶几率土之人群视我英为乐郊乐国如此不愈见皇风远播而遐迩蒙福乎


卷一百七　杂着部三

　　人物地名互相借用不始于西国说
客有问于余曰异哉西人之命名也昔迂尼士拉尼端能测五星之外有二大星即以二士之名为二大星之名俄臣墨领西班牙臣可伦墨瓦兰俱乘巨舰行海外探得新地即名所得地为墨领峡可伦比亚墨瓦蜡加尼英之辟亚墨利加也在安主马理时则名马理兰在若耳治时则名若耳治在占十时则名占士以至彼得罗为俄中兴之主而俄国都曰彼得罗华盛顿为美创业之君而美国都曰华盛顿此外岛国或以禽兽草木为名者尤难偻述其造轮船尤喜用人名国名地名如英国驻香港之铁甲船曰飞多日曼奴尔即意大利贤君之名也近时往上海温哥华火船曰毡拿皇后往域多利温哥华火船曰日本皇后又英国现有火船曰姜维之类皆以人名为船名者也其以地名为船名者尤多如东山西山海南济南全山焦山河内北洋长沙海门甘肃四川湖南湖北通州香港太原张家口之类不可殚述近人或讥其俚陋以为不如中国之雅驯也或喜其质朴以为不类中国之浮夸也要之外人之俗固与中土不同欤应之曰元黄剖判之初天地人物俱未有定名也上而为日月星辰风云雷雨下而为山川陵谷草木虫鱼中而为父子君臣礼乐刑政皆圣人以意名之称名既定又为文字以纪之后人遂沿而不改史称黄帝正名百物其谓是欤至新莽忽更自物之名其易汉官名也大司农曰羲和后更为纳言大理曰作士太常曰秩宗鸿胪曰典乐少府曰共工水衡都尉曰予虞又更光禄勋等为六监郡太守曰大尹都尉曰太慰县令长曰宰其余百官尽易其名不可胜纪郡县之名复尽行变更或一郡至五易名而复还其旧吏民不能纪每下诏书系其故名云又更钱名曰货泉有五物六名二十八品百姓愦乱其货不行乃但行小钱直一与大钱五十并行民始便安然则名愈多而愈乱愈乱则不复记忆借彼名以为此名亦便易志之法也或因以表其功或因以扬其美顾名思义不更有深意存其间哉且以地名名人以人名名地与夫百物之互借其名不独西国为然也中国之其例者载在简编彰彰可考尧之子居丹水则称丹朱矣舜之子封于商则称商均矣苫越得隽于侵齐以阳州名其子叔孙着勋于败狄以侨如命其儿献武取名于具敖二山定哀取名于宋蒋二国吴国有胥门以伍员之字名之也汉县有获嘉以吕嘉之名名之也汉书地理志所称县名又有京兆之船司空川之周承休九江锺离沛郡之高柴营陵之淳于益州郡之不韦牂柯郡之夜郎代郡之道人等名凡此人与地之相假为名者不一而足他如箕斗杵臼器也将相丞谒官也王良传说人也狼狗鸡鹑禽也龟蛇鱼虫也中国皆取以为列星之名又如夕阳平明时分早晚也司空尉氏官有大小也牂柯莲勺器也勇土青衣人也中国又取为郡县之名也且也石人尊为翁仲熏笼别号庸君竹有夫人之目椽有佛手之称钱文呼以孔方兄酒器指为鸱夷子管城侯则笔也楮国公则纸也猴则呼为子路虎则称以山君药有寄奴管仲之名花有贵妃西施之号物名之互相假借者夫岂更仆所能数哉吾子生长中华习焉不察侈谈荒服动相诧异此犹目之欲穷千里而不自见其捷也

　　琉球朝贡考
琉球一国在东瀛海中几若黑子弹丸其开国之始并无甲子可稽国朝定鼎燕京琉球率先归附不敢自王敦请袭封嗣后贡职恪共世守藩属凭借宠灵镇抚荒徼享祚绵远长作东南屏蔽现在尚预贡献之列则谓非本朝属国者非也考琉球之所由来其世次亦多茫昧其间禅革互乘匪特隋书欢斯杳无可据即如洪永初封亦非姓尚今详为核审上自天孙递至今爵有约可言者也琉球始祖其初有一男一女生于大荒自成夫妇曰阿摩美久生三男二女长男即天孙氏开国始主也次男为诸侯始三男为百姓始长女曰君君次女曰祝祝为国守护神一为天神一为海神今寺院有三首六臂女神手执日月名曰天满大自在天神盖即此也(亦)亦荒诞不经之尤者也传二十五代姓氏俱无考起洪荒乙丑至宋淳熙十三年丙午逆臣利勇鸩而弒之遂自立浦添按司舜天讨之利勇死诸按司奉为王天孙氏遂亡舜天为日本人皇后裔三传而外禅于英祖自英祖至西威凡五传察度氏兴贤德素着人心悦服遂代其国二传而为山南王思绍所并以后则世为尚氏至今弗替按景泰元年国王思达遣百佳尼入贡二年遣察祈等入贡已又遣亚间美等入贡频年以来史不绝书未尝与明绝也惟考日本史明万历三十七年义久取琉球其后书琉球入贡者十日本宽文十一年当中国康熙七年天和二年当康熙五十三年琉球入贡铸新银享保三年当康熙五十七年宽延二年当乾隆十四年宽政二年当乾隆五十五年又八年当嘉庆元年文化三年当嘉庆十一年天保三年当道光十二年天保十三年当道光二十二年其时琉球虽贡于日本然亦内属我朝其贡船之来使臣之至固彰彰可考也如是日本安得私琉球为己有也哉其国民船遭风飘泊我朝本当加以抚恤何容日本为之置词即其遇台湾野番之难其人外于王化非属中国之民人如英美诸国航海者无不遇之未闻其与我中国相龃龉也日本无端生隙以至远遣使臣以相诘难虽其谓我中国之无人耶殊可哂已

　　论外洋进献方物事
客曰日前有友人谈及中法两国交谊日益加厚法国　大伯理玺天德敬献我　大皇帝方物近由法国寄来礼物尚未到津已电谕驻京钦差照会总署代奏月之初八日总署电询王夔帅如礼物到津即便专员送京呈进夔帅接电后即函询法国领事官此项礼物何时到津以便派员照料进京此固中外所乐闻邦交之盛事也顾中国与泰西各国通商五十余年鲜闻有彼此进献方物之事今者法国所进系有加无已之创局欤抑有举莫废之故事欤中国既受其厚贶亦将有以答之欤愿吾子有以告我曰仆于中外通商诸事仅悉大纲未能谙熟近以此事稽诸通商章程成案汇编所载如法国和约四十二章程六系咸丰八年五月在天津议定法国税则暨通商章程十系咸丰八年十月在上海议定法国续增条约十系咸丰十年九月在京都议定更定法国商船章程系同治四年议定此后则中法会订越南新约十系光绪十一年四月在天津议定以上诸约并未及进献方物之事今者法国大伯理玺天德笃念两国邦交日益加厚用是有进献方物之事大约在泰西各国为彼此赠馈之常而施之中国则前此所罕闻也惟王方伯之春使俄草卷一有云西例凡有庆贺典礼各国应有仪物馈遗用敦和好之意查光绪十三年丁亥值　英君主在位五十年之期举行庆典总理衙门奏请致贺奉　朱笔依议并颁　国书一道礼物各件计玉如意一柄紫檀木瓶盒一分玉山一座官瓷罐一对瓷果盘一件白绣花挂屏二幅白绣花围屏十四幅香茗二桶今此之行亦应略备微物乃代购得双龙景泰蓝极大铜盘一对金玉石镶嵌极大屏风一对金镶白玉如意一柄余拟购诸上海各处云云则知中国曾以礼物赠送英俄各国度各国亦必有赠送中国礼物之事或向者未见报章耳又按无锡薛叔耘副宪福成前充出使英法等国大臣时曾于光绪十九年附奏驻缅英员遵约呈进方物一片见于邸抄今其后人录刊海外文编亦载此片此则系代旧属中国之邦呈进方物非其国君自行进献子试检而阅之亦足为此事之类证其片略云查缅约第一条载英国允由缅甸最大之大臣每十年派员陈进方物等语当英兵据缅之初使臣曾纪泽迭准总理衙门密电以存君存祀商之英国外部英廷不允始改为存贡之议于订约时列入约中八九年来英国驻缅大员尚无照约举行之意印度诸员异议亦由此而起臣恐久不催问此约竟成虚设因与外部再三理论始称待至光绪二十三年照约举行后称英廷已豫备同治二十年分第一次派员往赴中国明年定可照约派员初次规模既定则以后源源纳贡不至误期矣观此则知英国之进方物系代缅甸存贡与法国今此之举不同法国虽于越南之役亦与中国交涉而新约十内未有此文其非代越南存贡可知刻下北洋大臣既据总署电询则此事之非道路传闻或虞失实又可知特法领事函覆未知所言若何此项礼物想由法公司船寄来则沪上为必由之路仆与子或者亦得寓目焉以扩见闻乎

　　论皇帝之号
韩王之称为皇帝也所谓不度德不量力燕巢幕上而不知危处瓮中而不知惧不过借尊号以自娱者矣譬之蒙马以虎皮适足为有识者所笑耳今夫有国家者务德不务名岂在乎名号之尊与不尊哉考之中国三代以上凡抚有王地治理人民为一国之主者亦仅称之为王并未有皇帝之称故言道者则曰王道言政者则曰王政孔子曰如有王者必世而后仁未尝言如有皇帝也孟子曰天无二日民无二王又曰普天之下莫非王土率土之滨莫非王臣所谓王者即训诂家言取一人以治土之意也虽古有三皇五帝之名然皆殁后之追称并非生前之自号皇者大也帝者天帝上帝之称也尊之为三皇五帝者谓此数君王功德之大可以上比于天也自帝舜而后以夏商周德业之大亦仅称之为王并未尝称为皇帝乃后世儒者动言帝降而王王降而霸以慨世风之日下此实附会之谭举不足据为典要读诗至匪风而伤无王下泉而伤无霸初不载伤无皇帝之诗故夫王降而霸尚可言也帝降而王未免太无分晓皇帝之称创自秦始以秦一朝二君言之其政事尚不能如五霸则将言霸降而为何哉原夫秦之所以自号为皇帝也并六国而一统之废封建而郡县之实起开辟以来未有之世局遂自谓德业迈三皇功勋超五帝非合皇帝二字以晋称不足以夸扇翼显巍之大其名遂传至于今为君临天下者所不欲改究其国体之大小国势之重轻仍系乎实而不在乎名也若以欧西各国而论则皇帝之号更未之或见即以英文言之其称各邦之君号或曰秘因斯或曰口京极其尊者曰恩秘拉每见四书称中国恭亲王为秘因斯恭译以华文如周明之列侯类也若不依他国而权操自主者则以口京称之即华文之所谓王也若夫恩秘拉者乃各国王中最大之一王其名位加尊于各王故凡有多国联为一大邦者则曰恩秘拉以华文译之亦与王不甚差别也自通商互市以来西国文人学士之来华者日盛一日于中国之史书掌故靡不洞见源流见华人之称君为皇帝也乃知此二字为尊无二上之名又见中国自汉以后其称为王者不过分封其天潢之贵冑与夫有勋劳之大臣其号不甚尊崇于是除法为民主美称总统外若俄若英若德意志若日本皆相继而号称皇帝然之数国者其开疆拓土长驾远驭政教修明武功震烁则晋以鸿名所谓实大者声宏尚不至贻人口实若今兹韩王之骤称为皇帝实有令人费解者按该国土地仅如中华之一大省其君既孱弱而莫知振作其臣更昏闇而罔识变通以致近来国势凌夷愈形危殆为韩王者及是时而讲理财慎用人小心翼翼或尚可图补救于万一固国本而不摇乃自号称自主以来即欲如夜郎之庞然自大一若而今而后莫予毒也者至废王而不欲居欣欣然建号改元自名为皇帝其举动之荒谬不亦可笑之甚耶抑知国君之尊重实与国之强弱相为维系所谓实之至者名自归初不在乎空号之大小乎或者曰西例凡自主之邦皆得自加尊号闻西友言德法交界间有国名安道耳者其土地仅止三里因系自主故亦自称为安道耳国皇帝今朝鲜地方二千余里大于安道耳者数百倍称为皇帝洵无足怪然闻安道耳国虽小其君颇能抚绥人民不忧贫乏国中开有银矿常年可盈余银数十万故虽以区区者虱乎大国之间咸皆刮目相待从不加以欺侮今试问朝鲜能如安道耳立足不败之地乎方且民穷财尽内讧外患之日逼而乃如堕十重云雾中晏然毫无警觉真所谓坐针毡而不知痛昏愦胡涂不可救药者矣

　　皇帝不可微行论
上古帝王之事古书均不甚详中古唐虞之后舜以耕稼兴禹以平治起至殷多哲王皆陟自田间两汉以后开创之君每由臣庶继统之主如汉之宣宗北宋之英宗南宋之孝理两宗皆由于在外之宗室故知稼穑艰难不至乐富贵然未为天子以前可以置身田里既为天子之后不可微行民间盖天子者固承宗庙社稷之重而居万国兆民之上者也此身既关重大天下又系安危安可轻易而出竟与齐民为伍哉秦始皇帝好游行天下千乘万骑护卫甚多且有副车之击又改服微行乎善乎汉文皇帝之言也文帝在位时有献千里马者帝诏曰銮舆在前警跸在后朕一人独乘千里马将安之乎遂还之虽稗官野史载有宋艺祖雪夜访赵普故事不过非千军万马恐亦未必微行也又帝与黄门数人登明德门楼时刘温叟为御史中丞过楼下令传呼依常而过翌日请对言人主非时登楼则下必希望恩赏臣所以呵道而过欲示众以陛下非时不登楼也帝善之夫人主非时登楼尚且不可而顾可以微行乎此圣君贤佐所以防患于微小也唐高祖出猎遇雨问谷那律曰油衣若为不漏对曰以瓦为之则不漏上因此不复出猎宪宗将幸东都裴度曰国家建别都本备幸艰难以来宫阙百司荒污弗治必假岁月完新然后可行仓卒无备有司且得罪帝因止不行后唐庄宗猎于中牟践蹂民田中牟令当马而谏帝怒命斩之伶人敬新磨等数令曰汝为县令独不闻天子好田猎乎奈何纵民稼穑以供岁赋何不且饥饿汝民空此田地以待天子驰逐汝罪当死帝大笑赦之夫以大小臣工之爱君虽于幸畋猎之事犹且设法谏阻而谓肯任其微行乎自来微行之帝亦时常有然皆非贤圣之君惟世传宋太宗假作军尉以刺杀恶丐明太祖亦常私行以访查庶务终觉察察为明寔为盛德之累祖宗既已作俑于前而子孙必至效尤于后故宋徽宗常常微行私幸蔡京家者七次甚至小说播传帝私宿于名妓李师师家以致权奸乱政庙社为墟困苦流离于五国城以殂明武宗则自称威武大将军以讨宸濠后复与嬖臣江彬等私幸宣大以渔女色卒至皇嗣不生年仅三旬崩于豹房皆言不得善终徽宗犹微行于都中武宗更微行于关外两君之结果如此岂非千古皇帝微行之明鉴与其它微行各帝虽感召无如此之甚然亦皆无足取者历代皇帝奈何以有关宗庙社稷之身而竟为此轻举妄动之事以至取讥当时垂戒后代诗人有言殷鉴不远在夏后之世吾知圣帝贤君断不出此以贻宇宙之口实也语云若要人不知除非己莫为其言虽鄙可以喻大夫历代皇帝当其快意微行之日方谓人莫能知罔有顾忌不知当局者迷旁观者清都中必多议论天下必至流传正史虽讳而不书而稗官野史早已详录以供后人之指摘矣即如宋徽宗之事史鉴虽书其微行然亦未屡载其事即当时臣民亦且疑信相参至蔡京谢表有七幸臣家之语廷臣始信之都下遂传之而后世亦尽知之真能不胫而走为人君者可不慎与明武宗之事本朝修明鉴其南下也则书之曰帝自称威武大将军其至宣大也则书之曰帝幸大同在武宗自觉隐匿其实故易名改号以为人皆不知其为皇帝可灭其微行之迹矣岂知江彬诸人皆以之为奇货可居沿途讹索求盈满其私欲乎故至当时后世虽欲代为讳之而亦不能讳也

夫人君关系天下安危者也故刘向封事曰陛下纵不自爱如宗社何斯言也岂非千古人君所宜录为座右铭者哉宋徽宗微行之日皇子已有十余倘有不测尚有承统之人明武宗历游南北后宫尚无诞育一旦暗昧崩于豹房遂召兴王承统宗庙之中至称孝宗为皇伯追崇兴献王为皇考孝宗在天之灵安乎不安且开从来未有之局以致变乱先王之礼武宗不诚为万世罪人哉若在成周之世两君谥号必加以幽厉炀灵之称矣岂尚得称徽武耶吾考历朝皇帝微行之事在昏庸之主已不必言在贤明之君以为微行可以察访官吏优劣民间疾苦不知非但人主微行人皆知之即令各官微行人亦无不知之也前朝之事姑勿多述本朝乾隆年间有一太平守每好私访然所廉得各情讯断亦未尽公时太平有一高僧已将坐化忽谓其徒曰余尚有心事未了俟本府至言明方可西归太守果至此僧出迎称为太守太守言尔何以知我为太守僧曰人尽知之岂徒僧乎因历言微行访察有损无益并举太守平日私访为人所诳诸事遂劝太守以后切勿微行语毕顾其徒曰心事已了吾可行矣遂坐而圆寂太守神之自后遂不微行以尊官虽改装易服然居气养体之身一有举动尚且为人识破天子乎以天子之龙颜日角规行矩步即令微服出行人之瞻仰仪表定能识为异人纵庶人即或不识而廷臣断无不知是以天子万不可微行微行多有损无益也语有之千金之子坐不垂堂盖言慎也千金之子尚且不可万乘之君乎坐不垂堂尚且为戒微行之事乎吾故知圣帝贤君断不为此以贻宇宙之口实也余屡阅西报载有某国王因某事至某国或至某地者指不胜屈及炫奇博物等院开设而国君往游其院者每至数国之多若中国皇帝则不能轻于出游不能亲往他国其故何哉盖欧罗巴各国与中国殊或为专权之国或为合众之国合众之国君与臣民相同故国有政事君与臣民互相谋议始可施行无论臣民不能专主即令国君亦不能端主君与臣民既不大相径庭故国君可以往游他国私幸臣家微行民间即端权之国政令虽出自国君然亦不能不商之臣民君与臣民亦不大相悬隔故君亦可以轻出而臣民亦不以为异事而且君位不尊君身耐苦即泛海远游尚且视为故常何微行之事乎若中国则异是三代以上君民一体故人君于王畿以内一岁则春秋两省王畿之外五年则狩四方君恩下逮民隐上闻君尚有答拜臣下之礼故孟子有民为贵君为轻贵戚之卿可易君位之论至嬴秦而后君日尊臣日卑迨至赵宋即三公坐论之礼亦废何其它若民之于君更如隔万里而遥矣兼之幅员日广狩不能达周畿辅亦难及故其礼亦废于是君位愈尊则不可轻出君身畏苦则不可长征故隋唐之世屡代高丽人主亲征炀帝因之亡国太宗几至丧身甚至轻于赴敌靖康为金国所俘轻于亲征正统被也先所掳是中人君断不可轻身出外何微行乎夫人主微行意以为臣民不能知也岂知人君举动臣民固无有不知者哉且人主微行断未有独行踽踽必有佞幸以怂恿之以随从之其所至者亦无非佞幸之家而佞幸且因以市重夸耀于人岂能缄默而不言佞幸言之忠良闻而知之又安能隐忍而不谏哉在人主方且谓秘密之极佞幸不能缄默而不言忠良不能隐忍而不谏史官知之又安能不大书特书以自矜南董之笔哉故人主微行不但诸臣知之即万民亦知之四方亦知之且千载亦知之而岂能自讳自欺以为秘密无人能知哉即使在廷无人敢言无人敢谏并无人敢书而稗官野史亦必私行纪载以传为一朝掌故矣宋徽明武何奈不畏清议而尚为微行哉中国之异于外邦者以此贤圣之异于平庸者亦以此前事不远后事之师也吾故知圣帝贤君断不为此以贻宇宙之口实也

　　辨论人主不可微行事
前因有人论及中国皇帝深居简出不如外国各皇遍游他国周历民间能知四方利獘万民疾苦亦当效宋太宗明太祖微行故事始能深悉民情余意不以为然故作皇帝不可微行三论以晓之其人亦不以为然故复节录原词以辨驳之俾知夫中外异势不可执一而言也其原论有曰中国帝王三代以上与今日外国各皇不甚悬殊君与臣民亦不甚暌隔自秦始皇改王号为皇帝废封建为郡县君位日尊臣民日卑深居九重如同帝天虽大臣犹不敢尽言何小臣虽群臣犹不能敷奏何庶民故臣隐尚难于上达而民情更壅于上闻于是人主不知艰难不明事务若能效宋太宗明太祖微行必可周知时事仿外国各皇出游必能深达世情请以各外国先后之事言之东洋立国于今二千五百余年其称君号曰密加多始立之密加多太自尊重甚至其面为人所睹亦以为辱左右诸臣亦无不仰体其意从无视其面者虽应理之国事亦以为亵其尊贵渐尽诿之臣下君权亦随之而去焉至五百年以前竟有一大臣名大古撒马者尽夺政权于是国内竟成二君矣一称圣君一称尘君大事虽仍须圣君允行然惟有其名而无其实而密加多历代皆囚诸宫内国人奉为一木雕泥塑之菩萨而已以为足履俗尘即沾其污专权之臣自称太君亦世袭其位今之密加多心恶之不愿蹈先人辙乃与大臣数人密谋复正君位告于臣民曰吾实非一菩萨既有主国之名亦必亲临政事之实东洋自此方成为专权之国亦不过数年以前之事观此则人主必当自临政事不可过远其民则民事始能谙能谙民事方不为左右逞意以蒙蔽今东洋国皇日亲政事常游民间倘有新举等事皆自临视以成创制之行如是则诸事皆能自悉不至为权奸所蛊惑也又昔俄罗斯国有一皇名皮大者每为微行以冀自察诸事此皇为俄国最着名望之君后世称之为大皮大也又普国亦有一皇名非得力者亦与俄皇皮大相同普国至今亦加之以大字也三国之皇皆有志以察利獘疾苦故皆以微行之法为善策至于中国非但皇帝不能微行即任地方之责大小各官皆恪守官箴不肯亲游民间故往往为吏役所欺罔其政事大权亦往往为吏役所侵再若果寔心为民欲知民之利獘欲除民之疾苦吾尝谓非微行不可也

余曰子以为世上人君必须亲自微行始知民间事余则以为不然若必待人主微行方知试以中国而论幅员二万余里即能微行畿内又安能微行天下哉夫人主所与共治天下者大小臣工也大小臣工皆由田间来安有不深知民事人主果能知人则哲择贤而任内而大臣言官外而封疆州县皆系贤能上思有以报国下思有以安民大臣则日进嘉谟言官则日陈忠告州县则日事察访封疆则日有条陈尚患何事不为主知又何待人主微行而后得悉哉若使大小臣工一有不肖早以防闲人主之微行满布腹心耳目竞为谲诈而人主不但不能廉得民事反致堕其奸计中矣子所谓宋太宗微行故事不过世传假作军尉为富民刺恶丐后又昭雪富民冤狱一事此仅为良有司之职耳若有司得人又何须人主自为之哉若明太祖之微行世所传者不止一端然太祖晚年杀戮过重者未必非于微行之日喜闻谣诼信谗言阶之厉也至于外国之事又与中国异外国之君虽有百官万民之分势分不至大相径庭又无宗庙社稷之说统绪相承亦无定局故先君无子而皇女亦可承统或君德昏乱而大臣亦可废立或君位年满而贤人亦可相代而中国则三代以后无此举动有之则为乱臣贼子矣君臣之名分如此其严故君上之行为不可太忽此微行之所以万不可为也如果必欲访察民事惟有效法三代以上典礼于畿辅之内一岁则春秋两省畿辅以外五年则狩四方但幅员既广如何能周仅可择附近京师之地遇有事之秋略加访亦如舜典王制所载命陈诗以观民风问百年者就见之等事遵而行之谅亦可以尽知民事其它边远等地自可类推亦不必尽行亲临若微行更可不必也恭读　大清会典通礼通考诸书　圣祖时亦当亲山西以及河工等处数次或为查办饥馑或为指示方诏下即行不修道路不备行宫不至骚扰闾阎糜费帑项臣下既蒙　训诲民情又得访闻不亦懿与又故老传闻　　世宗在潜邸时改装易服周游各省故深知天下利獘民间疾苦即位后故能改革庶事政治一新然在位十三年未闻复有微行之事此亦殷先哲王为王子时周历民间之故事也敬仰　圣祖　世宗之所为真可作万世万国之师表也岂须效宋太宗明太祖之微行察为不过察明所见者小哉即如子所言东洋诸国各皇所为亦不过亲历民间细察民事亦不可谓为微行也微行者不令人知轻出私行之谓也煌煌人主何必为此暗昧之事哉故子所言人主必须微行始能深知民事予终不以为然子慎勿以此法尽各国之人主也予所以不惜数千言哓哓致辨者在微行不在亲行也盖人主欲知民事亲行则可微行则断不可也而且亲行则有益微行则必至有损也吾子以为然乎否乎

　　天理人情论
宇宙内事至显至繁而莫可纪极要不外情理两字尽之人人莫不言情理而究未深知情理其尤甚者不知理而以非理为理不知情而以非情为情遂至昧理以明情伸情以屈理似入情理之中实出情理之外噫是未明理原于天情发于人本一以贯之者也天之生人也诞降之初蠢然一物与之气以成形即与之理以成性是理得于天具于性现乎情情由理出本非二物可知有理始有情无理则无情顺乎天理自合乎人情顺而施之不容逆而制之虽莫可纪极之事得情理则治失情理则乱中庸言喜怒哀乐之未发则谓之中发而皆中节则谓之和是存之心而未发为理见之事而已发为情情理一贯其旨益明而何以言中理不偏倚何中如之何以言和情不乖戾何和如之中为大本明理者当握其本和为达道用情者宜循其道及致中和而天地位万物育理无不中情无不和天人合一情理兼尽而天下大顺矣而何以天下之昧天理徇人情者比比然也不拘人之智愚贤否其当吾意者则提之爱护之褒奖之虽溺情而有所不恤不问理之是非曲直其满吾愿者则原宥之宽假之超雪之虽纵情而有所不顾甚至联师弟之情拜爵公朝谢恩私室讲官寮之情持禄养交行私罔上泥亲戚之情谬加荐举气焰逼人敦世好之情假托念旧藉报私恩是皆非理之理非情之情嗟嗟天下赏罚黜陟之政令人世死生祸福之遭逢尽坏于昧理徇情之人而莫之振救遂至情汹汹口舌颠倒始而讪谤继而争夺终则放弒不以理遣不以情恕激而变生而天下大乱苟能上承天命下协人心道以政齐以刑民无怨怼道以德齐以礼民且丕变谓非酌理准情事事契乎天心即事事合乎人心哉理通乎礼情通乎乐礼以节性而性不偏乐以和情而情不离先王患理之不明于后世也于是本天理之节文以为人事之仪则故礼学之为父子学之为君臣学之为长幼为亲为之际自一本以至九族而盘匜凡杖间本维皇天降衷称情为文而发于不容已友事师事之间自函文以及交游而曲跽檠拳之下皆上帝所默定因情制文而动于不容强无他礼在则然欲明天理当守礼以行而情无不通矣先王又患情之不和于是作乐以宣八风之气以平天下之情奸声乱色不留聪明淫乐慝礼不接心术惰慢之气不设身体使耳目鼻口心知百体皆由顺正以行其义然后发以声音文以琴瑟动四气之和着万物之理修身及家均平天下皆古乐之法欲和人情必审乎乐而情和矣虽然情与理究不容偏执也如孔子言父子相隐论者以为天理人情之至夷齐让国不怨论者谓合天理之正得人心之安弃国如敝屣变通之术不拘情理而自各情理者也大抵庙朝之上刑罚具在则理多于情乡党之间亲谊周旋又情多于理窃愿天下林林总总之众皆顺天理合人情以成一代雍熙之治岂不盛哉

　　情理说
天下之大物物事事不外情理二者而已有情无理则情纵而不能闲有理无情则理窒而不能行二者相需而食味别声被色之伦无一可出情理之外故人惟酌乎情与理之中而后能立足于天地上哲纯乎理而理以情运故圣王以人情为田圣贤仙佛皆能用情者也否则材学究枯寂老僧而已中材情理参半进于理可造上哲溺于情即为下愚世人言事皆曰情理而不揣情与理所以异处故往往以情为理理为情而卒至于无情无理天下最无情理之人有二曰孺子也妇人也孺子妇人犹是有天赋者安得云无理同是有人伦者安得曰无情盖一则气质未充一则阴柔成性以之守理则不足以之用情则失中大凡众小儿群相嬉戏易喜而怒不过瞬息之间终至号咷而散妇人相骂理亏则不禁指摘情弱则不能强辨亦卒至于呜呜一哭而后已此言孺子与孺子妇人与妇人耳若堂堂丈夫与妇人遇则绐之使笑餂之使哭一食顷间而诸态并作矣然则今人相处无情理者初与辨论尚觉得兴会淋漓及至语语中肯无可抵饰遂老羞变怒撕破面孔秽口嫚骂此其人直与孺子妇人等耳盖凡事皆有情理无情无理终为情理所屈父子君臣夫妇昆弟朋友理也以情合焉饮食衣服声色货利情也以理制焉无情无理不啻无五伦无知觉运动矣无五伦则禽兽矣无知觉运动并禽兽之不若矣世上又有三等人偏用其理自处太高者谓之假道学推极其獘至于无所用心枯坐而毙偏用其情溺而不返者谓之假风流推极其獘至于无所归宿自丧其身若夫无情无理而伪托情理以愚人谓之假名士推极其獘亦至于神怒人怨无所容于天地之间是故真道学者必风流真风流者必道学而真名士又未有不道学而兼风流者也宋儒高谈理学不迩声色而汉之经师则不然马季长帐后多姬妾郑康成泥中有诗婢此道学而风流也欧苏放诞豪迈而立朝正色为诸奸所忌此风流而道学也皆真名士也真名士者情理中人也四书五经不言理而言性命言天道性与天道即理也则理本天赋而情乃人为三代而降日用嗜欲梏亡其天故穷理尽性之学为圣人所贵今世之人未有不偏于情而偏于理者既偏于情宜天下无近理之人犹有近情之人而往往并情而无之又何故耶盖正用其情由情可以返理误用其情有情不啻无情也然虽误用其情而犹胜于无情无理之人剧场之悲欢离合情之伪也妇人见之犹觉恻然心动甚至泪下此情之误用者也顾不得谓之无情也官场之趋步拜揖情之浮也乡民见之犹觉肃然起敬甚至畏避此又情之误用者也顾亦不得谓之无情也故人非悖伦犯法不为无人理非痴聋喑哑不为无人情特其中有足不足之分而不足者终为足者所屈耳安见九州岛四海之中有能出于情理之外而独行其是者哉

　　性情论
天之命者谓之性禀以生者谓之气性之发者谓之情气之凝者谓之体情之发为义体之见为用以气率性见诸施行是谓情义其正大者为忠臣为孝子为义夫节妇其次者为义士为豪侠其小焉者为痴男为怨女甚有既死之后且为怨魄为才鬼莫非一情字缚之使然亦实性之所发也然世有乱臣贼子狂夫荡妇剧盗巨奸者何哉耳濡目染趋向之不同耳岂有二致哉而论者每目为戾气之所锺不已冤乎昔者窃闻太上忘情之说而每致疑焉夫圣人且不忘情必俟太上忘情者其故何欤圣人以文行忠信立教伸言仁义礼智俾天下后世学者有所范围即以佐万代帝王之治故不得不循循善诱委曲引伸以开愚瞶使人知仁义礼智根于心见于事而心则本夫情情本夫性此圣人之所以不能忘情也至若太上则异是以淡为主以养性为用所以致上寿而履清虚养己而不养人养人而不养物以为万物各适其适且以仁义为贼性之具此太上之道也故忘情者正养性之妙用养性为淡之根基太上之所以异于圣人者此也凡此皆余之向所致疑而忽然悟及者故引言之如此乃有滋疑特甚而卒不可解者则今世上一流人是已世之言情者有四忠奸混杂愚诈错出变态万状谓之世情胶漆相投谊同手足谓之交情手喝偌唯唯诺诺虚文相尚谓之俗情庆吊通问交相往还此投彼报谓之人情此世俗称谓牢不可破之名式也余年十七乃出与海内士大夫游迄今十五年中间以情契洽者不乏人泛泛者更不乏人乃窃欲于世人中求一圣人无有也无已于世人中求一太上亦无有也心恒异之乃私瞷其所为忽然而圣人也忽然而太上也莫衷一是岂不怪哉若谓其合圣人太上为一人则又有大不然者当其酒肉相逐日习亲昵推兄认弟骨肉相期情至尽矣无何而轮蹄各散十年不通音问置若无其事者然则又似忘情矣如是者其谓之圣人耶谓之太上耶虽然是犹世俗所谓见面六月背面腊月之情也至若交等管鲍义重通财又以贫富相悬有往无报无何而富者死贫者富此时情状闻者酸鼻彼且置昔日之情于恝然也是又何说甚且至亲等于真骨肉交好已逾数十年分财赠金转同细事偶遭事故亦膜外置之者不尤异哉亦有交过两代长幼有别彼幼者方以为尊长也行则随坐则侍必谨必敬以礼自守彼为尊长者视之淡然也遇趋谒则颔之而已一旦有事或召以片纸或呼之使来则趋承立至盖彼幼者亦以为情当如是也乃不旋踵而幼者遭大故遇丧亡哀赴至彼且为弗闻也者拈髭仰天徐徐而言曰惜哉此其所以为唁慰之辞也呜呼既不能尽情如圣人亦不能忘情如太上是岂真别锺一气以生者耶茫茫世路余恶得人人而叩之

　　记性悟性辨
子夏曰月无忘其所能言人贵有记性也孔子曰举一隅不以三隅反言无悟性则记性亦徒然也斯二者相辅而行相因而得学问由是成事理由是发为古今来学者所不可缺一而我谓古今来君子小人之品类志趣所以大相悬殊判然两途者亦未始不由乎此何以言之盖以其体而言则有所记然后得所悟似记性在悟性之先以其用而言则得所悟乃能发所记似悟性化记性之滞此即孟子博学详说以反于约之意也若第就人人所有之记性悟性而论则有时君子所极记得之处自小人记之不转瞬而即忘小人所极记得之处自君子记之亦不旋踵而即失且同此一事君子记之则悟出无穷理趣无穷忠厚小人记之则悟出无数贪欲无数险恶此无他记性悟性无异而品类志趣不同品类志趣既不相同则所记所悟自不得一例论所谓仁者见之谓之仁知者见之谓之知古人盖先我言之矣且夫有记性兼有悟性必聪明人也人既聪明似不必问其孰谓君子孰谓小人也然而不容混也必有辨也试思载于经传纪于诗书摘集于裨官野乘者其间有善有恶有邪有正或君子或小人或貌似君子心实小人或貌虽小人心实君子或志在君子人偏以小人目之或志在小人人误以君子信之其人其事悉着于编任令天下后世之学君子学小人者随所愿以为取法而天下后世之读其书想见其为人者其心思志虑亦遂因此而各专所向各得所乐盖君子小人各以类为招果使所好者而在善与正耶则始而爱之既而效之终且身体而力行之迟之又久变化从心不独善者正者见为善见为正即大反乎善与正而为恶与邪亦将于极恶极邪之中寻出其不恶不邪之处且得因至恶至邪之人会出其改恶改邪之法此君子之记性也即君子之悟性也果使所好者而在恶与邪耶则亦始而爱之既而效之终更心摹而力追之迟之又久变化从心不独恶者邪者不觉其恶与邪即大反乎恶与邪而为善与正且将装真善真正之状以济其行恶行邪之私或竟得行恶行邪之味而反嫌为善为正之苦此小人之记性也即小人之悟性也是故见一贤者则相与赞叹然君子以为为人固当如是而敬之小人以为为人何必如是而笑之见一不贤者则相与痛恨然君子惟恐我亦如是而戒之小人惟恐我不如是而勉之推之闻人谈节义君子曰我非斯人谁与归小人则曰是真呆笨之戆汉也闻人言贪婪君子曰我断不敢出于此小人则曰是真计算之长才也其记悟不同至于如此而谓可概以聪明人目之并不一辨其人品之何如哉至若当世名公巨卿能员干吏以及豪商巨富登科发甲之辈其人之贤不肖与平日行为之若何均不能知亦概屏弗道惟问其何姓何名何处人有何年纪于何年升官何时发财何科高中现在有何差缺得何保举积何产业则背诵如流如数家珍累累然如贯珠听其言窥其意一若高山仰止景行行止者又若称道及之齿颊流芬者而且以他人之得造其境为妒以自己之不克步趋为憾以从前之失于交臂为悔以目前之得一识面为荣以将来之或可攀附为望俯仰之间百端交集若是者其记性可谓佳矣其悟性可谓妙矣其如人与我我与人远纵使记得牢悟得出而徒费心思空言无补适将其一片贪慕富贵依恋豪华之龌龊胸襟为冷眼人所窥破何鸣呼记悟者义理之所由深者也而若人适因之以形其浅亦识见之所由广者也而若人适因之而流于狭既浅且狭则显然一器小易盈之小人而犹扬扬得意诩诩自矜曰我固有才有识之聪明人也不亦大可笑哉

　　是非说
人但知天下多是非而不知有是者之是非有非者之是非是者之是非是者真是非者真非也非者之是非非者非非是者乃真非也然必自以是为是者论之乃能是其是非其非若自不以是为是而反以是为非者论之则转或非其是是其非呜呼彼亦一是非此亦一是非乃庄子无是无非之说究之孰是孰非自有定论特恐以耳中之是非代目中之是非而不能先辨夫信口是非人者之果是与非耳夫欲辨是非人者之是非岂易言哉即就余一人而论其有时见是于人有时见非于人者非一日矣行一事出一言而此以为是彼以为非或彼以为是此以为非其品题又各各不同矣夫使我而果是耶则此以为是彼必亦以为是即自州里乡党以及乎天下当无有不以为是而非我者何自而来抑使我而果非耶则此以为非彼必亦以为非即自州里乡党以及乎天下当无有不以为非而是我者更何自而来我于是再思之复熟思之意者是我者误以非为是耶非我者误以是为非耶非中有是是我者但取其是不复摘其非耶是中有非非我者独摘其非而并没其是耶夫以是我故而不摘其非以非我故而并没其是则所谓是者终非真是所谓非者终非真非是与非仅操乎得半之数而可据为定论耶盖我之不得其理而因而劳我之思者不自今始矣我向者见有是非人者矣其言曰某也是某也非某之某一事是某一事非窃谓彼所是者必实有其是必确见其是不然或彼失立于是而因喜人之适合其是不然则其是之也不若是彼所非者必实有其非必确见其非不然或彼已自悟其非而因恐人之复蹈于非不然则其非之也不若是乃徐而察之则见见是于彼者不过求媚于彼因而投彼之好以博其是者也非确见其实有是是也见非于彼者不过有怨于彼因而招彼之忌以激其非者也亦非确见其实有是非也且既谓若者是若者非似是非洞悉于胸中不难听其言以信其行又何以所谓是者自彼行之而适与之相反所谓非者自彼行之又适与之相肖也而今乃恍然矣盖其可以是人非人者即可以是我非我者也其可以是我非我者亦即可以非我是我者也我而欲自定其是非必先屏绝他人口中之是非即或凭他人口中之是非亦必择夫能以是非我者自定其是非之人而后可以定我之是非徒皇皇焉闻我是则欣然喜闻我非则窃然忧岂有当哉虽然人即不为是甘为非而当其是人非人之时未有不择天下之公是公非以是之非之者也故人无论是非但能确指我是之所以是与非之所以非我即遵而行之从而改之可已夫是我者之果属爱我与非我者之果属恶我原未可知而要之以我为是则正得因此而益去其非以我为非亦正得因此而益勉为是也由此言之是好论是非者不啻自处于薄而待我以厚也待我既厚又何必问其自待之何如也律以闻善则拜告过则喜之意我方将欢欣鼓舞之不暇而顾曰是我者彼先不能自是其是非我者彼先不能自非其非也岂君子虚衷听受之道哉

　　守拙篇
辘轳山人问于浑沌先生曰老子有言大智若愚大巧若拙信乎先生曰信智者愚之对也巧者拙之对也拙者必不能巧巧者必不至拙故曰若拙若之云者似乎拙而实非拙也窃以为此特老子之寓言吾将为之下一转语曰不拙必巧山人勃然曰顷子言巧者必不至拙岂拙者反能巧乎抑何自相剌谬之甚也先生曰子亦见天下之巧者乎接人而取巧人多避之作事而取巧人皆怨之制物而取巧物必易窳以巧比拙拙实胜于巧巧岂能胜于拙哉山人闻言仰天大笑冠绥索绝轩渠而起曰有是哉子之迂也为此说者当在数百年之前今子生今之世而欲反古之道不亦傎乎古者无济川具后世圣人作为舟楫以为可以利涉矣至于今则轮舟飞驶涉波涛如平地此其巧拙之一端当其无舟楫时视舟楫巧矣迨有轮舟而视舟楫又拙矣轮行日可千里舟行不过百里子以为巧者速乎拙者速乎陆路之有车也亦然至铁路火车其巧极矣子又安得薄火车为拙乎至于制造各物枪炮器械一切皆今胜于昔昔日之所称为灵便者至今日而皆成钝置自有外洋各种机器制造而前时之旧法皆不足言而巧者愈巧拙者愈拙巧与拙秩然判为两途近来外洋所制之物愈出愈巧若电线之传消息巧矣至于今而可以由电线签字由电线传递小影则尤巧之巧也电汽可以为灯巧矣至于今而以电机燃炮以电汽照相甚至以电汽行车吾知将来轮船必有电汽运行而置煤于不用者则又巧之造乎其极者也鸡之有蛋天地自然之理也乃西人用格致中化学化其质以为内系石灰硫磺等物所结而成因以此等物炼而成蛋亦可食与真蛋无异由是推之直可以制造生人其巧真有不可以思议者前有人戏言西人无物不奇倘能使人两肋生翅可以飞行自如则尤妙矣以为此必无之事也然观于近来之汽球人可坐以上升不啻仙人之白日飞升欲高欲下欲远欲近可以惟我之意所欲为则亦与生翅何以异耶飞龙岛之自行车既无煤力又无电力更无人力而人坐其上自能行动可高可下其捷如风是岂拙者所能为者乎吾往往驰域外之观正以西人所制之奇巧可以补吾拙医吾拙而子乃反谓拙之必巧是何说哉先生从容而对曰子姑少安毋躁请为子毕其说抱朴子言子贡游于野见老翁抱瓮汲水以灌园子贡见其跋来报往蹀殊劳因谓之曰何不用桔一夫之力可灌数十亩胡汲汲自苦乃尔老翁曰吾闻之有机器者必有机心有机心者必有机事此以机来彼以机应机心层出而不穷机事日增而不已将成一机械变诈之世界矣故玉之贵琢以成器也然过琢则易殷不如抱其璞者历世而不坏也兵刀之锋铓太利则必缺而折由是言之所谓巧者拙之奴不其然乎尚书曰作德心逸日休作伪心劳日拙夫彼作伪之人方且自以为巧不可阶而自旁人视之则惟见其拙不见其巧不知彼之所谓巧者正不如其拙者也虽然所贵乎拙者贵乎能善藏其拙也士农工商各有其业士不能农农不能笑士之拙也商不能工工不能笑商之拙也彼为士者自知拙于农为商者自知拙于工则惟赖农以为食赖工以为用而不汲汲焉不自安其拙以与农工比巧斯其为巧也大矣能用人之长即不见己之短如必以己之长形人之短则人亦必攻子之短以炫其长人各有长亦各有短短者拙之处也长者巧之处也我藏其拙而取人之巧以为我用则人之巧皆我之巧矣如必曰人有其巧我亦必有其巧于是人趋亦趋人步亦步纵使人之巧皆为我所能要亦不过与人同巧已耳何若安吾拙之为愈耶山人眙良久一揖而退曰子言亦近似有理吾将作三日思而后复先生曰可哉

　　黜奢崇俭说
礼云国奢则示之以俭夫俭美德也非恶称也乃近日之人不愿居俭之实且欲逃俭之名是诚不解其故即以上海一隅之地而论风趋靡费竞尚奢华一人倡之万人效之斗靡夸多彼此求胜以为不如是则贻人讪笑甚至以侏儒下走之所欣羡者士大夫亦翕然从之而绝不为怪习俗移人贤者不免良足慨焉不知奢则必盈既隐触鬼神之怒奢则必僭又显干　国法之诛天地生财只有此数凡草茅寒素一事之浮夸一念之侈肆中人之产不数载而荡然或及身而堕入邪途或子孙而流为饿殍身家既丧廉云亡其祸有不可胜言者试稽往事厥有明征噫奢之害人身家性命者如此此中之潜移默化实赖地方官与绅矜大户有以倡率而引导之夫地方官躬膺民社廉俸所余即服一华美之衣进一丰腴之馔亦何至遽虞亏空惟是化民成俗端在躬行至于绅矜大户亦有表率齐民之责一切用度皆宜黜奢崇俭大则惜福小亦省钱记昔贤曾列各以为程序如筵宴不许过五不许用品五中禁用燕窝只许用海味一仍用素菜一所有嫁娶及延宾师会亲友概准诸此服饰则除绅士生监外一切无顶戴之人只许穿布不得妄穿绸绫即其余之服饰亦应悉遵　会典丧礼则除祭品外一切吊客执事人役饭食概用素菜不许饮酒食肉设宴不许作乐不必发孝布妇女不许入庙烧香不许寄拜干亲其中情弊极多不必明言而耗财一端则显著也至于吸食鸦片则更为耗财之甚而又甚者诸如此类试问上海地方曾有一二人能行之乎即有一二人创而行之而人不且目为怪物乎说者谓欲挽颓风必从甲科乡宦贤士大夫而始何也民望所归民情所向一人倡之于前不必家喻而户晓众人和之于后自然效法而从风较之地方官之殷殷劝谕似易听从盖其情更亲而机亦顺焉近年西北各省水旱为灾为数百年所罕见易子而食柝骸而爨伤心惨目有郑监门流民图所不能悉载者　朝廷闻之尚且减膳彻乐居不安席食不甘味凡属同居覆载之人宜如何反躬自省痛自贬损以体天心而顾丧心病狂纵情逞欲静言思之能无汗下至于平民卑贱试问自居何等而服御饮食亦遂与富贵之家不分畛域异哉是岂享福云尔哉实则折福之甚耳天道恶盈古训具在盈满必至为灾吾为不节者深杞人之忧焉为一说以存之敢谓可以发聋振瞶耶

　　说俭
舜之戒禹曰克俭于家孔子之言礼曰与其奢也俭自古圣人皆以俭义为天下倡故二千年来之中国莫不以俭为美德盖人不俭则必侈侈则淫淫则颠覆陨越随于其后其消息至微其推极甚大盖如是也然绎圣人崇俭之旨有精义焉必非以吝啬为近似以独保其身于人之利害无与为善策而后可以长守吾财庶不背于俭之宗旨也时事多艰财帑交匮人人尤不可不以俭之一义为身家计然正惟财帑交匮时局愈亟人人尤不可误用其俭以成自私自利之祸夫人不自私其利而天下之大利出焉人不独保其身而天下之互保固焉此其理误用俭者不知也予宦于吴览于吴之都会接见其绅若富往往有身家殷实拥赀百万乡里属望以为兴一方之利源规桑梓之善法若而人者固一举手而事立集也乃以观吴之士大夫有势力者鼾睡未醒瞢然如故有一善法足以挽桑梓之利源必宜合力兴办者则相推相诿而终底于无成有一良策可以弭乡里之艰危必宜醵赀从事者则互观互望而卒至于不举往往类是其号于人者固以崇俭为宗旨者也然其日用起居饮食筵宴则又铺张扬厉踵事增华日益加甚焉故观于吴中士大夫之所有事请客也团拜也嫁娶丧葬之酬应也祝寿称觞也夫交际固不可废也而专心壹志以是为绝大事业经济之所在而舍是无闻焉则吴中士绅之所为也嫁娶所以谋姒续也而妆奁之华美服用之豪侈务求所以相胜则嫁娶易为富之矣丧葬所以送死也而仪仗之僭越礼制之铺张务使足以夸耀则丧葬变为争豪之举矣盖吴之绅若富俭于公而奢于私又往往类是然犹可诿曰人伦之终始不可废尔其最有损而无益者莫如称寿古无庆诞之事自唐庆千秋节始庸主之举未可为法母难之辰岂宜庆贺其背理已甚且吾尝默其理历证以所见高年称寿有大非宜者夫人生衣食皆定于天惜之则年长殄之则年短高年以后譬如将谢之花不即委败者徒以膏滋未竭尚留数日之春以火力催发之则滋膏尽而立槁矣老年康健犹将谢之花膏滋未尽也称觞之举饮食糜费冥冥中皆有定数与为伸缩即不必暴殄已足以罄其所蓄而使之竭犹花之不得不枯槁也然哉然哉且盛极必衰日中则昃倚伏之机至为浅显风烛之年正宜敛藏岂宜发扬此说似迂理实奇确且推人子之心不过以是为光耀而已而以一日之光耀暗中促其亲之寿与禄其得失为何如乎因论俭而附及之以告人子之为亲称寿者总之今日民穷财尽饥馑相因不逞之徒觊觎可虑呼号之子恻怛堪怜为谨慎计当深以谩藏为戒为仁慈言则岂以宴乐为安佚移其资以济饥民兴公利则消患而造福者岂有涯限何必酣歌恒舞酒食征逐为一日之快哉吾因吴人之踵事增华铺张扬厉而不知祸患之所伏也故劝之以俭吾尤因吴人之自私自利不顾公义不共利害而独保其财也故更劝之以不可误用乎俭作说俭

　　说勤
传曰民生在勤勤则不匮诚以有人必有事有事必有为然非勤乌足以有为非有为乌足以成事勤之时义大矣哉盖一人之身象乎天地天地之运无一息之停天地之机无一息之滞所以二气相感万物化生消长循环周而复始使日月一日不运行则人间一日无昼夜矣人亦犹是也人不能一日无事即不能一日不勤一日不勤则一日废一事不勤则一事废犹谓不过一日也不过一事也不知一日之废即竭数日之力已不能补之即能补之则此数日中不更形竭蹶乎一事之废即分数事之间已不能兼之即能兼之而此数事中安保无窒碍乎是以上之建功业下之谋衣食精之课学问粗之求积蓄要无不从勤字入手亦无不从勤字得来　朝廷设官以治民无论士农工商皆以官统之昔人云天子能以一心察天下之几不能以一身兼天下之务任之庶官而已不可使旷非无其人之为旷非其人之为旷也一官旷则一事阙矣记曰四十强仕夫曰强仕以其才力聪明当强壮之时事事可以能勤也故官而勤于考察则僚属吏胥自无蒙蔽作奸之患官而勤于案牍则讯问讼狱自无延搁拖累之虞如是而官之能尽其职与地方之得以受官之福皆勤之一字使然也　朝廷虽以清慎勤三字为官箴似勤尚不足尽官之能事不知清而不勤廉吏可为而不可为未必能兴地方之利慎而不勤公事当为而不敢为未必能除地方之害似勤足以赅清慎而尤为官之先务也至于士人读书则尤非勤不可一物不知儒者之所谓日知其所无日无忘其所能者断非一朝夕之故苟日日勤而一日不勤则一日之怠心已中之一日勤而一刻不勤则一刻之怠心亦中之虽养藏游息各有其时要不能无闲暇之候不知随处皆学问随处皆阅历庶不致为无用之士达而在上可以有功于民物穷而在下不至无补于身家若工商之谋利农夫之力田则又不仅用心而并须用力若何而使器物之精良若何而使经营之得利若何而使西成东作之无愆亦有不能一日不勤一刻不勤之势工艺之精商务之旺农事之讲求未有舍乎勤而可以谋别法者也由人而推之家由家而推之国一人勤则一人可富强也一家勤则一家可富强也一国勤则一国可富强也合一国之士农工商各事其事各勤其勤而其国尚有不富强者未之有也今中国贫且弱矣而所以贫且弱者皆以不能勤故也探其不勤之故其在官启夤缘之习开奔竞之风酬应之纷烦费用之浩大为问簿书钱谷能者为谁抚字催科身亲有几一切皆属之幕友家丁凡事不出差役胥吏官之耳目若为所蔽官之手足若为所束甚有欲勤而不能勤者此官之敝也而士人以科名为重其奋勉之意自宜日进无如近世士习日偷为己者少为人者多说者谓皆受诗赋八股之害故博通经史者少不知诗赋八股断不能舍经史者也即谓精于诗赋八股诚无所用然为问一邑中精于八股诗赋者能有几人当时不知诗赋八股之无用而勤于读书者尚少而今则咸知为无用恐并将经史而废之矣说者谓现在广兴西学不患其废特患其不能废耳不知既为中国之人岂能不学中国之学苟怠荒中于人心即习西学亦不过袭其皮毛浅尝止其弊将与中学等耳此士子不勤之獘也至农与工商则更因循自误苟且自安昔人云业精于勤荒于嬉固不独为学者言之也近来风气日薄人心日惰即下及乡里之人亦多嗜好而他何论哉合中国四万万人苟能各自勤奋则转弱为强转贫为富亦转瞬间事否则恐不止于贫弱已也有转移风气之权者其亦能勤于民而使各勤其勤乎则勿谓贫弱之有由而竟富强之无术也

　　勤能补俭论
今日之天下一奢华靡丽之天下也衣服则必求其锦绣绫罗饮食则必求其肥醲甘脆或且饰珠玉于衣襦冠履效西人之燔炙烹炰一出入也必以舆马为荣一起居也必以安逸为乐以致风气日即于骄奢而不知变俗尚日趋于淫佚而不知返有心世道者欲以人力挽天心狂澜于既倒于是为去奢崇俭之议然而持此议者空言仍无所补也必也在上者躬行节俭以为民先而后草上之风必偃试问今之在上者孰则能国奢示之以俭国俭示之以礼者乎说者谓奢华之俗莫甚于通商码头此何以故既为通商码头则西人亦必处于其间西人之手臂阔绰用度浩繁其一切起居服御之间所费较中国之人倍蓰中国人既耳濡目染或出而与西人作交易不得不步趋其后遂亦日即于奢然则中国此时奢靡之风实西人之所传染也而不知西人之奢固足以开中国之风气而西人之所以救其奢者则别有在焉盖西人之勤过于中国人远甚也黎明即起步行浦滩以收清气竟有寒暑无间者而中国之人则六七点钟至街上店铺皆闭而不开大约男子八点钟起床尚称为早妇女则更无论矣中国人之于逸豫如此而谓可以效西人之奢乎且人以西人之用为奢其实非奢也假如一人之身每日可进银十两而一日之中饮食起居用至七八两则见其阔绰矣而彼则尚有二三两可余若一日之中所用则需七八两而所进乃仅四五两则每日须亏空三四两此其所以效法乎西人者正其所以深害夫己身者也即就余一家而论向在乡间每年以青毡餬口所入不过六七十千家无担石之储开门七件事必资乎此余亦不敢少有浪废布衣蔬食泊如也继而游学于外每年所获稍盈则略为章身之具不若从前之韦布自甘又久之而来上海当初至时仍不敢妄用也有人邀至醉乐居小见其一举而费三百余文窃以为奢洎乎今日则亦司空见惯若以数百文请客将有笑其寒俭者矣不过吾辈虽不免移于习俗而尚不敢遽失本来面目而于勤之一字则犹可以自信余起身夏则六点钟冬则七点钟一起身即躬自拂拭几必使其明净盥栉之后即操不律无一日不然虽有小恙亦不辍有公事则办公事无公事则或为酬应之笔墨一早晨终不令有所佚以早间有清气神亦为之清爽余又短于视晚间虽静不能握管也自余作之而家人妇子亦不得不早起然则一家之中苟有一人躬行勤俭即不难起而从推而至于一乡当亦如之又推而至于一邑当亦如之更推而至于一郡一省极而至于天下五大洲当无一不如之以故西人以勤补其俭而国日以富兵日以强而中国自与泰西各国通商以来竞欲驾乎西人而上之而其所以学步西人者止得其皮毛而且于皮毛之中止得其瑕玷譬如学字者摹颜鲁公帖而专肖其大刀之捺临柳正字书而专效其跷之学其弊而不学其利得其损而不得其益不亦深可惜哉出使外洋之各随员与夫游历各国之人员往往以西人之举止绰为羡而极意摹仿之孰意反为外人所笑若此者殊不乏人而中国之人其寓居通商各马头者则无不习于奢华学为豪举由渐而移入内地风气亦渐即于奢此则中国之大患积而久焉必有江河日下之势故前此如苏藩黄方伯力行节俭严禁奢华惜乎行之未久而不能竟其功此外则各官虽未尝不大张示谕令人去奢崇俭而南面者先不能自俭又不能以勤自补其俭人亦孰从而信之不过视为故事之虚行而已故曰上有好者下必有甚焉者矣君子之德风小人之德草斯言不我欺也如欲挽回獘俗力返敦庞必先自在上者躬行俭始

　　砥行说
天地之生人也或则才或则智或则无能夫才不足矜也智不足异也无能不足患也秉气之清者其人必秀秉气之浊者其人必愚千形亿貌生质各异天地不能强同世人每以贤否之殊为天地抱锺毓之憾不知当受气成形孰为灵孰为蠢天地且不自知天地岂能受咎非特不受咎也天地自有一之者在使人人皆得合乎正轨而无能者无所见其绌才者智者无所见其优人特不自思耳或问所谓一者得非在于学乎余曰非也如使在学则言必经语必史诸子百家浏览殆九流三教底蕴全窥皆将奉以贤人君子之号乎一乡一邑愚夫愚妇目不识孔孟之书身未泽胶庠之化而忠孝节义毅然自守者皆将斥之为不肖乎且余尝见今之所谓学者矣问其习非不渊博赅治也观其外非不仁义道德也而摇尾于公卿之前屈膝于权贵之右太尉足香相公带垢半出于诵诗书而法先王者又其甚则刚愎自用执拗性成缘饰经术自文其诈如宋王安石一辈人而千古之成大事业负大气节者乃转出之略观大意之诸葛武侯不求甚解之陶靖节可知欲为第一流人物不必在读破万卷书也而登高能赋者妃青俪白剪翠裁红雕绘花月之文章刻画风云之情状诩诩然欲以才人名士自命识者嗤之于是有拾汉人之唾余而矜言训诂者有染宋人之魔障而高谈性理者论说纷纷千言不尽互相攻讦不顾是非并有不傍汉宋门户别立宗旨如姚江一派专讲良知要之皆无当于人生大节也昔人言士当为学人不当为文人余谓文人固不可为若如是以为学人则学人亦不可为论语开章虽即言学而即继以孝弟为仁之本夫孝也弟也不待学而后能也而圣门之所以为本者在此不在彼推之为臣而忠为夫而义为妇而节为朋友而信无一不当确守也而亦不必均出于学故吾之论人也不言学而言行难者曰行根于学凡三纲五常之大恭敬樽节退让之礼非由先圣之微言古人之典籍则行亦无所取资恐獉獉狉狉将与秦初之世无异而谁复能知规矩其度金玉其躬故舍学言行是犹传所谓皮之不存毛将焉附也余曰论语言君子不重则不威学则不固夫不重行之细者也而学即因是不固则行不居学之先乎孔门四科德行居前文学居后使行果可轻圣贤何以必归重于是乎方今民俗凋敝士习浮华大伪肇兴真风告逝虚憍之气既中于隐微奸诈之情复百出而不竭放辟邪侈悖谬妄为问以礼义则绝不知顾也语以廉耻则毫不在念也但逞其纵欲败度之情以快其直情径行之志非第人心之隐患恐成风俗之大忧设以其人而处之朝廷之上则不守官常罔知国计苞苴不绝贿赂公行结交市井豪奴侵蚀公中余堕名败节惟利是图或乃纵情于风月之竟忘有民治人之职官箴自玷遑恤人言朝野哗然声名狼藉使果早能检束身心自端履蹈则何至有此后来之一日抑以其人而处之学校之中则狎侮官长傲慢公卿以顶戴为护符遂肆行而无忌或假公报私或寻瑕蹈隙结怨乡党滋扰亲朋观其佻达之行为几为下流之所不及士林齿冷同类鄙夷何为不思不矜细行终累大德之训而甘犯此不韪之名真为世人之所不解若夫工商之业虽不必以绳尺限之而大纲亦岂能外会计不妨精工而欺骗之术不可有握算可无遗策而吞赖之意不可存食人之禄当思报之以忠与人懋迁宜共孚之以信则其硁硁之行亦未必不为君子之所称是故人世品类虽不一途而步趋绳墨要归一致苟使检身常若不及而举足不至忘规则安在不可以还真返朴而进斯世于纯良乎

　　砥廉说
昔者优孟有言曰贪吏不可为而可为廉吏可为而不可为盖为孙叔敖言之也然自古好官不过多得钱耳天下英雄豪俊所以勤劳王事甚至出于万死一生而不顾者岂皆为钟鼎旗常之计哉亦奔走于利而已矣虽然以利始者必以利终明知人情之不免于趋利而不能使天下之人之尽出于贪不得不矫天下之人之同励夫廉者固治天下者之微权也自故圣贤垂训勉人以廉而不及利非圣贤之不言利也中庸言劝士曰忠信重禄孟子述周制曰分田制禄从可知古者卿士大夫所入之禄皆足瞻室家供宾祭备舆卫给日用省以养其廉而遂其欲夫而后可以励其廉而罚其贪若夫范丹刘宠之徒之硁硁自守虽信为坚苦卓绝之操然非所以笼络天下之人材也故欲天下官吏之尽出于廉必先有以养其廉励其廉而后可更罪其不廉　国家定鼎之初自大臣以下庶司百职所食之俸以爵位之高下为等差继世而后更加养廉不可谓制禄之不厚矣然就目下以论之贪官墨吏到处皆然吸髓敲膏无所不至牧令岁入万缗犹不免计及锥刀关吏日攘一鸡尚未能满其欲壑苞苴进于白昼贿赂塞于权门欲求廉吏百不获一若是者何哉夫岂风俗之不古而人心之无厌耶此其故盖有五焉一则以额俸之太少也廉俸两项本非有余公罪科罚什不存一而又有上宪征求同官酬应亲宾幕友一切烦费是以视事三年必多方刻剥罢官逾岁则两袖清风求无贪婪又乌可得一则以供应之太繁也送往迎来例无公项三节两寿动解私囊司房部办需索极其烦苛月费节规供亿莫能减短不因掊克何自弥缝一则以捐纳之太广也若辈行同市侩大都为利而来其视宦海官场不异铜山金穴且经营半职已同于破斧沈舟需次数年更不免千疮百孔一旦事权既属能无有利必乎一则以冗员之太多也辕门听鼓谁非水尽山穷要路谋差更得舆金辇璧捧檄之为时甚暂而赋闲之岁月方长非挹彼以注兹将何恃而不恐一则以大臣之太贪也公卿既肆其诛求下吏必穷其罗掘倾囊以奉宦橐半入于私门竭泽而渔暴敛必加于黔首既已上行而下效终当误国而殃民此五者有相因之故有相引之机有此五者而欲天下官吏之同砥廉隅胡可得耶今宜于额俸则量为加给于供应则限以定章于捐纳则约期停止于冗员则严为裁汰于贿赂则坐以常刑如是则可以养天下官吏之廉且可以励天下官吏之廉并可以罪天下官吏之不廉然而法立则弊生日入则慝作自英明果断之主未易勃然丕变而作法于也夫天下官吏所以不能廉之故其端开之自上则欲挽天下官吏能使进于廉之机其要亦责诸在上此固非有德无位者所能救而正之矣虽然廉者立政之大防而制治之纲领也官吏不廉则上下交征利而国以危西人之设官也厚其禄杀其礼简其吏胥仆从定其供亿支销官不敢缘事而得贿吏不能虐下以取财不期廉而廉至是以国日以富而兵日以强中国坐是而委靡不振至为四邻所侮岂细故哉西人尝谓中国岁入之苟用西法整顿可增三倍诚哉是言中国民间之赋官吏得以侵渔内出之帑官吏得以浮冒上下交困而中饱者独肥藉使天下官吏而尽出于廉不诚如西人之言岁入之国可增三倍也哉

　　寡营说
劳劳子问于淡泊先生曰吾闻无极太极是生两仪天高地下惟人参之彼夫蜂酿蜜而作窠鸟为巢而毛包鱼觅水而生鲕蛛蚕吐丝而成茧以至鹿兔善听貔虎善嗅狝猴善缘骐骥善走若此者不学而知不教而能盈天下之间皆物也曾不能寂寂而寡营今先生正当年富力强之日而乃不志鹏飞甘心蠖屈日惟以饮酒赋诗绳床枯坐兀兀穷年其何乃自安于无用乎先生冁然而笑曰子以予为无用乎子今者劳劳于尘世间以博取富若贵子殆自以为有用乎子之所谓有用者施之予则转觉无用者也子之所谓无用者又正予之所谓有用者也子不见夫蜗牛乎其缘墙也愈缘而愈高乃津竭而蜗牛且枯死子不见夫骡马乎其奔程也愈奔而愈远乃力竭而骡马且瘐毙夫人贪心动则涎生欲心动则精生怒心动则气生惧心动则汗生怨心动则泪生欲动者情胜心动者神疲其享寿恒不永其处境恒不怡吾不欲有用之身劳劳于无用也而实则以无为为有为且予尝见夫世之所谓多营者矣或为田畜或逐鱼盐彼忧鼠耗此效蝇营方且谓可以揽利薮之大权也或据要津或趋快捷方式彼务夤缘此工奔竞方且谓可以持名场之大柄也以营宫室则歌台舞榭心斗角文梓之轩沈香之阁也以营饮食则山珍海错绮席华筵何曾下箸日食万钱也以营器用则玳珊瑚明珠火齐寻常视之不以为贵也以营姬侍则桑中女上宫陈娥柔靡婑披谷揉罗也夫知止不殆知足不辱此老子至言而足以针砭夫流俗也有动于中必摇其精此欧阳子深窥道窍而悉中夫人情也人而无所营则已耳受人求者常骄人求于人者常畏人营而得之亦已得不偿失而悠悠者日月仆仆者风尘瞻望眼色一笑一嚬虽枉寻而直尺终莫能由屈而伸哉孔子曰富而可求也虽执鞭之士吾亦为之如不可求从吾所好谓所求之不违乎道也孟子曰求之有道得之有命言求与得之当顺受其正也圣如孔子贤如子舆为人若此亦可谓至矣而富贵利达祗委之道与命曾不苟为之试则人世之劳劳于奔走者是亦不可以已乎以寂然不动之心而或役于声色或驰于货利以消磨于妻子仕宦之场是何其自待之薄而自视之轻乎患得患失者百端毕集万感交并更以促其算而戕其生乎且子以予为寡营则予又有说矣鸟飞以翼翮不能强飞而为走也兽走以蹂足不能强走而为飞也谷米可食而不可以为衣布帛可暖而不可以为饱土铏瓦缶登廊庙则粗美玉明珠处山林则俗则位置之有宜有不宜者后羿善射也使之制器不能为良公输巧匠也使之弯弧不能命中则又人各有能有不能也予性懒且质弱不能受劳苦又负气不能受驱策使伺候于公卿之门勉供奔其败也可立待使为农则雨淋日炙势必受病使为工则斧削椎凿百凡多不解毁瓦画墁以求食食必不可得使为商贾则逐什一权子母性亦不相近而欲奴陶朱仆猗顿势必不能要惟是善刀而藏焉人生富贵转眼邱墟就予所能者为之晚食当肉安步当车而已劳劳子起而谢曰先生之道不入寂灭不遁虚无诚世之知道者也吾亦将息营营之念而相见以真吾

　　修省篇
有西方文士东海诗人造华国先生之庐相与畅谈剧饮酒酣耳热抚掌纵论上下古今西士曰中国动以神道设教凡遇久干久雨必乞灵于神地方官如此督抚大员亦如此即朝廷亦如此而西国无是也夫晴雨者天地气化殆亦自然而然岂果有神焉以主之西国无此祈祷之事而晴雨亦未见不时中国动辄祈祷亦未见其均调是殆非古之训欤东人曰晴雨之用祈祷古则有之第中西之祷不同西人所敬者天而中国之所敬者亦天而已其明神道设教者正所以明天之当敬也是故二帝三王之书典以钦始谟以钦终敬天勤民中外所谓圣主贤臣固无或敢外此者也盖天视自我民视天听自我民听能敬天乃能勤民知勤民自知敬天推敬天之意以敬神乃有祀典之制西国虽不识祀神西人则未有不知敬天者也独异夫中国昔之时一遇水旱之变以及一切意外灾祲朝廷辄下诏求言或求直言极谏以为此可以挽回天意潜消沴厉此则殊不可解夫求言之典即非遇灾之时何尝不当举行何独于遇灾而始求其甚者乃求直言极谏直言极谏岂待求哉上苟从谏如流闻过则喜斯天下臣民孰不欲表其愚诚献其忠荩又何待求若求之而无人也应之则为虚求矣若有人应其所求而其所以进言者或太觉戆直或触怒权贵或拂逆君心则即于求之时暂为含容日后亦必以事中伤之历观中国史册所载若此者往往而有夫既经求之则必用之苟不之用焉用其求以求焉者冀挽天心而用与不用仍凭一己之私意以是为禳解灾祲之具又何益乎此则东海西方皆无此举者也华国先生乃掀髯大笑而起曰客休矣居吾语汝夫井蛙不足以论海夏虫不可以语冰东西之治各有所宜不可以施之于中犹中国之治不可以施之于东西也夫人为万物之灵至诚之极可以参天地之化育定天地之正位号为天子则与天亲也时凛日监在兹之念而后于政教号令无敢稍有忽此敬天之至意所以立之本也其遇灾而惧下诏求言正恐有时而蔽明塞聪偶失夫敬天勤民之旨故一遇灾征必先侧身修行而尤以求言为急务有言者而后可以闻其过闻其过而后可以改此正修省之第一要义自古圣王下求言之诏必有贤臣应诏而至如董仲舒陆贽之辈史不绝书其或有虚应故事或以忤旨而加罪者则叔季之世有之盛世之所无也易曰君子以恐惧修省周宣王时旱既太甚方值政乱国危而宣王侧身修行欲消去之天下喜于王化复行百姓见忧诗人作诗美之卒成中兴之业三代以下因灾而求言者指不胜屈其求言者原欲以自知其失而改之以是补缺失回天心而其所以见诸施行者无非节用爱人之事用或有不尽节者得直言极谏者不惮苦口而陈之则一切浮靡诸事或可稍自节省也人或有未尽爱者得直言极谏不顾批鳞而诤之则一时苛暴之政可以逐渐灭去也此其机固自言者发之而其事则在听言者行之传说曰言之匪艰行之维艰伊尹曰有言逆于汝心必求诸道有言逊于汝志必求诸匪道果其有人言之立即听之用之不尽节者悉予节之人之未尽爱者蔑不爱之如是而天心有不为之感格灾祲有不因之消弭者无是理也客不见夫我　朝之仁政乎偶遇偏灾　皇上无不渥沛庞恩立时发帑　皇太后又以深宫节俭项下拨给赈捐约计前后以数十万计湛恩庞鸿遐迩戴德夫是以连年虽有偏灾而不害　朝廷之心固无日不以痌在抱故观感者竞为善事以格天刻下山西之赈甫可稍缓而顺直之急赈投助者又踊跃输将矣夫非　朝廷之仁德所感而生者哉而客乃以中国之神道设教为多事下诏求言为虚行也乎若夫谓天变不足畏人言不足恤此王安石蔡京辈之悖言岂　圣明之朝而出此哉客闻言肃然辟席蹙然致谢曰仁人之言其利溥哉吾侪远人亦当油然生感矣

　　公利说
天下之大要曰利天下之大害亦曰利盖自孔子言小人喻于利孟子对梁惠王言何必曰利而后世谋国之士讳言功利利之一字遂为儒者所诟病庙堂之上计及度支者则訾之曰言利之臣市井之中较及锱铢者则薄之曰牟利之徒彼岂不曰重本而轻末抑财利而尚道德仁义也然亦思周公大圣而官礼实开夫利源管子名臣而山海咸探夫利薮古之谋国者未尝讳言利且必先兴乎利而后道德仁义可得而施是故兵农礼乐非利不行教训正俗非利不成下有赋税以贡于上所以贡者利也上有蠲振以逮于下所以逮者亦利也且也甘旨之奉子非利无以事父母羡余之进臣非利无以媚君后室家之赡夫非利无以畜妻妾推之财产相让惟利足以内睦夫兄弟有无相通惟利以外足交夫朋友五伦之内无一不恃乎利以隐为固结显为维持又何论乎觞酒豆肉之往还桃李琼瑶之投报凡所以笃宗族和乡邻联姻娅通世好者胥于利乎取资至于为政临民先养后教所谓仓廪实而知礼节衣食足而知荣辱惟利足以道之使行即仁义德道之施亦不能以空言取效也所患风俗日偷人心益薄一切机械变诈之事狱讼争斗之端大率多因利起甚至臣子之犯上盗贼之作乱大小强弱之驱胁并吞皆有所利而为之则以知利之为利固天下之大要亦即天下之大害其要害之分云何则曰公私而已矣利为公利虽薄海不啻一家私为私利虽骨肉无殊敌国良以心术至幻事变至微而其操纵成败之机固至捷也近人杂说中载乾隆时一朝官将赴外任诣其座师处辞行师问为治之道何若其人以去弊对师曰弊者养民之源何可轻去是言虽不足为训然亦颇有见地公事之所谓弊即私事之所谓利人不能无利心故世不能无弊端是以圣人言因民之所利而利之诚能化私利之心而为公利之心即可易私利之事而务公利之事窃见今世西人实得此意中国向以士农工商为四民士居首者谓其虽无恒产而有恒心故也农次于士者以国本所在故也工商次于农者以其逐末故也是皆轻利之见也自通商局启近廿年来工商渐重或者谓中国未受通商之益而人心已隐受其害廉耻捐而大防溃实惟重利一念为之厉阶至于税厘益重民财将匮犹其害之显见者蒙谓此固中国人心之害而不得归咎于通商夫西国之重商也有商务学焉必使之学而后可以为商是西国之商犹中国之士也岂惟商犹之士即各项工艺以及兵农无不有学校以育材能是工与兵农皆犹士也中国工商凡所以操技艺计什一者初未尝有学校以育之所以私利之心囤积而不可拔观西国商务由国家设立商部经理其各项商人名曰公司顾名思义可见利为公利而非私利中国工商之心与之相反即官绅士庶之心亦多与之相反人人存一自私自利之见而欲事之集也得乎今欲洗刷中国人心之积弊首宜广设各项学校教习少年子弟令其明白公利道理而又归于核实他日此辈出而用世庶几不蹈旧习否则名讲仁义道德而其心实系于利即欲步武西法挽回公家利权而其心不离乎以私利为重则天下事终不可为蒙故谓今日而欲振兴中国自不讳言利始而必自人各存一公利之心始

　　义利辨
呜呼国家治乱安危之故虽曰天命岂非人事也哉人事之得失视乎公私公私之得失存乎义利古之善治国家者不以利为利而以义为利其道固昭然若发蒙矣自人心溺于利乖乎义合食味别声被色之伦日坠于计利害义中而不自觉生于人心成为风俗遂令国家之安也听之危也听之治也乱也亦听之诿于天命之莫可如何实怠于人事之委靡不振大事将去孰与挽回徒为啸歌伤怀而已且夫义中之利亦甚广矣君取正供而得赋税臣受俸廉而得禄养士能教诵而资餬口农能耕获而望有秋工能操作而可易事商贾能贩运而丰赀财使于求利无往不利利之合义也大矣哉而乃舍义以求利苟得乎利虽害义而弗恤臣怀利以事君抱中饱民怀利以奉上罔计急公卒之知有利而君臣之分忘知有利而父子之性乖知有利而兄弟朋友之情薄孟子云君臣父子兄弟去义怀利以相接然而不亡者未之有也且夫坠渊崖蹈汤火所在多有谓其苦不自知也乃始则蹈而不知卒且知之故蹈是明明舍义取利以自害也今之世矢口即言利无时不谋利无地不谋利无人不谋利利令智昏合贵贱长幼如一试叩其所为义则昧昧然有所不知即稍有一隙明者亦为利所掩蔽有心人即大义切责之歆动之必以为老生长谈无补立身不合时趋辄拂袖而去不欲听闻转讥笑如公者好谈明理不善谋生必老死沟壑而后已噫是其不知所谓义仅知其所谓利势必见利忘义以义为不利又假义以获利滔滔天下汹汹情义利之不明其害直甚于坠渊崖而蹈汤火悯人心之锢蔽哀习俗之凌迟君子曰是不可以不辨义者吾性中固有之物得之则为人失之则无物义者心之制事之宜非求乎外也王者经理天下有仁育义正之规有渐仁摩义之用上好义而民莫敢不服使以义而民无不从故辨义度义罔不精义刑义杀罔不详所以儒者喻义由义集义以求为精义入神之用其下则慕义徙义畏义抱义种义以自全其羞恶之良义路荡平无忧快捷方式之窘步也义方训诲无为凌躐以犯上也使人人明乎义常则为义民变则为义勇安则有义学危则有义举祗一个义字遂以措天下于泰山之安是义何可不辨利者天地自然之物日出不穷以赡养万民宜公不宜私也宜散不宜聚也宜分不宜专也分内之利安而纳之分外之利挥而去之以无欲为贵以不贪为宝不以贿而焚身不怀璧以获罪不争利以相斗不贪利而公不谋利而病国而天下有一利即有一害害之随利如影随形为君营利则害社稷为后人营利则害子孙必沾沾于利胡为者故孔子曰君子喻于义小人喻于利

　　说谄
今夫待君子易待小人难待有权势之小人更难畏其难而去之则可不受其难因其难而有以驾驭之则虽难仍不见为难既不能去又不能驭斯小人之声势益张小人之气焰益肆而处其下者将受无穷之累矣而不意彼且忽生一计焉以为小人之所以肆其气焰张其声势者恃其富耳恃其贵耳恃其精明与强干耳我但窥其意中之所恃而故趋其富故敬其贵且故为装腔作势花言巧语以极称其精明强干安知小人不器重乎我而他人所极以为难致远而避之唾而去之者我事之反见为易易而益相亲密乎故自有肆无忌惮之小人而谄小人之人即与之俱出亦自有谄小人之人而不谄小人之人愈显而易见比卑污苟贱之所以在在皆是而令有识者目笑之不暇也然窃为谄者计其设计亦良左矣古人有言曰醴泉无源芝草无根人贵自立苟能自立何求于人即使求人亦但求和气谦恭之君子而必不乐近肆无忌惮之小人其于肆无忌惮之小人入其室如进柙槛见其人如对犬马听其声如闻其藐之如此犹岂有半点卑鄙龌龊之气在其干干净净清清洁洁明明白白之心目间哉而乃不知自立但知媚人且不媚和气谦恭之人而专媚肆无忌惮之人岂真以若人为富乎为贵乎为精明强干乎呜呼此无论误会其富其贵其精明强干适为善媚者所窃笑即使真富贵真精明真强干而出诸肆无忌惮之人亦当鄙之轻薄之而不必更用其谄富贵精明强干之皆非其人所有哉虽然我谓不必用谄者彼方且谓非谄不行也我谓如是之人不必谄者彼方且谓惟如是之人乃足以用我谄也至专用其谄于如是之人则其人亦必如是中人可知矣其人亦如是中人则其平日所称某也富某也贵某也精明某也强干者皆不离乎如是之人可想矣噫是直将终其身于卑鄙龌龊之场甘为如是之人之气焰声势所埋没其聪明蒙蔽其识见抑塞其胸襟而永无复有豁然开悟废然思返之一日矣悲哉悲哉能弗令我始以笑而继之哭哉今且弗问其前者若何后来若何而但就目前观之则见其与小人坐则恭恭敬敬以为谄见其与小人语则唯唯诺诺以为谄察其与小人交接则忐忐忑忑以为谄谄之心出于天性谄之机熟于世故谄之态遂忽变幻而不可以意测故有时小人所是者即低头下气以事之小人所非者即大声疾呼以叱之小人所未定品评者即故作游移不决之状以委蛇而迎合之其用心若此之苦其作态若此之工彼小人心地模糊识见浅陋或竟被其牢笼而深信不疑乎然而小人信之则君子鄙之矣君子鄙之则舍小人之外无复有信其人者矣且使小人而果属有权有势之人犹得曰谄一小人胜谄百君子即终身保其位置不难特恐小人亦寄人宇下与暂居传舍之君子无以异谄之效尚未可必谄之名则已流播而为真有权势者所闻而唾弃耳彼谄者而未闻我言也彼谄者而闻我言我知其必五体投地感泣称谢曰微子言我几不自知其失策也

　　骄谄同源说
今天下一骄谄之天下也人第见世之富贵者趾高气扬贫贱者卑躬屈节以为同此心志同此血气何情态相反一至于此而不知其骄也谄之变态也其谄也正以为骄地也生而富贵者无几矣彼趾高气扬者大都由贫贱而富贵者也由贫贱而富贵其用心甚苦其得志甚难其情状亦甚可怜当其伺候于公卿之门奔走于势利之场揣富贵者之性情而迎合之窥富贵者之嗜好而趋奉之富贵者曰然则应之曰然富贵者曰否则应之曰否仰其眉睫莫敢违拗如是者数年趋承恐后不遑起处如是者又数年于是富贵者始徐徐称其贤爱其才任以事权肥以利禄而向之贫贱者至是而富贵矣向之谄人者遂至是而骄人矣若是乎其骄也即谄之变态也其由谄而骄也即其素所习熟见闻亲承而又将持此以谄我者之工与否也则其骄也固宜虽然一冬一春靡屈不伸一起一伏无往不复我安知由贫贱而富贵者不仍由富贵而贫贱耶由富贵而贫贱其情较诸生而贫贱者尤觉难堪昔者意气自雄赫赫在人耳目间乃曾不转瞬向之所欣俯仰之间已为陈静言思之能不凄然于是挟其故智不自暇逸而且甘苦亲尝则转变愈熟阅历有得则作态愈工其意以为能屈能伸大丈夫处世当如是也我安知夫昔之致我贫贱者不一旦出其上而夺其富贵乎又安知夫昔之骄我而使我不敢不谄者不转而为我所骄而谄我乎若是乎其谄也正以为骄地也其由骄而谄也不以为可耻以为是天之磨炼英雄而曲折以成就之也则其谄也亦宜总之谄为骄之根苗骄为谄之结实相习成风古今一例不独今天下为然特至今日为尤甚耳彼见其情态相反而怪之得毋少所见多所怪乎闻者曰子言如此似深于阅世者岂子亦从骄谄中来乎抑疾此骄谄者之多而将避之乎则应之曰世中无异术世外无余地避之不能随之亦不屑惟有以贫贱不谄富贵不骄者矫之而已闻者曰子今者亦一贫贱人耳我见子今日之不谄安保子富贵后之不骄乎则应之曰予之穷于世久矣谓他日必能富贵所不敢言独平日不善逢迎不事修饰见有富贵逼人者则汲汲焉去之而又未尝不顾贫贱者而心恻也特遭逢抑塞有志未伸不克尽斯人而振拔之为可恨耳彼世之卑躬屈节者方趋炎附势之不遑又奚暇分其谄富贵之心而心乎贫贱者哉然则子见我今日之不谄不必问他日之骄与否矣若据所已见者而信之以所未见者而疑之则今世名公巨卿中非无慈祥恺恻卑以自牧者为问其从刚方正直中来乎抑从卑污苟贱中来乎子其志之凡富贵不骄者必贫贱不谄者也又何疑于贫贱不谄者及富贵而或出于骄乎此我之所以自信也此我之所以自信而将以坚子之信也

　　齐家要言
天道化生万物重赖坤成男儿志在同方尤须内助从来贤士恒得力于贤妻自古哲人不委身于哲妇故北郭辞聘而履洁蒙山荷畚而行芳君良获贼久同六院之庖蔡廓防嫌不从一服之请此无他家人之利在乎女贞君子之道造端夫妇也乃有黄卷名流青年学士淫邪未屏嗜欲潜滋惑志燕私溺情狐媚因爱忘丑越礼徇情从匪彝而遂欢心语不根而资话柄横经考道之志竟消磨于艳妆锦心绣口之才阴受制于粉黛良有自也岂徒然哉然而终风且暴谑浪无端设遇妇贤不助夫恶去妆饰以折狂荡修礼貌以惩邪思将孟光令范却缺芳名不难再见于琴瑟间矣奈何色溺娇娆语形妖媚黑甜乡里徒困良人红粉队中竟迷夫善行鼓惑疏毛里之深情惯弄莺声乖手足之至谊反肆鸩酒之毒遽忘药石之箴进谗愬于枕边声声下泪定阴谋于帐底语语动人因之刚肠化为柔肠和气变为戾气阋墙起兄弟生冰炭之嫌同室操戈妯娌隳胶漆之好遂至南山乔木或以气殂北堂萱花竟缘忧死指陈其弊无非欲分居各衅以图自便耳嗟乎何忽以舌锋三寸断田氏之紫荆乃敢将腹剑一挥摧窦家之丹桂推诸农工商贾莫不阻碍前程质诸亲族邻朋未免贻讥大雅此固因妇人之不贤良亦由男子之无志苟使宴尔新婚监于成宪庄以持之恕以待之示以前贤之女箴告以先代之妇德敬如大廷之宾客凛如尔室之史官笫间无戏谑闺阃内有范围化导与劝戒并行消恶习于已往礼义与情爱兼至保德性于初来则丈夫既无失德彼妇安有闲言哉若犹未也则当甘言密语时务宜着意留心审慎是非详辨真伪劝我以修身劝我以治家此辅我助我规我以正也其言可听亦可从诱我以货财诱我以安闲此则害我误我导我以邪也斯言当拒尤当责善恶攸分损益自判斯丈夫之志气不受缚于房帏而妇人之谗慝岂妄行于闺阁此男女居室之也世之君子当不河汉斯言

　　论齐家之道不徒以能忍为贵
慨自世风不古天性日漓利欲之蔽渐深爱敬之良愈汨历观报章所载或变故生于骨肉或衅隙起于家庭或以同气而相残或以连枝而构讼语同习见事不胜书甚至如十六日申报所记沙渚春禽一则之第四条有子既路死而父临其尸草草成殓其心若漠然者虽其子不肖固自有以取之然其父之心肠抑何同于铁石也客有素善诙谐者因阅此事猝然问曰昔张公艺九世同居唐太宗问其齐家之道公艺书百忍字以进若此父者殆亦能忍矣乎曰否否考尚书云必有忍其乃有济孔子云小不忍则乱大谋朱子集注谓小不忍如妇人之仁匹夫之勇皆是由此观之忍字实有二义夫智仁勇为三达德岂有人而可以不仁可以无勇者特恐仁非所当仁或以枯息而养奸则仁而近于妇人勇非所当勇或以躁妄而偾事则勇而等于匹夫于恻然动念之顷存其心而使不摇是谓忍性于勃然莫遏之时制其心而使不乱是谓忍气其用刚与用柔不同而其为强忍也则同知小不忍之为小仁小勇即可知能忍者为大仁大勇自来齐家之道不患不忍性特患不忍气张公艺之百忍或者专指忍气而言若此路死者之父绝父子之恩断天亲之爱其为人固大不仁矣顾平日失教其子病正由于小仁是他人之持家患不忍气而此人之处家患不忍性惟小不忍以至于大忍岂得以公艺之言为借口乎若夫忍气云者亦非一于忍而已也大率家庭之气不外二端或诟谇起于耰锄或谗间生于婢妾能忍气者可使大事化为小事小事化为无事然此仅疏其流而未清其源设也人以横逆于我而我仅以大度容之彼不生其感愧而反以我为易与矣人以虚诬尝我而我仅以摸棱处之彼不觉其慑服而反以我为不明矣极乎其弊即鲁之相忍为国但图苟安目前初非正本清源之道彼张公艺之所谓忍者或于小事则然耳否则忍于一时而必思所以善其后忍以定变而必思所以守其常要之齐家之道必如大学所云而后可大学者孔氏之遗书也其言曰古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物物者何身以外之家国天下有形之物也身以内之心意无形之物也有形之物宜辨其是非以分去取无形之物宜辨其邪正以定从违辨之奈何其道在格格之为训古有七十二家格字木各证以孟子所云格君心之非要以辨别区分之义为近内之在心与意格其似正而邪似邪而正邪正分而正不涉于邪矣外之在家国天下格其似是而非似非而是是非分而非不淆夫是矣所谓物格而后知致知致而后意诚意诚而后心正心正而后身修身修而后家齐也由斯以谭齐家之道自有其本而岂一忍字所可赅哉若孟子所云人皆有所不忍达之于其所忍又云先王有不忍人之心始有不忍人之政是皆以忍字为痛戒而又云所以动心忍性增益其所不能则即孔子小不忍乱大谋之说也末俗好勇斗狠以忍字药之固是守身保家之上策而于儒者之道则或未尽然兹因客问沙市之事而推论及之
</div>
    <div class="pagination">
<a href="皇朝经世文统编_page285.html">上一页</a><span>...</span><a href="皇朝经世文统编_page281.html">281</a><a href="皇朝经世文统编_page282.html">282</a><a href="皇朝经世文统编_page283.html">283</a><a href="皇朝经世文统编_page284.html">284</a><a href="皇朝经世文统编_page285.html">285</a><span class="current-page">286</span><a href="皇朝经世文统编_page287.html">287</a><a href="皇朝经世文统编_page287.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
