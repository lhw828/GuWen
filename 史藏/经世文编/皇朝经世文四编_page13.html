<!DOCTYPE html>
<html>
<head>
    <meta charset="UTF-8">
    <title>皇朝经世文四编 - 第 13 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文四编 - 第 13 页/共 29 页</h1>
    <div class="content">一曰减捐纳以肃官方科甲人员虽未必尽属廉洁而自念读书考试数十年历之辛苦偶得一官一旦因贪去职则所得不若所失之大即不肖州县贪念亦有所顾忌而不敢为若捐纳州县不过费一二千金得之原易一旦出膺民社无不肆其掊克之谋以为取偿之讨迨宦囊既饱即以其余捐升道府大员较之为循吏而以卓异保升不更便捷乎纵令发觉严参而彼已为富家翁矣从前军饷浩烦朝廷实为不得已之举刻下军需稍减厘金可以补苴地方既平京饷渐能全解似宜权轻重而酌去留且查近年铜局一所入统计不过百余万两其间报捐道府州县者尚不及半少此数十万金于库当无所损可否请旨饬部核议将道府州县之最关吏治者亟行停止其余事例不妨暂留所去者止一时之小利所持者实图治之大原关系实非浅鲜也一曰综厘局以征实数恭阅邸钞厘金一项曾蒙谕令各督抚体察情形酌留大综撤去分局零星杂贩概免抽厘此诚圣主体恤商民之至意惟恩必期于实逮不可以虚行可否请旨饬令有厘金省分将从前所设之局悉数开陈奉旨后已撤者某局共计若干处暂留者某局共有若干处报部以便稽察所有应捐应免之货物亦必详细开列刊刻告示贴各局之前俾商民共见共闻以免委员差役含混私收之弊仍不得分卡于外避其名而存其实庶善政可期广被矣一曰省差徭以纾民困河南直隶山东等省差费甚重尝有税银一两而差费派至制钱五六串者缘军兴已久所有过境兵车及协济车辆为数烦多地方官不得不借资民力也乃查河南等省陋习凡州县官之子弟亲友无不擅用差车上站出一印帖或发溜单下站即如数应付甚至家丁之丁幕友之友俨然乘传往来相习成风实属不成事体相应请旨饬令各督抚严行禁革如地方官有发印帖溜单擅用车者滥发滥应之员均科以应得之罪至于正项差事应用车辆亦必严禁丁役藉端多索讹诈勒掯等弊官一分之扰即民受一分之恩是即培植地方之一端也以上六条臣愚昧之见未必有补高深而用人行政察吏安民实目前之急务是否有当伏乞皇太后皇上圣鉴
请严汰劣员以肃吏治疏咸丰十一年
朱潮
窃自军兴以来论时务者曰筹兵曰办团曰议饷三者当今之大计中外聚而谋之不遗余力矣有以安民之说进者或以为迂阔而无近效顾臣愚谓今之时势尤必以爱民为急务非敢骋虚词而袭陈言也国家为民设官今之牧令重为民困真有可流涕长太息者弊不胜言臣请揭其弊之甚者为皇上陈之一曰横征为害军饷不足不得已而劝捐果使涓滴归公何致兵民交困不肖官吏视为利薮未充公府先饱私囊迨一经染指受人把持转于绅宦大族指受畏其势强无如之何而抑勒侵渔辄取盈于中下之户至设局捐厘尤恃其无从查核重征并计则斗粟尺布处处拦截任用匪人则恶役蠹棍层层剥削大吏岂尽罔觉知情放纵上下分肥归于公者一入于私者九民不聊生矣一曰讼案不理民间词讼递入公门即有值日差役至被告之家恐吓需索名差使费多则数百千少亦数十千其余勒索名目不一而足倾家破产比比皆是两造废时守候具数十牒衰词吁恳求其审理而不可得即牌示审期矣届期忽收牌中止即坐堂听审矣或请托者至而案仍不结其吸食鸦片者俾昼作夜白日昏睡夜半坐堂案牍尘封盈千累百虽完结例有定限而上司漫无觉察弱者衔冤强者上控此而求民服不可得矣一曰刑狱滥施监狱所以禁重囚也外省各府州县另设私所杻锁禁锢累月经年其违例之刑枷重百斤笞以千计堂下之呼号极惨堂上之盛怒难平更有胥役串通门丁所传人犯先行羁禁名曰私押索诈则百端凌虐得贿则竟行释放至于捕役诬良擅自栲打反背压磨缩顶立笼尤惨酷不忍见闻谁非赤子而残虐至此以上三端害民滋甚伏思百姓皆皇上之百姓也官吏所荼毒之百姓皆皇上恫瘝在抱之百姓也我朝二百余年来深仁厚泽浃于民生小民具有天良谓国家之待吾侪至优极渥而横被摧残万里君门无从呼吁言念及此能无痛心方今四郊多垒兵燹余生流离播徙官不恤民而民受贼裹胁遂反致为贼用酿乱之由罪在司牧实在情形非臣之激词也自捐纳之例开流品混淆贤邪杂进俱在圣明洞照之中全赖地方大吏随时甄劾登进之途从宽澄之典必严激蜀扬清督抚之责也乃各省大僚每于初到任时参劾庸劣数员以示风厉久则情面习熟通同一气重案代为消弭经年绝少弹章积习相沿大抵皆是吏治一日不振寇患一日不平故惩治劣员实与治兵相为表里请旨严饬各省督抚激发天良力除徇庇不负僚属何如不负朝廷不得罪于劣员何如不得罪于百姓除寻常公罪照例纠参不计外仿周官崴会月要之意每届年终将参劾劣员事蹟名数或实无可劾奏闻一次以昭慎重而凭核实别经发觉惟该管上司自问但去一贪酷之员即进一循良之吏风声所树争自濯磨补救时艰在此长治久安亦在此臣愚昧之见是否有当伏乞皇上圣鉴
条陈整饬吏治疏同治八年
窃惟天下者州县之所积也一州县得人则一州县治各州县皆得其人则天下无不治皇上澄官方勤求民隐其以察吏安民之道诰诫督抚者至详且悉而吏治仍未振兴者臣尝推原其故一由于军务省分督抚之精神才力俱用之于练兵筹饷而于吏治或未暇兼顾一由于文诰相承督抚虽有整饬之心而未知所以整饬之术以致粉饰因循积重难返臣愚以谓不澄其源则流无由洁不去其弊则利亦无由兴不揣冒昧谨拟六条敬为我皇上陈之一道府大员不宜用捐纳人员也巡道膺考察属吏之任知府有表率群僚之职秩渐崇责亦纂重内而部院司员外而厅州知县或由特旨简放或由保荐升转其人必皆历练十余载或二十年方与其选惟捐纳人员不计年劳之浅深亦不问才守之优绌但舍厚资便膺方面及履任之后有不厌观听而为属吏所轻者有不谙政令而为吏胥所欺者夫己则不明安能察人己则不正安能率属吏治之不振未必不由于此拟请旨饬下各督抚留心察核凡捐纳道府人员必老成谙练才守兼优方准留补其余则严行甄别并请旨饬下捐输衙门以后除由进士举人三贡出身者仍准报捐道府外其余一概不准报捐道府庶名器愈重而仕途渐肃矣一军营保举不许擅保文员也查军营中惟办理文案总办营务处须用文员不过数人十数人足矣其余带队打杖皆武夫事耳乃近来军营习气一杖之胜保举文员动辄百余人并有无谋无勇优游戎幕徒以亲戚情面师友属托亦得滥膺荐牍夫以陷阵摧锋之能而责以簿书钱谷之事实已用违其才其人由钻营请托而来安能洁己爱民有益地方乎拟请旨饬下各督抚留心察核凡由军功保举文员必深谙吏治有守有为方准留用若祗有军功而吏治未谙者请按其品级改为武职其由钻营请托而得者则严行甄别并请旨饬下统兵大员以后军营保举除办理文案及总办营务数人外凡带队打杖得有军功者只准保升武阶不许擅保文职庶用当其才而治效可矣
一军功开复人员宜严加甄别也夫官至被参复经部议斥革则其人之不可用明矣向来吏部设有不准捐复之条所以严立限制近因军务兴凡被参革及大计甄别人员明知不能捐复乃多方夤缘投入军营一杖之胜名其间遂已公然开复此等人员或营私罔利或暴虐病民才力心术已可概见岂在军营奔走一番遂可长其才力换其心术乎变乱之兴未始非贪酷之员阶之为厉乃既酿祸于前彼反因祸而得福又何怪贪酷之员肆无忌惮也拟请旨饬下各督抚留心察核凡军功开复人员果能涤虑洗心力图上进方准留用倘稍用故态即具实严参并请旨饬下统兵大员以后凡参革人员不得擅行留营违者从重治罪庶劣员有所儆惧而官常可饬矣一各省实缺州县不宜数数更调也古来循吏之多无过两汉汉宣帝有言太守民之本数变易则其下不安民知其将久不可欺罔故服习其教化迩来捐例大开捐纳人员每省多至数百人上司垂怜倡为调剂之说往往将实缺州县调往他处而令穷员往署无论宋斤鲁削徙地不能为良彼穷员者知上司调剂之也又知己之不能久任于是视民生之休戚地方之理乱漠然不一动于心而日朘月削惟一己之囊橐是肥吏治之坏半由于此拟请旨饬下各督抚凡实缺州县如有贪暴劣迹或才力不胜即当据实严参否则毋得数数更调即有署事缺出亦须为缺择人不可徒悯穷员意存见好庶长材得以展布而久道化成矣一文员朦捐本籍宜令自行检举也国家定制凡文员选缺在本籍五百里内者俱令回避所以杜瞻徇报复之弊法至善也乃近来捐生意存趋避往往冒他省之籍捐本籍之官履任以后或因睚之嫌而意图报复或徇亲友之托而变乱刑章种种弊端皆从此出夫人臣筮仕何地不可效忠顾先卖祖宗以求荣其居心已不可问而百弊丛生不可究诘乎拟请旨饬下各督抚明切宣示凡朦捐本籍人员许其自行检举改归他省如始终朦混别经发觉即治以欺罔之罪庶公道大昭而人知奉法矣一司道与属员毋许拜认师生也夫拜爵公朝谢恩私室古人所耻乃近来州县往往于司道中窥其为督抚所亲信者挟其重赀执贽门下一经列入门墙即使造孽无穷其师为之维持徇庇四川前数年此风甚炽今督臣吴棠到任力加整饬若辈稍知敛迹但恐日久故态复萌更恐此风他省亦所不免拟请旨饬下各督抚严切示禁凡司道中有属员拜认师生者即具实严参如督抚纵不言别经发觉并将督抚严加议处庶奔竞之风绝而吏治可清矣以上六条俱积弊相沿有关吏治欲扩清而振作之惟在各督抚之公忠体国实力遵行将源清而流自洁弊去而利自生于以察吏安民上副我皇上宵旰勤求之至意则元气可复太平立至矣愚昧之见是否有当伏乞圣鉴
论整顿吏治宜先加俸裁缺
今之谈时务者每曰中国之弱弱在蒙蔽中国之贫贫在中饱夫此蒙蔽中饱者类不出于官原官之所以欲蒙蔽者因无一不存中饱之见以致利令智昏顾身而不顾君顾家而不顾国是则欲除蒙蔽之害当先除中饱之弊论官之中饱自不待言则除之自不能缓然必思宦途中人岂皆不肖其何以而皆思中饱乎治吏如治病然必先究其受病之由而后切开方庶有把握若仅顾其已见之症药非不对其如本原之窒何自人一行作吏无不有身家之顾即无不有瞻养之谋朝廷原不欲使枵腹从公故定以常俸予以养廉俾得尽致君泽民之心奏庶绩咸熙之效无如俸银既七除八扣几归乌有而养廉区区尚不敷其酬应馈送之费若不取之非分即倾家荡产亦难弥补如是而欲使其不中饱其可得乎故蒙意欲袪中饱之弊宜先优廉俸俾使瞻养家室无少欠缺然后将正杂各项实收实解衙门局用实支实开则不持中饱之弊可除而各能自立无所掣肘则蒙蔽之习亦可扩然一清现在改设外务部所定各员薪水较前总署优加奚止数倍在京秩费用向较省于外官而如此优给则外官似更宜加给可知或谓此系办交涉之事非别项衙门可比不知办交涉固当郑重而别项即不必郑重耶同为朝廷之官同办国家之事既设此官即责无旁贷何能遽分轩轾且外官更要于京官京官不给仅取给于外官外官不给其取民不当更甚耶每见今之为官必计较于缺之肥瘠诚以缺之肥为官之肥缺之瘠为官之瘠耳若概加廉俸悉除陋规则肥瘠皆归之朝廷官既无营私之处则夤缘奔竞之风自绝而蒙蔽可除此整顿吏治之所以必在于加俸也朝廷职官之意当时非不谨严后来踵事增华有增无减有名无实之员一多病商病民之事愈甚京秩现在有归并之意而外省冗闲之职更宜删除除如一郡之事一知府治之足矣何必有同知更何必有通判哉一县之事一知县治之足矣更何必有县丞主簿检典史哉至于汛地用以扞卫地方而现在各处汛地非但不能御盗抑且不能防贼且自绿营屡次裁改每汛多不过三四人留此三四人徒耗兵饷徒扰闾阎何如尽裁之为愈乎且若不即裁吾知佐贰汛地非但耗民且亦难免窘迫从前佐贰汛地所恃地方陋规以充宦囊后鸦片盛行各镇各乡地方官无不以烟灯捐为正项出息竟化私为公苟非设法贪取必至枵腹从公在捐例广开则裁缺固为棘手之事现既奉诏永远停止既捐者亦有限数其人所捐之职裁去则留以借补别缺亦不至向隅裁缺一多无拥挤倾轧之虑则人才自振此整顿吏治之所以必在于裁缺也或者谓俸加矣缺裁矣而人心未变贪得依然则又将何法以处之则应之曰吏治如练兵去其老弱则精壮无推诿厚以饷糈则士卒皆用命由是而再加操练则自成劲旅矣如谓士途清而人才不能振厚诏糈而人情不鼓舞者吾未之信也
和论
龙启瑞
和者古圣王所慎择而用之者也古之所谓和者众贤谋一事而无所违世之所谓和者合贤不肖而使之同归于一致古之所谓和者真是明而人不得挟私以相戾世之所谓和者是非混而责之以必从夫使混贤不肖一是与非而天下之人遂然平其心柔其气相率而归于和犹之可也贤与不肖者处则贤者之气不相下而不肖亦不相容即不肖能隐忍以求合而贤者不苟同以邀誉是强之为和而适以致其不和也今将使君子与人共图一事君子为义小人则为利矣又使君子与小人共讲一学君子为己小人则为人矣其义与为己者是则利与为人者非是非生于人心之同然犹五色之有黑白五臭之又有薰犹也今黑白为一色而置薰莸于一器曰吾但取其和而已有不为之闭目而弗视掩鼻而走者乎且君子之于天下也欲其事之有成而已假令贤不肖并处是与非并行甚则不肖加乎贤非者逾于是又甚则以贤为不肖而不肖反为贤是者为非而非者反为是于是而所谋必成所行必当推而放之四海而准举而措之庶事而安则贤者亦姑需忍以求济焉而古之圣贤犹曰往寻直尺而利有所不为吾未闻枉己而正人者也圣贤之言其亦不和甚矣岂不谓如是而直道乃得信于天下上合乎天理下顺乎人心刑赏中而政教修礼乐兴而大化流反是则将为跬步之行一日之居而不可得也然则廉颇蔺相如李光弼郭子仪之事何如曰此私雠也非公义也私仇不可不和不和则寻衅隙而废国家之大计是为不忠公义不可强和强和则失人徇己而终不能有益于事且独不闻古之人上殿争如虎而下堂不失和气者乎彼之所遇皆贤所执或有是有不是而尚不肯阿意曲从博和衷共济之美名而不自讳其争若此若遇一与己不类者将庭斥之面唾之犹恐不足矣而谓可依阿淟涊如谐臣媚子之为耶古之人有张禹孔光者知王莽董贤之乱国而委蛇其身与之从事彼其人皆有纯谨之行诚悫之迹其于古之人所同寅协恭者优为之其容身自全疑若可酿休祥而迎善气者五代时冯道祖之遂以其身事数姓而莫之恤充其所至彼亦务为和而过者耳卒之见效如此后之人主尚取安和臣而用之哉故古之善用其和者莫如蔺相如郭子仪而尤善者莫如刘安世最不善者莫如张禹孔光其最不堪者莫如冯道道固无足议也禹光之所为亦世之君子所訾笑之以为不齿于人类矣而其端皆由贤不肖是与非之混淆始然则用和者其可不慎所择哉
皇朝经世文四编卷十四吏政
官制
请变通外吏避章程疏同治十二年
王文韶
奏为外官避章程于祖孙父子一条未尽允当拟请酌量变通以重伦纪恭摺仰祈圣鉴事窃查吏部奏定避章程内阁祖孙父子自道府以至佐杂各省现任及候补试用各员如非同官令官小者避系同官祖孙父子名分攸关无论补缺到省先后应令其子其孙避等因历经遵办在案臣尝详思其议窃有未安夫所谓名分攸关者诚以父不可避子祖不可避孙伦纪至重初不系乎官阶之同异也今同官者既以名分攸关而不论其先后之次不同官者又若名分可略而但计其大小之殊是子孙以贵而加乎祖父祖父以贱而屈于子孙苟为孝子慈孙必将蹙然有所不忍即臣等忝膺疆寄遇有此等案件亦往往不能无动于中在部臣定章之始亦谓内则父子外则君臣在家则以父为尊在朝则以君为重国家设官大小自有定分不得尽以父子之恩掩君臣之义也臣因兼权其轻重而量议其变通凡各省督抚藩臬以及特旨简放之道府大员朝廷择人而任简摺断自宸衷人臣无所容心于其间若此者以君命为重应遵照章程令其祖其父之官小者避至道府以下铨选各缺并随时拣发分发从前指省留省各员按班固有定章而受职非由特简若此者以天伦为重应准于赴部注册之日自行陈明无论官阶大小概令其子孙避似此等酌量变通凡为人臣为人子者庶几理得心安于君亲之间两无遗憾臣愚昧之见是否有当伏乞圣鉴训示遵行
请变通委署州县章程疏光绪二年
王文韶
臣维州县为亲民之官必须久于其任方能有益地方现奉部定章程委署有人之缺只准十分之一自系为整饬吏治起见然其中不无窒碍之处欲求推行尽力不得不量拟变通查州县署事一年期满各省沿为故事其实本非定章湖南早已不拘此说遇有留心民瘼之牧令往往不轻更调俾得从容展布与民相安从未敢狃于调剂之私致涉瞻徇其未经分发人员非特不准委署代理并不令禀到当差知府为州县该管上司从不委署知州知县更无佐杂滥署州县之事遇有缺出应须依限请补并无空缺久县藉为更署地步此部臣所指各项弊端皆臣与藩司等日夕兢兢恪守限制而不敢稍有踰越者奏咨具在部臣可按牍而稽也惟现定新章州县除调署及委署无人之缺并暂时代理外其委署有人之缺每年不得逾十分之一此则办理不无窒碍其情形有可条晰指陈者实任调署别缺州县与佐杂并计例准十分之二此项调署遗缺皆应委员接署今委署不及调署之半则其余非互相更调不可设遇更调之员人地或有未宜欲遵例则有误地方欲择人则有违功令此其窒碍者一也凡遇委署有缺人之较多无人之缺较少无人之缺不能久悬或由外按限拟补或由部按月归选接准部覆及领凭到省均不过半年数月间随时见缺既不能不即委署理选补有人又不能不即饬赴任展转更替为期更促为治愈难此其窒碍者二也实缺例应引见人员均有交代或因正杂项未清或因患病措资乞假交卸起程远省往返动辄需时若一概作为有人之缺此项人员正复不少限以十分之一其他委署更属无多设有应行撤任察看之员势不能以额满而多所迁就此其窒碍者三也湘省地杂苗猺素称难治散勇之多尤甲于他省州县一不得人其患可以立见新选人员情形未熟留省学习往往有之又或准补之员先期承办重大差使一时未能竣事若因委署额满之数故不论情形之是否熟习差使之曾否完竣克期饬令赴任诚恐无益民生有方要务此其窒碍者四也臣于此次接奏部文后督同藩司统筹综计业将人地不宜各员或开另补或彼此对调核明分别具奏在案本应查照部议一一遵行无如额限过少牵掣滋多悉力以就范围实不能无逾溢湖南州县共六十七缺以十分之一计之每年委署有人之缺至七缺而至既不敢强就新章因噎废食又不敢坚持成见阳奉阴违惟有据实缕陈仰恳圣恩饬下吏部覆加核议可否量为变通将州县委署有人之缺查照实缺调署之例一律办理与佐杂并计不得过十分之二其选补各员业已领咨到省接准部覆而尚未到任者定例不食廉俸又调取引见人员亦应停止养廉以上各项均请免其并入有人之缺计算似此一转移间于严定限制之中不致有格外难行之虞臣仍当督饬藩司互相讲求实事求是断不敢为人择缺实不能不为缺择人总期于吏治民生两有裨益以仰副朝廷整饬地方之至意
开复人员不宜仍发原省疏
崇实
窃维国家无绝人为善之心而人臣有执法不移之义所以澄官方政归画一也查各省官员既有三年考绩之典复有随时甄别之条此等人员一经罢斥例不录用近以军兴需材孔亟往往破格仍予开复然须示以限制方成政体乃臣近见该革员等有赴军营投效经各路统兵大臣暨各省督抚以劳绩保举开复原官者有赴京局呈请加倍捐缴银两准其开复者往往奏请仍归原省补用在朝廷宽大为政不追既往许其自新以观后效原与随时参劾之例并行不悖惟令仍归原省则于治体大有关系此等大计及甄别人员如无十分劣不过止于降调尚可容留原省至于正行罢斥多系声名狼籍众所摘指之员若准仍归原省则大吏弹劾之权竟成画饼而贪士梯荣之路巧于转圜且既经开复即当委用而劣迹彰着通国皆知百姓传言以为口实前之屏弃几成虚设仕路甚宽何地不可托足而必恋恋于原省者苟非欲售其故技即属自便其私图种种鬼域不问可知臣以为此等人员虽准开复断不可仍归原省如系立功军营保举者即令其服官于立功之省如由京局损复者即应归部铨选倘遇原省亦应改掣如此办理似于广为延揽之中尚寓力分泾渭之意俾举错益昭慎重而政体仍属两全臣伏查四川一省既有此等人员谅各省当亦不免相应请旨饬下部臣除因公罣误奏请开复人员不在此例外若遇有身被计典及由督抚特行甄别斥革者即使有劳可并加倍捐缴银两皆不准仍发原省其已经发往者均查明改归他省明定章程以示限制庶于吏治不无裨益矣臣愚昧之见是否有当伏乞皇太后皇上均裁
请重廉俸疏同治二年
景其浚
奏为平贼在于安民安民在于察吏察吏在于重禄敬陈管见仰祈圣鉴事窃惟安民之泽察吏之严未有过于我朝者蠲频仍无微不至贪污重戒有犯必惩乃臣自视学豫省以来时时留心访查上下情形各州县未有不恶民之刁抗者百姓未有不苦官之朘削者官与民为仇然后知天下之贼无非天下之民民何以为贼官驱之也官何以不恤民上司勒偪为之也上司之得自存活而藉以办公者惟廉俸耳一署之中簿书稠应准应駮不难独断而伏案办文使皆出于一人之手虽绝世聪明亦不暇给故不能无幕友繁缺必需数人岁糜二三千金俸廉全给非十分俭约犹恐不敷日用河南自清查案内奏明扣廉四成弥补无着亏空军需案内例价不敷亦请由外弥补于是各官无廉可领甚至廉不敷扣行文令其补解俸之为数甚少而期会之间动辄罚去道府以上计无所出季规节寿规哨费秋审费种种名目无不取诸州县州县计无所出钱漕浮收之外差徭繁琐无一不取诸百姓取之不足则亏空正作为民欠以待恩诏豁免上司非不知之知之而不敢举发者陋规之案破倘加以贪卑污陋之名拟罪至新疆军台而属吏之心不服反得而挟制之故属员有罪为之百计弥缝亦所以自为计也上而国帑下而民生皆无所顾惜矣然仕途非无君子当其读书稽古之时衡论当事诸人未尝不非笑之及其登仕版也苦无办公之资兼不能自存活而同事诸人无不收受陋规不得已试从而效之而君子遂变为小人上下官员联为一气此吏治之所以日坏而民不聊生贼之所由蔓延也大学曰外本内末争民施夺各官除俸廉外概属赃私今俸已罚矣廉已扣矣使其不能办公不能自存活而犹奖其捐输是勒令君子为小人事殊势亟积渐使然中庸曰忠信重禄所以劝士也伏愿我皇上念切耳目股肱之寄优给俸廉勿许核扣使其得为君子而重责其变为小人然后上司无掩饰弥缝之獘而州县不敢虐取于民民安则不从贼杀一贼即少一贼而贼不难平易以损上益下为益上虽损其所益终归于上也如河南每年额征三百余万两今以官亏作为民欠岁收仅一百四五十万两若不扣廉罚俸每年损上十余万两而事事认真除实欠在民外亦可征至二百三四十万两所损十余万而多收八九十万其益何如也臣目情形再四思维愚昧之见恭摺直陈伏祈圣鉴
论官制
吴铤
子尝考古今官制有专职而误分者有兼治而误合者有新置而其名不经者有因故而其实已亡者颇乖违不合于理皆不汉若汉制之善在于官简而事省任专而民近官简则不冗事省则不烦任专则功罪皆着其实而无旁贷民近则上下皆知其隐而无遁情后世所以不如汉者其端有七矣汉有乡亭官曰三老曰啬夫曰游徼皆近民故得通其情于上后世乡亭官苦官侵辱皆避免于是设坊长地保与官日远而治日衰一也汉制丞治钱谷簿治文书尉治狱皆亲民事助守令为治明初犹然其后皆废为闲曹而守令以一身而不能周知利病故置宾僚以自辅二也汉制察守令治民惟刺史位下大夫二千石而已后世置督抚司道于守令上而守令惧掣肘不能尽其治三也汉制以乡举里选为官士大夫得为乡守令故其情易知后世铨选近者数百里远者至万里与民绝隔无由知其利病逮其久而知之则又将徙去矣四也汉制文书稀简守令上奏辄报闻天子受其成而已近世法渐烦轻重上下皆奉功令惟谨故事如蝟毛不可理五也汉制守令擅生杀其权重故民皆悚惧而不敢逞近世行台省权不敌汉守令守令权不敌汉户曹故民易为奸六也汉时禄皆授田故官吏皆自爱不敢为非近世俸禄薄不足自供故官吏多舞文贪墨难考究七也此汉制之所以善也诚能举而复之则内外相维轻重相准核实而无缪滥之弊器使而息奔竞之风斯七者之弊去而百司具举庶绩咸理矣
整顿官制以除弊政说
统观近日国事不患新政之不行而患弊政之反多夫今日之旧政即昔日之新政也所谓不新而旧者非政之不善以其行之之有弊也所最患者方行新政而忽焉一弊政附之新政未行而弊政反先新政而行也自上年十二月初十日变法之上谕甫降各省督抚京外各大臣无不应诏陈言敷奏富强之实政皇上俯加采纳凡裁吏胥开学堂变科举求吏治废武科无不一一明降诏书示天下以必行朝野方幸新政之将行殷殷然望治不遑矣天下相聚而言曰国家行新政国家亦居之不疑曰行新政乃近来新政则敷衍而无实际弊政则杂出而益丛滋以裁吏胥而论各省竞言裁吏胥矣然或则更名或则招替或则求恩或则进贿把持跋扈六部衙门无如何何论督抚督抚衙门无如何何论州县在各衙门之所谓裁吏胥者不过减其薪水而已不知此正吏之所愿也夫吏岂计薪水哉其因缘为奸私门受贿有千百倍于薪水者今不加其薪水使之能养廉而反减其薪水使之必舞弊彼吏能奉公谨恪者我不信也其中存留之吏有不因情面者吾亦不信也以开学堂而论此本奉旨办理之事应归官办者也乃近观各省凡有绅士禀请开学堂者十禀批九皆曰无经费其实每年经费有止数千两者多亦不过二三万两而于无益之举绝于新政不相干涉者虽十万两所不吝及言学堂则经费顿绌矣于是凡绅士有创办学堂者则不惜极力褒奖所谓齿牙之惠也此外不过略办译书之事而设局派员种种繁文其视私家之译学有愧矣多以变科举而论曰头出题悉载九通固也二悉以各国工艺政治命题固也然而国家所欲求而得之者在实学不在临一篇文字也则宜于各省书院中颁发九通若干部令士子入而阅看或由各县学师领书十余部存学谕令通才到学阅看如是三年士子果能至学看书每日有札记可考者然后由学师送考其未经到学日就荒疏者不送考试如是入者始有真才也二各国政治工艺全以译本为考据现在译书无多而已译之本纯驳不一亟宜辑订书目以示士子率从今概曰二考试各国政治工艺是求珠于无涯之海求金于无垠之山其可得耶不广开学堂而求博通中外之人才拙矣以求吏治而论官制不更官箴不肃徒曰课吏徒曰甄别亦末也徒曰止分徒曰停委亦末也大抵吏治之整顿先宜自内廷绝贿赂始近来颇有谓荣相大受贿赂者又有实指某亲王某总督在西安所为之事不知此特人不知觉耳其明目张胆莫过于因报而赎罪而开复至于实官甚有如浙江以十二岁童子捐县丞到省者甚有以卑贱不堪人道之人捐大八成知县及候补道府者此辛丑年第一弊政而猥曰求吏治乎以废武科而论弓刀石箭固无用矣然枪炮又禁止民间购办官又不肯发给且和约禁止军火进口各省军营且不敷用又何能分给武生武备学堂虽奉旨各省一律兴办然如江南之陆师学堂尚有已毕业之学生俟差未用者夫人才不易成就已成不用甚可惜也故虽严旨催饬一律开设武备学堂而数月来尚寂寂无闻也不过裁去营勇任令为盗为匪为害闾阎而已总之国家近来新政之行多系有名无实而每设一局委员争趋观于各省捐局名目之繁甚可慨也今日国家兴亡之权上不操于君下不操于民惟内外大小工臣转移之故能先整顿官制而后一切政事兴不能先整顿官制而后一切政事废奈何官制整顿一层今犹未见明文乎方需裁官而捐务反益官方需澄清仕途而私门反淆乱仕途中权不通则上下阻隔其斯为弊政之所由来乎故曰不患新政之不行而患弊政之反多盖激而言之也
论中国宜复遣使察之制
国家之治否在政令而政令之行否在官吏朝廷发政施令斟酌至当而布之天下天下之官吏若大若小盈千累万不必其皆得贤才皆能急公奉上勤民为国政令或不能尽行行之或不能尽善也则察吏之事尚焉中国古者察吏之法有以三载为期考察以定其黜陟者此法迄今犹复沿用外此又有由朝廷随时遣使察之制如后汉时以吏治多弊有诏遣八使行风俗选素有威望者周举杜乔周栩冯羡栾巴张纲郭遵刘班并守光禄大夫分行天下其刺史二千石有脏罪者驿马上之墨绶以下便即收举清忠宜表异者以状上于是劾奏贪猾表荐公清天下号为八俊逮夫唐代太宗亦遣大理孙伏伽等二十二人察四方黜陟官吏帝自临牧守以贤能进擢者二十人其不肖者分别处分死罪七人流以下及黜免者数百人嗣复频遣使巡察至于元宋亦遵旧制遣尚书度预等分道察以为黜陟后此金源亦有此制熙宗时遣使廉问吏治得失世宗嗣位亦间数岁一遣使大定间吏皆奉法黎庶繁殖号称小康即以此故元顺帝时亦尝遣使行官吏有罪者四品以下停职申请五品以下即就处民间一切利害听举行若戍导使山东淮北擢廉吏九人退贪懦者二十一人苏天爵使京畿凡纠劾者九百四十余人当时至有包韩之目迄于前明永乐初遣给事中御史分行天下官吏有奸贪者即逮治后又遣蹇义等二十六人行天下按抚军民既又遣郭敦以礼部侍郎偕给事中陶衍抚顺天吾绅以刑部侍郎考察两广福建方面官至止统初又分遣大臣察天下方面官刘辰使四川云贵徐琦郑辰察南畿景泰中亦遣大臣行天下黜陟有司此其大也清朝入治中国吏治一切多袭明制相沿及今承平日久流弊多有不肖官吏靡所忌惮日以放恣贪黩无厌怠惰旷职病国病民何以为治且今方兴议变法以策自强新政之行尤关紧要所在官吏弛玩已久不克自振承行一有不善或且因以为利其贻害于国与民者将不堪设想考之本朝于各省每有重大事件辄遣亲信大臣以为钦差亲临查办今宜即援此例复古代察之制分遣大臣以钦差视各省各省官吏皆归所察督抚以下皆得据实举劾雷厉风行荡瑕涤垢通国吏治当为之一政而新政庶几有成矣或者谓如陶宗仪辍耕录云奉使者多挟势取贿致令民间谣曰官吏黑漆皮灯笼奉使来时添一重及永乐中邹辑奏疏云朝廷每遣一人即是其人养活之计有司承奉惟恐不及使者所至贿赂公行后梁廷楝亦言巡按御史之弊盘查访缉馈遗谢荐有司所出多者至二三万金国家多一方天下即加派百万由此观之遣使察亦未为无弊不知此特所使之不得其人之有以致而非察之制之过特由朝廷慎选老成廉干之大臣然后遣之设法以防其弊斯可矣初何必以弊而咎察之制不复行之为因噎废食之举也哉
变通官制刍言
一人端拱于上万姓待治于下其所以承流而宣化整纲而饬纪者非赖此文武大小各官哉恭查大清会典所载本朝共设官二万七千余员其编检庶吉士侍以及准部回部官无定员者犹不与焉内外相维上下相制使果能综核名实各尽厥职虽庶务纷纭当不难秩然就理无如今之肘金印而腰银绶者非丛脞贻讥即颟顸致诮上负九重付托之重下拂万姓仰望之情甚或骫法营私弊端丛起官愈多则事愈坏于是慷慨谭时事者动谓今日欲强中国非首先整顿官制不可整顿道之奈何曰停捐纳也严保举也汰冗员也夫是数者固为澄官方之要图然事或窒碍难行或行之而一时亦未能奏效今有一策于此可以清吏治整官常庶政于以肇兴新猷于以丕焕而又不烦扰不纷更官无旷官事无废事是亦在上者一转移间而已何以言之一曰除兼差夫人情聪明才智大都不甚相远乃今之名登仕版者少年能任事之时终岁宦海浮沈无所事事迨乎年愈高位愈显于是除本职以外又必历兼数差往往朝绾铨符而夕兼比部既筦农政而复领容台举兵刑礼乐至重极大之事不惜历试于一人是古时皋夔稷契所不能堪者而转以责之今人非特才力庸驽之流难免因而偾事即才猷出众者亦岂能无竭蹶之虞于此而犹欲纲纪严明职无旷废也岂可得哉今者朝廷以总理衙门堂司各官皆系兼差未能专心治事特改名外部另设实缺正名定分固属切要之图愚意外部既如此办理此外各署亦宜以此行之有一人而兼数差者即时查明分别委人充当外省各官此弊本轻更宜令行禁止不可稍有瞻徇如此则精神聚心思专而职务虽纷繁或不难次第就理矣一曰戒频调内而各部之例案章程外而各省之民风土俗至繁至杂非竭毕生之精力乌能了然于心乃今之身列棘槐者某部之侍郎忽调某部之尚书某省之抚忽升某部之总督其于本部本省之事或甫得大要而即去或并未得大要而亦去譬如宿逆旅者昏而来明而往问以居停之姓氏主人且不能对遑问其他于是属员则因缘以为奸吏胥则营私而取巧巍巍者虽挟兼人之才然欲咄嗟而穷其利弊恐亦有所不能矣愚意自今以后凡在京各官自主事以至尚书宜与本部相终始在外各官自知县以及督抚宜与本省相终始苟非实有不相宜之处不得轻于移调如是则例章久而能谙风土久而易悉驾轻就熟之效虽中材以下或亦能勉焉夫除兼差则心不至有旁鹜戒频调则事不至多纷歧鲜旁鹜鲜纷歧而犹不能振刷精神殚心图治者则实系驽钝无能之人而断不宜再妨贤路于此而降之黜之安得谓之过乎仆深念时局之日非官箴之日坏因以此补偏救弊之说进若夫励廉隅戒贪黩矢勤慎去烦苛是则居官者之性情学问所系而于立法之善否无与也世有裁成辅相之责者其亦见此
论封駮
吴铤
汉时封駮之任未有专官然时见于史唐时始置给事中駮正违失其任尤重五代浸废至宋太宗始复之明时亦仍其制夫封駮之任遏邪心于未行持正道于将坏凡诏书有不便皆得封还駮正使天下不知吾君之过而君亦得以曲全其过且天子无复有失言之咎而小臣亦得自伸其说义至深也自唐以后诏书经门下省以达于给事明时诏书必下六科谓之科参虽部臣不能夺其议故给事中之职实与翰林御史同为言事之官然翰林御史无专职而给事中则争诏书之得失其义一也唐李藩为给事中诏书有不可即于黄纸后批之此其事较之封还诏书殆有甚焉然宪中因以为相后世则有以此得罪者焉夫诏书出于朝廷而天下之利弊系焉行之于既下之后使天下受其害与遏之于未行之先使天下成其美其为忠与佞不待烛照数计而也故必重给事中之任然后天子不敢不自慎其言而当国政纷纭之日亦有所维持以至于不坏所系岂浅鲜哉不然诏书之下未必尽便使无以駮正之则天下必有阴受其病者矣司马池言门下虽有封駮之名而诏书一切自中书以下非所以防过举也宋时封駮之任尤重然诏书有不下于给事中者此所以不得其职也为人君者苟思司马池之言而不以李藩之批敕为嫌则国家庶可得而理与
翎顶考
翎顶我朝定制也而不知前明已为之兆敬按会典贝子固伦额驸戴三眼孔雀翎镇国公辅国公和硕额驸双眼孔雀翎此爵翎也其职任之戴翎者领侍内大臣侍銮仪满洲銮仪使冠军使云麾使治仪正整仪前锋营护军营火器营圆明园护军营健锐营官十五善射善骑射善射鹄人宗室觉罗献爵官护将军提督陵寝总管提督衔之巡抚派往西北两路换班大臣五品以上花翎六品以下蓝翎去任则除品官若军功若射布帊得赏花蓝翎者非降革越品则不除品官功高者亦得特赏双眼孔雀翎此本朝翎支之制也又会典亲王邵王贝勒贝子顶用红宝石固伦额驸和硕额驸不入八分镇国公辅国公及公侯伯子镇国将军郡主额驸文武一品朝顶用红宝石吉服冠顶用素珊瑚辅国将军郡君额驸文武二品顶用镂花珊瑚奉国将军郡君额驸文武三品官顶用蓝宝石奉恩将军县君额驸文武四品官顶用青金石文武五品官顶用水晶六品顶用车渠七品及进士用素金八品及举贡用镂花阴文金顶九品及未入流用镂花阳文金顶监生生员用素银顶此本朝官顶之制也窃考明史舆服志正德十一年设东西两厅官都督江彬等承日红笠之上缀以靛染天翎以为贵饰贵者三英次者两英兵部尚书王琼得赐一英冠以下教场自谓殊遇按靛染天翎即今之蓝翎此乃翎支之肇端又舆服志文武官常服洪武六年定凡职官一品二品帽顶帽珠用珠玉三品至五品帽顶用金帽珠除玉外随所用六品至九品帽顶用银帽珠用玛瑙水晶木此即顶珠之肇端敬按会典事例顶翎之制始于崇德元年我朝创制显庸原非袭前明之旧而天与人归明人已先为之兆矣
补服考
补服明制也本朝因之而微有更定考明史舆服志文武官常服洪武二十四年定公侯驸马伯服绣麒麟白泽文官一品仙鹤二品锦鸡三品孔雀四品云雁五品白鹇六品鹭鸶七品鸂涑鸟八品黄鹂九品鹌鹑杂职练鹊风宪官獬豸武官一品二品狮子三四品虎豹五品熊罴六七品彪八品犀牛九品海马恭读大清会典事例顺治九年题准亲王补服用五爪团龙文四郡王同贝勒贝子固伦额驸用四爪团龙文二镇国公辅国公用四爪方蟒公侯伯或用麒麟或用方蟒文官一品仙鹤二品锦鸡三品孔雀四品云雁五品白鹇六品鹭鸶七品鸂涑鸟八品鹌鹑九品练鹊武官一二品狮子三品虎四品豹五品熊六七品彪八品犀牛九品海马都察院按察使官不论官职皆用獬豸康熙元年题准公侯伯皆用四爪方蟒武一品麒麟三年题准武三品用豹四品用虎雍正六年议覆都察院都事经历笔帖式按察使经历等官均用本身品级不得用獬豸又按皇朝礼器图式亲王补服前后正龙两肩行龙郡王前后皆行龙贝勒四爪正蟒贝子固伦额驸四爪行蟒镇国公辅国公和硕额驸四爪正蟒方补愚案汉以前群臣朝祭之服皆以九章七章五章为别其常服大抵以裳之元素黄杂为别唐宋祭服仍古制朝服概用绦纱而以佩绶为别其常服之别三品以上紫五品以上朱七品以上绿九品以上青明制朝祭之服参酌唐宋旧制常服以绣补为别则自太祖始也但明人施之于袍我朝用之于为小异耳
考察
请慎简大吏考察僚属疏同治元年
寻銮炜
臣窃见皇太后皇上朝干夕惕勤求治理而于用人行政之际尤期正本清源力挽积习虑人才之阻抑也屡令各大臣于平日真知灼见者秉公慎保虑仕途之混杂也屡令部臣明定章程澄清流品虑疆臣大帅不能正己率属杀敌制胜屡饬各将吏激发天良杜绝营求贿赂体察民隐力殄贼氛然而上以实求下以名应议者于人才谓必胪举事分晰注明意非不善臣恐各大臣惧异日保举不实得罪荐章愈形寥寥矣议于仕途又恐有碍捐项吏部甫准之奏司农旋复改议正印佐杂之殊科甲捐班之异始能分别选用终仍辗转洊升矣夫欲清仕途首在得人顾知人甚难人不易知其闒冗卑鄙者无论矣即有才具开展应对敏给之人听其言则便捷可喜试以事亦时取小效然其软媚圆熟倾险诡谲巧于为宦伎俩百出办公适暇以济私体国正藉以肥己此等人员京外所在不乏而外官为尤甚其贪残侵吞日肆虐于小民而溪壑难满其逢迎奔竞工见好于长吏而卓异频膺臣为当今吏治之坏坏于能吏较之庸吏害更大何则庸吏终无能为地方上不大受扰累能吏则便利巧诈敢于作奸惟利自趋也然则必如何而后得人人之品类不齐然约其要不外诚与伪而已[诚]者办事可靠不失为君子伪者逞材效用终流为小人臣愚谓或之历试或得之保荐但察其悃愊无华朴讷质直实心办公担当任事之人虽未必周知才能骤奏功效然拔十得五月计不足岁计有余也臣伏愿皇上持此意以慎简大吏大吏即仰体此意以考察僚属明降谕旨训诫中外务使黜华崇实风示愧励庶吏治人才日有起色矣至疆臣大帅关系尤重州县之贤否将弁之勇怯百姓之利害盗贼之聚散胥视大吏为转移于大吏多一日姑容即于地方少一日整顿比年以来臣见有督抚此省而溃事者调之彼而因循如故也剿贼前日而无功者待之后而畏葸若初也在皇上以人才难得弃瑕录用具有深意然既一试再试矣非退缩贻误即张皇饰词一切劣迹久在圣明洞鉴之中臣愚谓当今救时切弊愿皇上明以察庶司尤在严以惩大吏雷霆雨露示以不测罪无曲贷恩难幸邀纪纲画一俾大吏皆知警惧则群臣激励勤奋而民生可望安戢盗贼不难削平矣臣知识庸愚冒昧沥陈是否有当伏乞圣鉴
请京察举劾并行疏
吴杰
奏为京察届期请旨严申旧典举劾并行以昭核实仰祈圣鉴事伏思京察为三载考绩与外省大计武职军政黜陟攸关实朝廷进退人才之钜典乃大计军政皆有举有劾而近年六部办理京察除保举一等数员外其余无问贤否概列二等间有三等数人仍准留任臣愚以为六部者天下庶政之所自出各堂官事务剧每遇案件到部岂能观尽识其准駮出入悉由司员主稿苟非操守清廉通达治体外省有应举行者或拘牵苛细而当准者不准其稍近弊混者又或草率迁就而当駮者不駮得失之间所关尤钜且今日之督抚藩臬即昔日曾任京职者居多今日督抚所保之道府各员又昔日由京职外用且曾任部员者居多是今日部员之贤否又系他日外省人才之盛衰伏查道光四年七月刑部司恩德于侯际清案内撞骗多金奉旨以该员保列一等特将原保之堂官议处在案圣谕谆谆诰诫不啻至再至三乃五年京察仍有保列一等之安志在坐粮厅任内法营私是奉行诸臣尚未能仰体圣意夫所举既不能无滥所劾必失之益宽抑思有举有劾即古之黜陟幽明所以使贤者知劝不肖者知惩新进中材咸知勉于贤而儆于不肖若如近年办理京察六法不施一概留任有劝无惩贤能者以为例有登进不肖者以为例无放斥而中材之尸位素餐者亦恬不知耻不思有所振作于吏治人心大有关系明年系举行京察之岁就臣管见谨拟二条敬为我皇上陈之一查京察条例一二等以外三等停升其应去官员照六法例注考议处是考绩之典本非专为保举而设何以近年办理丽于六法者概不一见如谓随时甄别不待三年则如刑部办理侯际清之案工部私窃硝磺之案司员徇利营私屡经发觉该堂官又未有先事纠参者且京察定例守谨而才政俱平及才长政勤而守平者已应列为三等在各部堂官受恩深重自不敢一味瞻徇惟于司员之科甲出身者或因其年格较深不无顾惜因而捐班杂项亦予优容试思名器至重岂为贫老而设庶司至岂任庸劣久玷至有虚糜廪粟而终岁未尝到署或常川在署而案件全不留心或文理未能通晓或奔走仅事趋承此等人员留之徒滋冗食更有浮躁不谨屡经记过徇庇书役声名平常此等人员留之且恐误公如谓人才难得未可以一眚废弃应请敕下部臣于该员平日居心及所办之事辨其过失之公私因公者尚可姑容以策后效涉私者断无迁就何用包荒如此则吏治庶几责实矣一查近日多有不胜外任选用部员者缘该员服官外省虽未能称职而部司政务皆系公同办理较之外任惟本员一人专主者其事权既分其责备亦可稍宽然如初任未谙吏事及守谨而才不足者藉可于部务观摩冀资造就若历任剧声名平常祗因劣迹未彰幸免革废一旦置之政事之地复任恋栈其于内外例案政事较多熟悉诚恐串通胥吏流弊益滋且既为公论所摈彼自知迁转无阶更难望其振作应请敕下部臣于外任改部人员加意察看其知愧知奋勤慎在公者照常供职外如有始终怙习不悛及精力衰颓辨事迟钝者该堂官权其轻重分别黜惩毋稍为之姑息以致贻误公事如此则人心庶几务实矣以上二条申明旧章厘剔锢习惩而知劝严以济宽举错必核公平嫌怨勿存私见则联常弥肃趋向日端似于吏治人心大有裨益臣愚昧之见是否有当伏乞皇上训示
论巡按
吴铤
汉时遣刺史行郡国以六条省察治状明时设巡按御史秩止七品顾氏以一年一代为善其言曰监临之任不可以久也久则情亲而弊生望轻而法玩故一年一代之任汉法所不如予谓监临之任巡行四方访问风俗得知守令善恶既无牧人之权又无常镇之所奉君命以行郡得操废黜之权秩既卑则足以劝功赏既重则足以明法督察严则吏皆惧而不敢为奸闻见近则民皆安而不至失所此巡按之责所由以小制大通上下之情而决壅蔽之害也然亦有宜变通者监临足以制守令若常置之则依势作威守令恐慑于威而巧为趋避一也监临巡按以卑临尊为异数若常置之则权恐至于不一非用贵治贱之意二也监临宜有以重其望若岁辄省察则守令视为故事而望亦轻三也巡按在于得人岁辄迁更岂能尽贤恐无补于治四也吏治之得失以巡按为准若一年一代则守令黜陟其法过严五也故巡按之制不必常制凡三岁辄一遣以期年满任黜陟群吏省问风俗较之有明之制虽疏然无五弊而守令亦有所惮而不敢肆此亦察吏省民之道也
论课吏
国家崇尚制科有志之士欲以功名自显不得不专力于诗赋帖括以求合有司之绳尺由县府提学试以至乡会殿廷诸试无不设一成格以待士之脱而出数载观光一朝释褐若是者谓之正途此外军功保举劳绩议叙捐纳分发概谓之杂流军务兴而保举多差委繁而劳绩多捐例开而捐纳多于是弹冠结绶之徒于于而来先后相望无论苏浙素称繁富指省分发者争相趋赴即黔滇边省素称瘠苦者近来候补人员亦有拥挤之患黔抚潘中丞曾有请止分发之奏为疏通仕路计欲畅其流不得不暂遏其源也夫人数多而差委少欲广通声气者尚不难丐贵显尺一书以为进身之阶梯即或声气不广而囊资充牣则房饭仆从舆马在在有以自给虽频年不得差委而气象依然显赫应酬依然阔绰不致有末路穷途之叹所最难堪者家计本非饶裕一旦此心为功名利禄所动翩然作出山之计当其分发到省早已罗掘一空精疲力竭满望一二年之后侥幸得一差委便可将从前借贷之稍稍清偿孰意到省之后旅凄凉生意落寞除朔望衙参外未能一见大宪之面始犹强自慰藉以为时运未至今日困顿尚可望他日顺利洎乎年复一年头衔误我手版羞人宿债未清新逋又积衣归质库仆隶豪门当此之时殊有欲进不能欲退不得之势此诚策名委质时所料不到此者也大宪知其然未尝不恻然悯之而急思有以调剂之于是设为月课之法自同通州县以及佐杂人员按月考试酌定等差优给奖赏是于调剂贫员之中仍寓激扬清浊之意顾候补人员中文理优长融经贯史下笔千言者固不乏人而胸无点墨倩人捉刀或信手涂鸦累牍连篇不知所云者亦复不少谈者或以为笑柄然仆则以为未足深怪夫士人占毕唔累月穷年揣摩文字无非为弋取科名地步然在矮屋中尚有抄袭陈文不知羞者通幅曳白惜墨如金者候补人员其随班逐队而来者原为差委计非为考试计无怪其穷思于一字见窘于终篇也谈者又谓马迟枚速文字虽佳不必着循良之绩召父杜母循良虽着不必兼文字之长似考试之与吏治徒属具文无裨实用不知课吏时所出各题大率论策表判告示之类与书院之专课诗赋贴括者不同将以觇其胸中之志趣笔端之雅俗不必尽以文字优劣定取去也学优而仕仕优而学卜氏子尝言之矣学而仕则枕葄功深一旦出身加民不难以经史之所饷遗与世故相周旋民物相接应缘经术以饰吏治自不同风尘俗吏之所为仕而学则绾符判牍之余益有弹琴风之趣桁杨之气泽以诗书训诰之文彰其风雅宜乎颂神君者更有经师之誉传循吏者兼文艺之林也安得谓考试之与吏治不相关涉耶课吏之法苏省行之已久闽省亦踵而行之仿照武职月课成案筹发商生意盐各员及候补佐贰各员分期考试视等第之高低定奖洋之多寡如三次列前茅者酌委优差以示鼓励如有通晓洋务制造等事准其另请考试凡初到省及卸差未满三个月与现有差事者均不得与考其章程与苏省大同小异然大宪之用意无非于仕途挤塞之时为旌别淑慝之举使稍有寸长者咸得有所表见不至如范叔之寒曼倩之饥苏季之敝裘金尽凡仰依樾荫者宜如何感戴宪恩争自磨砺也哉卜式输粟实边遂以起家以司马长卿之沈博绝丽犹不免纳赀为郎可见杂流之中未必无瑰异奇特之士所患世无善相马之九方则虽有追风逐电之能末由自见亦惟伏枥悲鸣踯足奋迅已耳今夫弹筝击筑之一闻雅乐铿锵则耳根为之清净烹羊炰羔之会一见嘉蔬罗列则口齿为之芬芳品流庞杂之时一见佳士当前则心目为之开朗朝廷郑重名器原不轻以官秩畀人自捐例开而名器不无稍滥封疆大吏顾大局自不得不于贤愚混进之时力筹澄叙官方之策齐王一一吹竽而南郭处士即遁课吏之法行则真才不难脱伪士无从滥竽所关岂浅鲜哉
论课吏
国家设官本为民也官能治民民受其治则国家何难平治哉若仅有治民之名而无治民之实则虽南面以临刑驱势迫民虽隐忍者一时而其不能受治之心必有不能终日之势则国家安望能长治久安耶言乎为治则秩无论内外职无论崇卑莫不有治民之责而与民最亲而最近者则莫如州县一国者州县之所积也一县得人则一县治一州得人则一州治疆吏政府可以坐致太平莫非州县之是藉是州县于治乱兴衰之关系顾不重耶朝廷亦知州县关系之重故慎其选择严其考察俾地方收得人之效以期有治无乱无如选择虽慎考察虽严而州县之能实心治民者仍十不得一百不得一岂州县中竟无人才耶抑选择之未当考察之未周耶不知人才以磨练而始出斯时事始肆应而不穷选择考察虽为吏治之本究未能尽吏治之要也用吏如用兵然兵当招募之时定以年岁量其身材其精壮挑选非不慎也不准譁噪不准滋事营规非不肃也临阵而退倒戈而北者杀无赦立法非不严也用兵如此宜乎所向无前无战不克而乃退缩如故竟至无一兵之可用是岂挑选立法之过耶皆由未经训练之失耳用吏亦犹是也仅恃选择考察而不事训教与驱不教之民以战及败而治以军法何以异耶此古人所以有学优则仕之说焉虽今之世亦未尝不取学人以为仕故数百年中人无不以科名为重然通籍之辈非不文理优长惟专事于八股而素无实学以之从事于簿书钱谷其茫无头绪几与不学者等正途如此又遑论保举捐纳者耶人谓捐纳之人惟以资财之多寡为职分之崇卑杂流并进固少通才若保举一途在上者必确见其行诣事迹始肯登之荐牍非但较胜于捐纳且较正途当更有把握何以一例视之耶不知近来之保举专事情面竞尚夤缘名为保举其实与捐纳无异故在上者不欲整顿仕途则已如欲整顿当不分何项概为教训庶人才可以辈出吏治可望振兴教训之法固莫善于设馆以课之从前各省课吏或每年甄别一次或月课一期犹之书院之散卷无论其中不免抢替之弊而月仅一试有名无实虽课犹之不课也乃阅昨报补录课吏条约则非同从前之敷衍了事矣既须入馆肄习限以时刻定以课程馆长如师肄习如弟而犹恐有塞责之弊付以日记册按期呈阅以考勤惰以别优劣广购有用之书以餍饫之竭筹经营以优奖之吾知数年以后在馆肄习人员即不能皆抱经济之才而以之握篆绾符自不至如面墙而立此固整顿吏治正本清源之法也且如此办理非但仕途中可望人才蔚起而世之萦情仕膴者亦可知既入仕途尚须力学断不能以枵腹从事侥幸一官若有志显扬自当未雨绸缪精求实学即捐纳不停吾知亦断无有买然纳资者矣李大中丞之创设斯馆其功不亦伟哉所愿各疆吏仿而行之庶各省吏治皆有起色中国转弱为强之机其在是乎
续录课吏条约
第三条宜讲求武备军械近来时局日艰屡奉廷诏讲求练兵制械西人枪炮之精机器之巧诚非中人所能及今纵不能遽通制造之原而所以筑地营设炮台装卸药弹运用轮机测量道里图绘山川亦断不能瞢无所知中国勳臣类多起自文职泰西凡带兵官无不深通天文地理算术兵法者各员不可指为武弁之事而漫不加意也第四条宜博考泰西政学此类略分两门一为政一为学西学如声光汽化电算诸事皆非专门名家不能深造有得各员能精习之固佳否亦不相强当各就其性之所近力之所及为之至于西政为各国政治废兴之由民情好尚向背之故何事为何国所专精何物为何国所蕃殖通商之事如何而可收回利益闹教之案如何而可杜绝衅端此皆安自攘外原始之工夫必知己知彼然后可以百战百胜也第五条功课既定宜有藏书以供研习现饬司库提银一千两委员赴沪购致时务洋务等书并饬本省官书局将所有刊存各帙照印成册储之馆中仍拟分咨各省将所刊有关经济官书邮致一通以期美备至藏书应如何酌立经管分阅章程俟购齐另行核定第六条入馆各员人付以日记册一通举每日讨论所得详载之按旬呈馆长评校再呈本部院覆阅其有未尽亦当加批答之第七条各员日记册按旬呈阅或有未及批答者不能令其旷功以待应令下一旬另记一册每月凡三册次第呈阅随时发还第八条每届月终应令馆长综校所记各册开列等第呈本部院覆阅颁给月奖最勤者月给二三十金其次递减至数金不等均候随时酌定如日记太少又无精卓之见者毋庸给赏并分别记过记过太多即应撤出第九条凡各衙门有关系国计民生大经大政以及疑难事件均可发交馆员各抒所见拟议办法藉资练习本部院与司道随时亲诣谘诹以收集思广益之助第十条入馆之员如别有兼差其日记册自不能如专习者之勤劬应不必予以功过亦毋庸颁给月赏惟每日必须到馆一次日记册可少而不可无第十一条各员日记必须实事求是不得夸张空理撏撦陈言如能治财赋者即将钱漕厘税考求如何而可杜花户之欺隐绝司之盘剥能理词讼者即将刑名例案考求如何而可清积牍之根原惩舞文之弊窦能治军政者即将营务军械考求如何而可使营规整肃制造精良能通洋务者即将通商约章考求如何而可使民教相安交涉无误大抵一方有一方之情形一时有一时之调剂果能事事原始要终则施于有政自可资其干济即或不能兼综而择其浅近者专心为之以次及于远大亦不患无成功不可浮慕浅尝转致一无所得也第十二条考览载籍手自校录视浏览强识所入尤深凡校录有法如欲考矿务则取西人探办矿穴化分矿质以及中西集股兴办章程各处出产衰旺与夫奏牍移文报馆论说均一一录出久之即可自成卷帙与着书无异矣各员能为此准抵日记功课或能兼营并当加奖第十三条各员日记纂录均当手自为之不得倩人替代或有不能作楷者行书亦可惟不宜过于草率倘有查出倩代情事定予撤惩第十四条各处报纸有关时事应择其佳者购致馆中听各员考阅第十五条古人论学息游与藏修并重唐宋以前并有五日休沐之例西人七日一礼拜官停政刑士辍学业亦有古人遗意馆中各员应量为给假每月逢九日皆准免到馆此外不得无故请假违者查究
书赣省课吏章程后
古之人未有不学而可以为仕者书曰学古入官论语云学而优则仕诚以人而一入仕途知一郡者一郡之人待其治知一邑者一邑之人待其治举凡民情之宜察民俗之宜知簿书钱谷之繁讼狱听断之琐终日环伺于其一身而责无旁贷使学非素裕而遽操南面之权鲜不临事旁徨无从措手吏治废弛之弊皆吏之不学有以致之也古昔盛时吏莫不循而治民易迄今之世吏莫不庸而治民难岂古之人才果多于今耶实今人之学远逮古耳古者行学校选举之法始于乡党而达于国都教之以德行道艺而兴其贤者能者昔贤朱晦翁有云所以居之者无异处所以官之者无异术所以取之者无异路是以士有定志而无他慕朝夕孜孜惟惧德业之不修不忧爵禄之未至此吏治之所以日隆也降及后世虽不废选举之法而法愈变而愈下名不副实又何患吏治之日坏哉我朝以科举取士衡才非不精密无如只绳士以八股小楷试帖致士人日困于其中无暇博览群书潜修德业以臻实学吏治之衰未始不由于此苏子瞻谓目文章而言则策论为有用诗赋为无用自政事言之则策论诗赋俱为无用矣吏者明政事者也奈何以八股取之哉然科举中人虽不皆有政事之学政事之才而究文理优长者居多苟一行作吏专心于政事一途捐弃其夤缘奔竞之心贪婪谬妄之见上期报奏下廑民生科举中尚无不可磨励之人才也乃自捐纳宏开杂流并进而仕途于是日滥而吏治于是日坏矣然正有怀音负异之才足以匡时而济世或不利科名急于自见或志怀远大纳资报捐纳中亦似不可概谓无才惟捐纳之中求富贵者多存利济者少以致闒茸市侩亦得杂乎其间甚至目不识丁衣冠傲物以此辈加之人上奚啻以赤子之肉投虎狼之穴以锦绣之物供盲人赏玩乎说者每以欲正吏治须清仕途欲清仕途胥停捐纳论非不当无如际国库支绌之时国用浩繁之日非但不能停止致骤少此一宗之的而且尚须推广冀收土壤细流之助推广之不暇又遑言停止乎然则捐不能停而欲使仕途之清吏治之肃奈何曰惟有课之以别其贤否定其去就庶上不妨国用下不害民生无窒而可收实效照公允而可绝夤缘法莫善于此矣昨报纪江西抚宪李勉林中丞奏请设馆课吏以抚署东花厅为斋舍札饬臬司柯逊庵廉访总理一切而令候补知府曹价人太守为提调并派候补州判夏别驾辅宣专供差遣集赀购备书籍数十种以便各员肄业其中大约秋间可以开考所拟章程详审精密吾知中丞将来必大有造于西江也课吏之举各省已先有行之者或月课或季课惟仅临时考试平时并不设馆讲习故虽有课吏之举而吏治未必奋兴大抵所言者虽善而所行者未必皆善上下疏隔无从体察耳今中丞设馆于署中近水楼台不啻师生之授受若者圭璋其品若者经济其才中丞无不可一一体察较之仅试空言相去奚啻天壤虽额仅取二十名而轮流拨补将见四五年后差缺人员无不从吏馆出身无不具吏治实学所愿各省仿而行之则中国何患无吏才哉吏才一多则中国亦何患不治哉
广辨奸论
拔草野之士而荣之以轩冕加之以威柄徐而察之乃不以报我反以仇我此其事最所不平者也处庙廊之上而颂上以圣明自表其寅畏退而伺之乃非以感我皆以欺我此其事又最可痛心者也夫有国者之于奸臣既皆宜痛心而不平者矣胡当其时皆反曰忠我爱我而以为贤才或即征觉其不堪而仍以为可谅者何也则亦曰凡奸臣者必有以自饰以炫惑人主之耳目若反甚近于忠者呜呼此苏氏辨奸论所由作也顾苏氏之所谓奸者虽曰宜辨然其所以行奸者术尚易辨也夫自古之奸邪纵极其阴贼险狠诡秘而未可测然必皆揽权自喜以求畅其所欲为也否则或便僻得君蕲得行其邪说也乃奸臣之计或有不尽出于此而生荣死哀竟无人能破其术非特以欺并世且以愚天下万世之人者呜呼术亦狡矣至于其祸之烈则较揽权自喜便僻得君者且倍国家如得此一二人立于朝纲渐滋浸润蕴酿萌孽未有不亡其社稷者呜呼事亦险矣如医者之治病也寒甚而投以袪热之剂虚甚而攻以利下之方一服不中危症立见危见改方犹可补救夫亦犹世之所谓奸人尚易辨者也若乃病者将入膏肓医者故予以调和之药和平之方虽饮百服未见其害可使病家不易医然而时久病深虽有良药未克奏效然当其病之既危乃取其从前之方而公评之固无一致死者也则且以为非其罪也而不知皆彼之独力所致此则吾之所谓奸人不易辨者也夫人臣不忠于君臣固痛心也乃后之读史者虽无所利害于其身然每至误乱国是之臣则无不痛心疾首唾詈之以为快忠义之气莫知其所以然也故古者一代之亡也必有一二臣为众所指责者而独至于西汉之亡则独知咎王氏之不臣而独于匡张孔马则恕之吾诚不解其所以然也夫匡张孔马诸臣或居师傅之任或受顾命之重经术文章炫燿一时而加之以畏权避势儒雅持重目之为奸无一信者然汉室之亡实成之于数人此诚吾之所谓至奸不易辨者也前事不忘后事之师前车之覆后车之鉴彼揽权得君之奸人所易知故后世犯此者鲜若匡张孔马之徒则虽明察之主易为所欺是以相率而遁为此类者比比皆是可不危哉吾所以即苏氏之意而广之也
皇朝经世文四编卷十五吏政
大吏
大臣当以国为重论
袁元俊
昔三国时吴主谓周公瑾曰阃以内寡人主之阃以外将军主之盖以知人善任朱子所谓大臣非其人则去在其位则不可不用今者某公辅削平发逆扫荡苗匪所谓功勳载于太常威望着于中外以秉北洋之大权适高丽之肇事是犹癣疥之疾用末药以敷之膏药以贴之初不难脓毒去而痛痒消立见其平复焉不谓怀冒疾之心者牵制阻挠必要败其功而堕其名不顾国家之大局抑独何哉夫兵凶器也战危事也昔曾文正公目击世乱兵荒生民涂炭当发逆削平后尝与僚属曰兵不可先战不可启与孟子争地以战杀人盈野争城以战杀人盈城之至论同一仁心焉甲午之役当时之言战者不鉴曾左诸公戮力疆立丰功建伟绩得朝廷之优宠垂身后之美名因是廷臣愿力军营者实繁有徒殊不知曾左诸公当咸丰同治之年实有万不得已之苦衷其所以鞠躬尽瘁驰驱于吴楚之间者所谓救生民于涂炭岂与贪功近名者比哉而说者犹以宋事比拟我本朝夫当宋之时无论徽钦二帝蒙尘于北即当金兀术猖獗之始争城掠地实有不得不战之势故当时言战者为功而议和者为奸非若中东之役仅为高丽起见也然则高丽扰乱中国置之不问乎抑竟让日本鲸吞乎而高丽为大清属国岂能不问当其时我中国内外大臣正宜和衷共济一德同心或和或战商确一是不可挟私以争长不可怀怨以摘短古人云知彼知己百战百胜必先揣度敌人数年来政治何如其君主抑英明乎抑昏庸乎抑贤哲乎抑强暴乎昏庸强暴不足畏所可畏者敌国之君英明贤哲耳然必观其臣民离合验其政治盛衰始无遯情此知彼之一说也然但知彼而不知己又非所以谋国事须知我国之君臣何如政治何如师克在和晋文之所以能霸也不战屈人汉文之所以服远也苟其不然何可轻言战事哉或曰然则某公辅其果无罪乎曰某公辅固不能辞其咎也然其公辅之咎则在平日声势太盛知进而不知退其货财太多知聚而不散此所以犯众人之忌所谓高明之家鬼矙其室苟其如曾左胡彭诸公之寅畏小心不骄不溢则载之青史传之后世岂有轩轾于其间者或曰冒疾之人阻挠大计有罪乎抑无罪乎曰既云冒疾岂能无咎太凡秉国政者有休休有容之度有因材器使之能有守经达变之才有旋干转坤之具若才不足以称其职德不足以副其位则当如徐庶之荐诸葛鲍叔之荐管子千古传为美谈则当如虞廷四岳之荐使宅百揆之举万世仰为盛治苟其不然则误事者必多矣国师之责岂易任哉就我国目前大势而论外而督抚内而公卿明乎君臣大义精忠保国者十之中有八九焉但望同寅协恭和衷共济间有意见不合不妨再三商确国尔忘家公尔忘私总以力顾大局国事为重而不存一己之私所谓进思尽忠退思补过将或为夔或为伊旦二帝三王之盛治不难再见于今即不然如萧曹房杜之匡赞姚宋赵张之訏谟同心辅政戮力匡君将见汉唐宋之名公巨卿聚于一朝岂不盛哉我朝理学昌明康熙雍正干隆之间发明四书五经大义如日中天当其时君臣上下要皆躬行心得而诸政治实有远过前朝者故曰仁宪之政布在方策尤愿衮衮诸公则而效之而凡严肃官方下达民隐利之当兴弊之当革不事因循格君心则如魏征之善谏化民俗则如黄霸之措施爱民生则如明道之恺恻至于讲信修睦以交邻国则如子产之辞命小可以见大也张之出塞招即以怀远也凡诸政事皆本之大臣公忠体国而有以至此仆不禁馨香而祝之焉
大臣论
或问大臣于苏氏曰今之言学问者各有派别论其大者经则有郑王程朱之异其指文则有汉文唐宋之判其名至于近日则为号愈繁其家法之说愈严甲古文也乙词章也彼经学也此理学也某紫阳桐城某鹿洞阳湖也敢问大臣之法亦有渊源授受者乎则应之曰有之学问之道其至焉者能发为文章以传世然亦不过立言之一端耳自古能为文章之人无不墨守一家旁参数子当其握管伸纸心目中亦必若有一古人倚其前又必若有一古文为之引情若与古接境若与古离而后其文乃能传也至于大臣则古所谓立德立功者也又能乌不古昔之则效乎既古昔之则效宜亦有家法矣古大臣之自成一家足为法者曰伊尹周公以身系国家之安危而并能垂教万世者也霍光师之而遗其精诸葛亮师之而得其或才不足或势不及也亦可谓具体矣曰稷契毕召谋谟于内屏藩于外公忠体国无有二心者也魏征赵普等师之而为名相裴度李德裕等师之而立勳名余如汉之丙魏唐之房杜宋之韩范亦可谓刻意趋步矣曰风后吕望则能为君立武功而并能建筹策者也张良邓禹郭子仪始终似之矣周瑜杜预王猛未得其主也曰傅说则遇主也奇得君也专能竭启沃之悃忱者也李泌佖之矣曰管仲国侨则当孱乱之朝而能兴利革弊以渐致于富强者也然必不避嫌怨握揽权势而后可为也商鞅师之而睹速效王安石师之而无成功张居正师之而称救时相成败异致优劣不同而其所期望则一也至于存亡呼吸之除此时之大臣事济则周勃狄仁杰于谦不济则翟义徐敬业文天祥也是以凡为大臣者必当有所歆羡钻仰以求无间于毫发而后动作皆有所循操守乃不可移易不然则心无主宰有不为势所劫利所诱情欲所牵制晏安所鸩毒者几何哉或曰大臣之宜有家法既得闻命矣其仰慕而师之者将性其所近乎曰否时为之也夫伊周之所遇亦千载一时也稷契毕召风后吕望则必时当开国或运际中兴方足以建功业而名鼎钟也若管仲国侨之才则天下后世无时而不须之而当夫强敌[压](厌)境流贼内讧兵懦饷竭悉索无从斯时也尤非得其人不为功吾愿今之大臣姑无以伊周之类自许且俯就于管仲国侨之例也
言官
拟应诏陈言疏
伏读皇太后懿旨内外大小臣工于用人行政一切事宜据实直陈各抒所见此而不言是负朝廷采葑至意窃以为欲端行政之本愿皇上览干隆元年孙嘉淦三习一弊疏欲握用人之要愿皇上览道光三十年曾国藩应诏陈言疏臣至愚至微奚必言而难已于言者有治人乃有治法行政在用人中矣昔羊佑阿贾充而典午不振李白识汾阳而李唐再兴安危之机存乎人驱策之人易帷幄之人难运筹而后胜也偏陴之人易将将之人难一击动关全局也坐论之人易肩臣之人难言艰孰若行艰也谙边之人易得体之人难将命原期不辱也以术兴利之人易以道生财之人难节流尤在关原也用人以知人为得知人又以作人为先其要四曰实学曰真知曰专责曰重禄何言实学也文武一归于学是以汉臣诸葛亮曰才须学今不患无学患所学非所用即以兵学言有经学正其谊即不能无算学格致学充其识算学为格致学之本一制器也有图而非算则图不精而器亦不利一用器也有图而非算则低昂不准而远近亦不合他学非一亦不离算学者近是试时艺者利逾万禄利之一路然也科场不必拟改即于经文察考古之得失于策问核通今之博约而先于小试育其才而必于同考慎其选何言真知也科第外岂无奇才资格中老良吏一再考而无本之言贡本末参而未优之事形矣何言专责也一掣肘而虽优亦绌一蒙头而有过亦无将毋借苟安为持重悔振作为多事欤何以言重禄也汉宣诏益吏俸光武诏增百官俸而吏治蒸蒸乎日上盖前此不减之廉俸宜复且宜使之有以养非不知库未充而正为库计也养其廉愈严其贪少一分侵挪即多一分国帑庶几廉生明明生慎由此四者进求之图难于易攘外于内利亿兆于不言歛武功于不战则又非臣至愚极微所敢知矣伏惟圣慈垂鉴
请饬廷臣直谏疏
钱佩贤
窃京师自同治四年一冬无雪上年春夏缺雨冬雪又复愆期近京一带地方麦皆未种今年亢旱如前我皇上勤恤民瘼屡经设坛祈雨旬月以来风霾间作欲雨旋止畿南赤地数百里旱象已形人情惶惧夫水旱为灾古今皆有而自来英君哲后因是而益加修省者诚以灾眚之成由于政事休征咎征其应不爽方今朝廷厉精图治庶政修明所谓咎征固无其理然天下之大万几之烦用舍弛张岂必一无过举弥缝匡救责在臣工应请饬下在庭满汉言事诸臣于时政得失尽心献替悉意指陈毋循故常毋避忌讳言有可采立予施行庶上下之情通而天和可期感召矣抑臣更有请者治莫要于求言德莫大于从谏政令所布以为是而行之知其非而立止此圣人之无我何损日月之至明臣伏睹近者夏同善谏幸惇亲王府第谕旨称循旧章以折之倭仁谏设同文馆谕旨令酌保数人另立一馆以难之此二事在圣心原自有权衡而臣遂不无疑惑谓朝廷开言路之时而似杜言者之口谓大臣尽匡弼之义而转使有自危之心臆揣私度未能相喻诚恐敢言之气由此沮唯阿之习由此开此臣之所大虑也伏愿皇上宏翕受之量屏除成见惟善是从则求言之诏不徒循其名而益副其实臣愚诚所迫冒昧直陈不胜战栗屏营之至伏乞皇太后皇上圣鉴谨奏
论言官宜正心术
姚莹
今夫匠人之度木直者曲之则失其规矩绳墨之用而其业败医师之投剂热者寒之则失其望闻问切之术而其业亦败即人有误炫其技者移时皆不过问矣薄艺且然何言官言官者关系君心之是非民生之休戚政府之得失人才之去留所以心术不可不端而纳言者尤不可不辨其心术也或言可采而心则非或心可谅而言则拙古之设鞀置铎建鼓立旌进言之路甚广而纳言之心甚虚意至美法至良也就三古下而论若汉之汲黯朱云唐之陆宣公宋广平宋元明之理学诸臣进御经筵者无不以敢言悟君直声震天下当其言时曷尝有一毫私意存其间贤而可用虽亲嫌必举也事而可济虽汤镬不辞也权贵不必惮怨不必论宦官宫妾不必附謇謇谔谔卓然如华岳之不可摇宜乎小闻之而歛四裔畏之而生敬若是乎言官之责顾不重之又重哉然而近世之言官有大可虑者三一则挟以报怨微时之私隙或先代之小嫌捉影捕风深文巧致必快其攻讦之心而后已揽君之权泄己之愤而纳言者感矣一则藉此要名途人之浅谈或当道之授意谓封建为必复以井田为可行迂而鲜通不达时务无端弋誉利且随之而纳言者又或矣一则藉之升官十年不迁一疏可达往往有列谏垣则侃侃而谈迁显秩则默默不语昔年建白自喜才多后日设施忽惭政拙其始之朝一章暮一奏非为国计民生地直为高爵厚禄地而纳言者又惑矣凡此皆言官心术所关偶一疏忽即售其欺前之倡者既欣其得法后之来者必甚于效尤而启沃之官遂成垄断岂非仕道之衰抑亦国家之大患也言路不清君子小人互为倚伏古来朋党之祸陈窦以君子而受倾于小人牛李以小人而反胜于君子洛属则君子攻君子而小人乘之东林则小人混君子而君子晦之倾轧构陷国社几危皆心术之不正而激于言官者多也我朝列圣相继好问察言积二百五十余年之政治重言路禁宦官信乎万年不敝之道矣逮我皇上从善转圜纳约自牖军机处以壹大臣之事权都察院以收群工之谟告惟前此大言偾事相戒于丰润学士之覆辙言官皆箝口保位以缄默为高不知妄言固失不言亦未为术也在乎心术之正不正而已方今干纲独断侍御中如安褚二公知无不言言无不从弹击权要切论边防孤诚硕画务其大者远者而不屑屑于猥琐里巷之谈忧国论时方之汉唐以来直臣殆无多让所谓无一毫私意存其间而吾向之报怨要名升官云云三者可无虑矣且知在廷诸臣中必更有立言君子鲠直如数公者匡之直之辅之翼之交处于君明臣良之世而藉答其涓埃者焉故曰言官必自正心术始
论言官宜留余地
吴[铤](珽)
医家之视病也不外乎虚实寒热而其用药也不外乎寒补温凉使病本虚也而以实治之病本实也而以虚治之甚至寒热攻补之颠倒错乱庸医误人病者亦知其谬也知其谬而不服其药犹无害也若虚者宜补也知为虚而即进以调方实者宜攻也知为实而急投以猛剂寒者宜温而以大热之剂予之热者宜凉而以大寒之剂予之药非不对症也病者亦知其非谬也信其不谬而服之服之而不愈病者始不信而思变计以求治医者亦不自信而思变计以治之至变计而病必殆矣要知非前药之不对症也医者之不留余地故也善医者即不然宜热也先温之宜寒也先凉之养而后补使虚者之气不滞也导而后攻使实者之气不亏也病者不必见药之功而病自无不愈此医家之善留余地也医人则然医国亦何独不然国之有言官也所贵以针砭药石以医国者也乃有不言者而国病矣有多言者而国亦病矣有不善言虽不至病国而亦不能医国矣夫言所以通上下之情辨是非之真者也人君深居端拱凡治政之得失人才之贤否风俗之盛衰下民之疾苦安能察而周知使皆唯诺成风盈朝缄默则上下之情蒙是非之理混而国不几病耶幸而天亶聪明下陈言之诏几欲以善旌谏鼓追三代之隆则一时闻风而起者固不乏忘躯犯颜之士才识兼具之臣以匡王德于不逮朝陈奏牍夕降温纶一旦言路大开而向之唯诺成风盈廷缄默者咸有见夫威凤之鸣冈而遂效鸡之嘂旦始而附和继而横议存攻讦之念而门户之端开矣存要结之心而党援之习起矣竞相标榜声气广联洁己者惧玷白圭而模棱相尚谄谀者畏登白简而贿赂公行甚至不识体裁不存忌惮博直谏之名为邀荣之具其言一若有不顾性命不顾身家之概而其心则实无忠爱实无献替之忱言路开而多言之弊亦于是起矣幸而黼座优容则小人竞进以辨奸而暗戕正士以公而快私仇不幸而圣明洞察真伪立分重则典刑轻则缧絏不知者犹惜其以言取祸而不知以言取祸者不特不能医国而直足以病国也然岂无一二忠贞之士蒿目时艰敷陈慨切然苟无学问以充之和乎以出之鲜不溃败决裂徒存赤胆无补苍生居己以直言陷君以拒谏可以谓之忠乎此以知非言之罪不善言之罪也有不言者而言路塞有不善言者而言路亦塞无他言者之不留余地故也孔子曰勿欺焉而犯之事君故不嫌于犯惟言乎勿欺而后能犯非言乎能犯者之皆勿欺也一事也必求其有济而不敢托空言一言也必求其入听而不敢存勉强望君之从非激君之怒也引君于道非扬君之过也律以尊讳亲讳之条君即有过犹宜讳之而以悬想之意附会之辞传闻之说加于无过之君其有不触君怒者鲜矣读本月初二日上谕近因时事多艰凡遇言官论奏无不虚衷容纳即或措辞失当亦不加以谴斥其有军国要事必仰承皇太后懿训遵行此皆朕恪恭求治之心天下臣民应早共谅乃本日御史安维峻呈进封奏竟有皇太后遇事牵制何以对祖宗之天下肆口妄言毫无惮忌若不严行惩办恐开离间之端安维峻即革职发往军台力赎罪以示儆戒大哉王言即安侍御身膺显戮犹不足以酬高厚乃仅予薄惩不可谓主上之宽宏哉在安侍御自取之愆殊不足惜所惜者言官不识皇上仁孝之心朝廷赏之公而仅鉴于侍御之因言废食因沸废汤岂非安侍御一人阶之厉乎安侍御真不留余地哉不留余地处皇上不留余地处皇太后不留余地处己并不留余地以处后之言哉是犹医者以猛烈奇怪之药而加之于无甚疾病之人而欲以胆识炫于世其不为世所摈斥者几希矣今圣明在上烛照无遗无不白之是非无不公之黜陟鉴于安侍御而不言者庸劣之臣也效夫安侍御而辨言者诞妄之臣也均足以病国而不足以医国者也吾愿世之有言责者当以安侍御为鉴
铨选
论铨选
吴铤
铨选之法皆归于吏部将以用天下之贤者乃适以便不肖之人则生民之命政治之原果何所赖与崔亮定停年格继变斜封至明又变为掣签其意将以止天下之争明一己之公而已夫国家设官以待天下之贤士大夫兹乃一切不问而委之于吏部曰吾有法而已为吏部者曾不容以己意与其间但求其应格者而授之虽立五尺童子于堂上正立拱手亦可蒇事以年劳为进身之以资格为循例之条以避嫌为远怨之道以人牧为常试之端此乃所以弊也事有定例则小智役大智小贤役大贤甚至而愚不肖皆可超英流而上之功不当名位不核实一也天下之人全才少而偏才多不以所能者授人而强以其所不能不以所知者授人而强以其所不知百务具废二也民俗之醇浇政治之烦简事有殊轨屈短驭于长才任小知为大受万事何由而理庶功何由而兴三也如此则贤否之准失其衡尊卑之分爽其监为吏部者不能斟酌以求其通法为之也杨万里谓吏部之权不异于一吏吾谓吏部之权并一吏之不若何则吏胥挟法为奸犹必援例以上下其手明辨洞悉无不如意为吏部者茫然不知其法云何据案执笔闭目以署纸尾就其可者而可之就其否者而否之较之于吏又当何如也诚能假吏部以权使之辨择贤否随材器使俾得以次序进之才德兼茂历试不渝者然后人主倚任之又恐吏部所知犹未尽使众官各举所知以备任使其有不如所举者重其罚则朝无旷官野无遗贤而吏胥亦无所容其奸矣然犹有本焉省事之谓也事既烦则设官不得不多官既多则人不足以供所使故用违其才人皆怀侥幸之思而官长又不能尽知人之用故必省事而后选始可得其平也
铨选掣签说
虞廷交赞各举所知各用所长以贤举贤而天下治古人任人不任法后世任法不任人拘之以法授之以官不问其人之贤否也不论其才之短长也多用违其才故治不逮古如铨选之用掣签法是也掣签之法何昉乎昉于明万历之孙丕扬为吏部尚书患中人请托乃创此法以示也然公则公矣明则未也其人未知也其才未悉也或用违其才不顾也夫虞廷命官禹治水契敷教陶明刑伯夷典礼益虞垂工各举所知各用所长也而掣签法则异是铨选掣签如外官则掣签分省或西北山陕之人而掣分东南闽广或东北奉直之人而掣分西南滇野相距万里而遥言语不通风土不谙其何以治又如京官则掣签分部或其人明刑乃掣分吏部户部或其人知礼乃掣分兵部工部素所不习授以不能用违其才是犹陆车而俾行泽水舟而使行山也其何以治于是人与地不相宜人与事不相宜而犹以为良法吾不知其良何在矣夫不凭人而凭签人有知而签无知也何不任有知之人而凭无知之签乎及乎用人失当吏治日非归咎于签而签不任咎也铨之政原非签之事也噫铨部致成签部尚复成何政体此顾亭林所以屡言其失任王谷亦屡言其失也而今尚用此法何哉宜急筹变计矣
皇朝经世文四编卷十六吏政
保举
请酌核保举章程以示限制疏
宋晋
窃维军兴以来凡粮台文案及劝捐团练铸钱捐米各事在在需员着有微劳自应酌奖第军务总以披坚执锐为先此外各事不过稽文案之劳口舌奔走之用任事既有难易即请奖宜示区分臣历观近日保举各案有候补知府同知而越请升选道府者有选缺同知未经到任而请以知府选用者有编修而请选知府及升补坊缺者有庶吉士而请授编修者有内阁中书而请升侍读者有候选佐杂而请越级升用者虽蒙圣明衡鉴不尽准行而种种破格保奏实多非常例所有查道府为方面表率责任非轻定例分部学习各员须由实缺员外郎中遇京察截取记名始得仰邀简授该员等奔走各司非积十余年或二十余年辛苦不能得此升阶即由翰林出身者亦必得三年俸满京察合例始能保送至春坊各官惟遇大考特旨升补余皆比较资俸亦须积至十余年进二十名内始能开列请补大考记名升用者亦准此例庶吉士之留馆则以考试等第为鉴别去留更非可以他途假进内阁侍读亦由中书俸深者拟定正倍请升揆诸立制之意考绩抡才何等慎重今则以数月之劳一事之委非连篇并保即特请示奖在得者既以捷获为工争觅夤缘之路在保者遂以市恩见好不顾专擅之嫌似此冒滥相仍交相奔竞实于名器官方大有关系且此等保举之人多系奏留差委及至已经选补又必以经手未完事件仍复请留是本员徒占实缺之名署任又存暂时之见尤恐贻误地方此等事件迥非亲冒矢石者可比即俟一省一局经办完竣实有劳积成效再行奏保已属不没其劳若事未半而动列剡章效未收而概加优将与效命戎行者何所区别似应亟加综核以示限制可否请旨饬下吏部分别核定嗣后如实系领队打仗杀贼立功及守城扞御击追贼匪者准其随摺保奏候旨超擢此外如粮台文案及一切局务人员概不得越次奏保如候补候选各员祗准请以原班优予补选不得遽行越级请升文选补各员实缺未经到任奏留差委各员祗准量请升衔顶带不得指名何官遽请升授又候补候选各员请尽先补用选用者由何处军营保奏即俟该处军务完竣再行饬令赴部赴省候补候选其翰林保举坊局者应请照大考记名之例俟历俸至前二十名再行开列请补如保升知府奉旨允行准其作为双月知府俟军务完竣再予选用其员外郎中及外省同知请升知府者亦照此办理庶吉士本系在馆教习之人今既办理地方事件应请酌量改补地方官内阁中书只准照俸满截取同知之例以同知升用佐杂等官只准优予班次亦不得越级请升如此分别限制奏明请旨饬谕各路带兵大臣及中外督办军务大员俾各凛遵办理如再有任意滥保者即将保奏之官照违例议处庶于鼓励之中不失慎简之意甄明而奔竞亦息矣臣愚昧之见是否有当伏乞皇上圣鉴训示
设保举以求人才说
古之求人才皆由于举举其人用其才不概试以文也试则所谓明试以功焉试以功胜试以文矣后世乃由科目专试以文耳今宜仿古而变通之设为保举以求济士之才请申其说夫得人莫如唐虞舜禹之进即由于举时廷臣亦交相举或因其人而举或因其事而举举皆各当其才是以洪水平而天下治也后世之求人才似宜法之即周礼之取人亦由乡举由下而举上也齐桓虽霸主而鲍叔举管仲得天下才而用之乃能一匡九合亦由举得其人也以汉言之高祖既定天下即诏举贤士大夫文帝举贤良方正举直言极谏武帝举考廉举茂才异等博士弟子举知天下之务举使绝域之才宣帝文学元帝举明灾异成帝举明兵法平帝举治狱平此汉之因人因事因时无才不举也东汉光武亦举吴良孝廉茂才如西汉安帝更举有道若此者举不一途有才皆举而明试以功此汉治之所以隆也此固求才之正轨也自后世变制而人才皆由科目进不举以人而试以文唐试以诗赋宋试以经义明试以制艺而求才之制大异于古矣夫论语言举尔所知古之举其人考行征才是举所知也后世试以文糊名易书是举所不知也所取非所用一入仕途治狱治赋皆别有吏才制艺试帖无所用之矣是所取非所用所举非所用也何为而求才必限以科目必试以诗文也则保举之法宜参也惟能举人斯可得济时之才因时而举因事而举举而得举主赏举而失举主罚而于所举之人试而用之亦信赏必罚马如是则鲜用违其才窃谓今之时势宜变通而参行保举之法其设也或时循吏则举廉能之才或时良将则举智勇之才或时出使则举谙练之才或时须理财则举综核之才或才长河工或才长荒政或才长精通洋务或才长翻译洋书或善驭轮船而水战或善发洋而火攻举必因才庶可因才器使即时取效因习见长也如设此保举之法方堪何职皆可举之而且保之出保者不拘何官所保者不拘何职既保而有大功则所保与出保者皆不惟赐金而且进爵既保而有大过则所保与出保者皆不惟夺官而且加罪如是则人知警劝矣方今求才于正途之外既有捐纳又有军功求才之途广矣再设此保举一途则得才愈盛矣
保荐人才宜先去弊论
吾尝见夫车之行于陆也虽载重百钧而初无千程难达之虑其所恃者何曰有轮也吾又见夫舟之济于川也虽波回急湍而终有中流容与之能其所赖者何曰有也国之需乎人材也譬犹车之恃轮舟之恃也车摧轮则无以行舟失则无以济国乏人[材](财)则无以理是故人才者国家所倚之为存亡者也昭烈帝蜀起诸葛于隆中苻坚灭燕假王猛以政柄明祖一里巷耕夫任刘基而遂有天下由此观之则立政致治折冲厌难舍人才曷克至斯然而峻极之山非一石所能成凌云之榭非一木所能构狐白之裘非一腋所能毳宇宙之大而使一贤一材以治之则天下终无以理是以古之人君必招贤聘隐尽搜天下之英豪人臣必献士举知以广国家之心膂苟使陶唐不升二八则虽以仁如天智如神之尧而终不能流睦睦之休姬周不臣十乱则虽以开厥后烈无竞之武王而终不能播济济之化乃知天子虽极神明英武而欲抚字天下子惠黎元不重赖耳目股肱尽皆英杰哉虽然连城之壁瘗影荆山夜光之珠潜辉郁浦深山穷谷之内不乏桢干之才而无工师以度之则梁栋美质与樗栎同弃矣自古迄今豪杰不世出之士侘僄不遇终身淹没者宁可数计虽曰有数存乎其间然亦未始非有权位者不能荐贤之过也昔有臧文仲不显展禽仲尼谓之窃位公孙弘不引董生汲黯斥为妒贤虞邱不荐叔敖樊姬贬为不肖故为国入宝不如为国进贤古人有拔奇于囚虏擢能于屠贩内举不避子者外举不避雠者诚有鉴于进贤受上赏蔽贤蒙显戮之戒也今国家之时势急矣需才亦孔亟矣成法未善胶执旧制则需内治之才强环伺欲敦和睦则需外交之才府库空虚司农仰屋则需理谓之才军实不修老弱疲病则须经武之才有一事不得其人即不能转弱为强国势国运即不能反衰为盛以中国四万万人之庶国家二百余年之培植岂无杰出之士各怀济变之才者乎特无人焉以为之汲引则亦湮没不彰耳皇上知其然也特降纶音命内外大臣保举人才以备擢用各大臣仰遵圣训举所知其见之于章奏亦屡矣而余独不能无虑者则在乎瞻徇情面私其所好也彼夤缘贿赂得列荐牍者犹不与焉夫朝廷大臣位尊望重亲戚里党门生故旧依草附木其人必多平时既习与周旋则临时苟有所求恐亦不能尽置不理略能言一二变法之理而以为是即内治之才稍能解泰西文字语言而以为是即外交之才或偶言开矿筑路之如何得利练兵制械之如何为善而以为是即理财经武之才究其实其人祗小有才干未足以备大用也而以亲戚里党门生故旧之故不得不作溢美之辞列之荐剡此瞻徇情面之说也夫人之性情虽同而嗜好各异或喜素而怒赤或爱刚而恶柔人之相契当亦类是汉顺帝听山鸟之音而云胜丝竹之响魏文侯好槌凿之声而不好金石之和无他执其所好也执其所好故以嫫母之丑貌而轩皇爱之无以易落英之丽容以敦治之怖状而陈侯悦之不能敌汤文之媚态世间以皂为白以是为非之弊皆由于此其于推毂人士也宁独无误奸为正昧不肖为贤者乎此私其所好之说也凡此二者皆贤者之所不免至于因夤缘贿赂而妄列荐书者想各臣工皆知自爱未必敢蹈其辙然即有此二者之弊而所保人材国家已不获收其实效矣是不可以不戒也
论举人用才之关系
今国家而果实有招致贤才之意乎此则至重至要之事上不可徒以是示延揽下不可徒以是私市恩盖治忽之机在是则存亡之机亦在是嘻其不可不慎也今年两宫以多难之故下诏广求人才当此创痛深乱极思治之时诸大臣宜如何博采精择慎益加慎期无负朝廷垂殷垂询之至意乃旬月以来虽仅见鄂湘皖诸抚及杨星使保荐诸人然细加考察实有令人不能解者如某者轻儇成性舆论不齿特以去秋办差骤获慈眷今复希上旨而举之又如某者本系庸猥之流且仅在上海办理文报但以为己经理产业之故屡荐擢今复与诸人一同保荐又如某者以木天之清品于前年某君至日本时甘为骈拇之随员为人所讥笑今忽裒然为举首其他之志识凡劣才行偏伪者尤不一而足呜呼吾不知诸公之意果为所举诸人实为当此之鸿宝不忍自私必欲贡诸明廷乎抑明知其不可而姑以是为欺饰也至向来用人最可怪者凡情节较重之革员或乘朝廷需之时报效一二万金即由督抚奏请复职是视黜陟之大典不值万金也又凡被此省督抚奏劾人员夤缘他省督抚或别行举荐或阑入保案奏得复官是督抚为若辈所颠倒而朝廷罗致人才乃为诸革员复官地也经济特科今戊戌旧法彼时即有以此举为赘旒盖以能膺是科者实难其选且难于考试与其增设名目徒开幸门不如慎选精择徐为试用犹可收效然现已一再降诏矣则内外诸大臣遴选举奏尤应慎重盖既名特科则登诸奏牍朝廷既极重视海内见者尤深契慕且今日膺荐之士既得此荣名荣名则将来荣名似较他途为易颇闻各省官场子弟一闻诏旨视为捷径或出重资请人代作着述或钻营门路求列荐牍若果以此辈充选则十年人后才何堪设想窃愿内而尚侍外而督抚均视此为重要之事也采诸舆论察其学行忽视为徇情酬恩之具则有益大局实非浅鲜抑又有进者国家用人由大臣特保此实非妥善之法盖天下人才虽多而足膺特荐者实少盖既于数千万人中而特荐数人则必其人才远出俦出类为千万人所佩服而后可为则不为众嫉怨必为众非笑而此人即小有技能或转以为众指目之故事事皆致掣肘是保举不特不能得人才且适以害人才也乎国家于造就人才一事平日未尝着意一旦有事则遽欲求人才且欲得奇才异能试问谁为储之谁为教之乎吾固望内外各大臣慎重保举而尤愿全国速办学堂以期多得人材也
守令
慎用牧令疏
</div>
    <div class="pagination">
<a href="皇朝经世文四编_page12.html">上一页</a><span>...</span><a href="皇朝经世文四编_page8.html">8</a><a href="皇朝经世文四编_page9.html">9</a><a href="皇朝经世文四编_page10.html">10</a><a href="皇朝经世文四编_page11.html">11</a><a href="皇朝经世文四编_page12.html">12</a><span class="current-page">13</span><a href="皇朝经世文四编_page14.html">14</a><a href="皇朝经世文四编_page15.html">15</a><a href="皇朝经世文四编_page16.html">16</a><a href="皇朝经世文四编_page17.html">17</a><a href="皇朝经世文四编_page18.html">18</a><span>...</span><a href="皇朝经世文四编_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
