<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 93 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 93 页/共 103 页</h1>
    <div class="content">一临战时要约如定期遣使换俘等事尤当坚守信义盖战本不得已之事故虽决命行间亦必彼此相约不为已甚正为他日议和之地也公法一书总以息战为主
一交战时有两国议明暂时停兵者既经许诺虽有大利不得失信行诈停兵之约止系一路者由统帅作主各路全停者请命于君停兵之后有擅掳敌货者即将其人治罪原物登时送还
一交战业经解说暂时停兵凡属攻守地方概不得招兵调兵收粮制造军器修理城池台接受友国援兵以亏信义其非攻守之所仍听照常办理
一两国约定停兵若干日限期未满断不准违约用兵或所约日期太远将战时并须预行宣示盖不欲亏己之信乘人之怠也往时罗马国与费国交战约日停兵费国不待期满兴兵偷袭罗马国仍待以礼遣使讨取被虏人物不许而后复战于是各国皆遵罗马国而薄费国各公师评论亦以费国为非
一交战力屈情愿投降不敢接战即谓之降非竟以身归敌也或让城池台者将帅及守土官可以自主若将土地人民全归与敌则必请命国君不得擅许昔罗马国将军与敌定款归地于敌国会耻之即擒二人付敌追废原约兴复战取回旧地
一交战时两国民人不许往来若两国先经约定非攻战地方仍许民商互相往来者必须特赐牌票酌量施行其牌票必由国君及全权大臣发给方为凭信
一敌货被掳仍准用银赎回其有已立赎契尚未交价船货中途失事者赎价仍当交纳
兵事第三
一两国交战附近之国两无所助者为之局外有自主之国自立于局外者有半主臣服之国两国约定准其局外者但既居局外则无论借兵借粮断不可行即是非曲直亦可置之不论其通商航海无关兵事者亦须先有成约方可酌行仍须格外谨慎以免连累
一局外之国有与用兵之国先立盟约遇有征战协助兵粮若干者临时仍得照数协济盖立约在前不可失信且不知今日之战于局外无妨也惟不得于定数之外更加资助又有先时立约许战时兵船停泊其海口者届期亦可准行惟不得招兵买船致生疑议
一交战之国不得于局外地方招兵买粮修船制器及办理一切军旅之事亦不许兵船停泊海口妄行妄许者皆为干犯公法
一交战之国经过局外地方必须先期假道或许或否听局外斟酌战者不得怀怨但不得偏许一国致生仇或有时地不同此国可以假道而彼国不可者果系实情战者不得藉为口实
一战时追捕敌兵敌货不得擅入局外之境违者即为干犯公法所得之物概行交还总之军旅之时无论巨细皆不得行于局外盖恐仓卒之中误有伤损既乖信约又启兵端也
一战者经过局外境内当尽力保护或敌人违法捕掳人财即由局外之国讨取交还不得推诿
一兵船遭风搁浅至局外海口停泊修船买粮及发卖所得敌货皆可准行但不得偏准一国若此国先有盟约而彼国无约者亦可专许一国
一交战之国有在局外招兵买船买粮制器者准所在官司查取入公本国民人擅听招募从严治罪盖战者皆有不平之事局外与两敌均属和好而无故准人招兵杀敌是妄杀平人也故公法禁之特严
一局外之国有于海上装运局中货物者准敌国掳取其货惟船只仍归原主若局外之货先时附载敌船者不得妄取公法如此亦有以船为别者在敌船即为敌货在局外之船即属局外以平时立约为准
一交战时局外之国与战者仍可通商惟所运之货有为军中所必需者战者即可查取仍将价值息银路费照数偿还如装载兵丁及代寄信函则为干犯公法船货一并入公又有先时立约不准运货至敌国者则无论何物皆不得违法擅运
一局外之国原与战者通和驻有使臣在其国都者遣使通信仍可照常盖两国失和局外之友谊自在故得凭公法以通好两国不能异议也
一局外之国于战者属国仍可通商其平时立约不许者仍不得行
一交战之国业已围城封港西洋交战必先用兵把守敌国海口断其出入谓之封港局外之国断不准运货至彼贸易违者将货入公其海船运货在先或未闻封港之信或遭风入港停避者不在此例
一交战时局外商船往来海面战者皆可登船稽查照验牌票有不服稽查恃强争拒者将船货一并入公
一局外之货寄载战者船内被敌掳取船主不认赔偿亦不得藉口局外向敌国讨取
一局外商船有借战者兵船保护者敌国皆可掳取入公此例始于丹国一千八百零四年丹英交战丹国立法局外之船不得藉敌船保护美国商船适借英船保护丹国掳取入公美国不服各国公师评议以此例先未通行不为公法断丹国赔还前货此后局外不得借敌船保护定为公法
和约
一自主之国凡议战议和其权皆操于国君而筹备粮饷则权在国会及议政大臣必上下会议方可举行
一国君与邻国立约无论君主民主及合众之国遇有割地让城等事必国会士民公许方可施行倘国会不愿虽己立约仍作废纸往时法国君主被擒与日耳曼立约分让国土国会不愿其事竟寝
一两国和好立约则以前仇怨一概捐除所有战时受害受屈一切交角之事皆不得理论惟民间钱债词讼交涉两国者仍照常清理
一两国议和既无让地之约所有占据民间房产皆应退还各归原主其被掳货物过一昼夜即不得讨还其在海上者非法院断明入公之物无论久暂皆可讨还守货之人酌量酬谢
一和约以画押之日为定以后即不得再有争论境内民人亦须宣示一体遵守其未经宣示以前兵民或有战争不为犯法或掳有财物即查明交还
一和约议明交还原物自当遵行若物已毁坏一时不能复原如城池台房屋等项许其随后修理赔偿不为失信若本未毁坏而本国私自拆毁索令敌国赔偿及敌国于未经交还以前乘机拆毁台焚掠地方皆为失信干犯公法
一和约所载如有违犯即为背约受害之国责其遵守或将本条废弃亦不遵行或竟弃全约绝其和好均不为过
一和约所载之事小有参差及误有违犯当遣使自行解说或请友邦评议不可轻弃前好
皇朝经世文续编卷一百七
　　　　　　　　　　　　　　　　　　　　　

　洋务七邦交四
　　瀛海论下篇
张自牧
客难曰八紘讋栗胥受宪于明堂九译睢盱讵抗棱于华夏奸人既导以倨骜志士发愤于倒悬堂堂中国顾无喋喋占占乎曰通商条约载外国使臣入觐拜　大皇帝同治中三次遣使出洋见其国主进退三鞠躬而已盖入境问俗礼从其宜我有拜跪之礼故彼来则从我之俗彼无拜跪之礼故我往则从彼之俗本无所谓诎也萧望之曰荒服来服无常宜待以客礼让而不臣班固曰接之以礼縻不绝使曲在彼盖古帝王之待外国但论事理之曲直不责仪文之隆杀也
国初通书日本通使俄罗斯皆不列其国于朝贡之班殆深得让而不臣之义释罗刹之俘受土扈之附始深得使曲在彼之义可为万世法已
客又难曰孪鞮久耆金绘叶护实劳粟绢干兰出物启驵侩无厌之求流离耀庭夺闾阎有恒之业关市之通殆尾闾之漏也曰前代邦交有所谓岁币者今无是也自通商以来海关之税日增渐至千数百万两有裨于度支者非浅鲜矣夫岂汉宋所可拟乎至于市舶之来中国丝茶药饵所货懋迁之盛亦前代所罕闻但见其益未见其损惟印度以粟我即外国亦斥其非矣说者谓阿芙蓉之毒能使勤者惰强者弱厚者漓廉者贪驯而致之将使中国强毅果敢之气日渐消磨而俯首帖耳听命于人南洋印度之遭吞噬皆先以此饵之故不劳而得漏卮之说其小焉者也即以漏卮言之今鸦片岁漏千万金出洋而商民未觉其困者以丝茶所货足以相当耳近年日本印度南洋岛皆务植茶及蚕桑之利西国本有蚕桑而不能如华丝之精近则东南洋渐能讲求矣光绪元年意大利于昔昔里岛植茶数十年后外洋丝茶足以自给中国将有坐困之势此漏卮之所以不得不塞也诚宜明着为令凡嗜烟者不得登仕版列士籍隶军伍责成各部院督抚学政提镇严察所属诚使朝无嗜烟之官学无嗜烟之士军无嗜烟之兵其余农工商贾则姑置之不动声色而其风可自息此其权操之在我而不必期之于人者也内地自植粟或谓姑藉以敌洋产究竟种砒酖以代菽粟如之何其可也
客又难曰言语不通则情志难孚也嗜欲不同则趋向莫测也华夷交错草野致诫于雕题主客相猜兰门奢何悦乎弹指诃陵毒涎之可畏罗刹揜面而怀惭理有固然势恶容已曰绥远之道先求所以安之彼去国远来诚欲世世昌乐永保其利断无陵我之心乃或者无端而纵恣之使日长其骄奢又或者无端而鄙夷之使日即于疑忌则处之者未能得其平也汉文帝与单于书曰天不颇覆地不偏载使两国之民若一家子元元万民下及鱼上及飞鸟跂行喙息蝡动之类莫不就安利避危殆故来者不止天之道也古之帝王约分明而不食言于戏此文帝之所以为文也与尝读　高宗谕刑部谳英商嗡狱谕旨伏见　圣心公平毫发必当而烛微见远若豫知百年后之有洋务者可不敬读而深思乎诗曰惟此圣人瞻言百里干隆四十一年十一月二十四日奉　上谕刑部奏驳李质颖咨称革监倪宏文赊欠英吉利国夷商嗡等货银万余两无还问拟杖责未协议将倪宏文改拟杖流监追一案已依议行并明降谕旨将李侍尧申饬李质颖交部察议令将倪宏文查产变抵仍勒限一年监追再照部议发遣如该犯限满不完即令该省督抚司道及承办此案之府州县官于养廉内照数摊出并传朕旨赏给该夷商收领归国以示体恤矣此等夷商估舶冒越重洋本因觅利而至自应与之公平交易使其捆载而归方得中华大体若遇内地奸民设局赊骗致令货本两亏尤当如法讯究乃李质颖仅将该犯拟以薄惩而欠项则听其自行清结所谓有断无追竟令外洋孤客负屈无伸岂封疆大臣惩恶绥遐之道幸而刑部奏驳朕始得知其详为之更正若部臣亦依样葫芦照覆其错谬尚可问乎中国抚驭远人全在秉公持正令其感而生畏方合政经若平时视之如草芥任听地棍欺陵而有事鸣官又复袒护民人不为清理彼既不能赴京控诉徒令蓄怨于心归而传语岛夷岂不轻视督抚鄙而笑之且或虑粤商奸恶至呼吁仍复成空将来皆裹足不前洋船稀至又复成何事体且朕此番处置非祗为此事盖有深虑汉唐宋明之末季多昧于柔远之经当其弱而不振则忽而虐侮之及其强而有事则又畏惧而调停之姑息因循卒致酿成大衅而不可救宋之败明之亡皆坐此病更不可不引为殷鉴也方今国家全盛诸属国震慑威棱自不敢稍生异志然思患预防不可不早杜其渐英吉利夷商一事该督抚以为钱债细故轻心掉之而不知其关系甚大所谓涓涓不息将成江河者也朕统御中外一视同仁如内札萨克诸藩恭顺诚服其辈行本小朕皆抚若儿孙每至必欢欣踊跃与旧满洲蒙古之执役无异而新附之准夷回部年班来者朕亦必联之以情待之以礼厚其饩赉而遣之众亦莫不怀德戴恩几与内札萨克相等皆内外臣工所共知者即如伊与哈萨克易马一节办理亦须妥善或哈萨克所驱至者本不皆善马原不妨如法择而取之若既是可用之马即当按其所值与之市易始能经久无弊设或所给缎疋轻薄暗减其价致所得不偿所售哈萨克贸易已非一日皆能悉其底里口即不言而心岂能允服即违立法通市之本意其流弊且无所底止朕每以此怀该伊犁将军不可不实力妥办以裕永远之规若听其日趋日下而不知返朕一有所闻惟该将军是问恐不能任其咎也又如朝鲜安南琉球日本南掌及东洋西洋诸国凡沿边沿海等省分夷商贸易之事皆所常有各该将军督抚等并当体朕此意实心筹办遇有交涉词讼之事断不可徇民人以抑外夷即苗疆番境诸省亦当推广此意妥行若仍视为具文再有此等事件一经发觉或经朕访闻及为言官纠劾必将该将军督抚重治其罪不能似此案之仅予议处也将军督抚皆朕委任之人惟当善体朕意毋怠毋违自可寓久安长治之计即我世世子孙敬体朕训守而勿失亿万年无疆之庆讵不在是耶此旨着传谕各将军督抚一体遵录并着入于交代令各后任永远遵行勿稍玩忽并另录一分交上书房俾皆恪循罔懈钦此
客又难曰孔攻异端孟距邪说二氏既兴辟者尤力傅韩程朱觥觥遗则彼教横流匪辩恶乎息曰摩西十诫本非靬善惑之伦演而为耶稣为保罗为路得亦自成其为外国之教而已史记太公作八神将一曰天主词天齐元狩二年收休屠祭天金人如曰祭天为主是天主之名起于中国流入匈奴又辗转而至西域殆耶稣所托始也明季士大夫喜言西学好与海客游而耻称其教迨　国初乃有李祖白苏尔金之事杨光先愤激昌言遂抵祖白于法厥功伟矣今之传教者既无利玛窦汤若望之谲才而从教者亦无库尔陈袁安臣之富贵本无所庸其辨也夫杨墨乱道祸中于师儒佛老妨政权达乎君相数百年后犹有尼翟并称者有戎服听讲者有舍身持斋者辞而辟之宜也今之教堂果能惑吾卿相师儒乎彼攘攘者皆亡籍之游民耳尝敬读　世宗佛日谕旨而知同异之辨矣雍正五年四月八日谕内阁九卿等曰今日为佛诞之期恰遇西洋国使臣上表称贺两事适然相值故于在廷诸臣奏事之暇偶将朕意宣谕尔等知之向来僧道家极口诋毁西洋教而西洋人又极诋佛老之非彼此互相讪谤指为异端此等识见皆以同乎己者为正道而以异乎己者为异端非圣人之所谓异端也孔子曰攻乎异端斯害也已孔子岂以异乎己者概斥之为异端乎凡中国外国所设之教用之不以其正而为世道人心之害者皆异端也如西洋人崇尚天主夫天以阴阳五行化生万物故曰万物本乎天此即主宰也自古以来有不知敬天之人乎有不敬天之教乎如西洋教之敬天有何异乎若云天转世化人身以救度世人似此荒诞之词乃借天之名蛊惑狂愚率从其教耳此则西洋之异端也朕意西洋立教之初其人为本国所敬信或者尊之如天傥谓立教之人居然自称为天主此理之所无者也释氏原以清净无为为本以明心见性为功所以自修自全之道莫善于此若云必昧君臣之义忘父子之亲弃置伦常同归寂灭更有妄谈祸福煽惑凡庸藉口空门藏奸宄此佛教中之异端也儒者守先王之道读圣贤之书凡厥庶民奉为坊表傥或以诗书为弋取功名之具视科目为广通声气之途又或逞其流言邪说以动人之听闻工为艳词淫曲以荡人之心志此则儒中之异端也即如巫医二者虽圣人之所不弃然亦近于异端而巫以祀神祗医以疗疾病皆不得不用者至村巫诱人为非庸医伤人之命此即巫医中之异端也安可因其异端有害于人而不用药乎不独此也即一器一物皆以备用乃位置不得其宜或破损失其本体便成异端矣子疾病子路请祷子曰某之祷久矣盖子路之祷异端也夫子之祷正道也同一事而其中之是非邪说分焉是者正者即为正道非者邪者即为异端故所论只在是非邪正之间而不在人己异同之也凡天下中外设教之意未有不以忠君孝亲奖善惩恶戒淫戒杀明己性端人品为本务者其初创设之人自然非寻常凡夫俗子必有可取方能令人久久奉行也至末学后人敷衍支离而生种种无理悖谬之说遂成异端矣与其教有何涉乎中国有中国之教西洋有西洋之教彼西洋之教不必行于中国亦如中国之教岂能行于西洋如苏努之子乌尔陈等愚昧不法之辈背祖宗违朝廷甘蹈刑戮而不恤岂不怪乎西洋天主化身之说尤为诞幻天主既司令于冥冥之中又何必托体于人世若云奉天主之教者即为天主后身则服尧之服诵尧之言者皆尧之后身乎此则悖理谬妄之甚者也西洋人精于历法国家用之且其国王慕义抒诚虔修职贡数十年来海洋甯谧其善亦不可泯蒙古之人尊信佛教惟言是从故欲约束蒙古则喇嘛之教亦不轻弃而不知者辄妄生疑议乃浅近狭小之见也总之天下之人存心不公见理不明每以同乎己者为是以异乎己者为非遂致互相讥诽几同敌不知人之品类不齐习尚亦不一不能强之使异亦不能强之使同且各有所长各有所短惟存其长而弃其短知其短而不昧其所长则彼此可以相安人人得遂其用方得圣帝贤王明通公溥之道而成太和之宇宙矣
客又难曰派分玫瑰开彼国之杀机香浥芙蓉盗吾民之生气愤升真于亭午濂水腾红惨歕雾于良辰魔烟闪碧狂氛四煽百物亡精而悲匹士一呼万姓裂眦而视怨毒之于人甚矣夫岂法制所能禁口舌所能解乎曰我　朝自顺治中许荷兰通商海国源源而来洋舶辐辏粤东垂二百年其时初无兵船领事之保护从不闻有华民仇视洋人之事即今日高丽安南等国来者士大夫相与款洽情好无闲惟其无相猜之迹故有相爱之情耳推原中西失驩本不越烟教二端康雍时讲求天文算法仿铸火器命南怀仁制洋未尝不师其所长洋使来京　召见　赐坐赐食艺术之士得与　燕居侍从之班且时从　皇子诸王游遇有讼狱谳断尤极矜慎其于柔远至矣独烟教二事禁之綦严许洋人建天主堂惟禁华人入教虽宠任如汤若望南怀仁辈不少宽假苏尔金之罪明降　谕旨陈玛禄之诛载在会典雍正以后禁鸦片尤重惟其处置得事理之平斯中外相安耳夫贩烟传教惟英法有之他国所无也英法徒恃其兵船火器挟持地方官思以压制华民而不知民气之不可遏抑也愈激则愈烈矣使中国之人于洋人闻声相恶儿童妇女皆有切齿之心在英法实有自取之道焉而华人不能辨别外国之种类遂举泰西各国一例视之近年每遇英法两国一有责言致沿海各口二十余国之商民皆皇皇然忧祸变之不可测是不惟中国之殷忧抑亦泰西友邦通商全局之大害也英国设立普仁会所以厚民之生也鸦片固美酖耳仁者忍为之乎印度频年大祲英人倾国以赈之料口计食常虞不给正惟沃壤皆植粟耳傥能改树五谷何至拥五千里之地一百五十三部之众而嗷嗷仰食于人乎是鸦片者又英国之大也同治时普法战事教人实肇其端拏破仑为教所误国破身俘为天下笑奥相安得拉讥法人甘为教奴西班牙论法人视与国如仇力庇天主教居天下之恶名受其实祸美国论法国三次大乱死亡数百万人皆由于教是洋教者又法国之蟊贼也西洋自禁民嗜烟东洋南洋亦有禁者英人不相强也基发大臣乌墨拉以鸦片殒年各国皆举以为戒英不能行其烟于万国而独加诸中国可乎泰西三教截然不同法之神甫不能行天主教于英俄犹之英之牧师俄之教长不能传耶稣希腊之教于法也印度拒额力士教入境德国逐耶稣会男女三万人葡萄牙籍教徒六千人财产入官西班牙以山外教人助登卡为乱籍教党五万五千人之家义大利封天主教堂七十二所录其产罗马王遣教员驻瑞士国人敺而远之法人无如何也法不能行其教于万国而独施之中国可乎各口洋商供亿教堂之费岁至数百万金因行烟传教之故中外相猜各国皆驻兵船自费且千万于外国庸有利乎且夫毕士麻克泰西之名相也功业震耀瀛寰实创禁教之令而荷文罗式令非斯赞之英相格阑斯顿亦着书力诋天主教理各雅泰西之名儒也尝来中国谒孔林而归主阿斯福书院讲席广译五经四子之书教授其国人尤谆谆以贩烟传教为非义秉彝之懿好中外有同情矣原英法之本意贩烟以牟利也乃自烟税列于条约而懋迁之局日衰传教以和众也乃自教堂于寰区而仇杀之案日棘官师虽强颜为周旋士民益抟膺而愤嫉且波及于不行烟不传教之各国是亦不可以已乎诚欲中西之长久相安惟有集万国公议之劝英不贩烟法不传教至于爱护洋商保固互市之责则中国自任之恪遵我　祖宗成宪厚待远人曲为体贴多方保使有宾至如归之乐其机器军械轮舟及开采煤铁凡可以致富强者皆中外合力为之推至诚以相与示以廓然大公中国之士气既平友邦之交情自洽各口洋商立罢教堂之费固已不赀若能渐减驻华兵船更可节无穷之糜费从此万国和同天下一家矣洋人于榷税练兵造船制器开矿译书诸务皆倾心相与无所隐秘康熙初荷兰助平厦门同治初英法助平粤逆即中外偶有违言辄有居间排解者斯巴尔克轮船被劫于珠江英商门地请索偿于中国外部德尔秘方斥之中西友谊非不笃也乃以烟教扞格又时以兵力相恫喝遂至猜愤之隙日积而愈深亦可慨也我　世宗敕教化王曰使臣远来朕已加礼优待至于西洋寓居中国之人朕以万物一体为怀时教其谨饬安静果能慎守法度行止无愆朕自推恩抚兹以使臣归国特颁斯敕可以见　圣人帱载之量驾驭之权焉盖其时待远人者至优极渥其凛然不可踰者贩烟与传教而已
按如是篇所言则泰西诸教之于各西国亦多以囿于政教国俗而不克通行况中土为　圣教涵濡之地乎今内地人民或深恶教堂而动遭毁坏于定制诚属有违然必以少见多怪议之未免为泰西诸邦所窃笑已
　　论交涉　　
李东沅
中国自与外洋立约通商以来滨海之区悉开口岸上自官商教士下自兵役匠工纷至沓来履几而传教则许入内地游览则给与护符无论微员商贾与有司接见悉礼若嘉宾无或简慢窃谓中国之待洋人已如是其忠且敬矣虽有时变生意外衅起无端半由于教堂恃势欺人小民积忿既深思报复然一经禀诉查办维严则中国之于洋人诚无所负也若洋人能返己自思谦以持躬恕以接物中外一体开诚布公不存欺藐之心悉泯彼此之见我华人有不休戚相关忧患与共哉乃近日目见耳闻凡洋人之到中华每以言语不通律法不同尊己抑人任情蔑理藉端滋事恫喝要求以致交涉之案层见叠出而中国顾全大局戒开边衅遇事则官长过于迁就士民不敢抗衡洋人习以为常愈无顾忌如轮船于河道港口驶行无忌恒与华船相撞小则船具毁坏大则人货俱沉被控到官仍复强词申辨或咎华人不知趋避或诬华船桅灯不明改重从轻苟且结案而华人之身家性命尽付东流负屈含冤无可控诉又如往来孔道马车驰骤行人偶不及防无论蹂践死伤竟策马扬鞭不顾而去倘旁人阻止与之理论反谓车来当让大肆咆哮即使扭赴公堂亦仅以薄罚完结又如洋行所雇华人每月工金多寡固有定约给发亦有常期而往往借衅生端多方扣减少不称意即行殴逐甚至持枪恐吓偶一失检酿成命案及事经官府又复委曲调停仅援伤之条予以薄罚而尤为惨酷者则莫如粤省奸匪与洋人串通散布四方拐诱乡愚贩卖外洋永为奴仆闻古巴秘鲁亚湾拿等处岁中所陷华人以千万计其残忍刻薄既大伤天地之和其暗骗明欺复显背中西之约惜路隔重洋无人查办莫为发其覆而斥其奸耳至于贸易一途华人欠洋人之帐则必须控官追索家产封填甚且扰及乡邻押其同族而洋人若有折阅虽饶私蓄亦不过循例报穷将家具拍卖摊派而已且外国于中国进口之货税从其重而洋货之进口税欲其轻又华人到其国贸易须照例纳款按名报缴岁有常规而洋人在中国经商并无此费试将中外接待情形两相比较直有云泥之隔岂徒厚薄之分是洋人先自薄待乎华人又何怪华人之歧视乎洋人也夫河港中禁轮船飞驶街道中禁马车驰骤无事则禁军器用人则禁扣工资而贩人出洋尤干例禁泰西各有律法按籍可稽倘华人理直气壮援万国公法反覆辨争坚持不挠彼虽狡狯亦当无可措词惟查中西立约之时以中国法重西国法轻判然各异故议交涉之案如华人犯罪归华官以华法治之洋人犯罪归洋官以洋法治之顾有时华洋同犯命案华人则必议抵偿并施抚无能免者至洋人则从无论抵仅议罚锾若过持公论争执条约而洋官反暗中回护纵遣回国究诘无从非特轻法未加抑且无法以治此尤事之不平者故中国好言势者专事縻而于国计民生未暇兼顾虽不至于开衅然习于疲薾不知振作如患瘵疾妄用补剂而此身渐弱矣好言理者激于忠义专主攘夷而于彼此情形未能统筹措置失宜每至决裂如患疡毒常施攻伐而元气日衰矣方今办理洋务虽不越理势二端然当权其轻重度其缓急如势足固不能以违理即势不及尤当折之以理彼有所请可许者则应之勿事因循不可许者则拒之更宜直捷倘依违莫决聚讼纷纭致洋人引为口实多方恫喝反覆要求而结案或议罚赔或开商埠使后之办理者更靡所适从矣考西国构讼两造俱延状师赴质审或不公状师可辨其是非驳其枉直必须水落石出疑窦毫无问官始克定谳窃谓中国此时亦须参仿办理倘有通西律嫺清例其人品学问素为中西所佩服者大吏得保奏于　朝给以崇衔优其俸禄派往总理衙门及南北洋大臣处差遣其律法参用中西与洋官互商务臻妥善如犹以为不合即专用洋法以治之以洋法治洋人使之无可规避以洋法治华人罪亦同就于轻庶几一律持平无分畛域遇有交涉事务秉公审断按律施行每年终将各案如何起衅如何讯问定谳删繁就简勒为成书以备各国公览兼资华人考证则是非枉直开卷了然诡诈欺凌奸谋莫逞既不失讲信修睦之谊亦可见准情酌理之施海隅苍生并蒙其福然而不祗此也古今来良臣谋国必深悉天下之全势各国之人材敌情之险诈知己知彼乃能安内攘外远交近攻今中国时事日艰强邻日偪随则病国激则兴戎而敌势洋情尚多未谙大小臣工意见又往往不同以致办理交涉事宜动多窒碍犹豫旁徨莫衷一是至于军机大臣及南北洋大臣尤贵洞悉各国情形思深虑远非先充出使大臣之任亦必须久办总理衙门事务者乃能胜任裕如事无胶固否则高谈气节耻洋务为不经临事张皇息兵端而无术鄙人实抱忧矣
　　小国换约中西纪事
咸丰八年夏六月天津抚议成　上命钦差大臣大学士桂良吏部尚书花沙纳等至沪饬将各口通商税则事宜与英法国等来使商定八月桂相等至沪凡两月始定于是四国以换约请相国令其将所定条约齎回本国请给国书前赴天津呈递约以明年之夏四国唯唯是时大西洋有向来在沪通商之各小国如西班牙葡萄亚之属纷纷陈请谓　天朝通商二百余年于我等大西洋各国皆一视同仁不分畛域今英法等国业经奉　大皇帝恩准换约我等各国事同一律若但准通商不准立约不但来往无凭且恐反受有约之国藉词胁制相国拒之坚执不移复传谕在沪洋商询之三国佥称大西洋各国向无统属未便遽行阻止相国乃行文照会三国沪中定税则时俄国不与三国者英法美也内称无和约之国本不应与有约之国视同一律祗以本大臣等未悉外国情形不肯遽行立法防弊合先奉商再为定见旋准法国照覆谓此言甚属有理但刻下尚无定见只可将贵大臣照会详至本国饬令本国官转告无和约国之官一一遵办等语又准美国照覆谓此事自应变通须先讨问欲立约之国定立条约前大吕宋即西班牙来求立约而中国不允今大西洋即葡萄雅尔即亚字长言之亦已求取矣使中国肯同定约自当稍减无约之国今姑无论但此后设有美国人兼摄无约领事藉此作护身符以图己益者地方官可以直却不与延款抑或代无约商民讨求地方官帮助申理亦可将情理对彼说明等语详美人文义诘屈难通然其措词大意似谓中国欲定章程先须分别于约无约之国又谓中国不允大吕宋立约而葡萄亚今已求取又似钦使等已有所允意桂相当日或因葡人久居中国拒之稍缓美人因得以此窥其浅深事从秘密莫能得其详也惟英国照覆之文藐玩实甚其略言未立条约之各国作何办理本大臣似难置答何者因有不归本国所属之民人诸凡作为本国不任其责除将此款转报本国秉政大臣奏请外合为先奉一词果在各口海关派员妥办征饷皆从一律商民毫无偏袒谅来文所指情节定必大半消除若因不明外国情节是以行文询访试问大邦大臣何以必措此词敢请博访审察等语推其词意始则诿卸末寓议弹中则似谓天津所定条约皆可一律准行其居心殊不可问盖李国太主之也时桂相奏闻沪中税则事宜附片谓各小国效尤陈请业已严行拒绝其事遂寝迨京师换约复在沪中请申前议而后此内外诸臣办理益形棘手矣十年冬江苏巡抚薛焕奉　旨授为署理钦差大臣督办江浙闽粤及内江各口通商事务时三国换约之人已回沪中于是大西洋各小国之在沪者请援英法等国例一体换约通商时苏抚方奉　密寄将俄人所请借敌剿贼代运南米之事发令覆奏因附片陈明沪中通商各小国见三国换约未免心存觊觎等因旋奉军机密寄十二月二十四日奉　上谕此寄于次年正月奉到予在祁门督师幕中见之其前段所论即借敌剿贼代运南米等事
薛焕另片奏三国换约各小国未免觊觎前经桂良在上海严行拒绝薛焕曾随桂良在彼深知其事并着该抚按照前年办理情形预为杜绝毋令轻驶天津又费唇舌并晓谕英法咪三国以各小国小弱之邦不得与三国平列一体换约令其帮同阻止方为妥善如各小国不遵理谕径赴天津惟薛焕是问并谕令知之钦此是役也厉阶之梗实仍始于桂相当沪中定约时各小国先后陈请即应如　廷寄所云令三国帮同阻止并以后泰西各国无论大小邦都着落在英法咪三国身上载入约中以杜其效尤之渐可免后此无限波澜既不能令复于照会中依违迁就谦言不悉外国情形转向商请所谓当断不断后必有受其患者其后果有在沪在津并擅入京师纷纷渎请之役是年夏有布路斯国暨德意志通商税务公会各国在沪呈请通商换约薛大臣不可旋据布路斯使臣斐悌理阿里丕艾等由海道驶赴天津向三国通商大臣衙门呈递照会请议立通商条约奏闻奉　旨交总理各国事务衙门核议具奏钦此布路斯者大西洋近北之普鲁社国也其国向在粤港通商五口既开旋入沪中兹因英法等国换约呈请仿照办理盖法人主之也时法国有驻京公使由总理衙门照会令其援案阻止而法使称布路斯为彼国之与国其德意志通商税务各国者又布路斯之与国也据称该国通商在粤在沪自来无异即今议立条约亦求按照法国条约有减无增应令其在天津听候三口通商大臣酌议章程并由法国使臣代为照料等语奏闻奉　旨着在天津守候不准前赴京师即日　　钦派总理各国事务之大臣一员前赴天津会同办理三口通商大臣悉心妥议酌拟条款旋据布路斯使臣在津呈递通商条约计四十二款又税则善后条约十款并据呈到德意志通商税务各国部名请按照该国条约一体办理惟将来寄住京师祗准布国派秉权大臣一员其德意志公会各国俱归布国驻京大臣代办不得自派秉权大臣进京又因中国现值军务繁兴经钦使会同三国大臣与之面议另立专款内载自互换和约章程之日起扣满五年方准布国派人来京居住其余与法国所定大略相同于七月二十八日彼此画押盖印由总理衙门奏闻奉　旨依议续又有比利时者亦大西洋之属国赴沪呈请定约薛大臣以布人不遵理谕径赴天津此时续至之国若再严行拒绝必至效尤前往又查比利时向在各口通商素称安静此时来沪亦无从中指使之人当即饬令在沪酌拟条款由该大臣核议具奏报可
同治元年夏有大西洋国即葡萄亚住居澳门之洋人大西洋是泰西各国之总名以葡人寄居中国自明以来遂得大西洋之专称由粤中海道径赴天津又不向三口通商大臣呈递照会遽赴京师经三口大臣飞咨总理衙门请饬城门拦阻旋有法国驻京之公使哥士耆者称为彼国朋友请由该使保领暂住该洋馆中恭邸语以外洋无约之国例不准擅至京师况该使此来又不在天津呈递照会将来此端一开从此外洋不论何国均可照行必至漫无稽考哥不能辨乃请照各国领事代办通商之例所有大西洋呈请立约一节概不提明一切由哥士耆代办作为法国宾客在京往来商议悉惟法使哥士耆是问议定之后仍回天津画押即在天津互换等语恭邸不得已许之爰由哥士耆酌拟章程若干款仍按照法国条约有减无增议定奏闻奉　旨钦派大臣前赴天津会同三口通商大臣妥办即日哥士耆带领大西洋使臣至津一切画押盖印均如布路斯换约之仪惟大西洋使臣大得列入会议衔名皆法使主之并也
二年春有丹国使臣至拉斯喇弗泛海至天津即由天津起程径赴京师时署理三口通商大臣董恂以该使未知照飞函通知总理衙门即由恭王等照会英法等国驻京公使告以丹使无故来京已饬城门拦阻旋准英使照覆以丹国来人乃系伊馆宾客请勿阻其入城总理衙门以丹使此来无非恃有奥援一经阻止必自英人首起难端遂置不问相持数日始据英人威妥玛前赴公所代请立约经恭王等告以丹使初到中华并不循照中国定章擅自越过天津来京换约显系藐视中国断难允淮威妥玛因言丹与英为姻娅之国并引曾允法使为布路斯大西洋代请通商之案再三商恳王等以其语近要挟碍难力拒又恐许之太易势将纷纷效尤因语以丹使如欲中国允行必须循照中国章程仍旧折回天津自向三口通商大臣衙门呈递照会叙明来历恳请奏明　特派大臣赴津会同三口通商大臣办理方可与办否则决不能行等语威不能辨去后准呈到照会以此后外口使臣到津应令天津领事官告知中国常例等因盖隐隐为丹国认错也复经威妥玛函致三口通商大臣代为缓颊始据该大臣奏闻奉　旨总理各国事务衙门核议具奏后再行谕知该大臣遵照办理钦此寻据总理衙门议定丹国通商条约五十五款并来往照会各件奏闻奏内称丹国使臣来京由英使威妥玛认为伊馆宾客代恳商定通商条约经臣等驳令回津照会三口通商大臣崇厚奏明办理惟因威妥玛既认为伊馆宾客情形与上年大西洋使臣来京议约法国哥士耆认为伊馆朋友一切均由哥士耆出为商议大略相同因奏明仿照大西洋成案办理条约亦专照大西洋商办嗣据威妥玛带该使照会并所拟条款章程税则底本送来臣等核其条约大略以英国条约为蓝本并于英约之外增添款目推原其故因威妥玛代为谋主意欲藉此滋润以便将来各国援照希冀一体均沾臣恒祺因臣衙门前已奏明仿照大西洋成案办理当即驳令照改与大西洋一律据威妥玛声称丹国既系英国姻娅拉使又托该使代办自应仿照英国文义定约未便全照大西洋一律连日迭次会晤逐层辨论始将拟款中必不能允者参酌大西洋等国条约分别删除更改较之英国原定款目尚属有减无增其通商章程及税则与各国原本亦无出入惟上年所定长江暂定章程未经载入续准照会前来应归另案核办臣恒祺俟议定后在京先行画押交该使迅即赴津再与崇厚画押亦系仿照上年大西洋成案办理等因同治二年五月二十五日奉　旨依议钦此
初长江通商按照天津新议应俟东南一带地方平靖始行开办续因京师换约英人亟欲于九江汉口等处察看试行遂有长江暂订章程各款之议而大西洋各国之续请立约者独于长江一款尤深希冀如布约之第六款丹约之第十一款已将镇江九江汉口三处载入约中然此所指通商江面乃地方平靖后常行之章程非现在试行暂定之章程也且约内载明自画押之日起一年之后始行换约互换之后始将所定章程颁行各省按照办理是海口通商原有旧例长江通商实为新例不可以三国之业经换约可以暂行者比例也丹使定约即有威妥玛至彼告以长江暂定章程未经列入令其续行照会请照英国按长江暂定章程一体遵办旋准总理衙门照覆内称贵国商船欲于未换和约之先即入长江贸易本大臣亦无所不愿惟在和约未换之先倘准贵国商船一入江则别国之已定和约而未换者亦将援例来请实有妨碍本大臣现定章程凡贵国商船入江除华艇及原系华艇改为外国式样之船及甯波钓船中华式样各船及各样一枝桅小船以上各等船只虽挂贵国旗号均暂时不准入江惟贵国旗号之二枝桅三枝桅夹板船及轮船始准照长江暂定章程一律办理此系于条约之外逾格优待贵国之意等语然则长江暂定章程已允丹国破格先行则布路斯大西洋各国亦将效尤矣此前奏所称长江暂定章程另案核办之原委也
呜呼予阅四国通商前后条约及各小国续定之约中国之王大臣等抑何畏洋人如虎也英法二国之使盘踞京师窥我虚实持我短长凡彼已定之约中国欲变通办理者则倡为走私亏课之说以恐吓之若彼之自悔其约而得步进步者则又巧为代办暂定之说以愚弄之至于美人所定天津条约本无长江通商之款然其约内载明中国嗣后有与别国立约允准之处无论何时彼国亦一律照办均沾等语故自十年换约之后不俟续请毅然竟入长江无复顾忌矣若丹人未经换约辄欲照长江暂定章程试行徒以英国之援威酋从而左右之岂丹人之智力所能办哉予谓自十年换约之后外洋所请至于长江通商小国换约而中外情形遂至不可思议如海口通商合计奉天直隶山东江苏浙江福建广东凡七省又增设长江三口经历安徽江西湖北三省凡十省而中国无不通商之港口矣通商自有一定马头乃又于天津第九款内阑入英商持照前往内地游历通商悉听其便之条于是有自赴山乡市镇采办货物为地方官所不能禁者加以许雇内地船只贩运往来是则舟车所至皆足以资挹注之取通贸易之穷而中国无不通商之省分矣换约之请波及小国则将来效尤而踵至者应接不暇靡不自大其国自帝其主欲与中国抗衡至如布路斯条约牵及德意志公会各国其中所载部分数十多有四洲志之所不详职方纪略之所不载者惝怳迷离不可究诘而外洋无不通商之岛岸矣洋药之入中国犹曰我自取之若夫米谷豆石铜钱向不准出口硝磺白铅向不准进口今一概弛禁任其择肥而噬甚至藉兵船护货凡违禁之物通贼济奸惟利是视而中国无不出口之货物外洋无不入口之货物矣华人之获其利者曰天下一家也罹其害者曰戎狄豺狼也调停其说者曰此地气之自西而东非人力所能为之推挽者也呜呼岂非天哉长江通商一款外洋视为利薮以该商出口向以茶叶为大宗惟内江占立马头可以任意采购是以慕羶之趋络绎相望予检阅通商档案当十一年春夏间有意大里国领事霍格照会薛抚内称拟赴汉口察看通商情形并申明该国向在上海设有领事官准其通商请照饬遵办等因由薛抚据情咨会总理衙门准覆称上海系沿海地方准令无约之国一体通商汉口系新设口岸兼系内江地方未便准无约各国一律均沾相应咨请驳斥可也查意大里系大西洋声明文物之邦亦思在海口长江请行贸易利之于人甚矣哉
又按布路斯即普鲁社异音一名陂路斯一名布路西皆对音转音也其来粤者张单鹰旗故粤人以其旗名之曰单鹰其都城曰此耳令即约内所称比耳令京师者犹英之伦敦法之巴利也丹国即大尼其来粤者称黄旗国之旧名曰丹麻尔故自称丹国宋以前英人尝为大尼侵并其后自立为国遂与大尼为友邦二国南北比邻相为姻娅亦必有之事非威妥玛之托词至单鹰黄旗等国在粤中通商已久亦不自今日始也
　　论俄罗斯条约疏
郭嵩焘
窃臣恭读光绪五年十二月初四日　上谕此次会议事件中外臣工及在籍大臣如有所见均可据实直陈等因钦此仰见我　皇上慎重边防周谘博访之至意因查前左都御史臣崇厚在俄国立定条约十八款不察山川厄要之形胜不明中外交接之事宜种种贻误无可追悔然西洋各国遣派使臣相与议定条约原应由各国核准施行是此案准驳之权仍制自　朝廷所有派遣驻扎各国使臣但系两国交涉事件应责成料理总理衙门但一谕饬驻俄公使转达俄国外部伊条约暂缓核准权听俄兵驻扎伊犁以俟续议俄人虽甚猖獗亦不能违越万国公法以求狂逞祗此权应之一法可以稍戢俄人之志即在我亦稍有以自处臣请通前后情事为我　皇上分别陈之一曰收还伊犁应由甘督核议干隆年间戡定准回各部设立各城驻扎兵弁外设屯卡与各属部画分疆界百余年来哈萨克布鲁特诸部日以衰微其地多为俄人侵占又西灭浩罕诸部与西域壤地紧相毗连而自回疆畔乱二十余年屯卡毁弃殆尽即令俄人缴还伊犁一城清理疆界极费推求陕甘督臣左宗棠平日讲求地理之学经营西域已逾十年形胜险要为能详知并非数万里外遣一使臣凭空定议之事臣所谓收还伊犁应由甘督核议者此也二曰遣使议还伊犁当径赴伊会办俄人占踞伊犁时但以保护疆界民商为言原约中国平定西域仍行退还是收还伊犁并无他虑惟虑俄人索取兵费太多此须至伊相度情形乃可置议左宗棠以战功平定西域不肯居赎回伊犁之名拣派大员会议着紧亦专在此无舍伊犁而径赴俄会议之理即令议办已有端绪应遣使赴俄定约亦必须由肃州取道伊犁兼与左宗棠商定一切臣在伦敦日本遣使恩倭摩的赴俄议换库页一岛即所谓虾夷岛也在该岛争持多年乃遣使赴俄计议其使臣即由库页岛径达黑龙江取道伊犁绕乌拉岭赴俄为其水陆交通险隘形胜及其兵力所注非身亲考览无由知也俄酋高福满驻扎伊兼统浩罕诸部其与崇厚议还伊犁二万里调高福满回国会办此在中国关系绝大而在俄人则进退皆利无关得失之数而其任劳核实如此臣所谓遣使议还伊当径赴伊会办者此也三曰直截议驳伊犁条约当暂听从驻扎其势万不能急速收还臣查天山南北两路所以号称肥饶者正以河道纵横灌输故之俄人所踞西伯利部一万余里并属荒寒之地近年侵夺塔什干浩罕诸部蓄意经营前岁见俄国新报言其提督斯哲威尔探寻巴米尔朗格拉湖一带报称喀拉库拉湖至阿克苏有通长不绝河源深入俄国荒漠之地为历来人蹟所未到举国相为庆幸其睨视西域蓄谋已深伊一城尤为饶沃自伊河以南曰哈尔海图产铜曰沙拉搏和齐产铅其北山曰空鄂尔峨博产煤曰辟里箐产金曰索果产铁往时河南设有铜厂船厂并近距特克斯河而办理不甚如法山北煤铁各厂则尚未开采西洋人视为上腴之地伊犁所设九城专驻兵弁其膏腴在河南山北西至霍果斯亦设有一城距伊不逾百里所设额尔格齐齐罕诸卡皆在五百里以外今画分霍尔果斯河属之俄人则伊犁一河亦截去四之三而五百余里之屯卡皆弃置之矣画分特克斯河属之俄人则旧设铜铅各厂亦与俄人共之而特克斯河横天山以北其南直接库车拜城声气皆至阻隔所设屯卡直达特克斯河源皆弃置之矣塔尔巴哈台距伊东北尚在千里以外闻亦有画归俄人之地以一城孤悬浮寄尽割置其膏腴之地名为收还伊而实弃之此时置议较之从前其难万倍当据万国公法由　国家径行议驳无可再行商办之理以此时蠲弃伊与收还伊其势并处于两穷惟有申明权听驻扎以杜其狡逞之心而仍以从缓计议稍留为后图庶自处于有余之地而亦有余地以处俄人臣所谓直截议驳伊条约暂听俄人驻扎者此也
四曰驻扎英法两国公使不宜遣使俄国西洋各国互相联络各视其国势缓急轻重与其恩怨以为之程数百年来攻伐兼并事变百出而目前大势则英法两国为私交俄德两国为私交德与法仇恨方深英与俄尤为累世积怨其心意所向背即其喜怒好恶亦皆随之转移臣尝谓英法共一公使俄德亦当共一公使凡为公使驻扎非但以虚名通两国之好而已实有维持国体之责与商办事件之权遣使会议当在伊而其难通之情与其两不相下之势由驻俄公使达之俄国朝廷以持其平而分其责此亦万国公法所当准情据理通论其节要者似此加派使臣改议已定条约恐徒资俄人口实以肆行其挟制之术俄国新报已言伊犁条约由英人播弄翻悔亦可窥见其用心矣臣所谓驻扎英法两国公使不宜遣使俄国者此也五曰定议崇厚罪名于例本无专条亦当稍准万国公法行之臣查崇厚贻误　国家原情定罪无可宽假然推其致误之由一在不明地势之险要如霍尔果斯河近距伊特克斯河截分南北两路均详在图志平时略无考览俄人口讲指画乃直资其玩弄一在不辨事理之轻重其心意所注专在伊犁一城则视其种种要求皆若无甚关系而惟惧缴还伊犁之稍有变更一在心慑俄人之强而丧其所守臣奉使出洋以崇厚曾使巴黎就询西洋各国情形但言船之精兵力之厚以为可畏崇厚名知洋务徒知可畏而已是知其势而不知其理于处办洋务终无所得于其心也一在力持敷衍之计而忘其贻害臣在巴黎与崇厚相见询以使俄机宜仅言伊犁重地岂能不收回颇心怪其视事之易而亦见其但以收回伊犁为名于国事之利病洋情之变易皆在所不计故常以谓与西洋交接亦当稍求通悉古今事宜中外情势而后可以应变是以崇厚之罪人能知而能言之而当定议条约之时崇厚不能知也带参赞随员亦皆不能知也置身数万里之遥一切情势略无知晓有听俄人之恫喝欺诬拱手承诺而已　朝廷以议驳条约加罪使臣是于定约之国明示决绝而益资俄人口实使之反有辞以行其要挟崇厚殷实有余宜责令报捐充饷赎罪而无急加刑以激俄人之怒即各国公论亦且援之以助成俄人之势臣所谓定议崇厚罪名当稍准万国公法行之者此也六曰廷臣主战祗是一隅之见万宜斟酌理势之平求所以自处而无急言用兵臣查西洋构患以来凡三次用兵广东因禁烟甯波天津因换约皆由疆臣处置失宜以致贻患日深积久而益穷于为计然其时中外之势本甚悬绝一切底蕴两不相知徒激于廷臣之议论愤然求一战之效至今日而信使交通准情理处自有余裕俄人之狡焉思逞又万非比英法各国专以通商为事衅端一开构患将至无穷　国家用兵三十年财殚民穷情见势绌较道光咸丰时气象又当远逊俄人蚕食诸回部拓土开疆环中国万余里水陆均须设防力实有所不及即使俄人侵扰边界犹当据理折之不足与交兵角胜何况以伊犁一城遣使与之定议准驳应由　朝廷纵彼以兵力要挟亦可准度事势之宜从容辨证何为贸然耀兵力以构衅端取快廷臣之议论臣所谓廷臣主战祗是一隅之见者此也窃以为　国家办理洋务当以了事为义不当以生衅构兵为名名之所趋积重难返虽稍知其情状亦为一时气焰所慑而不敢有异同臣之愚昧直知为今日之急务固不在此应恳　天恩饬令驻俄使臣转达俄国外部以伊犁一城为天山南北两路关键中国必待收回而此次崇厚所定条约万难核准所有俄兵驻扎伊犁应暂无庸彻退从前喀什噶尔曾经与俄通商应否照旧举行之处由陕甘督臣左宗棠与俄国督兵大臣会商核办以期妥善毋得轻易率请用兵致失两国交谊开诚布公正辞明辨责成督臣妥为经理或冀挽回万一以后与俄人交涉亦可于此稍得其端倪关系大局实非浅鲜臣以庸愚奉使无状万口交谪无地自容积年以来心气消耗疾病日增里居踰岁足迹未尝一出门户自分衰病余生无复犬马图效之望而轸念时艰重以崇厚之昏庸贻误多端几至无可补救臣于洋务粗有所见诚知一时公论于此必多触牾然求之事理征之史策准之　国家之利病验之各国之从违允宜及早断行以免多生枝节为时愈久议论愈繁则益难于处理是以不敢避诟讥而终甘缄默谨略献其眉忱上备　圣明采择
　　中俄天津和约十二条咸丰八年五月
第一条
大清国　大皇帝大俄罗斯国自专主今将从前和好之道复立和约嗣后两国臣民不相残害不相侵夺永远保护以固和好
第二条
议将从前使臣进京之例酌要更正嗣后两国不必由萨那特衙门及理藩院行文由俄国总理各国事务大臣或迳行　大清之军机大臣或　特派之大学士往来照会俱按平等设有紧要公文遣使臣亲送到京交礼部转达军机处至俄国之全机大臣与　大清之大学士及沿海之督抚往来照会均按平等两国封疆大臣及驻扎官员往来照会亦按平等俄国酌定驻扎中华海口之全权大臣与中国地方大员及京师大臣往来照会均照从前各外国总例办理遇有要事俄国使臣或由恰克图进京故道或由就近海口预日行文以便进京商办使臣及随从人等迅速顺路行走沿途及京师公馆派人妥为预备以上费用均由俄国经理中国毋庸预备
第三条
此后除两国旱路于从前所定边疆通商外今议准由海路之上海甯波福州府厦门广州府台湾琼州府等七处海口通商若别国再有在沿海增添口岸准俄国一律照办
第四条
嗣后陆路前定通商处所商人数目及所带货物并本银多寡不必示以限制海路通商章程将所带货物呈单备查抛锚寄椗一律给价照定例上纳税课等事俄国商船均照外国与中华通商总例办理如带有违禁货物即将该商船所有货物概行查抄入官
第五条
俄国在中国通商海口设立领事官为查各海口驻扎商船居住规矩再派兵船在彼停泊以资护持领事官与地方官有事相会并行文之例盖天主堂住房并收存货物房间俄国与中国会议置买地亩及领事官责任应办之事皆照中国与外国所立通商总例办理
第六条
俄国兵商船只如有在中国沿海地方损坏者地方官立将被难之人及载物船只救护所救护之人及所有物件尽力设法送至附近俄国通商海口或与俄国素好国之领事官所驻扎海口或顺便咨送到边其救护之公费均由俄国赔还俄国兵货船只在中国沿海地方遇有修理损坏及取甜水买食物者准近中国附近未开之海口按市价公平买取该地方官不可拦阻
第七条
通商处所俄国与中国所属之人若有事故中国官员须与俄国领事官员或与代办俄国事务之人会同办理
第八条
天主教原为行善嗣后中国于安分传教之人当一体矜恤保护不可欺侮淩虐亦不可于安分之人禁其传习若俄国人有由通商处所进内地传教者领事官与内地沿边地方官按照定额查验执照果系良民即行画押放行以便稽查
第九条
中国与俄国将从前未经定明边界由两国派出信任大员秉公查勘务将边界清理补入此次和约之内边界既定之后登入地册绘为地图立定凭据俾两国永无此疆彼界之争
第十条
俄国人习学中国满汉文义居住京城者酌改先时定限不拘年分如有事故立即呈明行文本国核准后随办事官员迳回本国再派人来京接替所有驻京俄国之人一切费用统由俄国付给中国毋庸出此项费用驻京之人及恰克图或各海口往来京城送递公文各项人等路费亦由俄国付给中国地方官于伊等往来之时程途一切事务要妥速办理
第十一条
为整理俄国与中国往来行文及京城驻居俄国人之事宜京城恰克图二处遇有来往公文均由台站迅速行走以半月为限不得迟延信函一并附寄再运送应用物件每届三个月一次一年之间分为四次照指明地方投递勿致舛错所有驿站费用由俄国同中国各出一半以免偏枯
第十二条
日后　大清国若有重待外国通商等事凡有利益之处毋庸再议即与俄国一律办理施行
以上十二条自此次议定后将所定和约缮写二分　大清国　大皇帝裁定大俄罗斯国大皇帝裁定之后将　谕旨定立和书限一年之内两国互交永远遵守两无违背今将两国和书用俄罗斯并清汉字体抄写专以清文为主由两国　钦差大臣手书花押钤用印信换交可也
　　中俄续增条约十五则咸丰十年十月
第一条
议定详明一千八百五十八年玛乙月十六日即咸丰八年四月二十一日在爱珲城所立和约之第一条遵照是年伊云月初一日即五月初三日在天津地方所立和约之第九条此后两国东界定为由什勒喀额尔古纳两河会处即顺黑龙江下流至该江乌苏里河会处其北边地属俄罗斯国其南边地至乌苏里河口所有地方属中国自乌苏里河口而南上至兴凯湖两国以乌苏里及松阿察二河作为交界其二河东之地属俄罗斯国二河西属中国自松阿察河之源两国交界踰兴凯湖直至白棱河自白棱河口顺山岭至瑚布图河口再由瑚布图河口顺珲春河及海中间之岭至图们江口其东皆属俄罗斯国其西皆属中国两国交界与图们江之会处及该江口相距不过二十里且遵天津和约第九条议定绘画地图内以红色分为交界之地上写俄罗斯国阿巴瓦噶达耶热皆伊亦喀拉玛那倭怕啦萨土乌等字头以便易详阅其地图上必须两国　钦差大臣画押钤印为据
上所言者乃空旷之地遇有中国人住之处及中国人所占渔猎之地俄国不得占仍准中国人照常渔猎从立界牌之后永无更改并不侵占附近及他处之地
第二条
西疆尚在未定之交界此后应顺山岭大河之流及现在中国常驻卡伦等处及一千七百二十八年即雍正六年所立沙宾达巴哈之界牌末处起往西直至斋桑淖尔湖自此往西南顺天山之特穆尔图淖尔南至浩罕边为界
第三条
嗣后交界遇有含混相疑之处以上两条所定之界作为解证至东边自兴凯湖至图们江中间之地西边自沙宾达巴哈至浩罕中间之地设立界牌之事应如何定立交界由两国派出信任大员秉公查勘东界查勘
在乌苏里河口会齐于咸丰十一年三月内办理西界查勘在塔尔巴哈台会齐商办不必限定日期所派大员等遵此约第一第二条将所指各交界作记绘图各书写俄罗斯字二分或满洲字或汉字二分共四分所作图记该大员等画押用印后将俄罗斯字一分或满或汉字一分共二分送俄罗斯收存将俄罗斯字一分或满或汉字一分送中国收存互换此记文地图仍会同具文画押用印当为补续此约之条
第四条
此约第一条所定交界各处准许两国所属之人随便交易并不纳税各处边界官员护助商人按理贸易其爱珲和约第二条之事此次重复申明
第五条
俄国商人除在恰克图贸易外其由恰克图照旧到京经过之库伦张家口地方如有零星货物亦准行销库伦准设领事官一员酌带数人自行盖房一所在彼照料其地基及房间若干并喂养牲畜之地应由库伦办事大臣酌核办理
</div>
    <div class="pagination">
<a href="皇朝经世文续编-清-葛士浚_page92.html">上一页</a><span>...</span><a href="皇朝经世文续编-清-葛士浚_page88.html">88</a><a href="皇朝经世文续编-清-葛士浚_page89.html">89</a><a href="皇朝经世文续编-清-葛士浚_page90.html">90</a><a href="皇朝经世文续编-清-葛士浚_page91.html">91</a><a href="皇朝经世文续编-清-葛士浚_page92.html">92</a><span class="current-page">93</span><a href="皇朝经世文续编-清-葛士浚_page94.html">94</a><a href="皇朝经世文续编-清-葛士浚_page95.html">95</a><a href="皇朝经世文续编-清-葛士浚_page96.html">96</a><a href="皇朝经世文续编-清-葛士浚_page97.html">97</a><a href="皇朝经世文续编-清-葛士浚_page98.html">98</a><span>...</span><a href="皇朝经世文续编-清-葛士浚_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
