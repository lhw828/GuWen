<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 62 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 62 页/共 67 页
  </h1>
  <div class="content">
   张寿波

欧亚之局关系于地球盛衰者历百年以来凡三大变昔葡日兴航海之利绕非洲沿好望角东通印度洋此初变之机也自法通红海之道开苏彝士河取捷于亚丁湾由是而远东之商务盛而波斯意大利之口岸衰息此一变也自英谋海上之权括五洲内冲衢要津名埠雄关凡可以屯水师保属地控属地接调煤水者皆注意侵夺经营而辖治之此又一变也今俄据北陆之胜徙其部族辟其地利出其振兴商务富强庶兆之心力不惜巨帑重息筹办西伯利亚铁路以夺海运之利弱英国之焰控制各国之举动此又今日将变之大势也中国百年以来亦三变自立约开通商之局税课则自主失权交涉则抵制失权口岸租界则辖地治民均失权黄白之种杂处要挟之事日出此一变也越南缅甸琉球朝鲜中国之藩属中国之屏蔽也自失保护之道委于强敌而不甚受惜于是西南沦于英法东南县于日本朝鲜处于东北虽为各国牵掣而不能灭然感恩之门毁矣朝贡之期绝矣自主之号各国已承认矣月尾绝影诸岛俄已取为东出之路矣骎乎将括八道于囊中矣唇齿之缺寒已甚卧榻之鼾声四起此又一变也今者辽东一役闻中国以黑龙江吉林奉天等处许俄以筑路之利益又以大连湾胶州口等处许俄以舶船之利益夫俄积(数)数十年之志力西谋柏士桴罗海峡或译作莫士勃儿士即地中海与黑海相连处而不可得乃一旦扼太平洋之门户搏亚西亚之内地自今以后俄将淡西顾之志以图东矣此又今日之一变也中夏之屡变日弱狄之屡变日强君子观之窃为杞叹然以四千三百万方里之土地二十二省之疆域生聚之众四百兆矿产之富累万兆不自振作斯孤立可惧若知所奋励饬取国家积獘本源受病之处坚志笃念认真整顿维持而通变之吾知二洲屡变之局至于今日不特不为我中国虑其受益独多之兆且将为我中国喜焉试博辨而申所论

俄之筑西伯利亚铁路也或曰将以暴师亚洲也昔俄先世比得皇遗嘱曰亚细亚全洲宜归俄属世世子孙其善继朕志哉今相去比得不过百七十年俄之肆志鲸吞沿边蚕食者东尽珲春乌苏里以至于海南尽哈萨克霍罕怕密尔以至新疆印度西尽机洼布鲁特厄鲁特厄鲁特以至波斯特厥今又屡派员弁分探甘肃青海蒙古西藏新疆伊天山南路一带测绘我地图考察我物力移易我疆界窥俄之志将为长驱远骛运兵转饷计者似也

然考俄之方略观俄之布置探俄之心意核计俄所欲得亚洲之权力比较俄与各国环伺亚洲之威力知俄之能以权力胜者必不愿以威力胜今日之威力俄虽足以震各国各国未尝不互增威力以求胜之如增兵添饷联合纵之约是俄不足以敌各国也中国弱虽不足当俄然各国挟其威力互相角立互相顾忌而不敢动俄未必敢蔑视各国之威力以败其权力将来希冀之地步也则俄未敢先各国而施威于亚洲者势也此文于地球全局情形及筹划中国自强之法无不了如指掌因特印行以公同好惟篇中言俄筑路及泊船等节系误采西报讹言并为订正于此

然则俄所最留意者其以弱天下为首务乎威力何在在富强富强何在在商务海上之商务英之老谋胜算扼其权者六十年矣俄之形势海道不足与英敌然大陆横二万里幅员毗连二大洲固俄所独得而天下莫能与争者也得此地势而不用则俄国之强之基不立而天下之威力终不能以争胜英之所以雄长海内者商务为之也不夺英之商务断不能弱英之威力英之威力不弱是终不能申俄之权力以争胜于天下也故西伯利亚之铁路为夺英之商务计者本志也

商务何以夺曰以捷夺之以廉夺之以安稳之考轮船航海日期日本至伦敦取道新加坡绕苏彝士河须三十八日若附西伯利亚铁路横过美洲经大西洋须二十八日若附西伯利亚铁路由旅顺口至俄旧京墨斯科计程不过十三日则铁路速而海运失其捷矣公司船价自中国至法国马塞海口海道至此以后当附火车上等舱须洋九十五镑二等舱须洋七十一镑三等四等舱须洋四十镑二十八镑若火车由旅顺口经西伯利亚至伦敦头等车价不过二十一镑则车价贱而船价失其廉矣地球各处来往船只每年搁浅失慎碰坏沉没遭风报失事者时有所闻火车意外之变虽间亦有之然倾碰之险较易保卫办理之法较有把握则安稳又轮船所不如也捷且廉而又安稳之之道其为大碍于海上商务者何如也

今日地球商务之盛凡在我中国海面及内地者百分之中英居八十分西伯利亚之铁路成不特英所居八十分之商务将由此衰败即各国之商务亦将由此而更加减色是故各国知俄之用意皆起而向我中国争取利益以求补救龙州之铁路将以救越南商务也思茅厅之商埠将以救缅甸商务也沙市重庆苏州杭州之新口岸将以救日本商务也今闻法国据甲申和约又欲包揽中国干路是更欲夺中国运载之利而总握中国商务之权也各国深明亚洲变局甚有关于地球商务之衰旺与国势强弱之本基故亟亟谋此不遗余力特夷然未之知者中国耳

我中国处此危局而夷然未之知故夫各国之争起攘夺凡我一切本有之利益皆得渐次朘削其有求之不得得矣而未尽如其志者且将设侦探布党势联声势市义侠甚或肆夺逞怵赫必待济其贪志饱其欲壑而后已中国步步退让节节失算以为极酬报之义尽友邦之谊彼族或将感我亲我助我以保我太平之局不知我之权渐替(我之权渐替)我之利益渐尽则我之命脉渐绝斯时他族起而捽掎扼掣如英之于印度如义之于罗马虽欲救药不可得已是故我国之獘莫有甚于今日我国之险亦莫有急于今日

然则我国受益之处何在乎曰危险之所伏即利益之所在也我国今日势惫矣然未失也权弱矣然未替也利益分矣然未尽也使自今日取国中本有之利益蕴于地者采取而镕炼之滞于路者接连而贯通之失于土宜者详究而栽培之绌于人力者补助而兴起之其或助于向章格于成例者革除而斟酌之新我百度展我智力励我臣庶整我纲纪则西伯利亚之铁路将以助我转运通我商务益我富强而复我威力在此举也

或辩曰中国之穷蹙极矣东三省之形势殆矣亚细亚之大事去矣俄之军舰纷调于太平洋矣俄之兵力厚集于海参崴矣虽欲奋发奈强敌之交逼何释之曰俄调军舰厚兵力非黩武计也各国之威力未弱也西伯利亚之路未竣也与东方抵牾之未显也然则何为乎曰将以营布中国所许之密约也今日之密约招各国疑忌俄之所自知也不先发以震慑各国群或起而挠之又俄之所深虑也孙武子曰无恃其不来恃吾有以待之无恃其不攻恃吾有所不可攻俄之智师此耳

或又难曰俄忌刻之国也中国强于俄为大不利不利于俄俄必抑之勃尔加廛亚之事龟鉴也勃尔加厘亚国在俄土之间一千八百八十九年勃君哈吞脑欲贷款六百万以修武备兴铁路俄政府阻之寻废其君曰中国非勃比也勃小国与俄有约准干预其内政中国与俄无政权且尽吾地力兴吾工艺流通吾商货于俄驳载之利税[课工之百](可好之无)未尝无补益焉独是维新以后我国勃然兴起渐次收回权利俄人吞并之志无所得未尝不隐生嫉忌或者溢誉以惰我虚尊以骄我乘隙以抵我撄取要津以制我是则俄之伎俩也已

由此观之外权削弱不足惜藩服撤不足虑强邻营伺不足栗惟此骄惰之病不药抑制之谋不觉斯大可惧夫锢聪蔽明上下讳饰事事敷衍动曰循例此惰气也枵然自大朝野隔绝庶政弛败以为过人此骄志也故虽有土地疆域生聚矿产一任强敌之愚我弄我抵我而晏然粉饰懵然酣嬉犹曰公法可信公法无灭人国之例惟今之时[势](事)两强相遇乃有公法一强一弱则公法不足恃矣西人不以平等之国视中国今不得入万国公法会者波斯突厥与中国已和约可信弭兵会有请局外人剖断之例英美各国多有行之然中日立约我国欲增入此日廷阻之是亦能以势力交者乃有济耳呜乎此波兰之所以灭也此回部之所以尽也此斯拉夫族所以得蔓延于欧亚也世之君子其思之否乎

　　论印度兴衰并英人治理之始　　　
陈耀卿

印度又名温都斯坦系亚细亚洲南境之半岛有恒河一道与印度中国分隔自北纬七度二十七分至四十一度四十分京师西经二十四度六分至四十九度六分其地为三角形锐角在南底线在北其西海边浸于印度洋中其东海边为孟加拉国海湾北以雪山为界即希玛纳雅山也自北至南长五千二百余里自东至西其最宽处四千三百余里其居民二百兆有奇其地可分为四截一为北印度一为南印度其中之人大半系昔时蒙古人所居一为北德千一为南德千是为南界尽头处直至哥么林角而锡兰一岛亦属于南德千之内此半岛之西南海边俗称名马拉巴东南海边俗称科罗满秩耳江河之最大者一为恒河二为信河此二河为其旁之支河汇合而成又有勃拉马布特拉河其大几与恒河相埒天时之寒暑与地形之高下而有分别但一离高山无处不热终年惟有二种气候干燥与雨水雨水之势如瀑布布江中之水泛滥淹溢风之狂猛能拔老树天气大率清淑惟常有疫病最害人者莫如霍乱吐泻地土之膏沃出产之蕃富非他处所可及矿产五金之类甚多金钢钻之美丽甲于天下凶恶之兽及有毒之虫亦聚于此间居民种类甚杂除印度人为土著外又有巫来由人蒙古人中华人该白尔人阿喇伯人土尔其人而近百年以内又增欧洲人其中以英人为最多各种人每各奉其教不相问闻言语之分别有二十种都城名加尔各搭居民四十五万人其中英人仅有四千如连城外民数总计之有八十三万人此城系一极佳之海口土地低洼系淤泥所积大炮台一座名福尔脱威廉耶稣教士驻此城统辖印度教务狱讼有平反衙门又有英人乔口五斯所创亚洲博学会以刊布博议著名官私学塾亦皆有之[孟加](子和)拉省之总督驻此城内其衙门颇壮观瞻并有无数高堂大故俗称之曰宫殿城贸易极大制造蕃服此印度都城之情形也印度初有之史记全系臆造印人铺张其来历言过其实细推其第一朝约在中华伏羲以前首创律例者名玛奴其婆罗门教之始源亦古其佛教之始在周定王时当阿力山特王时希腊人始知印度之名自彼时起即有多人往印度游历阿力山特王收服本若部一分之地命彼罗司管理之后又有人名赛乱古司进攻印度直至恒河立通商之事隋文帝时有教士游历印度带蚕种回国唐中宗时有回教王之提督名瓜载倍收服信地河两岸之地唐德宗时回教人得印度之地于是西人更知印度之情形矣当时印度内有无数土酋分踞其地其中最强者系雷嗄尔之土酋彼等为自主之国历百余年古里特朝统辖印度以回教摄政嗣古里特朝以其位让于阿富汗人西里裴斯此家初为蒙古王之附庸后又作帖木儿之附庸此朝至明永乐十一年灭绝印度一国竟为帖木儿子孙所得有名勃勃者击败阿富汗人立一蒙古之国几全踞印度而有之但其国政暴虐国王懦弱各省督抚有大权又有僭号称王者与之为敌所以其国渐衰我　朝乾隆四年波斯人内弟尔屠戮得列部遂令蒙古一朝败衰至不可救当明末至　国初时有葡萄牙人及荷兰人考察印度海滨而未尝至其内地嘉庆初年法国总督蒲尔同馁及其弟泼累乘蒙古人之衰败而分裂欲为法国开拓疆土但法政府令其办事而不为之保护于是有英人听候印度公司调度而有克里佛与浮伦罕司丁两人掌执兵权取法王路易第十五所弃之地之事英人始在孟加拉国作为立足之地收乌德之土酋作为附庸后设计取紧要之各城与法人战[伐]卖索尔之王而克之至嘉庆二十二年英人几统辖全印度或作为英国径治之省或作为英国之附庸咸丰六年印度总督陶尔西肆其诈谋吞并乌德国加以他项欺压令人愤怒之事至七年五月遂有印度土兵之变激成大乱占踞德列罗克拿二城为叛党之根本重地八年英人裁撤印度公司而以治理之权归于英君主攻战二年英人尊其君主曰五印度开拓疆土其管辖之权格外坚固得未曾有光绪三年春英人尊其君主曰五印度大后帝当是时英人在印度中国已得极大之利益即恒河沙上流今之缅甸等处是也呜乎观此可知英人之志矣其初通商其继经营其终蚕食而并吞之以致数千年之古国卒为英人所有此前车之鉴也可不惧哉

　　俄人国势酷类强秦论　　　
瑶林馆主

天道善变者也地道不变者也人道应变者也乃有地隔数万里时阅数千年人分数十种而运会所值形势所成一东一西若合符节者何也岂天道亦穷于变乎始而终终而复始者天运也盛而衰衰而复盛者地运也合而分分而复合者国运也然则天也地也人也亦运而已矣中国之与欧洲各国交涉也自俄罗斯始而先有南怀仁利玛窦等挟仪器东来以天算见重中国道光之季五口通商各国出利炮坚船以兵威相胁当日之智士即知泰西各国不足为患为害中国者独俄罗斯至以俄比战国之秦中外明哲无异辞者通商六十年与中国为难者英法日本而已德美俄奥无闻焉几疑昔日之言不矣然英法为难者因越缅壤土毘连也日本则同洲邻敌之国也德美奥义无相连之属地自商务教案外他无所争惟俄人接壤比邻自黑龙江以迄西藏长至三万余里而敦盘玉帛从未以细故失利岂俄人之情敦信义笃邦交果异于欧洲诸国哉黑海之战英法诸国助土攻俄后乃限禁俄船不许出君土丁海峡锐气既挫蓄养需时西顾方劳东封遂缓犹之五国摈秦之举秦兵不敢出函谷关者十五[年](千)也此其类秦者一也西向不得志始决计改道而东然中亚细亚诸部落皆土耳其之属国劲悍好斗骑队尤所擅长后顾增忧岂遑远略土倚英援不能灭土惟有渐剪其羽翼以自固其藩篱得寸则俄之寸也得尺则俄之尺也得其地不足以富得其人则足以强此俄所以西扼波斯南侵阿富汗东抵中国新疆尽收敖睪基发诸回部以扫除东道犹之秦人闭关谢谢客遂霸西戎且取蜀以为外府也此其类秦者二也秦并六国之时大势既成灭国五十惟利是视无理可言故各国斥以虎狼詈以无道而当其始固卑礼厚币甘言以事人者也以东帝奉齐以兄弟约楚交欢赵魏结好韩燕俄人欧亚连交措词各极其微妙使欧洲各国之君相阴入玄中此其类秦者三也秦地北邻胡貉西界戎南连庸蜀皆有沙漠山谷之阻东面以争中原如虎负嵎莫敢撄其锋者俄地背负北海雄据两洲南向以临天下攻人则易人之攻之也则难此其类秦者四也秦自孝公以继体之君皆阴狠沈鸷祖孙父子一德一心休兵息民坐致强大不与山东诸国争王争霸以自竭其力自獘其财俄自大彼得至今家法相传坚忍如一兼弱攻昧取乱侮亡见利则趋见害则避外如迟缓内实坚完此其类秦者五也秦民好武小戎驷铁女子知兵怯于私斗而勇于公战俄人地处极北本古时用武之区举国皆兵尽人乐战此其类秦者六也战国时天下诸侯奢靡相尚子女玉帛士气久衰惟秦僻处西陲举国惟知耕战俄人无多商务国饶米麦贩运欧洲有事之时不必仰求于外此其类秦者七也秦自商君着令表彰信义法制严明俄王彼得游历欧洲仿而行新法齐整画一无复拘挛虽国人意气飞扬亦有私党而奉公守法上下无二心此其类秦者八也韩最近秦为各国之屏蔽韩不灭不能窥中原韩既灭即各国俱非秦敌矣今亚洲之高丽欧洲之土耳其即东西两韩也此其类秦者九也秦所畏者各国之合从耳使各国不相猜忌合力保韩秦人虽强安能越境而攻他国乃各国弃韩不保转以献媚于秦自因小嫌互相攻击致韩地尽为秦割六国先后灭亡夫英法助土保大局也今日本贪目前之利不知联中以保高已纵令俄人虎兕出柙矣法人结俄以仇英德犹秦欲灭魏先与赵和秦将破燕先止齐援而齐赵信之唇亡齿寒行将自及矣此其类秦者十也夫俄之与秦遥遥旷世而君臣上下定谋设策其相类至于如此岂战国一书亦如鸡林贾人流传海外哉非也地势使然而人事不得不然即天运亦若有不期然而然者而幸也祸机虽萌祸端尚伏泰西各国君相不乏雄才大略之人使均如当日助土拒俄同心御侮则东海西海自当永保太平耳无如法蹶普兴全局一变奥义联合尚可支持然大势已将岌岌矣自中败于日高丽附俄英人袖手旁观甘让俄人已先着大东洋情势危险异常遂与当日六国弃韩如出一辙夫前事之不忘后事之师也前车之已覆后车之鉴也欧洲各国前无所师其不知鉴焉宜矣独怪中国通人智士知哀六国而不知情事之相同知畏强秦而转引虎狼以自卫甚矣哉其愚不可及也彼日本者亦当日同文之国也国策一书岂其[未](本)见而甘为戎首招彼强邻衽席未安屏藩已失正恐他日祸机所发患气所乘与中国祗有后先并无彼此沈迷不返覆辙相寻今与古如一邱之貉耳呜呼岂非天哉

　　外洋国势卮言
俄之侵邻国也有进无退而发于不觉其在太平洋求出路也非以其所产之货阻滞不销而因在海参崴觅门径乎此殆有深意存焉中国若波斯若土耳其以俄国为莫逆求其保护而京都政事日坏使俄之密探项密探各国皆有惟俄最重其事专探本国乱党举动及外国政事政府派员办理所需之谓之密探行于土国者亦得行之于中国也其祸可胜言哉昔者文化盛行商务最旺之处首推地中海之国旋易而至大西洋今将至太平洋欤奥大利亚钮西兰日渐兴旺北花旗西边滨海各处自接通全洲之铁路后利源大开日本之崛起于东方中国及东印度又有此奇异之变故皆使太平洋顿加紧要也抑知西北利亚之铁路及中(国)米利加之运河告成后而太平洋长进之势尤有速焉者也噫俄之勇往无前受其害者果何人哉曰英之百姓也然则将奈何曰惟有另拟治东方之新法而与俄京所定者无异耳中国我已弃之如敝屣可与同舟者要惟日本乎于是有以日本为我友邦者甚至有以之为我同盟者而友谊盟约固何在其可以昭我友邦者或以其退还战胜应得之利权指还辽东事我未干预相逼其求治外法权之利益指管辖外人事我则首先允从因此厚英而薄俄未可知也虽然我亦有何功于日本哉其国事吃紧之时国体攸关我则束手旁观而懦弱之势毕现岂不足以使日人视我之友谊为不足贵也耶既往不咎若我必与之同盟则有难共当虽出师助战不辞也以水战而言日本不数年内将有之水师知之我驻在中国海面之兵轮扫太平洋犹乎反掌也以陆战而言则日本又可以调五十万之兵我若欲借此精兵之力以助我则我应痛改前非断不可载蹈前之覆辙矣总之无论盟与不盟我必先有成竹在胸若何虽兵争不允从若何虽允准不后悔俄惟有主意所以能不折一矢不伤一兵而获全胜也我故曰凡有阻我为所欲为者必先以言辩继之以力争不然则主持中国及印度者皆开门而揖俄皇矣论太平洋大势

德国某新报素称精通该国政府事情顷者登报曰德国政府有司盛倡议简派视察员于中国德国欲与俄法鼎立雄视东洋其于贸易久苦无策矣于是遂谓自政策上与贸易上起见苟欲成根本必应获一新属地也先是李中堂抵德京伯林道路喧传谓德借中国某地为贮煤所久之此说寂无闻今方有说云中国东海岸必不可不得一属地也苟如此而施以德政日后中国商务隆盛德民亦必享其利益若委诸民人私自经营则安能期其万一哉意德国政府勇往直前故其欲得一新属地之意已牢不可破矣要之如此手段英法俄诸国所尝施焉德国欲成其志亦必当效诸国之例也德国怀雄志东亚

据爹尔古伦古报云英国富强雄十大地握自主之权操合从之柄环球诸国莫与京也昔革雷得岛以杀戮基督教徒俄恐英议其后遂以兵力保护亚美尼亚人矣是殆英俄合从于东亚之实事也果尔则欧洲情形自锡当一战大局变迁矣昔本馆论英俄同盟实久安长治之策窃冀博识达观如沙尔士勃雷侯者必能刍荛下采矣今则计果出此岂沙侯亦谓合从之策为可行乎不然何以弃土国而不顾背舆论而弗恤也当俄国占土京之时英甘袖手哑忍而恣俄人之欲以沙侯之明察岂不知之虽俄政府佯谓无占领土京之意然窥其豕食邻国未尝一日忘也英人持论谓当纵俄国窥占麦士弗郎士海峡以填其欲壑必使彼有认踞尼罗河畔之实而后已是英国人民不欲保存土京以拒俄之侵略矣然与士耳其之大悉委诸俄人掌中即愚者亦知其计之拙矧沙侯之才略岂有不洞悉哉第舍小节而论大端侯为英俄为合从计诚足嘉矣夫两国同盟关中国及印度者原非浅鲜苟英俄联约合谋中国俄必通西伯利亚铁路踞不冻港于太平洋其于我英何愿不偿何求不得自今以往亡羊补牢仍属未晚将见始则英俄合纵继则英俄法联盟矣昔英意连衡孛奥辑睦遗轨未坠其或有蹑者乎然为英计者乌可与俄龃龉而缓其和局哉士必的持儿报所论如此英俄合从策

日本而不取回辽东也日本犹是在丧服中之日本也俄国而存南下之志也日本犹是暂时休战之日本也在丧服中之日本当国民同心卧薪尝胆以大养实力耳在休战中之日本当上下一致盛足军备以应数年后将发之事端耳有此责任有此志愿岂容区区为蜗角斗哉为今之计当破除党人之私一致同心以讲在丧服中日本宜处之道定在休战中日本宜画之策是为要耳决非可以粉饰太平从容坐镇之时也时势如此则执政者宜度其时势而善应之今日之大患政府凝滞萎缩无任大事之志然则今日欲保全国本宜更易识时务之政府而强固有实力者也欲易强固之政府则必以国民为基础以国民为基础者议院有权之谓也欲立有实力之政府则在举实才实力之人以任政而欲得此等[人]必非限年限资格可以成事也在服服中之日本

近日忽得飞电云俄国总理大臣兼外务大臣儿那巴拿弗公逝世吾人为俄悲悲其失一良相又为日本憾憾其于绝东强国失一劲敌也夫儿那巴拿公何人也曰弱冠为无依之人暂置身于人事之外再出为外交官历驻伦敦维也纳等处无赫赫之功日月催人殆将与草木同朽矣岂期一朝袭斯以尔之后升首相之位又兼外务也至是公乃大展其外交之政略以现出古劳遮尔弗以来未有之盛业计公自入政府以后摧日本全国之兴会破耳马尼亚人之奢望使俄国得握实权于土耳其及中国之上者实此人也不肯为欧洲和局所宥而宁为宇内龙战之先兆公亦人杰哉士的唔都士尝于俄帝加冕后论公之政有言曰此老今年七十有二精力虽健而颇有危身奉上之概余年无几而壮猷如海不知死之将至也不幸而其言遂中世遂不复见此人惜哉俄国首相逝世

法国新闻纸云法国驻土耳其使臣刚邦君近谒土王谓土乱复起欧洲瞵视定以兵刃相加列邦有同心焉稍涉因循则怀愍蒙尘徽钦见虏矣嗟夫土国之危岌岌若此不识与土同病者尚醉醒否也土如累卵

欧洲诸大国日以开疆拓土为事史丹来近考各国在阿非利加洲所得方里着为清册此十年中法国并吞非洲适当赤道之地共得三十万英方里欧人三百散居于此德国得四十万方英里意大利得五十四万七千方英里葡萄牙得七十一万方英里但介乎各国属地之间法国又在非洲之北萨哈拉暨非洲之西割据一百六十万方英里德国在非洲之西南与滨大西洋之开美龙山占踞五十四万方英里英来最后而所得最多然自柏林会盟数年来各守尔宇暂泯纷争德法意三国之虎视非洲者至是亦稍为之敛盟约中有云凡巡狩非洲海滨已有五十年者并在该洲东土有游历之员传教之士者始得干涉[他国](地方)侵占非洲之事据此英人所以夺非洲之东而名其北湖曰维克刀利亚英女主名名其南湖曰尼亚萨译言探获之鹰雏一千八百八十六年至一千八百九十年英人始艳羡非洲创立南阿非利加公司公司皆民人醵资所为英人之得印度也以此阿非利加湖公司与东阿非利加公司一千八百八十六年皇家尼河名在非洲之西公司奏准在非洲辟土一千年八百八十九年西十月南阿非利加公司亦蒙恩准七十五万方英里归其掌握一千八百九十一年中阿非利加公司兼并阿非利湖公司共得五十万方英里而东阿非利加公司据有七十万方英里英人共占一百九十五万方英里非洲瓜分

英国前总理大臣罗伯去秋于且的马拉演说曰英国于十二年间增扩版图二百六十万方英里欧洲各国闻而惊之耸动一时耳目矣拓殖务大臣寝把令民上年十一月于马绵任有所演说略曰英国迩来扩大版图其势甚速列国疾视之佥谓其形殆似篡夺者矣然反观列国所为亦岌岌侵略殆有甚[焉](鸟)若英国逡巡犹豫无所决断则非洲大半忽为人所占有也明甚然我贸易之途必为杜绝矣抑英国增新版图力移欧洲文化以促其兴盛地球贸易最为利便苟英国旗章所标插之处不问何国人民任其往住与英人同其便宜以从贸易通商之业是英国殖民政策所独有之本色矣如他列国皆设各种章程独保护己国贸易以占取利益为我英国者岂得不先占版图哉一旦得有版图则为该地之利益以兴其便是英国所独耳德法诸国每增新版图必加多民税之额数而为人民者无所利益于其间是以德国殖民地虽广袤一百万英里其国民移住者不过七百余人何其数之寡也然其移住于英国殖民地者实繁有徒我英国殖民地自一占有后不出数年施行自治制度招致乐业者甚众又善于节减本国人口增多移徙新地以开繁盛是我英殖民政策之所在也英国版图扩大

俄罗斯立国跨欧亚之间国俗不齐未尽被欧洲风化又不全染亚洲习气巧取人长以补己短其居好地位固无论矣然利害并存其所短亦在此也西欧讽刺家评俄国曰俄不得作一国家祇是然一大陆耳其言虽奇然亦颇似矣俄国之地别为大俄小俄西俄南俄马罗支古州芬兰卡省亚士多亚梗等数州尚有西伯利亚荒漠而其人则有士那卜人鞑靼人蒙古人土耳其人芬兰人波兰人德人犹太人高加索亚儿米尼亚夫多休儿士等而地理风土物产亦多异种了罗尝论俄云似欧亚混生的半老半少之人俄国已据有广地而交通转[输](轮)之运未开其先皇彼得以来所以为国是在欲以君士坦丁为关门以出入地中海然往昔欧洲列国会议于伯林作封锁达尔路士海峡之盟于是俄人素蓄之志已被蹂躏其一半矣于是起意筑铁路于西伯利亚将以乌港为东门迨中日之役俄人益思该铁路之宜急设极力任之将近竣工其致意东方者密矣俄国形势

欧洲盛名之政治家某君寄书于德国新报论法俄同盟之前程曰此同盟也二国本异其宗教异其政体而订约者矣法所以能从俄命者矣复仇于德一旦俄若援法得遂其宿志则法必弃盟而去俄固知之岂故为贷助一臂于法以遂其志哉现今俄国之地位足以牵制二国之利害俄利用此智希冀不使人如志而有益于其间也论俄法同盟

昔俄皇巡游在法京巴黎之日法国总统婆里儿氏备席飨宴筵上演说俄皇答之辞中有不可少同盟之语谓俄法交情不止寻常一样结纳两国有最不可少之盟约存焉德皇闻之心甚愤恚德国新报云若俾斯麦公复登相位则不使霸权移于巴黎也必矣德皇愤俄法同盟

法国驻中公使作东海之游其武官巡历满洲其书记官讨寻蒙古南部以俄公使去北京次日束装就道经历张家口多伦诺尔热河等处夫张家口俄国租界所在之地而为蒙古一市场也多伦诺尔为喇嘛庙地乃蒙古畜牲之市场也热河当东南山之冲为中国皇帝之猎场也此地山颇伙不胜枚举其最著者曰承德府之遍山窒沟等皆为银平泉洲之锡蜡银银子园之铜丰宁县半圈子沟之银及铅喀拉沁王旗士檀子罗园沟之银同中旗之金建县之金厂沟滦平县之宽沟丰县之大营子等金翁牛特王旗之红花沟水泉子沟拐棒沟等之金建昌县之各里各宁建之双山子朝阳县之五家子等之金皆其大者也华人未知开掘以供国家之用而弃在荒野然则法国书记官之往蒙古岂与寻常游历等哉法国书记官窥探蒙古

近阅伦敦泰晤士报云海军大佐美韩方作故且儿耸列传论英国海军之强有二大原由曰英国水兵在海上服其职事阅历甚久故熟练技术善习职务一朝有急优于任事以一当百绰有余裕矣如法国之制水兵服役于海上为日颇少稍通其技则年期亦满便已解职故无熟娴技术之时也此法国海军所以不如英国而英海军之所以强在是矣又其舰长亦多年壮法则有龄至耳顺者故多老气且英国士官年壮气锐故其供职亦活泼敏捷善致意于开新智识期学问与世运并进故年齿已达四十而犹未作舰长则恐终年不能为将官是以妙年士夫汲汲勉学孜孜研艺以期不落人后是英国海军强势之所由来也英国海军

俄国在太平洋之举动也殚精竭虑有心人能无忧哉英日其将与之争衡耶抑将听其自然乎俄国运船一礼拜内所载往海参崴之兵道经新加坡者以四千计其驻防东西伯利亚各营兵数向以十万名度之昔无此数今不远矣惟其所以加增之故必有所注意者在非求并吞即事恫吓以逞其心之所欲耳其驻东方之水师已极雄壮而复有加添之说兹请列其兵船即驻东方之兵船之坚利者于左

一头等铁甲尼苦辣吃水八千四百四十吨甲厚十四寸架五十二吨之炮二尊十九吨者四尊六寸径者八尊又快炮十二尊机器炮八尊　二著名最巨之快船卢立格吃水一万九百吨架八寸径之快炮四尊六寸者十六尊四寸七分者六尊又较小之快炮十八尊护卫之带甲厚十寸每点钟能行十八海里水师英官之论其战力也言人人殊或以英之快船名华兰夫登者尽足抵之或以非船之坚利如申秋令驻东方英提督坐船者不足以胜之其相殊也若此　三爱特密尔那基毛甫吃水七千七百八十二吨造于一千八百八十五年甲厚十寸炮颇重大八寸径者八尊六寸径者十尊余炮较小　四巴米阿得阿属乏造于一千八百八十五年吃水六千吨与英之恩配欧司船相若惟船身较小耳其军火之最利者为八寸径炮二尊六寸者十三尊此外尚有铁甲及快船数艘又三等兵船九艘鱼雷船及捉鱼雷艘数艘今据太晤士报所登路透电称俄国今秋将派铁甲一艘头二等快船六艘鱼雷快船二艘三等兵船六船又鱼雷船七艘归提督阿雷格袖甫统带驻太平洋等语是俄尚须添船也有谓俄国将派之水师或换防现驻太平洋之兵船以俄国在东边修理大铁甲素称不便此一说也有谓该电若作添派头等快船二艘二等一艘解加现驻之水师则阿[雷](电)格袖甫所统兵船亦合电报所载之数此一说也有谓另派之水师必尽添防此又一说也若计一说是恐非是因兵船换防向无全换之理则将来之水师必比今尤强若第二说是该电之意亦可作此解则俄亦将厚其兵力太平洋不久必戒严也若第三说是则俄国将大举动矣俄国兵船果添如此之多则日本水师即八岛富士二舰亦算在内不足拒御即英国现驻东方之水师亦难抵敌然则英国非速添兵船太平洋将归俄国矣香港印度将震动矣所有在中国海面之商务将亦因此而停止矣幸俄国所增兵力过厚英国海部当不致忽略之其设法添船相抵必无迟延意中事也太平洋将来或为日本所管辖目前英决意主持之明年开春后将见太平洋水师云集其兵船之多除地中海外无其匹也俄国添兵论

东部亚弗利加洲善齐拔国僭王开立为英国海兵所攻击战败投身于德国领事馆英领事请交人而德领事不允匿藏于军舰英人闻之愤懑焦灼谓曩者都能士罢儿之役侮辱我英今又有此事其情状岂堪言哉斯伯克突儿报论云我所以被侮辱者由善齐拔国所属之地不甚分明也则宜于此际断为我属地以杜绝德人窥伺之念矣虞罗伯报亦云德报詈骂我国不可殚述是何居心我决不容其罪若彼国咎我此言则惟有与决裂寓[开战](闻开)之意云观英报所论正摹写英人志气英之政府将惩德之无礼其意可知矣英人愤德

某国驻德京伯林领事豫言俄国笼络政策不可永续曰俄皇游历欧洲虽所至何国未尝明言俄法专约然其到法京巴黎交情浓厚两国交欢事最昭昭也俄国政策欲操纵德法维东洋和局而暗中收揽权势以握欧洲之牛耳也然各国已窥破其祸心不肯屈节任其指使德奥义三国同盟日密而尚欲与强邻联合故俄之阴谋亦将渐破矣德国新报云俄者虎狼之国欲联络他邦而自恣其利不可亲近焉然英愤德报尝谤英太甚若德不谢罪则恐英人不援三国同盟矣俄国阴谋将露

意国海军阒寂无闻已多历年所矣值今岁国家大会之期二流维拉将军高谈雄辨口若悬河痛论意国海军不振之原且云云欲振兴海军宜亟办者厥有三事一曰朽败轮舰除其船籍二曰大兴公司民人相谋立公司者创造船所三曰高等海军宜设议会严定章程确乎不拔凡此均宜措办者也今意国海军不增饷费百度废弛罔思扩张与无海军等耳然群雄竞长时事多艰偃武櫜弓势有不可则何如努力更张争强海[军](国)哉德国新报所记如此意国振兴海军
 
　 
卷七十四　洋务六外洋商务

　　欧洲商务盈绌变通商务论　　　
郑观应

商贾者专为侔利之计者也苟利可图不惮千里之跋涉终岁之勤劳所制之物除本国自用外皆思罔利以售人何处肯出善价则向何[处] (国)销售甚至善价不得反多折阅以今比昔昔之价昂今之价贱昔之捐轻今之捐重夫以至贱之价当至重之捐而各国仍勇往直前不肯作退步想者势处于自然有不如此而不得者也夫今之行商固众矣今之货物亦多矣理财者远虑深谋寸心千里无论何物制成皆思驾他人之上但愿他人无货而我独有之他人无利而我独收之无如公法具存心力有限我欲商不得禁他人之不商我欲利不能使他人之失利然其设心处虑苛刻异常于是德意志西班牙法兰西比利时意大利各国皆欲略远方之地以为己属属地之权已为政我欲如何可以随意措置他人不能阻挠其间也俄罗斯雄跨亚欧洲地大物博常欲自逞其雄虽不专主于商务而振作有心目无余子其国中捐项亦几至增无可增者非独为理财之谋实欲使各国之物贩至者无利可图然后本国之人独用本国之货而银钱不至外溢国本得以栽培也当一千八百六十年各国皆立通商公约无论何项货物入口出口捐税不得私相增减乃未几而奥国寒盟矣又未几而德亦寒盟矣口血未干前言遽食良因国中货物日益增多销运匪易遂竟违前约重征入口之税使他国货物运至本国获利难丰而出口之税则轻而又轻以广远方交易此亦自便私图各为己见致各国闻风竞效背弃誓言其加税之始曾不虑他国之亦能加税者小人之见往往然也其后德国不准比国麻布入口意大利国土货客货出入口岸向无收税之例论世者旷观时局以为器量独宏嗣见美国粮食入境其价极廉较本国可减十分之二致耕种无利弃田不耕陇亩荒芜流亡四散国家遂特禁食入口然散而之四方者数十万人矣南亚美利加各国见意国禁入口之粮亦即效法禁止于是境中五谷顿贵穷民无所得食其困在下而不在上殊非公平之政也美国既见法国丝酒入口益多于是重征口税法廷怒知美国牲畜鱼肉岁入法境者可值数百万佛郎因亦以重税报之在法商固不能沾美利而美商亦不能沾法利此相报之巧国家畸重畸轻之政适贻商人之累而无可如何也一千八百八十七年瑞典瑙威亦重征米麦入口之税项商人哗然以为我国重征人税则他国亦将重征我国之税朝廷安取重捐坐令在下商人为之赔累此断不可者两国闻之遂罢其议一千八百八十一年法意两国设立商约两国口岸出入货物如为局内之物一律轻税此约至八十八年为止当在约期之内兢兢恪守固未尝轻违定章洎约满之时不能续订各国亦料其必然于是又肆意增税意酒入法十倍其捐意国亦增烧尸之税按意大利国因人死埋葬将来地无可容且遗骼残胔臭气四达生人感受易于得病故定为火葬之法用化学之理将尸在架焚化能使全身骨肉变为纯白仅余一掬既省葬地又无感疾之人法良意美一举两得其化尸之法在灭伦地方者尤为讲求竟有恃此以为恒业者法人见其所为皆以为是于是人死之后多有送至意国请付茶毘者此当日之俗意人见法人加税亦加其焚尸之税每尸一具运至意国须捐银十五镑其运尸灰回国又须捐银三磅此所以报法国之重税也捐税各重彼此大为折损商人遂私带货物入境销售冀免捐税相较之下法国货物值价稍占便宜又德国需用马匹初皆取资于法法人忌故意为难禁止牲畜入口其内河之税向本苛重今欲本国之物易于销售故将税项一例除免岂知此禁一开外国货之运入内地者亦不能收税喧宾夺主久渐不支由是复捐内河货物失之东隅收之桑榆然亡羊补牢已觉悔之无及矣安南一国向隶中国版图自法人强夺之后经营整顿与英人之治印度大不相同同英之于印也予民以自主之权无论何国货物但须价值能廉即可购办法国则概行严禁安南境中所销售者惟法国之货虽有他国之货搀杂其间出入口捐倍加其数如中国土布入彼口岸每疋须捐十五佛郎较向日增加五十倍于是安南市面顿致萧条百姓皆多怨色矣罗马国所用之鞋皆从奥国运至罗马欲令百姓自制故奥鞋运入境内每箱须捐六百佛郎奥商大惊乃将鞋运至荷兰充为荷兰之货再行装至罗马多一次出入口岸之捐尚不及罗马加税之数罗马知之乃减捐五十佛郎于是奥商之鞋又径运罗马不复遶至荷兰焉英与法国通商向日羊牛粮食为多法国入口羊每头捐银八分牛每头捐佛郎三枚粮食每吨杜会脱捐佛郎十枚今羊每头捐佛郎五枚牛每头捐佛郎三十八枚粮食每吨杜会脱捐佛郎三十枚若他洲粮食又须加倍捐之此又法国苛政之一端也一千八百八十七年七月各国又欲议平税项事未果行时德国之俄国收其重捐每吨加捐一百罗卜德国亦将俄美等国入口之麦重捐每吨杜会脱加捐一百二十大勒彼此相报靡有已时民俗日用艰难咸有薪桂米珠之虑夫朝廷欲禁他国之物入口故百倍其征上则裕其财下则罹其苦揆之宽大公平之政当不出此俄国向多旧党不喜新法故所开煤矿出数不多虽厥品称良而价值极为昂贵以本国之物供本国之用来日大难未能为继国家又重税入口之煤致他国商人望风裹足但火车火船不能不需乎是因有以巨价而购之他国者矣赔累殊多于国用之间大有关系留心时事者旷观各国加捐之政所以深切杞忧也

古者四民商居其末古以农为本谓国无民不足以为治民无农不足以为养也厥后贸易渐兴然肇牵车牛远服贾亦不过日中为市易事通功而止求一挟千百万之赀与世推移而足以畸轻畸重者管子以外不数觏焉于以知古人轻商非轻商也古人所谓商商其所商非今所谓商也元明以前未有通商舍本趋末之议未改居今世而慨念商务其情势有不可同日语者至考西人之商于中国也自明季始中国之与彼族立约通商也自道光朝始洎乎海禁大开中外互市创千古未有之局集万国来同之盛轮舶云屯货贿山积商之势力大者往往足以把持市价震动同业下至淫巧奇技亦领异标新锥刀兢逐穷天地之精华竭闾阎之脂膏熙熙而来者不皆禹甸九州岛之人也攘攘而往者无复震旦三教之士也彼方以国护商群恃中华为外府吾犹以今况古不知商务之匪轻天下滔滔谁为补救哉夫人之相与也苟制于人未有不思所以御人者以兵御兵其势均也以炮御炮其力敌也与外人通商无形之侵伐也吃亏之处比割地岁币为尤甚谋国者而不思所以御之之法如之何其可也查中国足与洋人争利之货丝茶糖外寥寥无几而洋人以鸦片一宗敌之便有盈无绌其它若疋头玻璃若制造若油棉锡皆涸吾利源者也丝茶糖之见夺于法意日美各国几有不可复振之势矣而彼之来货凡有便于吾民日用饮食者又充塞于山陬海澨间历查海关册报金钱溢出之数岁以四五千万以有尽之宝藏供无穷之朘削势不至胥所有而输之不止若之何不急思所以挽回之法也今西北各省大有不可终日之势东南数省尚可支持者则以巨贾豪商足与洋人争利者踵相接耳由是观之商固不綦重哉或曰商之宜重固如是矣其重商之道果何如哉曰非国家重视焉不可也稽古之世民以农为本越今之时国以商为本何则古之转运维艰一方不稔则有告籴之劳比岁不登则有大饥之患至于今则轮舟火车飞挽无难电报邮传捷如影商务所趋给民之食者十之一给民之用者十之九也迩来谋国诸公知金钱流出之为患亦亟思所以补救之法而无如归咎于国之未富或归咎于兵之未精或归咎于条约之未公徒致慨于[税权] (食之)之不能自揽是以议练兵议购械议开矿议筹饷议办理交涉作育人才懃懃恳恳无一非力求抵御之方而无如皆图其大而未察其微言乎远而未及乎迩也观西人之商于中国也立公司立商会设博物会皆听商民之自为筹划而所以保护者不过因商之所利而利之所欲与聚所恶勿施言则听计则从而已非必事事赖国家为之经理遥制也中国官办商局其规矩非不甚宏赀财非不甚厚生理之旺入息之优非不卓然具有成效而于通商大势无多裨益者则以一局之势力有限商未见重则阛阓间之有赀本者不敢与洋人相争有才智者不屑与市人为伍也不知商贾虽为四民之殿实握四民之纲士有商则行其所学而学益精农有商则通其所植而植益盛工有商则售其所作而作益勤商足以富国岂可视为末务哉能一变隆古之习视商如士由国家明定科条凡有能讲求商务独出心裁者准其领照自做官为保护他人不得挠夺有能与外人智角力期杜外来之货者官为晓谕或轻其税以助之若代　国家购办军械制造等物实系克己奉公者礼以待之信以任之其它如出口之货有作伪者准商举发立予查究进口之货外国人可得半税者一律施行勿为丛驱爵商籍准就近应试殷商准就见官长商品既重商人自多商户愈多商力愈盛商力盛则气势转气势转则商务旺同一货也从外国来者有运之费有周转之劳而与外国人贾者且复有翻绎之艰守候之苦其物同其价同其美恶同而中国之人犹有舍华商而就洋商者无是理也夫至洋商不能得利数年之后有不知难而退者乎重商之权操之自我重商之效更仆难终视夫议练兵购械开矿筹饷办理交涉作育人才以图抵制者其难易为何如也无辩争无挠阻无纷更无縻费无需时日一转移间而金钱流出之獘可立挽焉岂不懿哉

　　英商公司据印度及亚美利加考　　　
郑观应

英国商务皆设立公司其首创者为印度公司当康熙年间德葡两国在印度通商生意极盛英人羡之设立印度公司集数百万制造商船七十余艘在英印两处载运土产德人忌之每将英船行英商之被累者实繁有徒公司无可如何遂设立商民兵船亦可载运货物在海面往来保护嗣国家正有战事欲向该公司借银公司弗许于是垄断者请当道复设立新印度公司愿以巨借给报效英廷许之旧公司恐其夺利之权反胜于己愿与新公司合并再三议论始并一家此印度公司之所由仿也公司中船舶专往来新加坡印度槟榔屿越裳南洋诸岛然其商务仍以印度为最盛故英国驻印度公司总辨亦有英议院之权可以与闻国事嗣公司归于国家始将驻印度公司总办改为印度总督常则为商业之绅董变则为疆场之将帅当是时印度国土瓦裂瓜分各处要津为各国商人所占据鲸吞蚕食各自争雄客主之形皆不相洽印度土匪之流又乘间起事为鹬蚌之持内衅作而外患偪土人弱而客商悍英公司知其机会可图乘间窥伺率商募之兵攻击所至辄靡一战成功割三省之地全归英国商人英国闻之幸甚英商声势强大地广利多遂于议院公议令印度公司每年纳银四十万磅归之国家作为贡税而由印入英之茶叶概免征税如印度有兵戈之事亦由英廷助之不劳商人募兵筹划此印度公司归属英廷之来历也从此英国之于印度设官颁政不啻附庸习久相安视为外府力强则胜天下事尚可以正理评耶英国又有一公司专与西印度通商考西印度在亚美利加洲海中一岛其地水深土厚物产富饶地宜种蔗出糖尤伙英人自恃强力择其美境一二处割为己有既占其地尽力经营开设商埠见本处居民之困苦与商业有关也遂别设禁例各国之糖不准进英国口岸及英国他处属地惟许用西印度本公司之糖此例一颁西印度糖商大为起色即西印度制糖种蔗之民亦能获利商业以此日隆又有英人名鹊克明者贪觅地之功请国家自备舟船数艘乘长风破巨浪直抵南太平洋查得两地知土壤丰美可作附庸即回奏英廷树英帜于该处以为属地自是而后英之人民多有迁徙其处者通教化事农商兴百工务畜牧渐摩既久风俗一新商务推行又增两处当是时英国经营蒸蒸日上而立法未尽美善犹多未便于商人因欲易辙改弦变更新法而议院每多成见扞格不通众商无可如何重请英廷特设商务一部倘人民中有精于贸易者朝廷可破除资格拔充商部差员俾旧獘革除新猷展布自商部一立经商之道精益求精矣

　　泰西征税论略
考泰西税项共分二大纲一明征之税一暗征之税西书谓明税为直征税谓暗税为[曲](幽)征税理亦可通明税如一人应有产业几何束修几何而征税几何暗税如茶商受重税而茶价遂贵布商纳重税而布价遂昂使国家榷税稍轻其价亦可稍廉是则纳税虽在商人而受亏则在所购货之人矣所购货物不已暗中征税若干哉若明向各人征税则各人又恐不愿此法征税人既不觉而收纳亦简易尝有人谓征税之法皆宜用明征之法即暗征之税亦可向购物之人征收然各国皆二法兼用当一千八百六十年美国明征之税共得百分之十六暗征之税共得百分之八十一普国于是年收明税得百分之四十六暗税得百分之四十奥国于是年收明税得百分之三十二暗税得百分之五十二俄国于是年收明税得百分之二十九暗税得百分之三十二法国于是年收明税得百分之十七暗税得百分之六十三西班牙于是年收明税得百分之二十五暗税得百分之六十二荷兰国于是年收明税得百分之二十五暗税得分之五十十一葡萄牙于是年收明税得百分之二十三暗税得百分之五十观以上各国所征虽皆有明税暗税之分而暗税恒多于明税其税虽分明暗然有时为明为暗颇难区别有谓此税为明忽有人谓之暗有谓此税忽暗忽有人谓之明故另有区别之法法以家产薪水束修等为明税而又以食用各物及一切需用钱文买卖交易皆为暗税既分明暗二大纲于是可详核其细目矣又闻征税纳项之要有五一征纳税须在国家总理税务之人不能任人征纳勒索中国有勒捐富户二征纳须有定章如轻重贵贱及收纳之法三办理宜公正凡所收之税皆宜作为众人有益之用不可有私饱侵蚀之獘四征收宜均平不可稍令偏多偏少使贫者输重税富者输轻税五征收税不可见利忘义如国内一切奸恶有害世道人心之事国家非独不禁且又从而利之征其捐税是即见利忘义也要之势不可禁乃从而征其税犹可言也如鸦片是也可禁而不禁从而征其税乃为见利忘义如闱姓博赌西国榷酒酤是也若论征税之法应何如为最公最精则甚难乎其言之欲征税之法轻重多寡至极公极当之处非详核国内各项人民每年费国家之钱物工役多寡而后定其征税之法不可如农工贫乏之流远行跋涉率多徒步则街道不易损坏而省修葺之废有耗于国家者即少若有乘马而行于途者则其损坏街道较诸徒步者为多若更有乘车而驰驱往来于途者则更甚矣然如此核等必不能之事也又如商船行于海国家须设兵舰藉资保护岁中所费不赀此皆不能详算而定也故各国之征税因此甚难皆不用详核之法祗视其人之贫富而定其征税之轻重若视其家产贫富而征之其大要之法亦有二一平征法如一人有家产一千金征五十金又有一人或有二千金征一百之金类二增减比例征法如一人有家产一千金者征百分之五即五十金也又有一人有家产二千金者征百分之六即一百二十金也其第二法近日尚未通行然有多人皆愿从第二法者以其贫富轻重之得当也瑞士兰国有一城名拔苏其处用第二法征税已五十年矣其征税之法又分二等一家产租利之税英国收赋税随地价而定多寡地赋共有五等一曰印子钱地土出入国家例得转手征利曰印子钱二曰传产钱人死遗产传于何人国家例得余利二百分中之一分三曰地捐四曰房捐五曰房租捐稍重因其取之易也二俸禄束修之税稍轻因其得之不易也是处家产租利之税定为每年二百元美银征纳百分之二若每年得租[利]有四百元美银则征纳百分之三若每年得租利有六百元则征纳百分之四若每年得利八百元则征纳百分之四分半得利一千二百元则征纳百分之五如是加增至一万二千元则征纳百分之十自此以上其征纳之比例加增渐迟至如辛俸之税得产利之半耳征税之法各处既不能为一则征税之人亦各不相谋因之意见亦不合其均平征法之家谓比例征法之家其法不善因其中有数故一用比例之法视其人之贫富而增损之则愈富愈重不知将何所底止卒至征百分之百分而后止也故必须有一定停止之限又谓富有者拥赀甚巨不能久居是处势必迁移轻税之处又云富有者居是处宜将家产分藏家属宗族各人以轻其税设一人拥赀一百万征税百分之五十分若将一百万分置宗族内五十人处则每处祗有家产二万其征税之比例必甚轻矣以上征税凡二法无论何法均须遵其章程不得向民人乱征使民无适从又不可稽查时故意欺肆妄行恫喝与民为难所言征税皆其产利之税也如家产之租利及辛俸束修是也至其本钱则不能征若用此法则久之必至罄其家产归之之征纳而后已也凡征纳不可扰害民人事业恒产亦不可扰乱国内之贸易又征税不可过重但令敷国用而止如国用忽然加增则税项亦将加重然亦不可任意将各项加增故须预定其征纳之事物何者易于加增而后为常征之物以便国用忽增之时而加重之也不然则任意加增米税糖税则米与糖必贵天下贫者多富者少小民食力何以聊生而闾阎因之不便矣查嘉庆年间英法常有战事国用糜费无常度支短绌故英人于国内无论何物概行征税课法重而又重然百姓虽苦而不敢抗捐者以国家出入公而官无私獘凡酌抽之数皆由下议院公议批允而后饬行也

　　英吉利用商务辟荒地说　　　
薛福成

香港新嘉坡五十六年前皆弃壤也西人经营商务每辟荒地为巨埠而英吉利尤擅能事以英人于商务最精也当缔造之初必审其地为水陆要冲又有泊船避风之澳有险要可以扼守有平地可以建屋于是招致商民创辟市廛未几而街衢桥梁阛阓园林无不毕具未几而学堂教堂医院博物院无不毕具又未几而电路炮台船坞无不毕具寖至商货流貤民物殷阜辄与中国之上海汉口相颉颃夫商为中国四民之殿而西人则恃商为创国造家开物成务之命脉迭着神奇之效者何也有商则士可行其所学而学益精农可通其所植而植益甚工可售其所作而作益勤是握四民之纲者商也此其理为从前九州岛之内所未知六经之内所未讲西洋创此规模实有可操之券不能执崇本抑末之旧说以难之因思神农氏日中为市交易而退各得其所以王天下齐太公劝女红管子正筴而诸侯敛袂朝齐是商政之足以奔走天下古之圣贤有用之者矣在太古民物未繁原可闭关独治老老死不相往来若居今日万国相通之世虽圣人复生必不置商务为缓图傥以其为西人所尚而忽之则以中国生财之极富不数十年而渐[输] (轮)海外中国日贫且弱西人日富且强斯固西人所大愿也

　　南洋诸岛致富强说
南洋诸大岛星列置固有千余年前入贡中国自齿外藩迄今转式微者亦有古荒秽广莫无垠人不到者自西人相继南来占踞诸岛仅阅一二百年而疆理恢辟民物蕃昌无不有蒸蒸日上之势将谓恃西人之经理乎则虽其本国数万里究竟来者不甚多也谓藉土人奋兴乎之则狉獉之俗囿于方隅风气未大开智慧未尽牖也然则其所以渐树富强之基者不外招致华民以为之质干而已矣大抵古今谋国之经强由于富富生于庶所以昔人有生聚教训之说然谋富庶而欲自生之自教之已觉其迂矣今彼乘中国之患人满而鸠我闲民辟彼旷土数十万人无难骤集也不特[此] (生)也中国之人秀者良者精敏者勤苦耐劳者无不有之稍以西法部勤之而成效自着矣非若土人之颛蒙难教也西人所留意经营者惟聚之之法而已矣泰西诸国用此术者独英人惟最精自香港新加坡以及北般岛澳大利亚皆能骤变荒岛为巨埠荷兰西班牙亦知华民之可用始则勉招之继则虐待之甚有禁之使为奴诱胁之使入籍者而其功效乃终逊于英远甚然所以能自立于南洋者莫非藉华民力也余尝考越南暹罗柬埔寨等国虽往往多受西人约束而贸易开矿诸利权华人操之者六七西人操之者二土人则阒然无与焉至若吕宋噶罗巴婆罗洲苏门荅腊澳大利亚等处商矿种植之利华人约占其大半惜乎受人统辖中国又无领事官以保护之以致失势被侮若使中国仿西人之法早为设官保护则南洋诸岛之利权未尝不隐分之惜乎失机者数十年一旦觉悟已多牵制惟英之属岛已允我设领事官而当事者犹以费绌为辞不愿多设是中国有可富可强之机而不知用也亦终贫弱而已矣谓之何哉

　　外洋商务言
英国业公所册报本年前半年英国出生四兆三十二万八千四百四十四吨比之以前不论何年上半年出数均多上年前六个月计出三兆七十二万一千吨即本年多加六十万七千吨着名产各处如克黎无伦如苏高伦亦在其内本年所出均有加增兹将诸大县分出吨数比较如左
  </div>
  <div class="pagination">
   <a href="皇朝经世文三编_page61.html">
    上一页
   </a>
   <span>
    ...
   </span>
   <a href="皇朝经世文三编_page57.html">
    57
   </a>
   <a href="皇朝经世文三编_page58.html">
    58
   </a>
   <a href="皇朝经世文三编_page59.html">
    59
   </a>
   <a href="皇朝经世文三编_page60.html">
    60
   </a>
   <a href="皇朝经世文三编_page61.html">
    61
   </a>
   <span class="current-page">
    62
   </span>
   <a href="皇朝经世文三编_page63.html">
    63
   </a>
   <a href="皇朝经世文三编_page64.html">
    64
   </a>
   <a href="皇朝经世文三编_page65.html">
    65
   </a>
   <a href="皇朝经世文三编_page66.html">
    66
   </a>
   <a href="皇朝经世文三编_page67.html">
    67
   </a>
   <a href="皇朝经世文三编_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
