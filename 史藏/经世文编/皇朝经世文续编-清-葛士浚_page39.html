<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 39 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 39 页/共 103 页
  </h1>
  <div class="content">
   奉省边务南北路均应添设地方官以资治理疏光绪三年　　　
盛京将军崇厚
窃查奉省东边外南北延袤千有余里东西相距亦数百里至数十里不等上年凤凰边门外东沟一带丈清地亩之后随经前署将军尚书崇实奏明设立安东一县委员试办迄今一年之久地方公事渐经办有条理民心尚为帖服上年经征钱粮俱已扫数完纳其安东以北暨云阳厂旺清三边门外并凤凰城沿边以及通沟各处地亩续经总办边务候补道陈本植知府恒泰提督左宝贵督饬各委员分路设局逐段清查现据旗民各户赴局投报者约可增至七十余万亩合之安东县上年升科五十三万余亩及前数年已报升科之五十余亩通计熟地不下一百七十余万亩此外尚有未经清丈之地甚多所有安东一县元年已收押荒者二年起征钱粮其前此已经升科之地则照章纳粮势难再办押荒此次续行丈出之地则先收押荒再行起征钱粮以每亩征银三分计之以一分津贴各州县办公统俟一律丈完升科之后每年约可征收正款三万数千余两此外苇塘为数无几山货杂货粮石斗租及烧锅各税甫经试办亦难约计成数至木税一项元年因东沟贼匪甫经荡平其多年堆积木植均行下运商贾云集征收较旺共收东钱九十余万吊二年则木植下运渐少商贩亦稀仅收东钱五十万吊有零查此项木植来源现离水路较远下运渐难税自渐少岁入确数势难豫定奴才崇厚奴才恩福到任后节据陈本植等禀报前情正在核办间奴才崇厚承准军机大臣字寄奉　上谕恩合奏东边新垦地亩请添设旗署招佃旗丁无庸添练勇营各摺片着崇厚体察情形妥议具奏等因钦此奴才等公同商酌该副都统原奏不为无见除所陈添练勇营一条另行附片覆奏外查前署将军尚书崇实以边外结庐耕种业已多年不特各处流民托以为业即各旗闲散亦不免藉地营生因而推广　皇仁奏办升科纳税等事以为化私为官之计而边氓甫经向化若必区分旗民畸轻畸重又恐不足压服人心所以奏请但凡认地开垦者一律编入户口册籍以示旗民一体之意仰蒙　圣明洞鉴恩准在案而所编册籍复经前署将军尚书崇实饬各委员等于本户名下分别注明旗民字样以杜改旗为民之弊是该副都统所虑旗人隐名于民圈报地者前署将军尚书崇实固已早筹及此也至此次投报升科安户或数十亩或数百亩不等且皆各管各业尚无套报情事该副都统所称一人任意指报极多可以分段出兑招佃旗人此事或指从前而言与现在情形又不相同其所称边外添设旗署一节查奉省边内前此本系旗多于民嗣则旗民聚处所以各城设立城守尉协佐等官又设州县官以便旗民分治边外民多于旗且旗人不过民人十分之一二奉省州县各官业经奏准不论满汉一律请补均加理事同知通判现在设立州县照旧加衔请补即可旗民兼理
奴才等察看边务所最要者上年试设之安东县仅管迤南一隅之地迤北一带幅员辽阔现经清查地亩业有成数若不即行添设州县委员试办散而无纪不足维系人心当经札调陈本植来省面加讯问逐细筹商目下亟应择地设官修筑营堡建置衙署兵房以为经久之计因拟于六甸之宽甸添设一县名曰宽甸县六道河添设一县名曰怀仁县头道江添设一县名曰通化县分疆画界委员试署并于每县各设巡检一员管典史事但此三县所辖地面较广尚须择地势添设分防佐杂各官以资襄理其宽甸县即与已设之安东县及边内所设之岫严州统归凤凰厅管辖怀仁通化两县则归兴京厅管辖庶几地方有所责成既免人心涣散之虞尚有未经丈完之地亦可由各该县会同委员就近查勘所有各处分局当即酌量裁撤归并以节经费惟先后既经改设二厅一州四县则前署将军尚书崇实原拟于凤凰城添设边关兵备道一员亦应及时设立派员试署俾令提纲挈领巡视东边第边外地方南北相距迢遥奴才等体察情形公同商酌夏初江海之交南路帆樯云集该道应驻东沟一带稽查木税慎重海防秋后水涸冰凝北路边防紧要又应驰赴头道江以上弹压督催征收一切迨至冬末再回凤凰城清厘公件一年之间南北分巡周历始能彼此兼顾至于边外扼要之地甚多且北接吉林防务尤关紧要现时东边驻扎本省并客兵各队已有两千数百名之多将来边外非留重兵不能镇摄奴才等再四思维惟有将奉省议准满汉练军酌拨数营换防驻守若无统领之员实不足以资控制查兴京副都统系驻旺清门内离边较近所有边外各军统归节制现任副都统色楞额道员陈本植本系奏派练军翼长应即仿照各省镇道体制与兴京副都统及边关道会同办理东边防务仍兼充练军翼长至边关道南北分巡若无亲兵不足以备缓急拟将前设大孤山步队及边外新添各兵设立道标马兵二百名步队五百名作为两营以便该道亲统所有该副都统节制之兵亦准该道调遣庶文武和衷共济始足以绥靖地方除绘具边外地图贴说咨呈军机处备查外其余未尽事宜奴才等当随时体察情形悉心筹画妥议具奏请　旨遵行
　　昌图厅拟请升为府治添设厅县教佐各官疏光绪三年　　　
崇厚
窃查奉省北边外昌图厅所辖幅员一千六百七十里蒙民杂处盗贼出没无常厅属朝阳坡地方曾聚匪徒抗官拒捕同治四年经　钦派原任大学士文祥带兵痛剿始臻安谧该厅本系蒙古地界迩来流民日多耕种殆械命盗之案层见迭出只以同知独任其事分设经历照磨各一员襄同佐理地大事繁实有鞭长莫及之势曾经前署将军尚书崇实统筹奉省全局以该厅亟须添官增兵藉资治理而厅属地租向归蒙古自管无款可筹因请试办河税斗租以为经费奏明在案旋经崇实饬派委员前往会同该厅赵受璧妥定章程试行办理该处商民以此款为设官增兵之用亦甚乐从计自上年六月以来河税一项因河水浅涸船只难通未经开办所有斗租试办半年业已收有一万七百三十余两除去委员盘费尚存九千九百六十余两就现在试办每年可以收银二万一千余两虽不能作为定额以之设官增兵尚敷支用目下地方甚关紧要所有应行新设添设各官自应及时议定请　旨遵行查前署将军尚书崇实原奏拟将昌图厅同知升为知府再于梨树城增设通判一员八家镇增设知县一员并于厅属西南康家屯地方增设知州一员分设佐杂各官相助为理等因现在奴才等察看情形康家屯一处离昌图较近似可毋庸添设知州拟请将该厅升为府治仿照热河承德府之例仍管地面词讼各事即康家屯地方亦可归其自理移设八家镇经历于康家屯分防再移梨树城照磨于八面城驻扎均照旧请加六品衔分司缉捕土匪并勘验命盗各案凡有地方词讼户婚田土细故准其就近审理徒罪以上送由该府讯办并将该厅巡检一员升为府司狱训导一员升为府教授既足以重地方亦可以符体制此奴才等现拟升设昌图府之情形也八家镇梨树城两处原设经历照磨各一员分防佐理该两处均系扼要之区政务殷繁措理非易该经历等职小权轻势难整顿今拟将梨树城改为厅治添设通判一员名曰奉化厅另添巡检一员管理监狱八家镇改为县治添设知县一员名曰怀德县另添典史一员管理监狱并均添设训导各一员以兴学校该厅县应照章请加理事同知衔以便蒙民兼理所有昌图府自理词讼徒罪以上之命盗各案应申详驿巡道审转以昭慎重至奉化厅怀德县自理词讼徒罪以上之名盗各案则应详由昌图府审转经详府尹核办此奴才等现拟添设厅县教佐各官之情形也似此星罗棋布既有提纲挈领之人藉资表率亦复画界分疆而治各专责成但使地方慎选得人不难从容整顿惟是该处地广民顽盗风未息东北直接吉林边防尤难松缓现在三盟及吉林各客队在彼驻扎马队四五百名之多兵力尚觉单薄边外情形实与内地不同若非多设捕盗弁兵非特缉捕难期得力且亦不足镇压地方现拟于该府厅县另添捕盗营马兵二百名交昌图府分拨调遣以专责成所需饷干照章给发即由此项斗租支销以该处之所出供该处之所需既免另筹饷项并可抚辑闾阎莫此为便至于学校之事风化攸关现既升设府学教授并于奉化厅怀德县添设训导各一员若不增广学额无以敦励人材自应酌量议增以广教化俾令地方有所观感庶几默化潜移民风渐归敦朴以副　朝廷绥靖边陲之至意其修建衙署监狱各费即在上年秋冬两季所收斗租项下动用如有不敷仍在本年所收斗租开支廉俸工食捕盗兵饷马干余存项下次第兴办以上拟请升设添设各员如蒙愈允相应请　旨饬部颁发印信关防以昭信守奴才等为因地制宜起见所有清界址定缺分并一切廉俸役食以及文武学额弁兵饷干应行详议各事宜谨缮清单并绘具拟升昌图府改设厅县全图贴说恭呈　御览合无仰恳　天恩饬下部臣核议施行实于地方大有裨益其未尽事宜容奴才等再行筹议随时奏　闻
　　请续设民官暨升改各缺疏光绪七年　　　
吉林将军铭安
窃奴才前以吉省应设民官甚多因本地筹款维艰势难一齐举办先请添设宾州厅五常厅敦化县三处正印教佐等官当于光绪六年十二月初八日专摺具奏奉　旨饬部核准并由奴才委员试署在案现在收取荒价劝办斗税又历一年积有成数所有应行添设升改各缺自当及时拟议请　旨遵行查双城堡地方距省四百余里为省城东北之门户界外均有民官治理惟该堡与拉林地方公事仍系旗员经管未免向隅奴才札派差委道顾肇熙前往查勘何处可以添官建署饬令绘图禀覆去后旋据该道禀称遵查双城堡在省城东北四百八十里本属拉林旧地自嘉庆年间移拨京旗设立村屯划归堡者东西相距一百三十里南北相距七十里四面仍皆拉林界现在堡城商贾云集户口繁多较拉林为盛自应在该堡城内添设民官以资抚辑拉林但设分防足以佐治惟地界则当并拉林所属统归双城管辖方觉整齐东面本与阿勒楚喀以古城店分界古城店之东今属宾州厅界店西应属双城东南本与五常堡以莫勒恩河分界河南今属五常厅界河北应属双城南面西面均舆伯都讷以拉林河分界河南河西为伯都讷厅界河东河北应属双城北面本与黑龙江以松花江分界江北为呼兰厅界江南应属双城如此划分双城地势实居拉林之适中为省北之屏障形势宏敞庶务殷繁将来建立衙署监狱以及巡检捕衙修造城垣祠庙均有隙地足敷布置第东南距拉林一隅有远在百里以外者尚恐鞭长莫及兼顾难周应请于拉林地方设立分防衙署缉捕之余藉资佐理等语并　具地图禀覆前来奴才前请在双城堡拉林地方添设抚民通判分防巡检等官并拟将堡城总管一缺裁撤改设协领一员业经附片沥陈仰蒙　谕允在案既据该道覆勘明确禀称双城堡商贾辐辏事务殷繁亟须添设民官以资治理请仍照前奏在双城堡设立抚民通判一员名曰双城厅另设巡检兼司狱事一员管理监狱训导一员振兴学校拉林分设巡检一员即归双城厅统属其双城堡原设总管一缺即请裁撤改设协领一员专司缉捕及一切旗务除双城拉林土税一项照新设宾州五常各厅均归旗署征解之例仍由双城拉林旗署征解外其余一切租税均归新设民官征收词讼命盗案件均归民官审理以一事权此双城堡拉林拟设厅官教佐各员之情形也又查伊通距省二百余里为省西最要咽喉向归吉林厅管辖地方辽阔治理难周必须添设民官划疆分治方能通声教而辑人民奴才札派差委道顾笔熙本任吉林厅同知善庆前往查勘何处可以添官建署饬令绘图禀覆去后旋据该道等禀称勘得伊通河在省西二百八十里至威远堡门二百七十里系奉天界北至长春厅一百余里南至围场荒地二百余里为长吉两厅之门户吉黑两省之通衢前山后河中有大道势极扼要当冲商买云集居民栉比履勘周围东西五里南北三里能于此修城建署并设仓库监狱学署祠庙确于地理相宜民情协洽至于勘分界址正南至小伊通河七十里河南属奉天界河北属伊通正西至威远堡门二百七十里门西属奉天界门东属伊通东南至那尔叫岭三百四十里岭南属吉林岭北属伊通西南至黑瞎子肯岭三十里岭南属奉天界岭北属伊通西北至二十家子边壕壕北属奉天界壕南属伊通正东自距伊通五十里之石头河子分界河东属吉林河西属伊通东北自距伊通一百三十里之小河台边壕分界壕东属吉林壕西属伊通如此划分似属整齐惟伊通河设立有司衙门距围荒二三百里难期兼顾今勘得迤南一百六十里之磨盘山东西宽三里南北长五里前通当石河至辉发河入大江后靠椅子等山局势宽平居围荒之适中亦宜添设分防以辅其治伊通既拟添设正印官则所分界内旧有租赋自应均归新设之员经征除俟围荒放竣后照例升科报部归伊通征租外所有石头河子小河台迤西迤南现拟与吉林府分界之处应征地丁银米约数在二万零五百两有奇均划归伊通经征以期抚字催科责成并重惟吉林厅原征赋额不过五万两有奇今遽划出少半亦应设法筹补查围场边荒前于咸丰同治年间先后放荒地十牌共地六万七千三百余晌现在该处正当勘丈并浮多计之约在十万晌此项地亩每晌向收大租钱六百文小租钱六十文由户司经征而地属吉林厅管辖遇有佃民词讼事件均归厅官管理如将大小租拨归吉林府征收实属官民两便等语并绘具地图禀覆前来
查奉天所辖之东北吉林所辖之西南围场荒地前于光绪四五年间两次派员会勘因吉林所有界图既被火无存委员皆不悉旧址该处垦种之民奉天围场业经奏准放荒吉林荒界仍在例禁故私改地名潜移界石紊乱旧址以遂其垦种之私而免受迁移之苦致两省委员循山沿海无从分辨惟有按照册案所载地名划定疆界考其名则如旧核其实则吉省西界之地变为奉省东界之地者亦已多矣前两次勘丈后以所绘界图尚多互异终恐有不实不尽兹于本年三月由奴才铭安等咨商奴才岐元等遴派办事精详不避劳怨之员复加履勘当经奴才岐元等遴派海龙城总管马有利协领讷钦奴才铭安等遴派差委知府李金镛协领全福会同勘验去后旋据禀称该荒地山重水复实无旧址之可寻草密林深或为人迹所不到初亦但凭村民指点补立之界石几为实据可凭该委员等会议如不竟委穷源终难水落石出遂裹粮分投交界附近各山细心踏勘费十余日之力始寻得一二未尽就淹之界石复盘诘三五朴拙无业之老民细询其旧日之地名山名互证旁参略得故址往复勘验始具端倪然后会同议定除光绪五年原勘腰水泡子沙河口两处会立石碣无庸更易外自五石封堆而南应由其东南山头向南至大泉眼再至西亮子河流入当石河汇入辉发河作为准界西南为奉天东北为吉林至辉发河之南参山界址以色力河西报马川之西南冈为限冈山旧有封堆拟以冈西为奉天冈东为吉林其小伊通河系两省入围要道河北营房一所作为吉林卡伦河南再建一所为奉天卡伦从此两省界址可复旧日规模质之居民无不折服拟请由小河口至横头山又五石封堆至大泉眼及报马川西南冈三处挖立封堆重竖界石以垂永久由奉拨回吉林荒地居民垦种有年应由吉林另行派员查明给放以安民业等语绘图禀请核办前来奴才等伏查两省围场界址在昔本无民人何至私相更改一自山禁废弛偷垦渐多无业流民难尽驱逐因势利导惟有开荒而两省又未同时举行以致移地改名滋生流弊在　圣朝天下一家又何分于地之属奉属吉而查办各员并不详考界址道听途说人云亦云因卡伦之倾圯致地界之混淆且非一年官非一任未便过事追求经此番委员所勘寻流溯源澈底根究于从前之所以侵占旧址之所以就淹本末根由昭然若揭自应即时划定立为案据后之守斯土者庶可稽已往而信将来奴才等往返咨商意见相同批饬委员挖立封堆重竖界石各将卡伦官房赶紧兴造绘图立案以备稽察其奉省划还吉林之荒地应由奴才铭安等另行奏明办理除另绘界图咨送军机处备查外所有派员会勘奉吉两省围场荒地交界议定界址各缘由谨会同恭摺具陈
　　边疆紧要请添设道府厅县以资治理疏光绪八年　附片　　　
吉林将军铭安
窃奴才于前岁奏准添设宾州厅五常厅敦化县三处复于上年请在省城添设道府及双城厅伊通州各缺均已奏邀　圣鉴在案夫腹地分职设官布置可期周密而边疆内修外攘治理尤赖贤能查甯古塔珲春地当冲要为省城东南门户安辑抚循尤不可缓其三姓地方地广民顽盗风未息而且甯珲两处招抚沟民办理屯垦三姓亦放闲荒人烟日密政务较繁命盗户婚仍就理于各城副都统衙门诚恐协佐各官吏治未谙难期整顿窃维自强之计固在讲武整军而求治之原要在安民察吏诚以吏治与防务相为表里者也今拟在甯古塔城内添设巡道一缺名曰分巡甯姓珲地方兵备道俾令提纲挈领南北边要周历分巡彼此兼顾以期绥靖地方惟查奉天东边道充当将军翼长管理营务并设有道标马兵二百名步兵五百名作为两营均归巡道亲统现在吉省饷项支绌若援照奉天章程设立额兵应发饷干为款甚钜经费难筹现拟作权宜之计饬令该道兼充防营翼长酌拨防军数百名作为该道亲兵以备缓急如此办理既可节省饷需亦可联络声气实于地方防务均有裨益俟将来裁撤防军再行　奏请添设巡道制兵再甯古塔城内应请添设直隶抚民同知一缺加理事衔管理地方各事查元代名该处为合兰路现在新设同知即名曰合兰厅珲春添设知府一缺名曰珲春府仿照热河承德府奉天昌图府之例仍管地面词讼钱粮各事三姓添设抚民同知一缺加理事衔名曰三姓厅均归分巡甯古塔地方兵备道管辖又查塔城东南五百四十余里之万鹿沟地方距三岔口仅四十里该处地当要冲必须添设县治以资佐理当即札派差委知府李金镛前往查勘何处可以修城建署饬令绘图禀覆去后兹据禀称勘得万鹿沟地方北山下有平坡一处周围约八九里中含阔大山水环抱当海参崴赴塔冲途前临绥芬河后当万鹿沟口于此处修城建署分设市廛不但可辖该处人民而可进可退战守亦足兼资至与珲春如何分界之处则三岔口以南有分水大岭为限水归绥芬北属县水归洪溪河北属珲界址分明无须再划等语并绘地图禀覆前来奴才等详核该府所禀各节均尚妥协应请在万鹿沟设立知县一缺加理事通判衔名曰绥芬县即归合兰直隶抚民厅统属惟珲春府现无属县查敦化县分防之南冈地方距珲较近亦系冲要之区前岁奏请设立县丞时曾声明该处居民仅有四百余户只宜设一县丞分司其事俟数年后体察情形改设正印即以哈勒巴岭分界等因一俟将来该处荒地放齐商贾辐辏民户繁多再行　奏请改设县治即归珲春统属以符体制现拟在珲春府另设照磨管司狱事一缺合兰厅三姓厅各设巡检管司狱事一缺绥芬县另设巡检管典史事一缺均系管理监狱惟边地荒寒村屯较少各该处有一民官足资治理嗣后生聚日繁再行择地势设立分防至教谕训导各缺亦可毋庸添设各该处文武生童仍照旧赴省考取如将来文风日盛请另设学额以上添设各缺如蒙　俞允应请　旨铸造关防印信钤记迅即颁发以昭信守其定缺分筹俸廉修城垣建衙署募弁勇设马拨应行详议章程谨另缮清单恭呈　御览并绘具绥芬县地图贴说咨呈军机处备查合无仰恳　天恩俯念边疆紧要亟应设立民官　饬部迅速议覆以便奴才奉到部文即行遴选妥员奏明援办试署俟一二年后如果办理裕如再请实授各官应发俸廉役食勇粮马拨及建修各项工程仍请照奴才前奉照数概发实银以重地方而求实济其余未尽事宜奴才当再与督办甯古塔等处事宜太仆寺卿吴大澂随时体察情形悉心筹画妥议具奏再前岁新设之敦化县拟划归珲春府统属现查该县距珲春六百余里若请隶于该府属下不惟递送一切公牍殊觉纡折且审办重案往返派差解送路远山多并无旅店难免疏虞尤非慎重之道该处本系吉林厅旧地仍请将敦化县归吉林府统属较为简便至此次拟设之三姓厅系属边疆要缺原议归分巡甯姓珲地方兵备道管辖惟由姓至塔一路本非通衢崇山叠嶂渺无人烟此次虽请添设马拨一时恐难齐备文报不通不得不为权宜之计请将三姓厅暂归分巡吉伯阿地方道兼辖俟一二年后该处马拨设齐民居渐密彼时再请归分巡甯姓珲地方兵备道管辖以符体制
　　遵　旨拟设新疆南路郡县情形疏光绪八年　　　
督办新疆军务通政使刘锦棠
窃臣等承准军机大臣字寄光绪八年三月十七日奉　上谕谭钟麟又奏筹度新疆南路情形一摺所请酌度七城广狭繁简设立丞倅牧令一员更于喀什噶尔阿克苏两处各设巡道一员如镇迪道之例着刘锦棠体察情形会商该督妥议具奏等因钦此遵　旨寄信前来仰见　朝廷眷顾西陲动规久远之至意跪聆之余莫名钦感伏念新疆当久乱积罢之后今昔情形判若霄壤所有边疆一切事宜无论拘泥成法于时势多不相宜且承平年间旧制乱后荡然无存万难再图规复欲为一劳永逸之计固舍增设郡县别无良策种种情由经大学士前任陕甘督臣左宗棠迭次奏明有案仰蒙　圣明洞鉴准其因时制宜在事诸臣先后禀承　宸谟筹办善后诸务罔敢稍涉疏懈现在地利日辟户口日增各族渐知向化诸事均有成效郡县之设时不可失兹奉　旨命臣等会商妥议久安长治之基实肇于此自当愚虑所及熟筹审度以期妥协而垂永久谨按经野建官之道必量其地之民力物产足以完纳　国课又可供给官吏胥役而有余然后视其形势之冲僻繁简量官以治之非从宽预为计画则官困而民必受其害故新疆添置郡县设官未可过多此必然之势也惟南路各城人民较多腴区较广其辖境之最辽阔者纵横至数千里少亦数百里若设官太少又虑鞭长莫及难资治理不足为经久定制臣钟麟原奏内有一城不过数十庄不及东南一小县七城各设一官足矣等语经臣锦棠就近体察情形此说盖亦不尽然又臣钟麟原奏将吐鲁番作为南路城池因有七城设官之议臣锦棠查吐鲁番现不在八城数内自吐城以西喀喇沙尔库车阿克苏乌什是为南路东四城叶尔羌喀喇沙尔英吉沙尔和阗是为南路西四城应统八城通盘筹画一律改设郡县以上各节均经臣锦棠臣钟麟往复函商意见相合谨公同酌议除自哈密南至吐鲁番北至精河应暂照臣钟麟原奏无须另设多员外回疆东四城拟设巡道一员驻扎阿克苏该道以守兼巡为兵备道督饬所属水利屯垦钱谷刑名事件控驭蒙部弹压布鲁特稽查卡伦作为冲繁疲三项要缺喀喇沙尔与土尔扈特和硕特游牧地方犬牙相错每有交涉事件拟设直隶厅理事抚民同知一员治喀喇沙尔城库车拟设直隶厅抚民同知一员治库车城阿克苏为古温宿国拟设温宿直隶州知州一员治阿克苏城拜城县知县一员治拜城归温宿直隶州管辖乌什紧布鲁特部落为极边冲要拟设直隶厅抚彝同知一员治乌什城以上各厅州县应统归东四城巡道管辖回疆西四城拟设巡道一员驻扎喀什噶尔回城该道以守兼巡为兵备道管理通商事宜督饬所属水利屯垦钱谷刑名诸务弹压布鲁特稽查卡伦作为冲繁疲难请　旨最要缺喀什噶尔为古疏勒国拟设疏勒直隶州知州一员治汉城疏附县知县一员治回城归疏勒直隶州管辖英吉沙尔紧布鲁特为极边冲要情形与乌什略同拟设直隶厅抚彝同知一员治英吉沙尔城叶尔羌为古莎车国拟设莎车直隶州知州一员治汉城叶城县知县一员治回城归莎车直隶州管辖叶尔羌所属玛喇巴什一城为回疆东西咽喉要地积年河水为患必须置员抚治拟设直隶厅水利抚民通判一员治玛喇巴什城和阗为古干阗国拟设和阗直隶州知州一员治和阗城于阗县知县一员治哈拉哈什地方归和阗直隶州管辖以上各厅州县应统归西四城巡道管辖凡兹建置大略较之光绪六年四月十八日左宗棠奏拟设立各官稍为简要较之臣钟麟原奏七城各设一官之议略为加增斟酌损益务适于中冀免流弊而成永图至于佐杂人员应俟郡县设定由道员暨各丞倅牧令就近察酌地方情形将其必不可少者详请奏设其各厅州县疆界应俟立官画分后再行奏咨各处地方暂时责成诸军统领营官督率营勇驻防俟兵制议定再行奏请设立总兵副将参游都守千把等官其余未尽事宜统候陆续筹议随时奏请　睿裁
　　请归并省分以垂久远疏光绪八年　　　
刘锦棠
窃查光绪六年大学士前陕甘督臣左宗棠奏称将来议设行省必以哈密划隶新疆形势始合哈密及镇迪一道所属文武地方均应归刘锦棠统辖所有升调补署考核及一切兴革事宜均可就近办理分别奏咨陕甘总督无庸兼管等因光绪六年十一月初四日奉　上谕左宗棠奏请将哈密镇迪道归刘锦棠统辖等语等因钦此钦遵在案伏念新疆改设行省之议左宗棠实始发之查本年三月十六日陕甘督臣谭钟麟奏筹度新疆南路情形摺内亦有设立行省当从州县办起然后递设督抚以统辖之等语盖新疆本秦陇之屏障燕晋之籓篱亟宜经营尽善以固吾圉然旧制既不可复自不得不另筹善策左宗棠谭钟麟所议改设行省固无非维持永久之谋至臣愚虑所及则与左宗棠等不能尽同有不容不及时陈明者臣自曩岁出关办贼洎于今已历七载熟度关外情形求所以长治久安之道固舍设郡县易旧制别鲜良图此臣之所见与左宗棠等相同者也惟将新疆另为一省则臣颇以为不然现在臣等拟设之南路各厅州县合之哈密及镇迪道等处原有各厅州县总共不过二十余处即将来地方日益富庶所增亦必无多卷查光绪六年四月十八日左宗棠覆陈新疆宜建行省开设郡县摺内所载拟设及原有各属厅州县亦不过二三十处尝考各省中郡县之最少者莫如贵州广西等省新疆则尚不能及其一半其难自成一省情形亦已明矣且新疆之与甘肃形同唇齿从前左宗棠以陕甘总督督办新疆军务凡筹兵筹饷以及制办转运诸务皆以关内为根本其势顺故其事易举臣之才力资望万不逮左宗棠而自受代以来两年之间虽无功过足录然未至偾事者皆赖谭钟麟杨昌浚谊笃公忠力顾全局故能勉强支持向使甘省大吏稍存畛域之见则边事已不堪问若将关内外划为两省以二十余州县孤悬绝域其势难以自存且后路转饷制械诸务必将与甘肃分门别户以清眉目所需经费较目前必更浩繁其将何以为继故新疆甘肃势难分为两省臣所见与左宗棠等不同者此也又臣阅谭钟麟原奏筹度新疆南路情形摺稿议将北路镇迪等处暨拟设南路郡县皆归　钦差大臣统辖谨按　钦差大臣本非　国家常设之官且哈密及镇迪一道原系奉　旨暂归微臣统辖现既议设南路郡县必须熟筹可久之道不得仍作权宜之计以郡县设定后诸事须照各省办法而言例章则臣营无旧案可稽言用人则军中无合例堪以补署之员至于钱粮刑名升迁调补诸事又无藩臬两司可专责成似兹窒碍难行之处未可枚举微臣之愚拟请将哈密镇迪道等处暨议设南路各厅州县并归甘肃为一省惟归甘督遥制窃恐鞭长莫及拟仿照江苏建置大略添设甘肃巡抚一员驻扎乌鲁木齐管辖哈密以西南北两路各道厅州县并请　赏加兵部尚书衔俾得统辖全疆官兵督办边防并设甘肃关外等处地方布政使一员随巡抚驻扎旧有镇迪道拟请援照福建台湾道之例　赏加按察使衔令其兼管全疆刑名驿传事务改迪化直隶州知州为迪化县添设迪化府知府一员治迪化城管辖迪化昌吉绥来阜康奇台五县似此办理实较另为一省稍免繁费而于新疆时势亦甚相宜如蒙　圣明准行仰恳　迅简巡抚藩司及拟设之南路两道员以便及早措置壹是现在伊既经收还分界亦不久可以竣事沿边无警防务能严如设巡抚则　钦差大臣尽可裁撤臣拟俟巡抚西来当举关外一切情形详细告知并将经手事件交其接办再行呈缴关防仍俟臣足疾医治全愈后即当束装北上以伸累载恋　阙之忱盖新疆荡平经六年之久此时军务日松急宜定大局以修政理臣于吏治向少阅历关外郡县诸事宜多系创始断非军旅粗材所能了局区区愚悃实恐贻将来并非意存规避此不能不预先沥陈者也
　　伊屯务防务均关紧要谨陈拟办情形疏光绪十二年　　　
刘锦棠
窃臣承准军机大臣字寄光绪十一年十一月二十五日奉　上谕谭钟麟奏伊办理屯田应派员督办一摺等因钦此伏查伊为北路奥区土膏沃衍泉源沟洫处处可通承平时于九城之地分置旗屯兵屯民屯回屯以资耕种边氓相劝利莫厚焉乱后地亩荒芜耕者不及十分之二且听兵民自占旧时经界无可遵循现经锡纶派委三品衔分省补用知府王耆彦按亩稽查以期集事惟委员之与印官其势不相统属谭钟麟原　奏请将各处同知均归督办之员管辖究系权宜之计臣愚以为欲厚民生须由郡县欲增郡县须设监司况新疆北路向设有道厅州县现在全疆改设行省南路经营建置亦已三年各该地方官奉法顺流与民更始其效较然可伊及塔尔巴哈台等处原属新疆北路辅车相依不容膜视拟请仿照镇迪道之制增置伊塔道一员驻扎伊犁兼管塔城事务改伊抚民厅为府改塔城通判为抚民同知加理事衔兼管屯田水利庶几官事有联而屯政亦因之具举当与锡纶计议并函商明春均以为然可否施行伏候　圣明采择如蒙　俞允其道府以下等官应如何增设容臣与谭钟麟锡纶明春等筹度情形详细具　奏抑臣更有陈者伊幅陨辽廓地处极边该处增置旗兵屯地当时　谕旨有谓新疆重地武备最为紧要此项地亩只可专交闲散旗丁代为耕种不当令官亲身力作有妨操练等因仰见　圣谟广运惟怀永图实百世不易之至计今则边事日多附近哈萨克又时有勾结游匪抢劫杀人之案若不从严惩办加意操防窃恐民不聊生而屯务亦将终废是欲兴屯以足食必先设防以卫民否则利少害多民将不至也该处营勇现经臣与锡纶会商裁并汰弱留强饷项照章发给诚使各统领营官激发天良认真训练自可渐成劲旅前奉　谕旨锡纶到任后与刘锦棠和衷商办务将各该营积习悉力剪除毋稍弥缝致贻后患亦不得操之过蹙别滋事端　圣训周详无微弗至此后宜如何策励俾免疏虞是在锡纶随时体察慎以行之者矣臣忝任封圻自不容置身事外愚见所及理合恭摺具　奏军机大臣奉　旨览奏均悉伊犁营勇现经刘锦棠会商锡纶汰弱留强照章给饷自应随时训练俾成劲旅即着该大臣会同该将军督饬各该营官激发天良认真操练以免疏虞所请增改道厅各官系为因时制宜起见着该部妥议具奏钦此
　　拟请添设移改疏光绪十年　　　
闽浙总督何璟　福建巡抚张兆栋
窃臣兆栋前因渡台巡阅条陈应办事宜拟请在水沙连另设通判将罗汉门巡检改移澎湖奉　批旨知道了所有应办事宜即着该署抚督饬属员详细查明妥为筹议会同何璟奏明办理钦此当经恭录转行钦遵兹催据台湾道刘璈议详批由藩臬两司会同善后局司道核明请　奏前来臣等伏查台湾水沙连在中路之后山未经开垦以先只为荒埔近以田园日辟渐成要区其界内之埔里社地势坦平民番杂处尤为后山中权扼要前议鹿港同知改为中路移扎水沙连曾于埔里地方建设土城官廨今鹿港同知未能改移亟应另设通判一员驻扎埔里办理抚番开垦事宜名为埔里社抚民通判凡有民番词讼俱归审讯将来升科等事亦由其经理如遇命盗等案仿照澎湖通判之式由该通判勘验查缉移归彰化县招解仍先由海防经费项下酌给津贴办公一俟田园垦升将养廉役食等项次第筹给其与彰化县如何划界容新设通判到任后会勘定议至于澎湖岛屿纵横文职祗一通判控驭难周是以有罗汉门巡检改移妈祖宫之议现经刘璈覆加查勘距澎湖厅治九十里之八罩地方较妈祖宫更为紧要该处居民以渔为业良莠不齐每有海船搁浅乘危抢夺情事厅员既鞭长莫及汛弁把总又不足以资镇压拟将台湾县罗汉门巡检移扎八罩地方归澎湖通判管辖附近将军澳等屿即归该巡检分管因地制宜洵于海疆有益巡检俸廉役食悉仍其旧应需衙署委员勘估就防经费拨款妥办除咨部查照外合无仰恳　天恩　俯准添设台湾埔里社通判一员将罗汉门巡检改为澎湖巡检移扎八罩以资治理而重巡防如蒙　俞允并请铸埔里社抚民通判关防澎湖八罩巡检印信各一颗颁给领换俾资信守罗汉门巡检旧印俟新印颁到镌字缴销以上二缺照台地向例均作为调缺俟准部覆分别办理
　　台湾骤难改设省分谨陈管见疏光绪十二年　　　
台湾巡抚刘铭传
窃臣于十月十九日准兵部咨开武选司案呈内阁抄出光绪十一年九月初五日钦奉　慈禧端佑康颐昭豫庄诚皇太后懿旨醇亲王弈等遵筹海防善后事宜摺内奏称台湾要区宜有大员驻扎等语台湾为南洋门户关系紧要自应因时变通以资控制着将福建巡抚改为台湾巡抚常川驻扎福建巡抚事即着闽浙总督兼管所有一切改设事宜该督抚详细筹议奏明办理钦此等因行文到臣查台湾一岛孤悬海外为南洋门户诚如　圣谕关系紧要自应因时变通不能不改设巡抚以资控制微臣到台年余情形稍为熟悉其中委曲不得不沥陈于　圣主之前以台湾所出财赋较之贵州新疆则有余惟沿海八县之地所有土地番居其六民居其四远隔海外有事之时全恃闽省为根本声气联络痛痒相关以助孤危之境如上年法人之乱当督臣杨昌浚未到任之时何璟已罢官之际前任藩司沈保靖尚能力为筹饷接济诚以本省军务义不容辞即沿海州县文报往来尚通声气亦以本省不敢膜视若改设台湾巡抚与闽省划清界限以后即督臣顾全大局一视同仁司道以下各官则畛域分明势必毫无联络不相关顾即以饷项而论以后仍须闽省照常接济方能养兵办防现在筹饷艰难除不得不用之款则不可省于稍可从缓从减者即须力求撙节惟视事之缓急轻重次第分办臣前奏陈办理善后事宜摺内以办防练兵清赋抚番为目前急务现既奉　旨台湾改设巡抚必须先将生番逐渐招抚归化清除内患扩疆招垦土地人民日渐宽庶方足以自成一省臣查生番情形与云贵苗民甘肃回番情形迥异台湾生番不归统属各番社所占膏腴之地高山宜茶平地宜谷一旦归化教之耕种皆为富区从前招抚虚糜钜款皆由举办未能认真一抚之后置之不问如台南番社降者正多声气仍然隔绝仇杀如故以臣度之若认真招抚示以威信五年之内全台生番计可全行归化然后再议改设省会土地既庶财赋自完庶可无须仰给于内地刻下内办防务外抚生番已虑钜款难筹一经改设巡抚议者谓省城必须建造彰化县非适中之地曾经前抚臣岑毓英察看形势核计建造城垣衙署庙宇之费又非百万不可臣目疾沈重业经乞假调养如蒙　恩准无论何人接替若外办防务内办抚番清赋又造城垣衙署等事草创虽使经费有着亦恐才力不济但台湾重地经醇亲王等悉心筹画为大局起见宜派大员驻扎仿照江甯江苏规制添设藩司一员巡抚仍以台湾为行台一切规模皆无须更动所有台湾两府兵政吏治由巡抚主政内地由总督兼管此分而不分不分之分一俟全台生番归化再行改设省会既有数年之期从容筹办目下又可节省钜款腾出财力先其所急此臣审度事势拟从缓改设巡抚之情形也如蒙　圣主采择可否请　旨饬令王大臣等公同会议以期妥善至台湾办防需款经臣另片奏请筹拨借存洋款核计以后饷项惟仗闽省协济应请　旨饬令将军古尼音布督臣杨昌浚自十二年正月起每月由厦门海关协济饷银三万两每年协济银三十六万两俟三五年后台事办有成效或停或减再行核议
　　筹议台湾郡县分别添改裁撤以资治理疏光绪十三年　　　
闽浙总督杨昌浚　台湾巡抚刘铭传
窃臣等于光绪十二年六月十三日会奏台湾改设事宜摺内声明彰化等县地舆太广亟须添官分治奉　旨该部议奏钦此旋经部咨议令酌度情形奏明办理等因伏查台湾疆域南北相距七百余里东西近者二百余里远或三四百里崇山大溪钓连高下从前所治不过山前迤南一线故仅设三县而有余自后榛莽日开故屡增厅治而犹不足光绪元年沈葆桢请设台北府县以固北路又将同知移治卑南以顾后山全台官制粗有规模然彼时局势未开择要修举非一劳永逸之计也臣等公同商酌窃谓建置之法恃险与势分治之道贵持其平台省治理视内地为难而各县幅反较多于内地如彰化嘉义凤山新竹淡水等县纵横二百余里三百里不等仓卒有事鞭长莫及且防务为治台要领辖境太广则耳目难周控制太宽则声气多阻至山后中北两路延袤三四百里仅区段所设碉堡并无专驻治理之员前寄清虚亦难遥制现当改设伊始百废具兴若不量予变通何以定责成而垂久远臣铭传于上年九月亲赴中路督剿叛番沿途察看地势并据各地方官将境内扼塞道里田园山溪绘图贴说呈送前来又据抚番清赋各员弁将抚垦地所陆续禀报谨就山前后通局筹画有应添设者应改设者应裁撤者查彰化桥孜图地方山环水复中开平原气象宏敞又当全台适中之地拟照前抚臣岑毓英议就该处建立省城分彰化东北之境设首府曰台湾府附郭府县曰台湾县将原有之台湾府县改为台南府安平县嘉义之东彰化之南自浊水溪始石圭溪止截长补短方长约百余里拟添设一县曰云林县新竹苗栗街一带扼内山之冲东连太湖沿山新垦荒地甚多拟分新竹西南各境添设一县曰苗栗县合原有之彰化及埔里社通判一厅四县均隶台湾府属其鹿港同知一缺应即裁撤淡水之北东控三貂岭番社歧出距县太远基隆为台北第一门户通商建埠交涉纷繁现值开采煤矿修造铁路商民集尤赖抚绥拟分淡水东北四堡之地撤归基隆厅管辖将原设通判改为抚民理番同知以重事权此前路添改之大略也后山形势北以苏澳为总隘南以卑南为要区控扼中权厥惟水尾其地与拟设之云林县东西相直现开路一百九十余里由丹社岭集集街径达彰化将来省城建立中路前后络呼吸相通实为台东锁钥拟添设直隶州知州一员曰台东直隶州左界宜兰右界恒春计长五百余里宽三四十里十余里不等统归该州管辖仍隶于台湾兵备道其卑南厅旧治拟请改设直隶州同一员水尾迤南改为花莲港厅垦熟田约数千亩其外海口水深数丈稽查商舶弹压民番拟请添设直隶州判一员常川驻扎均隶台东直隶州属此后路添改之大略也谨按台湾疆土赋役日增月广与旧时縻侨置情形迥不相同因地制宜似难再缓况年来生番归化狉獉之性初就范围尤须分道拊循藉收实效辑遐牖迩在在需员臣等身在局中既不敢遇事纷更以紊典章之旧亦不敢因陋就简以失富庶之基损益酌中期归妥协如蒙　俞允臣等拟先委员前往作为署任主办画界分治事务并请　饬部分别换铸关防印信先行颁发俾昭信守俟全局勘定再将四至图册及作为何项缺分详细奏咨请　旨定夺至教职暨沿山沿隘佐杂武弁并屯地等官应添应改亦拟于郡县设定后分饬各员就近体察详请奏咨其余未尽事宜统俟陆续会商随时具奏办理
皇朝经世文续编卷三十
　户政七赋役上
　　邑侯王公编审碑记　　　
李建
粤自拜登受藏之典肇于周礼而历代相因着为絜令编审之设由来尚矣　国朝稽古定制诏天下郡邑五年一编审以五年之内田产之兴废不同徭役之多寡宜异均劳逸权轻重法至善也朝邑土瘠民贫而额丁几满十万每届其时尽人怀规避之私念而奸蠹胥书复从而荧惑之于是弊窦丛生遂至于莫可禁如赋役既有定额而户之大者非苞苴之私投则请谒之公行本宜多坐而反减者有之大户减则弱户益增放富差贫古患之矣弊之一也三门九则原为贫富不同而设无如操纵于长吏笔端之上下其所欲上一丁而供数丁之役其所欲下数丁而无一丁之费吏缘为奸无由穷诘弊之二也按地作丁朝邑之定法然当官既以地亩起例而民闲复照人数分派稍有更卸辄执脱漏之律以绳之俾有地者脱籍而嬉无地者剜肉以补苦乐不均畴从而问焉弊之三也缙绅衿裾及府史曹掾自难与齐民同数如果负郭有田照例豁免一丁固其宜也乃有无地而暗包他业以沾优异此非贻累穷檐之源乎弊之四也至于常住有地寄庄有户缁流黄冠之徒托言方外而不之任同华澄邰之氓恃在隔属而不之承嗟我朝民能无代输丁徭之苦也耶弊之五也有此诸弊而卒莫之厘正者果民为之耶抑或官为之也夫朝固素多良宰第识不足者未免蹈常习故而不知正即知之矣而才不及者又未免忧谗畏讥而不敢正致使拜登受藏之典相沿而成头会箕敛之扰嘻嘻不知其几何年矣今我邑侯王公则不然侯滇南名儒也朝五载其美政洋溢虽更仆亦未易数适值编审之期户吏复以旧例尝侯而侯弗善也细阅赋役各册早已得其原委与弊所由本特达之识出独断之才立画一之法定以有地七亩坐以一丁为则诸无地并有地而少者悉不与焉未审之前榜陈夙弊较如列眉矢誓神前不啻沥血及临审之际绝夤缘杜巧营邑门之内无敢干三尺而贿免者是放富差贫之弊无矣照地坐丁注以实数且亲裁自定毫不假手吏胥纵有狡猾谁敢上下其闲是挪移门则之弊无矣召花户温语细询使丁多丁少皆自了然而豪恶巨奸无自施其欺罔是私家飞洒之弊亦可以无矣他如惩滥免贻累之弊则清查占役而严禁包揽惩代输偏苦之弊则坐丁常住而分徭寄庄此其意何莫非为我县之苍赤计哉是役也辨色而兴丙夜而寝风寒不避心血几干专精其念虑以为之即颂声流闻谤讟蝟起侯亦两忘之耳事竣日农歌于野商歌于市士歌于学宫下至白叟黄童嫠妇红女莫不欢声动地咸谓我侯大有造于我朝矣而侯且逡巡谢不敏曰吾何知有造吾第揆乎理度乎势为尔曹立一均平之法以不负吾生平之学问而不知当乎否耶有味乎言之哉于是阖邑士庶斩石鑱碑以志德意而更虑侯治行彪炳上大夫必列之荐剡倘旦夕舍我迁去后此编审复何所赖焉然不闻夫甘棠之诗乎爱其人则爱其树侯即去而美意良法具在其为甘棠者大矣第愿继侯而来者遵侯之意守侯之法则吾侪食福于一时者且将食福于百世矣又何患乎侯讳兆鳌字东柱号曲江云南甯州人庚午科亚魁秉铎于师崇州其来朝邑盖由特陞云
　　黔记序　　　
梅曾亮
嘉庆十六年山阳李芝龄先生以中允为贵州学政时巡抚某公以黔中地非甚隘而粮数乃不敌一二县于江苏多隐匿将请丈全省田先生闻之骇甚而无说以折之也而某公自以不加赋而田增多赋倍出为　国计久远意自得锐甚时时筹经费调属吏议设官局事行有日矣先生初至黔时以文献隐失府县志多缺不修乃檄各学校官访乡士大夫藏图书金石歌谣涉黔事者最上学政为黔记一书而遂得御史包承祚丈田奏盖干隆初贵州学政邹一桂请丈田而包公駮之事遂寝先生示某公曰丈田事学臣尝奏之议被駮今必援前议解其駮奏乃得伸不然部议必駮公如曩时且以匿前议不奏诘公即公无辞某公惊曰吾不意害乃如是非包公黔人固无由知勿复言丈田事后完颜公麟庆署巡抚以包公事已远文书失恐后萌芽于先生官户部侍郎时故列上其事而部援前议详覆之事定不行盖方檄学官时惟欲网罗放失旧闻而已而遂得包公奏以回某公意安黔民不然黔中固多山少平地民或以虚占不毛之土而实夺其可耕之田又以胥吏可上下之手而丈高下不可准之地使贿成于胥吏官财耗而官田不增其害小苟民田夺而官田遂增椎剥其肤髓为　国家经常之规万世之忧可一朝而伏也而黔之民得至今宴然无忧非先生之功哉此一事于是书足千古矣若夫钜细兼备裨益雅俗有华阳志风土记之遗意览者宜自得之而有取焉
　　稽户口议　　　
冯桂芬
小司徒之职乃均土地以稽人民而周知其数意在均其役而已盖田则税之身则役之未有税其身者汉高初为算赋为后世地丁银之始民年十五而算口赋二十而传给徭役是既税之且役之矣今地丁于田赋南省徭役亦于田赋取诸民也简不可谓非今胜于古于是烟户门牌则以意造之遂无从周知户口之数其弊也民轻去其乡五方杂处逋逃为薮名捕关提十不获一是谓有利即有弊另议复宗法复乡职以族人而周知本族人数以乡董而周知本乡人数事必不难宜由部颁一照式人与一照乡董造册州县钤印男女一律贵贱一律如曰丞相子亦在戍边之调令藏之若贡单捐照然滋生物故关乡董出行流寓亦如之老子曰至治之极老死不相往来孟子曰死徙无出乡在今日已不可行有此一法他乡可执禁以讥奸宄游民庶几少衰息乎或疑案牍之烦曰蒙诸议所省案牍不知凡几所增亦仅耳且古法也无可疑也
　　均赋税议　　　
冯桂芬
曷言乎绘图以均赋税也赋税不均由于经界不正其来久矣宋熙甯五年重修定方田法分五等定税宋史食货志又王洙传明万历八年度民田用开方法以径围乘除裁补　钦定通监纲目三编康熙十五年命御史二员诣河南山东履亩清丈山东明藩田以五百四十步为亩今照民地概以二百四十步为亩　皇朝文献通考干隆十五年申弓步盈缩之禁部议惟直隶奉天遵部弓尺并无参差至山东河南可见康熙十五年之举仍属具文山西江西福建浙江湖北西安等省或以三尺二三寸四尺五寸至七尺五寸为一弓或以二百六十弓七百二十弓为一亩长芦盐场三尺八寸为一弓三百六十弓六百弓六百九十弓为一亩大名府以一千二百步为一亩若令各省均以部定之弓为亩倘大于各省旧用之弓势必田多缺额小于旧用之弓势必须履亩加征一时骤难更张应无庸议嗣后有新涨新垦之田务遵部颁弓尺不得仍用本处之弓　大清会典不特朝廷宽大之恩卓乎不可及亦见当时部臣深明大体有如此惟是旧田新田截然为二终非同律度量衡之意也惜当时不将各省田亩一切度以工部尺而增减其赋以就之不尤善之善者乎今吴田一亩多不敷二百四十步甚有七折八折者林文忠公疏稿见兴水利议所谓南方地亩狭于北方者此也盖自宋以来所谓清丈者无非具文矣皆由不知前议罗盘定向四隅立柱之法为之范围有零数无都数可分不可合或盈或缩甚或隐匿百弊丛生丈书泥于梯田阔狭折半之法方田十亩斜剖为二可成十一亩余可类推又遇巉山宜用圆锥求面术亦丈书所未必知苏州府志载吴县办清丈久之以山多难丈中寝可为笑柄故丈田亦必略知算术不可专恃丈书不能若网在纲必至治丝而棼诚如前议绘图之法而用之然后明定亩数北省有六亩为一晌四十二亩为一绳等名目亦应删除用顾氏炎武所议以一县之丈地敷一县之粮科见日知录即朱子通县均纽百里之内轻重齐同之法见朱子文集卷十九条奏经界状按亩均收仍遵康熙五十年永不加赋之　谕旨不得藉口田多丝毫增额如是则豪强无欺隐良懦无赔累矣又旧例各县税则至数十等之多于　国无益于民非徒无益而于吏胥隐射转换则大有益图成之后地形高下水口远近犁然在目应请各州县就境内用宋法分五等定税亦绝弊之善术又日知录所列州县有去治三四百里者有城门外即邻境者有县境隔越如周礼所谓华离之地者按图稽之改甚易是之谓平天下是之谓天下国家可均
　　改土贡议　　　
冯桂芬
今天下之大害大都在上下两损而归于中饱有专蠹国不蠹民官吏转率民以蠹国者营兵也河工也盐务中诸色人等也有专蠹民不蠹国者钱粮也近苏省年年灾缓正供减而浮费转增则亦兼蠹国有国与民交蠹者关也贡也而关之弊难除贡之弊易除夫任土作贡古之制也禹贡周官所纪详矣我　朝定鼎之初　特诏蠲除故明各道额解物产户工二部则例称岁需上供令有司支款购解不责之民闲良法美意古所未有惟是日久弊生亦有不能不蠹国蠹民而归于中饱者所宜亟为变通矣夫贡之弊大抵藩库给有余之价内外书吏多方折扣需索以使之不足则敛众商钱以济之谓之贴差其有例价本不足者亦令众商赔贴或令着名脂膏之员赔贴然赔贴于本务者微赔贴于中饱者钜此其大较也而自监督织造承办者兼以扰民其弊倍甚试以一事言之苏州岁贡龙衣一箧辄支千金用万斛舟具仪卫由运河北上日行数里遇民舟阑之索钱以舟之大小为差民船避之如寇贼逾江淮则民风悍稍敛迹值水涸舍舟而陆则尽弃仪卫捆载小车下但曳小旗曰　上用而已然则前之铺张扬厉何为者耶又余往岁典广西试抚部祥符周公之琦属寄抚吏与部吏书一元宝一询之则曰广西土贡粉岁额数斤质下致远辄霉变但致印纸属吏购京封完进之以元宝充各费岁以为常余闻之喟然曰一细事而欺罔贿赂无不至大者远者何如也今议变通之法京师为万商渊薮发价购采何物不有考　会典所列户工二部土贡有本不出其地者如江苏之铜锡木蜡桐油之类有不必出其地者如四川之马及米广西之马之类皆宜删之有非其地不出而京师又不时有者始由其地进纳可由本省引见各官及本籍病痊服阕各官带解尚何前弊之有哉
　　革除漕务积弊并减定漕章密疏咸丰七年　　　
湖北巡抚胡林翼
窃惟湖北通省有漕州县凡三十有三额征北漕正耗米十五万石有奇南米十三万七千石有奇北漕由丁船兑运京仓南米由州县解交荆州满营及各标绿营咸丰三年因湖广漕船停运部文令变价解部每石折银一两三钱各州县仍照旧征收时因省城失陷未及办理臣自咸丰五年三月蒙　恩擢署湖北巡抚即访闻各州县征收漕粮多所浮勒大为民病每思有以变易之适以军事方殷无暇及此上年武汉克复楚境渐次肃清今岁雨阳时若年成颇称丰稔漕粮可望开征若不于此设法清厘举积弊而一更张之　国计民生将何补救惟是楚北漕弊浮收之重实由于冗费之多使非先察积弊之由是犹止沸者不去其薪垦田者惧图其蔓也臣请为　皇上密陈之查湖北各州县额征米数多者二万余石少者二千余石或数百石北漕南米合征分解其征收米石者谓之本色以钱折米者谓之折色其征收折色多寡不同有本色多于折色者有折色多于本色者有本色折色各半者有全收折色者其征收折色每石折收钱或五六千或七八千或十二三千或十五六千竟有多至十八九千者其征收本色每石浮收米或五六斗或七八斗或加倍收竟有多至三石零者此外又有耗米水等项分款另收又有由单券票样米号钱等名多端需索民力几何其能堪此而州县则有所藉口也向来漕运道通时不无津贴方能挽运入都而丁船藉此需索兑费为数甚钜者固无论已即现在停运免兑帮费可省而粮道有漕规本管道府有漕规丞倅尹尉各官俱有漕规院署有房费司署有房费粮道署及本管道府署书吏各有房费此冗费之在上者也又有刁绅劣监包揽完纳其零取于小户者重其整交于官仓者微民谓之曰蝗虫更有挟州县浮勒之短分州县浮勒之肥一有不遂相率告漕甚或聚众哄仓名虽为民请命实则为己求财也官谓之蝗虫费种种蠹弊盈千累百无不于州县取之其派拨南米者拨定后由州县自运交荆州府衙门或交本色或交折色其交本色者正米耗米之外尚需杂费银两甚多其交折色者每米一石或二两或三两不等要之费未交足米故迟收此冗费之在南米者也夫州县既多冗费势不能不向粮户浮收州县既有浮收势不能不受刁民挟制于是大户折色之价日减小民折色之价日增土棍豪衿多方抗欠猾胥蠹役从中欺侵各州县虽勒折浮收闲有所得半皆耗于上下冗费之中而　国家维正之供往往征不足数则相率捏报灾歉藉缓征为腾挪而漕政因之益坏百余年来日甚一日东南数省积弊相同而湖北则几有不可挽回之势矣湖北现当兵燹之余若听有漕州县仍照前此之每石十余千收取必至民困难苏有负我　皇上轸恤凋残爱养民生之至意臣自九月初旬由九江旋省日与省中司道武汉二府昼夜筹商立志减漕以苏民困窃谓欲禁浮收当先革冗费现已遴委道府大员驰诣各州县体察情形除破情面分别删减严立限制明立章程榜之通衢俾穷乡僻隅一律周知贪吏猾胥无从欺隐取中饱之资以分益乎上下务期积弊尽除民力藉以稍纾而　国赋得归实济易云穷则变变则通通则久此其时也然积重难返弊已百年利之所在人人得而争之一旦发其痼疾穷其利薮取而还之于民归之于公将必有疑之怪之且从而谤毁之者臣愚以为苟利于国苟利于民即孰杀之歌在所不恤臣膺封圻重寄钱漕系臣职守漕弊一日未清臣职一日未尽除俟办有端倪再行另摺陈明谨先将湖北漕务积弊亟当清厘情形缕晰密陈
　　办理漕务大概情形片　　　
胡林翼
再臣于十月十四日将湖北漕务积弊已久现拟革除冗费减定漕章情形密摺具奏奉　朱批所奏实属剀切汝能不顾情面祛百年之积弊甚为可嘉俟办有端倪再行具奏钦此钦遵臣与司道武汉两府日夜筹商令各州县将向来浮收数目及漕规冗费据实开陈痛加删减从前每石浮收钱十六七千十八九千或二十余千者今减至六千数百文或五六千文浮收八九千文者今减至四五千文耗米水脚票费一并在内共由单串票样米号钱及杂项名目一概革除统计有漕州县民间共删减钱一百四十余万千文此向来官吏丁差剥之于民而今还之于民者也州县照减定章程征收后北漕每石解正银一两三钱耗银一钱三分南米每石解正银一两五钱耗银一钱五分其较北漕多解银二钱者缘南米系供满绿各营兵食遇有灾缓不敷由藩库筹款拨补今藩库款项支绌不能不就款预筹统计北漕南米正耗银两实应解粮库银四十一万余两此向来以熟捏荒以征为欠不尽归公而今实归于公者也南米例支满绿各营兵糈应均照例价每石折银七钱尚余银八钱荆州满营生计尤艰应于每年例放二百日本色之内酌加银二钱每石折银九钱尚余六钱计共余银八万余两拨入藩库筹备拨补兵米及满绿各营正饷又漕南水银每石一钱五分计共银四万余两向系各州县开销修仓补垫水陆价及漕南书吏饭食等项之用颇为浮冒今改征折色各州县毋庸开销应饬前解粮库亦可补苴兵饷此则于节省之中寓筹备之意于民无损而于公有益者也从前兑运北漕粮船旗丁水手于屯运例款不敷之外州县向有津贴名为兑费今若一并裁革将来河运疏通势必有碍兑运拟将此项兑费暂提充饷俟开兑北漕仍归丁船津贴约计提银七万余两此则因其所固有留其所不可无于目前有益而于日后无损者也又随漕浅船军士安家帮津资役等款改折停运俱毋庸开支又可提存银十二万余两凡此漕务情形经臣通盘筹算极力减除为民间省去钱一百四十余万串为　国帑实得银四十余万两又得节省提存银三十余万两以今视昔漕务利弊较然可至于州县书差仅征饭食辛工纸张原难责以枵腹从公然又何至如前此之十倍百倍漫无限制即现在收数既已痛加删减而道府漕规及上下衙门一切冗费又复悉行革除计州县尚可稍资办公断不至藉口赔累别开浮勒诈索之端臣既已访察积弊去其太甚取一百余万之中饱以分益乎上下已往之愆尚可不究后来之弊法必从严万一不肖州县托名冗费恣意浮收必应从重惩办以厉其余此则目前之整饬非难而日久之防闲尤所宜慎者也现自减定章程之后通省周知小民踊跃欢呼输将恐后历年漕务开征至次年七月犹事追比甚至一二年后尚烦催促本年漕务经此整饬因民所欲必能提前数月按数催解藉以上纾　圣虑除州县之阳奉阴违仍前浮收者另摺查参并俟办有成效再行奏　闻所有办理漕务大概情形谨附片据实密奏
　　札各州县论钱漕吏胥咸丰八年　　　
胡林翼
国家正供度支所系考成甚严查湖北近年钱漕征解多不足额各州县因循怠翫任听奸书蠹役等把持舞弊私收入己而上下两忙钱粮及漕南正额置之不顾甚有昏庸州县形同木偶征收大权一寄诸总书册书里书之手书办曰散失无存官亦曰散失无存于是听其颠倒户名而不知完欠之为谁矣书办曰板券烦重难稽于是听其改用活券而不知催比之何据矣欺侵锢蔽百弊丛生官不过稍分其余润而小民之脂膏遂尽归书役之中饱而　国赋转致虚悬书役等转得肆无忌惮于是有捏灾枉缓之法在谓某区某垸水冲沙压宜缓某名某户逃亡故绝难征官欲顾其考成不得不受其播弄懵懵焉为之吁禀不知其所谓水冲沙压者固皆成熟之区其所谓逃亡故绝者实尽已完之户迨至灾已办成而弊恐败露则又有挖征之名以混之则又有预征及急公之说以掩之其甚者更有例灾名目谓某乡民情梗顽自来无完纳钱漕之事每岁必藉灾以为弥补种种捏饰下以欺吾民上以欺吾　君殊堪发指本部院于上年查办秋灾时告诫颇极周详而江陵公安石首监利松滋汉阳沔阳汉川钟祥天门潜江京山荆门等州县所办灾缓区垸究多不实此后再有捏报灾缓及征解逾延等员本部院惟有从严参办决不曲为宽宥也本部院精思博访窃以为欲除其弊有数法焉一曰清丈征册虽失田亩自在通计湖北州县广长不过数百里其中必分为几乡又其中必分为几垸几里今若出示剀切晓谕就各乡各垸中选派公正绅士亲身督率按亩丈量不经保正书差之手民知丈量既定而其每年所纳之赋无不丝毫归公不致再为衙蠹所侵蚀将必和盘托出彼此相稽而征册可定是无册者皆有册而书役无所行其挟制矣一曰自封投柜查钱粮定例不准胥差包征必花户自行完纳法至善也唯花户距城或远守候留难或多未便今若推诚晓示小邑设柜城中州县之大者于四乡添设分柜只准保正粮书粮差等挨甲挨户催令花户自行赴柜不准代花户完纳以杜包征之弊其零星小户准其彼此附带银钱上柜随征随即掣与券票则民必踊跃输将而从前包征垫完之弊胥绝矣一曰严推收查湖北恶习往往买田数年或数十年竟不赴房推收过割只潜赴里书处开一户名私相授受更有田已更易数主变产已经数世而粮名未换仍在旧户下完纳者而官与粮书皆昏然不知始意不过欲隐匿税契耳久之而飞洒诡寄之弊生矣久之而私收欺侵之弊作矣岂知田在某里某图某区某垸某会某乡一有买卖断无保正不与闻之理亦无邻佑不知情之事今严定期限遇有买田之户蹗界交价以后限十日即赴州县房过割投税不准推收房刁难倘粮户仍前违玩不肯将粮推收清楚有意弊混一经察出或被告发即将其田一半入官并科以隐匿之罪保正邻佑知情不举同坐无论差保邻佑粮书粮差有意庇纵者加等治罪有能举报者由州县自行奖之则欺侵之源可杜矣一曰清户柱至到有田在出乡而粮在湖乡者有东乡之人买西乡之田而粮仍拨入东乡者有一粮户而数十花名者有一两钱粮而分立数名者其意欲混入积淹之册希图蠲缓也欲避大户之名而巧卸差徭也更欲避堤头圩头之举而深畏相累也更有田已典当而未杜卖过户及催收钱粮问之田主田主曰已典当与某问之当主当主曰并未杜卖仍须田主完粮彼此相推几乎无可捉摸种种诡弊皆逃亡故绝之源也岂知户名即可更变而田地总不能搬家执田以求人执人以查粮未有不丝丝入扣者今将某大户共若干花名条分缕晰归并于某大户总名项下粮名可按籍而稽矣某里某图某区某垸某会某乡共若干田若干钱粮若干住户土着之主田若干外来买之客田若干某田系自种某田系佃种成责于各该地方绅耆保甲细查一遍填注明晰取每年收青苗钱之簿而核之取每年做堰塘修堤圩之册而对之其典卖田亩之户责令卖绝过户否则仍归田主完粮则一切鬼蜮之徒无从使其伎俩而黑粮之弊可渐祛矣以上数法夺书役权还之于官而不使书役得以分官之权是在尔州县体察而力行之
　　请革除湖北钱粮积弊片光绪十年　　　
屠仁守
再求治之方除弊为急臣籍隶湖北有访闻真确者谨为　皇太后　皇上陈之　一湖北钱粮积弊自咸丰年间故抚臣胡林翼革除冗费奏定章程刊碑勒石垂诸久远江汉之民感戴　皇仁莫不欢欣鼓舞乃官吏日久生玩夙弊潜滋其为害民间最甚者有二一曰催役一曰柜书催役者皆以钱买或窝缺开征之时揭票下乡向粮户催收酒食供给外每票勒索钱数百文甚者数千文稍不遂意辄以抗粮报官乡民畏惧不得不饱其欲壑求免拖累获利既丰其势愈横柜书经收钱粮乡民数十里或百余里城投纳悉听柜书核算溢额取盈米则零升直以斗计银则数钱竟作两论有所谓般之费有所谓票号之费任意浮收无敢致诘复不当时给票乡民候恒误农业或且终不得票被催重纳有此两害是致三农憔悴百室怨咨剜肉医疮无所控告　朝廷有轻赋之名州县有重敛之实良法美意坏于奸胥蠹役而莫之省忧臣窃伤之查定例有轮催之法简阅里甲以滚单分限递催未尝任催役鱼肉小民也有联三印票以给纳户征信未尝许柜书勒掯小民也今当详稽定例责州县实力奉行尤要在预给易知由单按照粮户册名依定章核算载明纳钱若干征收之时纳户持单照数投柜换给印票倘柜书任意刁难准纳户即时禀诉州县袒庇不即惩治者上司随时访察严行参办闻云梦应城等县有行由单者他县则恶其害已率为粮书沮格非严定处分以整齐画一之不可至若不任里甲滥设催役必当永远禁革违者治罪如此则　皇恩得以下究民困可望稍苏　深仁厚泽惠及茕嫠莫切是乎
　　奏酌拟征收钱粮各条片　　　
屠仁守
再臣前奏湖北钱粮积弊光绪十年四月十七日钦奉　谕旨着湖广总督湖北巡抚饬令各州县查明定例按户豫给易知由单核算明晰纳户持单投柜换票不准滥设催役名目柜书如有刁难情事准其禀诉惩治倘州县意存袒庇即着严行参办等因钦此仰见　圣主轸念黎元剔蠹惩奸之至意莫名钦感臣窃维除弊之法要在详明而作弊之情利在朦混征收一事豫给由单本属易行特官吏恶其害己遂委定例于不顾臣尝见州县粮票于几升几合字样皆故作大草使人不得辨识以为任意浮收地步不过舞文数字而各省一律则其横取于小民者不知其几千亿万利归官吏怨归　朝廷莫此为甚故臣前奏欲令由单载明纳钱若干系属紧要关键伏查嘉庆四年　仁宗睿皇帝特谕钱粮一项乡民有折交钱文者若竟行禁止恐小民不谙银色反受胥吏愚弄各督抚务于开征之先按时价核定换银上库之数每两征收大钱若干文出示晓谕听民自便毋许丝毫浮收将此通谕知之钦此仰见　睿皇帝爱民之心实为曲至今湖北钱粮既经故抚臣胡林翼奏定章程银米两项悉体察各州县情形定数折纳制钱自应于由单印票照数注明征收方为核实之道臣谨引伸酌拟详明条目具列于左
一州县上下忙开征之先刊发易知由单按各里花名缮造粮册使纳户纳数与一甲总额相符其由单内按照胡林翼奏定章程核算载明银几两几钱该纳制钱若干文米几升几合该纳制钱若干文水票号杂费一并在内纳户即依钱数持单赴柜投纳倘由单内不载明钱数若干即属有意弊混将该州县指参
一豫给由单若令花户自领未免纷纭若饬役散给又复增扰均为不便查州县各乡悉有科算书又各册书专管民间分单过割等事其于花户应纳银米之数无不周知应责令汇领由单挨户给发或由单核算错花户但与该册书较计禀官更正倘册书有妄行需索之处轻则究惩重则责革
一征收之时照例于公衙门首设柜若地大户烦即须多设柜数以便粮户分投完纳不致拥塞候搀越舛错钱随由单交纳无须比时科算只核对印票无即行截给归农倘印票内未注明所纳钱数及不当时给票准纳户将柜书禀官严究
一革除催役开征之时照例设立滚单悉按粮册于纳户名下注明应纳之数给发单内首名挨次滚催行自赴柜完纳如滚到之户卧单不传着挨次之户禀官究责
一法既便民自无不踊跃输将然良莠不齐若有惰农自安抗不赴柜完纳者则有摘催之法查传的户正身严行追比既不因一二顽户任法以扰乡民亦不为欲安善良废法以姑息顽户惩一戒百于政为宜
一水旱偏灾钱粮蒙　恩蠲缓必令州县报明某乡某户载入由单免其完纳若本年先已征收者准其抵次年应完之数倘州县含混重征查明参处
　以上六条于成法初无变更特就成法之中切实整理冀得除积弊宣畅　皇仁钱粮无逋负之虞而百姓有来苏之庆至于胥吏人等果能奉公守法该州县亦宜量增犒食俾得赡其身家州县官果能实惠及民该督抚亦当裁革浮费俾得宽舒于财力如此则上下相见以心官民联为一体催科不扰然后教养可得而施其于化理之原裨益当非浅鲜
　　议减杭嘉湖三府减漕疏或作议减杭嘉湖三属漕粮疏　　　
闽浙总督左宗棠
窃臣钦奉同治二年六月初三日奉　上谕浙省叠遭兵燹小民流离失所殊堪轸念自应将该省漕粮量予减免以示公溥之仁着左宗棠通饬杭嘉湖三属将实在应征漕粮税则详细确查各按重轻分成量减奏明办理钦此当因杭嘉湖三属均未克复户口流亡征册毁失应俟地方肃清各就各地情形分别裁减于上年十二月覆奏在案本年八月湖州克复浙西一律肃清即与布政使蒋益澧粮储道杨昌浚商议于省城设立清赋总局悉心规画期于周妥查杭嘉湖三府漕额之重与江苏苏松太等苏松太既议减三分之一则杭嘉湖亦宜仿照办理就杭嘉湖三属征粮科则言之又以嘉湖为重杭州次之就嘉湖两府言之又以归安乌程嘉善嘉兴秀水为最重平湖海盐桐乡石门德清次之长兴武康各属又次之杭属临安于潜昌化新城等县山多田少故较之嘉湖粮赋固轻出产亦远逊也尝考杭嘉湖三属赋重之由始于宋季价以道之官田元代因而增之明初张士诚据姑苏兼有嘉湖各郡明祖平张士诚遂用其租籍收粮已而又括官田之粮均之民田层递加增民困独甚我　朝定鼎以来康熙中免三分之一者一年全免者一年雍正六年又减嘉湖二府额赋十分之一计银八万一千余两中间偶逢水旱偏灾无不随时蠲缓　厚泽深仁有加无已故民力得以稍纾至干隆嘉庆年间家给人足曾历办全漕道光癸未辛卯以后两次大水民间元气大伤赋重之处未能全漕起运逐岁报灾歉蠲缓频仍然　朝廷虽屡沛殊恩而小民未尽沾实惠盖一县之中花户繁多灾歉蠲免悉听经书册报世家大族丰收者亦能蠲缓编氓小户被歉者尚或全征且大户仅完缴正额小户更任意诛求迟至满停收即须改征折色每石价至五六千文不等以小户之浮收抵大户之不足官吏征收不善小民咨怨有词故闹漕之案往往因之而起然州县浮收亦非能尽饱私橐也从前河运之时旗丁需索帮费如咸丰初年每兑漕一石除给报部漕截银三钱四分六丝外尚须由州县贴给费钱千文帮费一日不清帮船一日不开州县惟恐有误运期不得不浮收以填谿壑而小民苦于苛敛弱者日受追呼桀者或从中持之因而窜入大户以致小户日少大户日多旗丁之索费日重州县之亏项日积民以完漕为苛政官以办漕为畏途积弊相因官民交困咸丰二年改行海运每石连商船水及南北用款统计约需银八钱有零曾奏准以给帮漕截抵支水其不敷之项按各州县帮费重轻酌提解省津贴自七钱至四钱不等较河运之时已为节省兹奉　恩旨饬议核减漕粮将举数百年积困而纾之　崇朝固三郡黎所呼吁祈祷而不得者臣等躬逢　盛世若不能博访利弊之所在而悉心参酌衷诸至当以规永久不独无以副　朝廷旷古未有之　隆施亦何以慰草野久困思苏之至意谨就现在漕务应行筹办大概情形列为四条敬为我　皇上呈之一曰减正额浙省杭嘉湖三属额漕白改漕南匠行月等米共一百一十余万石征粮之则大小不同即浮额之粮亦多寡不一现须分别量减自应先去浮额之甚以除轻重不均之弊拟各按上中下赋则分别定数如每亩征米一斗一升以上至一斗八九升者为上则自六升以上至不及一斗一升者为中则不及六升者为下则按科则之重轻分别核减总期于额征数目酌减三分之一庶科则定而减数因之而均也
一曰减浮收向来收漕加耗每石自一二斗至七八斗不等各视花户贵贱强弱以定收数多寡今漕额既经减定则浮收之款岂可任其因仍惟州县办漕有修仓搭篷纸张油烛之费有仓夫斗级漕记差役饭食之费有内河运米交兑夫船耗米之费有交米书役守候之费一切用款甚钜且收漕交兑相隔一二月风晾搬转亏折必多不能不于正漕之外酌留运费以资津贴应俟查明各州县用项由外核实办理其向来加尖加价勒折诸弊自核定之后概行裁革绅民一律均收不得再有大户小户之分庶谷禄平而公利因之而溥也一曰筹运费浙省向办海运每石需费约银八钱除向给帮丁漕截银三钱四分六丝抵支外尚不敷银四钱五分零现正额浮收概行分别核减自未便再由州县议提津贴拟请将海运经费每石定以八钱为额除支漕截外不敷之款另行筹足查浙漕如照统减三分之一每年起运之米不过六十万石上下漕截不另核减计可余银十余万两又节省给帮本折行月经费食米可得银十二三万两又屯田租息及节省帮弁廉俸可得银数万两统计将及三十万两足抵海运经费至所动正款八钱按年将动用款目据实奏结应请毋庸造册报销以归简便并不得逾八钱之数以示限制庶浮费裁而上下因之而利也一曰裁陋规向来州县收漕一切陋规极为繁杂此次核定新章应令各州县据实查明开摺呈送分别裁减庶弊窦清而漕政因之而肃也嗣后非实在旱潦不得再报灾歉即实在民欠亦不得再报垫完而近数十年相沿陋习亦可除矣至应减米数须查明科则方能核定现地方新复册籍无存已饬令各属勒限赶造除白粮粳糯为　天庾正供拟仍照额办运拟减之数应统于漕粮项下注扣此外南粮行月匠粮等仍各归各款按成扣减至杭嘉湖三属漕粮税则轻重不同自应查照各县科则量减再并计总数共减若干伏查各处被扰情形如杭属之临安新城于潜昌化湖属之长兴武康孝丰安吉皆路通徽甯受害尤烈室庐尽成灰烬田地久已荒芜即招集遗黎亦寥寥可数从前道光年间及咸丰初年办理漕运每届皆不过七八十万石及五六十万石不等现拟照杭嘉湖全额统减三分之一如能办理全漕与历届尚不相上下惟刻下三属情形即照减三分之一明岁新漕亦断难如数征纳而欲为经久之计又不能不通计　国赋盈虚以为定则可否仰恳　皇太后　皇上天恩俯准将杭嘉湖漕粮统减三分之一明岁新漕再酌量办理之处出自　圣裁至海运经费每石向祗支销漕截银三钱四分六丝此次请以八钱作为定额与部案不符惟查商船水及南北用费每石实需银八钱其余不敷皆系各县津贴此时不将津贴一项裁革则虽有核减之名仍未得核减之实故不得不据实沥陈吁恳　圣恩准予漕截并行月屯租各项下照数动支庶漕弊可以尽革又通省地漕银两及浙东各属南米或关系饷需或抵支兵食除正额毋庸查减其浮收之款亦应分别裁革现甯波绍兴温州三府业已定章处州亦经减定其余各属应即一律核减以昭公溥
　　会奏杭嘉湖三府酌减漕粮分数疏同治四年　　　
闽浙总督左宗棠　浙江巡抚马新贻
案于同治二年六月初三日奉　上谕浙省叠遭兵燹小民流离失所殊堪轸念自应将该省漕粮量予减免以示公溥之仁着左宗棠通饬杭嘉湖三属将实在应征漕粮科则详细确查各按重轻分成量减奏明办理钦此经臣宗棠于克复湖州之后饬令司道设立清赋局悉心规画妥为筹办并于上年十月间将该三属漕粮积弊及筹办大概情形据实详细具奏奉　旨户部议奏钦此嗣准户部议覆请将杭嘉湖三府漕粮仿照江苏办法统按原额于三十分中减去八分白粮粳糯准于漕粮项下注扣确查赋则各按重轻量为核减开列奏报其南匠米石收支相捋并无赢余毋庸议减所需运费宜于漕务项下宽为筹备俾敷应用不得于漕项之外再动别项正款所有浮收陋规两项核实裁减明定章程嗣后收漕州县再有阳奉阴违即行严参惩办本届新漕体察情形酌量办理嗣后非实在旱潦不得再报灾歉即实在民欠亦不得再报垫完总期有弊必除有犯必惩庶于　国计民生两有裨益等因具奏奉　旨依议钦此钦遵行文到浙臣宗棠先已统兵入闽臣新贻接奉后细绎部议为　国恤民兼筹并顾而于公私用项亦均计及实系斟酌至当遵即督饬司道确核妥办去后兹据总办清赋局布政司蒋益澧护粮道薛时雨详称查浙省额征漕白改漕南匠行月等米共一百十四万七千三百余石内除南匠正耗米十三万三千八百六十三石零白粮舂办米一万三千三十九石零均不议减又白粮粳糯为　天庾正供应照额办运所减之数统于漕粮项下注扣外今按额征漕白改漕正耗行月等米一百万四百石零照部议三十分之八为率核计共应减米二十六万六千七百六十五石恪遵　谕旨分成量减各按各州县田地山荡科则重轻以分多寡额重者减数宜多以苏其积困额轻者减数递少以示其均平仍于上中下三则之中再分五等如上则之一斗六升至一斗九升酌减十分中之三分上则之一斗一升至一斗五升酌减十分中之二分五厘中则之九升至一斗酌减十分中之二分中则之六升至八斗酌减十分中之一分五厘六升以下之下则统减十分中之一分均按整数核减畸零细数不再琐扣通筹合算适符前数科则殊而重轻有别分数定而多寡同沾等情造册详请具　奏前来臣等伏查杭嘉湖三府属粮额之重起于前代　我朝二百年来业已　殊恩叠沛减之又减而较之他郡粮数尚属悬绝民以赋重为苦官以费繁为累在平时已有积重难返之势当此大劫之余户口减少物力雕残正穷极变通之会仰蒙　特旨饬令按则核减以昭公溥凡在臣民莫名钦感现经臣等督同司道确切核计除正南匠等米外计三府原额漕白行月等米一百万四百石零按三十分之八分共应酌减米二十六万六千七百六十五石有奇本应遵照部议分县照册开报奈因兵燹之后各处册籍荡然无存现据各州县开送漕南等册皆仿照残佚志乘及远年赋役全书所造虽大致不甚舛错而畸零尚难准确须俟各案查钞齐全另行核对分造细册送部核覆定案今就各州县开送田地山荡顷亩额数及分别拟减米数按照府总缮具清单恭呈　御览合无仰恳　天恩俯准如数减免以示溥仁抒数代相沿之民困实旷古未有之　鸿慈行见率土腾欢定必输将恐后虽目前疮痍未复尚难照减全征而他日元气渐充即可概行起运嗣后非实遇凶荒不准轻议蠲缓以实仓储而重　国用至臣宗棠前议减浮收筹运费裁陋规均为理漕要领容臣等督饬司道将兑运经费征收章程通盘筹画悉心核议另行奏报总期上下交益历久奉行以仰副　圣主惠爱黎元之至意
谨将杭嘉湖三府属田地山荡塘滩原额暨分则分等拟减米数缮具府总清单恭呈　御览
杭州府仁钱等九州县
　　额田二万一百一十五顷三十四亩零
　　额地六千六百五十一顷三亩零
　　额山一万二百二十六顷四十八亩零
　　额荡塘一千五百八顷七十八亩零
以上共原征米一十七万八千一百八十九石五斗零今拟减米二万五千七百三十五石四斗八升八合零除减实征米一十五万二千四百五十四石一升八合按则算合减十分中之一分四厘四毫四丝
嘉兴府嘉秀等七县
　　额田三万六千八百四十二顷八十四亩零
　　额地一万一千五十七顷
　　额山一百八十顷六十亩零
　　额荡滩七百七十四顷一十九亩零
以上共原征米五十八万七千四百七十五石一斗零拟减米一十四万五千四百一十六石三斗一合零除减实征米四十四万二千五十八石七斗九升九合按则算合减十分中之二分四厘七毫五丝
湖州府程安等七县孝丰一县向不科米请免核减外
　　额田二万九千二百二十一顷三十六亩零
　　额地五千四百二十九顷七十一亩零
　　额山七千三百九十四顷七十三亩零
　　额荡二千五百三十七顷一亩零
以上共原征米三十八万一十四石八斗零拟减米九万五千六百一十三石八斗四升三合零除减实征米二十八万四千四百石九斗五升七合按则算合减十分之二分五厘一毫六丝
以上杭嘉湖三属田地山荡塘滩共一十三万一千九百三十九顷一十三亩零原征米一百一十四万五千六百七十九石四斗零拟共减米二十六万六千七百六十五石六斗三升二合零统盘算合减十分中之二分三厘二毫八丝
计实征漕南等米八十七万八千九百一十三石七斗六升八合除南粮及白粮舂耗两款不计外实计原额白漕行月食正耗米一百万四百石五斗五升一合四勺拟减前数以符部议三十分之八分理合登明
　杭嘉湖三府属田地山荡塘滩
  </div>
  <div class="pagination">
   <a href="皇朝经世文续编-清-葛士浚_page38.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page34.html">
    34
   </a>
   <a href="皇朝经世文续编-清-葛士浚_page35.html">
    35
   </a>
   <a href="皇朝经世文续编-清-葛士浚_page36.html">
    36
   </a>
   <a href="皇朝经世文续编-清-葛士浚_page37.html">
    37
   </a>
   <a href="皇朝经世文续编-清-葛士浚_page38.html">
    38
   </a>
   <span class="current-page">
    39
   </span>
   <a href="皇朝经世文续编-清-葛士浚_page40.html">
    40
   </a>
   <a href="皇朝经世文续编-清-葛士浚_page41.html">
    41
   </a>
   <a href="皇朝经世文续编-清-葛士浚_page42.html">
    42
   </a>
   <a href="皇朝经世文续编-清-葛士浚_page43.html">
    43
   </a>
   <a href="皇朝经世文续编-清-葛士浚_page44.html">
    44
   </a>
   <span>
    ...
   </span>
   <a href="皇朝经世文续编-清-葛士浚_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
