<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 187 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 187 页/共 287 页</h1>
    <div class="content">据候选道唐廷枢禀称开办矿局以来购备机器延订洋匠工司及买路筑路挑河经费成本既重煤价亦因之而昂若再加现定之税额其势必不能畅销而关税亦鲜有寔获与其税重而少所收不若减轻而多所纳以煤斤而论洋煤每吨税银五分土石税银四分合之一吨寔有六钱七分二厘若加复进口半税已合每吨银一两有奇盈绌悬殊前者有两江总督臣沈葆桢于台湾基隆开煤时奏准土煤每吨征税一钱较洋煤业已加重嗣湖北用机器开采亦奉　谕旨准照台湾税则在案从前严定土煤税章之意或恐煤税减轻则土煤出口日多内地煤价必长故特重其税以示限制惟是土法采煤只能售于近地若从陆路车运出口价太重断不合算其所采浮面之煤寔不足供轮船制造等用如直隶山西等处煤产专济京城内外之需并无转运来津者是其明证似多运出口一节本可无虑今开平煤矿全用西法每日出至五六百吨之多据洋师测量足供六十年采取除运往要口分供各局及中外轮船之用并可兼顾内地民间日用刻下运道疏通价既省若再将税则减轻煤之售价必廉可以畅销无滞而运售于各局者不致再用洋商昂贵之煤其有裨于公不少等情前来臣复饬津海关查明历年洋煤土煤进口名目开具清折自同治十年起至光绪六年止洋煤进口计八万一千五百余吨土煤进口仅五千五百余吨而出口土煤则天津向所未有由税则厚薄不一土煤壅滞难销若不变通设法更定章程殊非通筹理财之大计合无仰恳　天恩俯准开平出口煤斤援照台湾湖北之例每吨征收税银一钱以恤华商而敌洋煤庶风气日开利源日旺而关税亦必日有起色矣

　　请开两广铁禁疏光绪十三年　　　　　
两江总督张之洞

窃据两广盐运使王毓藻会同广东布政使高崇基详称各省铁斤铁器定例不准下海所以预防移济洋盗也海禁既开今昔情形迥异每岁外洋钢铁入口不下数千万斤所售枪炮器具不下数百万件销银不止数百万两有来无往理殊不平近年来各省讲求矿务率以煤铁为大宗粤铁尤属精良而销路不广即欲营销沿海各口陆运费既烦海运又冒法网徒使洋铁到处通流大利尽为所夺广东现在矿政局鼓舞商民应请将两广铁斤铁器免禁出洋至出口之处一体照例完纳税厘详请具奏前来臣查粤铁出产素饶营销不广听其顿滞一区不惟洋铁行漏卮难塞即粤铁盈积私贩亦难尽绝徒令矿法多一窒碍工商少一营生伏查光绪九年十二月臣在山西抚任内会同北洋大臣李鸿章奏请将山西铁斤准由天津出口转运各处奉　旨照所请钦此现在铁由津出海转运奉天省久已钦遵办理广东广西事同一律且广东现在开办矿政该司道等所请援案免禁出洋系为利民通商起见相应据情奏恳　天恩俯准两广铁斤铁器海运出洋销售以兴矿务而惠商民

　　论税务洋务抉要　　　　　
李东沅

昔夏禹有会计之纪周官着理财之条诚以有天下者准乎什一之法取诸民以供国用而藉治百事也中国自开海禁与各国通商由道光二十二年中西立约以洋人各货进口纳税之后即准由华商贩运各地过关祇按估价值每两加税不得过若干分惟时当事不知中国税额较之各国有轻至四五倍七八倍者故立约如此也迨后天下多事征兵募勇始创榷货抽厘之制藉给军资夫商贾以贩运为生若贼匪未靖道路不通销货必迟故莫不情殷报效且所抽之厘仍增价于所售之货寔则取之众人积少成多是以民泯怨咨商无亏损最旺之时通计海内岁收不下二千万今虽稍减亦有一千五百万故得以削平群寇共庆升平胥赖乎此耳无如厘卡委员或办理不善或因兵燹时设卡过多洋人遂执洋货免厘之说以为要挟显违条约欲挠我中国自主之权即使厘损果累商民亦须俟国用稍裕时自行酌裁渐次停免断非局外人所得而干预也今军务虽平而防营尚不可撤田赋犹未复原一切善后事宜尚须布置即制造轮船枪炮悉藉厘金弥补去之则半筹莫展百事俱弛且华商因避厘捐竞买税单故洋税因之而旺倘厘捐停止则洋税必多偷漏有减无增此自然之势也查初办厘捐时洋人之货亦在各子口征课尚无异说迨咸丰八年十一月中西重订条约始定洋货土货愿一次纳税可免各口征收者每百两征银二两五钱给半税单为凭无论运往何地他子口不得再征其无半税单者逢关过卡仍照例纳税抽厘斯乃体恤洋商恩施格外较之华商其获利厚矣故华人之黠者每每串通洋人互相蒙蔽有代华商领半税单而取费者有代洋商用洋船装运洋药各货者有代用护照包送无运照之土货者诪张为幻流弊滋多洋税厘金交受其困而华商之守分者不能获利多依附洋人而变为奸商反不如裁撤厘金倍增关税其贩运别口者仍纳半税则洋人无所借口而华商不至向隅查洋人所辖之香港澳门无征收厘税之例商贾多抵其地以期货平易售免出税厘故香港澳门之货物日多中国各埠之生涯日淡贻邻邦之藐视扩洋岛之财源又如粤东闱姓捐输其甚巨本属病民伤化惟不能杜其弊遏其流而奸民遂迁往澳门仍行开厂广收综计三年捐银五十万两利入洋人此所谓为渊[驱](欧)鱼为丛驱爵也曾考泰西各国税额大致以值百取二十或取四十为制最多更有值百取百者又有全不取税者以轻重之中各寓自便之计即如酒外洋征税极重在中国开洋酒店者尚需纳规领牌而每年进口之吕宋洋酒其数甚巨竟充伙食不纳税泰西俱无此例尤属不公今宜重订新章仿照各国税则加征进口之货并重税酒鸦片虚费等物以昭平允又如珠玉锦绣珍坑非民生日用饮食所必需虽倍税加厘无损于贫民无伤于富室且统计我　国之所无者则轻税以广来源有者则重税以遏去路权其轻重卫我商民倘虑率尔更易龃龉必多惟于期满换约之时复位税则据理力争务使之就我范围而后已耳

　　酌拟崇文门税务章程疏光绪十一年　　　　　
武英殿大学士宝鋆

臣等奉　旨详改崇文门章程已将尚贤刘恩溥所奏各节遵议具奏窃惟崇文门征税收课系　国家维正之供正额盈余均有定制京师为万方辐之区地称首善惠商便民尤属当务之急近来劣员猾吏蠹役奸商因缘为奸遂至上亏　国课下累民生为害不可胜言亟宜设法整顿以重税务而除积弊臣等谨于尚贤刘恩溥原奏内所未经议及者酌拟十六条忝呈　御览

一嘉庆五年钦奉　上谕各关税局如再有讹索扰累等事从重治罪等因又道光二年钦奉　上谕严禁崇文门税局需索蠹弊等因应令该监督将谕　旨二道敬谨缮写悬挂该衙门大堂俾资永远遵守一奏派宜择本属也向来正副监督到任后事皆责成奏派委员总理一切文则用印稿司员武则用印务参佐其人率以明白干练心地端直者充选故能上顾　国家正课兼可钤制货家丁免滋流弊近来或参以亲故等人以致堂官家丁狎熟牵掣种种弊端在所不免正本清源必自奏派委员始

一堂委宜戒滥派也奏派向止二员恐有别项差故则堂官派委员以佐之此项委员亦当以一二员为是缘廉正朴寔之品本不多觏而人多则牵制亦多近闻堂委之员多至十余员或二十余员不等非浮薄少年酒食征逐即艰窘末吏或喜事生风寔于公务无益亟宜裁汰以端浮嚣而杜挠乱

一各口宜择妥员也崇文门向有分局例设于芦沟桥东坝海淀半壁店南口穆家峪张家口等处派员驻守以慎分司需人既多势不能尽取本属明干人员悉派税差致旷本职故向来监督每择素识之人量材器使然亦不容纯用情面以私废公且张家口东坝两处中外商人纷沓于途查核甚非易事奸巧猾商藉端影射亟当详遴明白晓事之员常川驻局中外茶商交涉倘有疑窦即禀明监督迅速行文总理各国事务衙门详察办理不得漫任冗员有妨税务

一芦沟桥东坝半壁店穆家峪海淀张家口等处口岸向设委员分驻稽查近年监督所派委员未能一律在局驻宿一切公事悉由家人书吏经手致滋流弊亟应申明旧章由监督饬令分司税口委员轮班驻宿督同书役家人认真办理以除积弊其各口委员每处止需四员由正副监督各派二员庶免人浮于事

一京城十三门向来监督但派家人书役分驻查惟各门距务较远委员耳目难周致有勒索留难等弊拟请嗣后安定东直朝阳东便广渠左安永定德胜西直阜成西便广安右安十三门均由监督拣派廉勤人员每门二员轮班住宿稽查不准旷违者参处所有十三门委员应需饭食津贴银两由监督酌量筹给奏明办理

一海宜调营弁也海向用家丁世家大族世仆老练或不敢恣肆妄为近来仕宦之家仅多招募派

一海惟知藉端滋扰得财卖放比比皆然未革偷漏之弊徒滋勒索之端营弁究系官属尽可行文步军统领衙门调取来署该衙门役清册点交该弁该弁亦得海津贴当差并可勤奋矢志倘仍不得力由该监督自行参惩

一光绪九年给事中楼誉普奏崇文门海请按名给发号衣腰牌嗣经该衙门奏称若给予号衣腰牌转恐恃有官物四出招摇流弊更甚且于密查偷漏益多窒等语窃惟该役无号衣腰牌则恃无查考肆意妄为有号衣腰牌则奉官缉拿被拿者既不敢拒捕往拿者亦不敢诈扰至役藉词密查寔在搜求攫取无所不为仍请饬下该监督即将役每名各给号衣一件并各给印花腰牌均写明某门海姓名有讹索者准商民指名禀究庶几真伪可辨而棍徒蠹役不得冒充如有伪造号衣腰牌冒充役者严行究办其制造号衣腰牌经费准由盈余项下开支至役向无额数散漫无稽莫可究诘拟请　饬下崇文门监督将役酌定额数每门若干名务上及十三门共若干名造册咨报户部查核嗣后每届年终造册咨部遇有更换随时咨报

一例载各关征税科则责令该管官详刻木榜立关口街市并责令地方官将税则刊刷小本每本作价二分听行户颁发遵照倘该管官将木榜不行设立或书写小字悬于僻处希图高下其手者查参治罪又例载已革之税行刊榜晓谕各等语现在崇文门未将税则及已革之税刻榜立地方官亦未将税则刊刷颁发以致商民无从周知亟应申明旧例加变通所有征税科则应由该监督认真详刻木榜其例应免税之货逐开明另刊木榜一并悬挂税务衙门门外及十三门及各税口并由该监督将商税则例现行比例增减新例及免税各条刊刷成书于每年八月初三日监督到任后发给各行户经纪一本使商民共见共闻其刊榜刷书经费准由盈余项下开支

一例载乾隆四十九年奏定丁梨脆枣最下之物不过近京所产即有兴贩亦止于肩挑背负嗣后应豁免税银庶近京小民不无所补等语嗣后除水系属客货仍照例收税外至近京西山等处所产丁毋论是否肩挑背负应一律免其送务征税芦沟桥及各门亦不准私收税钱饭钱违者惩办

一例载各关商民输税填写收税红单二纸一给商人收执一送部查察其有不给红单或纳银数多给票数少及私将红单撤回多征勒索者许商民首告究拟嗣后崇文门收税拟请用三连票根一给商人一存该衙门一送户部以备稽查如有前项情弊一经商民首告照例究拟

一例载崇文门税课令本商自行完纳若货到而本商未至准店铺代报纳课等语惟往往有数家之货该行到务呈递片只写一家字号易滋弊端嗣后货物报门无论数家共一货车总须各分各单不得数家并作一单仅写一家字号致涉牵混至各门每日送务手本亦须将各铺字号一一分写不准笼统以杜行户影射漏课及役朦混诬拏等弊

一行次重责成也商贾纳税必由行次原为事期简易责有攸归乃日久相沿竟成作弊之首平日串通本处书吏临事贿嘱货家丁卖放营私视为故事而该衙门所办漏税不过偶拏一二贫民或负私酒或卖鸡蛋者反为敦朴以示官威行次弊端反置不问是当饬奏委司员随时逐行详查倘敢仍前作弊立予严惩毋稍轻纵

一崇文门拏获漏税客货该委员过堂时并不言明罚银数目辄先令画供认罚迨画供后委员于原供内批罚银至数百两数千两之多交坊羁押勒缴殊属不成政体拟请　饬下崇文门监督自后遇有应罚之案除案照例定倍数拟罚外务须先将应罚银数示知该商并于内供写明令其输服画供不得刑逼勒罚所罚既有限制庶商民力能呈交罚亦不至虚悬无每月寔收罚若干分列货物款项案由分驻本税银若干罚几倍银若干明示税务衙门门首明户部庶儆偷漏并有稽核

一崇文门照例货纳税放行不准留难勒索自后每日各门送到行李货物到务无论天晚必须当日完不准押送客店延至次日方违者即将委员监督参处

一崇文门监督到任向系出示晓谕严禁官店至每日务上未经完之行李货物押送店内有押至数日之久者其拏获漏税货车有押至数十日之久者无官店之名有官店之寔该店串通差役藉渔重利商民受累不堪为历年未除之积弊嗣后崇文门附近客店如敢容留务上交押之车准被押之人赴城喊控即由该城御史将委员查明参处并将该店勒令封闭店商从严惩办　以上各条或参核旧例或酌拟新章总之立法必先防弊任事尤贵得人应请　旨饬下崇文门监督随时督饬委员认真办理寔事求是期于　国课民生两有裨益所有酌拟崇文门税务章程缘由谨恭折具陈

　　查明梧关病商寔情并厘剔一切弊端疏光绪十二年　　　　　
张之洞

窃臣之洞于光绪十年六月承准军机大臣字寄闰五月初七日奉　上谕有人奏广西梧州关税加费过多请饬永远全裁等语又有人奏广西积弊太深亟宜剔除一折等因钦此当经臣之洞咨会前广西抚臣潘鼎新据寔查明会奏迭次札饬西布按二司会查各在案潘鼎新迄无一字咨覆西两司覆称潘鼎新于光绪十年奏明梧关公费解交省局久未准抄折咨会臣秉衡在臬司任内以粤事紧急奉　旨驻龙办理后路事宜旋蒙　恩命暂护抚篆又奉光绪十一年六月十八日　上谕张曜奏广西被水成灾拟筹赈一折等因钦此经臣秉衡先后提充赈一面恭录转行署广西布政使庆爱署按察使沈康保查办其梧关一案经臣等迭次委员密访西省委知府黄宏藻东省委直隶州知州陈占鳌通判徐敦诒降补知县杨铨光盐大使周志端从九品张祖恩先后分别密查并会委奏留差遣河南候补道朱寿镕覆加确查会同西藩臬司核议禀复去后兹据覆称查原奏内称梧州府关税自咸丰七年后加抽经费为招集乡勇保保卫地方起见凡往来货物于正税银一两外加抽银一两每年合计约加抽银四五十万两均收银而不给票肆意侵渔无从查考加征过多请饬永远全裁一节查梧关加抽经费寔系咸丰初年艇匪土匪肆扰前任梧州府知府陈瑞之募勇剿捕经费无出集商筹议按货抽捐以供勇费竟有税费相等者有费多于税者嗣后贼平勇少而经费如故商人屡以为言乃减去旧数之半先设分局十二处陆续裁撤光绪六年复将木只分局裁去或由粤东会馆经费局抽收或由水旱两关带抽兹经委员装改易服前往向来往商民分投密访或佯作商贾赴关纳税或潜搭货船观其收费并传该局司总梁宝琛等暨平码馆商董东茂兴公昌聚丰信全昌等调集水旱关及各帐簿书等私簿互相参核计该府每年所收之经费约银十万两有奇寔无三十万至五十万之多该州自兵燹后正税未能足额即以经费拨补又广西抚藩臬盐道衙门办公不敷历年于梧关经费项下拨解公费此早年出自税余后因兵兴税绌改在经费内动支从前系每年三万两此外虽有节筹之说收与不收视乎上司光绪十年减为二万二千两裁去节寿余作该府路勇两营及护关扒船之饷费惟查历年经费之数官收虽不过十万有奇而商人所费寔不止此吏胥役家丁地棍船户浮收包吞皆所不免虽无档册可稽追出书分银底帐及船户木商充经费底簿按月核计全数约略可知约计每年大率收银十七万两寔为商民巨累此外尚有因头一为原奏所未言及此系由书吏算船估税而起定例榷算米数豆麦各船之法以长一丈广一丈深五尺为五因一因五千斤五因共作二万五千斤他货二三因至七八因不等皆有定则书吏欺愚商贾如米则谓例应七因今私让为六因应纳使费若干故曰因头商人恳嘱关吏不令报足十成甘于税外私纳规费名为让减一因寔已暗增一因先则商人利其隐漏继则关吏踵事多求既属病商亦兼蠹税计暗加因子每年约银二万两私得因头每年约银五万两系书巡募丁所得

又有外费一系书府差人等所得每年约银六千余两又有现费一乃上下水零星货物若缸瓦挂碎爆竹彩钱笔竹木梢等皆例不收税之物系查船丁所得每年约银五千两又有柴火银一乃无税无费之物每柴一束钱收一文系充该厂日用每年约银一万三千两合而计之正税尚属有限而商贾于正税之外所费至二十余万商民怨苦寔不能堪群蠹纵横人思染指情弊之深至斯而极查该厂经书七名算房七名银房十名即官银匠役四十四名内正总四名亦称签子手亦称尺手书皆五年一换经书筭房银房及正总更换时各纳充费一千两上下不等此条最为诸弊之根查梧州一区既有例设税厂又有厘金总局又有经费局一日之内三次榷征百金之货完至什一寔为病商苛政且经费一局商民费至二十余万两　国家并不能用其分文尤出情理之外征敛愈重商贾愈困趋避走漏勾串影射愈多省西税厘大局将不可问自应将经费一项即行裁免抽收以苏疲商而保正饷并将该府所募勇丁两营全数裁撤以节糜费由西省另派防营驻梧查弹压令该府于经收正税自行竭力稽征不得借口缺额别图弥补从前该厂征解税项系前后递推牵搭淡旺不均或淡月而所解极多或旺日而所解甚少应改令按照定额计日摊解以免借口赔累此后该厂征税俱按定则估筭不准浮加一因其余吏役私收之因头分费现费等项一律严除永免商累并刊给三联印票分别存发报查其厂书役充规行禁革惟根蔕不除弊端决不能断应将厂书算房银房签子手尺手等名目年限一革除厂中查船核算缮写记簿俱改用司事扦手尺手改募丁现无报部额缺充满年限即可随时另募随时革换庶可杜贿充婪索之弊惟向来各项人等仰给此厂者不下数百家此次裁除太巨若不酌筹饭银限一定数必致另开需索刁难之弊防不胜防甚至包串漏越转亏正拟令按正税之数每两止许收饭银五分分给司事丁一切人等统在其内不准多取分毫亦不准别立名目查梧州厘局向有商捐三江缉捕簿一项及盐包小厘一项以养护商扒船每两五分每年约银一万二千两现经臣秉衡饬将此项缉捕委员勇役扒船行裁撤另派水师扒船获缉捕盐包捐项行免交计以此项抵税厂饭银之处每年商民尚可少纳银七千余两此外货船一只有红单银一钱有挂号钱上水一百文下水二百文有收旗钱三十文皆散役差艇所得为数甚微应准均仍其旧又查上项所开柴火银一项销路甚广取之甚微积之甚巨无税无费尚不致为商民之累此项一万三千两即遵　旨提充公用查西省乡闱经费例销止一千九百余两不敷甚巨向系由各州县派捐银一万四千余两其余由外筹补各属瘠苦难支应即于此项内按年提银七千两解存司库备支科场经费以后各州县应摊闱费立案永远免派至旧日院司道公费二万二千两原系办公之需臣秉衡及司道等均未提作私用惟现既停抽经费不宜累及该府惟有极力撙节拟裁减一万六千两即以柴火银余六千两汾季解交后局分充抚藩臬盐道各衙门办公之需并将此次裁革减定各项数目榜示该厂十里内外并勒碑水陆通衢人人共见永远遵行计税费均按例定因法征收一项裁减约二万两经费一项官私裁除约十七万两因头一项裁除约五万两外费现费两项裁除约一万二千两缉捕捐盐包小厘两项限抵充饭银外裁减约千余两通共计此后商贾过梧关者每年约可省银二十五万两若有浮收勒索逾于定章之外者被人告发或经查出严行参办并严禁梧州府永远不准馈送上司节寿如有私送私收者与受均一律参处

又原参内称广西藩司衙门有吏一房吏二房向系广东肇庆府黄姓充当而作弊惟吏一房尤甚盘踞日久视缺分之肥瘠索取规费一节查广西正佐各缺原有详定轮委酌委章程前藩司张梦元谨小慎微在任日每有缺出必详核轮委超委各册照章办理现署藩司庆爱一本定章间有人地未宜改为酌委者随时禀由臣秉衡酌定始行悬牌详委传到各员面给委札不经书吏之手官场并无闲言似无延阁索规之弊至补缺本有定例无论酌补轮补之缺均详由臣秉衡悉心核定分别　题奏办理又官员缴凭例应于到任后扣明程限有无逾远具结列批送司按季汇缴其间有声明舛错驳查更正以致稽延亦事之所有并无半年后始行缴凭之事藩署吏一房书吏前藩司张梦元于到任时查阅卯册见系黄姓居多且籍多肇庆者业已分别更换吏二房书吏查无黄姓之人署藩司庆爱随时访查各书尚无弊窦其有承充年满者行撤换一有弊端立予革究又原奏内称广西厘金各卡自桂林顺流而下省垣上下关两卡阳朔县城一卡平乐府城一卡昭平县城一卡梧州府城三卡自梧州府溯流而上则至藤县一卡蒙江一卡平南县之白马塘一卡大乌墟一卡桂平县之大隍江墟一卡浔州府城两卡又自浔州府分南北河溯流而上其南河则横州之南乡墟一卡永县城一卡南府城三卡宣化县之三江口一卡右江平马墟一卡百色城一卡其北河则至武宣县属之浊水河一卡柳州府城两卡融县长安墟一卡古宜墟一卡庆远府之怀远镇一卡皆大河船只所常经其余穷乡僻壤私设之卡尚难尽悉各卡有督办有帮办有委员司事有尺手丁除耗费侵渔外报解不过十中一二朘削商民应于府城旧设厘卡酌量裁并其外卡除择要者酌留一二处其余行删汰一节查广西地瘠山多舟楫可通之处乃有商贾聚集是以开设厘卡皆在滨河口岸而四境多与云贵广东湖南等省连界支河歧出并无扼要总口堪以归并抽厘不得不于桂平梧浔南百色柳州庆远等府属沿河市镇设立正分各卡或管抽收或司查设卡之数虽似较繁寔则杜绝绕漏并非节节重征西省厘金章程凡商民囤货发行时抽落地厘金一次贩运货物由邻省入境则抽入境厘金一次由本省运赴邻省者抽出境厘金一次无论落地入境出境均止抽收一次经过各卡票放行不重抽办理多年历久相安水陆设卡之外陆路祗泗城府属　甸卡一处稽查滇省绕道入粤之货其余僻远之区寔无一卡历来设卡之所必先详由抚臣批示大张晓谕方无抗违更不能任意私设所至各卡有督办帮办委员司等名目则系量厘物之繁简分别酌派其应支薪水等费向有定章不能任听虚耗历经查察整顿将行为卑陋声名平常之试用县丞蒋锡熊吴桂森从九品尹鋆典史葛森徐溥试用通判程铣先后参革并将开报含混之通判陶用中加平渔利之司事丁忧湖北检孙新原即孙仲裘参革究办在案近年厘数每年总在六七十万之间广西贫瘠省分货少商稀抽数尚不为绌似无侵蚀之弊如果报解不过十之一二则每年收数当在四五十万从何有此巨所议裁汰厘卡一节查前次给事中刘曾戈靖先后　奏请查办均经彻底查核凡有可裁之卡已钦遵　谕旨裁去二十余处无可再裁经前抚臣覆　奏有案臣等亦知抽厘为不得已之举如能随时裁撤以惜商艰原属善政无如边防孔殷饷需紧迫广西别无可筹之惟有仍请循旧办理严饬承办各员倍加谨慎力杜烦扰容俟时务渐缓再行体察情形酌议裁并

又原奏内称州县案件株悬太多候质之人行监押书差私行拷扑停给粥饭必诈索得遂而后已炎暑熏蒸禁卒又不打扫囹圄以至死于饥饿拷扑瘟疫者累累该管官定按月报限期各州县多空文回复其时案仍延搁不办一节查各州县办理一切案件先经升任抚臣张树声照直隶清讼章程将积案监禁管押逸犯四种分别管收除在四柱按月册报专派委员将各属月册逐案详核随时饬催讯结分别功过自理词讼一原一被一证或证至二三人而止令头门外悬挂粉牌将在押人名案由月日及有无刑具逐一开载倘有私押私刑准该家属喊并由省随时委员密查如并未悬牌及开报不符者惩处臣秉衡起家州县于恤民一端时兢兢以此为意前在臬司任内深恐各州县有名无寔复经通查各属未结各案应办者依限详办应释者取保开释各州县陆续禀报遵行虽才具短长不一尚不至延阁不办其候质之人分别取保候讯并非行羁押并严饬各州县清查监狱所勿令禁役勒索凌虐曾经委员密查分别惩儆尚无十分荒谬情弊至署臬司沈康保到任后仍不情严加查催惟州县断不能人人勤明差役更不能忘情伪诈惟有随时密访随事重惩有被控及查出者决不宽贷或可狱少民此又非章程文檄所能为功者也据该司道等先后查明议拟分别禀复前来臣等覆查此次　饬查各节以梧州经费为最要此事前曾经言官论及此次奉发　片一折皆论此事其为病商厉民亦可想见此次臣之洞委员往查书等许以重贿加以恐吓该委员坚拒不听因遂造言倾陷希冀撤回臣等察知狡谋不为所动然则积弊之深撤查之难更可概见现经裁撤经费局革除厂书签手减裁公费禁止节寿改章之案勒石永遵当可于恤商保饷均有裨益丁忧梧州府知府梁俊未能禁止书役多取病商迭经饬查复不行据寔明查禁节费充公咎无可辞惟经费局历经相沿弊端积重已久未便专责一人致有偏枯且该府平日居官尚能办事似可量予从宽相应请　旨将梁俊以同知降补以示薄惩其严禁藩署书吏盘踞把持以及整顿厘务清理讼狱各节均系寔在情形至光绪十年梧关解存公费臣秉衡与西藩臬两司盐道俱系存局存公并未移作私用臣秉衡上年先已　奏明提作赈抚水之用在案十一年臣秉衡等公费亦已遵　旨提解再此件因臣等六件委员密查始得查核详寔且须察度情形会商定章是以覆　奏较迟合并声明

　　论税则　　　　　
阙名

问古周礼国凶札则无关门之征犹几则是免关税乃凶年之政矣而孟子曰关市讥而不征又曰古之为关将以御暴今之为关将以为暴筦子曰征于关者不征于市征于市者不征于关又小匡篇曰关市几而不征而不税由是言之孟子与国制不相侔而筦子亦异其说也敢问关市之征与王政合乎曰以国用言之则宜取矣以王政言之则不合也何也昔先王患国用无所出也于是行什一之法去关市之征非苛于农民而厚于商贾也诚以商贾所纳之税即民间买物之资国征其一而商取其二而民已受困矣农民所殖之产亦必交易而后通焉则农亦商耳夫同一物也于农已取之于商又征焉则一物而受征者数矣故圣王去之曰昔者汉高之治天下也令贾人不得衣缕乘马重租税以困辱之至文帝之时错上言商人兼并农人农人所以流亡今若此法则是兼并者无所惩而逐末者无所止也曰夫理财必察其关键所在治病者必悉其施治之原汉高抑商人而商人富重农民而民反流亡理财者知所首务矣夫商人非他即代农民运送之人也筦子有言国富而鄙贫莫尽于市市也者劝也劝者所以起本夫本者何农是也今若重困商人商人锱铢取盈必不甘为国所困则必抑农之价以取盈至绝远之乡又必待价而沽焉其交通王侯冠千里皆取偿于货则是一货而增数倍焉则民用之者寡矣用之者寡而贩者愈稀则商贾愈必居奇而农之出产以滞是重征者商而受困者农也故圣王去之曰然则理财无过泰西而泰西即重关税有直百抽六十者其国未尝以此贫而民因此富则又何也对曰泰西所重征者入口之税其所取者商人获利而归之资其所困者异国土产之货也而商人仍必取偿于买货之民则所征者仍是本国之财耳商人既纳入口之重税则必运无税之货以取盈名为纳入口之税寔已并出口而征之故通计全国虽出口货多而入口货尝少然价已由此昂贫民谋生不易其所恃者轮船铁路以捷其途银币得以速于周转而已故近来新开口岸如英之新加坡香港诸国所占阿非利加中部俄之白东一名巴通在黑海东乃俄入于伯灵之会得之于土耳其者皆定为无税口岸今中国轮船铁路尚未畅行则商民之受困可知矣犹幸海禁已开土货得以外输而稍偿其困然流寓外洋之民已不少矣

问武帝初行算缗而酒泉不闻榷税王莽征及方技而胡贾不隶五均征诸筦子之言合诸周礼之说则是国内有关征而外人不纳税矣今泰西反征外来之货以保本国之民其说有在乎曰其说非是夫国有外来之货必其本产有不足否则工艺有不精酌盈剂虚于是乃有仰赖外人之事三代盛时蛮夷文教皆不及中土故土产绌而仰赖中华后王德衰稍听其去就然犹开通关市以示招徕一有不顺常闭关以绝之及其顺而通商则彼国之财常入中国之手虽尽豁关市犹足富国汉武帝之事西南通西域论者每谓疲中国以事四夷而不知所偿于平准均输之困者其利常十百于此目论之儒未可道古斯其类也且夫货之销不销由于人之用不用若其不用虽悬的以招之不至也若其好焉虽百倍其税民犹甘心以纳外财国家悬厉禁以诛戮之弱者陷于死刑强者相聚为盗持兵仗以与官吏为难甚者交通外夷而大狱兵祸以起鸦片之于印度岁收九兆镑出口重矣而其货专售于中国是纳印度之税者华民也是昔之华民仅纳一国之税今之华民并受二国之征也国家无须鸦片则印度之税且绌而英且坐困而议者以谓骤失此绝大入口之税利国必不支不知此非失印度之税适以豁吾民之税而苏之也吾民既苏而谓别无良策以抵此税项吾不信也然而数十年来议卒不决即英人立禁会亦末如之何岂天将毒此四万万生民而靡所底耶呜呼酷已茶叶一物英国岁收四百五十万镑中国岁收仅二百余万两出口轻矣而每岁运出之数反绌观于鸦片茶叶之间而知保业之名未可信矣昔者英人之行保业法也凡同一物欲售之他国必设法使贱欲购他国之　物必设法使昂积之人而本国土产不能出口他国之货无从灌输富者长富而贫者长贫于是思米雅堂为富国策以警之谓民间食用国家故重征之使其昂贵而谓之为保业此真愚之又愚斯论一行从风继起披利为相卒行其法乃大改税章凡民间仰给外来之货概不征税于是初年匀计工人每年食用需纳税英金十一镑及其季年仅存烟酒茶叶四千四百五十万镑焉以茶叶税四百五十万折之每年每口仅纳三先令论者谓工人能并烟酒茶叶而不食则国家并无征税之端而国愈富焉日本初有棉花入口之禁近来解除苛刻轻征税资而织业大盛比于英伦前此数年并有条陈议院尽免棉花之税者然则保业之说已不能行于外国不及百年必有尽免关税之约否则亦如邮政之例设立万国通商会但抽印花之费而不抽货资凡有印花者无论行至何国概不纳税其货之如鸦片等类则仿禁止黑奴之例各国不许种植则永无关税之阻而环球人种俨若一家畛域胥忘进臻大同之治也今中国见外来之货日多而不知精求土产以相敌乃欲重加洋税别筹落地巧设铺捐以为外货价重则土产日销而不知远人果能裹足则自蹙生机是犹掉舟于溪而自谓乐同江海也若是重征而亦至且逐年增加焉则其税必非彼国所纳而巧取于吾民者可知也故甚愿合古今中外而通较之

问万国通商会今尚未行而士搭提师报关税从同之议亦但存空说万国公报丙申六月载士提搭师报云英之属地于天下求其固结不解之法一在于关税之从同因即以是为题目征论议悬英金一千竭你以为奖赏收卷既齐请议院二大臣公评甲乙今已选定二卷各奖五百竭你今英人逼售鸦片岁卷中土之财数千万以养印度之民而中土丝茶两项又不足以敌之杨楷发愤为辞常欲联俄以取印度钱念劬重于发难又谓宜勿禁烟鸦片本无须仰给外人虽加重税亦不过如英人之重抽茶叶烟酒杨钱二说孰优曰英人之逼我以售鸦片也欲灭我种类之谋中国若自种是自相残害而歧视其民也若必加重税章则权不在我若其从焉是令吾民贵买英人之毒药耳且吾尝闻英人之市鸦片矣发本于民而官收其货并扣税饷经官制造然后拍卖入华马建忠常使印度考求其事章程之细几及千条监理之役至于数百所请未得端倪而趸买之议由斯罢矣且夫古之为国者大抵皆免关税而尽笼山泽之利见与之道而不见夺之形筦子尝以齐汉兴以来园林不领于县官诸侯封君各自私为奉养而杨可告缗乃天下也虽其后上林置有果丞稍仿周制园林之税然其利笼诸中国未能输之于外以暗税别国之民自唐德宗以来始自茶利其后回纥入朝始驱马市茶乃稍取外人之财产以益中土矣宋兴茶法益备大抵入钱京师领茶于务园户交纳先受官钱百姓输将又可以茶折税商贾转致西北以致散夷狄其利特厚其后西北用兵饷乏募人入中刍粟以茶偿之于是行商者多急于售钱茶法始坏天圣以降乃不给本钱但输茶息嘉佑乃尽罢茶户但行关榷然熙宁之际尚有茶马及茶益不善马乃不来而茶马废矣然考之元丰中宋用臣提举河岸创修水磨凡在京茶户擅磨末茶有禁并赴官请买而茶铺入米豆杂物拌和者有罚则是当日茶法最严非如今制获利之厚不由散商今欲禁烟而不得莫如复榷茶之法尽笼其利于官精选名种购办机器凡园户植茶先领帑本出茶尽售于官官为制造令商请引行之内地官自营运输之远人其制造不精及拌和杂料者罚之如宋制英人输鸦片于中土以暗税吾民我亦岁致中茶以暗税其国之民二者出入相敌则英人必自求禁烟中茶既盛则印茶亦必相争种烟之土变为茶园植烟之民化为茶户而禁烟之议从此起矣不然虽请禁之终以先请自禁为辞无益也

　　论加税
今之谈洋务者不曰联俄拒英则曰联英拒俄中日之役英人袖手而俄仗义执言还我辽东此前说之所由来也英人之官于中国者商于中国者传教于中国者日日发论日日著书与夫英文各报之翻成中国文者其言皆曰天下仁义之国莫若英国亲中国爱中国欲保全中国者莫若英国中国人习闻之而轻信之以为是寔亲我爱我欲保全我此后说之所由来也偿议定国用困蹙乃以上相持节聘列国修好之外兼及议加税则一事改值百抽五为值百抽十此议若行每年入可增千余万论者以为欧洲诸国与我交易甚睦得我之利益亦已甚多其顾全商务之心亦甚重未必区区者而不余也而果也请于俄俄诺之请于德法德法诺之向之论者以为事垂成矣而不意沙侯之一言梗全议也当俄之诺也非有爱于我也中国之商务俄不过二百分之一而所认中国一千六百万磅之国债以关税为质其愿中国税入之多固宜也当德法之诺也亦非有爱于我也彼固灼知英人之不必我许则何乐而不以此市恩于我而索我以他种之权利也英之不我许也亦不必遽然示我以无望也外部则言权在商会商会则言权在上海商民明知我之无他权力无他言论以与彼相持也是故税而不加固为害也税而能加亦未见其为利也何也彼以千余万之人示德于我而我能无以为报也由斯以谈人之亲我爱我欲保全我也何如矣吾闻之公法家之言曰凡世界之内名之为国者无论为强大为弱小为自主为藩属无不有自定税则之权或收或免或加或减皆本国议定而他国遵行之他国或苦其所加过重祗能饬令商人不运不售而不能阻人国使不加祗能倍加我国运售彼国之入口货税以苦我而不能因我之加税而以兵力相见此地球万国之所同也是故约章与税则两者各不相蒙约章者两国之公权也税则者一国之私权也中国通商之始情形未熟英人阴谋以绐我盛气以我令将税则载入约章于是私权变为公权自主成为无主以致有今日之事人之亲我爱我欲保全我也又何如矣又闻日本当通商之始其不熟情形也与我同其见绐见而误载税则于约章也亦与我同而近岁与诸国换约税则自由无以异于他国而我今日者以小国所能自有之利权我乃低首下心求之于人而不可得人亦何厚于日本而薄于中国乎孟子曰祸福无不自己求之者不务自立而欲倚他人以为固则谓之求祸而已故有以联俄拒英之说进者吾请与之言波兰有以联英拒俄之说进者吾请与之言印度

　　洋货加税免厘议　　　　　
薛福成

窃查洋货加税免厘一事福成己卯夏间所拟筹洋刍议内有利权四篇论之颇详今总理衙门与威使订定值百抽十而议者果以为不便其间得失利病各关局必且详言之至其事之关系尤巨而其理显然易见者请再陈梗概考光绪六年各关贸易总册进口正税共收银二百三十八万余两洋货半税共收银二十六万余两而光绪五六年间户部册报各省岁收百货厘金将及一千二百万两即使洋货厘金仍居三分之一亦当得四百万两今若加税免厘即半税亦在所免之例是每岁当短收厘金及半税银四百二十八万余两而多收洋税银二百三十八万余两以彼易此通计每岁亏折银一百八十八万两而落地坐贾等税不与焉此其较然易明者也若夫饷源偏重于洋关动为外人所牵制挠我自主之权其弊一各省少挹注之资外权渐移于户部而疆事益难措手其弊二一旦有兵荒大事无可设法以应缓急其弊三土货冒洋货以漏捐而各卡之稽查不易则土货厘金亦必大绌其弊四厘金减半而各卡仍不得裁减所需经费必尽取盈于土货是因欲畅销洋货而使土货独受其累与外海轻出口税重进口税之意正相反其弊五凡此五弊皆为天下大局计而非仅为一隅一时一事计也且以二百三十余万两之洋税散之各关不见其多其于原定各处之协饷固不能多解丝毫也若各省所收厘金则淮军月饷与北洋海防经费恃为大宗今骤阙此四百万之巨各省停减协饷有辞可执恐每岁少解淮饷必在四五十万两以外少解北洋经费必在三四十万两以外是洋货免厘厘之害中于淮军与北洋者尤甚也淮军与北洋受其病亦天下大局之病也虽然斯议也中外大臣商之数年彼此相让递增递减而定为此数今再为此数则不可若骤欲驳罢则我转居失信之名各国使臣必不允也是莫如用[钤](铃)制之术使之无辞以难我自不得不罢论矣[钤](铃)制之法其说有三一曰立约之时声明试办一二年后如于中国饷项大有亏损即当改复旧章或再议增加税数如此则中国虽受其病不过一二年犹愈一约章一定而后悔难追也一曰进口税值百抽十于地球各国税额尚属最轻此次立约亦须声明每逢修约之期但许中国议加不准洋商求减万一中国遇有大事仍得仿外洋捐饷之例就洋货酌量抽捐如此则洋货必不甚愿然按之公法揆之理势我固气壮而辞直也一曰各卡虽不能抽洋货之厘而不能不防土货冒洋货夹带土货之弊应与立议章程严密稽查洋货每过一卡须与洋货验票戳给单而后放行如此则洋商以稽留为苦又必不愿也然我自立防弊之法彼亦不能阻也综兹三说与之磋磨坚持不变彼能从我则于前所云五弊者尚可收补救之功彼不从我亦可互相抵制必因意见不合而终寝斯议此以不拒拒之也我无废弃前议之名而彼不能不就我范围矣福成因中国贫富强弱之机在此一举辄敢效其区区之愚是否有当伏惟我祭

　　利权一　　　　　
薛福成

自来有天下者取诸民以制国用即量所入以治民事此古今不易之通义也孟子论取民之法准乎什一以为轻乎此与重乎此举非尧舜之道必如是而后用可足用足则事治事治则民治也后世幅员日广道路之转输有费官吏之征调有费往往取之甚轻而民之所供已至数倍地之肥硗民之勤惰万有不齐于是取民之制不得不务从其俭以恤民艰我　朝承明代加赋之后悉除一切无名赋额厚泽深仁旷古未有通计一岁取诸民者惟江浙腴壤于什一为近此外由地内推之边省又推之瓯脱荒远之区有数十而取一者有数百而取一者并有縻勿绝一无所取者地旷民贫不得不薄赋以示绥怀相承久矣然其当治之事当设之防或更倍于内地又不能以取之者微而置之不理故合计天下地丁正赋约二千余万两仅足供绿营兵饷之用而其余出尚繁入有限即令无偏灾无大役犹且汲汲不遑迨稍值事变不得已而议开捐例议减俸廉议令州县摊捐各所得甚隘而其弊不可胜穷也所节甚微而其耗不可胜言也昔者粤孽构难一时名臣谋士创为权货抽厘之法诚以有寇不能不募兵有兵不能不筹饷自然之势也明之晚季军饷皆出于加赋一丝一粟必取之力田之农农之谋食也艰稍夺其事畜之资亦已流亡失业所以流寇愈炽驯至事不可为若夫厘金悉取诸商商有余赀以营贸易莫不自顾身家且所抽之厘仍加诸所售之货之价则于商并无所损而其利寔取之众人所以积少成多而民无大怨各省厘金最旺之时通计岁收不下二千万两今亦有一千四百五万两所以能剿除群寇懋成　中兴之业者职是故也夫明之贻误与今之成功其得失较然明矣迩者军事渐平而经理厘务之人或失其初意不无病民之事于是论时务者莫不扼腕抵掌欲去厘金而洋人亦遂执洋货免厘之说以继其后夫厘金果不便于民俟中国财用充足徐图裁减可也外人而挠我自主之权不可也中国整饬厘金之弊严杜中饱俾商民乐业可也予洋人以垄断之柄不可也何也洋货既免厘必旋及于土货洋商之运货免厘必更揽庇华商之货厘金之利岂不尽失耶且今军事虽平而各路防营尚不可撤各省田赋尚未复额一切城廨仓狱善后之工尚未尽修莫不恃厘金为挹注苟或去之则拘挛贫弱百务俱废异日彼乘我无备求减洋税将何以应之且华商因避厘金之故竞买税单而洋税因之稍旺厘金既去则洋税必多偷漏是洋税随厘金而减者又自然之势也万国公法有之曰凡欲广其贸易增其年税或致他国难以自立自主他国同此原权者可扼之以自护也又曰若于他国之主权征税人民内治有所防害则不行今各国徇商人无厌之请欲有防于中国其理之曲直不待言而自明矣

　　利权二　　　　　
薛福成

凡两国交涉之事条约所及者依约而行条约所不及者据理而断中外各国所以敦谊于不敝也按旧约各国立税后即准由中国商人运天下路过税关不得加重税则只可按估价则例每两加税不得过若干分此约立于道光二十二年维时海内无事田赋足额尚无厘金名目当事者又不知中国税额较之地球各国有轻至四五倍七八倍者故与洋人立约如此耳厥后天下多故饷无所出始创为抽厘之法西国通例量出为入一岁中有额外用度辄加派于各项之中或有兵事亦由众商捐集巨饷殆与中国抽厘名异寔同而于定例之商税则不相涉也夫中国有自主之权军饷筹之中国非各国所能干预创办厘捐之初洋商之货亦在各子口抽课均无异辞迨咸丰八年十一年订立条约与各口通共章程始议定洋货土货倘愿一次纳税免各子口征收纷烦每百两征银二两五钱给予半税单为他子口毫不另征之据其不领税单者仍应逢关纳税过卡抽厘斯乃格外通融之法体恤洋商已无微不至彼洋商运洋货以子口半税抵内地厘捐其获利过于华商远矣然而商人无厌之求靡所底止往岁滇案未结英国威使复徇奸商之请藉端要挟所欲甚奢日久相持始立台条约定于租界内不抽洋货厘金又洋货运入内地不分华商洋商均可请领半税单是又格外通融之法所以优待洋商流连洋货者至矣尽矣蔑以加矣闻各国议院于中国厘金一事本不以为非戊寅八月新闻纸英之大臣以烟台条约未遽核准并有虑中国之责其食言者威使徘徊观望其理既绌其气自衰彼之本计不过俟德法诸国修约之后坐享其成其或从中播弄或隐为主谋均未可知然各国所据以争者旧约之说也尝细绎旧约之意当时既并无厘卡则内地祗有常关耳常关税额较轻于洋关其曰路过税关不得加重税则者譬如江海关纳税复过苏关浙海关纳税复过杭关均不再按值百抽五之例纳税耳然该关之税仍自当完故后此议定不领税单者有逢关纳税之而各商无不遵行至厘卡收捐专为筹饷而设名之曰捐则非税可知名之曰卡则非关可知二者既不能相混则条约固无不得抽厘之丈彼西人将何说之辞且查同治元二年间上海洋商屡请领事阻止租界抽厘英国卜公使批札驳斥法美两使亦意见相同乙亥七月新闻纸录字林新报有同治二年英使批上海英领事禀并美国外务大臣复英公使之语均言租界应由华官抽收华商之捐夫租界且如此在租界之外举是以折之而彼当无辞也洋人之货一入华人之手听其或留或售或用或不用洋人不得过而问焉则华人以名义所在自捐公家之饷亦固其所西洋诸国无物不征无人无事不征即如商贾既税之于合伙又税之于出入货物又税之于发收银钱又税之于合伙又税之于每岁所赢之利其征敛之繁十倍中国设使中国欲减其税项以便华货之畅行彼能允之乎举是以折之而彼当无辞也洋人之说动谓以厘金之故致洋货阻滞不行考近年进口洋货每岁值钱至八千万两外以较之十数年前几逾一倍可谓年盛一年矣而犹云贸易不畅其将谁欺举是以折之而彼又当无辞也总之洋商于已得之利则习而忘之未得之利则变幻百出以图之充其无穷之欲壑虽尽去商税犹未以为足众商日聒之领事领事日唆之公使公使非不知事之难行姑肆其恫喝以尝试中国幸而得请可以要誉市恩万一中国必不能允彼亦有辞以谢众商矣然则应之者在洞烛其情始终勿为所摇而已

　　利权三　　　　　
薛福成

间尝闻西人为持平之论者曰洋商之求免厘金非敢干中国之政特以中国厘卡林立收数互有异同运货者不能约定成本恐多折阅耳审如是则加洋税免厘金之说也昔者日耳曼未一统之时小邦棋布关税烦苛百货不能流通自普人称雄始集各邦议立统关入口货但征税一次税亦视前加重以各邦幅员之大小按月均分近者德相毕士麻克又在其国让加进口税今裁撤厘金之议德使巴兰德颇主之若知中国必不能允彼或以统关之说进然中国之形势与德国异中国之地以开方道里积算赢于德国者几及二十倍各省各口所设厘卡皆有必不可缓之用待以支销今洋关加税中国万不敷用加税多洋人又未必愿也则惟有坚持旧章与之驳而已且中国所需之物祗有此数即去厘金贫民因之不必多用洋货其贩运在数百里内者抽课本微即或道路远纳厘较多获利亦较厚其数辄加之售货之内而华民亦不因此少用洋货是厘金并无损于洋商也中国之护商旅也陆路则有防勇水路则有水师皆恃厘金以给巨饷去厘金必去水陆各营盗贼之起何以弹压洋货土货皆将阻滞不行是厘金大有益于洋商也夫无损如彼有益如此然而巴使拾威使之绪余起而相争彼谓天下强国德犹出英之上故凡英所不能行于中国者欲竞而得之以示豪举然窃以为误矣巴使于约章之原委厘金之要寔未究心徒受威使之愚弄而不自知今以洋船贸易论英商居十之七美德法及东西洋各国共居十之三就令争而获利亦不过英取其十而德取其一知威使自无可置喙乃嗾巴使于修约之时强中国以所难行事成则英商坐享其利不成则德人且以不谙公法为笑于天下威使为英计则得矣何英之智而德之愚耶德之君相素以豪杰成名一闻此中曲折亦必不以巴使为然也或曰中国加洋药之税罢洋货之厘以相抵可乎曰抽厘则利权在我加税则利权在彼即令倍加洋药之税与厘金若足相抵然洋药在中国例本当禁专恃此为利源名已不顺万一异日有可禁之机必以碍于帑项而中止是使中国留终古之毒也且洋药之为物轻微易藏在于把握若加税过重偷漏必多仍无补于国计而厘金之利则一去不可返矣威巴诸使每举关卡一二小节以为要挟罢厘之辞不知此等乃通商常有之事就案清理则可藉为要挟之资则不可而彼之所哓渎者又各有一是非也然则洋货加税之说可行乎曰必不得已如所加之数逮于厘合之数又于立约之时善防其弊则固未尝不可行西洋各国税额大较以值百取二十取四十为衡又多则有值百抽六十者有值百取百者又有通行免关税者于轩轾之中各寓自私之计不若中国之大公无我出入一体今酌中定论自洋药而外均以值百取二十为断或于厘金所失之数稍足相偿乎

　　利权四　　　　　
薛福成

自巨寇窃发以来军饷告匮始立榷厘之法古之人有行之者汉之算缗唐之除官钱宋之头子钱其意皆相同也救时之彦创为此策而军饷赖以支持者逾二十年迩者群寇削平洋人颇谓军事起则抽厘以助饷军事定宜免厘以恤商不知此说似是而寔非者也自各国通商而洋货之贩运洋人之游历日益繁多不能无水陆各营以资保护不能无船政机器诸厂以精制造不能无江海各隘炮台以固藩篱凡若此类虽质之洋人必皆谓当为之事而岁出之经营亦十倍于前日是故通商之事既不可废则各项经费一日难减即各省厘课一日难停也夫中国于厘务苟持之甚坚洋人或出于加税之一说万一所加之数竟如中国所需之数则其中又有利有弊何也当子口税章初定之时洋商以半税而免内地厘金其利本优于华商华商之巧者不免与洋商狼狈相依诪张为幻于是有代华商领半税单而取其规费有用运照庇送无运照之土货有用洋船代洋商携带洋药各货有凭运照免纳厘金未到子口之先已将土货销售是洋税与厘金均受其病也是使守分之华商不能获利也是驱守分之华商不得不为奸商也今定税例华商洋商一律凡进口之洋货纳税于海滨之通商正口凡出口之土货纳税于内地之第一子口各厘卡量加裁并论其大势宜密于近海而于内地用新定税额一征之后任其所之不复重征是举前此弊端一举而清之也不必立防弊章程而弊自绝矣内地各省祗须于最要之口设立总卡既可撙节浮费而华货贩运较近者并无所征则小民咸受其益此皆中国之利也然而犹有虑者厘金取之华民中国有自主之权今既尽归之洋税设洋人于下次修约复以税重为言势必致固有之利权动为洋人所牵制是宜于立约时声明加税与停厘相抵如异日酌减税额亦宜酌复厘金以昭平允永杜洋人之借口此一端也中国既权厘金所入尽归之洋税其或华人自在内地贩运土货若免其征税既恐洋商隐附于华商以滋弊混若偶经一卡而亦用值百抽二十之例势必有所难行是宜明订章程核定道里之远近如某处至海口须经几卡则货税亦可作几次分缴如是则华人不以苛敛为苦而所经各卡节节稽征洋税不能偷漏此又一端也二端既立乃可袪其弊而收其利矣然则中国既得其利洋商独无利乎曰有洋商运货入中国可豫定成本若干嬴余若干操券而来必如愿而返利一也关税交纳之后运入内地无守候验货之烦无逐卡停留之苦行运既速成本较轻利二也洋商一次纳税虽若稍重然隐加之售价之内仍取偿于华民华民但知洋货之不复纳税也无不乐于贩运或益从此畅销利三也利之所在显然易明洋人何惮而不为然窃料洋人昧于远图而溺于近利加税一说势固必不我从也则惟有坚持旧章与之驳辩而已

　　论洋货入内地免厘　　　　　
马建忠

</div>
    <div class="pagination">
<a href="皇朝经世文统编_page186.html">上一页</a><span>...</span><a href="皇朝经世文统编_page182.html">182</a><a href="皇朝经世文统编_page183.html">183</a><a href="皇朝经世文统编_page184.html">184</a><a href="皇朝经世文统编_page185.html">185</a><a href="皇朝经世文统编_page186.html">186</a><span class="current-page">187</span><a href="皇朝经世文统编_page188.html">188</a><a href="皇朝经世文统编_page189.html">189</a><a href="皇朝经世文统编_page190.html">190</a><a href="皇朝经世文统编_page191.html">191</a><a href="皇朝经世文统编_page192.html">192</a><span>...</span><a href="皇朝经世文统编_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
