<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 138 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 138 页/共 172 页
  </h1>
  <div class="content">
   与李桂亭给事 
　　与叶龙潭总督 
　　与梁霖宇赞画（虏情） 
　　与李提督 
　　与宋桐冈经略 
　　与宋桐冈论护饟道 
　　与宋桐冈经略论邀倭利害 
　　与宋桐冈论撤兵 
　　与刘太景赞画 
　　与刘太景赞画论留屯 
　　与顾冲庵廵抚【辽饷】 
　　苦心哉辽饷一疏也、读之真使人寸寸肠裂艰危至此、而庙堂不思变计、抱火厝薪、可得久乎、新司农多大畧。可与言事。其两镇通融之说。则主者必无异词矣。库金虽不可多得、固亦当曲处以济燃眉。至如教所设最后策、则洪阳詹事、方共论朝房、以为方今东南大害。在尽笼各州县羡银输之内库。而有司复苦于正粮额外之加添。积岁负逋之多累。移东补西。岂得尚有税银存库者。袁进士黄、博识士也、其言尤绝痛、谓内地括尽、只今巳肉尽髓枯、根本之论将来天下之乱必起于民穷而不在边新司农亦颇忧此。马市一时之权、岂可复用也、不佞闻敝州故老有言、今日所以年荒而米贱者、由于银贵。银贵由官司之解多而用缺少。贱则伤农也米贱则耕农愈无利而田愈荒。此亦似有理。今太仓太仆之储原不乏、目前所急、独内供之赀、与四方奏免之纷纷耳。念言至此、真觉两穷、老兄知赤手未能补天、则当且宽立题目、由少入多、使言之必可行。行之必可久。而不必取盈于十六万之额。何如。伏幸裁教、
　　与周二鲁尚宝【垦田扯酋】 
　　观公举动、毕竟老成、有斟酌、即如垦田一事、向来人抵掌以为极敝坏、又极可为、其始终言无地可垦。无人可垦者。独王司马一人耳。然足下非亲见。则恐亦不信。以仆言之。且尽心查理一番。中间岂无熟地作荒。及隐占侵没之弊。且既曰开垦甚难。而前抚按之纷纷奏报垦田。岂得曰非欺也。仆之至愚。虽千虑千失。至于策虏。则断自诡为不差。今扯酋之决归决不归。在数月间耳三言足尽之决归则縻之决不归则绝之口称归而未必归则待之而当事者边外多讲一日则边内可以多修备一日。欵虏原为修备不知经畧公。何忤于诸公之事而必欲先败其功匆匆以空拳挑战也汉过不先。千古定论。安危之机。间不容发。公不记临别之年。彼时尚谓扯酋决当甘言厚币以求之。今言不甘。币不厚。羁縻恐喝。只在齿舌之间。而言者便以为辱国、然则郭中令之握手呼回纥万岁。岂非千古罪人。而淮海之役。王钦若奋然拘留信使。其功岂不在王旦寇准之上也。富弼苦争献纳。而及其入对。则请　陛下十年不复言兵。苏氏父子自负谈兵赤帜。而其策不过礼之加恭。待之加厚而巳。叶中丞胆决有余。长虑不足。若从其言。遽然革封绝赏。所谓不揣其本而齐其末。一不成事。万有余败。王韶贾似道之覆辙可鉴也。新督帅实不佞所荐。故太宰以为眼前边才老成妥当决无及经畧者。魏公人品则过之。必不肯以前辈为郑下。不如待郑功有绪而后用之。今魏疏至矣。果不出故宰描模之外且使其疏果保得某处有兵某处有饷可以万举万中则仆当望下风拜之矣就中虗实一切不管。而第云不分顺逆。决意一战而巳。问何以战。则曰小犯一镇御之。大犯合镇御之。且期以数年成功而巳。如此。则九边沸动。内帑一空。而前代征商榷民之事起。揭竿斩木之变生。不知魏老能保任无事否也适李总台相过。劝且暂缓新督之行、以待经略事定。而公顾欲趣之。使两贤相聚而争坚白。安乎危乎。开市迟迟一说。仆巳先为首公言有识者。果不异人意。且喜册立分数。巳有七八。使其必变。我复何留。使其必不变。则我又何留。千万自重、千万为国家边计重、
　　与房备吾兵道【虏情】 
　　外示虏情边备、凿凿破的、向畧陈小疏中、意正在此、大抵节年豢虏之弊、最大一着、是西行假道、而其它受挟弛备次之。今噬脐既不可复追。蓄艾又不可猝得。惟审局下着。渐次修补。以期桑榆之收耳若庙堂先自峻文法多议论则边臣势不徒手搏战其计必出于欺欺者之计一行则战者之气顿沮此愚夫之所能知。兼有世宗近事可鉴而不意诸公无端孟浪。可笑也。仆正在阁中言及两川建堡议戍一节。而问之崔御史。则以为难。入卫兵议撤。仆大以为便。而张戎政则又极言其不可。天下事种种掣肘如此。高明既实见得是。不妨力请该台奏行。在廷议论虽多。然善均必当从众也。
　　与郑范溪经略【卜酋】 
　　水泉大捷。部中已据塘报略节上闻。奉有温旨。不惟借此激励士气。亦使翁神意舒展。游刅愈利耳。套虏既大创。度其意不出两端。或以扯火二酋。是其唇齿相累之人。索性要之并力拒命。以图报复。或未捐市赏之利。落得归罪火酋自解。此尚可乘其震动。大党将合未合之交。骤马驱而缓颊下也。适少年诸公。又倡言虏王必不归。此亦恐宜急为谕遣。但要得彼中悔罪畏威。实情实语则当事者便可母惜小费。以防狐疑旁落之变。叙功既巳令该部早覆早行外示谕夷帖。此乃回风一篙。极得力。若卜酋来输欵且以计縻之。使该边之裕力。专事两川。则火酋无能为也。此覆。
　　与梁霖宇赞画【筹虏】 
　　捧教具悉两公筹边策虏、事事破的、葢不佞向来阴主分别顺逆之说。以为川海即未必荡平。而远交近攻尚可次第措手。乃兹卜酋败服。火酋逃遁。而顺义又可保其必归。诸番又可保其必为我用。顾反出始望之外。不佞诚不知古人当此何如。若就今日见之亦可谓陆剸水断。雨骤风驱。赫然旗常之伐巳。乃来教示以勿虞道路流言夫使庙堂而果虞流言也则诸公有今日哉顾世情悠悠。如近之望公者。尚欲追虏。以为战无不胜。不必藉保番之力。嗟乎。士大夫识见如此。不肖不忧虏也。忧边疆诸公顾畏首尾。未得尽行其志耳。来教剖析利害。使人涤耳洞心。何不遂以斯言徧晓朝士。悬万无一失之券。以卒就万世一时之功哉。
　　与郑范溪经略【保番】 
　　曩时主计者。大抵失在假道。而虏无大衅。则势自不得功番今我乘虏逆番乘我怒为合从摈秦之举最是胜筹第此后则当保诸番恃我而能必胜。胜后我必能保番而无后忧。方成首尾常山势耳。
　　与郑范溪经略【卜酋】 
　　自顷卜酋被创、则朝堂更有一番疑论。或曰虏王为卜酋所缀。万万不归。或曰。两川之虏。且为其党报复万万不出。不佞因戏谓之。不识诸公向所谓战者。以口啐之乎。以指挃之乎。此博得齿牙间微利。而其中未尝不怔怔惧也。有如万里呼吸。一不效指。而枭鸣鬼啸。皆操左券以尝主心。则天下事去矣。捧教、乃为之安枕竟夕。但得东虏成行。则两川去来。虽未定巳具有九分功绪。总兵本曾摧虏。翁索性委任。责其后功。以国家大事为重。昔武侯用兵、斩马谡、用魏延。固英雄所以屈群力也。窃疑烧寺一着。真华陀割痈神手。而虏本以奉佛为名。闻其先俺酋归欵。原藉佛家权教摄持。今亦似宜母绝其望。许以建寺于巢牧本境。则无词矣。适万佥宪亦自有揭至。称诸番络绎内向几于胡越一家。翁此方略。决不出班定远下。而或又以为收番难矣。保番尢难。昔齐桓建绩江黄。后二国被兵而不能救。霸业遂衰、翁亦宜鉴此等、彻首彻尾使诸番必能为我援我亦必能为诸番主方可盻长久安静耳大抵今日多生议论。以阻坏成功。皆游士不得用者所为。即今诸说巳破。则又有言火酋终归于罚服。草草而止。又有言虏王阳以辞欵我。而阴召诸酋以八月大举。此等皆齐东诞谩而老成亦或信之。可叹也。
　　与李桂亭给事【筹边】 
　　外示筹边一疏。其料虏情形。种种破的。内有云。不必曰虏必东归。可保太平无事。当思虑或不归。何以保安疆土。又云。姑羁縻以缓他变。为久远之谋。当安静兵民。为防御之策。此圣人复起不易矣。愚请更以两言足公未发之旨。撦酋既东归未定。则不妨俟其不归而后绝之。经略既欲离火真于扯酋。则不妨俟其再合而后诛之。此大信大威使曲在彼古严尤之策匈奴。郭令公之制回纥。以及赵营平班定远西略断案。班班可考也。教中一则曰遁辞。一则曰悔罪。夫狼子野心。直患其悍然不遁且悔耳。苟遁且悔则彼以诈来我亦以诈縻而乘其间以益修战备天下后世。又谁得而议之。中行说日夜露形谋汉。汉不能诛。季龙等日夜诡形通我。而我反欲诛之。愚以为此未可易言也。大抵方今之势公于兵事大了了先藏拙而后可鼓勇先算后而后可图前仆观比来谈边事者多矣惟足下深识远见。与寻常不同。聊効所知。以佐思虑之万一。惟鉴之。
　　与叶龙潭总督【欵贡】 
　　边事安危悬于今日、公所声罪首恶、即所以坚和好是巳、乃首恶之罪无所归、远遗之火真。而偏追论消沮悔祸之撦酋。是愈疑诸虏。而何和好之能坚。革王号断抚赏在撦酋未东之前犹有名。今业巳播告。离之于火真。而彼业亦称徙牧内向矣。譬之市中群鬪但患其构而不离若党。与自相推诿。乃是解纷一机。又可穷鞠其心曲。要遮其后路乎。大抵今日快心爽口之事。莫如杀虏。然言之易。行之难。以西边责东易、以东边任责难。即如大议革封。则宣大又为战场何不遂为东边守臣横行必克之计乎。公能遥策其必胜乎。能策其必胜。则异时过河之衅。使谁人任之。夫撦酋之。恶不加于唐之回纥。彼时以郭令公之威名。而奉天泾阳之役。一则下令不得言战。驱之出境而止。一则执酒酹地。称大唐回纥。各万岁而止。赵营平汉之虎臣。其徘徊长塞。与诸羌相守弥年。而迄亦无斩馘非常可喜之伐。班定远扼奇立功。而及夫究竟持远之画。则不过曰塞外蛮夷。本非孝子顺孙。水清无大鱼而巳。先是经畧之西也。周尚宝闻其欲以空口掣归撦酋。相与目笑。以为所操者约。而所欲者奢。不如捐数十万金赂之。缀此一步。可以专事火真。今撦酋缀形成矣而数十万金不费。则门下又以求虏辱国笑之。是汾阳营平定远三贤之所难。而责经略之所易也。今之论者。必又谓虏易与耳。然何以遂见其易得非侥幸水泉之二捷耶。撦酋之肯革面受约束耶。若此者果谁为之。夫援人之功。以生意气。而即反其事以败之。古人云。君以为易。难者至矣。可不为之三思哉。今前后虏书见在。称献称纳者在彼。何至反为中国之笑。即背后有他如公所闻。然堂堂天朝之体。断无以孝子顺孙。责犬羊异类者也。彼以诈来我亦以诈縻。防之如防虎。吓之如吓鼠。则边境安矣当王安石贾似道之开边。其言未必不以贻笑为耻。而卒之笑者一时。痛哭乃在万世。以公纯忠忧国。猛气吞胡。固知其必不至此。然好谋而成。先师烱戒。美成在久。庄子格言。即今火真虽逸。而西边信地。当为之事甚多。如收番保川二着。巳足令门下餍事。至于局外规恢。请俟庙堂。以全边相委。乃为所欲为未晚也。外谕火器真御虏长技、李生门下既知此人、请自以尺一召之、非仆所敢知矣、郭太守当即如议起用之。亦曾闻贵乡梁副郎绪言否。此公在京之论。颇不许。经略既与之同事。乃叹服不容口。来教谓慎勿听边臣。则公亦边臣也。可尽疑乎。临书不胜肺腑相成之切。惟鉴之。
　　与梁霖宇赞画【虏情】 
　　捧教不独见公筹边之略、且为人谋而忠、自为谋而正、不佞之知公。方自此始耳。空舟荡海。此局外意气之谈。言者甚易。行者甚难。乃兹仗足下与经畧同心。半载之间。如分理乱丝。头头成绪。此功亦不细矣。顾目前又有一种恶成喜败。伐异党同之徒。杂然献疑。或曰两川目前虽无虏。而水长草盛之候。必复大举。扯酋虽暂离西海。而迁延肃州境上。必有后图非尽杀不创。嗟乎苦哉当事之难也。虽营平定远复生、必不能逃畏懦观望之讥、不佞请以安危卜之于天耳、来教谓天下事。未有为之而无成者。胆力甚壮。然教尾又有是非毁誉穷通得丧之说。夫是非毁誉穷通得丧、岂与事之成败、判为两途者、有如为之而是人必以为不是、白简朝投、金牌夕下、则即使三公持行视听如一身、是则是矣、能保必成否、故不佞窃谓方今边臣、一面御外。亦当一面御内。此边臣所以难也精神意气全在瞻顾中朝则实事渐衰坚白之论。不妨与明白折证一番。以坚朝听。况经略所处。原与足下不同。若手足絷缚。狼戾败事。则将来更有何人任责。足下姑勿以巳律人。尽付道傍口语于度外可也。阅视公有志有操。而恐其先入意气之言。公当稍从中以定计定理晓之收番之为石画何疑。然平时试加于虏。以茶马听属之而有余。有如一旦虏加于番。而番为我交患。则不识控拳解鬪之计将安施。而费将安出也。希更深思、
　　与李提督【朝鲜驻师】 
　　我军天时地利未便、而贼据坚城、食积粟必无内薄登埤之理、是以明诏谕公等进止、今巳烧贼积聚、则我得胜算矣。正宜聚器械、保资粮、抚循将士、时出奇以挠之、此坐而制敌之策、　朝廷不责公以速战也。驻师异域惟在行阵和睦优劣得所勿令麾下侵偏禆勿令华人奴虏朝鲜吏士是所望于大将者耳春汛方急。恐贼当益兵。惟持重以待之。倭奴临阵。一步百计。不可轻也
　　与宋桐冈经略【叙功】 
　　海外之功、诚倍于宁夏、门下所为劳心焦思而筹、与将士之饮血暴骨而争者、诚不可以薄报、顾今宁功甫叙、辽师未班、似不如少待王京寇退而后论功。尊疏尚可及止否耳。杨袁二公、冤抑可怜、会上方怒、骤叙之委为无益、然袁主政、系特遣、又与杨不同、将来恐终当一叙宁夏功何如、
　　与宋桐冈论护饟道【论护饟道】 
　　今日正有客见过、忧王京之贼、仆应之曰、彼非天神必资粒食、岂有我饥而彼常饱者、但军中谨护饟道。会自有不驱而遁之时。正恐遁后。未保将来结局何如耳。兹奉大教并面询来人、具悉穷寇饥疫之状。而门下且声且实。巳步步中窽喜慰不可言。至中朝梦语。烦语督抚公。大将在外。其身之不遑恤。何暇论是非矣。袁赞画、不识肯幅巾羽扇、暂留军中否
　　与宋桐冈经略论邀倭利害【邀倭利害】 
　　适主上正有　旨、问倭归的耗。今教至、随即奏闻、门下苦心焦吻、其明效巳睹矣、第追袭一说、巳声闻满朝、未必无议、愚意欲请禁中　明旨镇压之、然在门下只当准备坚硬肩自立于不败之地、群议有无不足论也、古人千里袭人、谓之危道。观群贼在途、创建城寨、阻山而居、此必巳知我有谋。为致死格鬪之计。幸谨备之。前遮其援兵、后绝其粮道或可坐困、而又不审我军财力。果堪相守否。总须石画以保全胜尔、
　　与宋桐冈论撤兵【撤兵】 
　　中国戎车不驾久矣、乃者仰仗壮猷、摧方张之猾虏、扶垂亡之属国劳苦功高如此而将士以力击贼于外议论者以舌击任事之臣于内、仆诚不惜动气与争、幸得少定、而昨尚有谓倭奴无一人归国、而东征战士尽没者、岂不痛哉、如此则将相和将相和而后可成大功门下此时当自然无疑于仆、而仆于门下更着一分放胆当吐诚登对、使将来毫无渗漏耳、朝鲜地形。真我东北数千里垣墉。留兵之说。诚封疆至计。至于不佞之意。则异于此。葢以将士久住外国。恩不施则士气自消。威不振则如骄子不可用。　朝廷无所寄其耳目。则三军之苦乐不得上闻。一也。我军自负其伐朝鲜以受敌。必以奴虏侵役之。彼不能堪。反忘其大计。而乐吾之祸败。两相猜忌何事不生。二也。彼军怯而善走。倘倭奴复至。必推我以为先锋。主人先奔。客自沮溃。更加众寡不敌。樵苏后时。悬军无继。大可忧念。三也至于内帑岁增出六七十万金。葢其小小者矣。是以颇主撤兵之议、使彼君臣知亡之无日。苟自为谋耳。门下以为何如。
　　与刘太景赞画【防守朝鲜】 
　　华札始至、亟发读之、旷然心开、但止辩倭众不归。我兵尽复、二次梦语。则中朝原自了了。无可辩。请封一节。经略欲借此行□。公乃欲罢间却更为调发兵马之计。絓祸于彼而磨饷于此。此亡国之形。不肖断乎不能为公等保巳。君子六千人。有勾践范蠡辈君臣于上。则可责之必死。今朝鲜何如哉。而我兵客寄孤悬、其声又且自为守也。无所德于朝鲜。而厚受困。三年之后、且胥为寇掠。乞丐矣。何君子之有。公此时乃为此言耶嗟乎天下巳岌岌有识者亦为是言耶。必不得巳则刘綎未撤兵使移教中所称千家庄营田树旁。或可为也。而地非郡县。恐客主之间。终不能相安。此强事善谕也葢敝乡有积年板荒田弃于蒿菜者其傍里人。徙室庐。贷牛具种之。禾甫垂穗。而田之旧主。纷纷出争矣。此亦东师今日之势也。
　　与刘太景赞画论留屯【留屯】 
　　顷读尊谕、于开田置戍、鄙意犹未了了。葢朝鲜阨陿、可以制贼者。宜在鸟岭诸处。此去汉江大同。固巳远矣。而况鸭绿乎。若在鸭绿。诚足以张辽左备虏之形势矣。而去受倭之地。巳数千里。虽鞭之长。其及马腹乎。且所谓三江者。谓汉江。与大同鸭绿乎。闻鸭绿江中。有沙渚。人谓之夹江。其地肥腴。而江以内。沙渚所界。亦谓之三江。足下所谓空地数百里者。抑谓此乎。抑不知屯田积榖。将使戍士任之。或责之朝鲜臣民自任也留兵一万六千人、经略所规军食之费。则中国当六之五。而朝鲜供一焉。借兵以自卫者如此。无乃非人情乎。今户兵之藏。俱告匮矣。又增岁费七八十万岂可不深计哉。东国虽当残破之余。未有数千里内。不能供二万人食者也。若云彼国自当养兵。而兵不足用。何不减去老弱。以奉中国战士乎。又不然。彼之君臣。言及亡国。辄涕泗横流。此勾践栖于会稽之时也。岂不能节衣缩食。以救危亡乎。前闻其国。诸矿可采。后复报罢。岂虑我之求多。不欲开端也。愿足下更详问之。夫士卒无事。若给以犁牛种。食。使之因田致榖。以贸易朝鲜所有。亦必乐之若欲以此当行月粮。则恐未然。至于有心者为之无不可成。诚如尊教也。虏备大坏。至于如此。非公不闻此言。闻长昂勾引土蛮子。近耗何如。并示之。
　　皇明经世文编卷之三百九十五终
　　皇明经世文编卷之三百九十六
　　华亭陈子龙卧子　宋征璧尚木　徐孚远闇公　彭宾燕又选辑
　　宋存标子建参阅
　　天远楼集（议　书　序）
　　徐显卿
　　议 
　　春和赈贷议 
　　春和赈贷议【赈贷】 
　　皇上御极以来、思与海内元元休息、故躬秉节俭。罢虞官山泽之采。捐宫省不急之工。绝左右嬖幸之赏。息奇淫侈靡之费。尝下诏勚民租税。劝力作。通沟洫。所留意爱养元元甚厚。乃若奉行德意、随时制法、以佐　圣天子长育斯民者。则股肱辅弼大司农责也。夫农者。天下之本也。时方春和。则虞书平秩之候也。民方有事于东作。而或不得尽其力者。则河渠宣泄之不时。耰锄耒耜之不具。耕耘耨治之不精。所以然者。衣食赀费之不足也故有其力者未必有其饷秋登冬息而囷积匮于饔餐杼轴空于御蔽。既巳不胜其困矣。况又委填溪壑。于官征私贷取盈之后乎。昔周官之法。有乡里县都之委积。以恤艰阨而待饥荒。晏子举省耕为先生美谈。汉文诏日方春时和。民或饥寒而不能尽力农亩者。议所以贷之。此皆察民隐。重农事。可为今日式者也。愚谓司农之官。乘此具筹划。通行郡邑长吏。取诸帑羡权其缓急。以施赈贷。议者或谓一年残粟。民尚足支。即有匮乏。十室不一二。未闻旱涝凶荒之警。而亟发轻散。非所以厚富积。操赢缩也。愚谓此议。在惜目前近小之利耳。非深见远识、先事独观之谟也。盖民迫饥寒。则工力不赡始以荒致盗后则盗愈荒流贼之不可除以前者未尽后者又积耳不赡则耕作失时失时则凶荒洊至设有流移死亡空数百里之地奸宄盗贼。窃发一时。方欲赈恤而安弭之难矣。涓涓不塞。将成江河。荧荧不灭。将燎原野视今春赈且万倍。而况有凶残之名。讨伐之祸。策无失于此者。故愚之议。谓宜早计而豫赈之。使民俯仰无虞口体足赡、以获专力于农事则丰穰可致赋税可入。府库可充。即以得失多寡计之。犹所入胜所出。而况家殷人足。黔首安业。上下和平。则王道之兴。可不劳而自定也。若夫计户口之籍谨权量之数、杜里役之欺蔽、禁吏胥之侵渔、或讲求常平义仓之设、以勤抚字、或贮积三年九年之谷、以备凶灾、则有司守令职也、谨以是为今日养民兴治助
　　书 
　　与徐侍御 
　　与舒中阳开府第二书 
　　与林侍御论水利第二书 
　　与李中丞论开胶莱河 
　　与李兵道论救荒书 
　　与徐侍御【开垦】 
　　我国家定鼎燕京、转漕东南、今西北水利一兴。羣畿辅莫非外府。东南之民。可以息肩。而转饷不赀之费。可以减省。且近边之地。有阡陌沟洫虏骑不得长驱小民相生相养。昔也旷莽。今也蕃育。实边之策。无逾此者。顾为之须在得人。必有专官领专勑。若委之抚按。徐徐而图。无济于事、西北军习干戈、而安享常食、民习偷惰、而轻去家业、驱之耕种。如赴汤火。亦有利其弃民而私种之者。今垦而为田。度必起科。其肯欣然就否且高原则虑沙压低处则患漂流能尽强之使垦耶是在随地相宜。虚心行事养其全力而用之不必处处开垦不必人人耕种钱粮于何取给。人夫于何取办。民间旧业。有无妨碍。水利初兴。果否经久。必能千虑无失。然后次第请行。诚久安长治之策、深为明公望之、
　　与舒中阳开府第二书【治河】 
　　国家借黄河为运道、上自茶城、下至淮安、方五百余里、治之岂不易易、乃茶城有倒淤之患。徐州有淹城之危。邳州有游塞决口之虞。地方父老、俱言往岁未有此患、自嘉靖末年、河水大发、淮口海沙、壅塞成阜、今则屹然如山矣。自淮而上。水势渐缓。邳州浅房邨之决。吕梁洪平茶城流逆。皆繇于此。夫禹之治水掘地而注之海耳。今不自下流通沙以就其深乃从上流筑堤以防其高舛也。宋熙宁有献浚川耙法者、其制与耒相似。以圆木八尺横于中。以铁为齿。齿列三行。两端有轮。以舟驾之。浅处舟行过。则泥去。深处绠不及。则不必耙。此古人巳试之法也。今访而用之。何有于淮口之沙耶。此就五百里内言之耳。若论全河之势、上遡潼关。上迄淮安。弘治以前、四支分流。一繇孙家渡经寿州。一繇涡河经亳州。俱出怀远县。会淮人海。一繇赵皮寨。经睢州。出宿迁小河口。一繇梁靖口经砀山。出徐州小浮桥。俱入运河。以后迁徙不常。尚存一二支。势犹稍分。未为大患。今则四支俱湮。全河东下。弥漫汹涌。望若滔天。而以一淮受之欲疏其怒万无是理兹建议于徐邳筑遥堤。以约拦水势。使不至漫涨。于近海去处。通草湾鱼沟新洋双港诸口。搃以分其势而杀其怒以广入海之路使无壅滞。淮河则开通济天妃闸。以杜黄流之内入高宝则增筑石堤于东岸之外。开支河以导淮水之外出无非多为委以杀其流使不梗运道。不啮陵寝焉耳。要之论五百里之淤塞。当急去淮口之沙。论全河之要害。当开复四支之道。筑高堤以防溃。乃一时权宜之计。浚下流以就高。为万世永赖之谋。惟当事者胸中有全河。然后能下手耳。
　　与林侍御论水利第二书【三吴水利】 
　　浙西之地、苏州最低、淞为下流、太湖汪洋数百里、散注淀山三一等湖、繇三江入海、三江者。湖海之咽喉也。三江既入、震泽底定、自海塘南障。而东江堙废。水势始北折而为黄浦。趋于吴淞。并于娄江。又溢于七浦白汐。其道迂回屈曲。不能驶急。又海潮日有二至。夹带泥沙。淤塞江路。则湖水泛溢为患。此三吴水利之大凡也。向无专官。每因时疏浚以救目前。而无永久之计。某闻昔人于溧阳筑五堰。以节太湖西北之水。于杭州筑长河堰。以节太湖西南之水。宜兴则有注水入江之渎。常熟江阴则有导湖通江之浦。遗迹可寻皆所以杀其上流也其最急者。莫如治委之法。所当熟议。今之吴淞江娄江七浦白一四湖者、襟带湖海。吐纳众流。不可一日不通者也。吴淞江抚台海公开后、复渐淤矣、白茆七浦同受昆承阳城诸湖、与娄江之溢水善涨易壅。自昆山常熟之间。筑有斜堰。而七浦之流益细。旋开旋塞。今宜疏白茒之淤。开七浦之塞。撤去斜堰。或为石硔。或为石闸。而诸湖以渐开浚可也。娄江虽无阻。太仓以东。多有涨沙。比之腹内特高。如内地开深一丈。则此处倍而为二丈。其势乃平。此开江开湖以治委也昔人于川原广衍处所、每七里为一纵浦。十里为一横塘。使相灌输。无屯潴枯涸之患。即今吴淞娄江之旁。泾港错综。堙者过半。宜以次疏之。使沟渎悉注于塘浦。塘浦悉达于江河。联络贯穿而后可。此疏塘疏浦以治委也吴中之田、高者畏旱、低者畏潦。高者惟开河蓄水而巳。低者非筑圩不可。是宜相地形、度水势、画而为圩、高筑堤岸、令内足以围田。外足以御水。圩岸既固。不惟在圩之田。无霖涝之患。且湖水不得漫行而咸归于塘浦则塘浦之水。自然满盈迅疾。虽高阜之地委治则原自清亦因水势易达可引以资灌溉此筑圩岸亦所以治委也古人于滨江通海之处、悉设官置闸、以时启闭、其小港不通舟楫、则筑为坝堰、穿为斗门、蓄泄启闭、亦如之、闸外设撩浅之夫、时常瞭望、以爬疏积、铁扫箒等船只、随潮上下、以荡涤浮淤、至如栽桑柘、插茭芦、护堤固岸、□悉备具、此又治委之规制。所当讲也。
　　与李中丞论开胶莱河【漕河】 
　　顷闻河渠建议、欲开胶莱之道、以通海转漕、为国家永利、考之元史、自至正十七年议开此河、至三十一年竟以浅湿不可行、奏罢、劳费不赀、终无成功、巳有往鉴。安可复蹈之也。我朝开会通河、在中原之中。为国腹里。漕舟四月过洪入闸黄河水溢。不为运阻。诚得申严旧制、万一河决或徙。当不至数百里外。自冬徂春、随决而治。必不妨运。往年海运、且经高宝。自淮达海。今湖堤溃决。自应并力治之。乃欲兼事于必不可成之胶河力分才殚恐国家日益多事。谚云两不成则一不就。未有舍中原之漕渠。而凿山通海以称便者也。
　　与李兵道论救荒书【救荒】 
　　筑圩寓赈、设糜待莩、救荒有实惠及民、不遗遐僻者孰逾此法但云圩巳竣而糜不继、图之其在广召募之令乎。重劝济之典乎。闻溧阳潘令、择弃地之可田者二三千顷赐富民史氏不征其价给帖令自执业。惟勤限使之开垦。阴寓鼓舞之术民既乐劝则自无难事一时饥民赴工惟恐后不日而成膏腴之亩直可四五万金。史氏陆续输其家之所有。不论银钱米布。计工而酬。赖以全活者。无虑以千数。总之费不过万金。又非尽用金也。非顿出金也。窃计史氏始亦岂乐从哉。敝郡无史氏之家。等而下之。即以千百之产量给弃地令之开垦俱可得数倍之利传之子孙。如更宽其起科之期。则乐从者尤比比也又闻毘陵谭太守、定设糜之法、东西南北各五里饿莩皆就近食之。然许就食。不许携归。则坐毙于家者尚多。窃谓分都分。就中殷实之家。各令出米以供煑粥。官遣义民耆老。设处器物。籍记其数。都有緫管。有分管。东西南北更约之相去一二里。老弱卧不能起者各许携归不至百十成羣。以滋假冐。即一二里之间。饥民或止数十口。或数口。官亦不废其法。盖地愈近则人愈少食粥者。与施粥者素相识面。彼既感德此益乐于布德官视其出米之多寡。或冠带。或扁额。或免杂差。凡可激劝。无不加厚。岂唯殷实之民乐从乎。等而上之。或举监生员。或士夫。各量其终岁有余者。可给吾前后比邻之饥民。无不愿输于官。甚有乡间富户、田连阡陌、合一二里饥饿之民皆其佃户岂容坐视他人出米以救其佃户乎如此。不独游手之徒。无所售其欺。即真正饥民。亦将耻其就食之久。可工者工。可农者农各思以力当食繇是饥民渐少。设糜益不多。何患其难继哉。惟采择行之、
　　序 
　　吴君经略宣镇叙 
　　南征实畧序 
　　吴君经略宣镇叙【宣镇经略】 
　　隆庆辛未　先皇帝德化远被、威灵燀赫、比虏归我叛人、欵关称贡、且乞封通市、宣抚都御史以缺闻、　上以吴君往加往相度形变。设奇制宜。破盈庭之议建必然之画、礼宾厚接以外示盟好外不可招隙而和集人民。严饬将吏以内修守战之具内不可生隙诸虏分市方镇独宣府永邵、卜大成青把都、杂市其间而膳房新开新河之地。又桀虏黄台吉所驻牧。盖抚处经费。视他处不啻倍之君操纵有余能、令台吉益向义怀诚、青永辈故长事台吉遂各效顺无他志。而东虏土蛮。亦闻风皆屈首臣伏。亡有骚动。自是九边得恃君无恐矣。顷三贡报成、　帝用嘉其休绩、晋副都秩、锡之金币、荣矣、予尝从史局观　祖宗时传、征艹莽之才、圣主用人不拘常格则人才自广至屠沽刀笔崛起卿辅往往表旗常之伐。而称勋臣。彼犹草昧时也。嗣是则有以御史迁都御史。或从郡守擢六卿长者岂尽以年劳课爵级。而拔置顾皆得人者。诚谓其才足称耳。君劳着封疆、业称其官、以上副　先皇帝简拔至意。兹绩用日懋、今　上方益向用君、不夺于三至之口。余知君将朝夕竞慑。殚智毕力。及其时。益务怀远。策勋万里之外矣。故世有躭荣待次、望都抚之任、拥节开府。苦不旦夕至者。卒遇缓急。辄逡廵引避。□蹈首鼠之讥。彼其位诚非躐取矣。以视吴君何如耶。嗟乎阶秩轩组一也、能当其任。位副其有。何论缓速。咸称光国。其或浮沉濡滞于资格间。即计阶迁秩。一无所越于绳尺之外君子谓之辱位矣矧可泥常格以论异才。而讪言其超致哉。
　　南征实畧序 
　　往者倭奴盗入中国、民受害者不訾、彼倭贼者窃处岛屿间、髠跣踉蹡、不知中国何道可入。乃中国人如中行说者乡道之使入、夫倭贼者、日本之余岛也、彼无冑甲革屦也。中国贼民引之。彼倭奴者、以一二辈鼓刀跳舞、民久不识兵革。辄窜艹莽间。俄而伏发亦不过二三十人中国者将不知兵。兵不知战。且无冑甲铙鼓进退纪律也。辄骤而北矣。嗟乎倭之为中国患也。古未闻也。　高皇帝神明独断、设备倭将臣虑至远也。乃今则验矣。遂至震动天下、召边兵以捕击之一时缓急量加不妨惟后不当为例耳寇退而加赋于田以为练卒费者岁且下訾。垂二十年。呜呼祸亦烈哉。余读郭公南征事而悲之、当公与督兵诸大臣设机略、出没干戈波浪间。历诸艰苦。而公之功尤在出信票以禁刼掠骑而叱止过河者率之力战令无哗哗者戮公时以兵曹郎参军事　天子嘉其功、拜光禄少卿、然谤毁丛焉、呜呼、将易言哉。今边防废弛、虏情叵测、以公之才、折冲万里。区区海寇。何有哉。虽然功不崇其名而丛其谤。才不发于身。而发于其后。屈伸相因之机。有固然者。乃公二子振振继公起矣。矧　上方安不忘危。匈奴稽首欵塞、而日夜筹兵食。选将率、九卿中尝身亲行阵。有汗马功者莫如公假令有荐魏尚如冯唐者公能终老岩下哉
　　皇明经世文编卷之三百九十六终
　　皇明经世文编卷之三百九十七
　　华亭徐孚远闇公　陈子龙卧子　宋征璧尚木　夏允彝瑗公选辑
　　宋征舆辕文参阅
　　赵文毅文集（疏　书　序　议）
　　赵用贤
　　疏 
　　议平江南粮役疏 
　　议平江南粮役疏【江南粮役】 
　　臣考天下财赋。东南居其半。江南财赋为天下剧详其利害别其标本大槩在于此疏中矣而嘉湖杭苏松常。此六府者。又居东南之六分。它舟车诸费。又六倍之。是东南固天下财赋之源也。乃自顷岁以来、逋赋日积、而小民之嗷嗷者、十室九空、转死于沟壑者相望、二者可谓交弊而俱诎矣、臣尝与一二同志者、今礼部办事进士袁黄等、考览沿革、究极根株、葢知其原。不独在征敛之日增。而科派之无别。是以使重者之益重其弊亦不独在征输之日急。而隐漏之多端。是以使困者之益困。当此时而不为之一裁制樽节焉、诚恐日甚一日、民力愈不能供、而国用愈致不足、此非细故而已也、请条析其槩为　皇上陈之一曰议田赋之数、诸欵全载惟删去第十三条一叚夫有田始有赋。凡与之贡赋。未有不因于田之多寡。惟田数未定。而槩以粮数派征。此侵渔隐蔽之所由生也。臣查各省志书。悉皆明载某府某县土田若干。贡税因地若干。惟苏州府赋书通无土田数目。只据会计原议见在二欵以为征派之则。臣查会计录诸司职掌会典所载苏州一府。洪武初官民土田九万八千五百六顷七十一亩。弘治间一十五万五千二百四十九顷九十七亩零。田亩增减之数从来不能明其故比洪武原额增五万六千七百四十三顷。至万历六年。苏州府册报共九万二千九百五十九顷五十亩零。比弘治又减六万二千二百九十四顷四十七亩。田有增减宜赋因之以为盈缩矣今查户部见派苏州府实征秋粮二百三万八千八百九十四石七斗四升二合二勺。比弘治仅增五百七十一石五斗。及据苏州府征粮册内则该平民二百四十七万八千一百七十一石六斗六升三合七勺。比部所派。增四十三万九千二百七十六石九斗二升八勺。虽此加派。皆系折耗轻赍板席等项。非出无名。然征派之数。臣以为即升斗无有不使朝廷知者。况四十四万石而可使不入会计乎惟此数不入正额。在　皇上则不知百姓有额外之输。其多如此。在司计者动以江南尚有余米可派。而岁岁增加之不巳也。臣愚以为宜将江南各府州县土田开具实数应征粮若干。耗米若干。务使田数与粮数均平画一。据实奏闻。然后刊行书册。永为定规。使百姓晓然知一定之法。而不复困于加派之征。虽有奸宄。亦无所容其欺隐矣。二曰议混派之弊。臣惟江南田赋。大抵尽定于先臣廵抚周忱之手。当宣德初苏州一府。逋粮六七年。约七百九十万石。常松皆然。忱至首□利弊。知官田系国初抄没。其税至重。民力不能办。民田起科止于五升甚轻。又其时大户恃强不出加耗。偏累小户。故将民田每亩例加耗米一斗有奇。以通融官田之亏欠。于是苏州一府。增粮一百余万石。通杭嘉湖苏松常镇。共增粮四百余万石。谓之平米。此平米之所自来初年每正粮一石。收平民一石七斗。候起运日酌量支拨。次年余多。则令加六征收。又次年益多。则令加五为止。除拨运外。有余则入济农仓。以备赈济。谓之余米。遇农民缺食。及运夫遭风被盗。修岸导河不等口粮。凡官府织造供应军需之类。均繇里甲杂派等费。皆取足于此又属郡有荒歉。亦拨余米以补不足。葢其时粮虽加于民。而其补助余积之利。悉归于民。民自征赋一石五斗之外。漠然不见他役之及。官府亦无科索之扰。故甚便之。其后户部以济农余米失于稽考。奏遣曹属尽括而归之官。于是征输杂然。逋负始积矣。昔人有谓文襄余米遗患江南者其言亦或有谓也然所括者止余米耳犹未有他额外之征。纷纷如今日也。是后供应不足。复有均繇矣。备用不足。复有里甲矣。又如京库折丝绢南京库农桑折丝绢。起运马草等类。此旧征之于山地者。而今亦混于秋粮中矣。又如驿传马役驿递水夫户口盐钞。昔议征之于均繇者。而今亦混于秋粮中矣。近年又有义役料解带征兵饷役银三项。复计粮而派矣。葢自余米归官而额外之增视昔周忱所加百余万石不啻三倍矣臣查隆庆元年、应天廵抚林润奏乞复粮额事、以苏州等府广德等州、历年加派数多、乞要遵嘉靖初年旧额征派、户部尚书马森覆称本部卷查坐派各省税粮、自国初至今有一定之额、俱以夏税秋粮马草为正赋、其余各项杂派银两等役另立欵项、或照地科、或计丁派、或编入均繇、或取足里甲、原与夏秋粮草正额无干、惟是苏州等府。不分正赋杂派。皆混入粮内征收。名曰平米。杂派多则正额反累。而不知者以加派归咎户部。不亦冤乎。合咨廵抚、将各项钱粮不拘起存、逐一清查、要见每府夏税小麦秋粮米各正若干。内何项加重。何项为前旧额。何者为后加增。送部查理裁定施行。奉　圣旨依拟行、钦此、是江南粮额之混。户部巳明言之于先矣第有司奉行不力。无心力计算之人。而奸徒猾胥幸其淆混。而干没于其中。故尚朦胧至今。卒未有人任而清之也。臣愚以为宜敕下所司、一遵　祖宗夏税秋粮马草正额征派。不得复立平民余民名色。以滋那移高下之弊。自正额之外。其余杂派征输。或照地科。或计丁派。或编入均繇。或取足里甲。明着定数。勒成一书。必使与正赋不相混杂。庶国有常赋而民无横征之苦矣。三曰议征税之则、臣惟地有肥硗。则获有多少。故制赋之高下因之。此百代之所不易也。国初始平伪吴之乱。将苏松嘉湖所抄入田地定为官田。粮有至八斗者。葢照私租起科也。其后民渐生聚垦荒成熟者。名曰民田。悉报五升起科。官民不均如此。故积逋至于宣德。而周忱始一经理之。官民之名固自在也嘉靖中嘉兴知府赵瀛建均田之策。苏州府知府王仪履亩清量。于是始定不等科则。长洲县三则。最重者三斗七升五合。吴县二则。最重者三斗四升四合。昆山三则。最重者三斗三升五合。吴江亦三则。最重者三斗九升六合。常熟四则。量重者三斗二升。太仓三则。最重者三斗三升。嘉定土稍瘠。科则不等。最重者不过二斗八升。他松江嘉湖每亩率三斗有余。常镇稍轻。仅二斗而不足粮之重至苏州而止矣当时耗米之出。本以补官田之逋欠耳。今槩一府之田。而均摊其粮。是槩一府皆官田矣。何得复有所谓耗米者哉。秪缘瀛初建议。以行之一府。不敢请免暂将耗米亦作正额。通融计算。各府效之。不及详考亦遂以耗作正。且各省粮轻。每亩不过数升。即加耗米。亦不为多。今江南每亩科粮数斗。而又加耗过半。百姓其何以支也。惟其有平米耗米二端为之支吾影射。故每年廵抚之派会计。有于此县增而彼县减者。有于此项多而彼项少者。转移变动。弊孔多端。不过资豪猾之诡计笼利耳又各府州县悉有山地荡田。又有新涨沙田不等报官起科。有重至一斗五升者。旧制葢以供马草丝绢或抵坍江抛荒之数也。及臣查苏州书册内。并不开报细数。又稽之户部亦无籍载可考。如臣邑中止有猾胥一人。世主其籍。小户有报公占江坍等项应开除者。非重贿此胥。不可得。举臣一邑而他邑可知。奈之何委良民之膏血。而充奸徒之侵蚀也。臣愚以为宜敕下当事者逐府县按田籍报。如苏州一府。先列钱粮总目。后开某县某则田若干。该粮若干石。各项加增若干石。必合总数无差。其山地荡田等项。臣以为不必有多寡等则。山地除高岭大石。荡田除无人佃种外。悉起科三升。或四升。着为定额。仍不得加以耗米名色。以致混淆偏累贫民。其应供某项。应补某项。俱填注明白。总入会计。又如嘉定一县地瘠不甚宜稻。每派征数嘉定县改折居多。兑运白粮。或多派各县。嘉湖二府往往踵之。此法一出。府总县总各操其权。奸利不可胜穷。伸缩在合勺间。而此辈之囊橐巳狼籍矣。上官无所究诘。小民无所控诉。是岂画一之制哉。钱粮重事。未有数不归一。而能禁人之不侵欺者。此江南今日极弊之政。不容一日缓于厘正者也。四曰议蠲减之条。臣惟国家惟正之供。岁有常制。主计者方日鳃鳃焉。虑所入之不足当所出矣。是安可轻议减损也。顾其浮滥不经。利不归于上。而费乃独贻于民者。安可不为之裁制也。臣查得苏州一府。额办驿传马匹银二万一千六百九十二两零解赴山东北直隶以备买马之用。历年积欠。民间甚苦之。又各省移文催征。岁无虗月。文书往来。动有耗费。其弊无穷。且江南非产马之地。其税额极多。何得复有此派。今亦以耗米尚余之故。复混入秋粮数中。似非　祖宗旧制也。即朝廷蠲此二万金。未必遽为马政之累。臣以为是所宜从宽减者也。又如凤阳仓麦五千七百石。每石折银四钱。镇江府仓麦五千石。每石亦折银四钱。臣查此二项旧原解本色。因彼处积麦无用。乃改折色。然京库麦折每石不过二钱五分。而凤阳镇江乃折四钱。江南米价不过三钱。而麦折乃至四钱。此不可减而从京库之例乎。又如江南水次。江北淮水次。正米每二石。该芦席一领。以三分为率。本色二分。席每领一分二厘。此不可少也。折色一分。席每领银一分。米既巳折。席价亦何所用乎。又如德府禄米一千石。万历八年。题准改折白米。每石折银一两。糙米一石。折银九钱。又每石加脚耗银二钱。米既改折。不应复有脚价。今米一石。折银一两二钱。江南米价至贱。是一石之价。几费民间米四石矣。此脚价独不可省乎、又如泾府汝府养赡禄白粳正米各五百石。景府养赡禄白粳正米一千石。此旧制所无。皆派之于余米者此条所派尤为无名臣以为是当出于原所分封之国何以复偏累江南也独不可议改派乎。又如凤阳府仓正米八千石。扬州府仓正米一万二千一百八十五石。皆每石折银六钱。今正粮折银每石不过五钱。而此二处乃折六钱。独不可省而为五钱乎。又如近年额外拨办料价银。苏州一府该银七万三千一百三十七两零。内工部四司料银止该三万两。余解修淮河等用。顷年河流稍宁。乃据以为常。而岁岁征敛。是独不可以议停止乎。诸如此类。臣不能悉数。然皆不系上供。而可少宽之以苏贫民者。臣愚以为宜敕下所司。逐一详计应去应减。务虗心条议。毋拘成案。毋惮更张。必使宽一分而民受一分之惠。斯今日东南之大利也。五曰议偏重之派臣惟因地制赋。赋之有厚薄者势也。至于　国家有供应钱粮。自宜计亩加征。何得照粮增派也。臣查各省田税每亩三升。惟江西浙东以斗计。浙西江南则以数斗计。是各省粮一石。可当田三十三亩。江南粮一石。仅当田三亩耳。以三亩之额而当三十亩之派。是不重者益重乎。臣查供用等四库。苏州一府。料价四千四百十六两零。计粮加派是巳重而益重矣此江南所以愈不堪也几居天下十分之一。又近年新派工部四司料银二万九千一百七十九两零。而河工修理复四万有奇。几居天下五分之一。葢皆以计粮而派故偏重至于此极臣尝筹之当今偏重之税。非独江南困也。臣考光禄寺所派顺天等八府。及山东河南等处如每细粟米一石。折银一两。赤豆每石折银一两四钱。芝麻每石折银一两三钱五分。小麦每石折银一两。诸如此类。悉费民间三石。而内库之折。更有加焉。故北地之民。自田赋外。丁银有每口出一两者。其困穷亦巳极矣。至如江南白粮每石自增耗舂折水脚车夫等费。大约四石而致一石。查得细米诸色荳并各省果品物料。皆折银解寺。该寺自行召商买纳夫此诸项可召商而买臣谓本寺白粮宜少高其折价而亦召商买纳可也臣又考国初设上林寺四署。自棕园漆桕。下至菓。皆取给于此。遇有不足。令买之民间。岁用钱不过一千八百万文。钞四百万贯。皆于天财库关领。正统间。始会派各省直。动支官银收买。至正德而后。遂增至三十六万余。今四署所供岁不过四千余两。而园户之口粮。官吏之禄给。又取于官帑则四署之设不惟无利而且有费矣臣愚以为光禄之费。系上方玉食之供。自当与天下共之。请敕下该部总计天下田数七百一万三千七十六顷。又总会一岁应供诸料价数目每亩均摊。大约每亩一分而足。尽解光禄寺。召商买办则天下皆无杂派均受轻粮之惠矣何至偏累畿内近省。亦何得照粮增派。而重困于巳疲之江南哉。其上林四署。乞尽法清查。尚有余利。可归官者。仍入光禄。以减各省之岁派诚今日之大利也。六曰议派剩之目、臣查天下税数。无有所谓派而未尽者。止因苏州府有耗米一项。出之于民。而不载之于籍。即如漕粮中所加四十四万余石。折耗之多极矣。非果有未科之田。隐漏之税也。安得尚有派剩之米哉。见今会计内。乃有派剩米三万八千一百三十四石三升。每石折银七钱。该银二万六千六百九十三两零。解宗人府等衙门折俸。葢惟不算耗米。故有此剩余耳。司计者不能细加考求。几有所需。皆加派苏州。不知派一分。则增取于民一分。至于今而剥肤椎髓皆此说基之也。臣愚以为宜敕下所司。详考赋额。果见余在何处。果见何项派而尚未尽者。如果为额外之目。乞即与除豁。不独杜将来之洒派。而亦可消奸宄之隐蔽矣。七曰议白粮之运、臣通按国家岁派光禄寺及内库各项白粮共二十万十七石。此正额也。　皇上所得按籍而知也。及查每石加白耗米三斗。加二舂办。该米二斗六升。夫船本色米四斗。折色米四斗。折银二钱。又车脚银杭嘉湖每石六钱。苏松常每石四钱。是白粮一石。所费民间米九斗六升。银八钱。通正米为四石余。始当白粮一石。则此二十余万实为八十余万矣此天下之所无。而独江南之所有。民几何而能胜也。故近日有贴役之征、每粮一石。通正耗又加役银一分四厘。民力愈困矣。然至一佥当白粮户。往往破家亡身。葢关津之留难。阁浅之盘剥。暑湿之浥烂。风波之丧失。日与死为邻。而又各钞关之船税。临清厂之带砖。船户之抑勒。水夫之索诈。其苦千态。既至河西务。则有剥浅之损。失。既抵通州。则有搬运之偷盗。既到后门。则铺垫之费。岁甚一日。且吞声而受痛矣。此一白粮也。而民之费如此。民之受累如此。　皇上之所不及知。向来诸臣亦未有周知其苦。而建言及此者。臣愚尝私筹之。　圣祖开国金陵。白粮运入燕京非圣祖立制本意固宜斟酌改易此数郡者在辇毂之下耳故白粮以民运今京师远在三千里外。岂意今日劳民如此也。诚宜破拘挛之格。敕下所司会议。其光禄寺白粮。应均派天下折银买纳。今江南军运粮不下数千艘。臣以为当充运日。即令各卫所运官公同寄派。每船应载若干。量除其船价之半。亦可以免贴役之派。运军到日。别设科道官各一员。收贮公所。其后门等处加赠。一照常年旧规。收完转纳内库。无使又累及贫军。而又于临清免其带砖之累。运军亦且乐从。如是则可以免解户之破亡。而亦可宽江南百一之费。所当亟于裁处者也。八曰议兵饷之实、臣按国初沿海、设诸卫。络绎相援。专为备倭计也。嘉靖中。倭夷内讧。各港哨始募水陆兵列守。一岁合用粮饷。并上司阅操犒赏修船置械等项。该银七万八百两零。内除宁国安庆太平三府协济银九百三十二两九钱。又太仓镇海吴淞江三仓军储内扣省羡银一万一千六百二十三两。本府留存盐钞银五千五百四十九两六钱。实该征银四万九千五百六十三两。定派每石平米加银二分。自倭难至今三十余年。岁岁加征。是岁岁被寇也。吴民何以不困哉。臣查苏州府均徭用内一欵。操江兵饷银二千二百二两留本府兵饷支用。今不在扣除之内。又每年防御不过春秋二汛。所开犒赏果皆无破冐之弊乎。以七万余金之费。养士几何。果在行伍而无影占之弊乎。臣不敢必也。臣又查各州县差操民壮。其二千四十名。每名工食银七两二钱。又该银一万五千四百余两。今各州县除守城杂差外。不可以其半充防御乎。太仓镇海二卫吴淞千户所额设官军。果可使之坐坚城享厚饷而不效一力乎。乃顾偏劳重赋之民。又出养兵之费。非　祖宗之意矣。臣愚以为宜敕下抚按详核兵数。度海波无虞。兵宜从减。更将镇海吴淞等三卫官军。抽其精锐。给以行粮。春秋汛期。委严明将领率赴应守汛地。协助防汛。汛毕仍还各卫。如入卫班军故事。亦可以省兵饷之派。而并渐复　祖宗设卫之规。亦宜亟于讲求者也。九曰议折银之例、臣按永乐十一年、　成祖皇帝更定京库金花银。每米一石。折银二钱五分。行之二百年无变矣。今户部议折往往以五钱为轻。甚至七钱八钱如万历七八等年。江南大水。颗粒无收。定议折银皆是六钱。原司计之意。葢以正米一石外有耗米四斗。即折六钱尚有二斗盈余。以为加轻于民矣。不知此四斗者本系运军折耗不入正数者也即使全运。朝廷止得一石耳。顾议改本因岁荒。乃更欲多折一钱以为苏息贫民。臣不知其何心也。至于此外更加七钱八钱是耗米初不入朝廷。今反因议折。并运军之所得而悉归之于官非恤民之意矣臣愚以为宜敕下户部。今每岁议折。悉从五钱之例。不得复有增加。以为取盈之计则不惟法制归一。而朝廷亦无愚使其民之嫌矣。十曰议存积之重、臣按各省直府州县、率有存留钱粮。葢所以备军储赈济。及官吏廪禄。一应诸费、所谓藏富于天下者也。臣查苏州一府。存留米二万二千七百三十石零折银七千七百二十六两零。太仓镇海吴淞江三仓米五万五千余石银一万八千余两。皆以供军储。所留于各州县者。不过正米一万四十石耳。而官吏师生久给。皆取足于此矣。征输未及之数。又包补于此矣。以故一遇凶歉。府县官束手无策。前此抚按赃罚。未行起解。地方一旦有缓急。犹可借以赈救今悉括而上进矣。又岁岁增益。不足且曲法而取诸罚赎矣异时者府库。尚有累朝遗蓄。少者亦不下万金。自嘉靖末至于今。不独无遗且或以来岁之征应今岁之用。日皇皇而不给矣。夫如是欲禁有司无为分外之征。上官无设巧取之法势必不行矣。臣愚以为自今　国家有蠲贷之诏、径征起运本色、或于别项、少加宽宥、无徒以量免存留为名、庶几百姓得沾实惠矣、十一曰议荒田之核、臣按万历六年册报苏州土田共九万二千九百五十九顷五十亩零。比弘治巳增六万二千二百九十顷余矣。及查近日征粮册内。又有无处荒粮平民三万二千二百六十四石九斗九升。每石折银五钱。该银一万六千一百三十二两。若数年之间。报荒如此之多。后更数年。将何如耶。即有坍江名色。可托以支吾然亦不过太仓常熟沿江之地有之耳。臣前所谓新涨之沙可补也。荡田之税可补也。何至竟委为荒粮耶臣闻其、中弊不可穷有因坍一亩而报数百亩者。有因无主抛荒田。捏作巳业。而以成熟田报抛荒者。有因量田时身为耆民。将巳业谬作荒田。诡免粮税者。以故荒田之粮。皆归于奸民。而赔补之累。乃缺于正额也。且既云荒粮无处。似宜从宽恤矣。乃每石折银五钱。彼熟粮本折各半。而荒粮独全折银。是荒粮反重于熟粮。则以银可侵渔而米难隐匿故耳臣愚以为宜敕下廵抚、通查前后荒田数目、要见何县实荒若干。因何钱粮无处。何县沿江坍去若干。见今有无抵补。委官踏勘。逐亩清查明立界限开注区分。其有以熟作荒。隐蔽粮差者。许本区首告勘实。治以重罪。然后总报粮数。若果系荒粮无处。即与开豁。无得复混载书册。以滋奸胥诡寄之弊。其裨益于民生国计非浅矣。十二曰议征敛之期、臣观江南之所以日困者。固由于赋税之独厚。而亦以有司征比之无序。是以日迫而月索耳。臣身在嘉靖中。其时运军率以二月毕兑。三月始征折银。江南民事四月方兴。民家此时多有余积。以备田工之费。又其时米价差长。少得余利。便自充然。其后悯运军之守冻。改兑限于十一月。民得乘其有余。即以完官。固称两便矣。然兑运甫毕。有司严限。即追比折银。方收成日。粟米狼籍。不免贱粜。至播种之日。工本率取诸称贷。夏秋之间。米价少高。又出息而借食于人。此小民所以愈不足也。不知当兑运之毕。所当急征者。特轻赍一三二六。及板席等类。此十分之一耳。何为而遽严比通完乎。此有司先于急之弊也。又如京库折银。此系上供正额。所宜先于别项者。臣查苏州一府。京库折银正米七十六万四千八百二十六石零。每石二钱五分。该银十九万一千二百六两零。通一府计之。特十分之二耳、乃自万历六七等年又有拖欠未解京者。至使　皇上恩诏优免。而京库银犹逐日征比。岂一府钱粮。自七八年来。尚未及三四分之数乎。此有司失于缓之弊也。臣往见大户狡猾者。辄贿嘱吏书。今来尽数起征此弊亦希矣如名下应完银百两。止将十数两应比。余悉诡匿不登簿案。不应比较。小户之愿还者。顾日受笞公庭。虽责其尽完。曾不能抵富家一户之拖欠也。迨其后有司坐违限之罚。而朝廷受亏课之累。职。此之由矣。臣愚以为宜敕下廵抚。将钱粮自夏税秋粮马草正额外。分别何项宜先。何项宜后。征完即行逐项分解。无得那借。其京库银。宜分四季征解。不如期者年终类奏罚治。其比较簿籍。亦宜颁降长格文册一样。循环二本。明开某户应该粮若干。各项该银若干。以十分为率。定限每月完纳一分。逐季倒换照验。所完分数。必使无欠如是则吏书无所用其隐匿之私。奸猾无所容其欺赖之术。而国课亦不至于亏损矣。十四曰议积谷之制。臣惟积粟以待饥歉。所贵出陈易新。要为斯民之利耳。非谓徒贮之无用。贻地方以监收之害也。迩来郡县在在积谷。视多少以为殿最。法极严矣。然县官取盈。不免有科罚之扰斗级看守。不免有盘折之赔。葢藏不谨。为风雨所蚀。管钥不慎。为奸盗所侵。贻累于典守者。无穷矣。及至郡邑水旱。民饥流离。曾不闻发斗粟以资赈济。徒闻今岁查盘折榖几何、明岁交盘赔榖几何。是使先王救民之良法。乃为穽于国中矣。岂法之弊哉。臣考历代如常平义仓社仓之设。皆以通有无。化新故。为利甚大。本朝独以济农为名。深识所重。而今日之弊。至于如此良由有司惮于出纳之劳。以为吾仅守成数足报绩而去。而监司者委官稽考。漫不省视。不过一按文籍问徒数名罚赎入官而巳。臣恐考竟其实榖之在仓者。有不为灰烬几希矣如是则不若并其法而废之。犹可以免遗害于官民也。且臣闻天津临德等仓。所积小米巳逾六七年。谷犹消耗如此。况粟米乎。臣恐亦徒有粟之名。而鲜粟之用也。臣不敢远举汉宋之事。如近日山东兖州府邹县知县许守恩。四乡各立官仓。将所积榖遇耕种时放散小民。收成后担赴就便仓口还官。止补折耗三升。有罪应罚赎者。除开报上司外余悉听入粟。故官廪充溢。民不见有查盘之扰。而坐飨借贷之利富豪大户。亦不得乘急而多取小民之息。故邹县之民颂之如父母。举此类推。则积榖之制。未尝不为今日利民之政也。臣愚以为见贮榖粟。略仿邹县收放成规不责民以花利。不假吏胥以笼取之权。水旱如何赈赡耕敛如何周给母颛握成数。取具文卷以图塞责其为利益于民生非浅鲜矣。臣智识短浅。所得于见闻如此。非敢必遽能尽利弊之详也。亦非敢必遽能一一推行之而无遗也。然补偏救弊之要。足国裕民之本。巳略举其要矣。臣尝譬之。治天下如治家。然善治家者。其于良田美产壅植之必勤粪治之必力。会算之必精。而其抚恤农佃者。亦无所不用其厚。何者彼诚以为衣食之原。出于此也。今国家之于江南固所谓良田美产也可坐视其日就败坏。而不为之所哉。此臣所以不容巳于言也
　　书 
　　与李道尊论水利 
　　复王道尊 
　　答许参政论常熟水利 
　　与周元孚 
　　与李道尊论水利【水利】 
　　敝乡古称泽国、内有具区以汇诸水、环吴皆江、有诸浦港以泄其流、他不敢泛及、即以敝邑言之居郡城之东北凡浙西苕霅太湖东泄诸水、由吴江经郡城、会于常熟、自无锡而北、太湖分流、及荆溪孟河诸水、亦会于常熟、常熟在汉唐。有三十二港以泄全吴建瓴之势、旱则资潮汐。潦则藉分杀。故田常稔而有此名历宋元数百年。中间疏浚诸说惓惓独详于敝邑。载在正史。可考而镜。至元末独存四港。巳东为白茅。尝资为运道。其流最大。稍北为许浦。正北为福山港。极西北为三丈浦。至正中亦几湮废。故江南水灾无日不闻伪吴之起。首浚四港。　圣祖因之。故于此四港。各设廵司防御海警。以总势论。太湖之水。大半归于敝邑。而正东所受郡城阳澄湖娄江众流。亦下而归于敝邑。故敝邑乃三吴之尾闾。敝邑入江诸港无壅。则长洲吴江无锡诸浸杀其六七矣。又以四港论。白茅入海稍纡而东。计百二十里。许浦亦不下百里。独福山港在县城正北入江。仅三十六里最径而三丈浦。则以泄西大河诸水。其利在西北一方。于邑似少缓焉。此其大槩如此。嘉靖末抚台海公尝浚白茅一港。几成而去。然累年犹少赖之。至许浦福山二港。则置不讲。顷年惟三丈浦既大浚。又旁至奚浦鹿苑。纷纷动众。皆为一方计。又皆为有势力者计耳。而邑之大形势大利害或未及也。迩者水患相仍。岂天雨顾独多于今日耶。良由出水之道既壅。诸流既无所泄。而又加之霪潦如倾。又何怪其溢而至于漂庐荡陆也。故为今目前最急计。则无如择其近而易为力者。如福山一港。先加开浚。然后以次及于白茅许浦。白茅差尤易。以海公之浚尚不远。犹能通流故也。福山港一通则郡城直注之水。径从北入江。敝邑长洲吴江诸浸。可杀其六矣。
　　复王道尊【均摊荒熟】 
　　大要江南之困、葢重于杂派之多、而杂派之可以诡影而冐破者、莫如料价、即以敝邑常熟一县言之、嘉靖中、　国家烦费极多、于时每岁料价不过八千二百余两耳。近二十余年稍增至一万六千九百余两。此其故葢由有余米之名。故岁岁增加。又诸有司惮于握算。积书奸吏。乐于加派。因之干没故于每岁所报山场荡田诸不等升科粮田。不以减槩邑钱粮。或摊免坍江板荒诸额税。而悉以归之料价。故于料价之甚可缓者。皆尽数征解。即如敝邑书册中有听派料价一欵。此其端略可见矣。又如顷岁因淮河冲决苏州一府。骤加料价四万。原议于河堤条筑完日免派。今堤完巳阅数年。而此银未尝少减。况漕河修堤巳于轻赍一钱三分内。每石扣银一分。为河上之用。敝府漕粮六十五万。每年得六百五十两。通计各府均扣。似可足用。何必独于敝府重加四万金耶。又顷见抚按两台、深悯板荒之为害、议于熟田均摊荒粮不佞居田中最久、稍识此弊、葢敝处土壤、高低悬绝、有高乡板荒。有低乡板荒。高处有一等田最瘠者。即布种不甚发生。遂为弃地。然此不过百中之一耳。其它因人少而荒者。每亩可得草束银钱少许。业主颇乐于此。低处有第五六等田最卑洼积水。岁不能熟者。其它有茭草鱼鰕可采。利略与高乡相等。又奸猾诡因荒田一亩。报作数亩者。官府何尝履亩亲量。若槩与摊税熟田。恐将来抛荒不数年且倍于今日其害有不可胜言者。愚意以为凡此板荒。俱宜量免一半。地方之人。必且欢然承受。即有赔补。粮长亦当甘心。但所免一半。当为议补。敝邑往时人丁十万。工部坐派四司供料银二千七百余两。每丁共征银二分七厘。其后因敝邑余积数多。免派丁银。改于余积项下出办。历年巳来。所告升科沿江新涨沙田。岂必颗粒皆征于官。岂必分毫皆补于正额哉。诚令详核其数。且将倍于五千四百石者。愚以为即以此补板荒所免之半。犹且余其半矣。此一说也。不然则如修河所派四万金者。必不尽蠲。宜以二万免派。槩七邑均之。每县可得减三千金。为米六千余石。其于补板荒之半裕如矣。此又一说也。
　　答许参政论常熟水利【常熟水利】 
　　奉读来翰仰谂台下忧民之切、而所谓浚吴淞疏支河筑围御水三说、皆吴中今日急务、台下一言而要策毕举矣、水利之说、不才究心于此、亦巳数年、第恨徒得之策简中、无能一身履其地、詧度形势、相视脉络故不敢轻意肆口、然至今日所言治最当先及疏泄襟喉要处、往往不出古人所巳试、如吴淞为上流所急是矣、考宋史张献叔、及本朝钱溥、皆云松江东南高仰。西北洼下。其受水分流之大者。曰吴淞黄浦。今台下巳浚吴淞于此两公之说、盍再加詧、恐上流应浚者。不止吴淞一江而巳。自此巳下。其流益分。其入海之道。亦益缕折。所不及详数。贤常熟人。则一邑水道。所身历而可指数者、请为台下略陈之、敝邑居吴郡城东北。太湖之水。一由长洲而下。一由巴澄而下以常熟昆山为尾闾。而常州诸流。则自无锡百渎望亭宛山荡而下。无虑数十道。亦皆以常熟为汇。故唐宋治水。言上流必于吴淞言下流必于白茅七浦实称并重。考之赵霖、尝云自田圩既废。水通为一。遇东南风。则太湖淞江与昆山积水。尽奔常熟。北风反。则常熟水之东赴者亦然。是见敝邑形势。最关诸水冲要。其后任古陈弥作相、继相度、论水利甚明悉皆言常熟之浦二十四悉北入于江昆山之浦十有二悉东入于海葢昔人患淞江不能独胜太湖之注、而独重于敝邑如此。及详治水诸策。莫精于钱武肃。宋三百年。大抵因之。其所设开江指挥。专以一驻常熟。范文正时稍益卒至二千余。则其重又可知。今欲尽复四十四浦之旧。必非力所可及若所谓白茅许浦福山黄泗四浦。则似与吴淞江之势。相为联络。必不可缓。葢此四浦者。元人尝资为运道。至张士诚据吴。不惮劳民大发卒浚之。故我　圣祖平吴。因置四廵检于四港之口。以当时四港最大惧盐盗之出没也。百余年后渐至湮塞。弘治中都御史何公、员外祝惟贡、大加开涤、今又百余年、湮塞等于平陆矣、夫此四浦者。白茅居邑之正东。折而入于海百二十里。稍纡东北曰许浦。入江八十里。当邑城之北曰福山港。入江最近。三十六里。西北则曰黄泗浦。入江九十里。白茅往为海公略加疏浚、虽未迄工、海口尚未大利。然今流幸稍通、数年巳来、亦赖其利、乃其最径而切、又稍近而易为工者、则莫若福山一港而巳、此港受东来直注之水。到江最易。宜与白茅称亚。其旁多粮田。顷者渐瘠卤不堪矣。然而未有言及之者以白茅昔时称为运道。其名最着。故言者往往先之。又福山之湮久矣。有势力之家。不蓄产于此。小民徒咨嗟于穷檐封蔀之下。谁则知之。日者敝邑所议开。乃皆在三丈浦奚浦。所费亦不赀。则以此二港有三四要人田庐尽在其间。故出力得首从事耳。不知二港所泄者乃自无锡胶山陆墅诸水会于大河。而播于此。二港于常熟实无与焉。乞台下于吴淞竣功之后、移节敝邑、按视四港、及遍考羣说、如果愚言、或有根据、即赐度工兴事、且旧籍所载福山港所开工食、大约不过四千二百有奇、以易具之费。而成三吴最急之工。台下于施工先后。取效迟速。亦宜少神留焉。不才又闲闻言今海口俱高于内地、即加开治、终亦无利、此近孩童不解事语、昔范仲淹上吕相书。其辩江流若高必无姑苏一语足破千古。又濒海之地。特高于他处谓之冈身。葢天地之气至边则少结以限海潮。惟不浚则海口之日壅。望之似高耳。惟台下先烛此说之谬、然后循次修举、他若开方挑工均工散银、诸所规条、在台下巳得良法、不敢喋喋、
　　与周元孚【边才】 
　　大要今日纷纷、举边材、举将材、恐亦是一时涂塞耳目、不得不然耳、夫将之得人、在主帅所决择、有李郭则偏裨皆堪任大帅、有宗统制、则麾葢负弩者、皆称天下神奇、当时何尝闻哓哓而举之、即哓哓举之。则本兵总督。平日所指使而意属者何徒耶若边材之说。尤似拘曲之见。且欲冲锋夺旗。决机两阵。此诚不易得。能实心任事即是真边□□今之时第以实心应事者充之果利吾器。果饱吾士。果修吾封疆。果抚吾将卒。果不以蒙蔽为能。果不以刻剥为计。斯悃愊者可使。崛强者可使。北人可使。南人亦可使苟集吾事。为国之捍而巳。何必标边材之名。反为树私之地耶。人材难得。而至于经略边事。其才尤难。弟谬意以为今不患无材而患无实下手做事之材耳诚使庙堂超然远览。决去一切旧染。廓然耳目。举天下忠实而有计算者数人。布置诸边。假之岁月。宽其文法。与以便宜。不挠其举措。不索其馈遗。不遽绝虏和。亦不尽狥虏意。如是四五年后。死亡渐复。勇气日倍。虏敢凭陵若是哉。若只令轻锐与博一旦。固万万不可。而徒欲掩饰苟且。不为长驭远驾之图。则祸自此始。将不可支。　国家从此遂无息肩之日矣。庸人惟见未市之先。岁有杀掠。即今仅一讧。所得尚多。不知前固无三百余万之费。况此一举。所丧略足当前之数年矣。可犹曰胜图在我耶。
  </div>
  <div class="pagination">
   <a href="皇明经世文编_page137.html">
    上一页
   </a>
   <span>
    ...
   </span>
   <a href="皇明经世文编_page133.html">
    133
   </a>
   <a href="皇明经世文编_page134.html">
    134
   </a>
   <a href="皇明经世文编_page135.html">
    135
   </a>
   <a href="皇明经世文编_page136.html">
    136
   </a>
   <a href="皇明经世文编_page137.html">
    137
   </a>
   <span class="current-page">
    138
   </span>
   <a href="皇明经世文编_page139.html">
    139
   </a>
   <a href="皇明经世文编_page140.html">
    140
   </a>
   <a href="皇明经世文编_page141.html">
    141
   </a>
   <a href="皇明经世文编_page142.html">
    142
   </a>
   <a href="皇明经世文编_page143.html">
    143
   </a>
   <span>
    ...
   </span>
   <a href="皇明经世文编_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
