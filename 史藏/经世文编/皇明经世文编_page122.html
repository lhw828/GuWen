<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 122 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 122 页/共 172 页
  </h1>
  <div class="content">
   一臣所以计费十万者、因用旧兵同往、须无失信。如去岁援闽援江西、身经数战、斩首三千、官兵白衣在行间者日夜望一介之命。今尚未蒙勘覆、况浙江原认福建功赏八万两、旋以总督被逮、已解中途而辄还、士心宁无失望乎、戚少保在闽在蓟议用浙兵此廉颇之□用赵人也且兵士俱系名门大族。各有身家之累。今远戍福建。必优恤安家。以二万兵计之。共得六万两。再量给旧功。约四万两。此所以请十万之数也。今闽倭寇往来无时、登犯莫测防御之兵必二万、预备之粮须两年、而闽上无库藏、下乏征输、仓忙空匮之际、将士枵腹以执锐、此势之必不能者也、
　　一伏覩　祖宗建设、以将领司统驭、藩牧司军饷、宪臣司紏察、抚臣兵备、专司调度、一代之制、诚为尽善、但职业既分、而协恭者少、兵戎以鼓舞为先、臣不过司统驭之职、而于兵食馈饷鼓舞之具、不能兼运、况临敌机宜、在于须臾、而有司乖和、兵气所系。至调度之官。处臣轻重。又有司观望所在也。臣连年历收微效者。乃总督信任之专。假以便宜而弗遥制其机。以故有司信从。协心共济兵民合一之所致也。今闽浙各设提督、而两省事权巳分、其运筹大臣、既巳各司一方、而臣以武弁职在身先。士卒乃兼任两省。欲臣之无掣肘难矣。况兵出于浙而远事于闽。岂为长久之便。伏望　皇上怜将权之日轻、机宜之掣肘。兵食之不相为谋、敕下廷议、亦如往年浙宜事例、使浙闽兵食事体。处处止帚一。毋顾此失彼因远遗近方能犄角成功不致延蔓贻害、地方幸甚、臣等幸甚、
　　请重将权益客兵以援闽疏【重将权益客兵】
　　窃念臣一介武夫节因军功、谬叨　圣宠、寄以一面每切感恩思报之诚勉竭驽骀奔驰之力、但照倭奴鸷悍技精须用素练节制劲兵、以五当一、始为万全其连年调剿、随向克捷者、良由军门尝付臣以万余教练所致、至于统督经过、秋毫不犯、旗鼓一临、众莫敢后、虽由恩威并济。而其畏威不怨者。又由臣任浙江台金严将领与兵备道协同地方。亲入众兵之籍一切顽梗奸宄之徒。逃匿之弊。皆得并其妻孥。制其死命。故能得其死力。此言平海之战也今春因破府卫巨寇。奉钦依新旧增募一万余名赴闽仰仗　天威克收全捷亦臣初出浙江。人心尚属维系。今任福建、与浙江势不相属而见在兵士、不过上畏国法。及念旧义而巳。夫以不相联属之势。而加之以违土思止帚之情。兼闽中兵饷计日可乏。遂将部兵议分二、班。止留六千防守秋汛。是亦不得巳之计。奈何闽地三面滨海。前兵分布三路。愈见单弱。近十月内节据福清泉漳兴宁等处报称陆续登犯倭寇二万有余、缘臣部兵既势单于分戍又病伤于久劳、十人之中、疟痢过半、军门调度宣布　天威鼓舞再奋于是水陆巳经共奏一十二捷擒斩焚溺巳及三千余、奈何贼日沓至、兵力有限今战剿不尽之倭、尚有万余、见攻仙游县城、臣以疲兵再加选料、兵虽至愚亦知众寡莫敌其应践班浙兵又皆为所隶邑治。百计阻挠。而沿途设禁。不容入闽无怪乎兵怀故土如骄子而不可用也。计今见在贼数、非精兵三四万、不克荡平、欲行赴浙调募。既明禁于官府。又暗制于有司。臣以不能制其死命之权而用思土畏戍之士。求必得其死力。诚未见其能济也。设使奉　旨召集。亦须用旧头目。恩重法轻情义联束。而闽浙山川险阻又二千余里。兵众日行仅可二舍。亦恐远不及事。而况有此分限之艰难乎。殊不思八闽万一不保。亦不免赖浙江江西广东三省之精兵以图恢复。与其收功于焦头烂额之秋。岂如早为曲突徙薪之计。其间难易轻重。不待智者而知也又查闽中倭寇、于上年攻破兴平府卫之徒、仅五六千之数、今年入犯、则二万有余、设使倭再获利而止帚必空国入寇、夫八闽之祸不在倭夷而在山寇。与心腹之间时山贼张琏之党林朝曦在也其山贼之消长乃系于倭寇之有无苟兵力不济。威名少挫。倭夷空国而寇于外。山寇乘隙而生。于内。八闽立有土崩瓦解之势矣。为今之计、伏望　皇上轸念八闽、为江浙唇齿财赋相邻之地处臣以统一浙福之责。重以节制调度之权。大阿之柄务止帚将领、庶法重而心齐威尊而令举、又通以游援之法顺其重土之情、斯人人乐为效用、庶几其有济也、
　　经略广东条陈戡定机宜疏【戡定闽粤机宜】
　　窃念臣本驽骀、世受豢养、惟所任使、务在捐縻、迩蒙皇上置臣八闽、授臣专阃、功微赏溢、力薄任难、夙夜皇皇、惟不能仰酬万一是惧、近奉　明旨、兼管惠潮地方、及伸威营务、葢之至重、□之至艰、臣自知其不胜任矣、顾惟武臣以灭贼为义、以徇国为忠、臣受殊恩、敢不慕义竭忠以图报称、窃见各省军务、并设镇巡。然皆抚臣效谋镇臣效力。犹以股肱心膂。相须而后成功。故凡一切军情。悉由抚臣建白。而后折衷于兵部。取裁于庙谟。指示发纵。胜筭具在。武臣犹走狗也。驱之则前耳。乃今臣在福建。而惠潮则隶广东。伸威营则隶南贑。各该抚臣。厥有分十。事非画一。谋岂佥同。揣臣以一身周旋各省三军门之间。身难分投。才乏合从。联远为近。斡异为同。委非所能。亦非所职也。若臣复拘常调不尽直言。或情状未悉　上闻。而吁谟亦难遥度。必俟论定而后从事。其如旷时废事何哉。臣窃以今日之广东。犹五年前之福建。福建外患虽重。腹心受伤犹轻。广东外患虽轻。腹心受伤最重。受伤之说甚长、臣不敢引远、请借福建为喻、福建尝苦倭寇、不啻十年、亦尝设镇巡计兵食、目不暇给、而卒无尺寸之効、亦以实情未尽上达。而处置未尽得宜也。至都御史游震得谭纶据实　上请。乃发内帑先后共五十万金。许募臣素练之兵二万余众。鼓行入境。戎心巳寒。易若发蒙。顺如破竹。海倭山寇以次荡平。继而都御史汪道昆与巡按御史陈万言协谋调度。会计军储。易置将领。至此三更方略。然后闽事粗定。大病始除。此巳然之效也。臣于上年追剿吴平残党。深入潮州地方。则见编户逃。贼巢联络臣询其故。厥有由来。葢潮惠去两广军门远在数千里之外。此中脱有啸聚。官司多不实闻。率以招抚为善谋。以羁縻为完策。既入其笠。抚贼大病或又听地方报仇。或自复诱致要赏。上既无信。下自多疑。以故招而屡叛叛而复招。远近效尤。其不为盗者几希矣。兼之责任未明。章程无定。兵食诎乏。郡县恣雎。即能如救闽者救之。犹惧未易为力。故臣不敢以出位为嫌、条陈十事、倘蒙采纳、见之施行、使臣有展布之期、或可收实用之绩也、
　　一定庙筭、臣闻未战而庙筭胜者多筭也、多筭固用兵之所贵矣、然必先知彼而后可以语筭、贼情不察、庙筭何由定哉、惠潮之闻。盗贼充斥。非其性殊也。盗贼、初起。若火之始燃。有司能预戒而扑灭之易易耳。顾任兹土者。隐忍而待之。致酿其头角巳成。羽翼增众。却乃屈体求贼以成招抚。又或贼巧布私贿以坚招抚之议。甚者损民产以授贼业。遣职官以质贼巢。惟图苟免一时。不顾遗患四境。此有司因循之弊也。及其计难掩覆。或又重购寨贼。轻调乡兵。纪律不明。机宜不审。驱之浪战。一战而败。复求弥缝。张招抚为奇功。称宁谧以掩罪。任其铺张。莫之究诘。及贼出劫如故。又从而为之辞。不曰激变。则曰仇杀。最甚者劫虏命吏。攻袭城池。只令缚献么么。便可塞责。大憝首恶。犹或论功。此有司蒙蔽之弊也。及或有实心听抚之贼。舍戈戟以事耕樵官府明与要盟。给牌票以为执照矣。而又为附近塞堡之民。乘其称抚无备。截路擒杀。不容到官。而抚贼以情告官告吏。情形甚悉又畏庇贼之嫌。置于不问。且有一等有司兵将。欺其听抚解严。复掩袭以为赎罪立功迁转之资。于是抚贼不得不又称变。是其始为贼也。虽习染之非。而使其终绝自新之路。卒老死于贼者。亦谁之罪哉。此盗贼怙终之情也夫既有招抚信照。而又贪功报私。激之使变。孰若不先招抚之为愈。与其贼势方张。而乃屈巳求贼。免恳就抚。孰若不激怙终之为得哉。且臣闻招抚者。亦以赤子无知。胁从罔治。体　朝廷好生之德。许其革心改虑。咸与杂新。未闻大憝首恶。亦德而抚之。抚而复叛。又德而抚之也。夫盗贼干纪。典刑具存。乃今知有招抚而不知有典刑。是饵民为贼耳。即如臣所亲历揭阳海丰二县。为大巢者三、皆为惠潮亡命所据绵羊地方方五十里之内、为大寨者不下什数、皆咸称抚民、其实江闽命。此篇可为今抚贼者龟鉴据良民之田庐。据良民之妻子。安然坐享。莫敢谁何。揆厥所由。寔有司以此委之耳。夫有司视盗贼如骄子。视良民如路人。为良民则有屈莫伸。为盗贼则无求不遂。彼何惮而不为也。始而一乡。渐至一县。始而一县。渐至一州。趋利如流。势必所至。民间生业日荒。正敛日急。方诸盗贼。苦乐悬殊。兼以劫于盗贼之积威。诿于官司之无恃。知不从贼。将不免于死。于是去而从贼者日益多。而贼党日益盛矣。即不从贼。亦皆不纳粮差。不服勾摄。以为故智有司将计食则一城之外无供输者矣将举兵则四境之内无可信者矣夫酿患若此之久。失事若此之频。使在近地通都。不能无烦宵旰。徒以孤悬僻远。迄今始闻。　皇上不以臣为不才使得当事、臣安敢因循蒙蔽、复蹈故辙乎哉。或以臣拥虚名。可以遥制。臣自料权力不能加于两广军门。两广军门具文武之材。负当世之望。独以地里窵远。未易奏功。使臣徒恃虚声。不求实用。鲜克有济。或谓臣有偏裨可以分遣。顾闽中官兵。一一乞假于邻国。且各有信地。难以舍已之田而耘人之田。或谓广中久恃狼兵。可以调用。两广用兵故事。贼之初起。恒以地远不闻。事闻而后计兵食。兵食备而后调狼兵。迁延半年。狼兵未至。贼巳稇载止帚矣。狼兵跋扈不驯。行止自便。未及旋踵。贼复出巢。此往事之可鉴者也。故臣请先定庙筭、有二策焉。其一先躧有名大巢计若干处。倡乱首恶计若干人。臣举锐师连破数巢。军声巳振。仍还福建。日后贼起。又复起兵。即是广东大征之例。亦一道也但兵彻则贼复起譬之春艹。旋烧旋生。惟或臣于未入境之时而条议。奉有钦依之日。先行有司区别各县某都某为贼。某都某为民。某某赴县粮差。某某负固不服。容臣会同抚按宣布　朝廷威德。播为告辞务尽下情昭明信义徧揭境内。晓谕通知。自臣未入境以前。不借重兵之势屡胜之威万□无抚理不论为贼为民。巳抚未抚。有罪无罪。悉与湔除。然后臣握重兵驻潮州府。先令近县乡邨楼寨俱着的名寨长。开具本寨户口若而人。事产若而人。县官赴镇巡衙门亲逓执结。田土作何开种。里甲作何应役。粮差作何征科。定籍在官。寨长每月赴县逓结。果能一一遵守。即为良民。如或抗违。即系贼党。仍再差人晓谕不服。然后发兵加诛。既已复役在官。如有仇民称兵阻杀。比照边方诿杀扑杀勾惹边衅之例。一体处治。凡此复业之家。暂免赋税。一面择任良有司。劝课耕种。使一二年后。渐有收获。方议输纳。以渐而供军储。一面分布将领。选练丁壮。充为土兵。以渐而减客戍。此则一劳永逸。可为千百年休养之图矣。
　　一专责成臣闻兵贵神速、不闻巧迟、差之毫厘、谬以千里惠潮故称盗薮。军门远隔苍梧。军书往来。不啻两月。移檄甫至。机事屡更臣前巳言其不便矣。不特此也。人情一日不再食则饥。而将士待哺于两月之外。以故水陆悍卒。或致脱巾。未必皆悍卒之罪也。古之为将。赏不踰时。将士决死生于呼吸之间。而候赏于两月之外。人必不劝。未必皆将兵者之责也。军机所乘。迅雷不及掩耳。而责成于两月之外。师出无功亦未必皆不善战者之过也。故居苍梧而策惠潮犹之汲远水以沃近火。断断乎其难济矣。近如福建。臣驻省城。日与军门监司。朝夕谋议。即有缓急。闻警辄行。一切军需。无不具备军门居中。则监军代将。监军处守。则军门视师。分任各道。责成有司。机宜何如其速。操切何如其密。吏民则又以臣任事日久。颇効微劳。执礼输诚。曾无龃龉。是以上下一体。血气周流。文武一心。臂指相连。兵咸感奋。出必成功。良有以也。夫臣之愿竭忠于　皇上者非有择于闽与广。则　皇上之所以用臣者。亦以视闽者视广。而后臣之收功于闽者。不至致罪于广耳。乃今役臣于境外。而无所附丽于军门。臣一武夫。何益于事。纵蒙特出简命。假臣便宜。惟有罚逗遛。禁骚扰。则臣所可自尽耳。然必信赏而后罚可必。亦必足食而后禁可行。至于节制有司。调度钱粮。虽兵备海防。使非素有风力。实心任事。亦多掣肘。况臣名位徒重。事权本轻。又安能为有无也。以今益臣信地乃在三军门之间将以专责属之南贑军门。疆域不更。调度不便似矣。而钱粮仰给于广省。必不能举全省之力以应之。未可也。将以两广军门窵远。暂时移惠潮。窃恐舍堂奥而出户庭。不能无却顾之患。未可也。将谓暂以惠潮属之福建。则福建军储。不能自供。客兵皆出召募。为巳犹或不足兼济必非有余。未可也。或谓改设总督于南贑以专之。或谓暂付福建军门而岁议兵粮助之。是年复设广东巡抚以李佑为之或谓广东暂设军门事宁别议。事干大计。非臣所敢妄言。但臣之责任。分于各省。徒依阿于未任之时。不责寔于既任之后。则每事掣肘。动辄得咎。臣固不敢自蹈前车之覆。激而进之。亦不过挺身行阵而决一死以塞责耳。夫何益成败之数哉。如蒙敕下该部先议惠潮及伸威营务。应属何处军门。庶使抚臣得画地以协谋。而臣亦得因人以成事矣。
　　一设监军、照得福建用兵。调度则在军门。纪察则在巡按。统兵则在将领。处置军需。稽察奸弊。则在监军。各任其职。戮力同心。始克底绩。惠潮去两广军门既远。去广东省会亦远。有事调发。则钱粮器械。不免取办于有司。苟无专道监军。必至玩愒悞事。乞照福建事例、设立监军一员、臣在闽则福建监军同事。臣入广则广东监军同事。居常则料理钱粮。缮治器械遇警则随营督察。转运供需。然军旅之才。与爼豆之习稍异。应变之具。与守常之士不同。必得其人。乃为共济。乞敕下该部务选见任闽广中素有风裁、练习军事、经历戎行之人、以充其位。
　　一置将领、臣叨主将之任、领兼摄之司。必居形便而后可以握机。必择材官而后可以分职。自今筹之。臣居闽则广事难于遥制。居广则闽事不无后忧。窃计春夏急在备倭。宜居闽省。秋冬利于剿贼。宜住潮州。若非分任得人。未免顾此失彼。即今任将之善。宜莫如闽。三路五寨。各有司存。行都二司。互为出入。镇廵标下。并列将材。然皆兵部询谋佥同选择而使、今之在事者、又皆臣与原任巡抚都御史谭纶在浙储养之士、及今抚按交章荐举之材故足赖也。潮惠及伸威营、视闽信地更广、积寇倍多、任用将官、恶可不慎、乃今惠潮则有守备、潮惠则有参将、伸威营则有参将有总兵、无食无兵、徒拥虚号、故无成效、况臣通计信地不下数千里。而责成一人。使非知人而善任之孤立何济。臣请惠潮各设守备一员、伸威营参将、照旧添设分守惠潮伸威营副总兵官一员、驻札潮州。各该守备参将一听副总兵官节制、副总兵官仍听臣节制、其各部兵马、听臣分拨、大略皆照闽中事规。各官皆以浙闽历战有功者充之。见在人员。另议别用。如此则将领皆一时之选。而闽广如一人之身。即臣居广居闽。惟其所在。小警则随地剿捕。如遇广警势大。则臣尽移闽戍并以应之。臣亲赴援动举全力。篾不济矣。闽兵入广工食钱粮。取给于广广兵入闽。工食钱粮。取给于闽。唇齿之邦。互相依附计之便也。
　　一用部兵、近该臣入潮惠、未见彼中一兵、询之民间则畏广兵甚于畏贼。谣言贼犹梳也。所过犹有所遗。兵犹篦也。过则无遗矣。广兵有四。或乡兵。或募兵。或贼兵。或狼兵。未练乡兵。遇民则行劫。遇贼则先奔。募兵皆出乌合。贼之间谍参半其间彼中谓在昔将官。往往引狼入室。斯言虽小。可以喻大矣。贼兵则以贼攻贼。古之人皆用之。然必元气盛。然后可以张吾之积威。积威张。然后可以制彼之死命。自古得贼兵而能推心用之者皆恃此人自是为大度耳何谓元气亲兵是也彼知吾能使之生能使之死。于是莫不洗濯以逭死。而黾勉以求生。此而用之。谁曰不可。顾亲兵一无足恃。赤手而用贼兵。股大如腰。必至不掉。变生肘腋。流祸无穷。其不可也必矣。狼兵玩事日久。观习日非。调发愆期。去留由巳。所过卤掠。惨不忍言。曾未闻军法一行于彼也。兵骄如此。将安用之。诚知两广必不可废狼兵。要未可恃于今日耳。昔廉颇为将。必用赵人。今必用臣。非用素练之兵不可。但闽募兵于浙。浙人犹多阻挠。将欲移兵于闽。闽地孰与防守。乞敕该部申谕浙江军门。开募兵之禁。俟广东钱粮到日。容臣亲诣金衢温处等府。选募节年经臣训习鲁充兵者子弟三万、每名各给安家银三两。约以三年为限。方许下班。旧部材官。除各卫所见推管事外。其余闲住及空闲者。容臣取用领兵。缘臣居浙七年。储养亦多壮士。与其弃之无用。孰若相济成功。是即谓必用赵人而不难于责效矣。然征兵于浙。又必取道于闽葢江西素未调兵。难与虑始。闽中自昔多事安不忘危。大兵经行。亦足弹压。万一警急。又得借而用之是为广亦为闽也且在闽则春汛重而秋汛轻。在广则春瘴不可入山而秋冬方解。如遇广事重大。容臣知会福建军门。候防秋汛无虞。亦可借调入广。即以闽省监军督往。至冬毕彻兵还闽。是则广于有事之日可以借力于闽闽于无事之时可以资饷于广相济而非相厉矣
　　一复舟师、臣惟芟艹必除其根。治水当从其源。汉臣诸葛亮先定南中而后北向。用是道也。故欲求内治之安。必先除海上之盗。犹蜀之南中。水艹之根源矣。广东旧设水寨。沿海卫所官军。坐驾鹰船。备非不周。法非不善。迩因柘林水兵之变遂议罢之。是因噎而废食也。或谓选编海上商渔船只。分为二班。一班杀贼。一班生理。不为无见。但此船自驾。必挟巳赀遇贼则利害切身。人各为战。故战无不利。一属于官。于巳无复利害。兼之粤中调用水陆兵。则功既不赏。败亦无罚。皆由官司无有主兵。势不可行。相沿巳久。效仿日甚。惟张虚声以费官帑。谁肯捐躯不测以图实效哉欲用此辈。必须设有巨舰。握有重兵。必得质直有干廉静无求者驾驭之。然后彼为我用。假令孤立无威。而尽置反侧于左右。驱之蹈重渊临锋镝。虽驭不失其道。食不违其时。抑且不能矣。况未必然耶。世传海战无他法大船胜小船耳然往来接济又不可纯用巨舟也又照乌尾船虽大外少墙壁。内多栅葢。橹人难立。火攻易燃。必须用福建白艚相兼互进。此南粤巳试之明效也。为今之计、相应亟为南澳善后之谋。福建设水兵把摠一员、充为南澚东路、广东设把摠一员、充为南澳西路、仍以参将一员、统领驻札大城、其参将把摠必须会于闽浙习服舟师条约实心巳试之人、每寨各造大小船只六十号、各用水兵二千五百人、造船置器、募兵支粮在闽属之巡海道、在广属之海防道、西路即坐潮州桥税、先尽水兵工食船只器具、每年额费之数支给、其支粮规则、以照闽例、如遇贼众船少、在闽则调刷月港等处船以益之、在广则调刷乌汀等处船以益之事毕即散、如此则我之节制舟师。居什之七。借用船只。居什之三。我重彼轻。然后可责其用命。仍定信地在闽则舟驻玄锺、北至浯与为界在广则舟驻柘林、上至惠州盘圆港为界、广东南头船只、仍旧专备省城东接盘圆港、西量移上西海地方、如此则海防豫修而疆事克举矣、
　　一议军储、臣计潮惠地方。万山接联。皆鸟道丛林。而兵生贼熟。以攻围之略言之。堂堂交锋之阵虽有限。诸路把截之用则尤多。正阵之外。必设奇阵之备。庶敢深入而不为奸贼掩伏所中。故战无不捷矣。除把截则临事酌量山川形势、贼情众寡、措调乡兵外、其节制之兵、约非三万不足以成功、每岁粮食功赏军火药器械、非银三十余万不足以供应、臣闻广东养兵之格。日给口粮二分。行粮几厘。葢彼中常调狼兵。每以五百为千。五千为万。自号虚数。不服点查。官司虽减其口粮。而彼以二人之养养一人。彼于计亦得也。行粮皆入头目之手。而各兵分行劫掠以给饔飱。官司虽减其行粮。而彼侵收于一人。彼于计亦得也。臣在浙福。每兵日给口粮三分三厘。行粮一分二厘徧查事情。犹若不赡。葢臣兵列处。先听监司查点。一名不虚。非粮厚终不能禁其缺额与卤掠也经过地方。秋毫无犯。故与广东所处不同。今臣入潮惠、各兵口粮行粮、应照浙福事、仍必处三年之食、使无却顾之忧、然后臣可以一意用兵、如前所陈末议、可剿则剿可抚则抚、及境内事定、亦如福建故事、选练土著。渐减客兵。葢师行粮从。今日第一义也。乞敕该部从长议处、预待支给。臣若冐破官帑而无成效。臣之罪也。
　　一议赏格、臣闻重赏之下、必有勇夫、广东赏格、贼首一颗、赏银一两。此所以待贼兵待狼兵。而非所以待节制之兵也。今募浙兵依臣纪律。在伍必稽其实数。沿途必禁其骚扰。临阵必责其成功。兼之不计奇零。不杀被卤。不蹈妄冐诸弊。得级一颗。止赏银一两。安能致其死力哉。查得浙江倭功、每颗给银三十两、从贼十五两、福建倭功一例给银三十两、从贼虽十五两、今止见给五两、上班下班。则省城有犒。过州府。则有司有犒。冲锋则有悬赏。阵亡则有衣棺。战伤则有药资病故则有优恤。此又闽中之加厚客兵。而用为鼓舞者也。今调入潮惠。视闽又远千里。赏格纵不加厚。亦不宜反薄于闽。臣谓广中所用之兵。宜分三等。如用贼兵。则给行粮而无工食。功级准与赎罪。而量赏花红。如用狼兵。仍照狼兵之功赏粮饷。若彼能听臣选阅。受臣约束。亦以浙兵之例待之但所调浙兵一切功赏优恤。必如闽中事例如此则兵心感悦而无不用命者矣。
　　一正体统、窃惟统万众如驱一人、必以刑名分数为务。今之用兵统督征剿。固在将领。分任责成犹赖有司。必湏文武协和。方能济事。臣在福建、幸而抚按同心、无少扞格、有司观感、相与共成、凡兹尺寸之功。诚非一手一足之烈也。今兼潮惠。其事犹难、葢倭患来往有时。一经荡平。其祸遂寝。似无事于有司矣。山寇出则为贼暹则为民必抚剿互施相机而动其安集抚循转输策应皆属有司假令偏扌阻挠。鲜不败事伏乞敕下该部议定。文武相承体统、武职自副参游福广三都司文职自知府以下、如何节制、凡臣所行、系干军务、有司务要着实奉行、府佐县正等官。听臣从宜委用。如有抗违阻挠、及违误军需、隐蔽贼情者、容臣提送军门施行、必与臣处断、该管上司、勿得偏护、挠臣行事。又照臣叨十五府三州地方之寄、与各边画守数百里之总兵不同、臣从事于三军门之间与一抚一镇事体止帚一者不同。今　皇上既以出格责任付臣、亦乞以破格事权处臣、伏乞另降敕谕一道、　天语叮咛严重、务要文武官司、从实遵守、庶使臣得以展布、如此而不效者、臣之罪也、
　　一假便宜、窃照山寇之起伏无常、军中之机宜贵速、因敌转化、其形莫窥、或抚而示之剿以夺其心。或剿而示之抚以缓其计。或致贼于榻下。而与之共卧。或饵贼以馈遗。而离其腹心。或特悬转化之权。或佯责有司之失。凡诸间谍。不避嫌疑。伏乞　天语开示同事大小诸臣。容臣得以便宜从事。倘机事方密。功用垂成。毋倡流言。以报私怨。使臣无所顾忌。庶能勇往成功也。
　　皇明经世文编卷之三百四十六终
　　皇明经世文编卷之三百四十七
　　华亭陈子龙卧子　宋征璧尚木　徐孚远闇公　李待问存我选辑
　　朱积早服参阅
　　戚少保文集二（疏）
　　戚继光
　　疏
　　上应诏陈言乞晋恩赏疏
　　请兵破虏疏
　　练兵条议疏
　　上应诏陈言乞晋恩赏疏【隆庆丁卯为闽浙将士讼功】
　　伏覩　诏书内一款、各边将士、立有战功、往往勘覆稽迟、赏不足劝、都察院便行文各该廵按御史将嘉靖四十五年十二月二十六日以前未勘报功次、俱限三个月以里勘覆、如有迟缓、即行参论、钦此钦遵、近该使臣捧到恭行开读、万姓欢呼、三军皷舞、仰惟　皇上龙飞初政、首念边陲、锋镝微劳、致勤勘覆、申励臣节、愽询直言、内外臣工、仰承　诏旨、莫不倾心陈力、而厮卒之微、咸思奋効于边疆、臣窃一方将领、　恩豢有年、敢不奉扬　德意以图报荅乎、恭惟　皇上深念有功将士勘覆稽迟、以为赏不足劝矣、然勘限虽严、南陲万里日月有明、覆盆难照、臣每念及此、忽然忘生、掩功冐赏、臣罪实重、何者、臣本愚昧武夫、世叨豢养、向使倭变以来、兵食调度、战剿机宜、尽出臣身、无与于人、犹不足以报　圣朝万一、况　祖宗制典昭昭具在、钱粮办于有司、恊力繇于各道、调度有军门、激扬有廵按、运筹属之本兵、纲维存乎元宰、而天威则藉于　朝廷、由是诸将效劳、士卒用命、臣惟职司皷旗初无远略、终鲜奇谋、此与王文成追讼江右有功将士疏同旨徒以谨守节制训练成功、第当时调度恊力之臣、至今未沐甄收、阵亡汗血之士、至今尚缺恤录、故未赏之功与不均之赏、皆由一人掩冐所致、夫冐　朝廷之赏而逾其分、臣之所大惧也、掩众人之功以为巳有、臣之所不为也、故日夜忧惶、良心发。见、不能自己、臣谨先以未赏之功言之、浙江为东南财赋之区、承平日久、民不知兵、顷缘奸商勾引、倭奴犯顺、自嘉靖三十三四等年、变起仓卒、所至皆靡、府县乏吁谋之长、卫所缺训练之兵、一时当事之臣悉从权宜之计、远调湖广山东河南等处狼兵土目、虽亦节有成功。而狼子野心。终难控驭。沿途剽掠。甚于盗贼。万里愆期。寇去兵至。师无纪律。缓急不济绳之以法。则怨而犯上。宠之以恩则玩而殃民。且使蛮夷习知中国之势。或生窥伺之心。此臣之所以深思远虑于原任浙江参将之时。而有创练土兵之说也。夫客寓之兵、既不足恃、而燃眉之急、又不容缓、于是具呈督臣胡宗宪抚臣阮一鹗、以为十室之邑、必有忠信、堂堂全浙、岂无材官、诚得浙士三千、亲行训练、比及三年。足堪御敌、可省客兵岁费数倍、二臣深然臣计、俾臣训练士兵、未及一周而舟山巳告急矣然驱福建之水兵、而使之陆战用流寄之杂卒、而责其即戎、且号令未明、士卒未附、虽韩白为将、有不能成功者、如臣驽钝、安望其能克捷哉、然能因败为功、而练兵之说、巳有端倪矣、故于创艾之余、深求古法、再加练习、以图后功、三十八年、倭寇数千、突犯台州沿海地方、上下五六百里间烽烟连亘臣前后三战斩获首级八百余名颗、地方底宁、此皆臣与前任浙江海道副使今升两广总督谭纶所练浙兵、并无一客兵预之、其初战章安也、则有首功卢奇等、阵亡吴元伦等、再战葛埠、则有首功娄楠等、阵亡杨贵等、三战南湾、则有首功胡亘瑶等、阵亡者无、督臣奏捷、臣与谭纶俱各叨赏、自偏禆而下。至于阵亡之士。未蒙勘覆优恤。臣于此时。巳负愧无地矣。是年秋罢臣旧兵、使往义乌、会同今升佥事被论回籍知县赵大河召募选练、大河在任、忠诚义气、正而不迂、廉絜厚重、仁而有勇、民心风偃、义士云集、即呈蒙军门准将大河监军、恊臣教练、以故臣得展尽底蕴、法立令行、力齐心一、皆大河联属指示之功也教练二年、臣升台金严参将、驻札台州与今回籍原任台金严兵备佥事唐尧臣共事、仍以大河监军、四十年倭寇大至、该尧臣调度、机如转环、策无留晷、分投剿寇、亲自当锋、比被倭贼预布奸党于台州府城内、约以入城后晡炊城中不知也、臣巳督兵径剿宁海县之倭、宿梁王铺、闻台州告急、星驰一百五十里、枵腹反救、卒遇城下、一皷尽烕、于有花街之捷城中炊饷未熟而贼巳授首矣、比时首功者朱珏等、阵亡哨长陈文清等也、五月初五日白水洋倭众二千、臣将兵至有一千三百、大呼奋击、焚斩殆尽于是有白水洋之捷、比时当锋首功者杨世潮等、阵亡者陈四等也、五月十五日藤岭之寇二千有余、据船依山、未易遽胜、臣率众誓天、愿救回被虏男女、不重斩级、众皆感泣、一皷烕贼、救回被虏一千有奇、于是有藤岭之捷、其余小捷、凡贼不满数百、功不及数十者、臣不敢琐琐赘闻、俱该总督军门题报讫、惟以臣不通权臣严世蕃之故。遂使士卒之功未蒙勘覆。巳而江西被广东南贑山贼流突、动经数万、该总督军门调臣督原兵往援、四十年十月十七日到弋阳、贼去县一十里而壁、臣兵夜发、一皷馘其头目、贼大败遁走、又追至新城胡坊、各贼俱遁回广东、江西悉宁、臣方班师、比时首功者陈大成等、阵亡者胡文忠等也、亦以臣执论军机、与江西廵抚胡松不合遂不录士卒之功、不与首级之赏、该领兵等官具奏奉　圣旨该部行催未理、四十一年臣回原任、五月二十五日倭犯水桶澳、臣复督前兵不崇朝而烕之、比时首功者王如龙等、阵亡者无、该总督军门题讫、严世蕃亦以前嫌、未蒙覆勘、本年福建倭贼屡破县城、该总督军门遣臣统领原兵入援、以副使王春泽监军、七月三十日行至福宁州、该福建监军副使汪道昆邀臣于境上、是时倭贼土寇北自福建福宁、沿海南至漳泉、千里萧条、尽为贼窟、附近居民、反为贼间、始虽畏威而胁从。终则贪利而导引。弥漫盘据、闽事巳将不可为矣、其原破宁德县倭贼结巢宁德县海中悬山名横屿者数千、居民亦为之向导、据是岛者已三年矣、臣率各兵剪披荆棘、触冐毒露、进至宁德废城、对天誓减臣犬马年、以先抚胁从之人、缘横屿在海中、去岸五里、潮来成海、潮退成泥、尚隔深港、五道各兵、涉泥匍匐而进、一鼓而灭、克复宁德、比时首功者胡守仁等、阵亡者陈文彪等也、各兵役久、因见福建山溪险恶、鸟道攀援、欲遵军门原示、急于告归、缘监军王春泽、闽人也、汪道昆原任义乌县知县、各兵旧父母官也、互相奖掖激励、誓与臣等共烕此贼、臣感二人之义、又督至福清、八月二十九日到县、该日倭山二寇数万逼城、璧于牛田、臣即于九月初二日出师、各兵奋勇、斩首六百七十二颗焚溺不计、贼遂败遁、比时当锋者王如龙等、阵亡者无、前贼再结巢于兴化林墩地方、彼地四面皆水、中惟石桥可渡、臣督兵十三日到兴化、本夜出兵、倭寇悉众据桥、臣力督官兵战夺此桥、臣兵一哨三十六人争桥、尽皆战死、二哨再进、战亡一半、兵众少却、臣手刅哨长刘武九十二各兵复进、遂夺桥而过、贼大败溺死者万余人、斩首二千二十三颗、又追至窑头、一鼓尽灭、于是八闽之寇俱平矣、臣回兵至福清县、又遇新倭双剑潭者、率倭万众、先领亲倭三百余徒、初五到牛田以待后倭齐而深入、臣又奖率疲卒复战、倭猛器精、六战而后败之、登时尽灭、比时当锋首功者陈子銮等、阵亡者传昂等也、随有倭寇万余齐至、汪道昆深以为忧、臣谓浙江总督汪道昆卿人也、素重汪道昆才望、如能往浙乞师、臣不惜死、当复入闽中、必期尽扫此奴、汪道昆毅然请行、相期以死报国、比至浙江、胡军门、巳被论逮京、该接管廵抚都御史赵炳然改为提督、未肯遣援、赖赵大河曲处以行、军至福建建阳县水吉地方、首有山贼八十余徒该汪道昆驻军于彼、俟臣到议曰、大军如不灭此而行。山寇将谓我专剿倭过。后当大肆逞况各巢仿效。益滋蔓矣。乃愿自将邀臣同击、即于二十三日未时发兵、一鼓歼之、比时冲锋首功者丁茂等、阵亡者朱云山等也、巳经题捷、未蒙勘覆升赏、臣未至闽之先、中路倭寇、既陷政和寿宁二县、各据海滨以为归计臣督兵至省、会新任提督军门右佥都御史谭纶入营分布、二十一日大战烕贼、通共斩首二千四百有奇、比时冲锋者娄子和等、阵亡者金距等也原破政和寿宁二县之倭、移屯连江县马鼻地方、臣等又移军向彼、六月初二日到县初三日驰六十里至彼、杀溺无筭、冲锋者陈禄等、阵亡者陈远等也、其遁至宁德县肖石岭者、臣复力疾督兵出入茅谷之中、蹶石踰险、登时尽收、冲锋者徐寿等、阵亡者陈忠孙等也、于是恢复一府二县、而八闽倒悬解矣、入冬倭寇复至、几二万、径困仙游、势在必取、该臣等请兵于浙江军门、至十二月乃得兵、二十六日一鼓而剧寇大败、城围遂解、通连上径等处斩首一千有余、比时首功者胡守仁等、阵亡者何常等也、倭至同安县王仓坪又该臣于旷野之地、日午列阵大战、比时冲锋者王如龙等、阵亡者无时尚有倭七八千遁至漳浦县、因有内应、期袭县城于旦夕间、该臣十五日督兵至彼、次日即与贼战蔡陂岭蔗菁万顷。倭伏于内。兵法所谓两鼠鬪于穴中。三鼓而后胜之。臣斩不用命者三人。乃收全功。比时血战者张元勋等、阵亡者李加珍等也、自后倭寇脱归者。始知犯华不利状。于是乎倭寇不敢复窥入闽矣。又山寇吴平侵乱地方、该臣督兵于南澚剿烕、南澚者、闽广之交海中山也、越海而用陆兵、沉船而出死计、对贼为营、旬日三战、歼贼几尽、广兵少懈、吴平竟以长衄、远遯交趾、臣又督兵入广、尽歼其在山贼党、比时血战者李超等、阵亡者吴六八等也、以后倭之犯东张大石钩澚泉宁皆势小易剿、俱一鼓全歼、不敢琐陈、于是八闽万姓、始有贴席之日、无不举手加额、共祝　圣明轸念生灵、命将出师扫除剧寇、天威远播、地方宁谧、臣等亦得借口而逭罪矣今查前项诸臣王如龙胡守仁以功升参将、李超张元功以功升游击、陈濠杨文傅应嘉金科陈大成以功升都司、朱珏曹南金以功升守备、内除福建先后功俱巳勘报、兵士俱各有升赏、虽轻重不齐、比缘各兵不知邦政事例、报不合例、无敢他望、而在臣实冐滥殊甚也。所有死事之兵。与应袭子弟。俱未蒙恩。而死事者于所効劳地方。未有祀典。所谓不均之赏是也。其浙江自嘉靖三十六等年大小捷、臣亦叨自祖职上升至都指挥使、谭纶亦升至参政、唐尧臣升俸一级、内唐尧臣与赵大河皆先后以被论回藉、大小将士愿赏首级止各得十两、纪录首级、虽奉有　明旨、并无勘覆、此所谓不赏之功是也。为照臣部下训练兵士、原系义乌县民人、闾阎突起之徒。非受　朝廷升斗之禄。非臣世蒙　国恩者比徒以臣与赵大河等谕以　君父水土之恩。更相劝诱。调集训练。誓同生死。数年之后。恩洽义孚。近讨远援。故每战辄胜。如臂使指。原彼初心。岂直为日给三分之图。乃尔蹈凶犯危。自投必死之役。以求万一之功乎。亦岂人皆忠义。无所为而为者哉。惟望立功之后、蒙　朝廷纪录其劳。俾各有微职遗子孙。升斗禄以荣妻子。至于死事之徒。明知身丧他乡。孤儿寡妇有所不顾者。亦望　朝廷恤其后人。故弃一身以易世及之恩也。又或一等临阵犯于军令者。臣立诛而肃然。亦岂臣之力能制其死命耶。良以　朝廷威令。及臣平居谆谆功赏之言。有以信而激之耳。故父子兄弟株连蔓引。令重而身轻。勇奋而命贱。否则各守家人。不愿赴募。臣以戎官。岂能人人驱而致之行伍之列哉。今浙功七年不勘。而闽赏又独厚于臣。人将谓臣何。又使共事者悉不见录。而有功者逾七年而不课。臣恐自兹以往。无复有乐与臣共事者。臣惧覆败之立见矣。矧浙闽虽暂告宁、而两粤见称多事、臣若不从实陈奏、乞赐明正功赏以鼓舞人心、而使生者含冤死者暴露、三军之士、将闻而怨悔。臣亦何能抚而用之。必待他日偾事而后言。臣固难辞三尺法。其如边计何哉。此区区犬马之情。所以不安于心者有四焉。夫南方风气柔弱。倭寇巳十余年。一旦收乌合之民。而率成底定之绩。此非人力。实仗　天威。臣乃安享其功伐。此所以不安于心者一也。义乌练兵。首事如监军赵大河汪道昆。同事如唐尧臣。其人材劳绩。臣巳言之于前。要之均为有功于闽者也。彼皆先后去官。而臣独滥职如此。所以不安于心者二也。浙功不勘与闽赏不酬其劳者尚多。死事者未得恤录。则虽尽夺臣之爵赏以奖恤忠魂犹为负之于冥冥之中。臣尚得跃马食肉。而将士膏涂之芽。将成拱把。此所以不安于心者三也。人臣之义。无以有巳。　国家豢养武弁。正为有事需其死力耳。况暗劣如臣。幸而因人集事。得保其职。免于戮辱足矣。且每战轻袍指挥。未尝一驰汗马。乃滥冐将帅。阶列一品。掠羣力之劳。私于一身。拥　朝廷之大惠。而使士卒有不赏不均之叹臣却又俨然受之而不辞。此所以不安于心者四也。臣蓄此四不安于心。尚欲领疆场之任。为　朝廷宣力扞御。且冀士卒之出力用命。则将士必将曰。吾徒捐生扌死。悉为主帅立功名而巳。吾何利焉。他日边圉有事。而士卒恐解体矣。再照臣本以弁戎、受恩深重。分当守不伐之戒。岂宜为将士陈功。自冐干誉之嫌。但念汉臣赵充国破羗而还。人有教其归功者。充国曰吾老矣。爵位巳极。岂嫌伐一时而欺明主哉。兵政国之大事。当为后世法。老臣不为主上言其利害。卒死谁复言之者。臣闻贪人之功不义。掩下之劳不仁。失士心而偾边事于他日不忠。臣何人斯。敢避矜伐之小嫌。而蹈不仁不义不忠之大罪乎。军志有曰该赏而请不赏者诛、该罚而请不罚者诛、今将士当赏而臣当罚。使臣不以实请。将何以逃夫公议。伏乞　皇上鉴臣不得巳之心、怜将士锋镝之苦、　敕下该部、将臣追夺职级、以为久冒边功之戒、通行浙江速为查勘、如果臣言不谬、乞将唐尧臣赵大河汪道昆一体查功录用、有功将士、早赐勘覆、以凭升级、再乞通行。闽浙将先后有功及死事者子孙应承袭者仍从原营起送各立功省分、转送赴部、照原核功册叙次拟升、一面照各边阵亡事例、于各战捷地方、立与祠祀、庶几游魂有归、而免为中野之号、俾灾生月不作、而永为扞御之属也巳、
　　请兵破虏疏【隆庆戊辰自任练兵】
　　上此疏后少保总理蓟保练兵事务昔人云中国长技有五、今乃一无足恃以故丑虏凭陵、所至无敢当其锋、昔　先帝驭将非不严、综理非不密、而卒无禆益者、以因循久而惮于更张。即有奇谋。不无过忌。一也。兵食两乏。掣肘多而便宜难。议论多而责效速。二也。臣谨以兵食器用、赏罚大计、条为四事、为　皇上陈之如言果不谬、授臣以十万之师。假臣便益。方其始集。则寓兵于农亩。而边鄙莫窥其形。取给于公家。而齐民不病其扰。其合也。沿途杜驿骚之害。入阵成节制之师。驱之为战。则胜筭在我而无失律之虞。及其成功。则张弛自如而无不掉之患。斯士气日张而虏气日夺然后分此十万之众以训九边。九边之兵强矣。举此以训京营。京营之兵强矣。即布昭　神武。问罪匈奴。无不可者。由是冗兵可汰。冗食可裁移修边之费以资供需。撤戍边之兵以资训练。而买马之费可省。屯田之政可修。非直强兵。亦以富国。一劳永佚之上计也。次者与臣五万。使得一当匈奴。令其不敢南牧。遗中国十数年之安。计之次也。不得已与臣三万。非敢必有功。完缮收保以待虏来。伺有可乘。因而击之。计之下也。如以臣言纰谬。令臣沿袭故事。所将不踰万人而缓急无益于事。臣即不自爱。谓国威何。惟乞　圣明矜察施行、边方幸甚、臣愚幸甚、一练兵、今之兵外则九边原设边军与入卫民兵。内则三大营军与四省班军也。民兵改而征银。班军充乎工作。其边兵则摆守边墙。夫摆边之设。须驻重兵以当其长驱。而又乘边墙以防其出没。方为完策。乃今守要既无重兵。其界惟恃一墙。相去数丈。仅列一卒。虏即轻骑入犯。犹不可支况大举乎。第相沿日久。如遽撤之而虏猝来。谁任其咎。况边兵志气销沮。惮虏积威。终不可化。责以成效。不亦难乎。其京兵则恃承平日久。窜身豪门。本业久废。非若　国祈百战精锐之士。不惟沦浃难变。抑且沮格不行。外此惟召募之途。而有家者多不应募。其应者皆无籍之徒。不严则不可用。严则苦其不堪。相引而去。未见其便也。求其可语节制者、莫如父子兵、可与共任者、惟良有司、夫有司分土分民亲则父子。尊则师帅。丘庐坟墓。悉入版图。兵甲钱粮。皆可取给。葢能制其死命。而后可得其死力也。倘不以臣为过计、容臣会同谭侍郎通将强劲堪出兵邑分若干处、备查才堪牧御、不拘科甲与见任废弃、相应邑令者若而人、及臣旧部将与新访堪任将领者若而人、列名奏取赴京、与臣等歃盟、同心共济、其各县令访求境内豪杰义勇、预加优恤、仍先调原练乌台兵一万授以战阵机宜、期以半年入彀、比时各县政化洽而民心归、乃分投各将领、赴各县同县令募兵三千、州县每不经心以老弱应募故欲其自募自督耳即以县令监督。以将领统之。就彼依法训练。通俟一年。各有成验。乃调近京地方合练之。由是分训边兵。九边之兵精矣。由是闲置京兵。与之习效。京营之兵精矣。如或不效、臣甘欺罔之诛、况县令监兵。尤有便益。即有逃避。在伍可以究其父兄。在籍可以系其妻子。召之集则不敢后期。率之归则不敢生扰。往臣练义乌兵。即与该县赵大河同事。及赴台亦以大河监督。故军法虽严不敢逃避。士心咸服而无怨咨此巳试之明效也。其各县官。不必作缺。另委署事回军之日。照旧供职。论功叙迁。庶责成有定。分无所逃。而统体相维。心亦无解也。如以责专城社。难以监征。或每府以府佐一员总其县兵。或每省以兵备一员。监其募练。而仍严责县官同心共济。为初集之计。抚循室家于调后之时。亦一策也。一议食、今臣以十万请。幸而听臣。所费不赀。欲取办于度支与内帑。必不能给。宜取练兵该省、应解钱粮、各给其半、俟调集之日、通计该省兵若干、预备二年之食、于解京银征足、奏委二司官一员收押、随兵支给、又将支过若干报部、听令处补既免空虚之患。亦无转运之难。庶为两便。一制器、夫虏之长技在冲突。我之所短。在不能用车。然行之不效者。制度不合。轻重失宜。或载兵仗而不利长驱。或驾以牛马而不能当铁骑。况无数万之众而辄用车。是自穽也。若臣所利用者、首则战车鸟铳百子铳、次则火箭珠筒、次则藤牌长刀、各负铁背、次则闷棍、各带铁胸、其制造不必仰给工部、惟分行各省。广东出藤牌则造牌。福建出刀则造刀。浙江精鸟铳则造鸟铳。战车百子铳。就近山东西河南造之。即将各省岁造盔甲弓箭等停止。改造前器。一年之数不足。预借二年三年。或借布政司银与抚按赃罚。仍听臣取旧用谙。熟实心做事之人到京。授以方略。分投委发。以彼省监司一人管钱粮。都司一人管造局。如无堪任。另选诸习者任之。造完即令押解赴营。或不堪用。各官尽产赔偿。必不假贷。则器皆可用。而动有成功也。一均赏罚、夫制胜既需羣策、而功赏当及劳臣、功成之日、监督二司、及监造都司、与监兵知县、各照所管分别轻重、不次超擢、非大故不得指摘瑕疵。致仕之日。功升级俸。支与终身。仍录其子姓。其各省廵抚并各该守廵及府县佐贰一体论功以为共事之劝。此赏格也。至于责成委任更乞敕谕吏部都察院通行各官务用心奉国、毋持异见、毋败本谋、或姑息小民、视边事如秦越、或士既成列、假勾摄以乱其行、或官能任事、倡乱言以孽其短、有一于斯、即行参究、或私受风旨、故为阻挠、给饷不时、训练无效、随即坐罪不贷其各县既有责成、即有人言、暂免论劾。俟有成绩。然后殿最之。盖事干多官、本难齐一、故臣不患御虏之难。而患联合恊济之不易也。则不惮于喋喋者凡以是耳
　　练兵条议疏【隆庆戊辰调练南兵】
　　该总督侍郎谭纶上言边事、以臣为总理、辄蒙俞允、责以训练、置之边邮、臣于是单骑赴任、由夏及冬黾勉视事、巳几八月、其所以仰纾　皇上宵旰之忧、副有司期望之厚、申共事者驱驰之义、此其时矣、复何忍丧其心志、寄漏舟而胥溺、巢炎栋而待焚哉、特僣以军务之状、别为数端虽多亦少之原有七。不练之失有六。虽练无益之弊有四。而继以边事可忧之势。因形战守之宜。敬为　皇上陈之、何谓虽多亦少、夫今之忧蓟事者。不过曰兵不足食不足耳。以臣计之。见今蓟之主客兵。将及十五万。除客兵数分之一。乃不为戎而为匠。且尽厮役供办等项。而荷戈者纔十之四五。有时点阅。暂执军器以应名。平居练习。悉恃将领以偷安。惟老弱之卒赴边。其冐名顶替。朘粮肥巳者。又不知几何。所谓虽多亦少者一也。缘边鲜郡邑驿逓。边吏边将专以奉使客为要计而经由者莫不资其夫马。即查盘查边督工差委络绎不绝。则营堡关塞。俨一驿逓传舍也。至如架炮守墩尖夜守垛应援等兵。一遇诸司并临。拨充夫马。犹且不足。所谓虽多亦少者二也。各关寨相夫有百里二三百里者。遇贼入寇。上司调遣。不计远近不约程限。将领畏恐督责。卷甲疾驰。瘠人瘦马。喘息无暇。岂能御虏。况一时不能遽集。所谓虽多亦少者三也。各省班军四万有奇。班军之无益尤甚不如折该省行粮以饷土兵到边则分守于各区。将领留于镇城。回则听其散漫。惟入边始一识军面。约束不明。行伍不整。张空拳而无禆实用。所谓虽多亦少者四也。步兵不能趋急。马兵临阵。皆舍马藏于林薮。即人控三马。亦占军一千。不得向敌况又多不在军者。所谓虽多亦少者五也。厚飬家丁。而以营军充其役。驰其马。且听其骚扰。朘军食而供之。今边将多以家丁致胜然终非治本计也家丁盛而军心离矣苟能使军为家丁其力孰众所谓虽多亦少者六也。蓟十区延袤二千余里。每一垛二三军守之无所不备。则无所不寡。如险不能犯处止需墩哨守望而并军于冲所则何患其寡哉。所谓虽多亦少者七也。何谓不练之失。贼至墙。必肆攻打。我兵亦乘墙角力而后能守。非平日号令严明。孰肯用命。不惟战需陈亦必练而后能守此不练之失一也。守险全恃火器。乃悉皆掩卧尘土间。叩之则云俟报警方给。问其用咸曰不能。此不练之失二也。十区军皆土著。取而练之。谁为守哨、弃此不讲。远求各省竭力入卫之兵。此不练之失三也。入卫之兵。因循日久。该省既无暇于教练。而戍地复嫌于非属。纵手足精强。而器具不精。号令不习。此不练之失四也。顺天八府班军民兵于蓟皆土著之选。教之未必无用。乃以四万众而委之于不教。此不练之失五也。练兵者将也。今日用将。以勇为上夫勇一人敌耳。未可与言练兵也。此不练之失六也。何谓虽练无益。以火器言之。一铳数子。脚踏铳而发惟求分数。不念临阵之宜否。甚而一营之军。火器可为奇兵不可为正兵以十分之七充铳手。不知五兵以长卫短以短卫长所谓虽练无益之獘一也。三军之事。鎗刀钩棒。皆有用法。他如司金鼓者。亦有起止缓急之节。今皆置之不闻。所谓虽练无益之獘二也。今之慑虏者火器耳。然惟边铳快鎗二者。且制造不精。放演无法。外此则弓矢耳。夫弓矢不强于虏。且虏坚甲兠鍪。矢不能贯。所谓虽练无益之獘三也。教练之法。自有正门。须求经练之人。始有实用。苟或用私智以取予。任喜怒以高下。皆虚应故事耳。所谓虽练无益之獘四也何谓边势之可忧。夫蓟边天险。所贵在守。而有不能者。区军不练边军多逃。入卫客军。牵制于马。在彼窥间无时。在我乘墙有限。万一虏中有谋如谭侍郎所云。深入而久住。御之不能。驱之无术。此皆我坐积弱。彼成积威。及今不大为之计。将来之变。有不可知者。何谓因形战守之宜。蓟镇之地有三等。平易交冲。腹里百里以南之形也。半险半易。近边内地之形也。山谷狭隘。林莽蓊翳。边外迤北之形也。形势既殊。而因形措胜之法。亦必各异。况虏马入内地。声势联络。志气精专。角力平原。固未逆覩。而兵法有云未定可击。又云出其不意每胡骑初临我边。山谷崎岖。骑不成列。首尾不顾。此非未定可击之时乎。及入犯内地。抢掠巳厌。满载而归。无复部伍。此非出其不意之时乎。当此果有练成步兵万数乘之。蔑有不胜者。而虏入平原。莫过车战、在近边莫过骑战。在边外莫过步战三者俱备。迭相为用。平地利精骑而中国之马不能如虏惟乘险步击□为长技少保所以欲用南□也然三者中。又惟未定与不意为可胜。而西北边素习于马未闲山谷与林战之法。臣昔在南方。倭俱巢重山迭险。密林深谷。而浙兵俯攻仰鬪。无有不胜。此臣躬试。非臆说也。即使其乘墙而守。亦惟浙兵而守可固。何则。南省邑城。高不逾丈。厚止数尺。复无墩堑偏坡之险。贼动以万数围之。且鸟铳发无不中。吕公交车高逾于城。而以浙兵千人守之。累月不下。今边墙既高。临下复有偏坡。杂以品坑。使以浙兵守之。未有不固者。至于鸟铳。巳调到三千。分发防秋。伏望　勑下廷臣慱议。再于浙兵内取杀手三千。鸟铳三千。或于西北招募新兵。或就蓟镇摘取见兵。即不十万。亦须马足五枝。步足十枝。专听臣统练。与蓟防无碍。俟合练成。凡遇春秋两防。臣将二万分布相近乘守。万一疏虞。致使突入。臣即通行聚合截杀。嘉靖中每年调延宁宣大之兵以防蓟镇故也不惟蓟省入卫之费。而各边亦免空虚之忧斯战守咸备。一举而四利矣。其应用犒赏、并修整兵车火器、议于何项措处、听臣取用、乞仍将臣前开七原六夫四弊、逐款作何改图。严督文武边吏。分任责成。战守并举。庶练兵之寄。不为虚文。臣、又窃惟边事本有可为久势。但其机不在边鄙而在　朝廷。不在□武疆吏而在议论掣肘。蓟镇之易□□□以近京邑而调发常多蓟镇之难于治边亦以近京而浮议易起葢蓟镇切近京都。法令久弛弊痼既深更张未易流言溷淆　朝议纷挐。故应区处振饬者。畏众议而逡廵龃龉。或施行方半。人言偶乘。首尾顾忌。实难展布。易起嫌疑。如蒙　皇上允行臣策。受成鼓舞。在于总督。再乞监军科道一员常川监督。容臣教练。及期而用之。未有不效者如以臣言纰谬。且力诎举嬴。竟从沮格。乃徒使臣沿袭故事。干没时流。虏至则踉跄而避死。虏归则捕拾以为功臣直戆无知。诚不能也。
　　皇明经世文编卷之三百四十七终
　　皇明经世文编卷之三百四十八
　　华亭陈子龙卧子　徐孚远闇公　宋征璧尚木　唐允谐尹季选辑
　　武塘钱　梅彦林参阅
　　戚少保文集三（疏）
　　戚继光
　　疏
　　请建空心台疏
　　请申军令以壹士心疏
　　请建空心台疏【空心台】
　　御戎之策、惟战守二端、除战胜之事、别有成议外、以守言之、东起山海、西止镇边地方、绵亘二千余里、摆守单薄、宜将塞垣稍为加厚、二面皆设垛口、计七八十垛之间、下穿小门、曲突而上、又于缓者百步、冲者五十步、或三十步、即骑墙筑一台、如民间看家楼、高五丈、四面广十二丈、虗中为三层、可住百夫、器械糇粮、设备具足、中为疏户以居、上为雉堞、可以用武、虏至即举火出台上、瞰虏方向高下、而皆以兵当埤、其台之位置、视山之形势、参错委曲、务处台于墙之突、收墙于台之曲。突者受敌而战。曲者退步而守。所谓以守而无不固者也。以台数计之、每路约三百座、蓟昌十二路、共三千座、每台给银五十两、通计十五万两、每岁解发五万、完台一千、三年通毕、如此则边关有盘石之固、　陛下无北顾之忧矣、
　　请申军令以壹士心疏【申军令】
　　迩以秋防戒严之月、节据喜峯等哨夜、报称东西二虏、合谋径犯蓟镇、东虏土蛮、会同北边、从无看见边墙的生夷札滦等都调到正北、地名打十酥、即是盐厂地方、土蛮住牧处所、聚兵俱齐、西虏安滩黄把诸酋、聚兵亦齐、见今起身东行、内东虏犯喜峯口、迤东太平燕台石门等路、西虏各分为三大枝、分犯古北曹墙马兰等路、旦夕有事、除臣严为分布固守、及秣马待战外、看得蓟镇、自庚戌以来、止是一路入犯、以全镇之力、调集二三路之间、幸曾守固一二次、今报东西并犯、巳分道矣、而西虏之中、分而又分、缘其部落众多、虽分亦有余力。在我兵力有限。无所不备。势分力寡。仰仗　皇威十一路之中、兵贼相值、攻守兼备、必期堵回实为不战而屈人兵、策之上也但边长力薄、万一致有一处溃墙而入、则十路皆有全功、当以血战为主查得先该军门议主条约、责臣行各统领援兵将领偏裨、自上而下、各取保结、并无临阵退缩不堪之人、固已教之首尾联属之义、近又复行、自下而上、歃血誓神、每兵九名、保一队总、队总三名、保本旗总、旗总三名、保本百总、百总三名、保本把总把总二员、保本千总中军、千总中军保本将领、将领保臣、臣保督抚兵备、若有失陷者、各甘抵命、是又责以亲上死长之道。此节节而制之之术。即血战之法也。然血战之势、在度虏形彼既数十万众、我军最少、亦须数万方可对垒、今查全镇拟定主客标路战兵马步、不下五六万、北之虏势众寡、虽有不同、气势足充一阵、但以寡御众之道。须联数万人之心为一心。合数万人之力为一体。则势齐力倍。勇气自增。所谓撼山易、撼岳家军难之机也、第恐号令之传宣。虽一新于目耳。而沉痼之积染。未痛改于身心。往日蓟镇弊、其参游之视督抚总兵、与中军千把总之事参游军士之视中军千把总、平日礼文、尚有可观、一临垒之时、将领并不听受主将约束、虽督抚亦不之畏矣其心以为虏既溃入□已破矣。彼为主将者、非遭锋镝之残、即有桎梏之逮、泄泄然伺虏之出、望望然知将之去、终不能奈我何也、且失事者以斧金戊在前、不暇督人之过。即鸣之缧绁之中。谁复为地方之计。而继厥任者、始固昧于不知其详。中则诿为不切于已。终则责以报効于后。不惟不加之罪。而且复施之恩。至有偾事于此。而允其报效于彼。朝以失陷主将、而暮由保荐拜官。甚至一阵之间、有目击主将之□亡而不救。身犹冐功以升擢者。人亦何苦而必与主将同死耶。此一阵之间、万人为心、如之何能破虏成功、以伸　皇上之天威哉、臣因痛偏禆士卒之未必同心、誓死决战、故取扬言于未死之前、以为求死报、不如功报之为愈也、窃计虏犯之时、臣必首率骁徤、登坛拒敌、贼若先以步虏乘险而登、臣当其骑墙欲溃之际、即督南兵杀手数千名、仰而攻之、决期堵回、但恐不在臣驻之左右、而远隔数十里之外、步兵驰救不及贼必大入、臣即一面以部士抵当、一面调集各路援兵、及请督抚各标兵、或堵于所犯之途。或邀于隋归之际酌量机宜。誓决一战务必大挫虏锋使之狼顾奔北虽不能救东隅之失。亦可收桑榆之功。所可虑者、兵机变于呼吸之间、人心动于死生之路、臣虽一人当先、不过一人之力、所杀几何、必臣倡之、大小将领、从而和之、同心协力、一鼓而前、庶可成血战之功、然必仰藉　皇上威灵、叮咛谆示、庶几人心齐一、令于决战之时、敢有偷生之徒、违臣号令者、除头目以下、钦遵近例、都许军法行事、其参游而上、恐临时无暇行法、容臣实时绑送军门、照武官都指挥例、当阵以军法示众、至若众将弃臣奔北、臣果力战殒身、均乞　皇上涣颁　明旨、必寘之法典、既不使巧词漏网、亦不使幸计夤求、若诸将争先、奋杀不退、臣有死伤、亦不相累、至于失陷将领之中军千总。失陷中军千总之把总百总。失陷把百总之旗队总。失陷旗队总之兵士。一听抚按一体查明。处以死刑□使苟免臣虽一死、而后之士卒皆知法无所逃。将领得藉偏禆之力。偏禆得藉士卒之力。未必不由于此也。或议数万之众、难以加罪、殊不知所罪者。乃首先奔北失陷头目。本部曲凡下一等之人。譬如失一参游。所诛不过中军千总三四人耳。以下则勿问矣。失一千总。所诛不过把总二人。以下则勿问矣。失一把总。所诛不过百总三人。以下则勿问矣。失一百总。所诛不过旗总三人。以下则勿问矣。失一旗总。所诛不过队总三人。以下则勿问矣。失一队总。所诛不过步兵九人。其它则勿问矣。究竟不过诛数十人而止若果我兵全胜。虏众大败。勿问阵亡何项将领不系奔北失陷者皆不连坐如此则血脉贯通气势联络法未尝不约而畏法者众罪不必加众而及之者均。虽欲不一心。自不敢也。所谓诛一人而千万人惧者此耳。臣复虑首功所斩有数。前进原非一军。奔北亦非一骑。退却不止失陷头目之辈。尤当别立一法。以辅劝惩之所不逮。合无将用命之士、齐心向前、果有首功者、照例纪录、其附和之众、当以加粮为赏、逐次渐加、使之终身得支、以为众望、设或逡廵畏缩、望风溃乱者、亦当槩减其粮、以示惩戒、以其所减、益于所加、必待再有功劳。方准议复。如此则人心齐肃、赏罚加明、我兵虽少、亦可成一战之功、以寡敌众之计、无出于此者矣、伏乞　勑下兵部、再加详议、　特赐施行、则人心可一、国法益彰、愚臣誓死之志、或可少尽、而筹边之策、未必无小补也、再照兵机。必以耳目分明为先。蓟镇耳目不明、奸猾得计、此不用命之要领也、往日各该大小将领、但遇虏势临边、先行分布心腹人役、入京、临时乱行差人、径报阁部、甚至布满密要、虗传功伐、忌害阻陷驾罪攘劳、无所不至、夫其人专一用心于此、又肯临时用命哉、为今之计、伏乞　敕下兵部、一行督抚臣等、今后参游守提等官、凡遇大小事情、止许差人飞报督抚按道镇协衙门、酌量事体、轻重缓急、或通行堤备、或转报部科、一行五城兵马司、但有参游以下、布设腹心于京都内外者、出示地方、报官拏问、其滥报违禁者、许兵部就行解发军前、兼其将领拏究、至于臣虽一镇统兵主将、但获功则当不伐。有罪则当顺受。凡涉功罪之际。亦止径报、督抚廵按转奏。亦不敢肆行滥报。至于将领生奸误事者、容臣径奏、或径以军法处治庶功罪之核、不眩于耳目、而弊绝心齐、自图实効矣、
　　皇明经世文编卷之三百四十八终
　　皇明经世文编卷之三百四十九
　　华亭陈子龙卧子　宋征璧尚木　徐孚远闇公　李待问存我选辑
　　朱积早服参阅
　　戚少保文集四（议）
　　戚继光
　　议
　　辨请兵
　　议分蓟区为十二路设东西恊守分统其路建制车营配以马步兵而合练之
　　议车营增鹿角
　　选编车营马兵
　　筑台规则
　　议夷情
　　建辎重营
　　苏镇急务
　　辨请兵【调南兵用车战】
　　今以数万之众。驰突于原野。如风雨骤集。山崩河决。一拥而至。此胡虏之常。而中国以为必不可御之势也。于是乘墙列守。以为万全之策。奈迩来边形齿啮。军士煎销。势分力弱。守愈不足。乃就中抡各部曲之壮者。不满数千。隶于总督廵抚总兵标下。谓之标兵用以备战。是每镇所恃以为战阵之具者。数千辈而己。故方贼之张也。或守城郭。或据形险。或追送百里之后。或出没为趋避之图。待其星散刼掠之时。或当满载惰归之际。得便则鵰剿零骑。不便则有不明之功。以为赎罪之地。此将领不得已之谋耳。欲使胡虏胆寒心破、一劳永佚、在我亦当以数万之众、堂堂正正、平原旷野、青天白日之下、彼以此来、我以此往、短兵相接、使虏大势败衄、我则以精骑揉之、如此一番、胡虏丧魄、繇此而罢入卫。开屯田。汰老弱。即乘隙塞上、头头是计矣、然则用兵几何、曰非十万不可。十万岁费百余万金。恐不能从也。然则五万何如。曰此亦小成而巳、必如撼山易撼岳家兵难乃可、当虏之冲突、此则教练之功、不敢诿诸人也、然目今足为天下缓急集事者此论岂独用兵治天下不出此官莫如守令兵莫如父子兄弟而父子兄弟之兵惟守令可以籍召为今之计。应于河南之嵩县等处。募足一万。真保河蓟一万。宣大广宁等处五千余。山东罢见戍骄兵。另募田夫五千余。浙江旧兵一万余。以充教练可也。然则募北兵是矣。南兵恐不宜北用也。有虑其不耐冱寒者。有虑其鱼米涌贵。日给不足者。有虑其不便于风沙。与后日之难散者。曰请言欲取南兵之详可乎。比年倭犯东南浙江军门、于数千里外、调四方兵以杀倭。浙人不堪为兵、即有之辄糜于倭、自某与今军门谭公昔守台州、共倡练浙兵请以三年为期、此事甚要赖总督不夺于方教之日以别兵杀贼而需其成至期具呈请战。遂从此一无败挫。凡四方所调之兵尽罢之。故某旌旗所至。悉此辈收功。某驭此辈十三年矣。且此辈皆良家子弟。俱有身家。可聚可散。惟恐其不留。毋虞其难散。况今料集大兵。北人为多。而北方承平日久军法久未举行初集之众一旦加以严刑必有腹心爪牙以弹压羣情此南兵之取。不可巳也。况教练生兵必用条约告示兵愚卒也。目不知书。而告示条约。不得人人尽习即主将耳提面命。亦未必能信。惟此辈与之共伍。中。日夕言之曰。吾主将昔在吾土。所以练吾者。疾病如何恤。甘苦如何同。钱粮如何得实惠。号令如何可信战阵如何万全。赏如何而明。罚如何而严。人心转移。期年可格。比之耳提面命加五倍。比之条约告示加十倍矣。且鸟铳一枝。乃战虏长器。北人不习北匠造亦不如法。此为南兵惯熟。尤不可巳者如得旧练南兵万数。先教成一营以为师范。分发旧日壳中材官以练北兵。功省而効倍矣。此论用兵与虏形如此。然必得数万之众。而后能御冲突之虏于原野之间也。乃若营阵器技。各有制胜之法。大都车步骑三者俱备而相须为用。故御冲以车。卫车以步。而车以步卒为用步卒以车为强。骑为奇兵。随时指麾无定形也。除车之制度火器等项不赘论。其战法将车上为女墙捍矢石。且取轻便下有活裙以出战卒。如虏以数十骑挑我则不应。或虏势大。至五十步时。火器齐举。虏近车丈余。步卒于车下出战。第一行卒持长刀。用平日习法伏地向前。至远不离车五步车即随步卒缓进而步兵齐砍马足。二行木棍打仆马之贼。只在仆时乘其跌落。身体仰覆。屈伸未得。乃可着力。三四行钯鎗杂上。以打戳之。如或力倦。退保车内。又用火器冲放一次。将本营别设真正勇将精兵。平日主将驭之如子者三千。更番乘势。如环无端至于制营法。操号令。备器械。此将事无论也。然则目今在营之车亦可用乎。曰近日用车者。往往犯六败之道。某之所恃在能反之耳。何谓六败。平日教场操演。乃无利害之地。从容中节。便可为用。若临阵生死目前。心忙手乱。每致火药自焚。一也。今以瓶置火药于别车。平日习熟。约以严刑。此一变也。往者用车为守。遇虏下营。车钉于土。不复移动。古云车为行城非止立营垒也以车为城。人避于中。不敢出战。夫城之无人陷者多允况平原车壁。虏得聚攻。集薪蹈犯。燃火焚燎。二也。今用车以战。行而不止步卒恃车出没其下此二变也。往车制不如法。守则不能蔽伍。战则不能飞冲。三也。今之制式。外捍冲突。内卫士马。战则与士卒并进。退则卫士卒之后。虏聚薪则不及焚。蹈犯则不能近。此三变也。夫车如王道大用之则王小用之则亡往者之用车。兵不逾万。车不过二百辆。每车占地一丈。每面不过五十丈。以五十丈之阵。而当数万之虏。四面环攻。所谓小敌之坚。大敌之擒。四也。若兵止万数。用车不如用骑。可战可退之为得也。今用车必以十万。或五万。或数车为一营。圆如小堡。或数十车为一营。圆如一大堡。或数百车为一营。分而不离。合而不杂。车重物也而此制使其能轻车连器也而此制使其能散各开驰道。星棊错综。高下原阻。占地十余里。如虏称十万。其实不过五六万。四面分攻。每面不过数千。彼分而弱。矢石不能逾一面之车。以及对过之背。我面面足以制之。如聚攻一面。则诸营各以其便。举车而前。即一营有失。诸营可胜。此则平日聚练一隅。朝夕抚摩。严刑联束。血脉贯通。臂指相应。一营势危。诸营恊救。此四变也。或谓车战宜平原。蓟多山险。非车所利。五也。此执方而用药者。夫以。地就车地不可移以车就地随地得便古法云车不得方轨。骑不得成列。若使车轨不可方。而骑列不能成。此取败之道矣。但彼来此往。险则共之以车塞险尤为吾利假如此地可容数车。则数车一营。可容百车。则百车一营。可容千车。则千车一营。随地为势。分而不可断。聚而不可乱。何尝难于险□。而为拘方之器。此五变也。往时无制之兵。人各一心。号令不明。畏敌而不畏将。只靠一车之用。使靡兵而恃车用命。乃必败之道。六也。今练使合兵。万人一心。上下同欲。畏将而不畏敌。真有短刀地鬪必死之心。敌忾之气。但恐虏骑冲突。势不可前。藉车导引以前耳是既称为战车。必用之而战。此六变也。或谓战守当并论。今蓟山川险阻。守而使之不入。不更愈于战乎。曰兵法全国为上。守险正全国之道也。蓟莫善于守。但边地萦远。偏裨而下。分守一区。咸百数里。未必人人皆才。且数丈一人。即岳家军亦不足当万众聚攻之虏。而大将一身。不能遍及。总队威轻。何以制命。所以教练车兵。正为固守之计也。声息未至。则移车近地。移兵乘墙。据边而守。万一守不足恃。而复无重兵备战。将任其冲突而无策矣。况今履霜之形。衣袽之戒。蓟边守在腹心。宣大之虏。住牧境内。山西称弱。陕断悬城辽当凶岁之后。行伍未复。虏当二百年生长之盛。势必为患于中国。可无练成节制重兵一枝。以为缓急之备哉。今以大议未决。乃不得巳。遂以募兵一节。厘为上策。而又出中策。欲某节制四镇。而仍听命于制府。就边鄙之见伍。入卫之戍卒。从宜教练。转弱为强呜呼、上策必以十万训练为游兵。随贼向往。三万之议。计效竟得中策。如就中补偏救獘。恐终落旧套矣岂知练兵数万。充游兵。破强虏。逆视之诚难。但虏之强固自若。而我以因循积怯。素未讲战。自诿于不可为。此某所以窃敢有请也。倘蒙轸念边事、大赐振刷、欲聚兵则不知有扰而无意外之虑、掣兵则循轨返籍而无难散之忧、堂堂正正、所向无前、事易而功倍之为　国远谋、一劳永佚、若竟求上策、则愚疏十万之图、乞留意焉、
　　议分蓟区为十二路设东西恊守分统其路建制车营配以马步兵而合练之【蓟镇分守】
　　初蓟镇旧疆、止有东西二区、分为左右二偏、后因虏犯多事、始增为十区、既又减为九区、复裁为七区、又立为十一路、沿革靡常、今乃度边隘冲缓、道里远近分为十二路、时松棚喜峰山海台头四路、皆提戎任事、未设路将、乃以建昌营游击、改恊守东路副总兵、分理松棚太平燕河台头石门山海等处、而以廵抚标兵属之。则当两防之际、俱赴建昌合练、而后以一营驻建昌、一常驻燕河、以备燕石东西之警。就近首先迎敌次则镇营。次则西恊。次则昌镇。各标兵以次而至。以石匣营游击改恊守西路副总兵、分理马兰墙子岭曹家寨古北石塘等路、而以总督标兵属之。则当两之际、俱赴密云合练、而后以一营驻密云、一营驻石匣、以备墙古石三路之警。就近首先迎敌。次则本镇。次则昌平。次则东路恊守。各标兵以次而至。其本镇营标兵、则驻练三屯、当两防之际、俱在镇以备马松太三路之警。先期驰赴截击、在东则东恊、在西则西恊、各就近首先迎敌。次则昌镇各标兵以次而至。仍每路设一将领、各统兵三千余人、旧兵不足、益以新兵、犬牙相制以为犄角之势。凡遇调遣、每营路各以骑兵二千先驰赴边拒敌、兵车随进、至本路各要口拒截以待接战、其各路策应、于各镇入卫之军、次第前进、皆以调兵文到为始违期者以逗遛论、其器械旧可用者更新之、不堪者改设之、原未有者创造之、若藤牌长刀鸟铳神鎗火箭佛郎机虎蹲炮六合铳百子铳等器、皆御虏利器、仍遣教师于各路训练、设专官督之、又立车营七座、以东路副总兵一营、合廵抚标下一营驻建昌遵化、以西路副总兵一营、合总督标下一营驻石匣密云、蓟镇总兵二营驻三屯、昌平总兵一营驻昌平、凡攻战用之环卫、一则可以束部伍、一则可以为营壁、一则可以代甲冑、虏马拥众、无计可逼、我得以展其所长实为御虏之长策、此车之堪用一也、行则为阵、止则为营、以车为正、以马为奇、进可以战、退可以守、此车之堪用二也、车不费刍粮、兵不用甲冑、省费不赀、而车中马步以车为蔽、此车之堪用三也、往虏入内地、四散标掠、莫之谁何、今车兵与战、虏既不敢分掠、又不敢久住此车之堪用四也、蓟昌地势险阻、车利扼塞邀截、使虏失利、当有终身之创此车之堪用五也、今议每营重车一百二十八辆、轻车二百一十六辆、步兵四千、骑兵三千、驾轻车马二百一十六匹、驰不蒭之飞骑。运有足之长城。且马有从容饮秣之便。而人无挑濠抉堑之劳。步骑迭用。而出奇无穷。且战且前。且虏自不支矣。
　　议车营增鹿角
　　先时边兵不以纪律、营阵未有画一、乃建偏厢鹿角战车、每营以十六车为一司、四司六十四车为一部、两部为一营、若添杀手。似尚挤杂。行多稀密拥断。盖其势也。且推车与火器之兵。巳将地步占尽。今议欲于每车两合之间加鹿角拒马一架。止则架之两空行则联之车箱。不惟轻便可移。且使稀密得宜。前后不致拥断。高下转折。皆不相碍。而人行其中。如在夹墙内。更无隙可乘。此下专为杀手进战退守之所。是增车不用增兵。即增拒马之空。而容兵出战。其势尤便矣。若车马合操。计振武一营之车。内得空地。仅足容马一千。阵法太疏易乘太密易扰欲马兵六千。俱在一营须二百辆以外。分列为四面。而空其中。乃可相容耳。如两车之间无鹿角。仅足容步兵。而马兵以二部布之于车后。不惟挤密不可转行。奇正俱难设施。而兵且身撄甲冑。俯出车底为难盖马兵本以独操为分数。而附之车。则车中不复设战兵。即以马兵充之矣。然车制徧厢。阴阳合德三车一局。巳属难同。今每四车为一局。而使之阴阳相合。分数得清。行止得势。而一哨之车。即可容一哨之马。非用鹿角而不能两宜也。
　　选编车营马兵【车营马兵】
　　夫壁垒之间。马兵虽恃车为固。而缓急之际。车兵必倚马为锋。凡遇过险及卒然伏起。须先以骁将领精徤胆勇马兵五百余名。出前列阵。以遏游伏之贼。以便车兵扎营。而后更将兵马通融挑选五百四十以充中部三司。每司旗下量选次等一队以充火器。其左右二部。亦须精徤列队。俱为临时出奇之用。若全胜则车营必不分其功。或偶退却。兵贼混淆。两马追逐之时。败兵入城尚为敌乘何况车营决难投营开车。致使兵贼相乱。所关不小应并行定议。以免临时有悞。
　　筑台规则【筑台】
　　相基之法要在内外合一山平墙低坡小势冲之处则密之。高坡陡墙之处则疏之。固为一定之势。但就其湾环远对之状。各有相宜之势。当必建不可巳之处即宋太祖营汴京法也即不合丈尺亦当建筑不可移之而必就于合式之地又有内山虽不甚高看之似冲。而口外横山远峙只、有鸟道仅通属夷。其余通马处所。相隔千峰万障似冲而缓者又有山高万仞。其外梁颇平。虽有墙坡险处。而直对大举正路似缓而冲者于此酌处又难一律也。　一定台基以十三丈、收顶以十丈为则、二百四五十人可完一座、每年可完台七十座。此其大较也。一台制尤当随地置形。如墙外地宽。则台当多出。如地狭。则台当少出。如脊尖削内外俱狭。则当稍阔其两面。险其两傍。以无失周围十二丈之意。则制度如指诸掌矣。　一边墙多就外险、故外下而内高。其上当以外面临虏处。计高三丈。内面但随山势。不必拘于三丈。外既险。又系低下。则台不必出。止就高处起台不复拘以低处。而台在墙之外。况山势迂回。自有湾突处。是又在相基者有活法耳。　一台基用石矣、但方石恐难猝得。碎石势必不固。如石便用石。不便则用砖。有胶粘好土。则以三合土为之。各从便求坚。但三合土须厚。至顶亦得二尺乃坚也。　一台下暗门、未免稍虚其中、而边匠率愚拙弗省。恐造不如法。及不坚固。意台下筑实。台门移而上。外置一梯。虏至则抽去其梯。似亦稳便。然台用跨墙。则下层止用实筑。至第二层。则从城墙开门而上即便矣不必如前式。拘定在台之中也。
　　议夷情【蓟镇属夷】
　　蓟镇属夷、比他镇不同、处之得其道、真可为我向导哨报、能　尊中国而安边徼也、近日边关抚赏太滥、深损　国威、积薪厝火之上、惟此一事为隐祈焉、夫边将差尖夜出口哨探夷情。远出数百里。近亦数十里。此必不可巳者。口外孤身跋涉。非夷虏敌明矣。将领头目严守边关。必不能随尖哨出口亦明矣。口外尖夜逶迤匍伏深山穷谷之间。千丛万林之内。虏骑不时。岂能逃避。万一被伤。非将官智力所能防范者。近年并将口外尖哨被虏者。一槩因他事迁怒。悉归将领。尖夜有明哨暗哨之法暗哨不可闻之属夷若明哨不若即限某部为之向导观其顺逆以为赏罚而奸猾属夷。闻知此风。不论应赏与不应赏关口。悉恣要索。不应即以捉拿尖夜为名。云我拿尖夜杀了。教你就有祸到。你还得在此阻我否。故将官无不曲从之也。相沿之弊。遂被属夷明白杀我军。即奉有　明旨处究裁革贡赏者。各官恐其捕捉尖夜为累。俱千方百法。设辞欺　朝廷。欺上司。即不明白赏待。而暗亦赏之。以此犬羊之性愈纵。边关赏额日增。巧立采柴之名。科敛军士月粮。以致贫军迯窜。只此一法失中。遂遗无穷之害。边塞空虚。全坐于此。今该职行边间。但见每处俱称革赏夷人某处潜伏。要行拿尖哨挟赏。夫赏谓之挟。　朝廷之威扫地矣。况今建空心台。每日皆出关采办。兵马有限。防备无时。顾此疏彼。竟当有失。今查得一二起夷人、久作逆叛、掳杀官军、巳蒙革赏、多系钦捕之徒。近复导虏窥犯。见在边方。日伏夜行计欲拏袭采办空心台料官军。此徒不振之以威。明正典刑。终无巳时。若得一举之后。诸夷振肃。感畏兼行。庶可无虞也。
　　建辎重营【建辎重营】
　　议得师行粮从、古今通议、樵苏后爨、师不宿饱、蓟镇每遇虏入、军人骑一马、即盔甲什物、巳极力难前、别无驮载马骡、往往枵腹数日、徒具人形、莫能荷戈、焉望鏖战、如四十二年、虽以宣大军门之尊、亦不免与士卒同饿山顶、视贼出入而不能谁何、其经过城坚、即有本色艹料积贮、彼时追贼之机、毫不容发、数万之众候总入一仓支放、亦得一二日乃完、不知驰骛之虏、行百里矣、故虏入内。必变客为主。我军常以主为客。职此之繇也。合无于密云遵化建昌设辎重车三营、每营一百二十辆、附以火器、用骡十头、养骡军十名、给与军器、题请　钦依参游一员统领、将各色煤炒干粮马料、预先发各衙门收贮、内科豆各仓口预给、无事则牧放骡头、操练火器、晒曝辎重、有事则随营而进、发粮尽则就近而运取。遇虏即依大军为势。以车为营。此项须紧急缺乏方用。以军中所必用而不可缺者也
　　苏镇急务【建台练战】
　　蓟镇急务、惟有四事、曰建台、曰练战、曰营田、曰种树、使其人各一役相济而不相妨可也、但主客边军有额数、日渐消减、未见增益、四事何以并举、然职之专责、务之严急者、其惟战与守乎、夫守固以筑台为策。而战必以兵为先。今若专言战。势必不妨修工。如执于筑台。势必不得教练。查得每区每枝、尚有主客援兵、今亦俱派台工、合无于内量为抽编行伍、逐区容职酌量多寡强弱、于有马之内、定拟数目、每月操三日、每操一日前、容免修工、一月之内、歇工三日、只是实编入援见伍者、其余马步、照旧做工、如此修中有练。其实练少为多。视之往年、蓟镇兵马、遇有虏入、未尝不早应援兵、未尝不集听调度、但因平日教练无纪。约束未行。以致临时对垒。风尘昏惨之际。不复能辨某枝某营。仓卒业挤一团。争安避险棼如乱丝。所谓虽多亦少。盖坐此獘也。今拟自三屯营为中、以东路五区为一大营、西路五区为一大营、各配成五方、每区为一色、给与号令操法、发与器械式样、做工之日、照前听各区主客将官、各将主客援兵一月抽操三次、本职到处不拘日期调操教练、斯战守有禆实用矣、至于栽树遮虏、今巳为奇策焉。不知木多生险难迹稀之处。牛羊践踏之所。未有易生者。若沙河石岸。又用何法栽种。见今口外林树如织。未见止却虏马。北方风寒土燥。虽有树木。竟是稀疏。不比南方土湿雨多。藤木纠缠。猿猱莫扳。此其一也。况惟桠榆易栽。而山险之地。栽难必茂。此其二也。近日又拨军屯田。远在百余里外。凡耕种收获之时。正春秋两防之日。摆边修工。尚且不足。何乃弃营数百余里务农。聚兵教战。此惟行之标兵何辞。若责之区军入卫者诚难。则以尽数派筑空心台。每防止起二三十座。若分一班种田。又分一班操练。又分一班筑台。又责一班种木。是一岁之间。一防之内。仅可得台十座。犹是石塘古北墙子三路能之。盖彼三路墙坡巳完。关营俱竣。得以专力故耳。若松太燕台石五区。边墙未有者十尚二三。灰水粉饰。一戳可颓者。连数百里皆然。筑台则墙工必废。修墙则不能筑台。实为两难、即台工姑约以三年未必能毕。则边墙偏坡。又当土册塌过半。工役相寻。尚无巳时。今必欲一面筑台。一面种田。一面种木。一面教战。四事并举。须得如此三四项人。始可办之。恐竭国之力。亦有所不能也。夫古人屯田谓彼处抛荒俱在目前。客军适居其地。列屯坐食。不如务耕。人自用力。故其法行而军便之。今皆强其势所不便。力所不能。是以难易分焉。而栽木营田两者。诚未见其可也。
　　皇明经世文编卷之三百四十九终
　　皇明经世文编卷之三百五十
　　华亭陈子龙卧子　宋征璧尚木　徐孚远闇公　李待问存我选辑
　　朱积早服参阅
　　戚少保文集五（书）
　　戚继光
　　书
　　上军政事宜
　　陈边情及守操战车
　　覆部议入卫兵马
　　上政府御虏
　　设备附台军营
　　条陈尖哨事宜
　　议抚赏
　　上军政事宜【严军令】
　　职自承乏蓟镇巳数月矣、其于人情隐伏、行伍习套、似若明见肺腑、敢不披沥言之、大都自将领以及军士。皆以阿谀奉承为念。只顾眼前。再不虑后事何如也。尝闻未战而庙算胜者得算多也、夫所谓庙算胜者、未必　庙堂之算、葢凡未出军之前。预筹于辕门者皆算也亦尝聚将士羣坐而筹之曰。今日与众人共计。即是庙算。试屈指而筹。夫虏技以弓矢为第一。我亦弓矢应之。弓不如虏劲。矢不如虏利。射不如虏近。近见徐玄扈先生论兵亦以着着打算事事胜敌为本诚有见之言是弓矢之算。弗如虏也。虏近身则以短刀。刀长三尺。肱长二尺。五尺之间。可以杀人。今我军弓矢之外。近身亦有短刀。刀不如虏之利。胆不如虏之壮。是刀之算。不如虏也。虏以马驰逐。我亦马应之。虏皆二三其马。且臕壮而惯习之。我军一马。又皆羸弱。是马之算。弗如虏也。虏以马冲。我以步应之。挑濠则为自守计。非却虏也。若出步战。必不能当羣马之冲突。即扌弃命立定。则盔甲破碎浇薄不如虏。而无可当虏者是。是地鬪之算。弗如虏也。外此惟有火器。奈何快鎗之制手执柄后。药发手前。两手不能持贯。气力拘兢。何以命中。况铅子不圆。火药不速。即以一营之军三千俱为火器。一字列之前行。发铳后行不得复举。又恐一放而尽也。必须分为八九班。是三千之火器。八九班轮之。每次仅得三四百。是临时心忙手颤。其不如法点灭火门者又数百。不过二百余发向。而二百余内。又不过数十命中。命中又不能透甲。是大队之虏。非快鎗能胜矣。快鎗外复有大炮。似可当虏聚冲。但大炮必防跃退。须去营二三十步而往点艰难。又加重滞。驮运不多。再若分番。其势愈寡。是我在军之众。不必出阵原野。而闭门算计。巳件件逊虏着着输虏矣。况虏众数万一心。心齐力一。较我涣散无纪之众。又何如也。若使懵瞶而往。侥幸而图。此职所不敢也。乃再三戒谕、兵家之事。短不接长。必须每事长一他分。如他有弓矢之利。我以何物胜其弓矢。他有短刀之利。我以何物胜其短刀。他有万马冲突。我以何物当他冲突。使他件件不及我。般般短于我。如此算定出门临时慌忙还有错误而况于安心故套。觊凭天幸耶。然士之情所以宁阿谀侥幸。不思对垒之计。而惟算胜之图者。皆因比来　朝廷法令。止行于督抚镇守。乃与虏出入之一二偏裨耳。哨将而下以及士卒。军法罔及。且贼未出边。而锦衣官挍巳踵其后。总兵官或阵亡。或被逮。而督抚亦拿入京。其误事者讵暇以退缩军法治之耶。以此人怕玩习为常。又闻往日督抚总兵。无贼之时。明受其阿奉。而狃于太平。不好过求。及至临时。自知祸已不远。每每益从宽驭。冀其用力。军法绝然不行。各偏裨以至士卒。无事之寺。尚皆谨慎。遵奉命令。有事之日。与对垒之时。明白欺玩。得躲便躲。得挨便挨。其应对之辞。放肆恣纵。无复名分。甚至刚愎抗傲。不用号令。自为一伙。或以刚恶跋扈。或以柔奸媚免。有何干系之足畏也。此套不能挽回。此心不能警换。便日日操。时时练。长鎗大棒。坚军壮马。徒劳心力。徒费帑藏。亦何益于成败之算哉。今职或于言之而不从者。面奉而背违者。稍振之以法。示之以威。便互相党聚。或为飞语。或粘匿帖。或布流言。或伺上意。无所不用其心。以为阻挠害成之计。嗟乎欲求今日之言信令行。而使将领军士。一改前项之念。必须将旧日从贼入墙。陷逮原主者。查治以法。庶几少惩其大者。更须疏请于　朝。明立章程。自后有事之日、在　朝廷拿治督抚镇廵、追恤阵亡总参游守等官外、其标部将领中军千把总等项、听接管督抚镇巡衙门挨次连坐。逐项究拿。治以军法。如队长不能用命或失事。而队下之军。一体照队长之罪。其自队长而上。以至督抚。一体皆然。如督抚总兵失事被逮或阵亡。则部下中军参游一体以督抚总兵之罪罪之。下至士卒。一体皆然。必期转移。即有流言计阻。并不为其所夺。然须积以岁月。而尽其沦浃之功。庶可收齐一之効也。
　　陈边情及守操战车
　　窃以边人大都五分类夷五分边人拙者皆材鲁黠者则游棍也有京师气习其转移非严不克。若任真到底。久亦自服。他日济事者此也。否则无事之时。布言感恩。有事之际。仍袭玩套。送上司入朝廷斧钺中。则余皆束手高谈。悻悻得计。其接任者。又复姑息。从未把前任误事偏裨查究。以此人人得惯。一也。夫南兵南将。凡有条约。上下讲读。信而畏之。此间将领而下。十无一二能辨鲁鱼。复有自巳敕谕。不曾记得一字。如练兵条约。连坐保结。节制甚明其戍边之吏士不识字者。固非得已。识字者且效白丁之习。二也。职又细询边情。皆云某年贼到、乃不信哨报之失、某年贼到、乃哨报迟悞之失、某年贼到、乃一时边墙无人之失。又云若有兵到、无不阻截成功、然皆面言欺人。多饰妄说。凡大贼临边。几曾不预得哨探。几曾不分布兵马。几曾兵马不到地方。缘东来山虽高耸。外面山梁延长。高下不峻。林石无碍。俱可驰马。经至墙下。或外面山梁十余道。而内之萦回则数十里者。守兵数垛一人。援兵驰集不及。即有一二枝到。若照守边之卒疏布。则无济于事。必须密密布之。又要设疑高处。三千一枝。即分不过数里。虏骑数万。首尾横布百数里。分投乱攻。必有一处疏虞。此所以千方百计为守御计。而攻无不入者也。至于战阵一节。询之旧格。凡诸军教场操习。以为观美之具临时一毫无用。惟挑濠固守者。便为上军良将。断断然无鬪志也。职谓即今所操。便为战虏实事。彼尤谓面前套数。且以面前套数应之。临阵时谓不得不繇他耳。又战车为万全之策。人人知之矣。但狡虏傍山沿壑。抬营移走。非车所及。此节终不可免。亦须为之再计。近造小车一辆。样如原车而轻且便利也。以上三项等情、乞亮职言不虚、留心区画、而边事庶或有济也、
　　覆部议入卫兵马【选练义勇】
　　调取边兵入卫、初因蓟兵少习虏情、边兵惯经战阵、欲资为原野交锋之用也、然蓟兵之所以少习虏情者、葢以蓟镇山障墙坡、有险可据、重在于守、虏非三四年间东西合势。不得辄入。为其见敌者少也。边兵所以惯经战阵者、葢以各边平原易犯、零虏时入。为其经战者多也。缘自调取入卫以来、边兵久不见贼。遂亦因而懈弛。调各边卫蓟大非策也乃致彼镇行伍。称为煎销。而视此镇边防。若为故事耳。今欲入卫兵马、每营量减一千、或五百、选摘土兵补入边兵同练似矣、但所以必用边兵者、为夹持于对垒之时帅练于临敌之秋。边兵之所以难减者。一也。又况蓟昌二镇边情、以守为先、守而不失。然后求战边墙逶迤二千四百余里、计地料人。虽逾二三十万亦且不足。而我守垛则势分。虏聚攻则势重。数里之间。又须墙下分设驰援。兵马随警策应。今并主客合守。每每犹称单弱。若拟减兵。则边墙垛口。数目不能缩少。是减一名必得一名以补其阙。此边兵之所以难减者。二也。但陕西入卫官军。道路既远。更代复频。该班者甫来。而践更者又当遣发。彼处悬边孤塞。兵力有限。均为　朝廷地方。所谓无尺寸之肤不爱。宜无尺寸之肤不养。合无以二年为期、仍以五枝分番。但每枝减去五百。行彼督抚镇守。须知减去兵数。无非体恤彼中之难。亦以见蓟镇求精不求多之意。以后遣兵入卫。务选惯战壮军。臕徤好马。精利器械。骁勇将领。到蓟之后。如有成功。一体论赏。若果不堪。怯于战鬪。部来将领。从重处治。阅发衙门。一体论及。庶痛痒相关。俾得实用。及照土兵以渐而练一节、职等叨受地方重寄、敢不殚力极虑、而岁岁仰藉于人。岂无厚颜于巳。但补练之事、经今巳十余年、而又专职宪臣、协力督抚、其期不可谓不久、其责不可谓不严、其任事不可谓不得其人夫贤才之选至督抚极矣、任法之严至宪台极矣、宽假之恩至十年极矣、而尚未得效者。实蓟镇无人可补。无中肯綮之练也。况今督抚受任未及年余、本职领镇方数阅月、辄谓额缺补充、教练成効、诚不能一掘九仞而反十年不可医之疾也、为今之计、第一当急求精兵数万。培植京师根本之地。次及蓟昌。次及各边。次及腹里。蓟镇土兵难用不特民力不堪地近京邑且习见边兵格套游滑成风勋戚宦寺庄丁佃户佥派为难故公不欲用蓟人而乌伤山僻朴愿之民终得其効也公亦难于尽言尔但佥派民壮、方今民穷财尽、应命艰难、若抽选见役之徒、则府州县城池、　国初赖于军卫以制御者、今皆无足恃、而独恃于此、且有司又用之为送迎之具、牢不可破、而素无厚养、岂能戍边、合无通行两直隶河南浙江湖广江西山陕等处军卫有司、比照贡士之法、而以巡按总其事、酌量州县大小里户多寡、选举骁勇之士年二十以上四十以下、相貌雄伟、力举三百斤以上者、州县大者岁选五名。州县小者岁选三名。每卫内有五所以外者选二名。五所以内者选一名。分别地里远近。起送赴京。名为贡义士。每年不拘地里远近。俱限五月中到部。本部预铸三百斤铁人一个。令其肩负往来行一里为合式。夫贡选勇士专于力者。缘武艺器技之习。岁月可能。一教习之劳耳。至于胆力天赋。非人力可成者。既有大力以为之本。再习精诸技。一可当十。选中送隶戎政衙门。择一善练谋勇战将统之。以七月为始。发于蓟镇标下。编伍教练。兼以防边。不许分调零散。摆边做工十二月送回京师大营。随操休息。至次年七月亦如之。但千里之足既至。而抚赡不可不厚。名色既殊。他军自难比例。以一田夫而蒙此优养。自然比之卒伍。愈当竭力报主。其给粮之则。每名每月家小在京仓支粮一石。本身日给工食银一钱。各骑战马京边支草料军火器械即于自工食内。听练兵将官发式自造使用。各役名为义兵。不作军数。是养之既厚。谕之既明。则人自肯来。民又不扰。通一岁计。可得三千有零。十年可得三万有零。且天下骁徤之选。如得名将。教以实练。真正法眼。不为虚套所误。申明严令。必信必行。是三万之义旅。即可当十万之边军。以后日积月累。合天下之力以实京师以强根本。莅中国而抚四夷。无有不克者矣。如虑钱粮过多、处办不给、见今京军逃亡者不知其几。当时开销过钱粮。总积在仓。并　国初原额三十二万。见今所缺钱粮。务要一体解足。存贮仓内。如此则京师之军。见在九万名。一查之间。一年之内。可减二三万。足养若干。三十二万原额之内。除去见操九万尚有十数万。清出一半。所得工食。可养若干。及查东南如福建浙江江西南直隶等省各卫所原额官军。十不存三。而额征仓粮足支之外。尚余半倍。合无于内查照额数缺军米石。照数解京。不下数十万。又可养若干。以三万为率。则清查旧粮逋额。便足供之。何虑钱粮之不给哉。夫京师有此三万再加额军四五万。务不减十万之数。则战必胜。守必固。内顺治。外威严。根本固而发源深。亿万年灵长之祚。此其一助矣。
　　上政府御虏
　　蓟镇虽列九边之数、其虏情军情、守势战势、种种不同、今虏西犯。则古北墙子岭马兰谷。皆其必攻必繇者。言古北则曹家寨一路在其中矣言马兰则松棚一路在其中矣。二路从曹马分出。计其最要者五路。惟石塘一路稍缓。东犯台头燕河。太平东半。石门西半。皆当其冲。而石门之东。太平之西。虽稍次于燕台。亦非不戒严之地。计其最要者四路。是全镇长短十一路间。无所不当备矣若必欲无所不备。量地计军。仅三分之一。冲处尚须一垛五六军。更急处十余军。其内地拨马随警援兵守关寨城池、与老弱幼小不及计也、惟聚犯则守兵势厚。分犯则路路可以聚攻今乃酌量缓急。分别冲僻。不应守者。或只存瞭望之役。所当备者。乃聚全标之师。军门督一副二标、专分西四路、本职督二标、专分中三路、抚院一副二标、专分东三路、而随时缓急、又不论信地、相机奔驰以应之、连标兵援兵主客、每路仅万人耳、而墙子岭尚少援兵一枝、松棚尚少劲兵二枝、太平尚少协兵一枝、石门寨尚少劲兵一枝、山海关路险固、责以自守、通计还得劲兵五枝、庶乎无所不备、无所不密矣、然议减罢者、尚未停笔、今惟计虏若东行巳深、势必难复西向、听军门调昌镇守边客兵就近互移、以补东方之缺而巳、贼如合伙或东或西、专攻一二路、闻报调凑军马以并力、职等保为守固、必收乎全国之效、今之分山永分昌镇亦诚有不得巳也若东则极东。西则极西。二路分犯。而西虏势众。于一路之内。又分攻古曹墙马松之间、势必不能万全、万有一处疏虞、不惟兵马四分、职等亦策应有限也、岂能分身处处有一督抚总兵乎、于此若堵得一路回、职集全镇之兵、堂堂一战即收奇功、未可预料、但恐二处俱入。则兵马为所分隔。须各照地方分应、势孤力寡、是所可忧、姑以兵马得聚、及预算数着而筹之、其未入也、设机于要路、特以疑之、即不能皆中、彼可疑而退、或因搜山探路。迟迟及墙。我可调度援兵。一也墙台之上、竭力守御、二也、即有数百先登之贼、可以南兵仰逐出之。只恐不得遇。不虑不得胜。三也、万一溃入、调集重兵、以车营追截、决一大战、或可击逐使伤使乱、而首功难多。马兵未可轻纵。以后相机出奇、皆难预拟、四也、及其惰归沿边布诸路步卒于险、职等弃车在后。各将马兵。每将官为一股。职当其中坚。一二十股、各扌弃一死、一齐砍杀、务获奇功、以舒数年神人之愤、即有矢石之危、尽吾致身之分、如功不满志、俟其出口、职等亲带精兵、乘懈夜出。追砍其营。必获功如愿而后返、否则决不生还、以负明时豢养、五也、此五者皆守战之策、乃若分布不足一节、非职预为巳地、非诿之兵少、亦非敢分咎于减兵、但为边方大计、欲望台下知边事真情真状、免为分沓不一之议、摇惑于胸中耳、
　　设备附台军营【设营】
　　沿边修建敌台、即为摆设官军之家。当使之临敌不走、见今敌台修建未多、纷纷报警、有敌台处。即为有家可据。但敌台止可安人。无处牧马。将马散在墙下。亦非长策、其各该客兵将领、须将各摆守官军、照各分信地、相去四五十步、即共札一营以为家。有敌台去处、即就台为营、敌台内一面仍用乱石迭砌五六尺高小墙十余丈。如月城样以便安马。无敌台处。即据旧台、或护墙台、札一营以为家、墩下内面亦以石迭成墙。无旧墩台处。即据墙上以山险为之。但周围俱要迭成院墙。或以木栅圈转亦可。遇警之时、照旧摆列信地、奋勇拒堵、至十分危急、或贼从他处溃入、即将各军收入台墩之内、并力截御、并不得以往年见贼辄走。但有一人溃、本管千百旗总、许登时将本军斩首示众。故纵者同罪。其墙内之宽窄。则视兵之多少为之。如此则我常立于不败之地。决无不可固守之理。其各该标兵援兵、一体各就台就墩就险。各下一老营以为家。有行营牌者。即用牌札。无行营牌者。亦用石迭。各先将马匹收在老营之内。一遇事势紧急。摆墙之兵。皆归老营。据营以守。标兵又将重车并列一营在总括路口。轻车移就边上适中去处札下一营。或二营。听候聚兵决战。虏即入边。当其初入见我兵在营不动。又有车营在彼。决不敢放手拆墙。我兵聚齐与战。决可驱之退走。万一不然。亦收入大车。与之大决一战。定不许深入内地。各该在边将官、务要先时料理、各该标兵、亦要先期计定、免至临时怆惶悞事、
  </div>
  <div class="pagination">
   <a href="皇明经世文编_page121.html">
    上一页
   </a>
   <span>
    ...
   </span>
   <a href="皇明经世文编_page117.html">
    117
   </a>
   <a href="皇明经世文编_page118.html">
    118
   </a>
   <a href="皇明经世文编_page119.html">
    119
   </a>
   <a href="皇明经世文编_page120.html">
    120
   </a>
   <a href="皇明经世文编_page121.html">
    121
   </a>
   <span class="current-page">
    122
   </span>
   <a href="皇明经世文编_page123.html">
    123
   </a>
   <a href="皇明经世文编_page124.html">
    124
   </a>
   <a href="皇明经世文编_page125.html">
    125
   </a>
   <a href="皇明经世文编_page126.html">
    126
   </a>
   <a href="皇明经世文编_page127.html">
    127
   </a>
   <span>
    ...
   </span>
   <a href="皇明经世文编_page123.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
