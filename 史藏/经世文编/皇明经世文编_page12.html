<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 12 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 12 页/共 172 页
  </h1>
  <div class="content">
   请旨自将复仇疏
　　剿贼纳顺疏
　　建置五团营疏
　　急处粮运以实重边以保盛业疏
　　议和虏不便疏【御虏】
　　据镇守大同参将许贵奏、要与贼讲和、暂示休兵、俟人马强壮、密定讨伐之计、臣以贼百也先、自逞枭獍之雄、乌合犬羊之众、既侵犯边境、而拘留　上皇、复入寇京畿、而震惊　陵庙、其为雠恨、庸可胜言、且以和议一事论之、当去年秋冬之间。正虏势方张之际。朝廷亦尝遣赍金缯往使虏庭。贿赂纔入于穹庐。虏骑已至关口。　朝廷灼见虏情谲诈。和不足恃。以故绝使不通山王还。惟　勑边将大修武备。以励人力。固守城池。相机战守。今许贵又奏讲和之说、臣等切惟今日之事理与势皆不可和何者中国与寇。有不共戴天之仇。和则背　君父而忘大义。此理有所不可和也。又丑虏贪而多诈。万一和议既行。而彼有无厌之求。非分之望从之则不可违之则速变此势有所不可和也若一议和大势在虏中国为其牵制矣苟以为虏强难制。姑从和以缓其兵。臣等请质之前代。引事详当宋真宗澶渊之役。契丹之众。累被我兵摧阻。既盟之后。朝廷尚岁输银绢。及季世徽钦北狩。中国名将如张韩刘岳之徒。屡败金师。及姧臣秦桧一主和议。朝廷既割境土以与之。又输岁币以贿之。甚至降黜尊号。含垢忍耻。屈已从和。卒至人心解体。国势陵夷。无救成败而后已。援古证今。和议之不足恃也明矣如此处置进退皆有地为今之计。莫若选将练兵养威蓄锐。贼若来侵。则相机而剿杀。贼若远遁。不贪利以穷追。万一虏寇复有大举入寇之谋。则我兵操守有素。加以将帅思奋。臣等当尽死効力。以图剿灭。以雪国耻。必不出犬羊之下。其或皇天厌乱。黠虏自知数寇不利。虏使自来则其骄志自折遣使入贡。则量与赏赐遣回。亦不拒绝而已。若欲　朝廷先遣使臣。往彼通好。则示彼以弱。而启其轻侮之心。万万不可。此则方今之要务。而臣等之愚见。止于如此也。及照许贵叨居重任。保障边方。不能锐意灭贼却乃倡为和议。畏缩之迹既明。忠义之心何在。合将本官明正典刑。以谢天下。以戒将来。缘系陈言事理、又系备边将官、合无姑记其罪、差人驰驿赍文切责许贵、令其整饬边务、操练军马、作兴士气、固守地方、必期灭贼、以赎前罪、如仍退缩误事、治以重罪、仍通差人赍文前去辽西宣府大同陕西等边、及永平山海居庸白羊紫荆倒马等关口、总兵镇守等项内外官员、令其整搠人马、固守地方、如遇贼寇来攻、务要相机行事、毋得听信哄诱、因而失误机务、仍通行在京五军三千神机等营总督总兵等官、严加训练官军、谕以忠义大节、使之感激思奋、以图成功、不许苟且因循、致误大计、
　　兵部为边务疏【边务】
　　各官奏称比先下番使臣马清马云、曾许贼首也先讨笙箫细乐、会唱妇女、及以后使臣到彼和番、又许也先与中国和亲一节、臣等切见比年以来、因脱脱不花王并太史也先等年例遣人朝贡。此论土木以前事　朝廷厚加礼遇遣使报聘。以示恩信。笃和好也。岂期差去使臣止知贪利以肥家。不思屈节而辱　国。于虏情之虚实。略不以　闻。礼义之大节。全不暇顾。及回还复　命。又复架捏虚词。夸大张皇。肆为欺罔。虏之多求皆中国人导之宋人所以罪王伦者为此也甚至透漏消息而阴结虏人妄报根脚而希求升赏以致贼虏放肆。有轻　中国之心。边境不宁。酿成今日之祸。今照马清马云、前项辱　命缘繇、虽系擒获达贼把速台所说、未可凭信、然此事中外臣民。知之已久。事不妄传。必有所自。若不明白处治。无以痛快人心。合将马清马云送法司严加勘问、明白奏　请、定夺处治、庶吏典法昭明、臣民称快、其言贼首也先说称若中国差人讲和、送　太上皇回来等因、显是逆贼益逞奸诈之谋、此处为激直全不为身谋矣故为诞妄之说、诱我边将、弛我边备、假以讲和为名。意在乘虚深入。合无差人驰驿赍文与大同总兵官定襄伯郭登等、同守备雁门偏头等关都督同知等官杜忠等、严加训练官军。用心守御城池。倘遇贼寇侵犯。务要効死尽力。随宜守战。不许听信哄诱。失误事机。仍令郭登等、差人密切跟寻。原差奏事人王锁儿。得见下落。通行具奏。及照差来夜不收齐二、敢勇余丁邵斌、不避艰险、奏报声息劳苦可怜合无俱量升一级、以励将来
　　令诸将预定安边策疏【预陈边事】
　　照得宣府大同地方、即目达贼侵扰、去来不常、或攻围城池、或剽剠人畜、或以轻骑袭我辎重、或以人少诱我官军、声东击西、出此入彼、边民不得耕种、士马不得休息、臣切料此贼。必欲骚扰大同宣府。使之公私匮。不能固守。此其奸计不浅。有必来侵犯京师之意今　朝廷所倚任者。石亨杨洪柳溥孙镗卫颕范广张軏数臣、其次则署都督佥事张义雷通诸人今虏势猖獗。边务方殷。京师军马。虽操练颇有次第然万人之命。悬于一将。将有必战之心。则士有効死之力苟计不先定。心不齐一。彼此异见。而将无必战之心。上下隔绝。而士无効死之力。缓急之间。恐误大计。伏望　皇上圣明、乞　勑石亨杨洪柳溥孙镗卫颕范广张軏张义雷通等、各陈巳见。各陈巳见则诸将志气才畧具详之矣便可因才駈遣此则枢部要策以为今日虏势如此之猖獗边务如此之弗宁当何处置可得宁妥。万一虏寇侵犯京师。或近畿甸州县。及山西等处地方当何设法御敌战守。或除战守之外。别有何策可以安边保民。不须会同更可洗去夙习不须会同计议文饰虚词务在各出巳长直言无隐令石亨等各另具题封进。　皇上圣断采择其可行者。请　勑各官遵守施行。若是果有窒碍。亦听各官陈奏。必期上为　朝廷分忧。下为边境除患。不许面为承顺。退有后言。敌至互为异同。以悞国家大计。况耕当问农。织当问婢。今日之事。若不责成于石亨杨洪诸人。忠肃公虚心如此而欲以臣等书生之浅见以为议论则是徒为纷纷而未能济事也臣材本庸劣、叨掌兵机、切见方今边务、诚为危急、计虑预防、间不容发、谨陈愚见、伏候　圣裁、具题　旨令各官开写来看、钦此钦遵、抄出到部、参照武清侯石亨奏称彼处粮草不敷、巳将原领马步官军、挑选一万五千余员名、令都指挥田贵等、率领回还保定易州有粮草去处操守牧放、遇有贼寇侵犯、会合夹攻一节、切详足食者足兵之道治内者攘外之本。今既本处粮草供给不前。而京师亦当增兵操守。合无将前项退回官军。不必在于保定等处屯驻。令该府差人沿途催赶田贵等。就令率领赴京操练堤备。不许在途延缓。及点大同地方。系西北重地。合当严谨守备。今本处所积粮储有限。日逐支用无穷。又兼马草全无措办而虏情谲诈。倘闻知石亨等率领大军。在于大同城内住札。分遣虏众剽掠。牵制我军。使其内外隔绝。应援不继。意在乘虚寇袭趁此青草未发之时。贼人马匹瘦弱之际。若不设法处置非惟师行日久。而财用匮之。抑且京师有警。而缺人调用。合无请　勑石亨令会同彼处总兵镇守等官、从长计议、如果彼处边备、整理。已有次第、见在粮草委实不敷、其石亨所带官军应合回京、就便会本差人驰奏、将石亨取回、其所带官军内、挑选精壮者一二千、或三五千、俱与游击将军石彪兼同原带官军五千员名、仍在大同协同郭登等廵哨、相机行事、候边境宁谧、另行具奏、取回、其余官军一同石亨回还、不许犹豫不决、致贻方来之患、其言要将山西民壮暂留代州操练一节。委的内外两得其便。亦合准拟、将山西府县所选大同民壮、合发代州听守把鴈门关都御史朱鉴等、调度操练遇警调用、仍加意抚恤不许亲管官员人等生事虐害、因而逃窜、
　　题覆备边保民疏【备边保民】
　　参看得陈典庸奏称要令摠兵官、各率大军于极边去处屯驻逻剿一节、臣等切详防边御寇之策。固在于增兵。然必食足而后可以战守也。今照宣府大同系西北重镇、合当遣将增兵、协济守备、但彼处各城所积粮储不继、声息警急、　钦命总兵官石亨等、往大同整饬边备　命游击将军杨能、总兵官范广等、往宣府廵视怀来一带、为因粮草不足、以给军马、难于驻札、以此将范广石亨等取回、存留杨能在彼廵哨、及游击将军石彪、又将所带官军内威远卫留一千、马邑所留六百、山阴所留五百员名、今盛暑方隆之际。石亨等初回之时。军马之劳困未苏。道路之供饷未备。若再选将调军。前去宣府大同屯驻。非惟二处粮储。愈为耗蠹。抑且虚劳士马。迄无成功。及查宣府大同在城官军亦勾守备守御固不在兵之众寡多调有费无益而京城守御为重。军马未可轻动。合无行移朱谦郭登等。令其整饬人马。固守地方。遇有贼寇来攻。务要相机守战。若是贼人深入。亦要计度邀截。设谋袭取。以成夹攻之势。而图剿灭之功。既不许畏缩而拘于守备。亦不许轻易而果于追逐。务在计出万全、事无一失、仍行紫荆倒马白羊偏头鴈门等关口守备官员、及镇守易州等处总兵等官、一体提督官军、昼夜用心廵守、外为边境之应援。内为京师之屏蔽。幷今京营总兵等官石亨杨能柳溥等、严谨操练官军。时常点看器械马匹。候今秋若有边报紧急。另行陈设方略。奏请调兵杀贼。若武艺未精。士气未振。必须以身先率。教阅振作。谕之以大义。申之以军令。使下有所感发。自然所向成功。不许姑息苟且。自沮军法。及推称军弱。自馁其志。以致上下成风怠慢。临期举手无措。因而失误大事。具题
　　军务疏【军务】
　　照得近该宣府等处幷紫荆关总兵守备官员节奏达贼纠集人众、意图深入为寇等因、言虽未可凭信。事亦不可不备。及照京师官军。巳经议奏。分定京城九门列营操练。设若虏寇来京侵扰。臣等仰遵　圣算。罄竭愚衷。当鼓舞大众。相机战守。必不出犬羊之下。京师可保无虞。凡此重地俱不可以无备但以涿鹿保定真定易州一带城池。外则接连关口。内则切近都城。恐虏寇深入。觇知京城有备。不敢侵犯。实时分投剽剠。各处城池不无腹里人民。被其惊扰。纵使京师调军前去截杀。又恐道途窵远。士马疲劳。一时追逐不及。缓急难于济事。此时军卫尚有可用故条议及之今则徒为具文矣查得涿州除原有涿鹿等三卫官军舍余外、又差都指挥陈旺沈奂、率领在京官军共七千五百员名、保定除原有大宁都司保定左右中前后五卫官军舍余外、又差都指挥石端等、率领在京官军共七千员名、真定除真定神武右二卫原有官军舍余外、又差都指挥王信张智、率领在京官军三千七百员名、易州除调茂山卫全伍官军舍余外、又差都指挥王虹率领在京官军六千五百员名、俱各前去修守城池、应援内外、又有总兵官刘安石、与都御史曹泰、统领在京各营精锐马队官军五千员名、往来廵守各城各关、今议得虽有前项官军在于各营操守、然恐各官因见分定地方遇警不能相机策应虽有总兵官刘安等廵守官军。又恐地方广阔。仓卒不能周遍。临期因而误事未便。合无再于在京拨精锐马队官军五千员名、请　勑右都督杨俊充游击将军率领前项官军、此时都督充游击与今时资格不同并口外原跟随本营惯熟头目人等、前去涿州保定真定沧州河间等府州地方、往来廵哨、遇有达贼去处、听杨俊节制、出军截杀、不许退避轻易、纵贼剽掠、其总兵官刘安等令策应易州幷白洋紫荆倒马等一带关口守备官军、相机杀贼有守御之军有策应之军便成奇正之势可以来击成功若有机会可与杨俊会合亦要同心协力以图成功不许自相矛盾因而偾事其合用行粮草料。行移户部差官预先整理。如此庶内外得以应援。而虏贼不敢深入。缓急得以相济。而人民有所倚仗。
　　议处兀良哈达子疏【议处夷情】
　　照得近该镇守山西内官怀忠、都御史罗通、幷守备偏头关都督同知杜忠、镇守鴈门关都御史朱鉴等、节奏、有达贼或百十余人、或千余人、到于山西腹里保德等州、河曲等县、杀剠人畜等因、今访得虏中走回人口幷山西奏事人员说称前项达贼不是也先部下人数系兀良合达子。约有三千余人。侦候固须审的一向在于柜子山屯驻。四散出没剽掠。因无官军截杀。所以益肆猖獗。今照山西见有游击将军石彪率领官军千五百员名在于太原府又调到延绥官军四千员名、在于平阳府操守、偏头关官军三千员名、在于太原府操守、俱系久在边方。惯战人数。其山西都司所属卫所、及偏头鴈门二关、幷境外大同威远浑源怀仁朔州等处、各有守备官军、若不从长设法调度官军将前项达贼。早为截杀。即目山西太原府州县人民。已是被其虏掠。惊疑逃窜数多。虑恐各贼因来腹里抢刼得惯。熟知道途险易远近。往来得肆侵掠。非惟大同粮草。难以攒运接济。抑恐中原人民。不得安生。合无各另请　勑王良罗通石彪、同偏头鴈门二关守备杜忠、翁信、都御史朱鉴、及大同总兵官郭登、都御史沈固、幷镇守大同西路右参将许贵、从长会议、量度前贼、实有若干。的于何处驻札。或用官军若干。合当分为几路。何者为正兵出战。何者为奇兵掩袭。何以分扰其前。何以邀截其后。何处系贼人出没要害去处。用兵若干拒截。何处系贼营寨所在。用兵若干围困。逐一区画停当。务在先胜后战。就令石彪统领各项官军。幷各城民壮人等。或令罗通等随后策应。翁信杜忠各出精兵夹击。或许贵等量调士马按伏邀拒。务在同心协力。计出万全。作急剿杀。以图成功不许自分彼此。互相推调。因而玩寇。重贻边患。缘系会议调兵剿杀贼寇事理具题、得　旨会同各官计议得大同宣府地方、先处置兀良哈乃得一意备也先自虏寇犯边以来、官军消耗数少。沿边墩台壕堑。具被贼坍撅。无人瞭望。致使出入自繇。纵横剽掠。以致城门终日紧闭。不敢放出樵□。头畜饿死。房屋拆尽。田禾不得收割。草束俱被焚烧。况今春农在迩。若不设法扫荡贼寇。人心委的不安。合无请　勑石亨杨洪各带精锐马步官军四万员名、内步军三五千马军五千、石亨自紫荆关往大同、杨洪自居庸关往宣府、沿途廵哨就行提督守备官军人等。堵塞关口。修理墙榨墩堡。及布列营阵。暗设堤备。贼若势大来攻。以计破之。如贼势小。以兵剿之。逐贼远去。依旧瞭守。遮护彼处军余人等耕种秋成。一体拨军防守。户部委官措备粮草。供给军饷。候布置停当。事体宁帖。仍旧回京。其余计议未尽事件、宜从各官临时处置、务在区画得宜、经久利便上足以巩固京师、下足以控制边境、今将各官写出边境事宜、议拟开立、前件开坐、具题、
　　议处边计疏【边计】
　　礼科抄出礼部尚书杨宁题、达贼犯边独石龙门一带、永宁怀来边将、皆弃城不守、以致数十年之经营、数十万之蓄积、委诸草莽、罪不容诛、事往难论、比闻欲调官军复守独石龙门等处、斯固攸宜、臣切惟为政当理内及外、守边当自近及远、京师者五方之本。永宁怀来宣府。直抵大同。皆京师藩篱也。各处见在军马以之专守。尚虑未足为固。而又分之以守独石等处。则兵愈寡而势愈弱。一旦边报卒至救援不及。大槩以资力不足欲弃远守近于事为便然当料理资力不当因而弃险切恐人心惶惶如前日。未可知也。独石等处一摇。则永宁诸处人心必不自安。诚不可不虑。又况足食而后足兵。今宣府大同皆告缺粮。以近边犹尔。又安能远供馈也。今之计边储者、或曰军运、或曰民运、或曰纳粟冠带、或曰开种盐粮、或曰银货杂买、言者纷纷、而皆不求其本、夫有播而后有获。春耕而后秋敛。奈之何不务其本。而惟末之图。古人屯金城。屯渭滨。屯塞下。具有成法。实边之道。无以逾此。往者不可谏。来者犹可追。中国之有夷狄。犹君子之有小人。来则御之。去则备之。法之良也。不赏边功。以沮外徼生事之人。意之善也。今之为边将者。士卒不恤。而一意希求升赏。外侮不御。而一槩妄报功次此从来冒功之弊有斩获一二首级。而报功至一二百人者。有止称杀败贼众。斩获首级。而全不闻数者。其为欺妄。不言可知。此果何功于　朝廷。何益于边备。至如临阵亡死者。此固皆可愍。然军胜而死。此勇进而至丧生。其忠可奇。旧法军士损伤在背后者即死事不得优恤以其退走故也军败而死。此退走而被追杀。正当论主将之罪今一槩陛一级是死者以退走为功而生者不以败亡为惧又非所以示劝惩也臣愚以为永宁怀来宣府直抵大同。京师藩篱。当益兵积粮。选将固守。彼固则此自安。独石龙门等处、姑候此有余力、然后议及、遗下粮米设法以近就近、搬运给军、瓦剌新来和好。必不即为边患。一带田地。可以趁时设法屯种。令各该总兵参将等官、亲行劝课、如是田多军少。先尽军种遗下余田听令近边官豪势要一应人等有力之家尽力闇耕无种子者官为借给此法最善但取开垦不论公私秋成抵斗还官。明行榜示。景泰二年子粒。并地亩税粮。俱免征纳所得花利。令自粜卖。仍行纳粟冠带。开中盐粮银货籴买等法。人人见利而趋。则耕者不劝而勤。得谷必倍。可资边储。北直隶山东山西河南近边去处宜令各卫所府州县官专委一员提督。春农布种。仍与设法置买牛具种子。俱从廵按御史管屯佥事比较。其有用心勤得谷多者。指实具奏。量加褒赏。以劝其余。则家给人足。可资供馈。沿边守将。遇有声息。且须预将在外人畜。收入城堡。婴城固守。俟贼老气惰。然后乘便击之。如彼肆无忌惮。越关内侵。则内外合兵。令其腹背受敌。计无不克。有功官军升赏以信。如有似前弃城不守。率众在逃无分贵贱不限亲疏。必杀不宥。然后人知劝惩。其有斩首少而报功多。及妄报杀败贼众斩获首级希求升赏者合无其功皆不必录。军胜阵亡官军、与军败失陷者。升赏亦须量有节减。庶得爵赏不滥、奉　圣旨户部兵部看计议来说、除屯种等项户部另行外、查得先该本部照得独石龙门长安岭等处俱系万全都司所属。紧关城池。去年虏众深入。俱各捐弃失守。兹当声息稍宁。可以措置。虽经具奏。令总兵等官朱谦等。修设整理。诚恐各官迁延。有妨边备。已经节次议拟奏　准。令都督佥事董斌、提督前项官军、修理城池、防护粮储等项、及昌平侯杨洪、原留在京开平龙门等卫官军三千员名、幷其余俱系户外卫分、在京报効等项官军、俱令都指挥杨能尽数领回原卫所操守、近该董斌题称独石马营云州鵰鹗长安岭等处城池、委系外控虏境。内庇宣府怀来一带。独石自是要地若独石马营等处城守严固则腹里卫所自然无虞本议将前项城池。重复整饬修设屯营。诚安边御侮长策。合设都指挥一员。在彼分守地方。幷将万全都司、推选有谋有勇之人、分派独石马营李家庄鵰鹗龙门等处、专一守备操练、听伊调遣等因、具题抄出本部依拟奏　准、通行去后、今尚书杨宁奏要将独石龙门等处、候有余力、然后议及一节、臣等切详各处土地城池。俱系　祖宗经营创建。边险不得辄弃部覆为长其独石龙门一带。正系极临虏境。紧要去处。外为边境之藩篱。内为京师之屏蔽。去年虏酋纠众入寇。守臣虑恐势孤援寡。因而捐弃失守。至今清议不容。今也先等已来请和。边报不甚紧急。所宜兴滞补敝。修设故疆。以为久远之计。以图复雠之举。况前项城堡。已　命董斌提督。并原守各城军马。俱已发回。即目正在营置之际。彼处总兵镇守等官。并不曾奏难以修复缘繇。岂可自馁自画。轻易掷弃。且我退一尺。则贼进一尺。我失一守。则贼得一寸。得失进退之机。安危治乱所系、就使干戈扰攘之日。尚当固守封疆。况平居无事之时。不宜自蹙土地。兼且守备各城。自用原有兵马而非那移他处官军今以理势论之。必当修复整理。合无通行请　勑宣府总兵参将镇守参赞廵抚官员、将独石马营赤城云州李家庄鵰鹗龙门长安岭等处一带边务、查照本部节次议奏事理、会同计议区处斟酌人情之劳逸。相看地形之夷险。先其急而后其缓。举其大而略其小。果系紧关去处。上紧修复。不系紧关去处。从缓整理。其奏有功官军升赏以信。如有似前弃城不守。率众在逃。无分贵贱亲疏。必杀不宥。其有斩首少而报功多。及妄报杀败贼众。斩获首级。希求升赏。其功皆不必录。军胜阵亡官军、与军败失陷者、升赏亦须节减一节、臣切惟兵之胜负。固系乎赏罚。而赏罚运用。必在乎严明。近年以来。因南北贼寇纷扰。所在用兵抚捕。其有功官军。中间若有不明者。本部议拟行令重复体勘明白、方纔定夺升赏、而总兵参佐等官、若有失机误事、亦往往覆奏降黜、如向者所升德胜等门紫荆关及大同宣府等处官军、俱系杀败贼众、保全城池、有功人数、该总兵等官、造册奏要升赏节行驳勘明白、若不照例升用、何以激劝人心、其有退缩覆溃、如阳和口及土木等处官军、虽巳死于锋镝、未尝升用一人、止论破敌不论斩级为得兵要戚少保练兵屡言之况兵家之事以捷胜破敌为全功不以斩首多寡为勋绩若止以斩首多寡。定为升赏崇卑。则人皆顾恋首级。未免为敌所制、今称有妄报杀败贼众、斩获首级、希求升赏、缘无指实、无凭、查究、合无通行各处文武大臣今后有功官军、务要体勘明白、要见何人奋勇当先为首。何人协力跟随为从。何人生擒贼徒。何人斩获首级。从实开奏、以凭定夺、不许徇私泛滥、将无功之人一槩冒请升授、及奏沿边遇有声息、预将人畜收入城堡固守。俟贼师老气惰。然后击之。如彼越关内侵。则内外合兵。令其腹背受敌等情。俱系用兵常法。亦系见行事理。别无定夺。缘节该奉　钦依兵部看计议来说事理具题、
　　议处走回人口自请行边疏【行边】
　　走回人口所言未必需寔少保此疏或是别有斟量非因此便请行边也
　　参照邪四女所说前项达贼、往南行走、去边不远、虽未审是何部落、及所说前言、未委虚的、缘本妇系在涞水地方抢去、先前也先入寇之时、正从此处回还、本妇被掳在彼、今又带同前来、则知前贼、系也先部落无疑、若不早为区处、严谨堤备、即日雨水沾足、青草长茂诚恐各贼在于近边去处驻札牧放分遣虏众、四散侵扰、非惟边人不得田作、而日加疲敝、抑且道路梗涩不通。而难于攒运、则人心终日惊疑、边备愈难措置、臣等会同总兵官石亨等、议得前贼虽侵犯之迹未着、而寇边之意巳萌、防微杜渐、不可不虑、除选差乖觉夜不收星驰前去怀来宣府、令彼处镇守总兵等官、一体差遣夜不收同去独石马营等处密切哨探、是否带有家小人众、即今见在何处屯驻、其人马号色、是何种类、有无南牧犯边之意、作急从实回报、如果事情紧急。臣谦先行亲诣怀来宣府等处计议相度。因系平日操练有方故一有声息即可出军不至临事措办失机贼势众寡。事情缓急。仍令石彪雷通带领原议奏官军六千员名。每人关与银一两。布二疋。炒二升。随即启行前去怀来屯驻相机行事。务在奋勇设谋以济边务。既不许拥兵自卫。坐蠹粮储。亦不许率易轻出。致堕贼计。及行总督军务尚书石璞等、将石璞原先议奏挑选宣府龙门怀来万全官军一万余员名、兼同石彪等带去官军相看贼人众寡、事势缓急、若是贼人四散出没。可以乘虚掩袭。就便调遣官军。或乘夜扑捕。或按伏邀截。务要成功。以挫其锋。以遏其进。以壮军士之气。以安边人之心。设若贼势浩大。难于争锋。务要坚壁清野。持重自守。差人驰奏京师、调遣大军总兵等官统领前去、臣谦就便督同随宜设法、分投应援、庶几有备无虞、边事不失、仍令户部设法措备粮草、本部通行大同辽东陕西延绥甘肃宁夏永平山海密云古北口居庸紫荆倒马白羊偏头雁门广昌等处关口总兵镇守官员、各要整搠人马、用心堤备、遇警相机行事、不许因循怠忽、致有疏虞、
　　朵颜三卫入贡疏【三卫入贡】
　　照得近该瓦剌也先续差使臣察赤轻等二十七名来京进贡、该宣府总兵官纪广等、问讨铁牌看验说无止有番书一纸、差伊带领朵颜三卫达子来、因为阿鲁台和宁王的跟脚在三卫来取不与着军马、来收三卫、如今放回、怕边上人惊、差我领他每来　朝、见今三卫老小车辆、尽在小黄河牛头山一带住札打围等因本部巳经覆奏通行堤备去后、今照朵颜三卫达子、素号骁悍。叛服不常。不耻败亡。敢为剽掠。观势强弱。以为从违。先因也先犯边各种部落多有结连往往在于近边去处潜藏出没。剽掠人畜。其为边患不可胜言。既被也先收捕。今又放令回还名为在边住种其实奸诈难测安知不为也先腹心而为我边患害况小黄河牛头山一带。正系虏寇出入要途。不可不备。今既察赤轻带领来朝。若使待之如常。置之不问。非惟不足以发其奸。抑且不足以弭其患。合无令通事都督佥事昌英等、将察赤轻带来朵颜三卫使臣严加晓谕、备述先前扰边之罪、　朝廷恩同天地、因其臣顺来朝一切不问、处置三卫当在宽严之间只得如此尔等当感恩思报毋蹈前非、仍请　勑令其赍回、晓谕朵颜三卫头目人等、尔等蒙国恩、开设卫分。享有官爵。务要敬顺　天道。尊事朝廷。钤束部落。以为我藩篱。若有外寇侵扰。必须奋勇剿杀。如有贰心。必不容贷。如此庶使恩威得以并行。夷虏知所感惧。
　　请旨自将复仇疏【自将讨虏】
　　近该各边送到走回人口、屡报虏酋脱脱不花与也先雠杀、而大同等处、亦报烟火声息、臣等切惟也先违背　天道、辜负国恩、一旦无故生衅、侵扰边境、荼毒生灵虽悔过摅诚遣使入贡、而罪大恶极、终不可容、臣谦备员总督、臣亨叨在总兵、日夜竞惕、思所以报　朝廷之恩、思所以雪前日之耻、今犬羊自相吞噬。是天授以复雠之机。而不可失也如回鹘破败而扰振武是也且虏寇惊散扰乱必来窥伺我边今春东作之时。未免有妨耕种。若非振以兵威。令其远遁则边方屯田之事。恐未能成。臣等再三计议、欲各统在京马军五千、臣谦往宣府、臣亨往大同、其余将佐、于范广杨俊孙镗过兴张义雷通石彪郭英刘深崔福刘鉴等内定夺前去、盖京师非无军马。不须多兵更见机畧亦缘训练有方故尔若带去太多恐费边储且兵贵乎精不贵乎多故也臣等到边遇警。则所在各城军马。悉听臣等调度。如贼势大。必用添军剿杀。另行奏请定夺。如蒙　允臣等所请。就将三营团操军马内挑选停当。整理部伍。收拾军装什物等件。时景泰三年正月中具疏故欲于二月出师则知虏之入犯不论四时明矣至二月中旬以后。天气渐和。启发前去。兵部仍先行各边各关。整搠军马以为声援预备策应。其余军前合用事件。临期具奏。臣等素乏谋勇之材。又无勋阀之望。叨受恩宠。任寄兵戎。苟于此时而不奋忠义之气。竭涓埃之报。则是负天地生成之恩。其于天下后世之清议。亦有所不容者。臣等昧死具题、
　　剿贼纳顺疏【剿贼纳顺】
　　看照野人女直。安插夷种正是不易各种夷虏之人。俱附近辽东地方。近来相率投降者多。　朝廷推旷荡之　恩。宥其反侧之罪。许以改过自新。授以官职。加以赏劳。而辽东总兵等官、山王山王定议、就于辽东自在州、幷东宁等处城保安插者、动以千数、此等之人。狼子野心。不可测度。即今彼处犯边贼寇。未必不系野人女直。并兀良哈三卫残寇。诚恐此等安插男妇。因见犯边贼寇得志我军失利。遂起奸谋。透漏消息。结连内应。其贻后患。决非细故。矧近日辽东安插达人。紏合谋反出城。潜从贼寇者。动以百十计。此其明验。不可不防。合无行令寇深。公同宋文毅曹义等通行计议区昼将已安插夷人。若何设法关防。抚恤钤束。以销意外之虞。以为经久之便此为得防备之宜既不许视为泛常全不介意亦不许彰露形迹致生激变及今后来降者。合无起送赴京处置。或量与官赏。今回原处住种。何者为宜。或别有长策。可以安内攘外。防息弭奸、令寇深等明白具繇、星驰回奏、不许因循迟延、及勘议不当、因而处置乖方、重为边患、仍令该府通行永平山海宣府总兵等官、将前项贼情、用心堤备、遇警相机行事、缘奉　钦依兵部知道事理具题
　　建置五团营疏【建置团营】
　　忠肃公却虏用京营军其详尽在此疏中
　　议得国之所恃者兵兵之所赖者将将得其人。则兵无不精。兵无不精。则国威自振。而虏寇之患自平矣。臣等俱以庸劣、叨膺重寄、驭兵乖方、既厪　圣虑、今议得各营见操官军。巳选十万。分作五营团操以备出战。每二万人为一营。每队五十名。一人管队。每二队又立领队官一员。每千人把总官一员。每三五千人又立把总都指挥官一员。其管队把总大小总兵官员。各量其才器高下谋勇如何而选用之。团营之法不但汰老弱拣精壮妙在于能分也分之各队使兵将相习则无缺伍之弊无顶冒之弊使之互相统属兵将相识。如遇下教场操练之时。臣等出其不意。量调一队或三队五队点阅但唤把总管队官姓名。各官自行管领本队军士前来内唤出军士一二人或三五人妙处在此令管队把总官识认是何姓名卫所。却将军人悬带牌面上原开姓名卫所年貌查核若有不同。就将管队等官。量情责罚。仍比较弓箭牌刀长鎗等顶武艺精熟者。量为奖劝。生疏者。一体惩治。此分立使管军者知军士之强弱为兵者知将领之号令体统相继。彼此相识。不致临期错乱。难于调遣。大意前项团操十万。合则为一营。分则为五营万一贼寇侵犯贼多则各营俱动。营伍既分遣调更不拣配则他日对敌之人即平日操练之人利害在巳安得复容虚肩乎贼少或分调一二营或调一万或三五千。随机应敌其平日选定大小该管头目巳定则交战之时多用则多调少用则少调止调该管头目则士卒自随。平日相处既久。同辈之人。易以相机管事之人。易以使令。如手足之捍头目子弟之卫父兄。比之向日混同操练。混同操练□出军复易其将则平日以虚文塞责不肯为他时实用地矣不辨强弱。不知号令。将各营之人。逐渐辏合者不同。庶几可以成功取胜。又贼之所恃者。弓马冲突而巳。贼知我火器一发之后。未免再装迟慢。以此我军放罢火器。就便驰突前来。今若与之对敌。我军列阵。外用鹿角遮护。持满以待。贼若来紧。坚阵不动。先以弓弩对敌。神铳未发。先以火药爆竹诈之。贼必谓我火药已尽、不复畏避。驰马来攻、则我军火铳火之飞鎗火箭弓矢齐飞。若贼势不动。又以大将军击之。待贼势动。分调精锐马军用长鎗大刀劲弓射砍。步军用团牌腰刀一齐冲入贼阵或刺射人马。或砍其马足。臣等以身率先。冲冒矢石。奖励士卒。俾无退缩。如有退缩者。即以军法治之。此则臣等愚见、操军出战分合之势、如此。仰惟　皇上德威远布、贼必不敢侵犯京师、臣等谨当用心设法将各营巳选团操。幷其余军马。一体操习。整饬队伍。申严号令。务使人马强胜。武艺精熟。除团营之外。另选次第精壮。以备缓急调用。以助团营军威。每日除演习弓马武艺之外仍令马步官军兼习阵法及交锋冲突安营走阵。以为战鬪之势。使之耳目惯熟。步骤轻徤。能知进退坐作之法。免致临敌畏怯失错。至于固守之法。则今日士卒颇多。京师城垣坚固又有战车鹿角器具。贼纵势众。可以固守无虞。虽臣等愚见如此、但用兵之法、不测如阴阳。难知如鬼神、贵在临期应变。难以一定而求。况丑虏狡捷。去来之间。如飘风骤雨。应敌之余。非勇无以挫其锋。非智无以破其诈。必谋勇兼济。而后可以成其功。岳飞有言。阵而后战。兵家之常。运用之妙。存乎一心。又曰。文官不受钱。武官不惜死。天下太平矣。臣等既蒙　朝廷大恩。授以重任敢不洁巳摁镇大臣亦须以洁巳为自立之本爱军以振士气、捐躯效死以报国恩、缘系会议战守事理具题、奉　旨、兵贵乎精、将在谋勇、卿等务要同心协心、操习军马有事运谋、或战或守、若无事、则抚恤士卒、养其锐气遇警易为调用钦此、总督军务兵部尚书于谦等为军务事、会议得贼首也先、悖逆天道、屯聚虏众近我边疆、若不预为设法选练、设使遣将调兵军不识将息。将不识军情。不能为用。今五军三千神机等营、各有总兵掌管、规矩不同、倘遇调遣辏拨前去。非惟军将俱不相识。抑恐号令不一。误事不小。合无于五军三千神机等营、选拣精锐马步官军一十五万内、五军营八万、神机营五万、三千营二万、分为十营、一营一万五千、用坐营都督一员、五千用都指挥一员、共享三员、一千名用都指挥一员、或指挥一员、把总共用一十五员、五百名又用指挥一员、把总共用三十员、每队用管队官二员、前项坐营把总等官、各于营内选拣廉能骁勇之人、管领操练、俱听臣等往来提督、管操太监刘永成、原管神机营、阮让原管三千营、取自　上裁令其提督操练、监鎗内臣随同前去各营监鎗、如有声息、各调官军若干、或用一营二营三营。就着某总兵官。及坐营都督统领前去。互相策应征剿。其余官军。令的当头目管领。各于本营操练。如此庶得号令归一。人易遵守。内外两得其济。临敌必能成功。缘系会议军务守御京师事理、具题、奉　旨今照总兵官石亨见今挑选到五军三千神机营头拨精锐官军六万员名、分作三营团操、内神机营精锐官军二万员名、均派三营照旧操练外、臣等原先议奏方畧内要领大将军炮十六个、幷量领火炮飞鎗手把铳以备冲敌之用、俱未曾关领、今照火炮之具。实乃军威、亦贼人平替所畏。必须平居之时领出。听总兵等官设法火器虽为利用但演放不熟终不得其利令军士演放操习惯熟量其高低远近缓急疾徐一旦临敌方能不乱而有成功又况今日夜不收往独石等处哨探回还、说称哨马营一带、俱有达贼驻札其势浩大、窃料此贼、侯秋高马肥、气候渐凉、不无有侵犯边方深入为寇之意、兵家之事、以先戒为宝、防患之策、以预备为要、况神机营拨到官军数多炮少、周匝摆列不敷、切恐临期难以御敌、乞　勑工部、合无将后项开列铳刨火器等件、照数作急于内府关出、交与总兵等官石亨等、如法收贮、随宜操演、幷大将军炮十六个、斤重数多、人力不能背负、合用驰载车辆、亦乞行移工部成造、具题、
　　急处粮运以实重边以保盛业疏【运粮实边】
　　臣等看议得强兵以足食为本。攘外以安内为先。陕西一省之民。供四镇之军。赋繁役重。食少人多。故每岁有收。用犹不足。不免于内帑取给也。况前此连岁遭凶。今历时不雨。夏麦失望。秋粮未期。军民皇皇。如在汤火。强者肆刼夺。壮者流它乡。老弱者甘心死亡。变在不测。此可忧者一也。使各边告靖。犹可多方内救也。今榆林之兵旅方殷。甘宁之声息且至。秋高大举。将何以支。此可忧者二也。使地方稍有蓄积。犹可高价召致也。今附边既搜括殆尽。腹里又侵削无遗。一旦有事。束手无措。此可忧者三也。使邻境有收。犹可籴买就食也。今河南湖广赤地千里。麦禾一空。虽有高价。无处告籴。此可忧者四也。积银不积米缓急无可赖　国家于岁用。不蓄米粮及遇不时告给。俱是发银徒以轻赍便事也然亦不过买米而巳。至于各边粮草缺乏。召商报纳。徒以目前易办也然商人所买未尝他有以益之也亦不过买之附边而巳一方所产。止有此数。买用既多。则米价不得不贵矣。附边既尽。则腹里不得不扰矣。财费于内帑。利归于商人。害及于百姓。未有能济者也。欧阳永叔于西夏兵亦有此议然则如之何亦在修腹里粮运而巳矣臣等惟自古帝王都于关中。百官六军之俸。其势必取之外郡。故传称萧何运饷不绝粮给。乞严限各该抚按官急将河南运道。照旧修复。此是大经济查照先年例。将附近河南湖广原派临德二仓京运粮米。扣该数十万石。各运至陕州金州等处接济应用此一时之权也若其永久之利。乞将附近河南一府陕州等处。每岁夏秋折色京边粮米内。扣二十八万石。改纳本色。坐派陕西。将户部原补陕西岁用不足粮银抵补前项河南折色之数。以后再不解银。着为定例。听从水陆之便运至陕西渭南草店子等处。立仓收贮。照数放支。臣等又查得河南陕州地方年豊、每米一石、不下四五钱。年歉不过七八钱、况河南布政司、坐派前项折色、每石亦在八九钱之数。改为本色。民亦乐输。再将弘农潼关等卫班军。改为运军。其运粮船只。亦听该部从长计处。其河南西安府一带逓运所。仍议添设牛夫车辆脚费。以免重累。俱各差部运仍于陕州建立户部分司。查得临德小滩各仓事例。岁差主事一员、监、其余地方。俱听抚按官行分守官督理预使粮道疏通、军储充实或卖价以助边、或抵斗以借民、或穵运以给军、或移口以就食、或作赈济、或准俸粮、随其所施、无不如意、内实而外自充、本固而末自定、虽有水旱虫蚁之灾、夷狄盗贼之祸、不至如今日岌岌矣、伏惟　圣明留意、　宗社幸甚、
　　明经世文编卷之三十三终
　　皇明经世文编卷之三十四
　　华亭徐孚远闇公　陈子龙卧子　宋征璧尚木　顾开雍伟南选辑
　　宋征舆辕文参阅
　　于忠肃公文集二（疏）
　　于谦
　　疏
　　宣府军务疏
　　湖广贼情疏
　　兵部为拣选武职疏
　　议处贼卜花秃疏
　　覆教习功臣子孙疏
　　擒获达贼疏
　　怠废军政疏
　　覆大同守御疏
　　兵部为怀柔远人疏
　　兵部为求讨等事疏
　　兵部为边情事疏
　　兵部为边务事疏
　　覆中书舍人何英疏
　　宣府军务疏【宣府军务】
　　兵科抄出、总督边储参赞军务都御史李秉公具题臣闻军士有强弱者、必先于慎拣选、军职有贤否者、必在乎公进退、切照宣府等处团操军士、在兵法军无全勇亦无全怯在能分其勇怯使各得其用观此疏知当时能实心拣料如此中间有身体虽壮而胆气怯弱、弓马生疏者、有身虽矮小而胆气雄壮、弓马熟闲者、此等之人。把总管队官员。深知其详。遇警出战。必先拣选。其把总管队官。必公其议论。苐其优劣。某军有勇而弓马闲熟。某军无勇而弓马生疏。虽有私情。不敢苟且。为其生死同致其忧也。成败同任其责也。关系甚重。各不敢轻查得宣府见操军士、先该提督军务尚书石璞选其精壮者一万一千余名。定为头拨。每名月加米一斗。其余定为次拨。三拨。照旧支给月粮八斗。近该臣奏要左右参将杨能杨信各领官军一千员名、协同独石马营等处官军、修理边防、其参将杨能说称尚书比时挑选军士、止是出于巳见、不曾询问下人、一时挑选不精、因而各队军士、强弱不一、属官敢为此言亦见当时上下无讳如今过口恐有紧急声息、须用合兵剿杀贼寇、当与镇守等官柏玉、公同管队官员选拣身力精壮、弓马熟闲军士一千余名、其所选堪中军士次拨者多、头拨者少、甚至又有领马军人马堪与战、人无鬪志者、将好马搭配、选中军士、暂且过口、候回还俱入各队、混同操练、臣看得不堪过口军人。名为头拨。食粮虽多。而寔怯懦。选中过口军人。名非头拨。食粮虽少。其实精锐。不惟人心多不肯平。诚恐遇警不得实用。当与总兵官纪广详议、要将见操军士。重别拣选精壮弓马熟闲者。定为头拨。遇有警急。当先杀贼。其余定为次拨三拨。分兵应援。都督纪广惟推头拨官军规矩巳定。曾经具奏。不可更改。亦有当独持之者臣切详看论无当否合舆情者为确论法无定在协公道者为良法为总兵者。自合广询众论。俯顺下情。务使见操官军。强弱不至于混淆勇怯不杂于并进、庶几人马相得。兵将相识。倘有警急。庶克有济。今都督纪广、不恤人言、偏执巳见、掌兵柄如儿戏、视边备若等闲、似此因循故常、遇警岂能成事、再照各城堡见操把总都指挥等官、多有年力衰惫之人。素无胆略。滥分兵权。况即今边报不绝。人心未安。挑选官军尤为急务若不早为处置诚恐有误大计乞　勑兵部从长计议、合无令臣公同各处镇守等官、着落把总管队官。将见操军士。挑选身力少壮弓马熟闲。头拨者即兵之选锋也定为头拨其余定为次拨三拨。各吕编成队伍。如头拨军士马匹矮小者。就于次废好马内对换骑操。其管操把总都指挥等官内。有年力衰惫无谋无勇。及曾经告发剥削害军等项官员。就便黜退令其随操或守城管事。另选有谋有勇官员。专委把总管队。常用操习。以防调度。仍将挑选过官军数目。明白开奏。如此则官员知所劝戒。遇适可图成功。奉　旨钦遵到部、臣等切详御侮之道。莫先于练兵。练兵之要。必分其强弱。故兵法曰兵无选锋曰北。又曰兵以治为胜。百万之众不用命。不如万人之鬪。万人之众不用命。不如百人之奋。此言兵不贵多。贵乎精多而不精莫若少而精之为愈也切照宣府地方。正系控制虏境拱卫京师要害去处达贼不时出没骚扰。而迤北朝贡往来之地若守御单弱易起戎心故疏及之差遣使臣朝贡往来于此经过宜简练士卒整肃兵威以捍御寇盗。巩固藩篱。以防不测之虞。以为经久之计。岂期总兵官纪广、不恤人言、偏执巳见、以因循为得计、视边务如寻常、执称规矩巳定、不肯采纳舆情、推原本心、此亦将师夙弊不过将各卫所精壮军士。私役在巳。或办纳月钱。或种田觅利。惧怕尽数送出。以失私役。以此不肯拣选。执拗混淆。况拣选军士定为头拨次拨二拨操练。正系京师见行亦非李秉公臆见。若不照依李秉公、与镇守等官内官柏玉议奏事理趁此边报稍宁、上紧选拣、万一虏寇、逞彼凶奸、仍复扰我边境、军士素无分别。强弱混为一途。未免彼此负累。进止两难。不能成功。尤恐因而坏事。又况独石马营等处。地界接连。尤宜谨慎防备。简练兵卒。乃为至要。合无一一准其所奏、
　　湖广贼情疏【湖广贼情】
　　先该湖广三司等官节奏、见有苗贼或三五百人、或千余人、时因虏警乘机处处有寇然观此疏寇亦微尔侵扰剧掠、杀伤官军、本部巳经不次、覆奏、行令总督总兵等官、右都御史王来、保定伯梁珤等、调度官军、设法抚捕、去后经今月久、功効篾闻、而前项贼寇、聚有二千余徒、比旧愈加数多、其势愈加猖獗且声言要打武冈城池等语、而梁珤等非惟不能设法奋勇剿杀抑且并无一字奏报、显是各官因循怠忽、互相推调、不肯躬亲督兵抚捕、若不督并剿除、即目兴师转饷、巳及三年之上、地方不定、人心摇惑、而武冈州又系有　王国去处、王府所在更宜备御是为国体此衡州长沙岳州武昌一带。大江接连。虑恐贼势益张。沿江上下。闻风惊惧重贻后患未便。又况寇不可玩。兵不可久。玩则贼情愈肆。久则供给浩繁。财力屈殚。皆非经理之道治安之策。合无赍文与王来梁珤等、上体朝廷付托之重下念军扰攘之艰、躬亲统率官军将武冈州等处苗贼、作急招抚剿捕、务在和同计议、协力齐心、以收万全之功、不许顾望迁延、玩愒岁月、致贻一方之患若今日各官苟且文具、倘或贼寇势大。卒难整饬、失误事机、罪将何逭、若果官军调遣不敷、宜从将附近武冈州所在军卫有司官军民壮人等。随宜调用、务图成功、以保地方、以安人心、仍将抚捕贼寇尽绝缘繇具实回奏
　　兵部为拣选武职疏【拣选武职】
　　臣等切惟兵者、　国之大事所以防奸而御侮、保大而安民然军必有将将者三军之司命也。兵法有大将。有万人之将。有千人之将有百人之将此寔切要语诸葛公所谓先为不可败也要使小大之任各得其人然后调度之际克济乃事　国朝用兵之制。一本之以古法。而参之以时宜一军之中、有总兵、有左右副总兵、参将又有坐营把总管队等项官员、往往择其人以任之、盖欲防奸御侮、保大安民者也、奈何近年以来、为因承平日久、兵备懈弛、总兵乏统驭之才。偏裨失遴选之道。其把总管队等官。多有寅缘冒进。非才滥充。以致军士不扬。战阵无勇。甚则贪图贿赂。剥削害军。视兵政为等闲。与士卒如仇敌。失利偾事。职此之繇。迩者恭覩累　勑在京总兵等官、留意训练官军、从公拣任将士、臣谦缪膺总督之任、与同总兵官石亨等、祗奉　德音、即将各营把总等项官员、分别贤否、具奏黜陟巳定、近取勘到各营坐营把总管队官员姓名数目在部备照、今将选定把摠等项官员、照依先前定拟、用心提督操练不许循情作弊。因而轻易动那立战功在大帅得人练军实在列校得人若列挍皆失其人大帅虽贤亦难于一时整顿观此疏知当时戎伍充实事事牢固在此也以后若有事故升调等项。应合选人代替者。该营把总等官。务要遴选至公。堪把总者令其把总堪管队者令其管队。仍将选补过把总管队官员职名具奏任用。及开报本部。以凭查考。果有坐营等官。将把总管队官员。私自拿动委用者。宜从督总兵官指参奏拿问。治以重罪。庶使体统不紊。而任用得人。武备修举。而不误边事。缘系处置军务事理具题、
　　议处贼卜花秃疏【议处卜花秃】
　　臣等切详　朝廷之庆赏刑威、犹天之风霆雨露、故中国之驭夷狄、必使　恩威并行、然后远迩畏服、切照卜花秃、原系建州右卫巳故都督几察男、当正统十四年、达贼犯边之时、跟随伊父、节来我边剽掠人畜后又纠合贼徒潜入辽阳地方、偷抢马匹、射死舍丁、又将走回余丁佟得受暗行杀死、其为凶恶、罪犯深重、虽都督董山李满住等、俱系同类夷人亲属、先前董山等赴京、通事昌英等、审得各人俱要杀死卜花秃、以报仇怨则是卜花秃非徒获罪于　朝廷抑且致怨于同类致怨于同类则处之又当有法矣今自来服罪。非其本心。实出于辽东差去都指挥王武等之所诱致。虽　皇上洪恩、府从宽宥奈夷情奸诈。亦难姑息。若不量为处置使之稍有惊惧。非惟外夷闻风而无所劝惩。抑且此贼凶强而终为患害。况犷兽出押而吞噬之性尚存。饥鹰去鞲而飞扬之熊自若。防患虑后、不得不严、合无赍文与辽东总兵官曹义等、从长计议候卜花秃回还到彼、或暂且羁留辽东、密切防范。仍行文与海西建州各种女直野人头目、使其知卜花秃先前不合背叛　朝廷、侵扰边境原情定罪。合置极刑。　朝廷但念其躬亲赴京服罪。宽宥其死。令在辽东随军听调。使其革心向化。刷耻易行。永不敢为非。候本人果能变恶为善。另行定夺。就令曹义差人将卜花秃押送李满住董山等处。令其管务在如法严固钤束。不得纵令生事为非。倘或因事发露。一体坐罪。宽此一步使边臣得自行操纵机此外别有长策奇计可以使贼子知惧不为后患夷人闻风亦知警畏宜从曹义等。一面施行。一面差人具繇奏报。不许心怀犹豫。处置乖方以致事体谬戾。自贻后患缘系处置夷事具题、
　　覆教习功臣子孙疏【教习勋卫】
　　刑部右侍郎江渊题、伏惟　国家隆古崇德报功之典、凡勋臣之家、前代既加褒银后世子孙得以承袭爵禄、或遇蒙任使、管理军务、然彼皆出自膏梁素享富贵、惟务安佚、不习劳苦贤智者少。荒怠者多。当。有事之际。辄欲委以机务。莫不张惶失措一筹莫展。不但有负　朝廷恩遇之隆抑且恐误天下要切之事。详其所自。皆繇平日养成骄惰。不学无术之所致也。乞将近年袭替过公侯伯等官、及未袭替其余子弟各家除与学身戠正大教官一员、专教其习读经典武经等书、讲明君臣父马手纲常之道、仍令随各营总兵官日逐操练观用兵进退奇正之法此成就实用处如此实为有资于　朝廷任用。且使各官皆得展効才力。不致坐享厚禄。始终保全。与国咸休矣。具题奉　旨抄出到部、参照切详将臣之任。不博于古典。无以达事理之宜不练习于平时。无以应仓卒之变。比因国家承平日久将臣子弟。往往溺于流俗。牵于世好。以致卓异者少。庸碌者多。兹当多事之秋。正宜简将之日。所据公侯驸马伯之家、虽间有奏讨学录训导等项、在家教书、此是具文无益然其中亦有不曾奏讨者、合无行移五军都督府、转行各该公侯驸马伯、查勘各家若无教官训诲子弟者、令其径自具奏吏部、查照明白、即便简拔学识正大相应之人、奏请除与专一教习经书、开导礼义使知尊卑之分、及公侯驸马伯、持身处事之道、幷随住弟男子侄、若有年力精壮、堪以操习者、俱开　本部、日逐赴营随同总兵官演练武艺、不许晏安怠惰、因循度日、以负　朝廷之恩、以隳父祖之业、如此庶礼义之道明、而将不乏人、骑射之艺熟、而用不误事缘奉　钦依兵部看了来说、
　　擒获达贼疏【擒获达贼】
　　切惟中国之驭夷狄、固当振之以兵威、尤当抚之以恩信、所以折其强而结其心也、今也先节次遣人朝贡。其谲诈之谋。虽未可知。而和好之礼。则未尝有失今以使臣未回、遣人探听迎接、其奄克帖木儿、既不骑坐鞍马、又不潜入边城。明说揬接使臣。别无奸细情节。而守墩官军。就将本人抢拿。只贪一时之近功边臣多以小事起衅不顾　朝廷之大体。而都督方善、又不斟酌事情、辄便轻信起解、今访得奄克帖木儿见行监问、切以为此特一俘虏尔此疏殊得大体杀之不足为武而或有以启衅舍之不以为怯而有益于事如蒙　圣恩、乞　勑法司再行研审、委的止是探听使臣消息、别无其余重情请　勑令该府差人、连奄克帖木儿赍送前去、大同总兵官定襄伯郭登处领、抚令听候边上。如有也先差来之人。就彼交与领回。仍谕也先以　朝廷忠厚抚待之意。使之感激。本部仍行都督方善、幷各边总兵镇守等官、今后各要整搠军马、固守地方、果有贼寇侵犯、相机剿杀、若虏中遣人来边打话。止是一二人。三五人。别无奸细情繇。及远探随后。再无跟随掩袭人马。就便抚令回还。不许贪图小利。邀功生事。以启边衅。以贻后患。亦不许指此为繇。纵贼入境剽掠。以误边务。缘系请　勑及奉　钦依兵部知道事理具题、
　　怠废军政疏【军政】
　　该刑科等衙门劾奏都督同知卫颍等、交通饮酒、奸宿乐妇、怠废军政等情、钦蒙　圣恩宽宥、弗加罪责、然臣等切惟卫颍等、俱以凡才叨膺重任、擢居都府、分掌兵戎、不能宣力而竭忠、乃敢纵欲而败度、况终日饮酒为乐、又复用钱买奸、若非剥削害军。此物从何而得。即目虏人虽巳请和、而边报未尝宁息、旧耻未雪、当臣子卧薪尝胆之时、大举未图、宜将帅捐躯致命之日、而卫颍等所为若此、上辜　朝廷之恩、下失军士之望、惟骋一巳之嗜欲、岂恤众情之艰难、追论前失繇军政之不肃曩者土木之溃大事几危正繇为将帅者。平日贪淫败度。受财卖军。互相交通。夤缘党比。战鬬之事不习。兵戎之政不修。将帅互为雠仇。上下自相矛盾。以致临敌无功。望风瓦解。前日之覆辙未久。而卫颍等又复效尤廉耻荡然。全无忌惮。比者在营军士逃者数多。动以万计。安知不为卫颍等卖放逼迫所致杜渐防微不可不慎且赏从贱罚从贵此古今之通典而兵家之要术也今卫颍等位重任隆、而贪婪无度、则下人何所取法、而管军者何以为戒、所据各人罪名、巳蒙　圣恩宽宥、而此等驵侩之才。终难任爪牙之寄合无将卫颍范广陶瑾张义郭英穆晟俱不许管理府卫事务、及坐营领军、调往开平独石大同一带操守杀贼、以赎前罪、庶使法令昭明。而余人知惧。恩义并行。而戎政修举。臣等猥以驽钝叨掌兵戎、顾惟将帅之用舍。系乎　国家之安危事有当言。不敢缄默。
　　覆大同守御疏【大同守御】
　　镇守大同太监裴当题、制虏之道、在于有备无虞、用兵之方、贵乎知彼知巳、今大同见操官军、除东西二路外、马队官军、止有六千余员名、以近守则有余、以远战则不足、步队官军虽有八千八百余员名、止可排营列阵、不能争先趋利、数内亦有精壮好汉、为因无马俱各步操、乞　勑该部量掇精锐马队官军一万余骑前来、余外另带附余马数千匹、每马就驮行粮数斗、则给军食用、亦可存省边储、其附余马匹、听臣等于步队内选人骑操、如若马步军士数少。即于正统十四年。原选各卫所余丁。幷大同府民壮。查照原来量为增减。整点齐备、听候有警、相机调用、如此则军威强壮、边事可以有为、人无浮冗、供给不致缺乏、臣等再照大同府四州七县之民。生长边方。安其习俗。性既勇悍。尤耐饥寒。自替至今。多于腹里及迤南卫所充当军役。其各该卫分有二三千里。有五七千里者。或岁久年深。抛家失业者。供役者少。事故者多。或因路程窵远。中途死者有之。或因不服水土。到卫死者有之。或因贪赃官吏受嘱卖放者有之。起解者未至。逃亡者复来该卫无实用之人原籍有清勾之扰既佥长解。又敛盘纒。况今兵燹以来。乡里凋零至极。军伍既不能足。民户因而靠损。若得就近于大同等卫所当军。卫军附近充补既服水土又省逃亡稽勾诚良法也情愿自备鞍马。不敢便支粮赏。奋勇杀贼以图补报。臣切惟天下卫所。相同者多。　祖宗制度。难于更改。但　国家政务。有经有权。夷狄事机有急有缓。今者北虏之于西夷。大同之与他处。非惟理势轻重有不同其实事机急缓之悬绝若不先其所当重者急者。而后其所当轻者缓者。则守经用权之道。未见其可。乞　勑该部从长计议除太原府等处边卫军役外。其余不拘在京在外卫所校尉力士旗军等项。今后遇有逃亡事故、在营无人补伍。例当清勾者不为常例。俱各于大同就近照名充当军役听其自备鞍马。暂且不支粮赏。于大同前二卫带管收操。待后积有数多。另立卫分管辖。仍行原先卫分开豁籍册。永不勾补。敷陈事理极为明悉缘此等之人。既免背井离乡之苦得遂安家恋土之情若使抚恤有方。教演有法遇有警急。一则不忍弃其祖宗坟茔一则不忍毁其宗族产业无不心怀敌忾。乐于战鬪。比与山西河南调来操备官军主客既殊坚脆亦异庶使民户无分析之患军卫获有用之兵所谓一举两得也臣等看得裴当称要大同府所属州县清解各卫所挍尉力士旗军幼军等项。俱于大同附近卫充当军役一节。缘挍尉力士幼军。俱系随　侍等项紧要。人数不多。难以存留外。所据清解各卫旗军、合无准言、不为常例、存留彼处、操备听调杀贼、候边方宁息、另行定夺、仍令各该有司军卫、将清勾收发过旗军姓名、通类造册缴部、以凭查考、不许指此为繇、生事扰害缘奉钦依兵部知道事理具题、
　　兵部为怀柔远人疏【贵州宣慰】
　　吏科抄出吏部左侍郎何文渊题、臣访得贵州地方洪武年间、止设贵州思南思州宣慰司、管属土民、仍设都司衙门镇守其地、　太祖高皇帝命镇远侯顾成、在彼镇守事简民安、远人畏服、永乐十一年、湖广布政司参政蒋廷赞、具奏于贵州开设布按二司、设立布按二司则抚绥有方人民殷凑若止立军卫不设二司如辽东地方终成边鄙此亦得失之验也于今巳渐开辟多成乐土信此议之未允矣将思南等三宣慰司地方、改设六府、每府所管不过三四长官司、人民每司不过一二百户、官多民少、点差弓兵皂隶门子库子驿夫等项、应荅不前、官吏在彼、廉洁者少。贪墨者多。又从取索民财。土民受逼。日渐困穷。以致去岁苗贼反叛。杀害军民。总兵官宫聚又生事激变。水西等处土官共起谋逆。刼杀地方。烧毁衙门。驱掳人口。官军征讨。屡常交锋。杀人盈野。自去春以来。米粮艰难。人多饿死。伤天地之和。召水旱之灾。未必不繇于斯。今兵疲民困。又遗将南征。师旅之行。粮饷为先。湖广四川云南三布政司。攒运供给。劳苦万端恐生他变。贵州地方。山岭高峻。林木深奥。虽有雄兵猛将。急难成功。又且土人之性。叛服不常。恳乞　勑兵部计议、其被贼烧毁衙门、弗复起盖、布按二司、幷各府大小官吏、及从征官军、俱各取回、地方止照洪武年间、设立宣慰司衙门、管属土人、设都司衙门都指挥等官、以钤束军卫、遣大将一员、前去镇守、仍降　勑书出给赏赐、命大臣一员。便于言语者。前去招抚。便宜行事宣布恩威。赏劳土官土人。候西、北胡寇宁息。另行计议。于今多事之秋。且置此小寇于度外等因、具题奉　旨钦遵到部、臣等切详贵州地方、虽僻在一隅、人多顽犷、系我　太祖高皇帝开创于前、　太宗文皇帝经营于后、迨今八十余年。改土为流则难改流为土则易若因事弃地岂易收复乎法制巳定地方无虞比年以来为因边将处置乖方。加以征南之师数出。兵疲于久戍。民困于远输。遂致各种贼寇。乘机生发。杀掠人畜。上于　圣虑。劳师远征。巳及一年之上各该城池虽被蛮贼围困而各城官员皆能効力死守及总兵总督参将廵按三司等官。又不曾要将贵州地方遗弃。幷征进官军取回缘繇具奏。况土地　祖宗之土地。人民　祖宗之人民。岂可轻易弃掷。兼且事干边务。难以遥制。合无行令总督军务本部左侍郎侯琎、总兵官保定伯梁珤等、将本官所言取回各衙门官员等项、缘繇、公同勘议明白、务在斟酌停当、处置合宜、上不违　祖宗之成法。下不贻边境之后患。通行具实回奏定夺、其言要出给赏赐。命大臣一员前去招抚一节、缘此贼势巳猖獗。恶巳稔盈。四出纷扰。种类不一。倚山箐而为险。効蜂蚁而屯聚。既无所指定处。又无常管头目。非得深晓夷情。熟知道路之人。卒难招抚访得何文渊先巳出差贵州。备谙本处山川险易夷情向背。合无将本官量与升职、即遣建议之人于事局恐亦未当请　勑幷关领赏赐前去贵州、与同侯琎等相度贼势。便宜招抚。惟复不必差官、只差人驰驿赍文、欤琎公同总兵官梁珤等、审度前项贼情、量宜抚捕、务在日下宁帖、缘奉　钦依该卫门看事理具题、
　　兵部为求讨等事疏【处置夷番】
　　廵抚四川都御史李匡咨称访得旧威州在保县之外八十里。唐李德裕谓其据高山绝顶。三面临江。在戎虏平川之中。是汉地入兵之路。号为无忧城。臣窃谓地势古今不异此地若汉人得而守之番人不敢东向若番人得而守之则汉人不可西行本州岛与朴头党者木瓦石夕兰日驻陆寨。缺系保县管辖。克罗俄监粲伊父南葛。自永乐八年归附之后。凡有进贡。俱从日驻等寨经过。于保县出境。宣德七年、杂谷安抚司安抚定日思结、将前项六寨占据。阻截董卜道路。正统七年间草坡贼人作耗、都司调军征剿。其董卜乘时调领番兵迎合官军剿贼。就送马匹从草坡出境赴京进贡奏要开通古敦道路。该四川三司勘得古敦。系雅州灵关。其路险峡。正统八年间、　勑令董下仍从铜门出朴头日驻保县出境。被杂谷仍前阻当。正统十二年间、定日思结病故、伊弟阿拜管事、将守把达思蛮长官司豆若寨头目松蓬挫辱、及有阿拜异母兄朵鲁只儿结伊姐、嫁克罗俄监粲为妾、忿恨不承袭管事、与弟观绰达儿幷松蓬俱去授托董卜。正统十三年间。董卜拨人守把豆若寨抢占达思蛮长官司地方。正统十四年、董卜以追还日驻等寨给还保县为名。抢占杂谷安抚司地方。就将杂谷原占保县旧维州。亦行拨人守把。景泰元年间董卜要进马匹盔甲从保县出境。内官御史三司官不能必其顺逆之势。备繇具奏、钦蒙　勑令董卜将马匹盔甲免进。景泰二年三月内、董卜差人进贡至保县地方。三司官亲诣抚却。其差来之人。执称未奉之先。马匹巳行出境续被杂谷达思蛮番人将董卜差来之人截杀、连马赶逐回还。本年十月二十四日董卜差人二千余众护送马一百余匹。赴保县交割。其余番人尽行退还自后颇听抚谕。将原窝张阿赏杜阿泰王伋的丁师保董伯浩等俱发回威州保县复业讫。今该前因、臣与内官陈涓、幷三司掌印官、亲诣威州。会同侍郎等官罗绮等计议得。旧维州先系保县管辖。后为杂谷侵夺。今为董卜占据。若得此州城量行拨人守把则可以杜董卜觊觎之心不得此州城。仍系番人居住未可以绝董卜往来之路。巳经会案差通事人等前去抚谕克罗俄监粲。着将旧维州退还保县未据回报。间有迭溪千户所该管永镇等卫地方番人聚众上路杀虏官军。侍郎罗绮内官陈涓各往松潘等处行事去讫。臣窃以为欲杜董卜觊觎之心。必须得此州城。欲消董卜反侧之意。必须厚加管待。向使怀柔之道不至虽得此州城亦为无用阻彼一路亦为徒劳考之于古、唐司徒中书令韦皋、尝与吐蕃大战于维州论事有根据则是吐蕃非因雅州维州之险而不来也今阻其行维州之路。则保县一方固美矣。又令其从灵关而来。则雅州一方何罪焉。况且又有一路从草坡出艾川县。一路从僚择坝出灌县。一路从清溪口出崇庆州是皆不可阻之路若或四路并出。竟将何术制驭制番之道在官吏抚驭得宜不专在地势此论允协抑闻本番之放肆。起于小节之不周臣自受任以来。仰体　圣心。凡遇番使之至。尤其加意。以今较替。渐觉听抚。兼且番使之来。虽曰进贡。此得番人本情实则图其口腹利吾赐予。以故韦皋治蜀。开清溪道以通羣蛮入贡。又选羣蛮子弟。聚之成都。教以书数。羁縻之。既而军府厌于廪给。同平章事杜悰、奏减其数。羣蛮遂叛。伏望　圣恩。因其使人之来。嘉其向化之忠。俟其回还。即令赍　勑与克罗俄监粲。着将旧维州碉房退还保县掌管。臣在成都日少。仍乞　勑四川三司并镇守等官。凡遇董卜使人之至。必须抚之以恩。待之以信。与之以酒食。施之以小惠。马匹既巳阻却。盔甲仍令进奉。则在我怀柔之道得。而番人反侧之意定矣臣之愚见如此。具题奉　旨钦遵抄出、移咨到部、看得董卜韩胡宣慰使司掌司事都指挥同知克罗俄监粲、自恃部落强盛。阴怀异图。非止一日。其控御之术。防闲之道。诚不可不加之意。今既都御史李匡托议彼中地方险易。事情缓急。要行请　勑克罗俄监粲将旧维州碉房退还保县掌管、幷请　勑四川三司镇守等官、凡遇董卜韩胡使人之至、必须抚之以恩。待之以信、与之以酒食、施之以小惠、阻却马匹、令进盔甲、系干处置夷情。合当请　勑李匡、当知克罗俄监粲之奸、当念地方抚廵之重、其于一应夷情边备。务要博采众长。折以中道。驭吏之道尽此数言矣刚柔兼济宽猛适宜本之以廉明济之以通变毋生事而激变毋纵恶而长奸毋贪小利以堕贼计。毋邀近功而妨远图。必须十分用心。不许纤毫怠慢。致贻后患。缘系处置夷情具题
　　兵部为边情事疏【夷人奏讨书籍】
　　照得董卜求讨书籍一节、考之唐玄宗之世、吐番遣使求毛诗春秋礼记正学、于体烈以为与之书。使知权略。愈生变诈。非中国之利。此二议皆有所见尚书裴光庭以为吐蕃久叛新服。因其有请。赐以诗书。庶使渐陶声教。化流内外。体烈徒知书有权略变诈。不知忠信礼义皆从书出。于是玄宗赐以诗书、今照董卜求讨前项书籍、臣以为成都记。即成都府志书也。此叚大有机略一府之形图关隘于此乎载不可以此志与之使其知成都之地方也方兴胜览天下之形像关隘于此乎载不可以此书与之使其知天下之地方也其余书籍。可以与之诵读使其知忠君亲上之道佩仁服义之节论事亦透若或不与彼来朝之人市于书肆之中亦不甚难不若因其请而与之。可以固结其心。书籍系董卜所无有、　朝廷所未赐、臣不敢以私与、乞　勑礼部计议、将董卜所求书籍、遣人量加颁赐、因而　勑令将旧维州地方。退还保县。彼必感恩知报。可免西顾之忧。臣之愚见如此、该礼部钦奉　圣旨钦遵到部、除奏讨书籍另行奏请给与外、所据令将旧维州地方退还保县一节、移咨到部、参照董卜韩胡克罗俄监灿、其谲诈之心。桀骜之状。阴怀异图。非止一日。今虽要令将旧维州退还本县。诚恐本人反复多端。贪恋土地人民。不肯退出。幷杂谷安抚司达思恋长官司虽称退还。亦不见着实。其称印信带出游方等语。俱属虚诈。又称杂谷达思蛮虽得地方。俱听董卜节制则是虽有退还之名其实占管如故李匡所谓洗心向化。未必不为虚言。合无行移罗绮、再行公同镇守周贵等从长计议、其于夷情边务、如果董卜韩胡革心向化、别无变诈不实、就更差人赍文与克罗监灿以谓尔今奏讨书籍、　朝廷巳允其请、但旧维州系附近保县去处、尔既有菾顺之心、不失臣节、宜将本州岛地方退回本县、以表臣顺、毋得犹豫狐疑。自持两端。仍令罗绮当知克罗俄监粲之奸、当念地方付托之重、必审势度情、必轻利重义、今后蕃夷馈送物件。虽不可遽然辞却。以生夷人疑贰之心亦不可轻易接受。以启夷人轻侮之意。务在处置停当。俾上下相安。缓急有济。缘奉　钦依。该衙门知道事理具题
　　兵部为边务事疏【处置三卫】
　　该提调军务都御史邹来学、议得近来虏寇当背义肆恶之余、有去逆效顺之举、欲将人马当回、恐阻夷人向化之心、乖　朝廷柔远之意、兼以传说境外事情巳示验放入关、差人伴送、及具奏外、臣等切详朵颜等三卫余孽、先年势孤。鼠伏一隅。不足为虑。自正统十四年。也先猖獗犯边。巳结成一党。乘机抢掠。今既随同也先远遁。而复来本处居住。显系也先部落之数。三卫真人阴阳反复最须得驾御之宜假以进贡为名。包藏祸心。有未可测或自起不忠之衅而探我道路之险易。或纠合也先之徒。而窥我兵马之虚实。即目辽东屡被其患。腥膻之计稍遂。犬豕之态益骄。臣等所镇永平山海一带。相去贼巢不远。履霜坚之戒。政在今日。乞勑该部计议、今后后遇有外夷来者。除归顺及有专报警急声息等项。当即具奏许令入关。其余来非时节。及无真实境外事情。合无照依　太上皇帝勑旨。就便阻回。候　圣节及冬节前来进贡照例审实验放伴送赴京。仍要多方密切差人哨瞭。如或此贼势众离边窵远必须指实具奏定夺。倘若近边屯聚。意在搔扰。我有可为之势。即便调领所部军马出口。相机设法剿捕。以弭后日之患。具题奉　旨钦遵到部、参照奏称兀良哈泰宁朵颜福余三卫达贼头目。照依比先年间　勑旨。今后归顺传报声息。许令入关。其余就便阻回。候冬年令节照赴京一节。臣等议得前项夷人。自　祖宗以来。世受官员。屏蔽我边。往来通使不绝。后因在边出没。大出官军征剿。以此坚彼党与之心。遂怀叛逆之意。乃者也先大众犯边。皆倚此贼为前锋乡道。自也先革心向化。遣使朝贡请和遁去而兀良哈三卫达子。亦各回还本处。虽时有人马在边出入。阴有窥伺之心。未曾明白寇扰。近又节次遣使臣赴京进马。　朝廷礼待如初今若无故一旦阻绝彼必以为有异谋因怀疑二驱驾此虏不可先示疑二或奔投也先。自相纠聚。侵扰边方。自贻后患。兼之此辈部落正在南北二边之间凡我被掳之人。自迤北逃回者。必从此处经过。平居无事之时。尚且被其截虏。今若拒而不纳。则是愈激其变。万一犬羊致虑。阻绝道路。使我人不得回还非惟失陷之人自是永无归期抑且虏中消道从此无繇知此虑更深会有此窒碍。理难拒绝。况　朝廷之驭夷狄。本之以大公。待之以宽恕。来则不拒。去则不追。斯乃防奸御侮。保边弭患。长策。即目京师内外。百谷茂盛。人民安和。守有城池操有军马。彼虽欲来探我虚实。我则示以至诚无伪。是时我巳内寔故复议如此或者因此知我有备益坚向化之。诚若果遽然断绝。虑恐自开边衅。且虏寇奸诈。固不可测。而大计所关亦不在于兀良哈三卫数人山王还之间便透漏中国消息且也先之遣使来朝中国。阴谋不测。比之此辈尤甚揆之事体。亦可以拒绝之乎。兼措置边务。抚柔外夷。有当守经。有当行权者。斯时虏寇也先等。吞并诸种部落。正在纵横之际而兀良哈三卫。名虽遣使朝贡。实则暗受也先约束。所宜行权。以尽怀柔之道。庶使丑虏无词。不敢轻动。臣等又惟犬羊之性无常所利者货财饮食其受制于也先未必心悦诚服不过威胁势迫而巳正宜示之以利诱之相离失少所得者多　朝廷待以恩信。加以赏劳。既得彼之欢心。安知不为我边屏蔽。臣等再三筹虑。所奏难准。合无行移永平山海等处提督军务都御史邹来学、严督一带边关守备官军、昼夜谨慎防闲。遇有虏使到关、审问来历明白、别无寇扰情繇。随即验放。差人伴送赴京、不许日久留难、致生疑惑以开边衅其间如果虏使数多。带有器械衣甲。及哨探随后别有虏骑按伏。事在不测。情有可疑。宜从各官设法处置。相机战守。仍一面星驰差人具奏着此议更为周密不许指此为繇一槩纵令入境而失误边务、自取重罪、
　　覆中书舍人何英疏【陕西镇守】
　　兵科抄出文渊阁办事中书舍人何英题、臣闻宣德年间、瓦剌脱截杀散阿鲁台、其治下散漫余寇阿鲁朵儿只怕等五六百人、潜躲于甘州等处边境搅扰陕西百姓、数年转输、甚至艰苦、今北贼也先杀散脱脱不花。收拾残虏部落亦旨机用非泛常建言者部下败残穷寇。无所依归者甚多。欲归也先则自相猜忌而不敢归欲往辽东大同宣府沿边一带则畏惧边军幷三卫达子而不敢往只得在于甘凉宁夏沿边逃躲潜住。臣今思庄浪达贼节次杀死官军。抢掠人畜。于近边搅扰者。正此穷贼也。况虏中多系甘肃住坐回回。熟知地方边境城池。及楚肃二府养马草场去处。倘黄河结冻。余寇纠合。复来近边搅扰。实为未便。乞　勑该部选差熟于干办通晓夷情一二人。赍捧　勑谕详写榜文。前去庄浪等处跟寻杀死官军为恶达贼。宣布　朝廷恩威。谕以利害。如从则招抚来降。倘或执拗不改前非。则量调凉州庄浪等处。见操官军。相机剿杀。以除边患便益。奉旨钦遵到部参照中书舍人何英奏称、其言要差通晓夷情一二人、前去庄浪、跟随招抚杀死官军达贼一节、议得贼虏之情。谲诈多端。去来不常。居止靡定。部落星散。实难结以恩信。大众军马。尚然追之不及。今。二三人却往何处跟寻兼且也先既巳不使使臣。遣使招收残寇也先或因而启隙今却令人跟寻残寇则是自起衅端而非安边御侮之道。况近日甘肃一带扰边达贼。又未审的系何部落。设若京师差人到彼跟寻。万一疏虞。未免失所受辱。非惟因而透漏边境消息。抑且丑虏谓我将臣之无。谋徒惹边患。无益于事。委的窒碍难行。但干边务夷情。合无赍文与甘肃总兵官王敬、公同参赞军务都御史宋杰等、从长勘议、前项贼寇、是何部落。有无来历。即今应否差人前去招抚。如果相应。自督抚遣人其进止机要自可随宜于事体为轻若　朝廷遣使则所关国体不细就于彼处选差暗晓夷情人员。径自设法。相机进止。前去哨探。得见宣明　朝廷恩威谕以利害。祸福。令其归款效顺。差人伴送赴京。自有重大升赏。若贼情奸诈。恐有后害。难以差人。亦要谨慎防范。遇警随宜战守。然此事。王敬等。必须断以大义。决不可犹豫狐疑。苟且谋计。及轻易举动。致损军威。有乖事体。仍先将应否缘繇差人驰奏。毋得迟误。若各官轻率怠忽。处置不当。异日误事。罪有所归。
　　皇明经世文编卷之三十四终
　　皇明经世文编卷之三十五
　　华亭宋征壁尚木　陈子龙卧子　徐孚远闇公　周立勋勒卣选辑
　　钱尔进及甫参阅
　　朱简斋先生奏议（疏）
　　朱鉴
　　疏
　　请减屯军子粒禁革奸弊疏
　　请开设京卫武学疏
　　请补军民册籍疏
　　抚安军民疏
　　堤防达贼惩劝善恶疏
　　请罢归并州县疏畧
　　请趋吉避凶疏
　　陈言边务疏畧
　　请减屯军子粒禁革奸弊疏【屯军子粒】
　　据广东都指挥佥事张玉咨呈称节据清远碣石雷州海南神电广海等卫、南雄韶州捷胜靖海甲子门等所、管屯指挥千百户杨璟等、呈据各该屯田旗军刘良受等、连名状告、俱充各卫所旗军蒙拨屯种、办纳子粒逓年本军例纳细粮六石、切思原拨荒田、每军多者二十亩、少者十数亩、多系深山窵远、及滨海去处、其间有水源灌注者少、山坡者多、望雨成熟、早涸不收、且如民田每亩起科、多者四五升、少者一二升、尚且办纳不前、今屯军田土、每亩纳粮三斗、二十亩者纳粮六石、又有不及亩数者、一般办纳、委实艰难、与民争种、互相告吁、连年不绝、永乐宣德年间、惟纳稻谷、俱系各卫所自行收纳、虗多实少、亦可拖延今纳细粮、拨与有司见数收纳、俱要实米到仓、诚革奸弊、但军士有新旧不同。丁力有多寡不等。致有典卖儿女者、有贫乏逃亡者、甚至不得巳、紏合为非、苟图衣食者、况兼逓年雨水不均、禾稼不熟、诚恐追征细粮、逼迫逃窜、告乞优恤、减分办纳等因备呈、据此案照先为戒谕事、节该钦奉敕谕内一款、凡军民一切利病、及今可以济时恤患、除奸去弊之事、许指实直言无隐、体得广东福建、俱系滨海去处、瘴疠之地山多田少、地瘠人贫、附近好田、多被头目占种、所拨旗军屯田、俱系深山窵远处所、山岚瘴气所侵、军民亡故不少、以此惧怕前去、名虽下屯。实在卫所。有田者少。无田者多。及至比较之时、又将征收银两、送与官旗揽纳、一遇追并、有力者照例纳足、无力者典卖妻孥、益之管屯等官、逓年春种之时、指以查点青苗等项、科敛打发、秋成之际、指以比较子粒等因、索要使用、计其一年所种不勾一年所需。以有数之军士、恣无穷之渔猎、所以逃亡数多、屯守无备、深负　皇上恤军之盛意、经国之远图、如蒙乞敕该部计议、暂将此等地方子粒、减分征纳、以舒军士、及行各按察司、专委廉干佥事一员、往来提督、除革奸弊、实为便益、【正统五年上时为监察御史】
　　请开设京卫武学疏【开设京卫武学】
　　该成国公朱勇等、拣选到弓马惯熟幼官一百员、铨选教官训教历代臣鉴及武经等书、使知尊君亲上之道、竭忠报国之心、委臣前去提调、稽其进业、除依奏外、又该本官推访到曾经战陈勇敢当先、都指挥指挥千百户等官纪广等五十一员、本年三月十四日、奉　圣旨也要他熟读武经百将传等书、晓得用兵方畧、以待试用、吏部俱巳奏除训导杨义等六员、前去行在前军都督府两傍空屋内、各另立学分教、钦遵前去幼官学内提调训诲、及去纪广等学内稽其进业、都指挥等官迭儿必失等、多有告称年老、不能识字、难以熟读及称说公差等项、不来听教、又有训导各另学堂、偏执已见、讲解不一、各官难以听受恐非设学教养、经久利便之成规也、臣稽诸典籍、成周以射御宾兴、已有用武取士之意、汉以兵法召募遂有用武取士之名、唐有军谋宏远、能谙孙吴之科、故初举而得裴端复、再举而得郭子仪、此武举得人之验也汉有博士之官宋有武学之设、故程颢学问渊源、而召判武学、陈莹中学术醇正、而擢为博士、此武学官制之备也。臣伏覩　皇上嗣位以来、屡敕五军都督府、及在外各都司卫所、有推举武职之条、有比试军职之例、即成周汉唐武举之科也、今公侯伯巳设教官、训其子孙、都指挥以下等官、又设训导教诲、即汉唐宋武学博士之制也、至于各都司卫所、莫不有学、实　皇上深谋远虑、作养武职之盛意、然外而卫所虽蒙设学、未见考试其成功、内而京师、虽已训教、未蒙说立武学、葢学制之设未备、则教法之条不立、武举之科未启、则得人之效未着、况一应公文、难以行移、训导未知隶何管属、如蒙乞敕该部计议在京亦合开设武学、颁降印信、立学规之典、兴武举之科、议官制、定员名、访保学问渊源者、以总其纲、学术醇正者以分其目自公侯伯都督以下等官、应袭儿男及敦敏英俊幼官、无此一番鼓舞则世袭之子□终不知书亦终身不习武事矣趁其年少。不妨操备。选送武学习读历代臣鉴等书、讲明武经孙吴等法、每年一小比、三年一大比、如有弓马惯熟、兵法精通、智谋宏远、文武双全者、量加升赏录名听用。一长可取者、亦与录名、再比二次三次不中者、黜退别项差用、非应袭儿男、自愿入学习举业者、听其考试照例出身。及照今选年老不能记诵官员、合无俱与幼官一处会同、听讲用兵方畧、幷武经等书、然后回斋习读、则讲解归一、劝课有方、亦无时过后学之患。而大小武职皆得人矣。仍行各处都布按三司卫所府州县文武学校一体训教、着令提调学挍佥事、并监察御史等官照依考试、如式者具其名实奏闻、以备取用、其不中式者亦如之、如此则建武学。教之于未用之初。立武举。试之于将用之际。殆见学制以备。教法以立。武举以设。而公侯伯等官之子孙。他日必无骄奢悞事之失。将来俱得实才、为国之用矣【正统六年三月上时为监察御史】
　　请补军民册籍疏【军民册籍】
　　国家以民数为重。军民以册籍为先。凡在有司、理当收贮、洪武元年以来军民等项户口、俱以版籍为定每次重造一样五本、户部及司府州县各收一本存照。以备日久吊查、俾奸巧移易者。不得售其私。避重就轻者。不得更其役。立法之意、至矣备矣、臣近往太原等府、辽沁等州县、清理军伍、为因各处军民告讦、军役要吊洪武初年原垛军册查理分豁、其名该官吏、推称年久、俱各无存、多被吏书更改作弊、将军作民民捏为军。以致连年告讦。互相推调。空歇军伍。乞各府州县掌印官员、查自洪武元年以来、原造军民籍册并节次原垛、及抽丁等项军册到官、逐一点看写补修整完备、其迷失损坏、烧毁无存者、着令吏书前赴各该上司查写回还、务要不失祖户姓名、原垛丁口。其充军来历卫所乡贯。备细缘由。依式补造。照旧改正、比对无差。发库收架、如法安置、时常晒晾、庶版籍、定、军伍清、而偷盗弃毁之弊、亦可革矣【正统十二年上时为左参政】
　　抚安军民疏【边防】
  </div>
  <div class="pagination">
   <a href="皇明经世文编_page11.html">
    上一页
   </a>
   <span>
    ...
   </span>
   <a href="皇明经世文编_page7.html">
    7
   </a>
   <a href="皇明经世文编_page8.html">
    8
   </a>
   <a href="皇明经世文编_page9.html">
    9
   </a>
   <a href="皇明经世文编_page10.html">
    10
   </a>
   <a href="皇明经世文编_page11.html">
    11
   </a>
   <span class="current-page">
    12
   </span>
   <a href="皇明经世文编_page13.html">
    13
   </a>
   <a href="皇明经世文编_page14.html">
    14
   </a>
   <a href="皇明经世文编_page15.html">
    15
   </a>
   <a href="皇明经世文编_page16.html">
    16
   </a>
   <a href="皇明经世文编_page17.html">
    17
   </a>
   <span>
    ...
   </span>
   <a href="皇明经世文编_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
