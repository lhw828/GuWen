<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 53 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 53 页/共 103 页
  </h1>
  <div class="content">
   顾广誉
礼之端起于微渺而冠昏丧祭所以筦人事之始终不由其道则百度无禀承而放僻邪侈随之风俗人心日益以不古昔方君子春尝屡与广誉言之是时广誉适究心　大清通礼旁及徐氏秦氏礼书遂诺任此事不辞积年余之力成家行四礼一书其体皆先仪节各系集说而以附论终焉道光戊子己丑闲事也丙午夏奉讳读礼因出是编参览所见已不尽合时有更正盖礼也者先王递有因革而集其成者周公孔子经世理物深微曲至惟汉儒犹有遗意而礼时为大一执古义以概近今其施诸事也容多格阂而难通故尝谓康成为礼学大宗温公朱子则久绝复续之别子书仪家礼功不在高密注经下变通者法守之善则也居恒默持此意又一折衷于通礼之书以明当今之所尚凡得若干条自顾学殖芜浅未敢出以问世往年冬右目失明惧遂不见天日乃芟去仪节集说端就附论所存而更增益之诠次为四礼搉疑八卷呜呼子春不可作矣用正之四方知礼君子幸有以发其心之蒙焉若夫推交通益扩所未备请以俟诸异日
　　燕寝考序　　　
张文虎
自郑君以人君左右房大夫士东房西室注礼而后儒纷然辨难莫得其意然乡饮酒记之荐出自左房乡射记之出自东房此行于庠序不得据以难郑也惟聘礼宾退负右房而立贾疏以为正客馆案上文有司入陈注云宾入所馆之庙及庙门注云大夫行舍于大夫庙下文公馆宾宾辟注云君在庙门正与记卿馆于大夫语合贾盖曲为之说且何以处少牢馈食礼有司彻二篇之屡言东房也或谓东房西室郑专论寝然公食大夫礼宰夫筵出自东房郑注天子诸侯有左右房此非明对大夫士之庙而言乎或谓士丧礼还于祖正柩于两楹闲注云象向户牖也户牖闲得与楹闲相向其室必正中似郑君亦以士庙为有左右房公食大夫礼注偶失检耳案特牲馈食礼豆笾鉶在东房注云东房房中之东东夹北郑盖以士庙不当有东房故以房中之东解之然则东房西室郑意固兼庙寝也明甚且如或说以东房西室专属之寝亦有可疑者昭四年左氏传使馈置于而退杜注东西厢东西厢为左右房之制昭子之寝既有东西厢则非东房西室可知夫三礼为郑学体大物博非可轻议顾考之于经而不合当别求其故是惟好学深思者能心知其意耳绩谿胡竹农部湛深经术尤笃于礼尝谓郑君之说当有所受必非意造读斯干诗笺乃悟东房西室专为燕寝之制郑君注礼时概诸宗庙正寝系传闻之误当以诗笺为正又参之内则玉藻士昏礼襄二十五年左氏传尚书大传而知自诸侯以下其燕寝皆东房西室东房西室之制室则东向开户以达于房房则南向开户以达于堂由堂入房由房入室而室之南无户证之经传皆合作燕寝考二卷于是东房西室之说明而注疏以下凡后儒所论之是非亦各见农部为歙儒淩次仲教授入室弟子教授箸礼经释例为礼家斗杓农部又以贾君浅略撰仪礼正义犹未脱稿其好学深思能通古人之意于此可见一斑矣岁己亥秋晤君武林倾盖如故订忘年交癸卯夏以学海堂刻本燕寝考篇祑错乱邮示原稿属为校订钱锡之通守为编入指海甲辰冬复寓书　属序文虎学识荒陋无以证成君义于其刊竣谨揭君箸书大指于简端云

皇朝经世文续编卷五十一
　　　　　　　　　　　

　礼政二大典上
　　历朝郊祀分合考　　　
姚文
　　　案历朝郊祀分合稽之各史惟前汉宋明三史纪志具有本末其余多须旁搜参证而得之今分代详考如右至其是非得失前人之议论详矣不赘
秦并天下而三代之礼亡故南北郊至汉成帝时用匡衡之议而始建其前虽有甘泉汾阴之祠而创制之初不由稽古故论郊祀者必以是为始焉案成帝本纪建始二年正月始郊祀长安南郊三月始祠后土于北郊此分祭之明证也郊祀志载王莽奏定孟春正月上辛若丁天子亲合祀天地于南郊以日冬至使有司奉祠南郊日夏至使有司奉祭北郊此合祭始于王莽之明证也本末具详班史兹其大要云续汉祭祀志建武二年初制郊兆于洛阳采元始故事为圆坛八陆中又为重坛天地位其上皆南向西上则合祭无疑也又中元元年初营北郊本纪作二年初立北郊此以初营言故书元年则二至之祭不废可知也礼仪志称正月上丁祠南郊礼毕次北郊明堂高庙世祖庙谓之五供而不言二至之祭岂以非亲祀而不志耶本纪自建安元年外未尝书郊祀志亦无之岂东汉诸帝皆未尝亲行郊祀耶抑常事不书而建安以因变得书耶马端临亦深以为疑要之东汉承王莽之制而合祭与分祭并用则可无疑也
陈氏三国志不立书志三家祀典不可得详惟于蜀志先主传载章武二年诏营南北郊于魏志明帝纪载景初元年诏定郊邱祀典如是而已于祭之分合遂不可考宋书礼志称二汉郊禋之制具存魏所损益可知据是以为魏承汉制合祭亦殊苦其影响惟景初诏书称号圜丘曰皇皇帝天方丘曰皇皇后地天郊曰皇天之神地郊曰皇地之只据此则似无合祭者岂郊丘既分而合祭之礼亦革耶案晋书礼志太常顾和称魏承后汉正月祭天以地配时高堂隆等以为礼祭天不以地配云云考魏世郊祀载于本纪者二黄初二年春正月郊祀天地当即和所谓承后汉以地配者景初元年十二月壬子冬至始祀皇皇帝天于圜丘则明非合祭殆因隆等之言而更定耶西晋承魏制但从王肃之议二丘于二郊而祭之分合纪志苦无确证然考之前则曹魏改制之后未闻又合考之后则江左相沿之制未改前规以是知西晋之亦未尝合祭也
东晋之初未立北坛地只众神共在天郊至成帝咸和八年立地郊而康帝建元元年定以正月上辛祀南郊次辛祀北郊遂为宋齐梁陈郊制之祖齐建元二永明三陈永定二宋嘉元三五皆以正月上辛祀南郊次辛祀北郊载在各史本纪北郊专祭地固不待言不知南郊祭天仍以地配与否纪志均无明文详按宋书礼志齐书礼乐志隋书礼乐志按隋书十志原系梁陈齐周隋五代史志故梁陈典制亦据此而称引仍用今名但有分祭之仪分祭之乐而无合祭用者惟宋书乐志载颜延年歌时均以天地郊标目然安知非一诗两用者未得据为合祭之证也宋元丰六年陈襄疏称南齐以上辛祀昊天次辛瘗后土此亦足为不合祭之证陈则本纪书亲祠北郊者八若南郊合祭则当无此矣
元魏祀天有南郊有西郊有圜丘乐志称孟秋祀天西郊礼志称天赐二年四月复祀天于西郊本纪书太和十八年三月罢西郊祭天此西郊非合祭之明证也礼志载南郊坛位称天位在其上南面神元西面此南郊非合祭之明证也圜丘在委粟山景明二年改筑于伊水之阳礼志载太和十九年甲申长至祀昊天于委粟山本纪书有事于圜丘是委粟山圜丘不合祭之明证也惟宋苏轼奏疏引郦道元水经注伊水笃以为合祭之证据此几疑景明以后圜丘改为合祭今按郦注本文上云大魏郊天之所下云祭昊天上帝于此明是专祭天而不以地配者中间天地位其上一语乃郦氏引司马彪郊祀志之文轼巧为牵合有类舞文盖不足信况魏书礼志云其后冬至祭上帝于圜丘夏至祭地于方泽牲币之属与二郊同若景明改制史志岂得但据初制而言乎是伊水圜丘亦断非合祭之明证也至高齐宇文周据隋书礼仪志亦均有分无合隋开皇议定祀典天地分祭史志尤明无待考矣
唐时郊制一定于武德再定于开元皆有分无合武德定令之后至则天天册万岁元年亲享南郊始合祭天地新旧唐书志皆特笔书之则其前恪遵定令并未合祭可知也其后长安二年本纪亦书亲享南郊不知合祭与否惟考音乐志有则天大享昊天乐章既但以昊天标题而词中言元穹言紫极言干仪言上帝而未尝及地其非合祭之乐可知则疑武后合祭天地亦惟天册万岁一次而已至景龙三年乐志亦有祀天乐章太极元年即旧书之景云三年新书之先天元年贾曾之表不行是中宗睿宗亦未合祭可知也开元新礼之后至天宝元年遂合祭天地于南郊礼乐志称终唐之世莫能改按开元二十年是年奏上新礼至天宝元年中间九年考诸纪志未尝行郊祭之礼然则开元定礼以后有合祭而无分祭也夫武德定令以后虽有武后之合祭而卒未尝改开元新礼乃未尝行而及身废之亦可异矣
宋初合祭天地元丰诏罢合祭才六年一祭而元佑七年仍合祭至绍圣诏罢合祭才元符元年一祭而建中靖国元年又称权合祭是年仍诏罢合祭自是祭天者八祭地者四而绍兴十三年复合祭遂终宋世合祭此有宋郊祀分合之大略载在本史纪志者也据礼志有圜丘方丘雩祀祈报明堂感生帝神州凡七祭是分祭之礼仍在但非天子亲行故当时议礼诸臣数典皆不及此兹亦弗详列焉
辽合祭天地于木叶山未立郊制金自天德以后始有南北郊之制冬至合祭天地于圜丘夏至祭地于方丘史载甚明亦无待考元自宪宗之二年合祭昊天后土成宗大德六年始合祭于南郊九年始从群臣之议专祀昊天而祭祀志载文宗时坛位昊天上帝位中少北皇地只次东少却皆南向则仍合矣据春明梦余录知合祭之复行始于泰定中而史不之及何其也又志载文宗时仪注仍专祭昊天而摄祀仪注则合祭天地盖北郊未建故歧于两端如此然则泰定以后亲祀则专祭摄祀则合祭固无疑也明初立圜丘方丘分祭天地洪武十年建大祀殿于南郊合祭天地成祖迁北京如洪武制嘉靖九年建圜丘方泽复分祭遂终明之世本末具在明史兹撮其大要如此
自汉元始合祭至魏景初始分祭自唐天宝合祭至宋元丰始诏罢合祭自绍兴十三年合祭至元大德九年始议分祭自明洪武十年合祭至嘉靖元年始分祭此历朝分合大略也然其中又有辨特主合祭者汉之元始明之洪武而已不主合祭而径行合祭者则唐之天宝宋之元佑绍兴是也天册万岁后数不相沿故不囗不径行合祭而犹权合祭者东晋初及宋之建中靖国是也并不权合祭而仍未罢合祭者元之泰定以后是也罢合祭而仍未尽分祭之礼者魏景初至西晋及南梁北齐宋之元丰元符及大观以前元之大德以后明之嘉靖及万历以后均未亲祀地只是也必罢合祭而仍亲两郊者乃为尽分祭之礼则惟汉之建始晋之建元南朝之宋齐陈北魏之天兴太和周之建德隋之开皇唐之延和宋之政和宣和明之洪武二三年及隆庆元二年足以当之秦尚书五礼通考云考天地之祭汉时或分或合后惟魏文帝之太和周武帝之建德隋高祖之开皇唐元宗之开元宋神宗之元丰元文宗之至顺明世宗之嘉靖特主分祭余皆主合祭按元丰至顺嘉靖固特主分祭开元二十年以前之不合祭盖沿旧章至二十年以后则未尝分祭然因其新礼定分祭而遂目为特主分祭虽非核实尚属有因至北魏北周史志本无合祭之文安得有太和建德特主分祭之事耶反覆考之秦氏盖沿春明梦余录之误而春明梦余录乃误读宋陈襄等疏也按文献通考载元丰时枢密院陈襄等上言有云由汉历唐千有余年之间而以五月亲祠北郊者惟四帝而已如魏文帝之太和周武帝之建德隋高祖之开皇唐睿宗之先天皆希阔一时之举也据此则襄等本但举五月祠北郊者故非惟不合祭而不亲祠北郊者不举即祠北郊而不以五月者亦不举及春明梦余录误袭其文以为由汉及唐分祀者惟四祭而已已为谬误而于唐则以并未分祭之开元易确系分祭之先天尤为极谬大抵自唐以前史书所载率无要领可寻故明李善长等言王莽奏以正月合祀由汉历唐千余年间皆因之合祭张璁言合祭之说实自莽始汉之前皆主分祭汉以后亦间有之均见明史礼志语均模棱然未有如春明梦余录之谬也秦书卓然成家特恐学者复沿其偶然之误故附纠之如此自魏景初至唐开元惟东晋初合祭权也天册万岁偶也余但有分祭之证秦氏余皆主合祭一语尤为草率
　　遵议大礼疏道光三十年　　　
曾国藩
奏为遵　旨敬谨议奏事正月十六日　皇上以　大行皇帝朱谕遗命四条内无庸　郊配　庙祔二条命臣工详议具奏臣等谨于二十七日集议诸臣皆以　大行皇帝功德懿铄　郊配断不可易　庙祔尤在所必行直道不泯此天下之公论也臣亦欲随从众议退而细思　大行皇帝谆谆诰诫必有精意存乎其中臣下仰测　高深苟窥见万分之一亦当各陈其说备　圣主之采择窃以为　遗命无庸　庙祔一条考古准今万难遵从无庸　郊配一条则不敢从者有二不敢违者有三所谓无庸　庙祔一条万难遵从者何也古者祧庙之说乃为七庙亲尽言之有亲尽而仍不祧者则必有德之主世世宗祀不在七庙之数若殷之三宗周之文武是也　大行皇帝于　皇帝为你庙本非七庙亲尽可比而论　功德之弥纶又当与　列祖　列宗同为百世不祧之室岂其弓剑未忘而蒸尝遽别且诸侯大夫尚有庙祭况以　天子之尊敢废升祔之典此其万难遵从者也所谓无庸　郊配一条有不敢从者二何也古圣制礼亦本事实之既至而情文因之而生　大行皇帝仁爱之德同符大造偶遇偏灾立颁帑项频年赈贷薄海含哺粒我蒸民后稷所以配天也　御宇三十年无一日之暇逸无须臾之不诚纯亦不已文王所以配上帝也既已具合撰之实而欲辞　升配之文普天臣民之心终觉不安此其不敢从者一也历考　列圣升配惟　世祖章皇帝系由御史季周琬奏请外此继统之　圣人特旨举行良由上符　昊眷下惬民情毫无疑义也行之既久遂为成例如　大行皇帝德盛化神即使无例可循臣下犹应奏请况乎成宪昭昭曷敢踰越传曰君行意臣行制在　大行皇帝自怀谦抑之盛意在大小臣工宜守　国家之旧制此其不敢从者二也所谓无庸　郊配一条有不敢违者三何也　坛壝规模尺寸有定干隆十四年重加缮修一砖一石皆考律吕之正义按九五之阳数增之不能改之不可今则每幄之内仅容豆笾七幄之外几乏余地我　大行皇帝虑及亿万年后或议增广乎　坛壝或议裁狭乎幄制故定为限制以身作则世世可以遵行今论者或谓西三幄之南尚可添置一案暂为目前之计不必久远之图岂知人异世而同心事相沿而愈久今日所不敢言者亦万世臣子所不敢言也今日所不忍言者亦万世臣子所不忍言也经此次　朱谕之严切盈廷之集议尚不肯裁决遵行后之人孰肯冒天下之不韪乎将来必至修改基址轻变旧章此其不敢违者一也古来祀典兴废不常或无其祭而举之或有其礼而罢之史册所书不一而足唐垂拱年间郊祀以高祖太宗高宗并配开元十年从张说议罢太宗高宗配位宋景佑年间郊祀以艺祖太宗真宗并配嘉佑七年从杨畋议罢太宗真宗配位我　朝顺治十七年合祀天地日月星辰于　大享殿奉　太祖　太宗以配厥后亦罢其祀祀典改议乃古今所常有我　大行皇帝虑亿万年后愚儒无知或有援唐宋罢祀之例妄行陈奏不可不预为之防故　朱谕有曰非天子不议礼一经　断定巍然七幄与天常存后世增配之议尚且不许罢祀之议何自而兴所以禁后世者愈严则所以尊　　列圣者愈久此其计虑之周非三代制礼之圣人而能如是乎　大行皇帝以制礼之圣人自居臣下何敢以寻常之识浅为窥测有尊崇之虚文无谋事之远虑此其不敢违者二也我　朝孝治天下　遗命在所尤重康熙二十六年　孝庄文皇后遗命愿于遵化州　孝陵近地安厝臣工皆谓遵化去　太宗昭陵千余里不合祔葬之例　圣祖仁皇帝不敢违　遗命又不敢违成例于　孝陵旁近建　暂奉安殿三十余年未敢竟安地宫至雍正初敬谨蒇事嘉庆四年　高宗纯皇帝遗命庙号无庸称祖我　仁宗睿皇帝谨遵　遗命故虽干隆之丰功大烈　庙号未得祖称载在会典先后同揆此次　大行皇帝遗命一条森严可畏若不遵行与我　朝家法不符且　朱谕反覆申明无非自处于卑屈处　列圣于崇高此乃大孝大让古之盛德也与其以尊崇之微忱属之臣子孰若以莫大之　圣德归之　君父此其不敢违者三也臣窃计　皇上仁孝之心两者均有所歉不奉升配仅有典礼未备之嫌遽奉升配既有违　命之嫌又有将来之虑是多一歉也一经　大智之权衡无难立判乎轻重　圣父制礼　圣子行之默契精微不待臣僚拟议而后定臣职在秩宗诚恐不详不慎　皇上他日　郊祀之时上顾　遗训下顾万世或者悚然难安礼臣无所辞咎是以专摺具　奏千冒　宸严不胜惶悚战栗之至
　　谨献　升祔大礼议附片　　　
张佩纶
窃臣恭阅抵抄三月十四日奉　上谕朕奉　慈安端裕康庆昭和庄敬皇太后　慈禧端佑康颐昭豫庄诚皇太后懿旨惇亲王奕等奏遵　旨相度太庙中殿位次请饬廷臣会议一摺据称我朝自顺治初年创立庙制迄今　列圣庙享中殿龛位已与九间之数相符等语穆宗毅皇帝孝哲毅皇后神牌升祔供奉位次钜典攸关着王大臣大学士六部九卿翰詹科道虔诣　太庙敬谨相度后会同惇亲王弈等妥议具奏钦此仰见我　皇上详求礼制博采群言之至意臣谨案　本朝之制与历代异历代贤君谊辟或数世一作或间世一作故亲尽而祧我　朝　列祖　列宗　圣　圣相承皆当为百世不迁之庙欲酌古准今垂诸久远非立　太宗文皇帝世室不可伏考国语及祭法皆言殷人祖契而宗汤据商颂则汤实称祖故贺循云殷有二祖三宗是殷之特庙盖有四矣朱子序殷武之诗曰高宗中兴为百世不迁之庙不在三昭三穆之列此诗则庙成而祔祭之诗刘歆曰周懿王时始立文世室于三穆之上孝王时始立武世室于三昭之上诸儒多是其说由此言之殷以一祖三宗有功德特立庙周以文武有功德特立庙我　朝　太宗文皇帝有功德特立庙实至当不易之经也说者虑特立一庙嫌于近祧顾何楷有言武丁当世数未尽时必仍居七庙中及亲尽应毁之日乃始迁其祖于新庙与七庙同享祀不与群祧等列然则在七世中则祔于太庙以明有亲在七世外则创立新庙以明有功庙有定数宗无定数家语引孔子曰诸见祖宗者皆不毁可为明证至庙宜立于何所考刘瑾之说谓中宗当穆高宗祖甲当昭各立其庙于太祖庙之两旁今同堂异室与古制少殊若于　中殿垣外旁建世室已居群昭群穆之次不足以示尊崇且中广于后既非古式即相度规模亦嫌未称似宜展　后殿两旁短垣左右各建世室既居　昭穆庙之上仍在　太祖庙之旁与文世室在西北武世室在东北之制相合地非　神路所经尽可鸿规大起将来世室告成奉　太宗文皇帝　孝端文皇后　孝庄文皇后神牌于左为　世室一切礼仪悉视　中殿其　中殿龛位则自　世祖章皇帝　孝惠章皇后　孝康章皇后神牌以次递迁恭奉　穆宗毅皇帝　孝哲毅皇后神牌于第九室揆之古今礼制颇无窒碍如蒙　饬下王大臣等详核定议请　旨施行庶上慰　列圣在天之灵下万世无疆之祚我　朝制度直与三代同风矣再事关　升祔大礼原宜博采群议考证异同但传说不一所执各殊若不剖别是非无以折衷至当或拟展　中殿为十一室意谓历代增置具有成规事既易行工亦较省不知天子七庙一坛一墠定为九室无可议增自晋人谓庙以容主为限无拘常数故至元帝明帝皆十室至穆帝简文帝皆十一室唐宋金元沿为故事或多至十八室然详绎当日增展之由则皆以兄弟相及者合为一代下则世次等伦难分昭穆上则高曾未尽难即祧迁故虽狭小其制犹得以室逾九间数仍九代为解倘今日踵而行之不独与古人立庙之制未符亦且与后世增室之意未合况因陋就简本系叔季衰风设当重熙累洽之朝则自十一室后以两递加必至无地可容鼎俎宋展太庙为十二室孝宗升祔而东室尚虚朱子以为非祝延寿康之意深不然之酌理衡情无适而可国家敬修祀典当准万世不易之经不当为一时权宜之计若苟且迁就但顾目前度　圣人议礼之心当必不愿出此也或又拟于　中殿旁别建九楹将中一间为　穆宗毅皇帝新庙意谓　前殿为庙　中殿为寝似乎父子异宫不失礼意而岁时合食亦与古义无乖然礼名升祔不入太庙尚得谓之祔乎在昔殷盘庚时阳甲别出为庙汉光武时孝成别出为庙晋主贺循议惠帝别出为庙唐主陈贞节苏献等议中宗别出为庙是数主者本无功德于民当时建议别祀礼家犹且非之钦惟我　穆宗毅皇帝削平大难承烈显谟他日当定为功德之庙百世不祧今甫当　升祔岂宜因　中殿九室已盈拟建新庙转类于殷汉晋唐旧事乎我　朝经学昌明礼仪详慎王大臣等钦承　懿旨必能斟酌尽善仰副　圣谟而臣鳃鳃过虑诚恐众论纷纭淆于疑似不得不亟为之辨
再昭穆之次自汉以来纷如聚讼何洵直张璪之论朱子之图详且尽必然皆为都宫异寝者言之若同堂异室而拘于昭常为昭穆常为穆必至子居父上曾在孙先极其流弊实有如马端临所虑者惟宋陆佃为周以后稷为太祖王季为昭文王为穆武王为昭成王为穆康王为昭昭王为穆至穆王入庙王季亲尽而迁则文成昭宜居昭位武康穆宜居穆位其言着于礼志最为明晰臣再四寻绎如佃所云昭穆者父子之号方其为父则称昭取昭以明下方其为子则称穆取其穆以恭上实较昭穆定名之说为长如佃所云同堂合食穆居父行则宜为昭昭居子行则宜为穆又较昭穆定位之说为长况坛立于右墠立于左以周制考之太王亲尽去右坛而为墠王季亲尽去左祧而为坛左右迁徙无嫌倘以佃为不足据岂昭必越坛而经墠穆必有坛而无墠乎我　朝　郊　庙位次东西互殊实与陆佃之说相合诫使　中殿龛位以次左右递迁并非创为新论仍系率由旧章应请　饬下王大臣等一并核议以垂万世之式
　　续陈会奏未尽之意疏　　　
内阁侍读学士钟佩贤
本日会奏　穆宗毅皇帝　孝哲毅皇后升祔位次摺内一切规制业经敬谨胪陈恭候　钦定惟制既协乎时宜事必规诸久远历代庙制太祖而后有功德者则不祧实为古今通义我　朝　圣　圣相承功德巍焕以故　三祖　七宗俱为百世不祧震古铄今敻乎莫尚已顾尊亲之意无穷而礼制之行有限功德之在将来方兴未艾　庙室之有定位非可屡增此非臣子所忍言必待　圣人之定论伏查　郊坛配位道光三十年二月初六日钦奉　谕旨以　三祖　五宗为定永远遵行以　文宗显皇帝如天之　德升奉　郊配谁曰不宜然而　圣怀冲挹虑后世或有窒碍是以　垂训煌煌仰见　大圣人识量恢宏迥非寻常所能拟议臣敬念　庙祀不祧与　郊祀配飨均关钜典事异理同今　穆宗毅皇帝升祔　太庙　三祖　五宗百世不祧固炳然为不刊之典以后于万斯年不祧之礼是否永行无窒恭候　皇上春秋鼎盛　圣心自有权衡若蒙　特降纶音使他日圣子神孙钦承恪守则　庙制得　圣言而永定与当日　文宗显皇帝钦定　郊坛配位异世同符矣
　　遵　旨覆议　升祔典礼疏　　　
李鸿章
窃臣承准军机大臣字寄六月十四日钦奉　慈安端裕康庆昭和庄敬皇太后　慈禧端佑康颐昭豫庄诚皇太后懿旨本日据礼亲王世铎等奏遵议穆宗毅皇帝孝哲毅皇后神牌升祔位次一摺又据醇亲王弈詹事府少詹事文治鸿胪寺卿徐树铭内阁侍读学士钟佩贤鸿胪寺少卿文硕国子监司业宝廷另行陈奏各摺片已明降谕旨令惇亲王弈恭亲王弈欣醇亲王弈御前大臣军机大臣大学士侍郎翁同龢夏同善礼部太常寺将王大臣等所奏各摺片详细阅看再行妥议具奏矣　庙制关系钜典必须考核精详方足以昭慎重着再派李鸿章悉心妥议具奏礼亲王世铎等摺一件酷亲王弈等摺片九件并侍郎袁保恒等说帖五件均着抄给阅看将此谕令知之仰见　皇太后慎重钜典聿求厥中之至意臣查礼亲王等议增　龛座志在斟酌时宜诸臣请改庙制志在考求古礼要皆出于尊崇　祖宗之忱未易折衷定论以臣所闻礼文残阙古制难详七庙五庙之文汉世已无定说都宫别殿与同堂异室昔人亦互有是非即朱子宗庙图议马端临邱浚等皆病其过拘臣考周官匠人营图世室明堂皆止五世郑注五室并在一堂据此则朱子所图世室亲庙以次而南似亦未必尽合古制至于特建　寝殿增修方殿等说更为古制所无礼亲王等奏称侍讲张佩纶请建世室事涉更张应毋庸议等因　宗庙事重未便轻议改作该亲王等所奏不为无见我　朝　庙制定于　国初　祖宗神灵协会一室已二百余年一旦迁改　神明必有不安　太庙重垣周二百九十一丈　殿陛庭墀各有定式皆一成而不可变今欲就增数室位置必难得宜又　升祔吉期礼不宜误戴记所称不忍一日未有所归者也准古酌今改　庙实有难行礼缘人情可以义起因时立制自以仿照　奉先殿成案增修　龛座为宜议者或以简略为嫌臣考古礼祔庙迭迁亦止改涂易檐并不大更旧庙今之　龛座略如晋宋以来之坎室晋太常华垣建议庙室以容主为限无拘常数厥后王导温峤等往复商榷议增坎室宋增八室蔡襄为图此皆达礼君子度时之宜以成一代之典彼岂未闻世室亲庙之说亦谓礼乐不相沿袭事异殷周礼从而变也今之增　龛实其比例或又谓　奉先殿乃古原庙之制与太庙事体不同查会典所载雍正十一年奏准　奉先殿　神牌供奉与　太庙理应画一是　太庙如　奉先殿制久有　成宪可循不得谓　奉先殿可以增　龛独不可仿行于　太庙也仰维　列圣家法皆　躬行节俭以先天下今日援案增　龛之议事属权宜意从俭朴未必无当于　列圣降鉴之心廷议既已允谐似应无烦疑虑至祧迁之礼虽古之常制而藏主之室则礼无明文郑康成礼经大师其言周制祧主藏于太庙及文武世室是已祧之主与不迁之祖同处一庙故庙亦名祧晋代之制藏于西储夹室当时已疑其非礼后世竟沿为故事儒家每谓祧于夹室为古制殆臆度之辞庙既与古不同祧亦未宜轻议惟　太庙规制有定　国家统绪无穷醇亲王议请　明降谕旨晓示天下自今以往亲尽则祧并请以　后殿东西二稍间永藏祧主此则导　皇上以太让酌庙制以从宜礼贵因时让为美德非天子不议礼应否　允行自应一秉　圣裁非臣下所敢妄拟矣
　　以一死泣请　懿旨豫定大统之归疏　　　
吴可读
窃罪臣闻治国不讳乱安国不忘危危乱而可讳可忘则进苦口于尧舜为无疾之呻吟陈隐患于　圣明为不祥之举动罪臣前因言事忿激自甘或斩或囚经王大臣会议奏请传臣质讯乃蒙我　先皇帝曲赐矜全既免臣于以斩而死复免臣于以囚而死又复免臣于以传讯而触忌触怒而死凡犯三死而未死不求生而再生则今日罪臣未尽之余年皆我　先皇帝数年前所赐也乃天崩地折忽遭十三年十二月初五日之变即日钦奉　两宫皇太后懿旨大行皇帝龙驭上宾未有储贰不得已以醇亲王之子承继　文宗显皇帝为子入承大统为嗣皇帝俟嗣皇帝生有皇子即承继大行皇帝为嗣特谕罪臣涕泣跪诵反覆思维窃以为　两宫皇太后一误再误为　文宗显皇帝立子不为我　大行皇帝立嗣既不为我　大行皇帝立嗣则今日　嗣皇帝所承大统乃奉我　两宫皇太后之命受之于　文宗显皇帝非受之于我　大行皇帝也而将来大统之承亦未奉有明文必归之承继之子即谓　懿旨内既有承继为嗣一语则大统之仍归继子自不待言罪臣窃以为未然自古拥立推戴之际为臣子所难言我　朝二百余年　祖　宗家法子以传子骨肉之间万世应无间然况醇亲王公忠体国中外翕然称为贤王观王当时一　奏令人忠义奋发之气勃然而生言为心声岂能伪为罪臣读之至于歌哭不能已已倘王闻臣有此　奏未必不怒臣之妄而怜臣之愚必不以臣言为开离闲之端而我　皇上仁孝性成承我　两宫皇太后授以　宝位将来　千秋　万岁时均能以我　两宫皇太后今日之心为心而在廷之忠佞不齐即众论之异同不一以宋初宰相赵普之贤犹有首背杜太后之事以前明大学士王直之为国家旧人犹以黄请立景帝太子一疏出于蛮夷而不出于我辈为愧贤者如此遑问不肖旧人如此奚责新进名位已定者如此况在未定不得已于一误再误中而求一归于不误之策惟有仰乞我　两宫皇太后再行明白降一　谕旨将来大统仍归承继　大行皇帝嗣子　嗣皇帝虽百斯男中外及左右臣工均不得以异言进正名定分预绝纷纭如此则犹是　本朝　祖　宗来子以传子之家法而我　大行皇帝未有子而有子即我　两宫皇太后未有孙而有孙异日绳绳缉缉相引于万代者皆我　两宫皇太后所自出而不可移易者也罪臣所谓一误再误而终归于不误者此也彼时罪臣即以此意拟成一摺由都察院转进呈底　奏底俱已就草伏思罪臣业已降调不得越职言事且此何等事此何等言出之亲臣重臣大臣则为深谋远虑出之疏臣远臣小臣则为干进希名又思在诸臣中忠直最着者未必即以此事为可缓言亦无益而置之故罪臣且留以有待洎罪臣以查办废员内蒙　恩圈出引　见奉　旨以主事特用仍复选授吏部迩来又已五六年矣此五六年中环顾在　廷仍未有念及于此者今逢我　大行皇帝永远奉安　山陵恐遂渐久渐忘则罪臣昔日所留以有待者今则迫不及待矣仰　鼎湖之　仙驾瞻恋　九重望　弓剑于　桥山魂依尺帛谨以我　先皇帝所赐余年为我　先皇帝上乞　懿旨数行于我　两宫皇太后之前惟是临命之身神志瞀乱摺中词意未克详明引用率多遗忘不及前此未上一摺一二缮写又不能庄正罪臣本无古人学问岂能似古人从容昔有赴死而行不复成步者人曰子惧乎曰惧曰既惧何不归曰惧吾私也死吾公也罪臣今日亦犹是鸟之将死其鸣也哀人之将死其言也善罪臣岂敢比曾参之贤即死其言亦未必善惟望我　两宫皇太后我　皇上怜其哀鸣勿以为无疾之呻吟不详之举动则罪臣虽死无憾宋臣有言凡事言于未然诚为太过及其已然则又无所及言之何益可使　朝廷受未然之言不可使臣等有无及之悔今罪臣诚愿异日臣言之不验使天下后世笑臣愚不愿异日臣言之或验使天下后世谓臣明等杜牧之罪言虽逾职分效史之尸谏诋尽愚忠罪臣尤愿我　两宫皇太后我　皇上体　圣祖　世宗之心调剂宽猛　养忠厚和平之福任用老成毋争外国之所独争为中华留不尽毋创　祖　宗之所未创为子孙留有余罪臣言毕于斯愿毕于斯命毕于斯再罪臣曾任御史故敢昧死具摺以陈又以今职不能专达恳由臣部堂官代为上　进罪臣前以臣衙门所派随同行礼司员内未经派及罪臣是以罪臣再四面求臣部堂官大学士宝鋆始添派而来罪臣之死为宝鋆所不及料想宝鋆并无不应而派误派之咎时当　盛世岂容有疑于古来殉葬不情之事特以我　先皇帝龙驭永归天上普天同泣故不禁哀痛迫切谨以大统所系冒陈慺慺自称罪臣以　闻
　　阐明　圣意疏　　　
翁同龢　徐桐　潘祖荫
　闰三月十七日　发下主事吴可读一摺　命王大臣等妥议臣等谨于四月初一日齐赴内阁公同集议窃思吴可读所陈豫定大统此窒碍不可行者也我　朝　家法不建储贰此　万世当敬守者也臣等恭绎同治十三年十二月　懿旨于　皇子承嗣一节所以为统绪计者至深且远　圣谕煌煌原无待再三推阐今吴可读既有此　奏而　懿旨中复有即是此意之谕　特命廷臣集议具　奏若不将　圣意明白宣示恐天下臣庶转未能深喻　慈衷臣等以为诚宜申明　列圣不建储之　彝训将来　皇嗣蕃昌默定大计以　祖　宗之法为法即以　祖　宗之心为心总之绍膺　大宝之元良即为承继　穆宗毅皇帝之　圣子揆诸　前谕则合准诸　家法则符使薄海内外咸晓然于　圣意之所在则　诒谋久远　亿万世无疆之休实基于此矣
　　遵　旨妥议疏附片　　　
宝廷
海葛士浚子源辑
　礼政三大典下
　　奏定　文庙祀典记　　　
俞樾
咸丰六年十有一月河南学政臣樾言昔孔子周流列国同时贤大夫其克协圣心者于卫则有伯玉于郑则有子产而观论语所载则于子产尤称道弗衰盖孔子在郑尝以兄事之及其卒也为之流涕今　文庙从祀有蘧瑗而无公孙侨非所以遵循圣心修明祀事也臣比因校士再至郑州登东里之墟渡溱洧之水缅怀遗爱想见其人夫附骥益显非必及门卫郑两贤事同一体瑗既从事侨胡独遗臣愚以为先贤郑大夫公孙侨宜从祀　文庙大成殿两庑又按孔子有兄曰孟皮故论语称孔子以兄子妻南容而史记弟子列传有孔子兄子孔忠盖皆孟皮之子也孟皮言行无所表见然既为孔子之兄则亦祀典所不可阙者孔子曰所求乎弟以事兄未能也今以孔子为帝王万世之师京师郡县莫不崇祀上及其祖下逮其孙而独缺其兄揆之至圣之心或者犹有憾乎臣愚以为孟皮宜配享　文庙崇圣祠奏上　诏下其议于礼部佥曰宜如臣樾言爰定公孙侨从祀大成殿西庑位林放上孟皮配享崇圣祠位西向第一　天子俞焉于是上自　国学下至郡县学咸奉行如　诏书礼也其明年樾以人言免官自惟奉职无状不称朝廷遣使者之意惟此二事祀典存焉且孟皮之议实发于先臣盖先臣有咏古诗四章其次章为孟皮未与配享而作奉承先志幸无失坠念汉世如乙瑛请置卒史韩造立礼器成刻石勒名垂示后世作而不纪后无述焉爰着本末以毖方来乃为颂曰英英子产君子之风兄事勿替尼父所钦宜祀于庑以尊孔心夫彼蘧氏为圣作朋孟皮弱足不良能行有开必先实惟圣兄所求未能圣心悲伤配食先代祀事孔明
　　文庙祀典私议　　　
俞樾
咸丰六年樾在河南学政任　奏请援蘧瑗之例以郑公孙侨从祀　文庙两庑又请以孔子兄孟皮配享　崇圣祠　诏下礼部议皆如所请樾旋以人言去职跧伏草野又经兵乱流离奔走靡有定居然念　文庙祀典尚有宜增益者樾故官学政俎豆之事固所职也兹虽放弃敢默而息乎谨私议之如左　一曰今所传毛诗故训传者大毛公亨所为也谨按陆德明经典释文序录曰毛诗者出自毛公徐整云子夏授尚行子尚行子授薛苍子薛苍子授帛妙子帛妙子授河闲人大毛公一云子夏传曾申申传魏人李克克传鲁人孟仲子孟仲子传根牟子根牟子传赵人孙卿子孙卿子传鲁人大毛公是大毛公之诗其原出于子夏郑康成本之而为笺孔颖达因之而为正义至今学者诵习谓之毛诗齐鲁韩三家之诗皆不传而毛诗独行昔唐贞观二十一年诏以左邱明卜子夏等二十二人代用其书华于国胄自今有事大学并今配享若大毛公之故训传非所谓代用其书者欤徐坚初学记载大毛公之名曰亨是较高行子之徒传其氏而不传其名者其之显晦有殊矣乃　文庙从祀有小毛公苌而无大毛公亨礼曰三王之祭川也先河而后海或原也或委也此之谓务本今祭小毛公而不及大毛公无乃饮其委而忘其原欤非先河而后海之谊也是宜增入者一　一曰义理存乎训诂训诂存乎文字无文字是无训诂也无训诂是无义理也然则文字所系顾不重欤汉太尉内阁祭酒许慎生东汉中叶去古稍远俗儒或诡更正文以耀于世慎学于贾逵从受古学着说文解字十四篇五百四十部九千三百五十三文叙篆文合以古籀使学者得以考见六书之原因文字而通训诂因训诂而明义理厥功甚巨其称易孟氏书孔氏诗毛氏礼周官春秋左氏论语孝经皆古文也凡古文旧说散失无传者赖其书犹存什一郑康成注礼尝征引及之郑之于许年代未远而其书已为郑所刺取慎又着孝经孔氏说及五经异义是其贯通经学着述非一而说文解字一书尤为言小学者所宗士生今日而欲因文见道舍是奚由哉伏念我　朝同文之治超踰前代家有许氏之书人习说文之学而春秋有事　文庙慎不得与配享之列无乃阙欤是宜增入者二
　　孔忠移祀崇圣祠议　　　
俞樾
谨按家语孔忠字子蔑孔子兄子盖即孟皮之子也今从祀大成殿东庑其位在狄黑之下公西蒧之上说苑载孔子弟子有孔蔑者与宓子贱同仕孔蔑即孔忠也其贤固不若子贱然既为孔子兄子则子思子之从伯叔父也子思为四配之一祭于殿上而孔忠祭于庑揆之伦理有未顺焉伏思颜路曾皙并孔子弟子宜从祀大成殿两庑而今入崇圣祠者避其子颜子曾子也孔忠于子思固非父子然而礼曰兄弟之子犹子也窃谓孔忠宜移祀崇圣祠以安子思之神樾于咸丰六年奏请以孟皮配享崇圣祠而未见及此因着其说俟后之君子焉
　　请将汉儒许慎从祀疏　　　
汪鸣銮
窃惟圣人之道垂诸六经而经之义理非训诂不明训诂非文字不着周公作尔雅雅者正也所以正文字也古者曰文今世曰字孔子论政必先正名且极之礼乐刑罚然则文字所系顾不重乎汉太尉内阁祭酒许慎生东京中叶去古稍远俗儒或诡更正文以耀于世慎于是着说文解字十四篇五百四十部九千三百五十三文叙篆文合以古籀古圣人创造书契之意得不尽泯者赖有此书之存后汉书儒林传称慎性笃学博又曰五经无双许叔重其为当时推敬亦可概见伏读高宗纯皇帝　钦定四库全书总目于说文一书称其推究六书之义分部类从至为精密然则士生今日而欲因文见道舍是奚由夫说文之学至我　朝而始大显如惠栋朱筠钱大昕王念孙段玉裁戴震孙星衍严可均阮元桂馥等诸家撰述各有发明称极盛矣而春秋有事　文庙未有议及配享者臣愚以为两汉传经之功莫大于郑康成而郑康成注礼尝征引许书郑之于许年代未远而其书已为刺取其服膺可知　钦定四库全书总目谓两汉经学极盛若许若郑尤皆一代通儒非后来一知半解所可望其津涯　圣训煌煌允为千秋定论许郑并称无所轩轾雍正二年已复康成从祀士林佥称盛举而许慎大儒事同一例则慎之应从祀者一也训诂之学首推毛氏而善承毛学者惟许慎故说文之义往往与毛传相合　钦定四库全书总目定诗传为毛亨所撰同治二年　允御史刘庆之请列祀毛亨于东庑而慎独未与则慎之应从祀者二也汉人说经喜用谶纬虽大儒犹或不免惟说文一书不杂谶纬家言其称易孟氏书孔氏以及论语孝经皆古文也凡古文旧说散失无传者犹存什一于千百七十子之微言大义赖以不坠魏晋以来注书者奉为科律往往单辞片义引用者多至十余家他传注所未有其有功于经训诚非浅鲜则慎之应从祀者三也朱子崛起南宋躬行实践上承孔孟之传而四书集注引用说文者不可枚举朱子语类云读书不理会字画音韵却枉费无限词说牵补而卒不得其大义甚害事也是宋儒之讲求义理非本训诂文字而亦无由以明说文解性情二字独主性善之说与孟子董仲舒之言相表里则慎之应从祀者四也综其网罗古训博采通人天地山川王制礼仪靡不毕贯实足为圣经之羽翼示后学之津梁核与咸丰十年奏定章程均属符合应否将汉儒许慎从祀　文庙之处合无请　旨饬下部臣集议
　　请升先儒韩愈祀位配享孟庙疏　　　
钮玉庚
窃惟自古帝王型方训俗无不崇学术正人心显示儒宗享报之隆即隐杜邪说诬民之渐是以孔颜曾孟历朝祀典昭垂并及门弟子后世贤儒有功圣教者悉皆从祀两庑甚者配餍　庙廷用意至深且远况逢　列圣相承修明文教咸丰十年大学士军机大臣遵　旨议定嗣后从祀　文庙应以阐明圣学传授道统为断近岁以来如许慎张伯行等先后增祀固已有美必彰无遗不举臣伏念孔孟之学发明于宋儒是以周敦颐等特称先贤入祀　孔庙两庑并以朱子升列哲位顾自宋以前秦汉五季佛老肆行道脉几坠赖有唐儒韩愈力持其后躬任其难所称孔子之道独孟氏之传得其宗尝推尊孟氏以为功不在禹下又曰孟氏醇乎醇者也其原道一篇推本于尧舜禹汤文武周公孔孟正学赖以昌明谏迎佛骨一表陈善闭邪引君当道凡所着述皆有关千古世道人心与孟子息邪说距跛行放淫词以承三圣者遥相授受孟子亦尝以能言距杨墨为圣人之徒且孟子距杨墨去孔子二百年韩愈排佛老乃去千有余岁时代愈远儒术愈歧其间匡扶世教之人尤不可少是孟子以后阐明圣学传授道统当以韩愈为最其振兴坠绪先于　孔庙西哲之朱子授受心传匹于　孟庙东配之乐正臣奉　命视学山东按试兖郡瞻谒邹县　孟庙恭查干隆三十一年奉　旨饬下礼部更定从祀坐次十九人先儒韩愈孔道辅各居两庑之末在部臣典习明禋已知以食报馨香为重而盛世礼隆激劝尤必以有功名教为尊东省为圣贤桑梓重地亟宜追崇正学加意阐扬如韩愈之觝排异端攘斥佛老浩然之气塞乎两间是上接洙泗邹峄之宗传下开濂洛关闽之正轨独守先待后于其间其功德之隆若仅从祀　孔孟两庑臣愚犹谓不足以示尊异拟请援朱子升列　孔庙哲位之例将　孟庑旧设先儒韩氏祀位升列东配乐正子之次改称先贤韩子为亚圣西配并将　孔庙西庑旧设韩愈祀位先儒改称先贤按代序次升列两庑宋先贤之右以示一律尊崇之处应请　饬下礼部会同大学士九卿国子监详议具奏请　旨定夺如蒙　俞允由部臣通行各直省敬谨遵行俾薄海内外臣民咸晓然于　圣朝崇正黜邪维持世教之至意以勖后之学者诚能私淑圣贤不惟升堂且可入室似于世道儒风不无裨益谨就管见所及会同山东巡抚臣周恒祺缮摺具陈
　　遵议先儒从祀请　旨准行疏　　　
潘祖荫
海葛士浚子源辑
　礼政四学校上
　　说士上　　　
管同
今之士不外乎三等上者为诗文次者取科第下者营货财为诗文者猎古人之辞华而学圣希贤无其志也取科第者志一身之富贵而尊主庇民建立功业无其心也至若营货财则轻者兼商重者兼吏甚者导争讼事欺诈挟制官府武断乡曲民之畏之若虎狼毒螫历观史传以来士习之衰未有甚于今日者也论者悯焉或曰教之无其具也或曰养先于教今士无以养虽善教若之何是二者皆得其一端而未知其原本今夫士之为物也其名甚贵而其品甚尊其名贵则其实不得以多其品尊则其选不可以滥三代以前兹不具论考诸汉史太学之士及所谓郡文学博士弟子员者合海内而计之其为人盖无几是以士风之美莫如汉世至唐太宗增广生员沿及宋元其人益众循至有明遂开以赀入监之例迄今日而府州县学间岁所入少者十余人多者至二三十人盖不待十年而一县之号称为士者数百十人矣呜乎何其多也山有金水有珠其为物不可卒致也逐日而取之定数而求之不问精粗不论真伪则砂石之来必有倍于金玉今取士者间岁之间一县辄增数十夫一县之大安得间岁辄有数十人足以当士名而无士品者上昧昧而求之则下混混而应之士之所以杂出不伦无所不至者由此故也而世之人不深维其原本辄切齿痛恨归咎于士习之衰呜乎取砂石以为金珠不中用则曰金珠非宝彼金珠其负屈矣取非类以当真士既为恶则曰士习之衰彼真士抑含冤矣故为今之计莫若寡取士裁其额远其期使一学不过数十人则士尊贵而其风必变士风变而益于国家者多矣古之名臣有言曰愿陛下十年不行科举则天下太平曩尝疑其过言以今思之盖信或曰今取士者考之以无用之言定之于一日之际虽裁其额而远其期彼贤不肖亦何由知耶应之曰诚不敢知也虽然有国家者多获一贤不若少收一不肖故取士者与其广额而贤不肖之皆多不若减额而贤不肖之皆少
　　说士下　　　
管同
广士之额不惟多收不肖而教养皆虚减士之额不惟少收不肖而教养皆实教之虚实愚当别论请先以养言之今夫为士之法不可商不可吏不可争讼欺诈挟制官府武断乡曲然则为士者舍童子之师盖无可为者乎童子之师一县至数千有非士而为之者有士为之而不足自给者然则为士者将使闭门而冻饿乎士固有守死之道而圣王不以守死责人且守死者可以得之贤人而不可得之中材以下之人　国家知之是以养士之法有廪膳有学租有书院之膏火恩德至渥不可复议而天下之士则犹汲汲营货财无所不为如前之论若是者何哉曰人众故也一县之士得廪膳学租者二十人得书院膏火者七八十人合之仅及百人而号称为士者则多至千人彼百人或生矣而八九百人者何以自给孟子曰无恒产而有恒心者惟士为能若民则无恒产因无恒心苟无恒心放僻邪侈无不为矣今之诸生号称为士而其实十九皆民耳以民之实冒士之名而使无恒产以自给是以轻者兼商重者兼吏甚者导争讼事欺诈挟制官府武断乡曲放僻邪侈一如孟子之论也呜乎分五人之食以饲十人而十人皆饿不若减去五人而使五人皆得饱廪膳膏火学租之属养千人数百人则不并而养数十人则可当中人之产也然则养士者与其广额而人人使不足不若减额而人人使有余人人使有余斯养归于实可以责其不为非矣周之时士有士田盖尽人而养之故其时士贵而多贤至于战国而士有无恒产者纵横捭阖之流遂起而不可复禁孟子以为有恒心指其贤者言之耳沿及后世士额益多则择人而养夫择人而养不惟无以敦士风而实足以坏士习盖宋胡瑗在太学旧制士每月有试瑗曰学校礼让之地而月使之争非所以成就人才也于是改试为课更不差别高下有不率教者召而教之而已夫有试犹恐其争况于廪膳膏火或予或不予而使之争利乎哉邓志宏言崇甯以来蔡京群天下学者纳之黉舍考其文艺等为三品饮食之给因而有差旌别人才止付于鱼肉铢两间学者不以为羞且逐逐然贪之学校之坏自崇甯始呜乎是法也蔡京为之也
　　重儒官议　　　
冯桂芬
先儒言师道立则善人多师儒之盛衰人才升降之原本也今郡县莫不有学学莫不有师诸生以百数仅识面者廪生耳增附皆陌路岁时敛学租候伺学使者按部争新生之贽诸生获谴为州县典守如狱掾此外无事绝无所谓教育人才之意于乎师道之不讲久矣无他位既卑权亦微流品近益杂汉成帝诏所谓为下所轻非所以尊道德者也今天下惟书院稍稍有教育人才之意而省城为最余所见湖南之岳麓城南两书院山长体尊望重大吏以宾礼礼之诸生百许人列屋而居书声彻户外皋比之坐问难无虚日可谓盛矣独惜其所习不过举业不及经史所治不过文艺不及道德而楚南多才往往发迹其中矧能由是而进于经史道德也哉考宋史晏殊知应天府延范仲淹以教生徒盖书院也厥后因其制为学校然则学校之初固如是后乃陵夷衰微以汔于今也朱子曰须是罢堂除及注授教官请本州乡先生为之陆氏世仪曰教官不当有品级亦不得谓之官盖教官者师也师在天下则尊于天下在一国则尊于一国在一乡则尊于一乡无常职亦无常品惟德是视顾氏炎武曰师道之亡始于赴部候选又曰教官必聘其乡之贤者以为师而无隶于仕籍昔贤论说如彼今时情事如此愚以为惟合书院学校为一而后师道可尊人材可振也移书院于明伦堂侧建精庐可容一二百人郡县主之省会则督抚学政主之春秋祀事及学政试事归州县出纳琐屑领以城绅合通学之人而教之学贡愿至者与焉同其甲乙童生则简其尤者与焉异其甲乙择师之法勿由官定令诸生各推本郡及邻郡乡先生有经师人师之望者一人官核其所推最多者聘之不论官大小皆与大吏抗礼示尊师也厚诸生禀饩居院者为内课使足以代训蒙不能居院者为外课半之月官课一亲诣以重其典有事则改日师大课一小课一家远又不能居院者为课季一课不给饩非游学连三季不至者山长告于学政而黜之有败行亦然小过降童舍期而复之笃疾给冠带愈而复之其黜陟略用宋元明三舍积分法而变通之法以大课名次并计以得数少多为先后造积分册随课升降岁终简其积分居最而品行亦优者数人送学政参定之以次贡入太学经岁科十试凡十五年而出书院愿留者仍听行之数年文风不日上士习不丕变者未之闻也或曰文风固进矣士习何与焉曰亦在择师得人而已师得其人见正事闻正言行正道习与正人居之不能无正芳臭气泽之所及有潜移默化于不自知者夫闻风犹将兴起况同堂乎且夫观人之法不惟暂惟常不惟显惟微不惟矜惟忽而能见于常于微于忽独有朝夕与居之人责之以保举其有滥焉幸焉者鲜矣岂与夫一人之荐牍一日之文字所可同年语哉于是太学中人皆天下之选非一百八金之流可比司成诸职必极天下之选始足副人望亦宜由诸生公推翰林官请　简例屋以容千人为率禀之如郡县居监读书三年与之官所谓天下文章莫大于是彬彬乎盛矣哉
　　戒谕学官　　　
李棠阶
士子为风化之原而教职实士子之倡专司训课人心风俗之本系焉将相牧令之才基焉所关綦重故按月课定例甚严乃者因循故事职多不举而书斗等又或借为勒索之资名存实掩士奚由进本院奉　命视学学校是其专责士习之未端文风之未纯恻然痛心然通省地远人多势不能周知而遍教之不得不仰重各学以分其责而广其教训且各属皆言教职等桑梓之地士子优劣与有荣辱岂得漠焉视为无关痛痒之事夫来学有贽礼所不废近闻诸生入学延玩者多虽属伊等无礼然亦必实有迫于饥寒者究而论之我辈亦未必无过盖师之受贽将以教之也清夜自思士子之品行果由我敦否士子之问学果由我进否设真能肫肫劝课视如子弟谁无良心方将致敬尽礼之不暇而肯故为玩延乎必无是礼矣今与各学约本案新生及在学旧生按定人数分为一月四课届期汇集明伦堂先教以敦伦立品反覆劝谕然后命题面试秉公甄录将所取优等每一课呈解数本每三月呈解一次其余每课二三等但造清册呈送其文理通顺屡取优等者本院量加奖励劣者反此如无故三月不解卷子本院定行查究至武生亦于每月定期传集默写武经一段及　圣谕广训一二百字伊等更宜宛转训戒或与之讲　圣谕一二段令伊等拱听久亦可化其桀慢之气如有三次不到者照例严传戒饬无故终年不到者详请斥革诚能实力奉行认真训课激劝之方无不曲尽则诸生即间有不肖而守分好学之士必多本院按临从优奖异决不辜负苦心若仍视为具文诸生等毫无进境本院定行严惩亦不能格外宽贷也
　　江甯府学记　　　
曾国藩
同治四年今相国合肥李公鸿章改建江甯府学作孔子庙于冶城山正殿门庑规制粗备六年国藩重至金陵明年荷泽马公新贻继督两江赓续成之凿泮池建崇圣祠尊经阁及学官之廨宇八年七月工竣董其役者为候补道桂嵩庆既敕既周初终无懈冶城山巅盖朝天宫旧址道士祀老子之所也道家者流其初但尚清静无为其后乃称上通天帝自汉初不能革秦时诸畤而渭阳五帝之庙甘泉泰一之坛帝皆亲往郊见由是圣王祀天之大典不掌于天子之祠官而方士夺而领之道家称天侵乱礼经实始于此其他链丹汞烧采药飞升符籙禁咒征召百神捕使鬼物诸异术大率依托天帝故其徒所居之宫名曰朝天亦犹称上清紫极之类也嘉庆道光中宫观犹盛黄冠数百人连房栉比鼓舞甿庶咸丰三年粤贼洪秀全等盗据金陵窃泰西诸国绪余燔烧诸庙祀在典与不在典一切毁弃独有事于其所谓天者每食必祝道士及浮屠弟子并见摧灭金陵文物之邦沦为豺豕窟宅三纲九法扫地尽矣原夫方士称天以侵礼官乃老子所不及料迨粤贼称天以恫群神而毒四海则又道士辈所不及料也　圣皇震怒分遣将帅诛殛凶渠削平诸路而金陵亦以时戡定乃得就道家旧区廓起宏规崇祀　至圣暨先贤先儒将欲黜邪慝而反经果操何道哉夫亦曰隆礼而已矣先王之制礼也人人纳于轨范之中自其弱齿已立制防洒扫沃盥有常仪羹食肴胾有定位緌缨绅佩有恒度既长则教之冠礼以责成人之道教之昏礼以明厚别之义教之丧祭以笃终而报本其出而应世则有士相见以讲让朝觐以劝忠其在职则有三物以兴贤八政以防淫其深远者则教之乐舞以养和顺之气备文武之容教之大学以达于本末终始之序治国平天下之术教之中庸以尽性而达天故其材之成则足以辅世长民其次亦循循绳矩三代之士无或敢遁于奇袤者人无不出于学学无不衷于礼也老子之初固亦精于礼经孔子告曾子子夏述老聃言礼之说至矣其后恶末世之苛细逐华而悖本斲自然之和于是矫枉过正至讥礼者忠信之薄而乱之首盖亦有所激而云然耳圣人非不知浮文末节无当于精义特以礼之本于太一起于微眇者不能尽人而语之则莫若就民生日用之常事为之制修焉而为教习焉而成俗俗之既成则圣人虽没鲁中诸儒犹肄乡饮大射礼于冢旁至数百年而不绝又乌有窈冥诞妄之说淆乱民听者乎吾观江甯士大夫材智虽有短长而皆不屑诡随以徇物其于清静无为之旨帝天祷祀之事固将峻拒而不惑孟子言无礼无学贼民斯兴今兵革已息学校新立更相与讲明此义上以佐　圣朝匡直之教下以辟异端而迪吉士盖廪廪乎企向圣贤之域岂仅人文彬蔚鸣盛东南已哉
　　举行乡课议　　　
刘汝璆
今课士之法可谓密矣科场之外又有书院学官之课然乡居之人或不能肄业书院而学官月课近已视为具文不知设立月课之意原期学官与士人朝夕相见训迪时亲不徒知其文并知其素行故　功令于学政试文之外别令学官报其优劣以凭黜陟诚以风檐寸晷之中不能猝辨其文又况能凭文以见行哉然学官之职轻不若守令之权重足以兴起人心磨砺士习是以举行乡课诚为教士良法读书者皆乐从而好学能文之士又得以其名上达即场外作文宽其程途假以时刻得以从容研链其器识不凡者可以自抒其抱负与长民者借笔谈心或值课期兼可询考时事命剀切详对陈民间之疾苦俾长官得悉下情相其缓急而张弛之固不仅以一诗一文第其优劣而云毕乃事也且为士者知官与民亲而后不甘于暴弃为民者知读书之可贵而有以自爱不独讼狱可清即人才亦藉以兴起也至于花红膏火等项就地筹备无须动支公帑此尤易举之事其收效甚大然欲正人心厚风俗必自教化始现在金衢严等郡均已举行不可缓也
　　劝置学田说　　　
张之洞
养民养士经传恒言不养而教未之前闻夫养民之道岂能众济人悦惟在上者不夺其生理不扰其生计斯即养之之术也养民固尔养士亦然今日士多而贫即使书院义学宾兴之属百计培植犹惧不济忍重剥削之乎川省学校事体使者于所当为所得为者竭力图之独有一端蒿目疚心寝馈不适莫如新生覆试计较束修一事曩年川省风气新进谒师贽币丰腆实缘生理富饶学额矜贵沿为成例动必取盈常有一朝进学毁家大半负债终身虽甚孤寒亦索常例结费之券未剖扣除之牌已悬通省习贯而视为固然使者少见而骇为怪事每至覆试之日终日旁皇如芒在背若操之过蹙则恐狡黠生童藉词挟制若听其迟缓更恐贪恶书斗逼勒孤寒操纵皆非无从停决故使者不以昼夜考校不寝不食为劳而以覆试日为苦由衷之言有如皦日试思童生应试蹑屩担簦三旬九食欲谋一馆艰如移山终岁修脯不供事蓄甚者寄食无门敝履无下幸而获隽安得多金即或饘粥粗给而博一青衿遽责其破家弃产亦可谓忍情拂理伤心惨目者矣特是广文一席自唐代以来即号冷官束修自行尚非在礼法之外若必并此禁绝何以自存送考办公资粮用度于何取之其富而好礼者自愿致敬亦将不许乎且将令其藉案讹诈句结劣生属托公事因以为利乎夫校官子弟亦望游庠诸生之家岂无司铎何乃不平不恕惟务责人使者按部所到不惮严切禁戒多方督催今日诸校官固多能砥厉廉隅自甘刻苦然不肖书斗造言剔嬲设谋串陷变怪百出又岂人意料所及尤可患者由今之道书斗利舞弊幸进者之一切从丰必致包庇串合无所不为而陆续送覆随棚带覆单身补覆下届补覆诸弊终亦不能禁绝顶替鬻贩百弊伏焉试事安望澄清真才安望吐气此川省积年之痼疾已然之明事皆士类所目击之身受之搤腕拊心而历历言之者也若不思一两利经久之方仍为本省师生终古之累今日止有一策汝等可自为之川省尚称殷实各州县公局义举款目甚多士民乐善急公捐施恐后夫四民以诸生为翘楚地方以读书人为元气此之不讲好善何为若得各处绅宦粮民感发集议公捐一款置买学田计其三年收获之租足敌两考束修之数各学丰歉不同须就本处历届情形酌议之分年匀给送考时酌加资斧如此则远郡署事者即不遇送考亦不至困踣难归取进后限定止以千钱为贽一切书斗小费认号转案补廪帮增出贡举优报丁起复录遗诸费取办于此陋款为湔除士民定议于下然后禀请长吏督率行之官吏劝捐则滋弊士民筹办则可行由本州县详明立案立石永永不得变革若不能筹此买田巨款者或每年仿照他项公事之例酌议定数按年捐助或别筹他款取息给用惟地所宜不必一辙其瘠土狭乡不能办者听之不愿办者听之仓卒不能办者徐图之通省办则通省之士林利一县办则一县之士林利斯则贫士不病冷官不饥诸生宽然无累然后可壹心而读书学师廉介无求然后可抗颜而训士岂惟庠序之乐抑亦化导风俗之源也夫川省公举之费亦多矣然饱衿棍饱衙蠹不如饱寒畯之为得也三费局之设诚善矣然恤捕衙恤汛官不如恤学师之为要也三费大是善政不可挹彼注兹如或吝财惜费则更有说以喻之要知富室大户孰无子弟孰不望其成名既有公款则异日子弟入学不致受无名之抑勒费无益之唇吻就云自谋亦复甚善纵使家无儒士可决其后必昌既擅乐施之令名兼获济物之美报此日之孝秀即他日之缙绅此日获助于乡人他日必思造福于桑梓无往不复更非他项捐资所可同年而语者也如校官者虽非本县人士要是同省寒儒即云于彼有益亦是楚弓楚得并非波及局外此举在他省则甚难在川省则甚易在他省则可缓在川省则甚切比者南川县令文昌黄君际飞即持此议设法劝捐有志竟成置买学田千有余石计其所入足与往岁相当章程皆与右所说同前年岁试招覆时师生同欢确有成效黄君之贤能爱士南川士民之好义知本使者敬之奖之愿通省百六十州县效之若欲查照南川县办法者准赴本衙门钞案语云富者赠人以财仁者赠人以言使者庸愚不能别画一养士之策敢以此一隅小补之言进可乎
　　请定乡试考官校阅章程并防士子剿袭诸弊疏　　　
林则徐
窃臣钦奉　上谕本年壬辰科江南乡试着派林则徐入闱监临钦此臣到苏接篆后已近闱期当即遵照科场条例将监临应办事宜预为布置伏查本年四月内钦奉　上谕三载宾兴为抡才大典各直省主试经朕特加简任宜何如涤虑洗心认真校阅务求为国得人顺天同考官及会试同考官俱系翰詹科道部属该员等甲第本高又经朕亲加校试尚无荒谬之人充选所以得人较盛各直省同考官则年老举人居多势不能振作精神悉心阅卷即有近科进士亦不免经手簿书钱谷文理日就荒芜各省督抚虽照例考试帘官仍恐视为具文全恃主试搜阅落卷庶可严去取而拔真才嗣后各直省督抚务将帘官认真考校不得以年老荒谬之员滥行充数等因钦此又上年十月内钦奉　上谕着各直省督抚将书肆小木板片概行销毁其贡院左右如有公然售卖小本文策者枷责严办倘士子尚有不知检束怀挟徼幸者即着斥革其恃众逞强不服约束者枷号示众治以应得之咎士子中式后除策学援引经史语句相同毋庸议外其四书经文有全篇剿袭旧文者一经磨勘官签出立即斥革务期永绝此弊以端士习等因钦此仰见我　皇上慎重抡才清厘积弊之至意窃查江南为人文渊薮入闱士子多至一万四五千人额设同考官十八房每房约须校阅八百余卷稍有草率即恐遗滥交讥臣闻近科房官每有争先荐卷之弊以为荐早则获隽者多荐迟则中额已满难于入彀故于头场分卷到手辄将首艺中幅略观大概谓之望气其合意者汇为一束以备加圈呈荐稍不称意即置落卷之列不为下笔原其初心仍欲俟佳卷荐完再将落卷覆加细看以决去取乃头场荐卷未毕而二三场试卷已陆续送入内帘因又赶觅已荐之字号连经文策问一并加圈亟随头场呈荐恐别房之荐卷三场均已齐全而该房仅有头场不能早供考官比校则所中即不及别房之多是以相率效尤总以赶早荐完为分房之捷诀直至三场荐卷俱已毕事然后将先前略观大意之落卷批点塞责彼时中卷已定意兴阑珊纵或见为佳文亦诿诸其人之命于是分段落者有之读破句者有之并有文非荒谬仅点首艺开讲数句而即摈弃者其批駮之词不曰欠精警即曰少出色此等批语竟可豫先书就不论何等文字皆得以此贬之似此校阅情形定弃取于俄顷之间判升沈于恍惚之际诚如　圣谕迥思未第之先与多士何异乃于落卷漠不关情设身处地于心何忍臣前任京职曾充乡试考官二次会试同考官一次自揣学疏识浅惟有细心勤阅庶少屈抑人才历在闱中刊刻批语板片刷成批纸分别首艺次艺三艺及诗凡头场四篇逐篇皆有批语被黜之卷必将如何疵累之处分篇批出自录底本不使有一篇批语相同者此次臣职任监临除考试帘官必择文理优长精神振作之员不敢以年老荒庸滥行充数外窃拟将臣逐篇分批之章程责令该帘官循照办理除二三场批语不拘外首场四篇必使逐一批出凡泛而不切字样如欠精警少出色之类概不许用盖三艺统批往往藉口赅括转不切当逐篇分批则于此一篇之得失利病非了然于心不能了然于口该帘官受此绳束不敢草率了事于衡才似有裨益至揭晓之后臣仍将落卷复加查核如首场文艺非有大疵仅点数行而止者据实参奏予以处分尤足以儆惰心而免物议惟思头场三文一诗每卷约有二千余字如果认真校阅则穷日之力只能以四十本为度每房卷帙八百余本约须兼旬始可了一首场查例载大省于九月十五日内揭晓不得匆促儹办等语近科揭晓之期往往赶早此次钦遵新奉　谕旨主考官须将落卷全行校阅江南卷帙最繁则揭晓之期自应照例以九月十五日为断如临时尚虞匆促或再仰恳　圣恩宽展数日总不出九月中旬之期庶主考房官均得悉心细阅真才自不致有遗矣
至士子敦品自爱者固多而希图幸获者亦复不少科场搜检自当从严惟人数至一万数千之多难保全无遗漏且往往因搜检而愈形拥挤因拥挤而不免稽迟查嘉庆癸酉科江南乡试因首场封门太迟奏请议处是于认真搜检之中又须不日时方为得体臣查夹带之弊约有三端一则专带文中典故以及经解策料虽有所取资而尚须运用一则坊刻小本成文之类明知不可抄袭只图采掇成篇一则分倩多人将四书题文全行制就携带入场见题即抄不费思索闻近科以此幸获者颇不乏人是以平时言馆地者教读之外别有作文席面每撰一篇自二三百文至洋钱一圆不等文名愈着之士揽作愈多则众人争托其名以售文艺大半脱胎录旧并非独出心裁而一篇或售卖两家一稿又传抄数手如斯之类必犯雷同但帘官眼力不齐雷同者未必均在一房故有通篇一样之文此中而彼黜者臣前在江西典试取中之文已经发刻及搜阅落卷竟查出许多雷同将已刻者复经黜去虽彼时未被幸获而事后无所示惩究恐不知自爱之徒仍存侥幸万一之想查录旧幸中例有斥革之条但闱墨祗刻前魁其通榜中式之文榜后即已解部未必人人得见即闻有录旧雷同之卷而事无左证孰肯坏其已成之名是以剿袭幸售仍无忌惮惟于场内阅卷之际对出雷同即记档册于撤闱后加以惩儆庶可杜其恶习且本科钦遵　谕旨将落卷通行校阅雷同剿袭者更无所逃臣请移行主考帘官记其字号揭晓之后移臣查办除策学援引语句毋庸议外其四书经文雷同至三行以上者正途贡监生员照考案事例以次降等罚令对读若系俊秀监生以后不许应试至全篇雷同剿袭者毋论正途俊秀概行斥革永不准考如此则士子皆有畏惮之心不敢录旧而倩人作文者恐其无益有害则怀挟之弊似可立除而真才辈出矣
　　请陕甘乡试分闱并分设学政疏　　　
左宗棠
窃维甘肃地处西北边荒旧隶陕西行省统辖康熙年间拓地日广始设甘肃巡抚驻扎临洮干隆年间又改临洮为兰州府后设总督驻之兼管巡抚事地当西陲冲要南北界连藩服荒服汉蒙回番杂处其间谣俗异宜习尚各别汉敦儒术回习天方蒙番崇信佛教古至今未之有改置省以来诸凡建设或创或因于武备尚详而文治独略其异于各省者两大端各省除壤地毘连一水可通之安徽一省乡试归并江南取中士子久习为常此外均就全省适中督抚驻扎处所设立贡院届期考官入闱校阅照额取中独甘省距陕道阻且长而乡试必须赴陕陕甘学政远驻陕西三原三年一度按临甘肃举行岁科两试均与各省不同故自改建省治以来甘肃士人经明行修能自淑其乡里者尚不乏人至巍科上第以文章经济取重当世者概不多见非各省皆知稽古之力争自濯磨甘肃士人独安固陋不求闻达也计甘肃府厅州县距陕近者平庆泾巩秦阶两道约八九百里千里兰州一道近者一千三四百里远者一千六七百里兰州迤西凉州甘州西甯迤北甯夏远或二千余里或三千里至肃州安西一道则三千里或四千里镇迪一道更五六千里不等边塞路程窵远又兼惊砂乱石足碍驰驱较中原行路之难奚翅倍蓰士人赴陕应试非月余两月之久不达所需车驮雇价饮食刍秣诸费旅费卷费小者数十金多者百数十金其赴乡试盖与东南各省举人赴会试劳费相等故诸生附府厅州县学籍后竟有毕生不能赴乡试者穷经皓首一试无缘良可慨矣军兴以来学臣不按临甘肃者已余十稔幸前学臣许振禕不避艰险以次按试生童踊跃欢呼迎拜马首计补行各届岁科诸试取入新生不下万人而从前取进生员尚不在内徒以资斧无措不能远行加之夏秋暑雨水潦纵横有无从问津者有中道迍邅致场期废然而返者有资斧耗尽抑郁成疾以殁者其得抵陕完试事者不及三千人然则甘肃士子之赴乡试者合新旧诸生计之不过十之一二而已臣自肃州凯旋历甘凉各郡途间见诸生迎谒道左初疑其秋试被放者比询以试事则佥称无力赴陕不知其详言已欷歔不绝慰谕遣之前接准学臣许振禕咨送甘省赴试士子公恳分闱呈词当行两司议详昨由肃凯旋后又据绅士前刑部主事滕烜道员曹炯及汉回士绅等联名呈称捐建贡院择定袖川门外地基筹备砖瓦材木已有头绪请援照湖广云贵乡试分闱取中前来并称甘省武试本系分闱文试宜可仿照恳求具　奏臣惟湖广云贵等省乡试道路险远历蒙　列圣恩旨分闱取中士林感颂至今兹甘肃赴陕乡试道路险远较各省数倍有加　皇上一视同仁轸念士人赴试维艰傥　恩允分闱取中俾边徼寒微得照各省一律就近应试则投戈讲艺士气奋兴　文治之隆可计日而待也
礼政五学校下
　　会筹整顿　咸安宫官学章程疏光绪八年　　　
詹事府少詹事宝昌
窃　咸安宫官学创自雍正七年教习学生定为员额以内务府大臣管理学务而选满汉翰林稽察之立法之始既禀称事品课有章高选经师横舍阗溢百余年中　列圣恢儒右文深沐雅化学官益惇诲以道艺士食旧德支叶蕃滋彬彬称盛自道光以后用度不足例支稍稍省并亦会戎马方殷未遑庠序之事师徒怠散进趣途杂博士仅有虚名学生遂寡成业失今不治旧典两渝臣等伏念　咸安宫官学翘材夙众　恩例独优远固下庠西序之规近亦上台东宫之制际兹　皇太后　皇上崇儒重道吁俊求才方屡下　诏书意在整饬官学臣等稽察课程同有综理之责谨与管学大臣吏部尚书广筹兵部尚书志和反覆集议佥谓斋室未倾徒属粗备振衰拾坠宜及是时辄参稽旧制酌以今之便宜分别条上伏祈　圣明鉴察
一慎挑选咸安宫官学学生例选八旗及内务府三旗满洲举贡生监官学生及闲散人内充补嘉庆十四年议准臣学体制较优若学生年岁太幼仅责以背诵经书不足以观成效嗣后凡由官学生及闲散人等挑选者定以十五岁以上二十岁以内入学至十年限满不能考中生员即行出学举贡生监三经正科乡会试不中者如之是臣学学生必文理清通材堪造就者方能入格非如八旗　景山向以幼童充数者比且教习期满例以名下学生中式进士举人取列生员笔帖式为考课若准十年就傅之条恐无三载通经之效揆之事理妨碍实多此次厘定学规应将学生传齐面试校艺署年一准成例加不及额即咨取各旗俊秀子弟续加遴选惟向章由管学大臣取定送学比广筹志和议以臣等会同挑选稽察尤周具见该大臣等无分畛域之意应俟得　旨允行臣等与闻选政仍当于拔尤选颖之中一材必庸一艺必录以宏乐育而广誉髦
一分课程官学生额缺一百十名向例习汉文者七十七名习清文者三十三名干隆二十六年改归清书者二十名今学务久废不但清书全不通晓即文艺亦甚空疏近年汉书房经广寿酌复月课尚有基绪可寻至于繙译清书殆乏专门几成孤学臣等公同商榷拟仍以七十七名学习汉文以三十三名学习清文旗员当以国书为根本而繙译实以汉文为权舆如果教导有方诸生敬业乐群亲师取友将旁通艺事举所谓十二字头三合切实无难兼综条贯应俟数年以后择学中高材异等数十人清汉并习亦不必预为定员以免爱博不专之弊
一复公费查户部例载臣学教习共十五员月给银三两季米五石三斗官学生一百十名各月给银二两岁支米二十一石二斗道光咸丰年间以次核减教习月得银一两八钱学生月得银一两四钱米皆每季一石有余在今日教习具官学生辍业尚复月支奉稍亦近于苟禄素餐若经臣等酌复月课两次教习小课六次既惩惰逸宜恤清贫拟恳　恩施将臣学教习学生月银季准米均实支无庸减成给发计每年增银千余两米千余石在部库仓储所耗无几而冷官寒畯所获已多体恤既至始能专其责成衣食既周始能奋其志虑学务持久之基实在于此至教习应给衣裘学生应给纸笔各费管学大臣已经筹给无俟臣等琐陈
一严考成臣学教习期满由管学大臣出考咨部照例引　见候用自学务日弛该教习等功课无凭考核期满报部流弊孔多久之将视教习一官徒为举贡入仕之借径殊失论定后官初意管学大臣与臣等详行定议拟于到学以后将该教习名下分教各生注册存案其间或有事故改派加派者均随时登记期满将臣等所定课簿咨由该管大臣出考并册送部以凭稽核其不能实心训课教法平常者仍照例分别参处驳回教习之考成准以学生之功课则学业玩愒必不肯曲与通融子弟梗顽必不愿仍为掩护斯视公事如私事自能以身率教收循循善诱之益矣
一端学术臣学课试久废试办之初不得不就文取士渐与薰陶但整顿官学本期造就人才若不深探本源狃于俗学久之学中但得数十工时文精试律擅楷法之士不足见　国家厚待八旗　甄陶品类之至意伏考干隆元年臣学恭奉　谕旨令学生学办稿案及诸艺业嘉庆年间谕士人读书致用若但知从事文艺而置圣贤诚正修齐之学于不问即幸获进阶服官登仕其于修己治人之道懵无所知何以副兴贤育才之意至尚俭黜奢尤为兴廉善俗之本官学子弟蒙养初基着管理官学各大员严诫教习人等务与受业各学生讲明四子之书剖析五经之义有心性浮华舆服侈肆者随时严加戒饬钦此是知经行贵于交修体用宜于兼备臣等既酌复课试于繙译诗文之外当渐试以经史策论观其志识至先儒性理之书　本朝掌故之学亦拟令教习等随时讲求因其资禀咸使通明其常行书籍由各生自行购置惟臣学苦乏秘藏善本宏编访求匪易所有　列朝　圣训　御纂七经　御批通监辑览以及　御定清文监及补偏总纲补总纲　御定满蒙汉三合清文与　武英殿国子监等处所有官刻书籍及近年各省局刻书籍应恳　恩准臣学择要咨取俾诸生肄业之余得以纵览异书研究实学斯教化宏而学术正矣
  </div>
  <div class="pagination">
   <a href="皇朝经世文续编-清-葛士浚_page52.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page48.html">
    48
   </a>
   <a href="皇朝经世文续编-清-葛士浚_page49.html">
    49
   </a>
   <a href="皇朝经世文续编-清-葛士浚_page50.html">
    50
   </a>
   <a href="皇朝经世文续编-清-葛士浚_page51.html">
    51
   </a>
   <a href="皇朝经世文续编-清-葛士浚_page52.html">
    52
   </a>
   <span class="current-page">
    53
   </span>
   <a href="皇朝经世文续编-清-葛士浚_page54.html">
    54
   </a>
   <a href="皇朝经世文续编-清-葛士浚_page55.html">
    55
   </a>
   <a href="皇朝经世文续编-清-葛士浚_page56.html">
    56
   </a>
   <a href="皇朝经世文续编-清-葛士浚_page57.html">
    57
   </a>
   <a href="皇朝经世文续编-清-葛士浚_page58.html">
    58
   </a>
   <span>
    ...
   </span>
   <a href="皇朝经世文续编-清-葛士浚_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
