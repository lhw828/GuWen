<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 216 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 216 页/共 287 页</h1>
    <div class="content">　　兵计　　　　　
何邦彦

昔岳飞将有事必召诸统制与谋谋定后战故有胜无败旨哉武圣也故灭天下之大寇必计防守遏绝之所必知冲截攻围之所必熟策应掩覆之所至于大寇元利走利守利分利合皆了然心目之间故曰治军之道为计三十有二一曰和二曰息三曰量四曰忍五曰弱六曰强七曰致八曰畏九曰防十曰需十一曰久十二曰激十三曰断十四曰听十五曰诡十六曰信十七曰课十八曰闲十九曰内二十曰衅二十一曰偪二十二曰与二十三曰善二十四曰胁二十五曰假二十六曰名二十七曰辞二十八曰备二十九曰法三十曰同三十一曰本三十二曰保

何谓和上下一心是也自古未有权奸在内而大将能成功于外者未有将相协和而敌不破者大将在外权贵在内斯时也稍与权贵忤彼将肆然掣肘敌不可摧故权其轻重则君父灭敌为重赂事权贵为轻吾宁贬小节以抒灭国之患也然承平无事则必名节为重爵禄为轻贬节权也守正经也昔者杜预行之后儒讥之未尝不为之悲悼不已也

何谓息息民而用之是也吴夫差视民如仇而用之日新是以灭于楚秦隋已得天下用兵不息厎于败亡故息民者善守国者也

何谓量知己知彼是也敌强而己足抗之则可以胜可以不胜敌强而己之谋臣不足敌之则可以不胜不可以胜敌实而备之者胜敌弱而攻之者胜敌勇而计困之者胜敌之所利吾则害之敌之所长吾则避之吾之所利吾慎行之吾之所短吾善济之故决之曰君主孰明将帅孰贤地宇孰广士卒孰精先于君将验之次验之地利验之天时验之军令国政而庙堂胜负决矣此孙子始计也

何为忍孔子曰小不忍则乱大谋是也书曰必有忍乃有济故能大忍者可大有为于天下观忍之大小以决英雄大小而已卧龙之智无耦者也司马懿以不战屈之至受巾帼而不辞于虖蜀转瞬为晋灭矣夫非忍之为功也欤至身抱奇略披发佯狂行遯草野甘心不悔者知时也知时则保身保身则韬晦忍之为功大矣哉弱者强而示之弱以骄之文公退三舍以骄子玉是也伯比请羸楚师以张随匈奴匿壮士健马而汉高被围之三者示弱之道也

强者弱而示之强也行军之道变幻不测有以我之散卒斗敌之健卒者以我之健卒斗敌之散卒者始虽一败继必二胜何谓致敌所不战致而战之是也攻敌所必救掠敌所必趋裸体以辱骂辱书以激怒佯降以相诱佯札以相覆拘使以激忿伐以来救之八者激怒之道也

何谓畏临事而惧好谋而成是也恃强者败戒强者胜恃胜者败畏败者胜恃险者败保险者胜败而畏者胜败而忘者败随时随地无不设防者胜随时随处不致畏谨者败故观将帅有三道焉一曰才大小二曰胆勇怯三曰心畏怠

非兵而如兵之谓防水军防火陆军防围军行防覆军追防伏昼战防败宵战防敌降防诈险阻防失退军防追远袭防截远行防饥久攻防援战防寨困防死卧防剌客饮防下毒至于守城防敌则必每垛二军一主外视敌军敢有回顾者斩攻伐防败则必有截有伏有诱有援有夹攻有奇兵有正战敢有违军者杀未已也大败防乘大胜防袭军众防溃军少防围大风雪大雨雾防掩入锡诏书飞羽檄防伪致一地不防为敌所陷一刻不防为敌所算之四语者军志之钥

迟而待之之谓需德不足则增修粮不足则积储军不足则修补此需之已者也雄各起必有伤者吾俟其疲而攻之敌人远来利在速战吾深沟高垒以困之遇敌可灭不灭之兵可乘不乘之坐失事机贻国家害此需之失也何生曰需有利有害急而乘之之为疾敌援未至吾急攻之险阻之地吾先据之有轻车捷马一日驰二百里者有潜师利兵一军而袭国都者有乘胜击之使不得合谋者有席卷乘威而剿灭后患者有乘胜急进而敌不知备者有先需而后疾者需为疾辅疾为需辅宜需则需宜疾则疾

久者何持久以要之是也敌无外援敌无降志必度我之力足以制敌可为之不然鲜有不败者

激者何自激以作怒是也速杞之役季梁请下之以怒楚师楚伐庸师叔曰彼骄我怒而后可克激将必称敌之勇焉激士辱己之名焉

断者何决也好谋无断每战必败得策辄行每战必胜断者必合彼之利害衡之必合己之长短衡之计之已决不为小败沮不为君命止不为言惑或诱或截或伏或援或追或遏是之谓军司当断不断反受其殃不当断而断亦受厥咎奉诏班师中原不复君子曰惜哉岳飞之无断也

何谓听集思广益是也听于众则受谏听于贤则谋决听于能则谋胜听于贵则令行听于私则大败听于谗则军离听者必以万胜万败计之半胜半败计之不胜不败计之计之已熟乃行之岂中心无主者可几哉

诡也者行军要道也故声东则击西声西则击东班师则伪进急战则伪退敌畏吾强则示之强敌欺吾弱则示之弱者诡道也敌畏吾强则示之弱敌欺吾弱则示之强者亦诡道也知己之所以诡人而不知敌之所以诡我一胜一败知己之所以诡人而知敌之所以破我诡者而我别行所诡每战必胜知人之所以诡我而知敌之所以防我诡者而我别行所诡每战必胜不知己之诡人人之诡我每战必败迂儒治军而曰吾以诡道行之吾弗屑是欲灭君父天下也

何谓信治军誓将赏罚必信信之在己也不诛降卒不掠妇女曩者有此言矣而反之天下将不信而叛我也帝王之军有诡有信残贼之军有诡无信迂儒之军有信无诡余曰治国者信为重诡不可用治军者诡为质信为辅

至于间谍何为哉有仕于其国蹈衅以图之者有饵其臣仆漏言于我者有离其君臣将相之交者有使人入其境谍其事以相告者是谓用间秦谍袭郑而晋知之子元伐郑谍告曰楚幕有乌是谓用谍谍者军之耳目也间者军之心腹也吾有谋矣数不能间机密也故行军之道心腹有所未知临战有所不漏其神哉

何谓内奸之在内者也栾盈之入晋也因魏献子伯有之入也因马师颉莒嫠妇纺焉以度而破纪鄣楚子建之母召吴人而启之以入郧今夫谋人之国而使心腹为之内焉国必败故金人之用秦桧以相宋而宋遂灭矣可不戒哉可不戒哉

何谓衅或以内乱或以外侵或以年饥或以远袭

何谓偪孟献子请城虎牢诸侯戍焉以偪郑晏弱城东城以偪莱环城堙之而传于堞以入莱是知偪之为道可不战而屈人之兵者

何谓与与国是也汉武欲厄匈奴而攻西域取车师以断匈奴之臂可谓能军矣或远交而近攻或左交而右攻或翦之使微弱或间之使孤党或取所恶以取入

何谓善与国虽众吾能操纵之也何谓不善借敌之兵强我有余则为噬矣

何谓胁晋伐郑秦伐晋以救郑宋围曹郑侵宋以救曹此攻其国者也晋伐齐楚伐郑以救齐晋伐郑楚侵陈侵宋以救郑此攻其与者也魏质徐庶之母而徐庶降楚质太公而汉兵退若是者胁之道也

何谓假假于意假鬼神吉征假物象瑞应以收天下之人心是一道也

何谓名继统者利正位矣放伐者利声罪矣草泽利安民矣名不正未有能成者也成之未有可久者也

何谓辞作为明示昭告天下敌苦税敛则曰薄征敌苦君虐则曰除暴敌苦军兴则曰息民于是履之以信天下感之此辞之大也至于说敌亦曰祸福譬之利害蔽之而已虽然恃辞者败有辞者胜

何谓备未战备战将战备败已战备败军行备战军止备败散地备败险地备败何子曰无时不备败无地不备败有备无败无备有败太公复起不易吾言矣

何谓法法莫急于讲习法莫大于赏罚法莫大于赏举能而罚蔽能法莫大于任将

何谓同一曰与士卒同甘苦二曰与苍生同忧患

何谓本修德息民是也知本者知天下灵蠢莫不贪生恶死故遇敌则攻之遇民则生之孟子曰如有不嗜杀人者则天下之人皆引领而望之矣故治乱世者以杀为辅以不杀为本

何谓保既以武略定天下矣而不修文德以柔之未易保也是故攻胜易保胜难取国易保国难知其难以图其易厥圣哉

何邦彦曰不嗜杀人为得天下之本鉴别智勇为选将帅之本爵秩尊卑为驭英雄之本赏罚必信为军政百司之本清心寡欲为修身出治之本慈化廉让为天阖杀运之本先才后德为平乱世之本文武并重贤能各任为收人心之本内外相制官民递授为保天下之本惧失人心不得罪于天下为万年辟基之本能知此者可谓王佐于虖敬之哉

　　致官使相言立小统领　　　　　
胡林翼

近日与希庵商议以二十余营分立前后左右中五军每军派总管一员所辖或三四营或六七营每一总管另设总帮一员仿营务处之实而避其名其黜陟调遣大政仍归统领如此则纲目张举事理专一而大权亦不致旁掣其美利不可胜言分统有人则责成易专约束易明其利一平时相亲相习性情既已融洽临事则左攻于左右攻于右队伍不致纷乱其利二营官如州县设天下有州县而废道府则巨细均归于督抚殊失相维相制之义是犹治丝而棼之也今有总统又有分统则事以分责而自理不致一一请示统领致丛脞于前忽于后其利三松柏之下其草不殖父兄庇荫之下其子弟安暇不知撑持门户之苦军事亦然派以总管四五营则用心必专可以练习兵政之大事如其才也以磨练而自精其不才也以试用而其伎之良否亦不能自匿未始非甄陶人才之一端其利四大寇入境非分枝抵御不能得势林翼尝论兵事如手足之分枝足分枝短故仅能行能立而不能作事手分枝长故万事万物皆一手造成故兵事以善分枝为妙用若并于一处则亿万人出队只数人居前队者其余俱在拥挤杂乱之列实兵事之所深忌预先分派乃免临事张皇其利五小寇入境岂可一概坐视不理分统有人则防剿均便其利六希庵母病已久性既固执情更肫笃既当喜惧之年又处拂逆之境君子不违人之情也如分统得人万一有远游之召以大事归之营总以小事归之分统自理尚不致决裂于一时其利七也商量二三月之久希庵至今夜乃能定局足见用心之苦而军政之难矣质之高明当以为然

　　行军以人心为胜负说
胜负乃兵家常事地之得失势之盛衰皆不足为异也所恃者全在乎人心倭人犯顺中国人心莫不有敌忾同仇之概闻一捷音皆眉飞色舞闻一败信皆发指眦裂并有专喜谈捷音不欲闻败信者旅顺一口为中国东北方之门户也兵船萃于是船坞设于是掣造局厂集于是百工商贾莫不聚于是中外通商埠头轮舶往来要道亦无不胥出于是地方之险要防守之巩固炮台之星罗棋布兵船之鳞次栉比统兵诸将帅凡有防务之责者无不殚心竭虑藻密思周必不使有遗憾之留致倭人得以乘间而抵隙然而自华兵退渡鸭绿江以来九连凤凰相继沦陷大连湾貔子窝等处均有倭人登岸之数处者皆与旅顺相去不远卧榻之侧公然有人鼾睡即使有元龙之豪气亦谁复敢高枕安眠者以致人心扰扰迁避纷纭船坞掣造局总办闻风先遁人心愈形惶惑以致有前此失守之信然前此之信固谣言也华人闻此谣言莫不纷纷发电探听确音乃知实系传言之讹人心始定说者谓西报之有此讹言为倭人所愚倭人造言生事讳败饰胜惑人听闻是其长技西报不察误听其言华人之恨之者几欲因怒倭人而迁怒于西报可知中国人心之于旅顺一隅有惟恐失之者幸而数日前捷音屡告斩馘无算貔子窝虽有倭人其数亦不甚多而宋宫保自摩天岭还救旅顺老谋深算必且布置妥贴正自一鼓作气云集响应会合水陆马步各军严防密守水中则以鱼雷水雷择要埋伏岸上则有炮台土垒力遏其冲彷徨瞻顾满志踌躇密防间谍严督兵士扼其吭而拊之背断勿令有一旦虞即使倭人诡计多端狡谋百出阴据我险阻之地避我前锋窥我腹地以希冀万一之得逞而我军防范既严何致堕其术中乃前日西报又有廿四日旅顺失守之信闻之者益复哗然以为又属西报受倭人之愚吾则以为不必哗然也九连城凤凰城虽非大埠究亦中国东北方要隘前此以平壤之败势成积弱遂令倭人得以乱流而渡鸭绿江横冲直撞无可阻遏不数日而两城俱失宋祝帅退守摩天岭迨卫汝贵明正典刑定安依克唐阿两帅均奉　旨革职赏罚既明士气复振而已失诸地咸传闻有克复之信前之败也如彼后之胜也如此前之失也甚易后之得也非难可见行军全在乎气气壮则胜气衰则败而胜负尤在乎人心人心涣则虽胜不足恃也人心固则虽败不足忧也地之得失亦然人心固失者不难复得人心涣则得者亦将旋失也旅顺为人心所维系之处人人惟恐其失今此失守之信或非讹传然人心之恐其失者正人心之欲其复得者也人心之所志者在此即天心之所顺者亦在此即使果有虞亦不难恢我旧疆使失者旋即复得也又何必效倭人之讳败饰胜也哉抑又闻之蠖之屈以求伸也狸之伏以图搏也田单之火牛一举而复七十二城此其前未尝不损师失地而得而复失转败为功不过一举手之劳耳自古以来先败后胜先失后得者不可以偻指计矣其或有一失而不复得者则人心与之俱失故也若夫地虽失而人心常存兵虽败而人心常固则唐之两京宋之三城其先未尝不为贼所据而人心一振士气百倍一举而复之不难矣故吾以为旅顺虽失而失之东隅者当不难收之桑榆是所望于此后人心之益加奋发焉耳

　　论行军恃有利器而尤贵得人
客曰日来倭氛甚恶由辽渖而侵及青齐既夺威海卫刘公岛而又狼顾鸱张肆其猖獗觊觎我台湾窥测我闽疆旋复声言扰津沽封海口布告各国其意在指东以击西游实而蹈虚近又进踞我营口湘军交绥而先退淮军再接而旋奔其焰愈张其势弥迫祸结兵连靡所底止每一思及辄为发指裂夫以我国土地之大山海之险士民之众物产之富器械之伙米粟之多足以服强吞敌国并天下威四裔为中外第一雄邦初不料自与倭人构兵以来屡战屡北几若我军聚各省之精锐不足以当其一击虽有重臣宿将皆莫可如何几至无所措其手足竟若舍和之一字无能为谋呜呼天实为之谓之何哉我子旷观当世目击时艰亦知我国所以致此者其咎安在岂由兵之不精欤战之不力欤运筹帷幄者未能决策于先几欤统率疆者未能致身于临事欤坐令丧师失地莫可挽回友曰有是哉子之为是问也所言数者或皆有之而莫患乎军械之不利夫工欲善其事必先利其器故善书画者必修笔墨工操作者必励斧斤治骨角者必讲切磋雕玉石者必精磨琢乎疆之间所恃以冲锋冒镝者全赖乎器械哉方今军中利器专用枪炮藉以操奇制胜而尤以泰西所制为巨擘中国虽仿行西法如上海天津福建均设局制造讲求有素地广兵众所出不敷所用不得已采办于泰西泰西各国之则有格林阿姆斯脱郎克虏伯后膛开花机器连环枪则有毛瑟林明敦墨迭儿鲁士其名既各异其用亦不同其制既屡变而愈巧其奇亦日出而不穷我国既购泰西之利器命中及远宜可操胜算而有余而孰知有不然者兵刃甫接望风先靡弃甲曳兵惟恐不速所持利器尽委之于敌所谓藉寇兵而赍盗粮也自战以来何曾收一炮一枪之用追求其所由则皆以重值而得窳器故也盖居间购售者皆愚昧贪婪辈眼小如鼠心贪若狼但计利之多寡而不计货之高低但知饱一时之囊而不知顾后日之利害泰西各商明知华人之专于图取便宜也将绣坏之炮曹少朽之枪略加修饰售于中国而居间者既不知其名复不悉其用漠不加察甘受其欺不知此种枪炮施之于平时操演仅可饰观瞻而已一旦临大敌策前驱性命决于须臾存亡定于俄顷炮非炸裂即弹不远击枪非朽坏即药不奋发不能杀人而反为人杀其不至于弃械而奔者几希徒弃千百万军火之资又丧千百人军士之命其毒岂可胜言军心涣散士气沮丧职此之由

客曰是则然矣而犹未尽也先由于计臣之惜钱继由于委员之无识在上者但知撙节小费而不计远贻巨害为委员者但知逢迎上意苟且了事颟顸塞责而已于制造之精粗美恶俱未能明安望其能得高货乎至泰西各国于贸易中以信为主从不肯以低货得高价行其欺罔其顾贬价以售低货者出自华官之意于西人乎何尤非然但有售之者而无受之者则欺罔从何而施试观日本初行西法之时一切制造之物悉售自西人舟舰枪炮皆从外来非由自创近年悉心仿制精益求精几可与西人并驾齐驱即如枪炮一种遍售之于泰西各国无法不备精求而详察之择其所长而去其所短汇取各枪各炮之长而成一枪一炮之用宜其施之于行阵而得以操奇胜也且也日人兵法步武泰西其施放开阖纵横荡悉合机宜以二十四人为一队率之以队长苟有一人退缩者即斩以徇故军士有向前而无反顾一队中死者二十人其四人虽保生还亦必治以军法其军律之严如此是则迹其所以致胜者在得人也且既有利器尤必有用利器之人而后器非虚设今我军皆系仓皇招募从未尝精加训练即以利器亦昧然于施放之法闻旅顺威海失守之后所有巨炮利枪尽为日人所得反藉以攻我而无不足由是观之有利器而无用器之人亦何益之有哉且也军营中所用枪炮宜归一律俾军士随时习练一炮有一炮之熟手远近高下自有定式一枪有一枪之长技缓急疾徐早有定见平时既以有恃无恐临事自能好整以暇而自不致仓卒间为敌所乘此必预为之备非一朝一夕之所能致也而岂所语于驱市人而战者哉且也为统领者必使各营将士分门别类壮者居前弱者在后强者先登怯者继进以身为士卒之倡一种之枪炮则有一种之药弹皆预示之以准则从无大小之不相配枘凿之不能入如平日从未讲求而遽欲委咎于枪炮之无用不亦诬欤总之武臣则调度乖方谋臣则筹划失当以致军士不能激励其天良兵卒不能奋发其勇毅皆由于未能得人之故也而器械之不利止其一端也今欲转败而为胜是在得人哉是在得人哉

　　论行军当严赏罚
孔子云则以学文此则字有急读缓读之分唯朝廷有功则赏有罪则罚此两则字皆急读无缓读若误作缓读谋国是者鲜不一误而再误乃我　国衮衮诸公不独此赏罚二语之则字作缓读甚至如　圣谕内即字速字等亦作缓读合倭奴遣援兵十余万纵横跋扈于海上几不复可制此岂敌人之强哉实我海军之不振致之也何以言之此次鸭绿江大鹿岛之战我国虽获全胜大壮海军之色究之斩将搴旗之志未满也我军鸭绿江之行实为押护运兵商轮当日除分拨兵轮鱼雷船保护商轮登陆外实余定远镇远等十船备敌而十船中又为济远方伯谦畏缩误事撞伤别船一艘其实仅余八船以决胜于洪涛而倭奴则尽驱国中至坚至大至快之船十二艘乘瑕抵隙出全力以掩伺于中途是众寡殊而形势异保护重而心力分也使当日者行泰西之法两国预下战书订期于洪波巨浪中先升红旗限以念四刻钟为例逾刻即行开炮彼此一意孤行得出全力以相搏倭奴又岂止东遁已乎且我　朝廷行法虽恕而立法特严北洋海军济远管驾方伯谦懦将也初在军次脱逃一之已甚本不可再也乃再延至高丽海面与倭舰三艘决战弃广乙操江于不顾虽弃甲曳兵之际犹以船尾大炮击扫倭船倭督实则大副二副两炮目之功当广乙之未还也方伯谦倩孔方家兄之力上通下济掩罪夺功冀邀上赏及广乙之将还也多方买嘱赂全船之军士如出一词然能赂军士之囊不能赂军士之口以致退有后言莫不私相告语曰我船主善于避弹明其逃匿舱底畏缩之甚也乃犹观望迟疑拟罚不决置诸有功无罪之例专驾驶统军士逍遥海上将以为经大敌之勇员卒至怯情尽露莫可遮掩贻误军机无能收拾然后请上方之剑斩怯将之头谓之罚之不严者非耶广乙林国祥勇将也两军相决以奋迅争先拚死向前者为忠勇林国祥以一舰而直薄倭船三艘横直撞奋不顾身虽当时冒险不能保全船以出险然船上被击军士着已数十人船主被击者已无完肤矣如不搁浅将为倭奴所掳谓为识谁曰不宜乃犹迟疑不决录用不前置诸不论不议之列谓之赏之不严者非耶使当日者丁统领执法如山冰霜凛若怯将如方伯谦革而逐之勇将如林国祥奖而用之则此次大鹿岛之战多一勇将即多一勇船船不误撞更多一有用之船多此二船即多大炮数百不独可以匡我致远经远之不逮而倭奴多受此大炮数百其狼狈披靡更复不堪设想者又岂止东遁已哉而说者谓非丁统领赏罚不严之过实左右党翼误之也丁统领久有杀倭之心无奈左右无非个中人而个中人又恃内援于宪幕一若恃党凌挟无使丁统领专其权颠倒是非无使丁统领行其法噫异矣大鹿岛之战将来书之史册未免不留千古一恨事也夫行军既不可严赏罚而海军则更甚即海防何独不然兹闻粤东鱼雷局某总办既无奖赏以厉军士又减刻军士薪资为饱囊之计初则每两刻减二分再则每两刻减四分遂令各军士或改图别业或来游沪上而彼所遣用者皆乡亲庸劣之辈或则以贽敬相从当此王事劬劳煌煌　懿旨分　庆典以恤军士彼某大员者竟漠不关心但知肥己岂当道诸公亦聋瞶不知哉

　　严申军律议
甚矣军律之不可不严也男儿好身手荷戈执敌王之忾此辈类皆赳赳然无诗书之气惟以杀敌致果为心故必统帅者号令严明然后能画一整齐恪遵规范否则勇于私动辄寻仇胜则争功败不相救甚且焚掠村落偪勒长官种种纰缪之行为直与草寇无异此种军弁而欲其荷戈执敌王之忾呜呼难矣当倭事之起也　朝廷命将出师奋扬威武大张挞伐誓扫么么草野小民窃以为　国家养士数百年恩威并济宜若能出奇制胜扫穴犁庭矣乃自成欢牙山平壤以迄奉天诸郡县每一交战必丧师徒近且由山东扰及江苏之海州南则澎湖又遭摧毁初不解我军之何以一败涂地竟至于斯既而恍然悟曰是殆军律之不严是以临阵时相与退缩耳犹忆平壤失守后人言藉藉咸谓已革提督叶志超纵兵掳掠扣军粮　朝廷亦有所闻屡　降明诏申明纪律犯者严惩乃未几而广义军初至镇江即以争吸花烟纵火大烧房屋犹谓叶志超乃最不肖之劣将以故麾下士卒法纪全无广义军甫经招幕成军其人来自田间未与将帅相习是以蠢如鹿豕任性妄为至舂容大雅如吴清卿中丞宜若可详慎精明严于约束矣乃恭读去年十二月十二日　上谕吴大澄奏湘军虎字营哨官都司石云峰经过静海县地方强索驿站马匹凶殴伤人请将该都司核办并自请议处等语都司石云峰着即行革职驱遂回籍并不准投各路军营以示惩儆吴大澄自请议处之处着加恩宽免嗣后各路军营倘再有骚扰地方情事无论官弁勇丁即以军法从事以肃军律钦此　圣谕皇皇读之几不寒而栗窃料此后各营将弁当严以驭下断不任其恣意横行矣乃观二月十九日邸抄江西抚德晓峰中丞所奏宋苇飞之事不诚可骇乎宋苇飞者广东候补守备统领广胜军三营者也去年十一月初与该军后队三营统领补用参将王连贵先后带勇过江西省城该勇丁等不守纪律沿途骚扰甚至捉船殴人无所不至该统领等不特不加约束转因争夺房屋船只两统领几致彼此用武洎该军过南安府南康县更弃舟登陆恃众夺食民人甘蔗以致争殴及县主驰往弹压反诳称失落勇丁一名并饷银一千两洋银八百圆光洋五百圆铜钱四千二百又及行李什物并欲追偿受伤勇丁医药银三百两后过大庾县宋苇飞部下差弁多人一拥进署百端需索放声哄闹将办差丁役凶殴并将夫头之头击破马号中所有马匹尽数抢去及过青龙墟又强捉民夫殴辱斯文嗟乎嗟乎何堂堂然　上国雄师而竟若此之形同化外乎愚以为行军之道必以纪律为先但得百万貔貅动若川流屼如山立彼倭奴虽横安见不如汤沃雪顷刻无踪王者之师势如破竹以摧彼虏直杀蝼蚁之不如耳今乃统率之人先自坏其纪律其身不正安有令之而从者亦何怪叶志超因纵兵掳掠待戮秋曹吴清帅所部之师一见倭兵即哗然四散哉又尝恭按　大清律例军人不曾经由本管头目使令私出外境掳掠者为首杖一百为从杖九十因掳掠而伤外境人者为首者斩监候为从杖一百其掳掠伤人为从并不伤人首从俱发边远充军若在已归附之地面掳掠者不分首从皆斩监候夫掳掠敌国人民犹且刑章莫逭于己国人民而恣行鱼肉己国官长而任意辱侮律以军法自当明正典刑奈何统率者不但袒庇之且为之创导之而尚望其严申军律也不诚难之又难乎我故曰吴清帅虽徒托空言毫无实用然既知部下不守军法犹能自请处分不可谓非加人一等也

　　行军以医生为要说
嗟乎两军相见之余炮火喧天戈矛匝地断脰折胫肉薄血飞惨莫惨于此矣泰西于军行之余必携医士随行俾兵士一或受伤即可为之敷疗此项医士厥有二者一为官医一为教会中之精于医术者官医必幼时就医科肄业熟于裹割截之法明于膏丹九散之方试之以时得有证据然后量能受职派赴各营各兵船非同中国医生略读一二部方书即可悬壶行道焉教会中有所谓红十字会者其人专习医伤之技每逢战阵衣袖上缀红色十字之衣腋下悬利刀提药笼而出见有中弹中刃者舁归药室敷以刀圭又有舍身妇人悉心奉侍称药量水劳瘁不辞此等人出自善心并不受国家诏糈故无论敌人与本营卒伍但见伤者即舁归医之敌人亦敬其为善会中人任其出入于枪林炮雨中不准有人加害今　中国于行军之道事事效法泰西而营中尚乏医生致一旦两国交兵则呻吟疾苦之声几致惨难入耳岂非武备中一大缺陷哉或曰　中国营中亦例设医官惟仍依古法医人尚未改行西法耳不知西医与华医大异华医惟知察脉不免泥古不通西医则除察脉外复有筒以听肺之盈虚表以验身之冷热观其颜色聆其语言细意研求务识病源之所在华医谓知觉运动悉本乎心西医则谓一身皆以脑气筋为宗心惟宰血之运行此外别无所主此其立说实有[枘](柄)凿不相能者今用西法以疗华人于虚怯劳损等情未必立时见效独至医伤之术则其效十倍于华医　中国无行善之医生不能创为红十字会然此官医一职实有万不可少且必须慎选名医者华医每请医中惟内科最难外科伤科习之颇易颇不知西人于医伤一道详察脉络细若牛毛尝阅诸名家所著之书谓战阵之中时有枪子穿入胃中须以刀割开用箝取出或深嵌入骨亦出之以箝惟击入肺中则颇难手至于击去一足则以锯截去犹可装假足以行甚至腹破肠流而缝之以针仍不至于丧命此种医伤之术即华元化亦不得专美于前而谓随营官医可不汲汲于效西法乎或曰旅顺向有官医局天津亦已仿而行之招致学生用心研习数年之后自必成效可观试思　中国兵舰三四十艘陆军一百余万岂医生数十辈即可照料周详乎平时释甲而嬉无所事兵勇偶有抱恙者华医或尚可为功洎乎外患频仍海氛甚恶一经鏖战胜固不免稍有折损败更疮痍载道血肉交飞此等情形乌能以区区数十辈医生次第为之施救观夫前者鸭绿江之战伤者皆载至威海旅顺天津诸处医调事隔数天岂竟无因伤而毙者迨至旅顺一失负伤者为数益多既无官医前往施医致劳西国红十字会诸君附图南轮船往救及至则倭奴已代为敷疗会中人乃相率言旋噫使我　中国及早留心振兴医学虽遭败何至如斯奈何以食毛践土之人而反受敌人之恩惠静中回思能不恧然犹忆昔年有英国医生梅威令君就台湾开设医学堂收学生十数人教以军营中医伤之技学之数载其技已精乃带赴北洋请当轴者派赴营中用当轴者毫不在意一笑置之梅威令君遂重返台湾施医济世噫天下事失之交臂虽悔莫追使尔时当轴者俯采其言将诸学生留诸营内梅威令君则佽以经费使之大启规模广收聪俊幼童循循善诱则目今一有战事即可分往医伤何至借助于红十字会中人及不共戴天之倭奴将旅顺受创之勇丁代为华人医疗哉

　　论用兵之事与地势有关系
凡欲定一省或数省行军之事必得一详准之地图若图之比例过大则山林水道等不能逐件详列地面各物不能注载于图若比例过小而图中物件过多者亦足令阅者不能清晰假如观北意大里之地图即知该处四面皆山山间之水流至平地所有各处之水流入中间大河而入海即波河也观此地形知法国如与奥国交兵一则自西向东一则自东向西必须屡次过河其支河系南北之向其波河为东西之向波河之北有大平原内有大路甚多波河之南有亚卑尼山相离不远亚卑尼山与波河之间祇有一条大路在皮挨称萨与夫盖剌之间海边有热那亚城昔时法人在该处设大军料局比为大埠对面有山峡可通山岭而至波河左右之平原东海边有浮尼司城设与奥国相敌之军屯于此则奥军之粮道设于民起河边颇为不便又如观西班牙之地图即如该处用兵之事与北意大利不同该处地势自海岸向内地渐高且有分水脊自西南安达卢西亚起至北在比里牛斯山之西而止又有数带山似为分水脊之骨其间有大河水流分向东面入海如法国之军攻入西班牙即自北向南必过山河已过之后即以山河为护界而拒自南而来之敌兵然葡萄牙之军向内地前往其事不同因方向各别山河俱在左右也此在西班牙行军之要理也美国行军之地有押罢拉既俺山分隔南方之各邦一为东南之邦一为西南之邦其东边之河水入大西洋西边之河水入米西悉比江北方之军从波多墨河向南行必须过河且押罢拉既俺山在北军之傍已过河之军欲绕敌军之旁其前往时所成军面与河流方向成正角所以其离河较远处无保护之法惟既败之后不致有灭军之祸因其军常守过河之数处便于退兵此时防守之将应用其兵之全力击过河攻军离河较远处之旁凡统兵之将能详知山河之拦阻军行或直过之或循行之即可预定移兵交战之事胜则若何进攻败则若何退守法无定而理有定也阅更详更细之地图即可又明诸事即如观北意大里之详图可知在某处过岭至北意大里之平原又可知城堡防护山岭之法并某处之大路如何铁路如何且悉某处有桥可过大河其拦阻之物与军行之路有何关系

若略观西班牙海图再观详细之图即知比里牛斯山分隔法国与西班牙国山之东西近海岸处有大路自法国通入西班牙国可运军料又可知西班牙国内之大河非顺大路而流左右俱有高石岸人不易到且知稻田面积与全面积相比甚少又观葡萄牙与西班牙之交界祇有二路可自西班牙都城至葡萄牙都城既明此事即知法国运军料至西班牙祇有二大路且知法国之军面若向葡萄牙即有山河分隔其军西班牙之粮食不足须自本国运饷接济分隔之军人数太少聚会颇难西班牙山间有民团法军不易过山而合兵又可知伯达由司与西河达陆得里挝二城为西班牙通葡萄牙之门户而不尔厄斯城能护法军运粮之大道故统兵大员欲定交战之策须细阅地图而悉其事之难易须预防之设有便利之处即当藉以攻敌不可弃之英国地面多田或有畜牧之田之周围俱以篱笆护之故在英国行军以用路为妙不便在田中往来能列阵而交锋之地面不多有之若在欧罗巴大洲畜牧之处另设棚厂且大路之阔较之英国大路多三倍若非下雨地气甚干马军步军在田中可成大军面似列阵而交锋其与车从大路前往比利时与法国之东边地面不平除河荡外并无别种拦阻之物匈奴利与西班牙有宽旷地为种草以供畜牧之用该处拦阻之物不多北意大里田多耕种江河之外灌田之溪甚多泥土软而难行又多橄榄树林中有葡萄藤不易成长军面而移兵之事必藉宽路其路较田稍高凡统兵之帅详考行军之地图即可预知打仗之法非惟能预定移兵之策若何前往在某处与敌交锋尚能定多用何种兵如兵马兵步兵工兵等假如法军过亚卑尼山在离伏力打仗则不多用马兵因与地势不合也在厄克密罗巴劳弟拿里泥三处则多用马兵因与地势相宜也法军在比利时交战多用兵几击败英兵于华得路因该处路颇平坦军之移动不难若在西班牙交战则不能多用因其路窄小也除定用何种兵若干外即当定何种军料宜多运何种军料宜少运少运者即在交战处得之以上各事俱藉地图与地志而得之用兵之事随时变易处处不同一胜一败俱与地势有关系有统兵之责者当深味乎斯言

　　与本省司道书　　　　　

曾国藩

奉到二十五日公函嘱弟带勇晋省恳挚盛意敢不敬从惟弟将此事规画大局已尽布于连日寄中丞各书矣兹复陈其区区求诸君子筹之焉省城饷项及煤米等具尚可支持数月城内守垛之兵及游击之兵亦经早为筹备贼匪若来似尚可坚守无虞弟所虑者不难于坚守一二月而难于驱之使去不难于城外与之相持而难于河下有以攻其船而夺其所恃贼此次来湘必于近河安营盘与河下之船联为一气缓则乘便进攻急则退居水次以舟为巢闻分数百号船游弁沿湘上下湘潭常德衡州等处皆将分股掳掠城外之兵勇纵使援师日集求与之一战而不可得不过三月城内乏饷即成坐困之势鄙意未曾被围之前先谋解围之法须筹所以攻毁其船者无使其扬帆鼓来往自如而后可冀其逐去也刻拟赶造本簰与之水战其法编杉为排宽约七尺长约丈有五尺剡其两头以便劈水疾行前后安放两轮如翻水车旁施两桨头尾置舵顺逆皆可驶行置大铁钉于头以便冲击逆船上置账房一架如京师所谓西洋房子者顶及四围皆用夹布每日三次浇水以御枪彼船高仰我簰贴水枪仰攻则远而劲俯放则子易落其利一也簰身吃水既透账房亦极渍湿贼之火弹火球烧我不能燃烈我之火箭火球近船即可焚放其利二也我勇在簰退则落水贼若登簰不得不竭力死战可救奔溃之积习其利三也每簰之费不过二十两造簰百架工不过一月费不过二千工价俱省其利四也每簰仅雇一舵师二桨手余皆用寻常兵勇盖簰身稳实不虑荡摇不必习惯之舟师皆可驱之于水战其利五也弟日来筹思专在此事诚使咄嗟办此可用火箭火球烧其船可用枪大击其人可以轰翻小船可以冲穿大船但能击破贼船数百号彼失其所恃或可少免近水州县四出掳船之患省城亦有解围之日愚见若此伏求各位大公祖深思熟计如其利一而害十则不必兴办即候详示倘或害少而利多亦求迅速示复俾得星夜赶办一月以内弟可统领此师顺流而下必且与此酋鏖战一也

　　与官中堂　曾侍郎　都将军　杨军门论兵事机宜书　　　　　
胡林翼
</div>
    <div class="pagination">
<a href="皇朝经世文统编_page215.html">上一页</a><span>...</span><a href="皇朝经世文统编_page211.html">211</a><a href="皇朝经世文统编_page212.html">212</a><a href="皇朝经世文统编_page213.html">213</a><a href="皇朝经世文统编_page214.html">214</a><a href="皇朝经世文统编_page215.html">215</a><span class="current-page">216</span><a href="皇朝经世文统编_page217.html">217</a><a href="皇朝经世文统编_page218.html">218</a><a href="皇朝经世文统编_page219.html">219</a><a href="皇朝经世文统编_page220.html">220</a><a href="皇朝经世文统编_page221.html">221</a><span>...</span><a href="皇朝经世文统编_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
