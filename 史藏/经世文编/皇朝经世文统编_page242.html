<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 242 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 242 页/共 287 页</h1>
    <div class="content">马建忠　

债者所以剂盈虚通有无与市易之道并重其始民与民借未有国与民借者也国债之说仿于欧西之希腊周时波斯来侵饷匮急不能筹告称于民罗马因之往往募豪富人相假贷无所取信民不乐从越千有余载英法奥等国构兵兵费浩繁且君能信用其民民乐输借故康熙五十五年诸国借负至七千五百兆佛朗之多又七十余载负至万二千六百四十兆半又二十余载负至三万八千二百五十兆然此犹国与民借未有国与国借国与他国之民相借者也干嘉以后此风浸炽计道光二十七年诸国之负积至四万三千二百七十六兆然此犹借债以筹饷未有借债以制用者也而咸同之间则欧美诸国铁道机厂电报之属日新月异动用浩繁专事借贷于是同治九年诸国之负积至九万七千七百七十四兆近今十年之际事变益烦外洋国债积至二百万兆有奇其间印度二千五百七十五兆日本香港四十三兆新金山八百九十四兆亚非加洲九百九十一兆余皆为欧美各国所欠夫此各国者论幅员则不广论生齿则不繁而遇有乞借则借之人不可胜数借之银不可胜用沛乎如泉源浩乎若江河是遵何道以致此曰取信之有本也告贷之有方也偿负之有期也此三者借债之经而行权之道则存乎其人西人云取现在之银偿将来之息谓之债恃将来之息致现在之银谓之信故凡乞借于人者必有所恃豪商恃其蓄积素封恃其田卢国家恃其赋税故计臣以国计之盈虚为借债之难易英国素称饶富其借率皆岁息三厘鲜有逾于四厘者法国如之惟军兴需饷孔亟迫不得已岁息加至五六厘而执政之臣又不愿负此重债之名因于借债之中寓加息之意如英人有以八十三至七十九当一百而岁息三厘法人有以九十二至七十六当一百而岁息四厘五厘者意大利国用支绌至以四十九当一百而岁息三厘西班牙借三百兆佛朗至以四十二当一百而岁息三厘名曰三厘盖不[啻](翅)六厘矣此不行军縻帑无可指之以偿其息致令债主寒心不能不居奇以昂其息至于借债以治道途以辟山泽以浚海口以兴铁道凡所以为民谋生之具即所以为国开财之源与借债以行军其情事迥不相侔故人人争输云集雾合不召自来恃其有之可抵有息之可偿故也英国筹民间善后之银岁借一百五十兆至百七十五兆佛朗其印度债至三十兆新金山债一千一百兆率皆用制铁道而法奥意大利诸国修治铁道之费称贷数千兆下至弱小如秘鲁铁道之费借诸欧洲亦至三千二百万金磅贫瘠如都尼斯亦借至十万金磅而土尔基与埃及诸国无论矣然则取信之道在有所取偿取偿之道在有所指名无所指名则取信不深取贷不广若仅曰国饶则易国贫则难犹未知取信之有本也告贷之方难更仆数散借于凡民则苦其零星难集专借于毫富则虞其需索过多前二百余年西国借往往取于银行大为所困盖仓猝之秋供亿困乏不得不迁就于目前固非告贷之能事也

善告贷者务于平日结纳其银行牢笼其豪富而后缓急相需仓卒可办不然鲜不为人所挟制至嘉庆初年始向民间告贷英国创之不旬日得一千八百万金磅荷兰继之于道光二十二年得三十余万佛朗有奇奥国于同治初年得六百兆佛朗有奇法国踵行之至赔普国兵费祇需三千兆乃一呼即应者竟有三万七千余兆而俄罗斯意大利西班牙与南北亚墨利加各小国皆遣赴英法径向间民借取不可胜数大率息银五六厘视银行之息稍轻焉惟恐凡民顾虑集腋难成则有先向银行取用渐令转借于民以足其数然由银行介绍或恐经手分肥为息必厚英人于此思有以减之乃先期判示明订所借之数与所予之息使银行之愿贷者各书所取之息函送前来然后择其息轻者贷之自有此散借专借与先示后择之方参错互用而各国兴作工程之费借于英法官私银行者动以数十兆计其称息无逾六七厘者则告贷之有方也取信既有本告贷复有方宜若无难事矣而不知偿负亦正不易法当于称贷之初即预留清还之地有予倍称之息以馅债主者人存则予人亡则本利俱无且以亡者之利归并于存者存者日少而利者日多人思身与利存而不思人与利本俱亡也法国尚欠此等债七百六十一万佛朗昔欧洲遍行此法自有保寿公司乃渐废矣有偿息之外另偿若干逐渐腾还视其另偿之多寡限三十年九十年以结清者英国于同治八年尚欠此等债四百万磅有常息之外另提余息以资还者言定常息由三厘加半以至四厘余息由厘半至二厘常息则按年一付余息则两年一以债票得票还其本银外加若干倍以偿之偿之厚则贷不吝矣故西洋城市修治街路与开矿铁道从此法而土尔基与埃及之铁道则专以此为务矣又债券书号票不书名姓以便辗转抵用一如银票使公司之利厚者岁提一二成赎回其票则不言偿而自偿矣姑无论重息以偿本因利以赎债与腾还还各法孰得孰失要皆于利息之中寓归还之计至于应变无方则存乎其人尚可虑负之不偿偿之无期哉今中国议开铁道当以筹为先顾将筹之于官乎而京协等饷拮据以甚抑将筹之于民乎而风气未辟集股维[艰](艮)无已则有借洋债之一法然而借债以开铁道事属创举苟非仿西法参酌得中何足以臻美善而绝流弊窃尝熟察事机而统计之矣中国果借洋债办法多端其中有不可行者有不可不行者有可行不可行因乎其人者天下之利最患中饱各口洋商林立而银行之出贷者无逾三四家俱系外洋分行计其成本祗足以供市肆之所需不足以应经营之大举势必乞诸其邻从中渔利乎祇此三四银行保无有互相勾结垄断为奸即使外国大银行派人来华亦难越其范围为今之计惟有自行承办径往英法都会与其官私银行面行商榷由我计息由我定价一杜居间把持之弊语曰争名者于朝争利者于市英法都会天下称贷之市朝也又所需之专为在外洋购置轮车机器铁轨之用使由中国借银汇至外洋兑换磅价必致折耗不若以外洋之银购外洋之物既免折耗之费复无垄断之虞反乎此而在中国各口谋之其能集事也难矣此不可行者一

借债与入股有别入股可坐分每年赢余借债者惟指望按年之利息中国创行铁道绵腹地岂可令洋商入股鼾睡卧榻之前土尔基初置铁道入股者率属英法奥国之富户埃及凿苏合渚河入股者率法人河工告竣法人专享其利前数年其股票大半落于英人之手于是立约以其河为万国通行之河各国兴戎亦禁不能封岂非开河利人反自贻其害乎往岁承办苏河之法人名来散贝斯又议于南北亚墨利加洲中腰凿巴剌玛峡以通东西太平二洋美国阻其承办有鉴于斯也是铁道之不可招洋股也此不可行者二制造铁道需时日久非一二年所能蒇事而此一二年中所借之岁须输息取之于国库而国库空虚取之于铁道而铁道未峻惟有仿西法并五六年当偿之息一气借成以免异日腾挪无所失信于人此不可不行者一计铁道所需费数千百万既无久假不归之理亦无全数尽还之力即或摊分拔还而每次±还之数亦必累至百万力不能胜惟有仿效西法每年偿息外另提或一厘或厘半大约摊至五十年即可结清此不可不行者一中国初创铁道由京以达淮城往来通衢创兴之后利可倍蓰但一借洋债每年输息数十万是中国之铁道反为洋人之利薮惟有仿效西法一切借券第标号数不标姓名一俟铁道得利之后将其券逐渐收回此不可不行者一借贷之事曲折难行其借也银行可按期而取足民间难悉数以取盈然银行利重民间利轻因铁道而借洋债其豪商或知其利而生艳美之心其小民或不知其利而无输将之意是在经理者多方相度委曲相通使各国民间皆知此事为中国兴利之事信之深而趋之众庶可裘成集腋不为豪富所把持其借于银行与不借于银行者之未可预定也外洋铁厂指不胜屈而首屈者则如德之克鹿伯法之科鲁苏英之塞斐尔德工匠六七千岁销数百万其厂主素慕中国铁道之利假使径向欠各种轮机轨辙铁道所需工竣后按年拔还彼必乐从似可减称贷之而省转折之耗所虑者彼或高抬价值或阴为主持反不若借银偿银较为直捷是在经理者酌理准情通方达变以求一万全之策此欠鈇厂与不欠铁厂者之未可预定也至筹偿负之法或附入本息以摊还或取债券以清结失之毫厘累苦巨万亦难臆料此皆可行不可行一视乎其人者或曰借债必有所取信取信必有所指名今向洋人借债何者指名西人惟知中国购置枪炮必偿其直与夫西征借饷必偿其息然皆官为之任而有所指名今猝需数千万金无所质信能乎不能使或惧西人不我信而指关税以为名无论关税各有分项难以腾挪且前者借用洋债之时议者动谓窒多端司农奏明停止似亦未便因此再借巨致烦过虑曰此乃不知借以行铁道之理也

欧美诸国铁道迄今造成者不下四万余里何一非借以成何一有取保之说而所恃以取信者不过恃一素有名望之监工踏勘估工之清单与夫日后运载之利益耳中国铁道以联络南北为要所获赢余必甲天下人人共知诚得一精炼监工细为勘估即持所勘估者以示外洋必可取信何事国为之保指关税作偿而后可哉使或虑为效迂远难供运用之需则有简便之法其法维何曰先筑一由津达京之铁道以为提唱其利有六中国铁道未经监工估计而由津至京闻有一英国监工尝为履勘袭其已勘之再加履勘则事半而功倍矣其利一自津距京径行无逾二百里期年可成明易见其利二南北铁道非一二年可竣造端宏大易启惊疑津京铁道一成则南北往来先以轮舟继以轮车士庶官商人人称便将来继筑南北铁道集必易转运亦速其利三中国之行铁道电报事属见不知者必起攻之以为宜于外洋而不宜于中国使津京铁道一成见人其周行之便驰驱之疾无不习为故常也且平素以车为生者为火车搬运货物起卸行李较畴昔有益无损而后知铁道之设上足以利国下足以利民止有因铁道而便于往来之利绝无因铁道而失其生计之害如此则他日考求西学小儒不至咋舌清议不至腾口矣此亦挽回气运之先声也其利四铁道之难不在创制之维艰而在经理之不善南北铁道执役之人数千经营之人数百华人既不谙行铁道势必专雇洋人费不胜计今若先制京津铁道挑选华人学治道途学置铁轨学驶轮车学司收纳他日即可用于南北其利五初创铁道仓卒借债之主不能深信息或过厚西人着论中国之书充栋汗牛皆以官饱私政出多门为说倘举铁道由官督办外洋债主虽知斯道之必可获利而或恐事权不一侵蚀甚多日久弊生债主受损于是增其利息以为孤注之掷者有之矣否则遣用信人名为监察者有之矣今制津京铁道用人宜专制法宜善在我必慎于始以立渐推渐远之基在彼得全其资益征无诈无虞之信即使造伊始借息或重而需不巨则偿息亦微洋人见中国铁道有成异日借用巨其息必可大减是津京铁道之足以取信者远也其利六夫通道为浚利之源借债乃急标之举术虽补苴要皆气数转移之机国家振兴之兆苟于借债之中不筹一泛应曲当之良法而顾鳃鳃焉虑有流弊而中止也是何异虑色荒而禁婚姻虑禽荒而废搜狩也弗思尔矣

　　创开中国铁路议　　　　　
薛福成

窃惟政莫先于利用功莫大于因时上古生民之初山无蹊隧泽无舟梁百里之内有隔阂不通相者圣人者出刳木为舟剡木为楫舟楫之利以济不通服牛乘马引重致远以利天下迄于今日泰西诸国研精器数创火为轮舟车环地球九万里无阻不通盖人心由拙而巧器用由朴而精风气由分而合天地之大势固如此也舟车之未创也人各止其域安其俗至老死不相往来若居中古以后弃舟车而不用是犹谋食而屏耒耜御寒而毁衣裳也必冻且馁矣今泰西诸国竞富争强其兴勃焉所恃者火轮舟车耳轮舟之制中国既仿而用之有明效矣窃谓中国轮车之制不行则中国终不能富且强也考轮车之创于西洋也康熙年间英国北境以马车运煤始作木轨以约车轮迨道光十年造成铁路始以火轮车载客载货其法愈研愈精获利不赀煤铁价减四之三因得肆力制造扩充诸务遂以雄长欧洲既而推行于俄法德奥美诸大国即如美邦新造四十年前尚无铁路今通计国中六通四达为路至二十一万里凡垦新城辟荒地无不设铁路以导其先迨户口多而贸易盛又必增铁路以善其后开国仅百年日长炎炎几与英俄相伯仲盖闻美之旧金山乘轮车至纽约为程万一千里行期不过八日是万里而如数百里之期也旅费不过洋银百余枚是万里而如千余里之费也是故中国而仿行铁路则遐者可迩滞者可通费者可省散者可聚请稍言崖岸今天下大势江淮以南多水路江淮以北多陆路南方诸省其地非尽饶沃其民殷阜此无他以其支河别港纵横贯注而百货皆得以流通也北方诸省其地非尽硗瘠其民贫苦此无他以其沙多水淤道里修阻而百货不能流通也迩者岁入财赋洋税千数百万两厘金千数百万两大约在南方者什九在北者什一诚能于西北诸省多造铁路俾如江南之河渠经纬相错则贫者可变为富即东南诸省得铁路以通之水道所不达则富者可以益富厘税之旺必且数倍曩时此便于商务者一也自有轮船以来江浙漕改行海运而国与民两便然议者犹欲规复河运以防海道之不测与其掷重赀以复河运不如招商股以开铁路铁路既成譬如人之一身血贯通则百病尽去且昔日西征之师转运费逾千万今年豫荐饿山西米价腾踊每石需银至四十余两设今有铁路可运由津至千余里核计西人运价每石不过三两左右合之天津米价亦不过六两以外耳今以转运无路而价昂辄逾七倍是饥民死于沟壑者亦至七倍之多也岂不哀哉设今轮车盛行则漕运也赈也军饷也皆不劳而理不费而捷矣此便于转运者又一也曩者海氛不靖动辄调兵远者经年累月仅乃成行筹筹费之拮据不遑其稍集而彼有不知何往所以未及交绥情势已为之大拙何则彼萃而攻兵虽少而见有余我分而守兵虽多而形不足彼有轮船以资遄发故一动而诸路受其警我无轮车以利征调故悉锐而一路尚难固也昔普之攻法也其初静以待动示不用兵逮闻法将伐普始以电报召诸将不十日而数十万之师毕入法境遂使法人不及措手此铁路之为用大也

诚令及时兴造一旦有事虽云贵甘肃之兵半月可集然则中国而有铁路即令每省养兵一万合十八行省之无异处处有十八万之兵也中国而无铁路即令每省养兵十万而港纷歧防不胜防仍犹者之不能起跛者之不能行也矧此制一行中国虽裁防兵之大半而声势联络日见其强他日即以裁兵之费增营铁路复收铁路之利以供国用一举而三善备焉此便于调兵者又一也且今中国兴举之事不为不多然皆必得铁路以济其穷者何也凡远水之区洋货不易入而土货不易出今轮船所不达之处可以轮车达之出入之货愈多则轮船之懋迁益广此与轮船相表里者也煤铁诸矿去水远者以轮车运送斯成本轻而销路畅销路畅而矿务益兴从此煤铁大开经营铁路之费亦益省此与矿务相表里者也轮车之驰日千余里其行倍于驿站最速之马从此文书加捷而民间寄信章程用西法经理俾于铁路公司相附丽其利甚溥并可稍裁驿站协济铁路之费此与邮政相表里者也方今闽沪诸厂入日绌出日增无自然之利而专待拨公帑未有能持久者也今宜令出洋学徒研究铁路利病数年之后各厂竟可自造推行既广则制者修者日至而不穷议定章程按给工价之外津贴厂费若干较之购自外洋既省运费又免缓急不时之虞各厂得此挹注亦可经久不废此又与机器诸厂相表里者也夫开铁路之便如此其广否则不便如彼其多是故西洋诸国视建铁路与城郭宫室等近以区区之日本亦复锐意营造然而中国独瞠乎居后者何也则囿于见闻而异议有以阻之也议者皆曰铁路若开恐引敌入室也恐夺小民生计也恐当路之冲墓必遭迁徙禾稼必被熏灼也不知此皆揣摹影响而不审于事实者也昔普之攻法也阴遣死士先坏其国中铁路法人行师濡滞终以是败若果足为敌用普人何不留为入法之涂而必坏之乎然则铁路者所以征兵御敌而不能为敌用者也是故当总路扼要之处必驻营以守之每十里五里设巡役以瞭之所以防护之者至周且密设有不测则坏其一而全路皆废祗一举手之劳耳恶能为敌用哉且铁路公司既设于是有修路之工有驾驶之人有巡瞭之丁有路旁短送之马车有上下货物伺候旅客之夫役计之月赋工糈八口之家足以自赡缘路则可增设旅店其饶于财者可以广买股分坐权子母是皆扩民生计者也乃谓为夺民生计谬矣若夫迁[冢](家)墓熏禾稼之说殆指洋人言之然惟中国不为故洋人惜良法之不行欲代中国倡行之中国先自举动则万国公法固无干人自主之权者且中国政务以顺民心为本其墓当道者稍迂回以避之铁路宽者不欲盈[丈](文)狭者数尺两旁稍营余地岂有熏灼之患二者皆拘墟之臆说其无足虑甚明由是言之此事不为则永无创辟之机何也成见终难遽融也为之则以有振兴之日何也习俗可以渐化也

往岁吴淞口之开路也南方士大夫见惯不惊渐有称其便利者是风气亦在倡之而已夫滥觞之水可为江河勾萌之达可被山河西洋诸国五十年前亦犹今日之中国为今之计宜有以稍倡其端以新中国人之耳目则数十百年后不患不如今日之西洋也且西洋铁路虽长其始或数十里或数百里皆由积累以成通衢今宜择繁盛密迩之区试办一二俾民观听日洽鼓舞于不自知夫掷数百万之帑项以开千古非常之功此庸人所惊而圣人所必为也民俗既变然后招商来办官为掌其政令定其税额恤其隐情而辅其不逮可以渐推渐广渐续渐远自京师而西可为路以达太原南可为路以达汴梁东南可为路以达清江浦由太原而西可接而达于西安于兰州于蜀滇黔汴梁而南可接而达于汉口于长沙于桂林清江浦而南可接而达于苏皖于江西于浙闽广由是再极于四周错综交互无远弗届如是而不联遐僻于呼吸变贫弱为富强者未之有也而要其发轫之端必自近地始然斯事至繁且赜其始行之有变通之法有杜渐之宜有推广之功一不慎则弊端立见兹谨议其大指而具条目如左

一平地开路百里合计买地填路及一切工程物料置备火车机器之费约需银四十万两近闻开平矿务议开铁路而居民虑其不便盖以铁路绵亘不断其两旁虽筑路拱以留原有之直路然民车农车与夫牛驴耕具势不得越路而来则横路不可不开也当此造端之始必以便民为本他日扩充营建乃不至有所阻挠将欲便民莫若用旱桥之一法俾铁路出桥上而行人车马皆出桥下其布置之疏密宜相度形势或十余里或数里而建一桥因其故道勿令隔绝则民无怨言虽因此多费数万金固势所不能已也开平矿政既有功效则磁州荆门大冶诸矿亦可仿行矣

一自大沽至天津水路纡曲逾二百里若由陆路开径道不过百里似宜筹经费集商股修一铁路与水道相辅并行俾民闻见日多数年之后运载渐旺他处必有闻风而起者未始非为山覆篑之一助也

一中国士大夫不知铁路为何物骤闻是说不免疑骇及目见之则此事本甚平常无足惊异从前吴淞口铁路若留至今日则知其利者必渐多今既先创造天津大沽一路则自吴淞至上海自临清至张秋自清江浦至桃源之仲兴集自周家口至汴梁自常山至玉山自袁州之芦溪至萍乡界自江山越仙霞岭至浦城自安南越大庾岭至南雄皆可渐次经营以便商旅以利转运以裕税课统计成本约皆在百万两内外无论或招商股或筹官皆易集事商民既见惯不惊或可渐推渐广以收日积月累之功

一外洋铁路有双单之别双行者可以一往一来单行者或今日往而明日来或半日往而半日来双行之路占地不过一丈二尺单行之路占地七尺此路虽在官道之中既填筑加高与官道判若两途自于官道中马车行人无拥挤磕石筮之患其十字午官之路除建旱桥一法外又有于两旁设立栅门瞭望火车将至则闭栅以止行人俟火车既过然后启栅其法不如旱桥之尽善而用费亦可稍至造路之费地价亦其大宗如有田庐侵官道者当不惜重价以偿贫民万一坟墓田庐不愿迁徙自当设法绕避勿稍勉强必使官吏尽知此意则绅民自无阻滞矣

一买地筑路议不得损民坟墓侵民田庐以顺民心然非常之举原黎民所具彼旁路之人疑夺其生计必出死力以相挠近闻闽省创办电线恒被乡人毁坏然彼不过耗费工程而已若铁路受损动关数十百人之性命其势尤危今立法在何处开路宜就地先招股分不得则以商股充之其辟路人工路旁巡役与夫搬卸货物伺应旅客均先招用近地之人不足则另募以补之以为拓民生计之明证夫土著之人耳目易周呼应易灵且一人业此足化十人十人足化百人推而至于无穷则不费财而民心可大附此要结于无形之术也

一洋人于中国铁路望之甚殷或虑内地贸易繁盛彼又将请添口岸不知西洋诸国本无内地开口岸之例即日本铁路渐兴不闻洋人之有他求若因此而辍要务是犹虑人借贷而不自理其田产也其究也必将借贷于人而不可得且今经营内地铁路洋货得我之转输而销路益畅我得洋货之附益而转运益多固属一举两利洋人有执照游历内地者亦听其附我轮车总之守定约章无瑕可蹈彼断不能为意外之请也

一铁路创办之始似不能不购之外洋又不能不雇用一二洋人然宜亟令闽沪诸厂招募华匠刻意研求有知此中窍要及驾驶火车者给厚糈以鼓舞之庶数年之后可以自造自修不至授柄于人亦不至一旦有事猝然停废公司股分宜仿轮船招商局之例不得转卖洋人非惟预防流獘也保中国自主之权当如此也

一火车大行之后各州县驿站渐次酌裁其费可供铁路之用惟州县办公颇有仰给驿站者宜查明有驿州县向得余费若干铁路公司如数津贴以为办公之用如是则官与商浃洽公事不至掣肘矣

一外洋有铁路新式其窄不过一尺内外地势不必修平下栽木桩为架上置浮梁梁上铺铁为辙辙与轮相辖两旁复有平轮夹木梁而行以防倾侧用以运兵载粮费省工速其木架随时可搭不用可拆如涉水之有浮桥所以济急一时也近者普法之战俄土之战均用此路以运军储盖仓猝之秋修治铁路非惟费多亦且不暇不若用窄路之为便他日有不虞之事仿而行之亦事半功倍之道也

　　代李伯相议请试办开铁路疏　　　　　
薛福成

奏为铁路为富强要图亟宜试办筹立法尤宜得人豫为考究遵　旨妥议恭折仰祈　圣鉴事窃臣承准军机大臣密寄十二月初二日奉　上谕刘铭传奏筹造铁路一折所请筹试办铁路先由清江至京一带兴办与本年李鸿章请设之电线相为表里等语所奏系为自强起见着李鸿章刘坤一按照折内所陈悉心筹商妥议具奏原奏着钞给阅看等因钦此仰见　圣主念时艰力图振作周咨博访不厌精详曷胜钦伏服思中国生民之初九州岛万国自为风气虽数百里之内有隔阂不相通者圣人既作刳木为舟剡木为楫舟楫之利以济不通服牛乘马引重致远以利天下自是四千余年以来南朔东西同轨同文可谓盛事迄于今日泰西诸国研精器数创造火轮舟车环地球九万里无阻不通又于古圣所制车舟外别出新意以夺造化之工而便民用迩者中国仿造轮船亦颇渐收其意盖人心由拙而巧器用由朴而精风尚由分而合此天地自然之大势非智力所能强遏也查火轮车之制权舆于英之煤矿道光初年始作铁轨以为车轮其法渐推渐精用以运销煤铁而获利甚多遂得扩充工商诸务雄长欧洲既而法美俄德诸大国相继经营凡占夺邻疆垦辟荒地无不有铁路以导其先迨户口多而贸易盛又必增铁路以善其后由是欧美两洲六通四达为路至数十万里征调则旦夕可达消息则呼吸相通四五十年间各国所以日臻富强而莫与敌者以其有轮船以通海道复有铁路以便陆行也即如日本区区小国在其境内营造铁路自谓师西洋长技辄有藐视中国之心俄自欧洲起铁路渐近浩罕恰克图等处又次由海参崴开路以达珲春中国与俄接壤万数千里向使早得铁路数条则就现有兵力尽敷调遣如无铁路则虽增兵增饷实属防不胜防盖处今日各国皆有铁路之时而中国独无譬犹居中古以后而屏弃舟车其动辄后于人也必矣窃尝考铁路之兴大利约有九端江淮以北陆路为多非若南方诸省河渠贯注而百货流通故每岁所征洋税厘金二三千万金在南省约十之九在北方仅十之一倘铁路渐兴使之经纬相错有无得以懋迁则北民必化惰为勤可致地无遗利人无遗力渐与南方相埒此便于国计者利一也从来兵合则强兵分则弱中国边防海防各万余里若处处设备非特无此饷力亦且无此办法苟有铁路以利师行则虽滇黔甘陇之远不过十日可达十八省防守之旅皆可为游击之师将来裁兵节饷并成劲旅一呼可集声势联络一兵能抵十兵之用此便于军政者利二也京师为天下根本独居中国之北与腹地相隔辽远控制綦难缓急莫助咸丰庚申之变议者多请迁都卒以事体重大未便遽行而外人一有要挟即欲撼我都城若铁路既开万里之遥如在户庭百万之众期征调四方得拱卫之势国家有盘石之安则有警时易于救援矣各省官商络绎奔赴远方粮货转输迅速皆愿出于其涂藏于其市则无事时易于富庶矣不必再议迁都而外人之觊觎永绝自有万年不拔之基此便于京师者利三也

曩岁晋豫荐饥山西米价腾踊每石需银至四十余两设有铁路可运核以天津米价与火车运价每石不过七两左右以此例之各省遇有水旱偏移粟辇金捷于影响可以多保民命此便于民生者利四也自江淅漕改行海运议者常欲规复河运以防海道之不测铁路若成譬如人之一身血脉贯通即一旦海疆有事百万漕无虞梗阻其余如军米军火京饷协饷莫不应手立应至此便于转运者利五也轮车之行较驲马十倍之速从此文书加捷而颁发条教查察事件疾于置邮他如侦敌信捕盗贼皆朝发夕至并可稍裁正路驲站以其费扩充铁路此便于邮政者利六也煤铁诸矿去水远者以火车运送斯[成](诚)本轻而销路畅销路畅而矿务益兴从此煤铁大开修造铁路之费可省而军需利源更取不尽而用不竭此便于矿务者利六也凡远水之区洋货不易入而土货不易出今轮船所不达之处可以火车达之出入之货愈多则轮船运货亦与火车相为表里此便于招商轮船者利八也无论官民兵商往来行役千里而瞬息可到兼程而涂费轻无寇盗之虞无风波之险此便于行旅者利九也以上各端西洋诸国所以勃焉兴起者罔不慎操此术而国计军谋两事尤属富强切要之图刘铭传见外患日迫兼愤彼族欺凌亟思振兴全局先播风声俾俄日两国潜消窥伺之心诚如　圣谕系为自强起见查中国要道南路宜修二条一由清江经山东一由汉口经河南俱达京师北路二条宜由京师东通奉天西通甘肃诚得此四路以为根本则傍路繁要之区虽相去或数百里而地较短需费较省则招商集股亦舆情所乐就从此由杆达枝纵横交错不患铁路之不振兴惟统计四路工费浩繁断难并举刘铭传拟先造清江至京一路与臣本年拟设之电线相辅而行庶守护易而递信弥捷洵两得之道盖先办一路虽于中国形势尚偏而不举然西洋诸国五十年前亦与中国情形相等惟其刻意营缮争先恐后故有今日之气象刘铭传之意盖欲先创规模以为发轫之端庶将来逐渐推广不患无奋兴之日也顾或谓铁路若开恐转便敌人来犯之涂且洋人久思在中国兴造铁路此端一起或致彼愈滋烦渎不知各国之有铁路皆所以征兵御敌而未闻为敌河也铁路在我内地其临边处皆有兵扼守彼岂凭空而至万一有非常之警则坏其一则全路皆废扣留火车而路亦无用数十年来各国无以此为虞者客主顺逆之势然也至洋人擅在[他](地)国造路本为公法条约所不准若虞其逞强爽约则我即不自造铁路彼独不能逞强乎洋人常以代中国兴利为词今我先自兴利且将要路占造庶足关其口而夺之气使之废然而返矣或又谓铁路一开则中国之车夫贩竖将无以谋衣食恐小民失其生计必滋事端不知英国初造铁路时亦有虑其夺民生计者未几而傍路之要镇以车马营生者且倍于曩日盖铁路祇临大道而州县乡镇之稍僻者其送客运货仍赖马车民夫铁路之市易既繁夫车亦因之增众至若火车盛行则有驾驶之人有修路之工有巡瞭之丁有上下货物伺候旅客之杂役月赋工糈皆足以仰事俯畜其稍饶于财者则可以增设旅店广买股分坐权子母故有铁路一二千里而我民之依以谋生者当不下数十万人煤铁等矿由此大开贫民之自食其力者更不可数计此皆扩民生计之明证也

或又谓于民间田庐坟墓有必多阻挠不知官道广铁路所经不过丈余之地于田庐坟墓尚不相妨即遇官道稍窄之处亦必买地优给价值其坟墓当道者不难稍纡折以避之刘铭传剿捻数年于中原地势民情固亲历稔知者也惟是事端宏大经始之初宜审之又审俾日后勿滋流弊始足资程序而行久远臣尝博采众议外洋造路有坚窳久暂之不同其价亦相去悬殊每里需银自数千两至数万两不等清江浦至京最为冲要之区造路须坚实耐久所需经费虽未能预定为数自必不赀现值帑项支绌之时此宗巨费欲筹之官则挪无从欲筹之商则散涣难集刘铭传所拟暂借洋债亦系不得已之办法从前中国曾借洋债数次议者恐各省纷纷援例致受洋人盘剥之累经户部奏明停止顾借债以兴大利与借债以济军饷不同盖铁路既开则本息有所取偿而　国家所获之利又在久远也惟是借债之法有不可不慎者三端恐洋人之持把而铁路不能自主也宜与明立禁约不得干预吾事但使息银有着期限无误一切招工购料与经理铁路事宜由我自主借债之人毋得过问不如是则勿借也又恐洋人之诡谋而铁路为所占据也宜仿招商局之例不准洋人附股设立铁路公司以后可由华商承办而政令须官为督理所借之债议定章程由该公司分年抽缴期于本利不致亏短万一偶有亏长由官着追只准以铁路为质信不得将铁路抵交洋人界限既明弊端自绝不如是则勿借也又恐因铁路之债或妨中国财用也往时所借洋皆指定关税归偿近则各关拨愈繁需用方急宜议明借与各海关无涉但由　国家指定日后所收铁路之[利](例)陆续分还可迟至一二十年缴清庶于各项财用无所产掣不如是则勿借也凡此数端关系较巨闻洋人于借项出纳之间向最慎重若尽照所拟办法或恐未必肯借彼若肯借方可兴办与其速办而滋弊端不如徐议而免后悔又闻各国铁路无一非借债以成但恃素有名望之监工踏勘估工之清单与日后运载之利益足以取信于人中国铁路南北行之日久必可多获盈余诚设立公司名目延一精练监工为勘估由总理衙门暨臣等核明妥立单西洋富商或有愿为称贷者至铁路应试造若干里如何选料募匠如何费省工坚非悉心考究无由握其要领一切度地用人招商借债事务繁赜非有　特派督办之大员呼应断不能灵查刘铭传年力尚强英气迈往层膺艰巨近见各国环侮亟思转弱为强颇以此事自任惟造端不易收效较迟倘值外患方殷　朝廷或卑以军旅之寄自应稍从缓议现既乞假养别无所事若蒙　圣主授以督办铁路公司之任先令将此中要专精考校从容商榷即俄日各国骤闻中国于多事之秋尚有余力及此所以示之不测未始非先声后实之妙用且以其暇招设公司商借洋债虽能否借到巨尚无把握然以刘铭传之勋望中外合力维持措注较易于他人其旧部驻防直苏两省不下万余人将来讲求愈精或另得造路省便之法或以勇丁帮同修筑或招华商巨可以设法腾挪当与随时酌度妥办盖刘铭传以原议之人始终经理即待其效于十年以后尤属责无旁贷倘更有要任相需仍可闻　命即行独当一面也再中国既造铁路必须自开煤铁庶免厚费漏于外洋山西泽潞一带煤铁矿产甚富苦无殷商以巨本经理若铁路既有开办之资可于此中腾出十分之一仿用机器洋法开采煤铁即以所得专供铁路之用是矿务因铁路而益旺铁路因矿务而益修二者又相济为功矣所有筹办铁路力图自强宜预为究考设法试行各缘由恭折由驿密陈是否有当伏乞　皇太后　皇上圣鉴训示谨　奏 

　　论开铁路之利
中国自二十年来讲求西法中国人民无不以为蒸蒸日上再二十年西人之法尽为我有即不能驾之而上亦无不可与之抗衡在西人视之亦以为中国风气从此可以大开中国积习从此可以力挽积弱之势从此可变而为强贫乏之邦从此可变而为富此通商之后一大转机也去年日人肇兴扰及辽东是不难展其所长以验平日讲求之效乃一败再败水陆皆靡几至不可收拾致偿费割地增开商埠而后已说者谓学西法不过如此不如不学之为愈乎不知中国非学西法之坏是不能尽学西法之坏风气终未大开积习终未力挽也然则风气何以能大振积习何以能力挽是非广开铁路不为功夫开铁路非容易之事广开铁路更非容易之事处此极难之时而欲为此极不容易之事是犹病足而使之登山莫不视为畏途也然天下之事奋发有为则难者皆易因循怠惰则易者皆难近今风气虽未大开而究不可谓不开在上者非不知铁路为当务之急而犹待迟回者尚未确知铁路之利也在下者亦非不知铁路为当务之急而未尽鼓舞者亦尚未确知铁路之利也不能确知铁路之利而仅狃于官办商办官商合办之说议论纷纷莫衷一是而究之官办有官办之利商办有商办之利合办有合办之利办则分官商而成路则一也有益于国无损于民且西国俱有章程可考葫芦依样何难仿而行之哉或有虑及于动此要工经费浩大复偿费未清度支不给何能筹此巨耶不如待国库稍充再行举办庶免挖肉补疮之患然现在所筹之何一非挖肉而补疮偿费二万万两本掷诸虚牝尚且贷之西人西人亦尚且肯贷之开路费则有利可图较之偿费更有把握若贷之西人西人必更踊跃不特将来归可以从速即偿一宗亦无不可于铁路出之也若必欲待国用稍舒然后举办则必致坐失机宜而筹仍为不可必得之数则何如挖肉补疮之为愈耶试为详言其利则当知铁路之开自不能一日缓矣一则便于征调也中国幅辽阔一遇军兴即须征调水陆舟车在在皆形濡滞语云救兵如救火初起之时易于扑灭稍延时日则势已燎原欲不旦扑灭而不能矣所过之处地方受累百姓遭殃种种弊端莫可言状若铁路一开则四通八达并有电报以佐之瞬息风传大兵云集自无鞭长莫及之患且征调速则兵额可兵额则兵饷可节现在各省绿营及练勇之额奚止数万而临时仍须招募虽由旧兵之无济亦由征调之不能从速故也每省苟有一万精兵二十余省合之已得二十余万数日之间可以毕集亦何患兵力之不厚耶招募裁撤并可省无数周折此用兵之利也一则便于转运也从前漕米皆归于河运自河道淤塞费用多而为日久咸同间改由海道运津较河运已便利十倍然当有事之秋海疆戒严南漕不能运北京仓待米甚殷当轴束手无策且不特不能挽粟飞刍致　天庾之正供有缺即北省民间食米大都仰食于南一旦取运不灵此叹盈仓彼嗟枵腹人民一饥不能不虑及揭竿之患去年日人构衅海道梗阻北地米珠薪桂居民皆仰屋而嗟幸京仓存米尚多不致空乏然已有岌岌不可终日之势矣此运粮之利又不能不以铁路为要务也各省每逢水旱之灾颗粒无收居民乏食转徙沟壑野哀鸿虽　朝廷无不发帑以赈各处无不乐善以输然皆系现银汇解所以被灾之地仍复米贵于珠居民所得钱文仍不敷一餐之饱即有运米以往而旷日持久缓不济急放赈者风餐露宿劳精疲神而饥者已不及待而饿槁于荒蔓草中矣若开铁路不特可以移粟抑亦可以移民即使水旱频仍而补救之策不更较为尽善哉现在黄河溃平地汪洋山左既死亡枕籍汴梁尤颗粒无收实有赈不胜赈之势若开铁路大工则该处饥民尽可招为工役饥民志在得食无不乐于命较之寻常做工者自无不事半功倍男既出外做工自能得食所赈者惟妇女孩童待赈者少则赈项可以节做工者多则工程可以从速以工代赈之法不亦愈于放赈乎此又开筑铁路之一利也和议告成各省防军概行裁撤虽皆颁发恩饷妥为遣散而究不能尽数归农到处逗遛小则为窃大则为盗扰害地方莫此为甚现在各处盗之案层见迭出被之时固不知是匪是勇乃一经获讯始知皆游勇所为几于查不胜查捕不胜捕若不早为安置则一旦声气联络滋蔓难图必为国家之害不如广开铁路即将此辈一一招为工役编为工程队统以官弁分派工劳其筋骨一其心思俾若辈得有衣食自无为盗之心得有管束自无为盗之隙

铁路多一工人即地方少一匪类筑路之时归之工头量才而使若为铁工若为木工若为砖石之工各任其劳路成之后分隶官弁若为站夫若为夫若为清道之夫各司其职兴此大工必需多人与其用本有常业之农民致妨耕务何如用将为匪类之游民俾皆得所之为得耶且既编为工程队无事之秋在路当差俨成节制之师一旦仓卒用兵即以补练勇之不足救急之法莫善于此是筑路既可以靖盗又可以得人不亦一举而三善备耶此又广开铁路之一利也中国官积习多误于酬应之烦办差之费一大吏过境水舟陆车则州县之责也早餐晚膳则州县之事也甚致官长苛派差役侵吞民间受苦种种难状若广开铁路即奉有朝命者亦当任其来去之自如所谓酬应之烦办差之费一概破除旧例而州县不难为好官矣且奉　旨钦查之案朝发可以夕至自无弥缝欺饰之情领凭赴任之官定日可以克期自无逾限违例之弊各省题奏之本如必欲候　谕旨及部文而后施行者近则一二旬远则一二月始能奉到不无嫌其濡滞铁路一通往来迅速则各大吏可以随时入觐备顾问而切敷陈各省外府州县可以随时赴省勤参谒而陈利弊如是而君臣上下之间自无壅塞蒙蔽之患铁路之有利于朝政者岂浅鲜哉而或者谓各省既设电线凡有紧要　谕旨及督抚奏事均可电传外洋既有轮船以达各埠行驶不可谓不稳装载不可谓不多来往不可谓不速铁路似为可省之举不知轮舶仅通海滨各埠而于内地仍为隔膜北洋冰冻之时有轮舶与无轮舶同亦乌能专恃轮舶哉铁路所以济轮舶之穷也且轮舶虽能多载而速而内地分运不灵仍形壅滞有铁路以分运之则轮舶始可畅行运载嗣后必更多置是铁路又为轮船之利也如设电而无铁路知之有余为之不足每多徒乱人意之弊犹病者在非不知琐事之殷繁而苦于百体之难动肓者在道非不知车马之宜让而苦于两足之趄事有互用之而为利用之而为弊者其铁路电之谓欤至欲振兴商务则尤以铁路为急各处货物本宜公平交易虽无大利亦无大损为贸易恒久之道乃贩运一迟遂不无此绌彼盈此盈彼绌之弊盈者视为居绌者必致被累被累者多则商情日怯商务日衰利权必为外人所夺若铁路畅行俾百货无缺乏之虞亦无壅塞之患并可省无数舟车力之费费省则货价自平价平则销数自旺且轮舶虽稳而速究有风涛之险火车除碰击之外别无他虑然往来开行皆定时刻亦断无碰击之患不更较轮舶为愈稳较轮舶为愈速哉泰西诸国铁路星罗棋布有利无弊夫人而知之天津筑路已有数年其有利无弊亦夫人而知之纵论及此阅者想不以鄙言为迂阔也

　　论铁路便利
商务之兴恃乎转运转运之速恃乎铁路轮船其往来欧洲与中国各口岸商务不数年后必将为之一变问何以变则自卡利士建铁路至北京而更有西伯利亚大铁路以络联之也此路绵长为向来所未有自奇利滨士克至海参崴共长四千五百四十七里其工程告竣者已三分一有余而一千八百九十五年所造之路不下九百十八里又四分之一若按此核计二三年后此路大工定能告成照官报所称现在雇用工人七万有余而机器匠及在事人员不在数内干路之外尚有枝路其最要之路与干路相接者为自开什塔至北京一路此路长不过六七百洋里顺直路而下若有资本则建造非难蒙古地方虽有山岭险阻为铁路所必经者然曾经游历该处之英人谓该处山岭亦非不能越过倘使扺北京后则更接至天津当易易矣此事虽尚未举办而于转运则大有裨益中俄既设铁路则欧洲北京当相连接而北京之于圣彼得堡相去有较之俄国边省尤近者其路与往来纽约加高等搭客五日可到而由伦敦至北京向去三十日路程今则八日可到矣惟不能飞越西伯利亚荒芜未辟之地故此路不及美洲凡此皆将来必行之事以俄国现有铁路行程计之则由北京八日可抵俄京十余日亦可抵英京是此路于东西两方游历利便商务无意外之虞东方有均平之权以及机宜当速办者亦不至久悬谓非一日之盛事欤然当先筹者自有此路其于通商道路所系天下大国与中国商务果何如也以目前论中国进口货自英国各处来者几居其半查一千八百九十四年中国进口货共值三百零一兆两而自英国各属来者已一百三十六兆两有余即英国三岛来者已较之欧洲各国四倍其数自八十四年至九十四年商务之盛已加一倍至我国进口中国货较之中国进口英国已多三倍倘中国于通商各口加进口税则商务必有改移而进口货数多少货价长落亦不能无更变然中国进口英国货既较他国为尤多似不必以亏折为虑如果北京俄京铁路一旦举办于英国商务仍当无损中俄京城其相去约四千洋里其长途车费甚多迩来哈尼志君于机器新报曾论此事谓美国铁路运费每七洋里合一[本](木)尼而将来车费大半如此若自俄京至北京火车运费与美国同则每墩需费五十施令较之现在海船运费尤大故此铁路无论成或不成而往来英国口岸香港海船运物必如故惟于俄商务则固未尝无补也尤有进者不必待经过蒙古之路告成自有更变情形西伯利亚大铁路至海参崴工竣后自该处至长崎水程六百洋里而俄国极东之区与洼桑加相去仅一千洋里按铁路每点钟行三十五威尔士提计之则自伦敦至日本仅凡十六日由此路至中国亦不过十七日矣向年往来中国日本最捷者为跨大西洋至美洲取道加拿大铁路然路程一万二千八百海里必二十八日至日本三十日至中国较之此路迟速不啻倍蓰所以俄人每自夸西伯利亚铁路为天下最要关键而能联络欧洲与四百五十兆居民之中国日本高丽相接一气诚以此三国人民已占全球人数三分之一也先是一千八百五十八年机器师苏弗偷条陈应办事宜谓应建铁路自萨拉脱弗经过柯孩士至安漠以达北京事虽未行而俄国执政大臣及机器师未尝不存于心俄国管理街道邮政大臣奇勒可福前往美国英国游历虽曰将学铁路近日新创事宜或实欲推广西伯利亚铁路如鄙人所论焉

　　中国创设铁路利弊论
中国创设铁路有利焉有弊焉有大利焉有大弊焉行旅便于往来利一灾荒便于转输利二廿一行省络贯而消息灵利三百万岁漕输送捷而耗费少利四开采矿产运费省而销路速利五控制官吏察易而壅蔽难利六中国大势东南人满西北土满有铁路则迁徙易开垦亦易人满土满均不为患利七兵力分则怯合则勇粮饷军装治兵之本有铁路则各处征调刻期立至兵力易合粮装易积粮台可省兵额亦可酌利八此路之利也占坟墓田园之地则扰民矣弊一夺铺驿夫役之利则困民矣弊二机器必购外洋则察核不易矣弊三工作必用洋人则驾驭难为矣弊四此铁路之弊也何谓大利中国自通商以来商务渐疲利源渐竭推究其弊未始非运转不灵贸迁不易之故也考中国出口货物丝茶居三分之二可以获利于外洋者当不可以数计无如运费太重积货太滞虽有大利已耗其半若洋商则运载便易沽价虽贱而获利已多所以中国商务遂渐为所夺矣有铁路则一昼夜可行数千里朝发夕至捷速异常推而广之不独可保中国之利权并可藉夺外洋之利益尝观泰西各国强者无不富其富者半由于商务而商务之盛衰悉视铁路之多寡今夫商务最盛擅利最多者莫若英美综衡其铁路之短长英则有五万六千有余英里矣美则有十六万一千余英里矣其商务之盛国家之富罔不由此俄罗斯有席卷天下囊括宇内之志其经营西卑利亚路不惜三百五十兆罗布之巨不独攘夺英美各国商务之利将以求其强也求其强欲逞志于天下也各国必起而与之争者诚以西卑利亚铁路既成则欧亚两洲之商务将为俄所独擅而其强遂可以无敌于天下然则中国苟能遍地筑造铁路以力振商务则虽不能兵强器利而各国亦必震而惊之不复敢轻视之矣此利之大者也何谓大弊西国路皆创自公司中国人心惟利是图商办既不可以持久国家又无此巨成此大举于是不得不借洋债以济急需而借洋债则海关扺押之不已必加之以重息是未得后来之利而先失目前之利得不偿失计尤相左各国利我息之重也此揽彼承藉此衅端致多要挟昔土耳其仿造西洋铁路借英德等国金钱一千九百兆元无力归偿强邻相逼几致不国此殷鉴也至与洋人并股合办则事权全属洋人设遇紧急之秋彼守局外之例不准运兵馈饷或各执利益均占之例相与要求必将路路被人占造今日路属何国即他日地属何国此则弊之最大而言之可痛者也要之一国之有铁路犹一身之有络也络灵通则精血畅行无阻而四肢百体健旺无弊夫滞一身之络则身弱矣滞一国之络国顾可强乎哉泰西各国数十年前其贫弱或且甚于我中国一旦翻然改变遂致富强迄于今日虽其富强之由不尽在于创铁路而铁路亦其变法之一也是故中国创造铁路固足为富强之基础而创造于今日则尤足以振国势而开风气何也我中国士夫深惑锢蔽拘挛束缚也久矣见有谈洋务者辄存夷夏之见夷然若弗屑也者一旦通国二十一行省胥造铁路呵成一气筋摇动首尾相应则国势大振风气大开士习民风顿然丕变是铁路不独为攘夺利益之一大助实转移积习之一大关键也试观上海一隅消息灵通见闻最广故士夫之在上海者识见易达志趣易新可为证矣此蒙所谓创设铁路于今日之中国其利为尤大也呜呼今日之中国岂犹是闭关绝约之世哉法之安南铁路直接广西矣英之缅甸铁路直逼滇藏矣俄之西卑利亚铁路更直逼伊吉林矣邻国之商务军情皆迅若风中国顾独不运动脑筋以全身之络吾不知四肢百体将何所恃而不弱也尝观西史见西国创兴铁路之始亦莫不怨谤沸腾以为夺小民之利后乃群相仿效争创公司至今日而铁路火车地皆是是故我中国苟深明乎利弊之所在并知所以兴利革弊之法则虽有小弊无害大利而一切浮词谗说胥可勿问行之数年风气渐开利弊亦渐能分别吾知斯时也民必有乐此不疲者矣愚者可与守成难与进取此固通地球一定不易之理也岂独中国为然哉岂特铁路为然哉

　　论中国宜早收铁路之利
昔费长房有缩地之方如今泰西各国精造机器轮船驶于水铁路行于陆长驾远驭愈出愈视万里程途数日可达不仅缩如四五百里也中国地大辽阔北与俄境毘连约万余里东则沿海亦有万余里外患方殷防堵戒严无铁路实不足以控制此固不待智者而知也今即以中日战事而论陆师赴援高丽历奉天境过鸭绿江运兵转饷虑有鞭长莫及若此处早设铁路呼应迅速既无高升船失事于前亦无平壤役兵败于后事机之不能迅速奏未始非过于持重因循之误也昨有友人出示苏省程受之司马请开铁路一议今春曾托傅懋园观察上递海部迄今未得批示若果国家早筹铁路力为推广其利益实非浅鲜爰录司马程稿于左以海内诸英才以为何如其呈曰　呈为清江浦至芦沟桥铁路关系紧要拟请筹借官招合商股承办仰恳　奏请施行事窃惟富强之策铁路为最固已尽人知之中国肇建铁路分为二纲湖北铁路体大思精而造成尚须时日天津铁路瞬即接出关外专为巩固边防起见若欲兵商并利期造成莫如拨借官招集商股赶造清江浦至芦沟桥单干路一条此路造成大利凡三一曰　天庾正供可永保丰盈也自河运阻塞以来百官俸米八旗饷米几几全数仰给于海运一旦中外有事海运必被拦阻海运一阻人心摇惧昔年法越战事前车可鉴论者每叹息于若不因海运阻绝天庾有亏即使议和尚可力持定论及今承平赶造此路日后必可为桑榆之收其大利一也一曰南北兵力可联络一气也俄国在海参崴建立水师巨埠近又建造铁路北至双城子地方已通车行转瞬即接至伯利地方闻其定谋期于五年之内造成悉毕利全部铁路虽未必如期成功然其志不在小朝鲜尤亟亟可危朝鲜有事我则不能不预闻目今关外铁路虽已得力然运送粮械调集兵丁岂能专恃关外一路其将取足于东南数省者必矣如有清江浦北上一路以相衔属则不仅直隶防兵尽可供关外前驱而江南北练军亦可备关外后劲其大利二也然此犹人所皆知也尚有利非细非悉心体验则莫由知者曰为小民开生计自来谈铁路者咸鳃鳃私虑恐路成之后于小民车驼谋生者有害不知铁路之上一切司司车司水司火司昼司夜司送迎司搬运随在须人又凡从他道来就铁路何处不须舟车即路旁一切食用店贩亦随在均须人为故外洋筹计恃铁路以谋生人数合以中国里数约每里配以百人则此千七八百里铁路造成之后即可开直隶山东江苏十七八万人谋生之道其大利三也有此三利岂可不亟事经营筹办之法祗有官商尽力为之期在必成应仿官督商办事可核实此路筑直计长一千七百余里原有大路可通中间祗须购民田可无迁移庐墓等事综核造费每里估银四千两内越黄河仿外洋遇大河用船载车渡河之式遇小河则建造铁木等桥连车辆器械栈房等用约共有银一千万两即可成功惟铁路既归商办必须　奏明仿外洋官保商息之例可酌拨粮米之运费津贴商路之保息现查江苏一省岁办河运计米不过二十余万石每水银一两三钱零共需三十万两左右且借黄济运运未通而黄先受病每年防修运河亦费用浩繁毫无裨于大用若将河运经费拨归铁路再将海运略拨若干石归铁路承运每年统共给水银七十万两以津贴铁路合当年有七厘保息余外搭客载货约取水除樽节支销日用费及将来由商局除认缴官存息而外亦可保商股每年一分五厘起息以示计利格外宽大商股庶几乐从则铁路可以逐渐推广

倘准在出使经费及各省存典生息善举项下分年筹借数百万两酌仿鄂省织布局现行章程先筹官填路兴工随时招集商股相济倘蒙　奏准札委卑职承办铁路商局卑职情愿竭力经营分投前赴各省各埠招股兴工卑职曾与分省知府钱恂议合承办缘该员与德国博洪福格勒亨石耳等厂定购铁路各料均极熟悉现因该员续经出使大臣龚奏调出洋如蒙准行仍可令其驻洋兼办既可免专员出洋又得慎选佳料至内地勘路稽股等事及内外电商相机运物均责任卑职专司因钱恂现已出洋未便列名仍由卑职单衔具呈惟既请先借官开办应请另派大员督办工程并稽察银钱等事谨先将粗述章程并招股规例各则列折附呈是否可行伏乞览核俯赐据情代　奏再查现在河运粮船并非旗丁承运所用民船本可别图生理如准行铁路再行妥议此项船只黄淮河内大可安插断无失业之虑合并声明谨呈　计附呈章程十条招股规条六则　一如蒙　奏准由卑职承办铁路商局应请先给札委专责并颁发木质关防以便分委各员前赴各省各埠集股兴工先请领借官均由商局出具领结存放殷实银行生息将来息由商局按年认缴现在动用支销概从樽节卑职先定不领薪水即驻洋购料之员亦不领薪水俟有成效再在商局内开支至先派大员督办及督办调用人等需用薪水夫马等项另由督办筹划以示格外体恤　一本局将来刊发股票自一股起十股百股止分三等票俱附息折一扣倘远处颁来汇费及应贴银水信力等项均归股东自认开办先刊发小票将来凭小票兑银倒换大票小票每股先收挂号银一两不起利息或兑银时银不手销号亦听其便号银充公小票作为废纸先集小票早定号数亦有鼓励查鄂省织布局有一人揽办百股以上者准按九五折上兑今定先买小票将来收银如逾三足年亦准按九五折上兑逾两足年按九七折上兑逾一足年按九八折上兑未满年九九折上兑银号俱不计算嗣后不挂号俱十足上兑统以每月初一日为断至初二日以后交银股票统填下月初一日起息各处收银处一律办理以归划一每年底清账一次二月间支利如再有盈余除提花红公积外照股摊派并刊送征信册备查以便核实　一本局承造铁路关系　国计民生非浅只许华商同沾利益如有将股票转售洋商者查出除将股票注销外仍将转卖之人办　一股票内须载明股东籍贯姓名住址遇有遗失由该股东取具的保赴属报明备案一面登报声明十日俟有领取息银之期由本局补给股票每报遗失票折一股当缴银一两归公一各股商有将股票转售者应由受股人持所买票折送本局更换一股收银五钱如不换有遗失查出不准补给一此次招股专为利民起见所拟保息至一分五厘之多实外洋所艳羡若本国将来另造他路则断不能待商股如此之优若商股中欲出股须于三个月前持股票报明出股扣除半年官利亦照九五折兑还股本或实有急用亦可认息随时兑银以便商股出入自由而免畏缩疑虑之弊

　　铁路宜博考善法说
易系辞传云致天下之民聚天下之货交易而退各得其所孟子云商贾皆欲藏于王之市行旅皆欲出于王之涂缅想古风诚能延揽天下之大势操纵天下之利权者也然其所以致之聚之藏之出之者必有善法以立乎其中而后垂之永久而无弊耳自古至今有道之国其综理政府者于治国诸大端必先择其最急最要之务而行之急要之务何在第一使四方之民往来流通而各处土地所生之货物民人所作之工业皆可通行四境利益无穷而商贾亦可以有易无东西营运财源之盛汨汨其来大学所谓生财有大道是也今中国之最善理财者莫如张香帅本年奏请开办铁路由上海以达金陵由镇江以通天津闻已经奉　旨允许此事诚属善举然须得一善法方获真益因其中之益各有不同宜为分辩或专为小人得益或广与百姓沾益若铁路为百姓而设吾想香帅须将各国之法一齐比较看何国立法最善何国经费最省试以泰西诸国铁路计之德国有西程二万八千里法国有西程二万二千里英国本境有西程二万一千里美国有西程十九万二千里若将美国之铁路以较三国之总数约多三倍不足因考美国人造铁路之见识比德国多七倍比法国多八倍比英国多九倍若论各国幅员德国有二亿零八千六百七十西方里法国有二亿零四千零九十二西方里英国本境有一亿二万一千西方里美国有二兆九亿三万九千西方里中国则连属地有四兆二亿一万八千四百西方里因此比较地方之广袤中国美国都无大异在英法德三国地方较小所造铁路均有一定路程而美国地方最旷从东边一大城到西边大城有大铁路数条考其取径均不相同美国生意均有比较之一法若此路价钱太贵他人便可由国会聚议另开一新路价须较彼便宜所谓与百姓有益也大凡美国运货一吨或搭客一人行一里之远其价实廉于各国何由知之英国行铁路最先法德美规仿于后法德至今仍用旧式之车而美国则铁路多生意广由比较而来故新式之车迭出而铁路尤称便焉论各国铁路每年所用之将英国米地耶地中铁路局与美国斐腊特而费局衣利局合而较之美国之铁路局过许多高山湾曲之处其工价一项反比英国米地耶为廉试观米地耶用费一将吨货行一西里需合中国制钱二十四文美国各铁路祇须十二文而美国之斐腊特而费铁路祇须六文其便益不已彰明较着也哉余有西友某君向作铁路之主经理路工已有四十年之见识余因询及中国兴铁路一层将来究竟有益与否并有何善法友人叹息云善法俱在特惜无治人耳最可虑者小人得志登进仕途侃侃而谈大言欺人其实经济何有学术何有一旦而上司偏听深信不疑遽委以权要之任于是明目张盘剥无算侵吞公任用私人甚至捐他人之赀财以肥入己囊者是祇顾一身之益而于地方百姓有何益乎余又问此次铁路经行运河一带大可省事省钱岂不甚善友人笑答云行在河边一层并非为国家省经费起见乃是借重大之名目而用最便宜之法敷衍了之实为自己好赚钱地步耳要知中国之兴铁路并非为赚钱人之益而设乃为万民之益而设也如何边运货地方皆有船只通行人货俱可用船何必又添铁路若添铁路则船户生意尽行夺去伊等本属寒苦倘再将生意去尽穷极无归必将闹事甚至有毁坏铁路重情吾恐拥巨赀之诸公知此事甚为危险孰敢将千万金钱慨然借出以掷诸无用之地哉余闻此言殊深钦佩因更请友人申明善法之说据云须于素未通行之地开通一道横跨运河而过不沿运河而行则中途既有火车以通往来将来荒僻之区亦可兴旺且越过运河处必须造一铁桥此桥左近又成新码头矣运河中小船可以运货至新码头以获装载盘剥之利而火车之货亦可用小船分送于各路大可畅销岂非相辅而行两有裨益欤由此而推货物往来既多收税必有起色此国家之益也百货既可通行价值不至腾贵此民间之益也南北东西四通八达货物不至停滞此商贾之益也其益不诚多乎余因增损其词而为是说惟愿铁路中之执事者见斯说而采择焉是亦刍荛之一助云尔

　　论铁路开捐事
俄罗斯吉林铁路现已兴工去年顺天府尹府胡云楫大京兆曾经奉　旨督办关外铁路与彼相通庶免异日吉林铁路告成俄又有所借口京兆奉　旨后曾带同员匠出关勘估因工程浩大经费难筹议定新章拟将此路工程仿照郑工之例奏请开设铁路捐输其报捐花样及收捐成数均与新海防一律并闻捐除给实官外并可由铁路总局核计捐银数目每年给以利息二厘以示招徕而寓体恤刻已交户部议奏矣当　国用浩繁之时司农仰屋之际凡一切筹办捐输　朝廷无有不允部中亦无有驳回者此事虽未见明文想亦在所必行也惟思开捐而后得急功近名之士踊跃捐输则关外铁路之自不难集腋成裘以免半途而废则开捐之利益于铁路诚非浅鲜而为　国家大局计则仍不免利少而弊多何言乎利少弊多也　国家以人才为重人才患其少而不患其多正途之不足取之于保举保举之不足取之于捐纳下以广功名之路上以资　国用之繁以为利诚利矣然捐纳一多功名之路虽见其宽而其实则日形其隘大抵捐纳之人无论其存龌龊鄙夷之志皆思饱其囊橐然既捐有此职亦必思得此职之权为此职之事谁肯倾囊以掷诸虚牝若徒有其职而不能得权与事则虽能饱其囊橐而囊橐亦何由而饱耶现在各省人员之拥[挤](济)势皆相等每省之中不外差缺二事缺则有定也差虽可以增而其事亦不能过于出入则无定而一若有定也差缺既有限制而正途保举捐纳三项人员络绎赴省日积月累譬如商家之囤货愈囤愈多愈多而销畅愈滞闻现各省人员得差得缺者充其量不过十得其五而此一半则终朝听鼓宦海浮沈甚有欲谋身家之计而不得者至不能谋其身家则素称自好之士亦必效夤缘之习开奔竞之风幸得一差一缺欲其不朘民之脂膏其可得乎非于　国家利少而弊多乎从前未开捐纳之时正途未必加多捐纳大开而后正途又未必少即如今年而论会试所取者数百人大挑所取者又数百人拔贡　朝考者又将数百人发往各省不啻如泉之涌虽差缺递嬗未必皆属赋闲而究赋闲者多在捐纳者虽于一时名利之见然不无顾后瞻前稍为地步若正途之人则皆如箭在弦上直不得不发而且读书之士寒素居多一旦得志名则显矣而于利之一字非但无所入而所出已罗雀掘鼠到省以后或即得差或即得缺则尚能敷衍否则何以为生计耶正途位置为捐纳者所分士气因之日馁虽才人未必尽出正途之中而人才之不振无不由名器之滥而名器之所以滥则固发端于捐纳现在即不开别项捐输如海防等固有之例　国家每年所入未必扩充而各省人员大吏已难于位置若另开别项捐例则将来仕途必更江河日下而欲整饬官常更非易易矣说者谓铁路开捐亦万不得已之举明知捐纳者太多且明知即使开捐而捐者未必踊跃故于除给实官外核计捐银数目每年给以二厘利息果如斯言则人若以三千金捐纳每年尚有六十金进现虽民穷财尽之时此例一开捐者当又接踵而起矣然捐者一多固为　朝廷之利惟所捐之已有去路而每年利息将何所取而偿之乎且捐官而再得利息亦未免过于便宜无论于政体之尚多窒碍也

　　论造铁路宜先破除风水之说
客岁杭省欲造铁路自江干起至大关以便行旅以收利权都人士谣言起谓将妨风水力行阻止其后缘集未成又经某侍御弹劾遂罢铁路之议然未始非风水之说有以夺造者之成见也西人闻之然笑曰中国之人何如是之愚以明明利赖无穷之铁路而以于杳茫无稽之风水而遂罢之愚不亦甚哉噫嘻中国之愚不自今日始矣何惑乎西人之笑之耶余尝谓风水之说不知创于何时始作俑者殆京房郭璞之徒欤彼李风刘伯温皆后世术者所假托者也然自有青鸟之术而天下靡然信从至有久停祖父之柩以未有吉穴而不葬者先儒如紫阳朱子辈犹信其说下此者更无论矣余请得以一言袪天下之惑且为将来造铁路者破除一切阻挠之见今夫中国之作君作师可为天下万世法者孰有如尧舜禹汤文武周公孔子者乎然而尧葬于平阳舜葬于苍梧禹葬于会稽汤葬于亳文王葬于程武丁葬于毕周公葬于周孔子葬于曲阜彼曷尝不愿其子孙富厚贵显者胡不闻其时有明习风水者为之求龙而点穴也而其子孙乃皆蕃衍绵长如是则岂其如是之绵长蕃衍者尽风水之故耶抑不关于风水之故耶古者皆度闲旷之地以为墓天子庶人异其封不异其域以墓大夫掌之汉世皆葬于北邙制犹近古初无所谓风水且天子七月而葬诸侯五月大夫三月士逾月并不拣选时日孔子葬叔梁纥于防雨甚而墓崩门人修之孔子曰古不修墓延陵季札葬其子于嬴博又间曰骨肉归复于土命也若魂气则无不之也皆不闻有风水之说秦樗里疾自择葬地谓百年后当有宫观来吾墓至汉时未央宫在其南长乐宫在其北韩信葬母淮阴度其旁可置万家后为淮阴侯果置守数千户此二子者可谓善于择地然亦不闻有风水之说愚尝谓从古为帝王者孰不欲长保其富贵孰不能广延地师为择吉地哉然汉唐诸陵皆在长安南宋皆在汴梁北宋皆在会稽胜朝之东陵西陵　国朝即就其地奉安　梓宫今　上万年吉地亦在其所此可见历代帝王之所见者大不以风水之说惑其心也不然贵为天子富有四海安在不可所在择地为子孙万世帝王计哉夫所谓风者惧为地风所侵所谓水者惧为洪水所啮祖宗尸骨伤于风水则为子孙者心有不安犹之不忍狐狸之食蝇蚋之嘬者同为孝子仁人之用心非谓所葬之地能祸福人之谓也夫使世间之富贵者皆缘于风水则汉胡广产于葫卢夜郎王产于竹中窦武产于蛇腹彼皆贵显赫赫在人耳目乌在其有所谓风水哉近来中国士大夫惑于风水之说者十室而九将来国家造芦汉铁路及各省干路设皆藉词阻挠起而攻乌能集事当知阴地之好不如心地之佳积善之家必有余庆积不善之家必有余殃吾人之富贵贫贱由斯而定又当知祖宗坟墓果当铁路之冲宜咎当年地师不学无术不能如樗里疾淮阴侯之能逆料将来有造铁路之事地师不知今日中国之忽然而兴铁路则地师已无先见之明既无先见之明安在其所择之地目下能为祸福既知目下之不能为祸福而犹执风水之说出而阻挠铁路是诚何心是不特在西人深笑其愚即当局者反而自思亦觉其愚之不可及矣余深悯夫梦梦者之不察而固执查茫无稽之说阻挠天下之大事故特着为是说以告天下之惑于风水而不欲造铁路者

　　拟筑东三省铁路道里考
东三省为国家发祥之地地方辽阔物产富饶十年以前鄙人尝于役辽阳见彼处畜牧种植两项交易繁盛无不比户可封所产果实较南省大而且佳即如葡萄一种每颗有大至二两许者而羊毛豆麦尤为土产之大宗祇以运道稽延不能朝发夕至苟非广开铁路则利源阻抑如人身受病血不通前数年京内外明白治理臣工始有铁路之议此等利益苟不及早以图则他人坐伺其旁将先我而为之我虽步其后尘亦束手无策矣近日俄与中国佯为亲密遂彼此计议愿各出赀本递造铁路十年之后由中国收回其言似甘其谋甚毒此即吾友董蓬莱所谓虎狼引羊之计也夫虎狼引羊不入其口而不止何以言之俄人兼并坐大既不得志于黑海则东三省之地势在必争自咸丰十年许俄踰外兴安岭分守黑龙江而其包举之势成自屯军海参崴造西比利亚铁路而其经营之力甚专自抑勒日本还我辽东割地寻盟假保护之名挟制朝鲜干与国政而其操纵之权则又肆时事迭变后患方长我亚洲大局从此多事矣查今俄国在北方布置戍卡如林早扼上游形势朝鲜于强令因改自主顿虚奉吉之屏藩今欲重边防而固根本使东三省利不外溢缓急征调呼应灵通计惟求火车铁路造成为急务鄙人伏处牖下天下国家大政安敢轻谈安大局垂危东三省正在创路之始自不能默不一言今议以关东作一正干拟从京东唐山各处已筑之路接出山海关经中前所前中后所沙河远连山塔山杏山松山至锦州之大渡河计程三百六十里北面皆边南面皆海彼处之谚所谓一条边也惟其中间有二三处山路崎岖幸无巨石相阻易于起造此路之最径捷者自广之闾阳驿拾山驿东至盘山驿分河之马圈地方越河达营口计程二百六十里再三百七十里至沈阳东北达奉天又折东向北出赫尔苏边门抵吉林城为扼要之地计西南讵奉天八百四十五里东沿伊罕河偏北经打牲乌拉城复折西而北出巴陵鄂佛罗边门跨穆舒河北至伯都讷城为止然后经从此处分干一干由东偏北沿混同江至三姓城经胡尔哈河至古塔城溯凉水泉过大盘岭东南至珲春城计长八百里一干由北经拉林城折东向北至阿喀楚喀城稍东沿呼兰河抵黑龙江界至黑部之呼兰城其城即以河名者西北八百四十里至齐齐哈尔为东三省之中权按齐齐哈尔本屯之处城在屯西南十里其地国语曰卜奎东北八百里至黑龙江城国语曰落哈连拉乌初为都会因以名省此东三省筑路经由起讫道里之大较也窃思铁路为富强之本至今更不能缓图惟筑造经费甚多似此干路约五千里核以津沽民成之路每一里计费银七千三百十二两查吉黑两省地多未辟购路之费似可省减然其需用银两约在三千万左右现值国用浩繁库支绌之际关卡税厘几成弩末拟自山海关至伯都讷城二千余里之路援照津沽公司原案章程先行设法归商开办此系东三省军务商务应备要工如商办以养路赔累为辞无妨筹动官或酌功官本或于初办生理未旺之时暂行酌贴养路经费总期速效不事机而已此路一成则百货流通利源广集即不幸边疆有事而居中策要亦足控制一切至八干两路之宜归官办者缘所经各地人民尚少他时养路之赀必不及于正干珲春大盘岭哈塘一带地柔善陷工作殊难不可归之商办或曰东南一干不宜筑至珲春致赀强敌此亦不足虑也夫兵强必由国富铁路为收揽利权之要东三省之路不筑则已欲筑则宜由珲春直接俄路欲筑关内各直省路更宜筑至珲春直接俄路惟改狭改宽其车宜保本国利权且近来火器愈精舍海口陆路两项台而外本无险要可凭试观法德奥三国境壤犬牙相错其铁路纵横都会并无所谓城垣不过将台镇守而已如虑藉端启衅则各国早已并吞何待今日夫自强之道铁路固为要图而与之相辅并行者莫如军政请在东三省各选旗兵三千名仿两江自强军制将旧时弧矢刀矛之制一洗而空并又仿照古塔屯田漠河开矿章程变通推广则陪都重地有所凭借自然固若金汤不为他人掣肘夫而后留意屯田广开山矿由铁路以通转运利源日浚商务蒸蒸不数十年可以陋陶朱而轻猗顿而犹虑朝廷之无以自立商民之无以自存也是诚智类挈瓶者矣

　　论办津镇铁路
当海禁未开以前中国舟车之制虽不一例然舟则终不外帆樯篙桨车则终不外牛马人力纵水陆皆通而不能迅速不能期西人来华以机器行舟华人初见之无不骇异今乃购造仿行江海之间乘风破浪向之不敢涉江海者今则皆以为稳妥较帆樯之利十倍不特长江大河之中轮舶大兴即内河小港之中渐渐通行小轮舟几至无省不有向之轮舶往来大江上下驶至宜昌而止今则由宜而上前报纪立德洋行置小轮船一艘由宜至渝用红船保护将见一船可行即各船无不可行瞿塘滪当失其险矣舟楫之便岂尚有过于此者乎然水之不通者不能不由陆而陆路较水为劳且自兴轮船似再无比之速而稳者而西人又兴铁轨以机器行车较轮船为更速较轮船为更妥轮船尚不免风浪之患礁石之虞而火车如无来车碰撞无他患来往之车限定时刻亦无碰撞之患中国之有铁路始自西人由沪至淞小试其技后由沈文肃公购还拆毁可见当时风气未开而未深思其利也今傅相任直督时创兴铁路由津至唐沽其规模本较松沪为大然初不过为开平运煤起见而今则往来如织且更展拓至京至山海关于是朝野咸知铁路之利欲处处展拓芦汉一条绵数千里虽费繁工大而此路一通可以济轮舶之不及京师为首善之区各省仕商之赴都者无不惮于跋涉自有轮舶皆欲由沪赴津不特川资较省而亦可以迅速惟北洋胶冻之时则仍须奔驰于陆路建成铁路之后则通年无阻滞之虞无论运兵运饷可以期而待即装载货物转运效灵而商务亦可以起色惟仅建干路则四川云贵两湖等省自是便利而江浙则仍须[泝](沂)江而上再附轮车计以时日与航海而北亦无以异惟于江苏建路直达天津则商务当更有把握因进口之货多集上海若由汉口转运不亦周折乎本报纪容纯甫观察曾驻美国于彼国之豪富官商如水乳交融极为浃洽回华后请总署入奏　九重请开铁路由镇江接至天津以便与芦汉铁路联络一气督办盛京卿及湖广总督张香帅先后电达总署谓无论铁路工程浩大一时双管齐下中国财力实属不支倘借助他山窃恐目前难应取求日后难归本利不如从缓办理俟芦汉之路既有就绪然后他图庶免棘手闻总署覆电谓既经入奏奉　旨准行未便中止在香帅与京卿老成任重不欲博而不专未为无见要知铁路之举不患将来之无利惟恐举办之无资容观察已集有成自不致有初鲜终二十日本报登总署覆奏一折及观察条陈二十二条乃知此路之必不可缓且知此路之无不可成也折称由天津经山东德州至江苏之镇江府为南北往来孔道必宜专筑一路以为便民兴利之图现值德人借口教案欲修轨道直达济南倘我先造南北干路则德人修路至济南后令其就近与我干路联接使不能再加展拓是此路非但为本国之利权且以杜外人之觊觎建议虽在芦汉之后而情形更较芦汉为急惟自天津至瓜镇二千二百余里道路绵集非易芦汉铁路与比国订借巨现甫解到头批如搭所云渐有端倪耳何容观察之集股竟如此之易耶近来绅商请开设公司等事集资若干官宪必再三查察资本之确实方准开办诚恐绅商有资本不敷冒昧从事必至不能竣事非但贻笑于邻邦尤恐失信于仕商此次容观察之集股一千万苟非确有把握观察亦断不肯贸然从事总署苟不知其集股之已有确数亦未必如此具奏矣既已具奏既蒙允准则此路之成虽非可以岁月计而有志竟成可为操券但芦汉之路前与比国订立合同现闻尚未妥善前报纪解到头批贷银尚属传闻未可据为确说现在情形恐尚有周折总之银未到手未便兴工虽志在必成而时日已不无迟缓津镇之路已集有千万之数想动工之期反可比芦汉为先动工较前则成路亦可较速也说者谓无论芦汉津镇急宜创办即各省之路亦宜联络惟值府库支绌之时举一役兴一事动乞诸其虽有厘金等项可抵抑思中国统计每年所入无外溢之已不敷所出乃偿既如此之巨洋债亦日积日多譬之店铺资本日薄藉拆息为转移必至出利愈多本银渐耗久之罗掘既空必难支持何如静守为自固之计撙节用度俟　国库充足自不难措置裕如免受外人挟制之为得耶曰是不然此皆海禁未开以前之策也现已势成骑虎欲静守而期富强必至束手而无策不

观夫泰西各国之蒸蒸日上远不过百年耳而日本不过二三十年虽仍不免左支右绌而已俨然强大列邦已括目视之此其明证也前报转录香港循环日报云近数年来火车铁路竟至无国不有即素来守旧之国亦既知其能获利逐渐兴工然土地广大虽有数处终嫌无济于事一切货物依然阻滞不通今合地球各国计之轨道之最长者莫如美国德及俄法英次之当一千八百八十七年上半年各国铁路长英里一万里以上者仅八国耳兹计美国铁路长十●万九千余英里德国长六万八千余英里法国长二万四千八百余英里英国三岛共长二万一千余英里印度长一万八千七百余英里至澳洲长一万八千六百余英里加拿大及纽西伦两处共长一万六千余英里统计五洲铁路共合三十一万三千英里此外诸岛国约共一万四千英里此数月前大略之数也十年以来各国铁路之增如此之广而各国财用未见竭蹶可见铁路之利之厚虽经费之巨而究无损于国用也且各国筑路之费岂尽取之官中非借之于民即向邻国通商故现在各国亦无不负有国债惟其合算耳如筑一路需费若干万负债若干万路成之后进利若干万除利之外总使有盈无绌自不难渐渐清偿犹之贸易者借本营生苟能尽心竭力终不致本利尽耗且可稍得余润若以无本而坐守必至无以谋生即小可以喻大惟如此工程须实心办事者多庶处处可以得力处处可以省钱西人办事贵速贵勤虽薪水较大而无旷职之人无间废之时无侵渔之陋习无耗费之用度故事无不成成无不速而中国举事初则惜费终则仍不免耗费此通病也窃意宜仿西法用人宜少而毋多薪水宜优而无刻限时宜速而无缓筹宜有余而无不足用人少则责成专薪水优则人力奋限时速则无闲旷之筹有余则不至有初鲜终四者之中第一用人为急务诚如条陈云所有聘请管事及雇募匠役各色人等均应仿察详慎妥靠之人方许留用仍随时稽察庶少疏虞若有官长荐举友人请托概不收用此条最为紧要中国办事之弊在乎情面情面二字破除最难苟能破除则无才者不能幸进有才者自得施展又何患事之不能成耶现在各国之越而谋者皆跃跃欲试中国而不及早赶办其利权必为外人所夺然若办之不善不特自损其利而利权仍为外人所夺经理其事者可不振刷精神而使一毫无玩怠耶推论及此当事者其亦不以斯言为河汉乎

　　书湘中请开铁路禀稿后
当粤匪扰乱之时到处猖獗曾文正创设团练湘人士因之奋袂而起者指不胜屈于是湘军之名著于天下虽由气运之使然亦关人才之振兴咸知湘人士之百折不回竟非他省可及卒至削平祸乱虽不尽湘军之功而湘人之力居多焉惟通商以后西人足迹几　中国而未尝越雷池一步诚以湘省风气未开而人民皆墨守旧章厌闻变法故至今湘中无西人传教之方亦无西人贸易之处谈时务者往往嗤湘人士为偏执而湘人士亦不顾焉闻当时某大员坐小轮回籍乡人皆有起而攻之意虽墨守之见不无太过而其人心之一与坚定之操自不可及迩者英国因贷一事索增口岸　朝廷已允西人开埠于湖南之岳州大宪仍以湘省风气须迟之二年再为筹办大抵恐湘之人民执而不化骤然开埠通商或滋事端则不可收拾故为此缓兵之策不知能坚定者苟一旦能改弦易辙其所变法亦必有可观自来有根柢之辈不肯随波逐流其不欲变易也必有确实见到之处及其幡然思改亦必有确实见到之处自江建霞太史振兴西学而湖南之风气渐开矣设小轮船往来洞庭上下而湖南之风气更开矣现更设立中西书院学堂人才之墨守旧章者至此而耳目一新观其情形向之不肯变易者至此而唯恐变之不早易之不速初九日本报纪湘中请开铁路禀稿足见湘人士之勇于变易所谓确有见到之处非随波逐流者可比也云芦汉铁路开办之初当蒙奏明北干路工竣再由汉接展至粤南干路其间经由之地或湖南或江西尚未指明地段是原议专注北干固明于本末先后轻重缓急之分惟近来强邻日逼时事日非情形与昔不同则办法自当稍异非徒南干铁路宜一时并举而经由之地且必顺道于湖南者　中国幅广远南北相距万里惟恃大海以通声气今海军既无力能兴设有外变隔若异域呼应不灵必内地造有铁路方可连为一气广东财赋之区中日之役数百万军饷一朝而集南方有此要害不可失也初议由汉至粤绕道江西然较湖南为远今广西铁路已在龙州发端设有人由此接展入湖南境直达汉口附我之背则我所造至粤江西之路利权必为所夺西贡较香港尤近西南洋公司船之货物趋便利必不肯舍近图远其理至明于定计道出湖南则广西之路即成亦祗能为我之支路又云湘中矿产富饶运道一通销极畅而由湘鄂达粤中无大河之隔自彬州踰骑田岭有前广东藩司王之春所修山路甚为平坦因而用之工程较省利益更厚观湘人士此志在必行真所谓不鸣则已一鸣惊人者也说者谓现在经费支绌即芦汉之路借尚未就绪若东建一路西建一路何来如此巨利权未获而所费已不资亦非善全之道以余观之南干之路合三省之财力似无须将伯之助广东筹较易粤商于前议办铁路时自谓能多集股分愿入南干而不愿入北干湘人自平定粤匪以来富甲各省集股亦易若果同力合作吾知利益非但较芦汉为厚成功亦且较芦汉为易也现在容纯甫观察拟办津镇之路亦志在必行此路若成必分芦汉之利不若粤汉之可以独专其利也前者咸嗤湘人士风气未开不料一开之后如此勇往其真确有见到之处故有毅然必为之势吾知别省之效西法居湘省之先将来成效之湘省必不居别省之后即此一已可见一斑矣因乐而书其后

　　论开平创开铁路事
中国自开平煤矿开办以来出煤日多转运非易于是开浚河道用船载运以便销路然水路尚不能十分快便因复拟设铁路以便载运刻下铁路业有成议机器等物均已运赴津沽可以兴工创办矣此路若成则矿中之煤运出极易而销路亦必宽畅从此矿务益当蒸蒸日上此固不待智者而后知也吾因此而叹中国之于铁路实有不得不开之势而以前之迟迟不行殊为失计其已成而复毁者为尤可惜也泰西各国处处有电线处处有铁路不啻如蛛之张网纵横四布无地不然以铁路辅电线之用故其运用货物传递消息捷于影响路虽远而转瞬可达货虽多而顷刻可到其载运之费亦皆甚廉因而获利愈厚观于前报所载英国印度铁路数目以及所获之利可知仅就铁路一端利源已为不薄若再核算铁路运货之水则更属不赀矣中国惟无铁路故虽有货物而转运之费过多即亦不能得利数丈之木负者数人工资若干百钧之货扛者数人工资若干竟有所负之货售作运费而尚形不足者则铁路之用乌得谓之无益哉本埠前曾试办铁路自沪而至江湾自江湾而至吴淞彼时吴淞并无市面坐客往来不过藉此以为游玩之地每人收资三百余文可以往而复来而坐者颇不乏人倘不拆毁而向西人购得此路归中国人管理俾往来行人得以快争捷足吾知坐者必将日盛一日将来吴淞亦必蔚成市从此而扩充之迤逦而达于苏州则苏垣之元气可以早复再推而至镇江至金陵联络一气其利当不可胜言愈推愈广而浙省各府以及八闽三江纵横旁达中国地虽辽阔局势不难团聚加以近来电线一通亦复推暨殆遍中国之兴何可限量而遽无端拆而去之中国之失计也说者谓铁路之利中国亦未尝不知止以创造之费实属不赀故人皆望而步不知此等事皆当逐渐而来譬如上海一路为之嚆矢立之根基而以所得之费计其开销积其盈余而稍稍扩充造得一里即有一里之益推得十里即有十里之益由十而百由百而千由千而万皆循序渐进所谓得寸则我之寸得尺则我之尺持之以渐需之以久当必有无难推广者假如现在开平之铁路不过仅藉为运煤之用其后稍推而广而以一路至黑龙江可以防东三省之变又以一条至京师可以资拱之用将此路所余移创彼路兵家所谓步步为营之法虽旷日持久而必有成功之时向使上海之铁路未拆则此时当必有早经推广之处不必迟至此时始以开平为先路之导也举事者惟创始为最难上海之开设铁路事之创者也既有所创即不难于因乃于所创之举而截然顿止则欲因而无可因阅时既久而始有开平之举则事实与创始无异成之更非易易即开平既创之后汲汲焉以推暨为急而已迟之数年矣夫中国之出产并不逊于泰西泰西之贸易未必工于华人而泰西以有铁路而载运便捷遂日见其兴发不已中国自安苟且而利权不能自主反为西人所夺此其故可知矣譬诸奕棋起手最难能者无端下一闲后来皆可得用不善奕者举棋不定既下子而后拈起沈思良久而后下之即使慎密有余而迟速之效不同矣譬诸博者先下手时资不甚巨其后就[赢](嬴)钱而滚之盈千累百不难也不善博者刻刻防负即已下注而犹有迟疑幸而得胜则于愿已足而不复再图大举一负则孤注立尽翻本为难即使有偶[赢](嬴)之时而其多寡之数不同矣即小以见大创大业举大事何莫不然上海之铁路亦棋中之间也既已得用何妨就嬴钱以滚之成而复毁则已下子而复拈起已下注而犹迟疑如是而欲求其必胜也乌乎可哉虽然成事不必说矣及今而为之犹未晚也窃愿当轴者为之一其计焉尔

　　陇右铁路说
客曰今日之时世何一处可以不讲商务何一处可以不求矿务亦何一处可以不办铁路乃兹三者甘省竟无一能焉仆居甘州也久尝为甘省筹治法曾论及治甘之道首要在于铁路夫铁路之巨工艰豫鄂等省尚力有不逮奈何责之于甘顾论甘省之力固万不能有铁路而论甘省之势则又万不可无铁路何则铁路乃商务矿务军务之总纲也无铁路则商务难矿务难军务尤难无往不难甘省其何以自主哉然使新疆以西俄人永无铁路则势相均力相敌尚可以高枕无忧如其一无一有则有铁路者胜乎无铁路者胜乎此不待机两阵之间早知其不敌矣第袖手不为祸患尚在十年以后勉力为之艰大即在耳目之前较远近权苦乐所以甘为牛后不为鸡口是真大可惜也余曰是则然矣其如力之不逮何客盍就力之能逮者言之乎客对曰为今之计莫如急使人觇俄观彼之所为铁路者奚若吾乃可以所从事俄人之筑铁路也考之西报互有异同究之起于何省何地始于何年何日核计已成之路共有若干未成之路尚有若干计里推算迨抵吾之边界当在何年何日是否分段齐筑抑系逐段挨筑每宽若干尺长若干丈每段用铁若干用木若干用碎石若干用工匠民夫若干难易均算每里约用若干以上各节均未有确切指实者其所言者不过曰俄之铁路已抵黑龙江矣又曰已至珲春矣言之者虚而无薄听之者遂司空见惯其漠不关心也固宜夫泰西立国商与兵相表里筑铁路为通商计即为用兵计也铁路未成则徘徊审顾而不敢轻发铁路既成则雨骤风驰而不可遏抑所谓守如处女出如脱兔正兵家之善策也俄人铁路所抵之处即吾边疆吃亏之处顾可脑后置之乎论俄地之荒较我中国北边为尤甚俄之支绌较我中国部库为尤甚乃我之力不逮俄之力反能逮是必有说以处此矣计惟有择精明强干者若干员并带灵工巧匠若干人前往彼国考察一切用心学习以便我国将来之用而于彼之情状了然于目灼然于心以为两相抵对之计当今中国之人稍有见识者皆以俄患为虑思御外侮莫如强兵强兵之术首在致富致富之策要在通商通商之利要在铁路铁路不兴则诸凡不便即诸凡艰难届时为之则恨其晚先时言之则斥为诞此殆所谓膏肓之疾仆则既言之矣言之匪艰行之维艰有非常之人然后有非常之事是所望于识时务之俊杰肩大任之英雄耳余闻客言不觉咨嗟太息而起曰客语虽露愤激颇亦切中时事铁路之举往往为清议所赀甘肃新疆之铁路尤为谈时务者所不暇及尝闻之余友蒿目生曰全疆大局不患饥而患贫仓多余粟而兵饷必求规银矿有铜铅而沙漠可通商贩形势散漫转运艰难百物昂贵粮食独贱农民因之解体俄人耽耽于疏勒边徼处心积虑不止一年未得休息彼国铁路一在托波尔省之求冕城距我伊一千五百俄里一在撒马尔罕省城距我疏勒二千千余俄里英属印度铁路之在纳尔坪提者数年之后亦当与莎车州相近两邻布置不遗余力边界首尾七千里距省十余站或四五十站而新省驱车至兰省需时两月有余所需者白金与军械兰州仍一无所有当更求诸远省鄙人足迹虽不到陇右而耳熟者已能详之然则该省边防安可不及早预备该省时务安可不及早整顿而铁路之筑尤为万不可缓者已夫中国之防俄大段在东三省不知西边亦未尝不吃紧惟东三省尚可布置而西顾则地瘠民贫无可筹措若信如客言则竟一筹莫展虽有善者亦无如之何矣虽然俄国与我甘省新疆接壤之区其地之瘠倍于我其民之贫倍于我而俄乃不遗余力孳孳于铁路之工不置安有中国而竟不设一谋坐以待毙者乎 

　　论苏沪开筑铁路
按苏州地方本系中国第一繁盛之埠自上海作为各国通商码头之后乃日渐衰败沿至于今不能复振设使当日一既通商便即开此铁路则苏州固犹一繁盛之区也无如当轴者计不及此并大小舟亦再三再四不准驶行拘泥成见固执不通实不值识时务者之一哂方今日本竟直入苏州通商矣日本既入各国继之即我中国不自筑铁路他国亦必有代为创业者倘不筹及则利归于人此香帅所由亟亟以图不俟终日者也苏沪之铁路既成吾知湖州丝业中人必自能集股筑路以达于苏即杭嘉两府之人亦自能招股筑路以达于苏祇须官一提倡或且不藉夫官家之力焉南路之工不过如此北路之工则由苏以达于镇江以达于江推而及之当亦不难耳至于由扬州以达于清江浦当责令盐商集股以开之由清江浦之家营以达于芦沟桥则路途较远工程较大当由江苏山东直隶三省合力办之或分任以本辖之境亦自轻而易举前议先办由湖北以达东乡之干路然后再筹办各省之枝路以致数年之久未能举行当时若从合肥之议先筑津通来往一路则早经告成其益已着可以杜言官之口可以奋入股之商讵不甚善君子不以人废言此议则合肥为当得此时仍先筑苏沪枝路可见事必由渐而成未可一蹴而几也不观日本之铁路乎夫固枝枝节节陆陆续续而渐积于成功不似我中国之旷日持久徒托空谈也我中国既以空谈失算于前迄今乃筹及小试以奋于后时乎时乎真再不可失之会也然非香帅之留心时局勇于任事可其无一人焉能创此举者噫国事之不可问皆一般悠悠忽忽素餐尸位诸公之所酿而成也目前苏沪之铁路不过发端之始所重在既行之后公事称便商情称便行旅称便民心称便所不便者盗贼耳及其益大着则定有人焉争先追步急切跟踪或不待夫官之劝谕而早自集股呈请接续以扩其路驯至于各省皆通无处不筑者是此路特矢篙矢耳所望承其乏者勉乎哉无浪费无愆期是为第一要议其次则工程不可草率也委员不令众多也此外诸事则一督办两总办皆属卓具经济铮铮有声之人定能措置裕如不招谤毁可以预卜无待蓍龟更可卜此路既成商民胥称利便而转恨夫兴筑之晚焉昔年有某西人者创筑吴淞至上海铁路一条计程四十余里业已行驶多日人人称便乃两江督宪沈文肃公独以为不可严饬上海道照会西官将此路拆去西人难之嗣经会议多次认偿其造路之本银二十五万两而将此路之车轨车辆及一切器具载往台湾听其安置闻此等车具一切弃置多年旋就澌灭噫空掷二十五万于虚牝惜哉惜哉当其时曾有人叩及文肃谓公何以意如此公答曰此事吾知中国将来必行然使继吾任者行之吾不愿将来青史大书特书曰中国之行铁路自沈某始耳其人悚然而退不复敢进一言噫以数万金之程本而遽偿以二十五万金又复弃其物如泥沙诚令人至今惜之而今果有张香帅者眼高于顶独出冠时毅然然不待询谋佥同遽尔兴兹铁路不可称为伟人伟略卓识卓见识时务之俊杰耶承其乏者其勉所以利国家者在是所以利商民者在是独不合利夫委员司事与一应差保耳矧此事为中国第一次创行之事西国之章程固当一意率循不可妄为更易中国之弊窦尤当加意防范不得任其滋生凡事必慎终于始未可少事忽略乎此为发端将来之踵而行正不知几十百处所以奉为前事之师者固不当慎之又慎耶吾喜闻苏沪之果将开办铁路也故纵论若此知我罪我所不计耳

　　论吴淞铁路
天下有至美之事忽变而为至难之事令人行止去留无从计者如今日上海至吴淞所设之铁路一事是也夫铁路一事若在欧洲各国均已习而安之其游客行商载货运物无不倩用火车每日昼夜可行三千余里万里之地三日可至其迅速安有能更捷于此者故泰西诸人往数里之地尚用马车少远者皆附搭先车矣价值虽昂然以道路之远而计算之则价值尚非过昂也尤妙者遇战争则解送军需值灾荒则转输谷米俾军营无缺乏之虑饥民鲜庚癸之呼其便岂有过于此者即如去岁印度一遇旱灾已成英之驻印总督即传电报告于英廷英廷即命各处火车轮船运米往印以救灾民故能使区无一人饿死者若使印度亦如中国山西电报火车轮船三者俱无则诸事安能若此之速灾民又安能全无饿死之人乎此亦足见火车铁路之大有益于人世也岂可因其仅为外国所尚遂视为不甚爱惜无足重轻之物乎故英人常有言曰中国进京之路若肯由王家营一直均铺铁路至京改用火车来往之人一日即可以至既能免道路之阻长又能无盗贼之肆扰岂不快哉连日上海火车公司散纸一张上载论铁路有益于中国等语其文系西人所作语多难解细详其义大约系劝中国无毁上海至吴淞铁路之事但此事恐中国断不能从缘设此路之初中英已多龃龉故燕台会议之时威公使传谕此路公司暂行停止议定之后此路已经中国购买俟英人行走期满即交中国收管传闻收管之后拟将此路全拆移往台湾以为运煤之用现在铁路公司深以为惜故作此论劝止第阅其中所言英国创造铁路之时亦均费尽大力英人于此等事深信新而初作之时尚复许者半而阻者半何刻下华人于西人所行诸事无不极力而肆诋深恶而痛绝乎又安望其皆信从也但论中又言自造路而后至七月十七日已有搭十六万一千三百三十一人查此路于去年闰五月初九日开行火车中又停止数月至本年七月十七日为时未及一年而搭客来往吴淞朝去夕回下坐仅须钱三百六十文较小车更省且途间延不久故人皆称为便是以搭客如此之多而曾经乘坐者亦皆愿常行不毁也然中国必欲毁此路者亦有故焉英人深知此事大为有益但当力劝中国为之如轮船枪电报等事亦均次第效行矣何必于铁路一事而独皆行之以诡计无怪中国之不允也今若此路不拆恐英人援此以为例他日又在他处再造一路又须与之购买是中国本欲兴此铁路因此反多一周折也此圣人所以有欲速则不达之言也嗟乎铁路本属至美之事而英人必欲强中国为之而中国不愿为人所强乃反变为至难之事矣故欲与人为善者岂可不知择术哉

　　书淞沪铁路图说后
书后即跋尾也跋尾之例简而赅奈何洋洋千余言纵笔所如不自检束毋乃蹈鸿文无范之讥乎曰此论时事非古文也虽破例庸何伤考西国铁路之车权舆于西历一千六百六十年即我　朝顺治十七年然惟以木轨行马车耳至一千七百十六年即我　朝康熙五十五年始以薄铁作车轨由是而日新月异精益求精迄今欧美二洲中错综若蛛网然无一处无火车之诚以火车之有利无害环地球上几于尽人皆知是以岁有所增而获利亦几不可以数计也我　中国通商开埠以来逐渐效行西法造轮船以行江海也制枪以利兵戎也兴电以通消息也举凡有利于国计有益于民生者无不师其成规以时创办独此火车之路惟一试于开平矿务局再兴于台南北之间至上海之有火车实惟西人发其轫当时人皆称便汽机一发附之者如蚁慕未几政府即筹价购归以免外人之敓我利权其策诚善矣奈何购归后竟收而藏之不复以时行驶坐视其铁木锈腐轮轴凋零平白地将二十八万五千两帑银付之一掷噫吁嘻政府之规画如是而尚望能风气之大开乎幸也迄今阅历将二十年大吏渐知西法之不可不仿效又以昔岁大遭日本之挫亟思力致富强于是芦汉之干路准兴而先于淞沪小试其事今已大工将开矣万锸如云可立而待落成之日不难预期由是而渐推及苏州渐推及芦汉渐推及粤东西但得当事者运以精心持以定力安见二十年之后中国铁路不尤较盛于泰西哉窃谓铁路之利厥有数端一利运漕济中国　天庾之供皆由南省运往运河输挽阻滞堪虞自经轮舶代装固已便于漕运矣然由津而通而轮入京邸历经周折运费仍属不赀铁路兴而行驶如飞以期而达遄行既便而运费自轻矣一利征兵古语有之兵合则强分则弱　中国二十一行省纵横万余里一遇兵警羽书征调未免有缓不济急之虞沿海地方尚可由轮船装送至内地则日行数十瑞安所得呼应灵通有铁路而络贯通虽千万里之遥亦可互相援应联数省为一气即一兵可以抵数兵向之患其分者今即可以使之合更何患声气暌隔征调不灵乎一利振饥十余年来由豫而晋而燕齐而滇黔天灾流行饥黎载道筹振之士力尽筋疲常苦腹地告荒有糗粮而无从运至得铁路以飞刍挽粟而金玉粒露积盈仓载之车中立时可达彼百千万哀鸿涸鲋当不致饥肠辘辘槁饿荒原矣一利运货方今中国渐兴矿政如铅如铁如铜如煤逐渐试开取之不竭顾各矿皆运于山泽非若濒邻江海者可以运上轮船虽天地菁华以时发现而高如山积终难运售于四方苟得铁路告成即可利于载送纵距海口千百里亦断无扞格之虞尚何患阻遏难销终年积滞耶以上四利谋国是者当已早筹及之夫安可畏难苟安不思及时兴办乎而淞沪铁路则局面虽小其利更有超出寻常者上海厂局如林罗致工人何止千万其家于吴淞宝山江湾诸处者向藉小轮船以往返不特船小人众实不能容抑且开驶必准其时无计早趋工所今得乘火车以来往则日开数次可随时附之而行而且车辆蝉联虽千百人之多尽可同时并发一利也吴淞口淤塞有年外洋各国公司船硕大无朋艰于入口运来货物咸赖驳船以转运抵申水既昂货必加价今可由火车转运运必大于驳船不特火车获利无涯而货价从廉销售亦必形其迅速二利也上海地窄人稠迩年来房屋虽日渐增添犹恐无从赁住兹则轨道所经之处人必聚市面即可振兴向之以人满为忧者至此得以舒徐开展三利也吴淞口为江南重镇虽系轮船入黄浦必由之路然惟兵营棋布市廛则不甚繁昌兹既铁路开通则货物云屯客商星聚市廛之盛不卜可知未及数年畅旺必同于沪上四利也祇此区区数十里内而既设道利赖即已无穷然则由苏州而芦汉而奥东西苟能铁路成功我　中国纵贫弱有年讵难立着富强之效海隅下士何幸生逢其会目见此千载一时之盛事得以欢欣鼓舞于不自知哉因缀芜词以当他年之左券

　　五大洲所造铁路多寡并造费数目考
海禁开而风气变西法行而制作精于是轮舶驶矣电线通矣说者谓千古未有之于今尽辟矣岂知利国便民而为事之尤者更有铁路在所惜中国未能盛行耳计中国铁路已成者惟山海关至天津一条将成者惟天津至芦沟桥一条两处合计不满英程千里若汉口至津之干路议而未举中国之行事何其因循也亦知五大洲各国之铁路已几地球乎亦知各国铁路之费盈千累万在所不惜乎今试就见闻所及约言之星輶考辙作各国铁路表列美于前独以英程计里核至一千八百八十六年美车道有十三万七千九百八十六英里而不言造费余国皆以法程启罗密达计里均核至一千八百八十四年为止德车道三万七千五百余造费每里三亿二万七千有共计一万二千零三十七兆八亿五万一千余佛郎法车道三万二千四百余造费每里四亿零二千有共计一万一千四百八十一兆九亿六万九千余佛郎英车道三万零九百余造费每里六亿五万八千有共计二万零三百九十六兆四亿五万余佛郎俄欧洲车道二万六千有亦不言造费顾俄以亚洲车道通计之其数不以此止是数国之铁路皆在三万密达以上为数之最多者以下奥车道二万余义车道一万余造费每里亦皆三亿有至若瑞典比利时荷兰士而其车道递降至六千四千二千一千余有差为数之较少瑞典造费每里仅需六万五千佛郎有又费之最省者其表之大如此又考时事新论铁路图一千八百八十九年美车道十六万一千三百九十七英里一千八百八十七年各国车道德二万三千五百七十九英里法二万一千二百六十一英里英一万九千五百七十八英里俄欧洲地一万六千二百两十七英里日本约言八百英里按此图与前表相去三年而各国铁路之增加美二万余德法千余英俄数百欧美车道多寡之数可以得其大概矣而惟亚洲之日本及俄境亚洲之西伯里亚表既未之及图又仅列日本而约言之且无词组及造费然闻亚洲西伯里亚新路计英程四千七百八十五里估定筑路造车设站诸费共需英金三京六兆七亿六万五千磅每英里约七千六百八十镑较之欧洲费省一半有由是推之同处亚洲之日本可知而中国亦可知矣虽然车道之多寡可以核实而造费之数目殊有不同如总计各国造费一篇言俄道在欧者每里二万镑而西伯里亚之费不同矣言美道每里一万一千镑有及考美益希而洼泥阿二道每里又需费二万六千三百六十镑矣英道有每里四万三千镑者有每里七万三千镑者如兰卡赛一道每里五万二千四百镑尼司考突一道每里二千镑其数目相去悬绝矣前表所列之造费想亦通扯言之也总之事道莫多于美利坚而中国尚不逮土耳其造费莫贵于英吉利而中国微昂于端典此其大较也

</div>
    <div class="pagination">
<a href="皇朝经世文统编_page241.html">上一页</a><span>...</span><a href="皇朝经世文统编_page237.html">237</a><a href="皇朝经世文统编_page238.html">238</a><a href="皇朝经世文统编_page239.html">239</a><a href="皇朝经世文统编_page240.html">240</a><a href="皇朝经世文统编_page241.html">241</a><span class="current-page">242</span><a href="皇朝经世文统编_page243.html">243</a><a href="皇朝经世文统编_page244.html">244</a><a href="皇朝经世文统编_page245.html">245</a><a href="皇朝经世文统编_page246.html">246</a><a href="皇朝经世文统编_page247.html">247</a><span>...</span><a href="皇朝经世文统编_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
