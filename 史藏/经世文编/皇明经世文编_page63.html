<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 63 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 63 页/共 172 页</h1>
    <div class="content">　　前者奉　圣谕及广西事、臣以平日所闻、复参众论、而得其说、请具陈之、夫广西之蛮。种类不一深入溪峒。与土官连结。依附郡邑。则皆良民。地甚沃饶。民亦淳厚。洪武永乐间、总兵官山云韩观、相继为治、威信既孚、地方以宁、正统以来、蛮贼纷起、或数十人、或百余人窃伏道路、拦截江船、掩刼村堡、杀夺掳掠、以为常事、至攻掠城邑、亦不多见、况蛮贼时相仇杀。自伤亦多。是当时为蛮夷者亦未甚得利苟得安静爱民之官。重信义轻功利以固守之。则民有生计。蛮夷兵将化为良民矣。奈何当事之人。既不求自强之道。又一切取办目前。无志者招蛮贼以施犒劳之恩有志者藉土兵以为剿捕之计征调频繁。糜费无巳。土官自是玩狎军威骄纵难制。往往治兵相攻。或潜通蛮贼。出没为患。甚则陷城夺印。无异古之战国。继之以屡次大征。民困势危。十倍于前。故为今之计。只当申谕总督大臣。听其就近。自择守令。而重其任。责以省刑薄敛。减徭役。勤农乘。以厚生。练民兵。固村寨。时瞭望以相守。以饷兵犒贼之费。为设险习武之资。贼来互相援救。贼去不必穷追。而又简任参将守备等官。责其廵哨往来。以通客商。沿江伐木。以去险蔽。至于商舟犒军之费。往年巳有常规。不必禁革。惟戒其怠惰。与夫克剥而巳。广西用土兵亦是救急之计不知一意□觢其或与贼相遇。小小胜败。不当深究。一以付之总督官而不从中制则土兵不必频调贼计无所复施不出二三年间。吾民有安居之乐。有能战之勇。自足以动蛮夷歆慕之心。折土官强梗之势。然后正法令以治土官。布诚信以来徭獞。如是而犹有未服。乃择其一二稔恶者。提兵取之。以令其余。威德并行。谁敢不服。由是而兴教化。正风俗。视中外以治广西。岂有不平哉。但总兵大臣自择守令一时未遽行臣思一厺。似为可处。惟　皇上以此下之内阁。作一旨令吏部行之。即沛然矣。臣闻广东与南贑郴永等处。于广西水土相宜。地方附近。故于各处蛮洞事宜。习相闻见。若就各处举人监生中。选其年力精敏。节行可观者。前代岭南设尚书行省就近铨选即此意也州县举之廵守。廵守举之抚按即会总督大臣。按地方官员之缺。量其才力所宜。奏请于　朝下之吏部。听其札付。就彼给与冠带。分布各州县。或掌印。或署事。量与分例口粮而不给俸。试之三年。巳有成效。然后陆续起送赴部。而实授知县判官县丞主簿吏目等官。其不堪者罢之。则吏部听选之官无不服水土之忧远方不缺之员无经年旷职之累凡修举一应事宜、可朝出令而夕及于民矣唯圣明裁之、
　　论大同事宜疏【大同边事】
　　臣在吏部数月、询访民情、尤以大同边事为急、说者人人不同、葢人情各畏身家利害、所以都不肯将镇廵总兵等官真情说破、及访过数十余人、始得其说、大同军士不靖。特以贪官欲利身家。贪将欲便侵克。故不肯加意一整理耳。所谓贪官欲利身家者。兵备等官。不肯随军纪功。止是大家聚在大同城中住过。但遇紧急声□。只写着数角文书。调遣一番人马。各城堡受祸。都不计较只要不损所发军马则自喜以为幸不失事免参提而巳所谓贪将欲便侵克者。总兵等官不肯休兵养锐。止以调集各城堡人马。攒操为名。每于无事之时。只以按伏预备为词。侵克粮料之计。各城堡良民骚扰。都不计较。只要每月扣得数十军马行粮。则喜以为彀我侵克。可还债买官而巳。为今之计。只在用人举法。计之当甚密。行之当甚速。令大同城中总兵参将游击各部下。但系原调攒操各城人马。俱令照数发回。就着各该城守备。编入行伍。自统领之。遇有小警。即公同纪功官员。亲行督战。不许在城坐视。贼来势盛。则坚壁清野。俟其散掠而截杀之。平居禁戢军士。不得骚扰。苟非临镇请兵不许擅自调集如此则守备不致虗设。百姓不致怨嗟。地方保无他变矣。又大同止以攒操招各城堡。即因攒操调散以惹各达贼乘虗而入人皆知之。所以隐忍不敢以告者一则畏总兵官失花销钱粮之利。一则拂守备安乐妻子之心。致其恠恨以生不测之祸也。但一旦散攒操之卒。又当为处卖房屋。使之莫不得所。则见在乱卒。尽失所援。然后假沙汰老弱之故。时简阅之。不出三月而大同一边。帖然于法度中矣臣以此说问李承勋。承勋谓其平日所闻。正是如此。
　　皇明经世文编卷之一百八十一终
　　皇明经世文编卷之一百八十二
　　华亭徐孚远闇公　陈子龙卧子　宋征璧尚木　何刚悫人选辑
　　李恂恂如参阅
　　桂文襄公奏议四（疏　序）
　　桂蕚
　　疏
　　进舆地图疏
　　进舆地图疏【舆地图】
　　臣惟隆古帝王。求讲政务。亲与其臣。面相可否。犹惧其未也。乃陈地图焉。于是乎九州岛岛岛地域广轮之数。民情土俗之宜。如指诸掌而后行之。是故一时允赖。我太祖高皇帝奋起民间。人之情伪实备尝之。地之险易实徧历之。　太宗文皇帝。亦与有间关之劳。故当时延访儒臣皆出其胸中之实见所以斟酌损益百代之制。百六十年未易改也。自时厥后。　列圣相承。虽莫不具　上圣之资。而视　祖宗之实。尝周游民间者有间矣。是以延访之典。或作或辍。　当是大臣虽多正人而才力不足以振起弊政故事业所见止此孝宗皇帝尝锐意行之。终以不能徧知人情土俗而止正德以来。积十有六年。上下之情。于是大隔。而欺蔽遂有不可止者。则所当修复　祖宗之旧。使上下各得自尽正在今日。臣待罪辅臣、愧无裨补、乃者备员吏部、凡遇考绩朝觐官员、密加访问、于地方之民情土俗、亦各得其一二、除摘其论列之近似者、装成三册上请施行外、敢复即天下土地、分为十有七图、各具叙纪、又装成一册上献、伏惟　皇上清闲之燕、复披此图、必如我　祖宗之亲历地方者。然则延访之际皆有实据人岂能欺之哉
　　序
　　大明舆地图序
　　北直隶图序
　　南直隶图序
　　山东图序
　　山西图
　　陕西图序
　　河南图序
　　浙江图序
　　江西图序
　　湖广图序
　　四川图序
　　福建图序
　　广东图序
　　广西图序
　　云南图序
　　贵州图序
　　四夷图序
　　大明舆地图序
　　右今日舆图全盛如此、臣闻古二帝三王、统一区宇、血气之属、莫不尊亲、凡以功德并隆、而仁泽广被之效也、后有作者、靡不威加海。内、功成混一、然而尊亲之意微矣、惟我　太祖高皇帝用夏变夷、思与天下更始、非有利其土地人民之心、是以中外华夷、莫不向风、及今百六十余年、而有司失此意矣、土著之民。困于征求。边疆之士。苦于战鬪故国或异政、家或殊俗、于是有一统之名、而迄不见一统之盛治、孟轲氏所谓盍、反其本者、其不在今日乎、臣谨法周礼职方氏、取两京十三省四夷、约而为图者十六、稍加叙次、义兼详略、而冠以是图、要以见别五服、等华夷、审方官人、任土作贡、戢、农兵、谨封守、兴地利、饬人材、紏违逆、弼教化、协风土时势之宜、章柔远能迩之治、皆不出此道、又将以明我　皇上所以光昭丕业、克应天心者、惟是好生一念、庶天下百司、于道知所向而不虗役其志云、
　　北直隶图序
　　北直隶占冀州地。京师即金元旧都也。扆山带海。有金汤之固。真定以北至于永平。关口不下百十而居庸紫荆山海【俱关】 喜山夆古北黄花镇【俱口子、在顺天府东北境、】 险阨尤着。故蓟州【顺天府属、】 保定重兵屯焉。山后诸州【自宣府东南至辽阳俱是、】 故我大宁都司地也。自　国家弃以与虏。【今朵颜三卫是、】 则居庸之外所恃以为藩篱者宣府耳广平以南。四方水陆。毕会于临清。【山东属州】 转漕京师。辐辏而进。若天津又海运通衢也【国初江南粮运俱从海道。今废惟蓟州运道犹通。】 河间真定保定之间。多达兵营坞。其人性犷难驯。且东安霸州武清【俱顺天府属、】 而东野旷人稀。奸宄伏匿。颇基腹心之患。迤山一带则樵采耕牧之利居多奸人每窜其中有司病之葢赋繁民困。户口流亡。虽畿甸同风而顺天之马政。【寄养马匹、】 河间之水潦患尤烈焉。
　　南直隶图序
　　南直隶。古扬州地。南京即六朝旧都也。我　祖宗创业。实基于此。然江限南北。古今恃为天险。江北则徐颕二州。【凤阳府属、】 地跨中原连数省并称雄镇故淮安特建兵府。【漕运衙门】 守以文武重职。虽职司转运亦示控扼之势焉江南则安庆当长江委流。西控全楚。【江西湖广俱楚地、】 为江表门户沿海兵戍。本以备倭。而崇明常熟【俱苏州府属县】 之民。间作弗靖。与江洋一带出没波涛。肆行剽劫者。不可胜计。故今江防海备。其重一也。若庐州则民习游惰。地不尽利。凤阳习俗本同。加以高墙留守之冗费。故皆易以告饥。苏【苏州、】 松【松江、】 则田赋不均。供亿日困。丰沛【俱徐州属县、】 之间。浊河泛滥。几沦鱼鳖。转饷既艰。民亦凋瘵。葢水患莫甚于斯者也徽州多山少田。民逐末利。风俗用偷。池州在山麓江浒。军民统理不一。寇盗因以窜匿镇江则当京口之冲。凿山围水。海潮出没。土田岁易处。【谓山田多荒、白围田多坍江、】 民劳苦矣、
　　山东图序
　　山东古青州地。外引江淮。内包辽海。西面以临中原。而川陆则悉会于德州。【济南府属、】 自海道既废遂以其西境为馈运通衢南尽邳徐【俱南直隶州、】 北泝天津。岁有河【运河、】 患筑塞挑浚之劳。舟车牵挽之役。所在不免。而兖州水潦为虐。则民之疾苦莫甚焉。矧京储边饷之外。王禄是供。六郡征输。于斯为急。而青【青州、】 济【济州、】 之间。号多矿贼。禁戢尤难。公私葢交病之。辽阳不设郡县葢　圣祖初意欲军多民少易于式遏而不知军卫每多逃移不如郡邑户口充实也若辽阳【辽东、】 自为区域。地本膏腴。旧皆郡县民用安土设卫以来生齿稍稀惟迁徙谪戍之人多归焉虽渐规恢复可也登【登州】 莱【莱州、】 本海运故道。然势险难图。【成山沙门一带、多海碛、运船至此辄坏、】 稽之往迹。则平度州【莱州府属、】 东南有南北新河。【水源出高密县、至胶州分流、为南北新河、自胶州入新河、西行□百四十里、即至莱之海仓、复入北海、以其自胶抵莱。故又名胶莱。元时所浚以避迤东海道数千里之险者。】 葢尝治闸。【故迹在迤北新河店海潮所通、自此至止八十里】 以达安东。【卫名、在青州东南境、】 则避开洋之险。宜亦有可讲者
　　山西图
　　山西古冀州地。背临朔易【沙漠是】 表里河山。葢有俯挹中州之势焉。忻代【二州俱太原府属】 以北。虏数内侵。故大同特设征镇。与延绥【在大同西】 宣府【在大同东南】 互为声援。鴈门偏头宁武【三关俱在太原北境】 并置关戍。虽烽火之警不殊。而套【河套】 贼为急。且保德河曲【保德州河曲县俱太原府属】 之间。与虏仅隔一河。【黄河】 稍或撤备则门庭皆勍敌矣。若蔚州【大同府属】 之矿徒临晋【平阳府属县】 之屯卒。【藩府屯军】 潞城【潞州属县】 之逋民。并以山谷阻深。乘时抄暴要亦不足屯结也。然边饷既广。宗室弥蕃。一切供输。自岁赋之外。皆仰给河东之塩课。三晋之民。劳瘁甚矣。而边卒方且呌呶待哺。帅臣号令。为之不行。此则积习流弊。非渐图之不可也。
　　陕西图序
　　陕西古雍州地。山河四塞。形胜甲于天下。然平凉固原【平凉属州】 一带。畜牧蕃滋。外乏屏蔽。胡骑渐巳侵入巩【巩昌、】 凤【凤翔、】 之墟。若延【延安、】 庆【庆阳、】 则原野萧条。兵亦精劲。宁夏则跨有贺兰山黄河之险。虏难驰骤。故为备差易。葢本朝开拓以来。受降故城。【唐张仁愿尝筑三受降城于河外以御虏、】 久弃不守。自移镇榆林。【延绥镇城、】 河套【延安北境是、】 尽为虏有。烽火遂达于内郡矣。甘【甘州、】 凉【凉州、】 以西。左番【西番、】 右达。【北虏、】 而肃州尤孤。故土鲁番【在肃州西北二千余里、】 辄肆侵犯。以为河西忧。洮岷西宁。则地入西羌。【西番、】 实与四川、同患苦。且亦不剌【北虏小王子枝将、】 以残孽窜居西海。【在西宁西境、】 番人渐以南徙。【今松潘月章腊地方是、】　国家既失茶马之利。【每岁番人献马易茶、颇资其利、】 而逋寇生齿日繁则西境腹心之祸也。若汉中之襟喉巴蜀。潼关【在西安府东南、】 之保障全陕。并称重地。而险者在我矣。然所在罄力以供边。奉宗室。而平凉尤甚。闾阎愁苦。又何加焉。
　　河南图序
　　河南古豫州地。阃阈中夏。四方辏进。葢彰德则控河北。【今北直隶是、】 嵩洛以蔽山南。【今陕西南境是】 南阳汝宁。直走襄黄【襄阳黄州俱湖广属府、】 之郊。而开封则其都会也。由开封以泝卫河。可以漕山东。沿汴泗可以漕淮。故言形胜者次关陕焉。然分建宗亲。班禄无艺。以今计之。岁赋几至百万。民亦劳矣。且归睢陈州【三州俱开封府属、】 一带。地兼数省。统辖非一奸人常藉以首难。剿捕则溃逸四出祸延他境。彰德道出赵【山西、】 魏【北直隶、】 之间。军民左右属盗虽敛迹。而牵制之患。实与归德同。若考七郡之地。山水环互。民物茂实。则汝宁为优。铸山猎野。依凭险固。强弓利弩。出乎其间。则河洛【河南】 为着。然上地未辟教令未驯。非课农宣化加意拊循。则寇盗劫夺之祸岁不免矣。
　　浙江图序
　　浙江古扬州地、崇山巨浸、所在限隔、然嘉【嘉兴】 湖【湖州】 与江淮相表里严【严州、】 衢【衢州、】 以徽【直隶徽州府、】 饶【江西饶州府、】 为郛郭。左信郡。【江西广信府、】 右闽关。【在福建北境、】 大海东蟠。绕出淮【淮安、】 扬【扬州、】 之境。斯固四通八达之区也。安吉长兴【安吉州、长兴县、俱湖州府属、】 以西。本山越巢窟。界在广德【南直隶州、】 之间。上无兼辖之司。讼讦繁兴颇号难治。嘉湖宁【宁波、】 绍【绍兴、】 四郡。则震泽【今太湖是、】 东海之所经也。淜冲淤壅。大遗三农之害。而塩徒【嘉湖易通舟楫故私塩尤多、】 之患次之。处州之民。多依山盗矿。动至数千。持之则激。缓复驰纵庆元【处州属县、】 松溪【福建属县、与处州接界、】 一带。岁被侵暴。温【温州、】 台【台州、】 并海而南。信宿【再宿、】 达于福宁。【福建属州、】 估客良便之。然不能不防他寇也。若倭夷奉珍入贡。则风帆直指宁波。突至倏来。，黠诈叵测。先事而备。其在定海【宁波属县、即夷舟所从入、】 乎。
　　江西图序
　　江西古扬州地。当吴【南直隶、】 楚【湖广、】 闽【福建、】 粤【广、东】 之交。险阻既分形势自弱安危轻重常视四方若保境和民。则九江独据上流。牵制沿江州郡。且密迩南康。滨临巨湖。【鄱阳湖、】 盗舟四出。不可无备。南【南安、】 赣【赣州、】 之间。则汀漳【汀州漳州俱福建属府、】 雄韶【南雄韶州俱广东属府、】 诸山会焉。连州跨境。林谷茂密。盗贼之兴。斯为渊薮。故设廵抚重职提师以临之。袁州地逼长沙。【湖广属府、】 逋民客户。颇难讥察。而南昌建昌饶州宗室固在。民疲供亿。视临【临江、】 吉【吉安、】 瑞【瑞州、】 信【广信、】 抚【抚州、】 诸郡殆有加焉。故凡江西之民。朴质俭苦。有忧勤之思。弘治以来。赋役渐繁。土著之民。少壮者多不务穑事。出营四方。至弃妻子不顾。而礼俗日坏。恶少闲出矣。
　　湖广图序
　　湖广古荆州地。襄【襄阳、】 邓【今河南邓州即襄阳北境、】 抗其头颅。蕲【黄州府属州、】 黄【黄州、】 引其肘腋。江陵【荆州、】 制其腰腹伸膝南向亦足以雄视诸州矣若郧阳之保商陕。【陕西河南交界地方、】 郴【郴州】 桂【本州岛岛岛桂阳县、】 之跨闽【福建、】 粤。【广东、】 辰【辰州】 沅【辰州府属州、】 之捍蔽云贵。大江中贯。五溪【在常德辰州地方、】 外错。荆楚阨塞。斯其备焉。葢二仪交灵。山川献秀。故王气独锺于潜邸。然襟江带湖。所至民罹水患。寇盗亦复乘之。过此则永州宝庆之间。谨备苗夷而巳。矧宗藩棊布。岁赋寔繁。楚俗慓轻。鲜思积聚。于是四方流民失业者多赴焉。故其率啙窳而难治。溪洞诸蛮。【施州及永保所属地方是、】 本以汉法羁縻。差易驯扰。惟永顺保靖世席富强。每争夺获罪。辄假战功自赎。奸谋徧构。骄横滋萌朝议不明。猥加征发。使远方之民坐困。且久而玩敌。将贻异日之忧。谓宜定令。毋辄轻发。斯则善矣。
　　四川图序
　　四川古梁州地。剑阁【即剑门关在保宁北境、】 表云栈之固。瞿塘【峡名在夔州城东、】 锁巴峡之流。界以番簇。【西番、】 阻以蛮部。【东川乌蒙乌撒芒部是、】 山水襟束。自相藩篱。故奸雄割据。则盗兵不敢西窥。地饶而险阨备也。然奸宄内作。悬车束马。势不相及。有难猝定者矣。况上列　藩。重兵外戍。诸所供馈。咸取给焉。且松潘以孤城介在番域。而寄咽喉于龙州。【宣抚司、】 千里转运。辄为番蛮所遮。斯则巴西之隐祸也。乌撒芒部【即镇雄府、】 诸夷。【四军民府、】 虽犬牙形格。仰我鼻息。然内相党结数启兵衅。且于叙【叙州、】 泸【泸州、】 有唇齿之重。要在因俗抚绥。携其私党而巳。乃若碉门【地名天全六番招讨司治此、】 之臂视诸番。播州【宣慰司、】 之富藏四省。【播州地方与湖广云贵俱邻接、】 殆与蜀相为盛衰者焉。建昌六卫。僻处西徼。自为奥区。民夷安业。非所忧矣。
　　福建图序
　　福建古闽越地。以温处衢【温州处州衢州俱浙江属府、】 信【江西广信府、】 为北藩。建昌南赣【建昌南安赣州俱江西属府、】 为右璧。惠潮【惠州潮州俱广东属府、】 为外户。海为门。封壤促甚而重关内阻。溪山秀美。民用以和。然处【浙江处州府、】 人辄用盗矿。流入政和寿宁【俱建宁府属县、】 之境。大为患害。古田【福州府属县、】 福宁一带。本窃鱼塩之利。山谷邃深。逋寇每凭之而啸聚。但不常出也。滨海上下。外遏倭寇之流。近通琉球之贡。不为要害。而海物互市。妖孽荐兴。【通番海贼不时出没、】 则漳浦龙溪之民居多。且汀【汀州、】 漳【漳州、】 之山尤广。人迹罕到。独与赣州【江西属府、】 声势相通。提督兵备实交治之。而永春安溪【俱泉州府属县、】 沙尤【俱延平府属县、】 之间。则属之捕盗官矣。【四县交界地方山盗颇多、】 葢简僻莫如邵武嚣讼莫如漳州。土沃民稀。耕稼自给兵燹不加则八郡一也
　　广东图序
　　广东古百粤地。葢五岭之外。号为乐土。由雄【南雄、】 连【连州广州府属】 可以向荆吴【湖广江西是、】 由惠【惠州】 潮【潮州、】 可以制闽越。【福建是、】 由高【高州、】 廉【廉州、】 可以控交桂。【交址广西是、】 而形胜亦寓焉。滨海一带。岛夷之国数十。虽时时出没要其志在贸易非盗边也然诸郡之民。恃山海之利。四体不勤。惟务剽掠有力则私通番船。【记名通番、因而行劫海上、】 无事则挺身为盗。桴鼓之警。弥满山谷。凡以良民困于征求。亦谓之接济通山之禁久弛【赍送塩米入山通盗者谓之通山、】 教治不修。而大征数举之过也。且密迩苍梧【广西梧州府、】 征蛮幕府在焉。【总镇两广太监总兵都御史俱住札于此】 军旅之兴。殆无宁岁。兵粮供馈咸以待乏。况地产珠池。【在廉州境内、】 番物骈集。本民用所兴而内使数来采办民反病之故外负富饶之名。而内实贫困者。广东是也。
　　广西图序
　　广西古百粤地。当岭南右偏、三江【府江左江右江、】 襟带。提封甚广。然内给藩封。外困边圉。而风壤气习。又视广东特异。如府江绵亘八百里。则巳半为苗夷所有。阻兵江道。肆为寇窃。不但古田荔蒲数县。【俱桂林府属、】 苦其蚕食而巳。浔州则大藤峡跨在黔郁二江【俱在浔州境内、】 之间诸蛮巢穴在焉。剽剠四出。急则投窜。虽有上隆州【田宁府属、】 五屯所【在梧州府藤县境内、】 扼其咽吭。不足制也。若兴安【桂林府属县、】 西延六峒。【在兴安境内、】 与武冈州【湖广属州、】 阳峒接壤。猺实据之。是为桂林北境之患柳【柳州、】 庆【庆远、】 以西。则八寨【在柳州境内、】 号为盗区。洛容怀远。【俱柳州属县、】 并罹惨毒。而宾州【柳州府属、】 其襟喉矣。然右江一带。惟岑氏【今思恩田宁泗城各土官俱是、】 最强。思【思恩、】 田【田宁、】 既巳残破。则泗城州犹婴樊之虎。计非削弱不可也。且南宁控遏两江。坐蹑交址。【自南宁太平西南入约十余程、】 桂筦保障。或者其在是乎。
　　云南图序
　　云南古梁州裔境地。崇冈山截嵲。激涧萦纡。城郭人民夷居十七、时恬则蜂屯蚁聚。有事则、兽骇禽奔。葢人自为险势难统一者也必知其领要则云南临安大理永昌鹤庆楚雄。颇号沃壤。然元【元江、】 安【临安、】 路纳交址。金【金齿司、后改设永昌军民府、】 腾【腾冲、】 地拥诸甸。澜沧联络宁【永宁、】 丽。【丽江、】 曲靖弹压乌蛮。【四川乌撒乌蒙等府是、】 王公设险。于斯要矣而土酋大者元江武定景东丽江。小者姚安北胜邓川沾益。【邓川属大理沾益属曲靖俱州、】 并以兵力称桀。向背靡常。葢自麓川难夷。【正统间、土酋任思发以麓川叛、尝发兵讨平之、】 滇境粗安。则沐氏【黔国公、】 世与有力焉。惟寻甸一带。风土绝异。兵卫渐疏。故诸罗【武定东川等族俱罗夷、】 构衅相寻。而木邦孟密。亦恃其险远。至今不闻悔祸。咎在抚绥失策本无置制可言然滇南北向中州。必假道贵阳。【贵州、】 而后进。稍值兵梗。坐令隔绝。则滇池之达马湖。【四川属府、】 武定之达建昌。【四川行都司属卫、】 川陆具存。久而榛塞。在今日所宜亟讲。而万里投宦。类难得人。则夷情蠢动。未为无故。此尤不可不慎也。
　　贵州图序
　　贵州古西南夷罗施鬼国地。地里蛮夷并同滇境。而山箐峭深。地瘠寡利。夷性猾诈。殆有甚焉。故泗城州【广西土官衙门、】 恣其狼吞伺窃。外户。则守在永宁【州名、】 芒部。【今镇雄府、】 盘据广土。蹲伏北藩。则忧先毕节。若思南石阡铜仁数郡。界在镇筸【镇远筸子坪俱长官司隶湖广、】 酉播【酉阳宣慰司、播州宣慰司、俱隶四川、】 夷峒之间。鸱张家突【诸夷常突出数郡寇掠、】 贻患寔深。况地杂东川乌蒙诸部。【俱四川军民府、】 师旅绎骚。每与川湖【四川湖广、】 同其灾害。而军民岁计又大半仰给于二省兵荒交值。时有弗继之忧。且水西普安凯里【俱土官地方、】 诸酋。富甲他夷。地连肘腋。逞奸首祸。患岂一朝。故知枭獍之资。不忘格鬪。而争疆夺职乃其兵端焉。然夷虏自相剪伐。贵在因俗以时抚定不足烦　国家力也。
　　四夷图序
　　今之四夷。北虏为急。国初设大宁都司。屯重兵镇之。其地绕出山后。而辽东宣府大同。势相连属。自偏头关逾河跨西北。大虏之警守在东胜。【在今河套之北、近受降城、即其地、】 河套之南。又有榆林。【在今延安府绥德州北境】 实为六镇。后弃大宁。移置都司于保定。而宣府辽东势始分矣。正统以来。有司又失守东胜。大虏乃得逾河。而偏头关迤西。遂有河套之虞。因循既久有司又不肯以时廵套东胜之镇并近内地。形势愈弱。于是所赖以卫京师防边虏者。不过辽东宣府大同榆林四镇而巳。夫四镇所领各堡。亦有精壮。苟足其粮饷。守备等官。勤加廵哨。为之牵连。援救自足以各守地方。督率耕牧。从古备边之道也。今则抚臣假调操以自固。【夫镇城本为牵连所领各堡地方、令有统属而设、今凡各堡精壮士卒、尽聚镇城、各曰调操、以习攻击、实乃自为备御之计、遂致各堡地方、徒以老弱疾病者守之、虏寇纵横、无复能为耕牧者矣、】 将帅假按伏以为奸。【夫精壮既毕集于镇城矣、又每假按伏为辞、调兵四出、以致各堡不得备御而堡中老弱、反受供亿骚扰之苦、军士乏正支之粮而将帅等官、反以克减行粮为务、】 地方屡失。粮饷屡乏。实此之故矣。若哈密之失守。土鲁番之拒命。则由近日文臣贪功。置制失宜。失中国之信。不足为虑。大虏自套来者。则亦不剌一种窜于陕之西海。地方蔓延至于西宁。使一带地土不得耕种。士民不得安业直抵洮岷。颇难制御。则其势有可虑者。今惟有痛革调操按伏之弊。坚璧固守。勤加廵哨。为耕牧长计而无狃近利。乃可为也。其治南蛮之道。则在率土著良民得以自相守望。一或不支。为之连属附近地方策应之。如湖广之永靖广西之　兵。置之不复征调民足相死。兵不毒民。无贪功之文臣。无贪利之武将。亦不数年而安然矣
　　右以上论调操按伏、乃今日之弊耳、臣又闻兵无定形、古人云。五指之更弹。不如合拳之一抶。故择要害之地选良将。统精兵数万。贼来分散抢掠。我聚彼分乃制胜之上策非调操必不可用于将帅得人此言最能変通巳说聚者不过数千。我常以数万逐数千其算不为不是但今边将多不知兵。所为俱被贼诱而复之。故将不得人不可言调操也
　　又闻兵忌形露贼来不知我之虗实。必攻墩诱我我不往应但分兵按伏于屯堡。或依山林。或阻沟涧。乍隐乍见。使贼见我堡屯处处有兵而不露多少之形攻墩又不往应自生疑惧矣及贼散入屯堡。又被我伏兵擒斩。彼敢复深入乎。今或一闻贼来攻墩。即发兵台营往救贼反得以设伏诱我纵我不为所诱彼常以精卒数千绊我于外即堡寨之内尽为蹂践矣若使我兵不受其绊于外。彼敢无忌惮若是乎。此与调操一事相同若善用之可以取胜兵无常形也故将不得人亦不可以言按伏矣。
　　又闻近之善守边者每十余墩必总委一官提调。十墩之中。择一可守者。先储米数石水数缺贼近边。即敛十墩之军。共处一墩。每墩止留善走者一人。举烟放炮。又潜来共墩而处。贼若攻墩。不分有军无军墩分。俱寂然无声。彼攻空墩。常多半日之劳。而卒无所得。攻有人之墩。则辄被木石击伤而坠相继来者见我各墩烟火齐举即莫测孰为有守而自畏矣。所谓以静制动。以佚待劳。常形人不形于人者。此类是也然此法须先远探。俟贼往之处。我乃提兵问道而往伏于要害。诱而取之。乃为得策。今皆不揣敌情。不分奇正。一槩鸣鼓遽出。兵。未集而形巳露曾何益乎。故将不得人。凡调操按伏反为边防弊政。故不得不痛革者。况帝王之道。以全取胜、此固在所不讲者也、
　　皇明经世文编卷之一百八十二终
　　皇明经世文编卷之一百八十三
　　华亭徐孚远闇公　陈子龙卧子　宋征璧尚木　李雯舒章选辑
　　宋学璟友姚参阅
　　席文襄公奏疏（疏）　方文襄公奏疏（疏）
　　席文襄公奏疏（疏）
　　席书
　　疏
　　南畿赈济疏
　　议定大礼疏
　　议覆立世室
　　论光禄寺厨役
　　南畿赈济疏【赈粥】
　　今岁南畿旱涝相仍、民饥殊甚、巳经有司疏闻、此公为南枢贰时所上下廷议赈恤、第饥民甚多、钱谷绝少、恐难给济、须别等第、酌缓急、乃可、以地言之、江北庐凤淮扬滁和诸州府灾为甚。江南应天太平镇江次之。徽宁池安苏常又次之。此地有三等。难于一例处也。以户言之有绝爨枵腹。垂命旦夕者。有贫难巳甚。可营一食者。有秋禾全无。尚能举贷者。此民有三等。难于一槩施也。臣日夜筹划。今有司仓廪既虗。户部钱粮。又难遍给。考古荒政。可行于今者。唯作粥一法。不烦审户。不待防奸。至简至要。可以举行。而世俗咸谓不便。然林次崖谓作粥但可以济极贫有病之人而不可施之其它葢缘曾有举于一城。不知散布诸县。以致四远饥民。闻风并集。主者势不能给致民相聚而死遂谓此法难行。今总计南畿作粥。江南北可四十二州县。大都大县设粥十六所。中县减三之一。小县减十之五。诸所设粥处。约并日举。凡饥民来者。无论本县邻境。军民男女老幼口。多寡均粥给济。起今十一月半。抵麦熟止。计用米十六万石。用银十六万两。可活人二十余万取用有数。未致太糜。赈恤有等。不致虗费。简直而奸欺难作。平易而有司可举。时文襄巳奉旨往江北赈济疏上即命行之并谕江南廵抚一体施行此法一行。穷饿垂死之人。晨得而暮即起。其效甚速。其功甚大。扶颠起毙未有急于此者、窃谓此法非特宜于南畿。实可推于天下、因作为赈粥活命事宜、开列条款装演成帙以献、
　　议定大礼疏【定大礼】
　　三代之法、父死子继、兄终弟及、自夏历汉、二千年未有立侄为皇子故事、汉成帝以私意立定陶王。始坏三代传统之礼。时文襄为宗伯主此议宋仁宗立濮王子。英宗即位。始终不肯称濮王为伯。今　皇上生于　孝宗崩后二年。乃不继　武宗大统。超越十有六年天下。上考　孝宗。天伦大义。固巳乖悖。又未尝立为皇子。与汉宋故事大不同。自古天下无大宗小宗亦无所生所后。礼经所载乃大夫之礼不可语于帝王且伯父子侄。皆天经地义。不可改易今以伯为父。以父为叔。伦理易常。是谓大变。夫得三代传统之义。远出汉唐继嗣之私者。莫若　祖训。今祖训曰、朝廷无皇子、必兄终弟及、则嗣位者实继统。非继嗣。伯自宜称皇伯考。父自宜称皇考。兄自宜称皇兄。胡可改也。今　皇上于　献帝　章圣。巳去本生二字。复下臣等议、臣书臣璁臣萼臣献夫、及文武诸臣、皆议曰世无二道、人无二本、孝宗皇帝本伯也、宜称曰　皇伯考、　昭圣皇太后、本伯母也、宜称曰　皇伯母、　献皇帝本父也、巳去本生、宜称曰　皇考　章圣皇太后、本母也、巳去本生、宜称曰　圣母、　武宗仍称皇兄　庄肃皇后宜加徽称曰　皇嫂、名义如此、允合天理之正、深即人心之安、尤愿　皇上仰遵　孝宗仁圣之德。厚待昭圣则礼正而情亦无阙念　昭圣拥翊之功。孝敬益隆。始终无间。此正名定分。父得为父。子得为子兄授位于弟、臣受位于君。大伦大纪。两有归矣。奉神主而别为祢室于至亲不废隆　尊号而不入　太庙。于正统无干尊尊亲亲。两不悖矣是则一遵　祖训、允合圣经、追复三代数千年未明之典礼、尽洗汉宋悖经违理之陋习。非圣人其孰能之
　　议覆立世室【献皇世室】
　　陛下自入继大统、首以　尊号主祀下廷臣议、雠订三年、更诏二次、议论未合、上下乖忤、昨岁始虗心平气、会疏上议以　孝宗敬皇帝为皇伯考、　恭穆献皇帝为皇考、　昭圣皇太后为皇伯母、　章圣皇太后为圣母、　武宗毅皇帝为皇兄、奉迎安陆　考主于大内。祀以　天子之礼大伦既正。大统以明。至于祀典。别奉祀于大内者。此议允恰后主入庙之议者非诸公本意也以　献皇帝。止生　皇上一人。家庙之祭。不可缺也。　太庙不敢议入者。以　献皇帝未为天子。大统之正。不可干也。彝伦叙、纪统明诚可以质鬼神而建天地矣、何渊也以小臣妄议而改正礼今渊乃私逞小智、妄为谀词、臣谨以其无稽之言、辨正一二、夫所为世室者。王制天子七庙。三昭三穆。与太祖之庙而七。一世自立一庙。与今同堂异室规制不同。成周庙祭。至懿王之世。文王当祧。孝王之世。则武王当祧。以文武并有功德。乃立文世室于三穆之上。武世室于三昭之上与始祖后稷之庙皆百世不迁。此之谓世室。我国家太祖始建四庙。　德祖居北。　熙　懿　仁三祖各以昭穆东西相向后又援汉明故事。汉明帝也东都俭约改立庙制历代遵之改建同堂异室以从简便故我朝议祧。若如此议则是时尚祖德祖也当以　太祖拟文世室。　太宗拟武世室。今　恭穆献皇帝由藩王追称帝号。未为天子。未有庙号乃欲比之　太祖　太宗。立世室以祀　太庙。此其言之不经也。所谓禘祭者。古者祭始祖之所自出。以始祖配之。在周则帝喾是也。我朝列圣相承。迄于今日。推所自出之帝。　德祖以上。巳不知所自。渊之不学无术如此渊乃以　献皇帝为所自出。此又其言之不经一也。所谓祢庙者。先日诸臣多谓天下未有无祢之庙。故欲以　孝宗称祢考。逮数年论定。改称皇伯考。而以祢考归于　献皇帝。名义始正。今　观德殿者即系祢庙但不可列序于昭穆间何渊乃曰祢庙得所。而后名位相须。是本无祢。而必欲立一祢于昭穆之间。然后　太庙之名始称情也。又曰祢庙得正而后有光正统审如所言。则　皇上于　太庙中原无祢考将不得入奉　大统之宗祧乎此又其言之不经一也。昔医士刘惠上言、欲更　观德殿名、巳蒙　圣断发戍边卫、臣尝上大礼考议曰、假使桂蕚张璁谓　献帝可以入　太庙、非独诸臣欲诛之、臣先攘臂诛之、今渊欲以　御定殿名、改同文武世室、献皇帝旧在藩服、一旦与　祖宗在帝位者并列昭穆之间非独　献皇帝无以见　祖宗、　陛下由此亦得取议当时、遗讥后世、臣殊死以为不可、乞断自宸衷、正何渊之罪、而寝其议、使天下晓然、知　陛下议礼、乃畴咨在廷诸臣、而非俭人利口所能摇惑、则一代典礼、足以征信四方、昭训万世、
　　论光禄寺厨役【光禄厨役】
　　迩者光禄寺卿崔杰、以厨役缺人、移文原籍勾佥非便、欲拣选余丁千名、人给米四斗、及量收在京善庖者二三百名以充、巳奉俞旨、葢谓止费见役四百人之粮、可得千人也、臣窃以为不然、旧例真正入册。余丁听令在寺。随同父兄役办。候父兄有缺之日。随补食粮。全无在役久近限期。亦无给与粮赏事例。葢出所愿欲非强之也。今乃给之食。未是正粮之外。加米四千八百有奇。名为省费。实增费矣。且此辈原有定额。不可多收。如收善庖者滥充此事恐启冒滥之端恐顷年奉诏查革诈冒之徒夤缘复入随到随逃虗费粮赏。非所以明禁令而惩奸欺也宜遵旧额或各省有司亟勾佥缺役以补便
　　方文襄公奏疏（疏）
　　方献夫
　　疏
　　会议祝文
　　条上合行礼
　　朋党论
　　灾异陈言
　　会议祝文【太庙祝文】
　　古者天子七庙庙各行礼、载籍巳远、祝词无考、惟文献通考、载唐开元礼玄宗时享宗庙祝词则献懿太代四庙、俱称庙号、高祖太宗以下、则称高曾祖考、及庙号、中宗则称皇考伯考、然亦各室行礼。而非合祭今不可扌处。我朝洪武间、　太庙祝文云、　高曾祖考四庙　太皇太后沿袭至今、臣等窃详　太皇虽指祖考。　太后虽指　祖妣。而文义未明。若嫌于独祭太皇后者。今奉　圣谕更定　太皇后之称、固巳明白、但　七庙犹是混称、如内阁所拟、历举　庙号当矣、然犹缺称考妣若必各庙称某　祖考妣。则　高曾之上无以为词。难以行久。今宜于首总称曰　皇祖考妣。然后自　德祖玄皇帝　玄皇后　太祖高皇帝　高皇后而下。历举庙号。至于　孝宗敬皇帝则仍称　皇伯考。议入诏太庙祝词仍依洪武间旧文称皇伯考孝宗皇兄武宗皆依□　武宗毅皇帝仍称　皇兄则烦简适中。经久可行矣。
　　条上合行礼仪【悼灵祔庙】
　　悼灵皇后、正位中宫礼宜祔享　太庙、但今　大庙内　九庙之制巳备、臣考唐宋故事后于太庙。未有本室则创别庙。故曲台礼有别庙皇后。祫禘于太庙之文。又礼记丧服小记妇祔于祖姑。祖姑有三人。则祔于亲者。释之者曰亲者谓舅所生母也今　孝惠太皇太后。实　皇考献皇帝之生母。则　悼灵皇后。当祔于　奉慈殿　孝惠太皇太后之侧。臣谨上合行礼仪。
　　朋党论【张桂之党】
</div>
    <div class="pagination">
<a href="皇明经世文编_page62.html">上一页</a><span>...</span><a href="皇明经世文编_page58.html">58</a><a href="皇明经世文编_page59.html">59</a><a href="皇明经世文编_page60.html">60</a><a href="皇明经世文编_page61.html">61</a><a href="皇明经世文编_page62.html">62</a><span class="current-page">63</span><a href="皇明经世文编_page64.html">64</a><a href="皇明经世文编_page65.html">65</a><a href="皇明经世文编_page66.html">66</a><a href="皇明经世文编_page67.html">67</a><a href="皇明经世文编_page68.html">68</a><span>...</span><a href="皇明经世文编_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
