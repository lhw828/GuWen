<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 144 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 144 页/共 172 页
  </h1>
  <div class="content">
   三曰革京书、差臣出也、所藉以计筭钱粮。行移作稿。书写本章。必有吏书矣。此辈固雅非良善也。一闻差官。多方钻刺。乃有积岁棍徒。罢闲官吏。凡内地按臣皆此辈为在旁之蠹贿求有力者。深相嘱托。既得相随。惟思诈骗。假以传泄语言。改移贤否册籍也。故使驳查申详也。索其差错。贿而入。即罪可为功。贿而迟。即功可为罪。盖有钻隙相通。凿墙置贿者。神奸秘计。玩弄差臣于掌股。而颠倒武臣。索之重贿。不餍不止。差臣固不能万目防之也闻向阅边。盖有以勘黜县丞问革监生充书办者。藉令不图重贿。肯甘此乎。此其为害行奸。权重于差臣。而军官阴奉之亦甚于差臣之可畏军国重事。乃为此辈囊箧。兴言及此。可为扼腕。敢乞严旨禁之、京中书办一人不许带领、书写本章、则取之抚按、书筭行移、则取之司道有司、此辈在在固不乏也。然比之京中者。稍收敛矣、至于题奏本章。即字样小差、亦望　皇上宽宥。盖宁负小失。去此大奸。固一愉快也。伏乞　圣裁
　　四曰慎委官、盖曩者一人兼阅数镇、势不能徧也、于是则有委查之官、大城巨镇、差臣自阅之、其余城堡则司道府佐代之、稽查诸臣、不谓尽不贤也、然彼自有职视转委稍轻矣。勿论卤莽报完。不肯殚其精力。即精且核矣。而地方文武官。雅故所狎习也。督抚臣。雅故所趋奉也。一旦发其弊。投鼠不忌器耶。此犹贤者也。阘葺者流。则又彻藩篱。抱苞苴。纵容书吏。交通关节。掩玷匿瑕。为之周旋。以施德于地方。冀食其报。地方官多方科敛以充之。功罪未明。而军民巳大扰矣。夫人主愤边臣之虚浮而不之信也。故委耳目之臣查之。乃奉命者复不自查而委之各官。各官复为地方官笼络。台宪奉使率多如此而相遁相欺。以文避法。则阅边之举。犹然地方官为政耳则何贵差官以查之。又何贵移按臣所查而改差也。今一边一员。有何不徧。而复踵旧习。臣乞严旨禁之、城堡大小。必须亲阅。不许转委诸官。至于事当推勘。势难径行者。亦须慎择风力刚方者使之。有敢仍前滥委苟且了事者。以不职论黜。则必躬必亲。私党破而综核真矣。伏乞　圣裁、
　　五曰处公费、夫阅边者数军实也、兵食有册、戎器有册、以致批申牌票、无论衙门大小、皆须纸札工食充之。费甚多也。军官以科敛为业。无事尤借口剥削。而况当此公费。敛益横也。故一遇提查。即行科敛。不曰纸札。即曰打点。用者一。科者十。册未上而家肥矣。军士苦贫、数取数奉而不能给则叩月饷足之、此无异扼其吭夺之食也、是阅边之举。徒为武弁开利孔。而贻卒伍祸基耳、无惑乎一遇稽查、疾首称苦臣乞册籍可省者一切免造、但取底札简查、至不可巳者、敕下兵部转行巡抚巡按官量其城堡军卒大小多寡、计费而为之处、干应动钱粮内支派、大抵宁使有余。毋使不足。差臣将至。领而用之。事毕免其稽查。敢有指称公用科敛一钱一物者。从重究治。则骗局塞而戎士苏矣。此似小节然于军伍便甚、伏乞　圣裁、
　　六曰略粉餙、古者戎政谓之军容。但取精坚。不求观美。图实用也。今军官沿袭久矣。平居敝甲凋兵。十不一全。慢不修整。一闻阅视。急为粉餙。此但可不知兵与好谀者修画楼橹。造治旗幢。錞钲笳鼓。焕然一新。所费皆出于下。而又使之砺甲鍜兵。朱綅韎韦。竭费以餙之。差臣未至而半岁之饷尽矣。且非有实用也。譬之病者肌骨痿痹、手足惰窳。乃徒衣文绣。涂粉泽。何益乎。故凡粉餙鲜明者。皆平素不精。而掩耳目于一旦者也臣乞敕下兵部先行边镇、一应兵甲城池、十分破坏者。从实修理。至于坚壮未毁者。止照本色待查。阅视诸臣。务求实用城不必赭垔。要之深厚。兵不必耀目。要之精好。有敢指以修理。恣行科泒。并粉餙虚文者。定以不职论黜则军实精而下不扰矣。伏乞　圣裁、
　　皇明经世文编卷四百十二终
　　皇明经世文编卷之四百十三
　　华亭陈子龙卧子　徐孚远闇公　宋征璧尚木　夏允彝彝仲选辑
　　张官处中参阅
　　王太仆集一（论）
　　王任重
　　论
　　边务要略一
　　边务要略【边论】
　　公为陕西行太仆因着此论详于固原延绥宁夏之镇若甘肃则末篇仅及之以此镇非其廵历所及故也
　　一边墙延绥镇、东自黄甫川起、西至宁夏花马池东界止、共长一千一百六十里、
　　黄河岸三十里、住者即住札也至黄甫川堡住守备、十里至清水营住守备、三十里至木瓜园堡住操守、四十里至孤山营住参将、四十里至镇羗堡住操守、四十里至永兴堡住操守、五十里至神木堡住东路参将、三十里至大栢油堡住守备、二十里至栢林堡住操守、四十里至高家营住参将、五十里至双山堡住守备、四十里至常乐堡住操守、四十里至榆林镇城住、镇守总兵官、左右营游击二员、轮番入卫游击四员、坐营官一员、抚夷守备一员、四十里至保宁营住参将、四十里至向木堡住操守、二十里至波罗堡住守备、四十里至怀远堡住守备四十里至威武堡住操守、四十里至清平营住参将、四十里至龙州城堡住操守、五十里至镇靖营住中路参将、八十里至靖边营住守备、四十里至宁塞营住守备、四十里至柳树涧堡住守备、五十里至旧安边营住西路参将、五十里至砖井堡住守备、六十里至定边住恊守副总兵、三十里至盐场堡住操守、
　　宁夏镇、东自盐场地界起、而西沿边繇花马池至横城马头而北、循大河至北长城而西、接贺兰山、山迤南至中卫、转西接固原镇靖虏界止、湾环共长一千一百二十里、
　　盐场堡西界二十里至花马池堡、住东路参将、六十里至安定堡住操守、六十里至兴武营住游击、三十里至毛卜刺堡住操守、四十里至清水营住操守、四十里至红山堡住操守、三十里至横城堡住守备、五十里至金贵堡住把总、三十里至李纲堡住把总、三十里至镇远关长城东闇门迤西沿边二十里至威镇堡住操守、二十里至宁朔堡迤南顺贺兰山、七十里至镇朔堡住操守、三十里至洪广堡住操守、四十里至镇北堡住操守、四十里至平羗堡住操守、六十里至玉泉营住守备、四十里至大坝堡住守备、四十里至广武营住游击、七十里至枣园堡住操守、四十里至石空寺堡住守备、二十里至永兴堡住操守四十里至镇虏堡住操守、十里至永宁堡住操守、十里至中卫住西路参将、三十里至马头墩、过河南顺河迤西一百四十里至喜鹊沟接固原镇靖虏境界、固原镇东自宁夏喜鹊沟起、西至河州积石关止、俱临黄河、土筑边墙、并铲削山崛石偏坡、共长一千四百余里、
　　喜鹊沟地界三十里、至大庙堡住防守、四十里至永安堡住守备、四十里至哈思吉堡住防守、五十里至分水岭堡住防守、七十里至迭烈逊堡住防守、七十里至靖虏卫住参将、九十里至平滩堡住操守、三十里至大浪口堡接兰州境界九十里至一条城堡住操守、五十里至什字川堡住防守、七十里至买子堡住防守、五十里至兰州住参将、九十里至西古城堡住防守、八十里至积积滩堡住防守、九十里至马家湾堡住防守、五里过黄河接连河州地方、二边一道险隘石柞一百里至党家堡住守备、土山铲削山崛无边墙、八十里至千观台堡、铲削山崛无边墙一百里至弘化寺堡、土山无边墙、一百八十里、至碛石关木柞无边墙河州正南至新洮州五百里、新洮州至旧洮州一百里、河州至归德所、约六百余里、洮州至归德所约八百余里、归德所旧洮州、最为孤悬、
　　前件、查得边墙之设。自延绥始遏套虏也。河套古为内地。今为虏巢。古之防虏以青山为界远在黄河之外数百里。今之防虏以边城为界缩入黄河之内百余里。吁可叹哉。然既无青山之界限。又无黄河之阻隔、所以过其奔突而缓其蹂践者。地险□知故恃边墙所以修筑□而民力耗也犹全赖此边墙耳。且延绥之安边定边。及宁夏之花马池兴武营一带。陡遇风起。飞沙壅淤。几与墙平。号曰沙湃。虏骑出没。如履平地然。夫冲边危墙。防御惟艰。宜将卒不容顷刻懈也。况洮河无边墙者。又当何如其兢惕耶。
　　虏情
　　要冲
　　墩台
　　窖堑
　　井泉
　　征兵
　　战马
　　粮饷
　　△虏情
　　一虏情
　　延绥镇近堡住牧虏酋十三枝。部落共约四万有余。黄甫川清水二堡边外东虏顺义酋流来头目卜吉素。井剪哑器等。俱次强部落约四千有余。在地名牛武城卜黑滩等处住牧。木瓜园孤山镇羗三堡边外套虏酋首庄秃赖阿不害温库儿等。俱称强盛。庄秃赖最狡悍。部落约八千有余。在地名长沙沟白虎川等处住牧永兴神木二堡边外虏酋蟒素儿明爱最狡悍。部落约七千有余。在地名蒲湾白海子等处住牧。大柏油柏林高家建安四堡边外虏酋阿计大圪塔台吉沙记台吉等。俱次强。部落约五千有余。在地名抬瓮山大河掌驴儿山等处住牧。双山常乐二堡边外虏酋炒忽儿打喇失歹牙气等最狡悍。部落约三千有余。在地名大畛畦泥海子等处住牧。榆林镇城边外虏酋卜失兔干尔察罕打哈他卜囊把都儿躭戴台吉等俱称强盛。卜失兔最狡悍。部落约六千有余。在地名老虎沟黑滩畔等处住牧保宁向水二堡边外虏酋百不利克只盖虎秃太等。俱次强。部落约三千有余。在地名神水滩枣儿海子等处住牧。波罗怀远二堡边外虏酋土昧把儿户拓不能等。俱次强。部落约三千有余。在地名木一海子长海子等处住牧。威武清平龙州城镇静四堡边外住牧。巳故虏酋切尽黄台吉妻切尽妣吉男折答苦达太把兔头目撒力等。俱次强。部落约三千有余。在地名打狼河总管滩青山腰等处住牧。靖边宁塞二堡并柳树涧堡边外虏酋莽克素打汉儿。素称强盛。最狡悍。部落约三千有余。在地名红柳山瓦窑山干泥井等处住牧。旧安边营井砖井堡定边营井盐场堡边外虏酋舍打太失他太帖赖勤赛铁雷等。俱次强。部落约三千有余。在地名跨马梁长湖牛王山荞麦湖等处住牧。宁夏镇近边近河近山住牧虏酋六枝。部落约二万有余花马池安定兴武毛卜刺四营堡边外住牧。虏酋着力兔打喇吃叹炒克兔超兔那木僧革等。俱称强盛。着力兔最狡悍。部落约五千有余。清水红山横城金贵李纲等堡镇远关长城东暗门河外住牧。虏酋宰僧又名打正及卑马兔讨太等俱称强盛。宰僧最狡悍。部落约五千有余。镇远关迤西东暗门起至威镇堡宁朔墩边外五岔河贺兰山尾住牧。虏酋丑气把都儿同弟苦素阿不害俱称强盛。把都儿最狡悍。部落约七千有余。迤南顺贺兰山至镇朔洪广镇北平羗玉泉木坝广武枣园石空寺永兴镇虏永宁等各堡山外住牧。虏酋炒哭儿尧太喇叭阿把太青把都儿俱称强盛。炒哭儿喇叭最狡悍。部落约五千有余
　　固原镇河外住牧虏酋三枝。部落共约七千有余。自中卫至喜鹊沟大庙堡永安哈思吉分水岭迭烈逊靖虏卫至平滩大浪口接兰州一条城什字川买子西古城积积滩各堡河外。大小松山住牧。虏酋宾兔妻并男那木太又名阿赤兔及矮青革小布歹打赖等。俱称强盛。阿赤兔最狡悍。部落约七千有余。内靖虏边外芦塘湖锁罕秃张夫水米夹山。皆游虏往来住牧之所。乃山后诸酋之摠策也。过此则河州界马家湾堡洮河边外住牧。酋首火落赤把尔谷克臭亦郎古永邵卜阿榜真相瓦刺旦旦阿拜坤都鲁歹成等部落共约二万有余。久住西海。各酋不时移住莽喇掜工等川。火落赤见在八河西边。地名海列兔住牧。昆都鲁歹成见在绰逊河口迤南水革塘住牧。真相台吉克臭亦即古三枝见在西南地名莫禾儿住牧。火真二酋较比延宁虏酋更称强盛尤号狡猾。总三镇边外虏酋共约八万有余。
　　前件照得夷情兽奔鸟聚。变态靡恒。即其平居巢穴亦无定处。有艹即聚。艹尽则移矣。而况形情又有款叛之不一乎。款则移帐近边。近则便水艹所以虏亦利于就款但驾驭须得宜耳叛则远徙河外近以就水草之便远以避捣巢之患且闻迩移甘凉者多套虏也。曷有常耶。据开边夷特其梗槩。要在哨探。密备御周。庶几可保无虞耳
　　△要冲
　　一要冲
　　延镇东起黄甫川。接连黄河。逼河皆川平漫稍冲清水营。东西俱河川。亦冲大园堡。地形甚险。大举难犯缓冲孤山堡西有野芦沟大川。亦冲镇羗永兴二堡。山险甚陡。大举难入。缓冲。惟永兴之东有暗门沟。平漫一截。似为急冲。神木在平川河离边仅十里。急冲。大柏油堡与虏止隔一墙。下有河川。亦为急冲。柏林堡有山险。缓冲。高家在大川近河。急冲常乐揄林保宁三处俱平漫。系沙漠之地。急冲。向水波罗怀远俱有河川。急冲。威武清平地形平漫。急冲。镇靖东有大川河口。急冲。迤西靠边有天沟河。缓冲靖边宁塞二营有河口。急冲。柳树涧安边砖井定边四堡平漫无险。急冲。此就各堡细别之也若论大势。如西路安边定边为大举入犯之极冲。庆阳西安等处俱从此入。中路次之。东路则黄河环遶。万山丛迭。纵入亦不能南下。缓冲。宁夏则迤北如平虏城威镇堡。皆逼近河套。三面受敌。急冲。其次则镇朔堡洪广堡镇北堡平羗堡。俱邻近贺兰山天鹅海子一带虏巢。急冲。河西则玉泉中卫广武营石空寺大坝枣园等堡。俱在黄河之外。惟恃边墙之险。皆虏贼不时出没之地。急冲。河东则横城堡红山堡清水营毛卜刺堡兴武营安定堡花马池。皆逼近河套。地名可脑儿妥速兔白圪土答楚湖跨马粱等处虏巢。急冲。内花马池乃四通八达之地。延之西路。宁之东路。皆繇此出。最为要冲极宜重兵防守。靖虏西大浪口天险足恃。而平滩为窃入之地营。方滩河宽水浅。而虎豹口亦出入之境。三角城红柳泉月河陡城俱要路也。而防御亦疏。老龙湾野麻滩七里口。俱极冲也。而兵卒甚寡。哈思吉塔儿湾。均在极边之地。实为孤悬之堡。
　　兰州地方东联靖虏卫平滩堡为界。西至沈骨硖与河州与界。南至摩云岭与临洮为界。东南至车道岭与安定为界。河外西至咸水沟。与庄浪为界。河南东西二路一条城什字川等堡沿边。如大浪尖山红鸭红蚬三岔沟桃树湾庄浪河口窄路儿等各隘口。共二十一处。河北安宁盐场等堡。沿边如沙井石圈大箐小箐石门枣树等各隘口。共一十四处。俱虏贼出边要隘急冲。
　　洮州向无虏患。今与火真等虏为邻。称冲边矣。一繇弘化寺乘水渡河。一繇宁哈喇耳髻山入老鸦土门等关。一繇匾古壕入羊撒野里等寨。一繇官洛恶藏土桥古儿立兆入洮州岷州等处白石崖。逼近掜工头川。系虏入要道。而总现口团卜沟黑松岭西壕凹野狐桥。皆出没之路。最宜堤防。然河州尚隔山险。先设二十四关隘。今增八十二墩台。若哨探。密备御周。可保无虞。洮州只隔一朵的河狭浅可渡。既无大河深涧。又无峻岭高山。一望平广。四野宽漫。墩台窖堑。无繇修凿。且接连皆生熟番夷杳茫尽莽掜漫川。平时哨探难通。临急备御无及。今日洮州。岂特固镇冲边。实三镇之最冲最要者也。筹边上策。此地宜加意首图之也
　　前件照得此亦大畧耳。其实出没之地。在在有之。难以枚举。从来守边墙应援之法如是所要烽火严明。哨探的确贼少则发兵堵截多则坚壁清野稍俟大兵庶免蹂践之惨深入之虞耳然论延宁最冲。在花马池。固镇最冲。则在洮州。花马池不守。祸延平庆。洮州不守。祸及临巩其害均也。但花马池东则安边定边一路。西则清水兴武一带。营堡联络。备御不疏。未足深虑。洮州先为防番今则防虏山川之险。兵甲之雄。无一可恃。奈之何哉。且各边粮饷。俱足支用。洮岷额饷。多派瘠薄地方。不能依期完解。营伍月粮。常数月不支。夫外有方张之强虏。内有枵腹之悍卒。洮西不知所终也。加意首图。增饷增兵者。果无出此地此时矣。
　　△墩台
　　一墩台
　　沿边墩台。原有墩军。常川瞭望。然人少力孤。恒致失悞。遗害匪轻。每墩务添足步军五名。夜不收一名。加增口粮多备烟炮。不时轮畨侦瞭哨探边外有警。昼则举烟夜则传火如贼百十以上。放炮一声。烟火三把。五百以上。放炮二声。烟火五把。千骑以上。放炮三声烟火十把。如贼虏势众。炮声烟火不止。各营堡官军闻之。即赴墙拒守驱逐。飞报附近将领。各率官军堵截。或坚壁清野。或伏炮埋签自然不致深入但法令易弛。人心易懈务择贤能官员专理墩务。谓之提墩。无事之时。设法查点。如有偷安回营。或雇觅老弱顶替。定以军法捆打。该管官参究。如此庶几哨探严密。我得以预备。而虏亦难轻犯矣。然墩台之设。所以传报烟火。严明出入正为腹里收敛之具耳今近边腹里地方在官司经繇道路。守瞭犹存故事。至偏僻小路。墩台虽云设也。而倾坏塌损者。十常八九。守瞭固应明也。而常川土住者。百无一二。夫边境所恃以传接腹里者惟墩台为耳目而腹里所恃以预知收敛者视烟炮为进止今皆废而不修。狼子野心。倘一变动。则羽檄交驰。烽烟四起。在边虽有先声。而腹里之临渴掘井。岂能济事哉。
　　前件照得墩台诚远近之耳目也。边墩严。斯将卒得先时以防御。腹墩严。则农商知及时以趋避。事若微而所系为甚切且要也。墩制墩官。原有定设近日之废坠款贡承平所致耳。修举腹墩诚今日之急务耶虽然岂惟腹墩哉。法弛心玩。边墩亦徒设耳。如十八年火真内侵。初繇古儿站入洮州。未足为怪。何者。原无关隘。原无墩台。瞭望哨探。无所施也。继繇耳髻山入河州。则令人痛恨。盖耳髻山重冈迭嶂。关隘联络。倘蚤知声息。先期备御。关峡隘口。各有骁兵火器。酋虏虽悍。安肯冐矢石于千仞之下。徼百死一生之幸乎持之稍久野无所掠镇兵一至彼将自遁安有朱家山之挫败。李游击之损伤乎。惟哨探不密。致祸延不测耳。据此则边墩尤重于腹墩。各营将堡官一刻不严密不可也。
　　△窖堑
　　一窖堑
　　虏贼出没之地。若大川平原。及山峡路口。其地土石不一。要皆随形度处。或边隘近地。俱土无石。宜深挖大壕一道。壕外明挑品窖三层。品外再挑暗窖数百星。列于要路诸处。每一窖内务植刺马锐签三根。口面如法苫盖。虏设侵犯初来不意必先堕此堑中倘若一马着伤众骑必趦趄惧进防守有兵。从中矢石射打。虏将不攻而自遁矣。
　　前件、照得此实据险守要之切务也。施之山峡隘口最为得宜。若近边去处大而州邑。小而镇堡皆不可缺者。城外有壕。壕外有窖。窖外有栅。明窖暗窖。各尽其地。木栅土栅。各因其便。平时则如法浚筑。儆急则增高增深纵然丑虏内侵彼自有所惮而不敢轻突我亦有所恃而易于固守矣援兵一至彼将、自解安国全军。守土者尚亦有赖哉。
　　△井泉
　　一井泉
　　曾见固原所属如平虏所、镇戎所、红古城堡、海剌都所城皆无井军民俱挑饮河水、一遇亢旱、则取之十里二十里之外矣、即固原所属。而沿边城堡无水泉者。又不知其几也。夫民非水不生活、万一虏警窥探、城中乏水、住牧城外、环围不解、军民何恃以无恐耶、彼操守等官、侥幸苟安、视若寻常、莫有为深长虑者、真所谓燕雀处堂、岂绸缪至计耶、合无行令沿边但系城堡无水泉者。各于城内择取空地。开凿池塘数次。随地之广狭。以为大小。深数丈余。有山泉可通者。则引流以注于中。无泉者夏则积雨冬则积雪使常盈而不涸。倘一虏儆。内既有所恃。外亦不能以久持矣。夫患每生于所忽、乃井泉之利害若此、胡不孰计之也、
　　前件照得水泉。民生至足之利也。改邑不改井者。其利溥而久也。乃至有城无井。边军边民可慨巳。平居无事之时、何足深虑、苟环而攻之、生齿林林、奚以为命耶、故虑及此者、诚思患预防之术、有备无患之意也、司土者慎毋为细故而忽之、
　　△征兵
　　一征兵
　　固原镇兵六万三千九百四十三员名、　延绥镇兵五万二百三十三员名、　宁夏镇兵三万七百四十四员名、　三镇共一十四万四千九百一十九员名、查得　国初兵制。九边控弦几至百万。今三镇实在只此数矣。倘再加之膂力不勇。技艺不精。器械不利则战守何赖耶。故见各司边计者、不得不督道将加意饬然一新也。
　　前件照得兵者　国家所赖以昭　圣武而鬯　皇威也、顾不重欤、今三镇之兵、仅近十五万、且远近营堡棋布星分、诚若是其少矣、然古名善用兵者。每以少击众。则兵不在多明矣。所贵练而精之耳。夫兵所称练者。不过习攻杀击刺之法。练艺也。鼓投石超距之气。练胆也。未有以练心之说闻者。练心之道无他。不过恩信素孚。将识士情兵知将意是巳。法令素明。上可至天下可至渊。是巳。心果练矣。平时则如身使臂、如臂使指、是兵皆有勇知方之兵也、不逞而噪言雨乎者谁与、临阵则如指护臂、如臂护身、是兵皆亲上死长之兵也望风而奔溃者谁与、如是则一可敌百、十可敌千、将无坚不破、无众不摧矣、岂亿人亿心者、可与之论多寡哉、
　　△战马
　　一战马
　　固原镇原额官军家丁骑操马三万五千四百八十二四　延绥镇原额官军家丁骑操马四万三千三百九十九匹　宁夏镇原额官军家丁骑操马一万五百一十三匹、　三镇共八万九千三百九十四匹查得　国初立法最详。戎马最盛。三镇原额几十万骑。今计久耗无补者万余矣近因剿荡宁逆、一年倒毙至二万四千一百五十余匹。即今各营差买者多。而民间贩卖者少。价值腾踊至有龙马骥马之谑。况马价借动数多、措买尤称难乎、幸二十年招中逾额至一万一千五百余匹、不然消乏又当何如、司马政者、宁不寒心、握边筹者得不深虑乎、
　　前件照得　国家所恃以鞭挞四夷者在兵、而兵之所藉以驱逐九塞者在马、无马即无兵也、故　祖宗重之、制称盛矣、方今消乏数倍往昔、固此时为然、而司是职者当思所以善其后矣、故腾驹牧养等法、不可不颁布、安骥通玄诸经不可不教习也、申饬将领、督率军士、効则有劝、违则有惩、不过据法所可为而为之耳、虽然此其迹也、末也、诗曰秉心塞渊、又曰思无邪、绎斯义也则有端本澄源之道在焉、司职者岂可薄视其官、而轻视其事哉盖必有以重其本矣、本重则人重、人重则官重、而马政亦因之益重矣、
　　△粮饷
　　一粮饷
　　固原廷宁三镇、共计见在官军家丁一十四万四千九百一十九员名、见在马六万七百六十余匹、共约岁支　粮一百七十二万五千二百余石、　料二十六万九千七百余石、　艹一千五十四万八百余束、右额饷皆主兵也。其客兵客饷又非可以数计者。　查得秦古富疆国也、何今不然耶、饥馑师旅、年年相因有司苦于民运之难征、将领苦于饷粮之弗继、倘遇岁祲祈色之措备、犹可本色之籴买、惟艰故米珠草桂之谣、自昔为然、于今益甚矣、欲为之计。惟务丰年积谷。庶可凶岁无饥果愈积愈多自随取随足。偶值荒歉。不惟便于养兵。且可因之济民也。病农病末之论可谓详矣况岁豊谷贱势必伤农。若稍宽价值。多方易买。不惟兵可足食抑且农有厚利也但恐官帑有限。则广开纳之例乎。盐商纳粟者。给引多则赏赉。吏农纳粟者候缺多。或超参。富室纳粟者。照给官带多。或遥授散官。生儒纳粟者照例起送多。或除授职秩。此例开则大有之年自买自输者渐多官买官运者稍省矣然此亦权宜未必久而不滞也。惟申饬屯田之制可乎。沿边荒芜内多腴田尽行查出。某处千顷某处百顷。或附近居民可开垦者。轻其赋税。三年五年之后。方许输纳。或各营堡操军有可耕者。官给牛种。豊年则均分。荒年则蠲免。积贮粟麦。即充为粮料之需。收积艹杆。即备为刍束之具。无事则防御之卒尽散为农。有警则耕耨之众悉聚为兵。法至便也。一遇荒年。仍酌开纳。仍量易买。必使营堡仓庾。多者余三年之积。少者亦一年之余。然后可乎。
　　前件照得实粟屯田、古备边最良法也、　国初屯盐兼行、大有成效、边关米价、贱于腹里、言利之臣、随倡银引利倍之说、自鹾政稍更、屯法遂大坏而不可收复矣、吁可叹哉、见今边事多艰、军需告匮则豫籴买、广开纳垦屯种、皆急务而不可缓也、然募实粟者必先重议其折值而宽筭其脚价务使利倍于劳。庶人心乐于法募垦田者。必先择委能官听其便宜。假以岁月。始焉不惜小费不责近功。久之自有成效矣。此在司边计者。督道臣路将熟讲而力行之可也。
　　皇明经世文编卷四百十三终
　　皇明经世文编卷之四百十四
　　华亭陈子龙卧子　徐孚远闇公　宋征璧尚木　夏允彝彝仲选辑
　　张官处中参阅
　　王太仆集二（论）
　　王任重
　　论
　　边务要略二
　　边务要略二
　　土兵
　　番兵
　　车营
　　火器
　　抚款
　　战守
　　侦探
　　川海
　　河套
　　甘凉
　　总论
　　△土兵
　　一土兵
　　秦中八郡、惟西凤汉平稍近腹里、而临巩延庆、俱邻边塞、虽四镇设兵防御、但边长军寡、虏贼出没、疾若风电官军堵截、势难卒合、往往一入、百姓被其蹂躏、生畜被其抢掠、甚至大堡乡庄住居千百家者、亦任其虐害而莫敢谁何、岂营兵皆人而居民非人乎。杨文襄公在陕亦每奏用土兵立升赏之例以鼓舞之操军可战而居民不可战乎。不然也。盖操军日每训练身经战阵。且武艺熟闲。器械便易。更有军法以驱之。是以敢与之鬪也。至若居民。心非不欲烕虏以保身家。但目不见旌旗。手不习兵器。一闻警报则举家迯窜。男妇悲号。此其故盖繇教练不习于平时。致奔溃仓皇于一旦。无怪乎其然也。且边地寥阔。道路崎岖官军安能卒至而为救援乎。合无令沿边州县。于每年秋收之后。自十月初一日为始。邻近州县者。总合一处窵远者或十数乡邨。合为一处。大约听居民之便。立团练之法。除近城者掌印官亲自半月一操。其乡邨等处或佐贰代操。各照军营事例。设立队长头目。时常演习。有勇力者或自备弓矢。或自备戈矛。有身家者仍自备衣甲。或多备火器。如力不能备器械者。各执竹鎗揄棍。随宜听操。且不时家谕户晓。俾知操练即以保障。为民而匪为官。彼必乐从。各自相训练。相鼓舞之不暇矣。始焉劳而不怨、既焉勇且知方一遇丑虏内犯、将家自为营、人各为兵居民捐生以固守虏必畏死而缓攻如此则不惟地方可保无事。应援官军。亦可相持为犄角之势矣。各州县正官。果运筹有方。训练有术。遇虏深入。能保居民无害。地方无虞者。是以文官而兼将畧。即擢司道等官。庶在上者悬破格之典。在下者必有脱颖之才出矣。
　　前件照得此即寓兵遗意。法最善也。然常操必官募教师。儆报必官给火药。犹未也。又必申明约令果能擒获贼级者。照例议赏。庶以鼓其敌忾之雄心虽有精绝技艺者永不召遣。庶以免其征调之后虞如此。庶民乐从而法可久要在贤有司加意耳
　　△番兵
　　一番兵
　　番夷纳马供边资吾战具隐然中国藩篱。而断匈奴右臂也。近自款贡以来此是大虏西行遗种于西海而畨族被其□掠矣被虏蚕食力不能支而又见吾之不为庇也。于是渐相结纳。以图自完即熟番亦与中国心离矣然番岂甘心为虏害哉要在吾鼓舞之何如耳。行令将领等官悬示赏格。遍谕番族原有城堡者。即加修葺。未有者乘时筑建。有倡众应召之番。量给冠带赏赉。就令统率各兵分遣操练。悉听该管将领调度。有事互相应援并力堵截官兵亦相率策应。番能就阵擒斩逆虏者。照近议一体优赏。如虏贼抢掠。彼地邻近将领。亦比照中国救援。或捣巢或袭营。使不得逞。倘番族大被残害。亦照地方失事一例参处则诸番恩倚　天朝。将仇视逆虏。虏虽骄悍内恐汉兵之当其前外恐各番之尾其后。必左右顾忌。而不敢犯。此不劳中国之甲兵。不烦中国之粮饷自足以为安边拒虏之石画也。若不求联结番族而徒言战守。吾恐番族一叛则虏固虏也番又一虏也虽有孙吴莫能制矣
　　前件照得　国家以番御虏。诚守在四夷也。岂知款贡贻祸至以番居为虏巢乎。失今不抚是驱之矣且昔为捍蔽而巳。今勍敌在内灾近剥肤。无事则哨探者番。间谍者番。有事则向导者番。夹击者番。用其力者既倍于昔结其心者不宜有加于昔耶虽然。番僧酋长果剿虏立奇功者赏之可也官之可也但须众建其头目潜分其党与。切无居之以内地宠之以兵权易曰猪豕之牙、童牛之牿殷鉴不远慎夫、
　　△车营
　　一车营【车营】
　　虏骑骁捷。其来也。势如风飙冲锋陷阵。具不畏死我中国之所恃以抗其锋惟营壁不乱。斯可耳。若欲坚固营壁。莫若多备火车。驾以力马。御以武士。无事则时常训练列营则匝以周围车屏于外势若连城军伏于内。各持火炮。纵虏骑轻突。必不能踰车而逞也。士卒可恃以无恐。部伍可期乎不乱。若遇行师。其器械盔甲俱装运于上。又可省军士负载之劳。万一路径逼狭去处。偶尔遇敌就将火车栅列栏堵。是一仓卒御虏之长城也神机库见有车式。请发各边造备。寻访先年善用火车之人。日每训练。未必不为缓急之一助也。战车宜用人挽者且近有独轮小车栧之以人。其制甚便。无险不越。其利甚远。法具载四镇总图说中。盍亟取而制用之乎。又马文升所云。拒马鹿角攒竹长牌。马上可带。随军而行。一可拒贼马之冲突。一可遮胡矢之乱发。似亦当造而习试之乎
　　前件车者古战之良法。兵家之上乘也。三代而下。鲜用之亦鲜知之。然汉卫青以武刚车击单于。若晋马隆以偏箱车平羗虏。嘉靖中边将曾用之取胜。曷尝尽湮灭哉。制诚可用。但匪可以轻用耳。夫车贵高而贱下。利躁平而恶湿陷。易战有方。险战有法。死地有避胜势有趋讲求之素。演习之精。得其法得其人得其地而后用之。又翼之以骑兵辅之以步卒。则长技胜算。皆在我矣。其万全之道。盛王之兵乎
　　△火器
　　一火器
　　虏贼鸷悍、敢鬪轻生、每遇临阵、彼又驱中国之亡命者在前、以死冲突况军士之弓矢有限。而彼之冲突不巳。至我矢尽力疲之际。随为彼所蹂。而不能支矣丑虏凶猾一至于此吁可畏矣哉。若欲制彼而不为彼所制。惟多备火器火药。取之不穷。用之不竭。如某式炮一眼用药若干。余炮皆然。预先称量足数。谨密包封。如法收贮。不致风雨损湿。一遇行师。炮手预期关领。对垒之时。将三眼铳佛郎机一切小炮沿阵围列。随冲随放。旋放旋装。必使虏不能犯。仍将大式火器。先藏营壁之中。虏若势众壅至。即将大炮一时齐举。庶彼势弗克敌。而我军可以收捷效矣。
　　前件、照得虏贼之所畏者惟此火器。中国之所恃以胜虏亦惟此火器。第恐制备者不多。而习用者不熟耳。近日合造如法。愈大愈精。神炮先声。巳足慑毡裘之胆矣。其必战必胜之一机乎。然大炮之为用也。必因天之时。审敌之情。庶战胜攻取而可收其功。故良将慎之。
　　△抚款
  </div>
  <div class="pagination">
   <a href="皇明经世文编_page143.html">
    上一页
   </a>
   <span>
    ...
   </span>
   <a href="皇明经世文编_page139.html">
    139
   </a>
   <a href="皇明经世文编_page140.html">
    140
   </a>
   <a href="皇明经世文编_page141.html">
    141
   </a>
   <a href="皇明经世文编_page142.html">
    142
   </a>
   <a href="皇明经世文编_page143.html">
    143
   </a>
   <span class="current-page">
    144
   </span>
   <a href="皇明经世文编_page145.html">
    145
   </a>
   <a href="皇明经世文编_page146.html">
    146
   </a>
   <a href="皇明经世文编_page147.html">
    147
   </a>
   <a href="皇明经世文编_page148.html">
    148
   </a>
   <a href="皇明经世文编_page149.html">
    149
   </a>
   <span>
    ...
   </span>
   <a href="皇明经世文编_page145.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
