<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 164 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 164 页/共 172 页
  </h1>
  <div class="content">
   再与五道
　　与阎副宪海道
　　答戴通判
　　与王振宇总戎
　　与杨沧屿中丞
　　答沈阳王游戎
　　答李孟白督饷
　　答周毓阳中丞
　　荅麻西泉总戎【防守辽海机宜】
　　辽中诸虏、在宁前者为赖蟒、其力弱而摄乎蓟辽之间、其势为易制、又宁前无村屯可抢。虽有沿边各堡堡中军民。多者不过四五十家。少者纔二十家。不足当蓟辽两赏十分之一。彼虽愚。亦安肯舍大规小。且招我之夹剿。而与我为难。锦义之间。歹青巳物故。拱兔终有信行。既欵则不肯轻动。虎敦兔宰虽虏王子。而其年尚幼。不能管领诸部。正安近镇城。虏亦未敢轻觑而高平一望荒佃。越百里而抢。则又虏之所讳而不肯为者。其于防御。皆似急而实缓。惟沿河诸虏粆花父子。恃其强盛。结连宰暖诸营。每春深草长。悉众牧马于两河间。居我肘腋日夜窥伺蠓起将退定有一抢然后去年年如此毫不爽期。及去而归巢甚远。我即欲捣之。一雪其愤不可得。而比至氷结。又紏合西虏以窥我辽海。其难于防御有如此。故春夏则三月至五月。而冬则十月至次年元宵。皆属极紧月分。而大营人马必不可不设防之时也。语曰、前事不忘、后事之师也、窃谓自兹以往、如前所云月分、宜遣精兵二千骑、布置辽海之间、期至而往、期尽而还、以为常度、其余闲常月分、皆秋水泛滥、及草枯马瘦之时、不必调发以兹疲扰、至于河西地方、与镇城声息易接、每一将官所守。不过三四堡子。无村屯可护、第令收拾护城壕垣、严侦远探、每堡贴本路步兵百十人、火器助防、自可为我固守一二日、以待镇兵之至、似不必代为防守、但明与约曰、如贼至、尔营堡等官、小城堡无长力可久守故须明示之援期使彼有所恃即有不守亦可按其功罪不使与望风奔溃者同科不能坚守城池一昼夜以待。我则惟尔之罪。坚守一昼夜而我援不至。则惟我之罪。使人人知责任之无所逃。设防之无可恃。皆承肩着力。以自为谋。而惟遇有警时节。驻镇兵一枝于杏山适中处所以为宁锦各路声援除皆照常在镇操练、养精畜锐。以待策应必如此而后兵力不以四分五散而益寡人马不以年暴月露而日疲各路既人自为守。而无卸责之心。镇兵亦人皆可战。而有敌忾之实。此□未可与河东之防法同日而道也。
　　与麻西泉总戎【清查占种教场】
　　昔晁错画御戎之策、终之以卒服习、言操练也、教军场为此而设耳、是故队有队所总有总所、中军有中军所以愚论之、操军者不宜遽攒兵马于一块。摇几旗、擂几鼓、声几炮、装塘一冲、寅集而辰遂罢也、先宜分地列队。令各队立其位下。每队择五人善射者。以一教九。队与队挍熟矣。而后合之于总。总与总挍熟矣。而后合之于中军大操焉。仿武场马箭之法。每队竖三把。令军士穿盔甲。跨弓刀。驰马而轮射之。使人与器相习。马与人相得。犹未也。又中分各二十五人为主客。俱挽空弓。执连鞘刀。逐于一处。使知矢左则避右。刀右则避左。犹未也队与队逐而合之于总。总与总逐而合之于中军。然后分主客而大战焉。逐于闲旷之间。倐而合。倐而分。倐而止。倐而驰。倐而倾壁直驱。倐而分军邀击。当是时犹恐尺幅之地。不足以容吾士马。而拟其决骤也况肯用之为禾黍之场乎所以前人设立教场。宽者周围七八里。五六里、窄者亦不下一二里。原有深意而辽将弗知也。第谓摇几旗、擂几鼓、声几炮、装塘一冲、便是操法、虚演武厅前数丈之箭道、便足完吾操事、而此外皆空闲无用之地、于是种麦焉、种蔬焉、种蒭与豆焉、而将将相传、遂为世产、占其军以为种地之人、占其地以妨操军之事而一旦驰不教之人以战、宜其披甲如负板、控马如捉龙、弦未引而矢先落、刀未抽而指先伤、敌未见而魂魄先飞、不知天之高而地之下也、夫如是奚而不败、此镇自宁远公重来占种。教场不操一军。各路尤而效之。十年于此矣。仆欲革者久之。仰惟老将军廉能宿望、度越寻常、舍巳从人、不分彼此、是以不知忌讳、僣有斯查、葢不徒举占种之敝风、从此断革、亦欲使操军之常套、并行改正、而以前项之操法操之所以教兵教将、晓然于练习之政。而一振其戎事也。
　　约诸将【兵马操演】
　　边吏之弊、无事而苟安、有事而张皇、所从来矣、此中虏患、春秋二防并重而秋防更急、目今夏尽秋来、风高马劲、虏且乘我收成、复图犯抢、而我则军不成军、马不成马、器械不成器械、射打不成射打、曾不思一为料理、而惟高坐以待其来、嗟此孑遗、其与几何、近有谓仆者、营伍疲敝巳久、一时整顿、实难为力、此其说固然、顾以仆思之、军诚弱矣。而就中精壮者固自不乏。未尝挑选。不可谓无军也。马诚缺矣。而民间畜养者或不难寻。未尝买补。不可谓无马也。器械诚不全不坚利矣。而制造各有所司。自可刻期取办。未尝收拾。不可谓器不足用也。射打技艺诚生疏矣。而牛服马乘尚可训习。未尝操演。不可谓军拙不可教也。前此一二十年、不一选练以至今日今又不然、复待何时矣、三马同驾而一马病。则两马不前。言相累也今每营强壮之军。已不可多得。而复以老弱者杂于其间。无事而彼此相推。有事而勇怯同死此何可不蚤自汰选也。两人持器鬪。而强者钝弱者利。则强者必伤。言所持胜也。今诸军之本事。巳是不济。而又无一利器以佐其拙。射人而人不死。斫马而马不伤。此何可不早自收拾也。令甲总兵以下跟伴俱有定数今每营拥精壮殷实者为旗牌。答应牢伴门役。不下数百名。而止以一种尫羸者充伍。每禁革则托言此皆从将官出征者。而不知若辈皆高寇绣褶。因宁远在辽久不无汰侈后来者相习成风耳倚势啮军。乃号头队长之所不敢仰视者也责之操而入其伍下责之战而听其督率不能也此何可不尽归入伍也。今诸君之言曰。吾非不欲收拾营伍。柰军缺。而以请不补也。马缺。而以请扣子银抚夷而每匹止给十两。且责其羡也。火药缺。而以请。恐查盘短数不发也。弓刀缺。而以请。不即给。即给而顽铁无用。不责局造者以钢利也。吾武人也贱、一再请而且怒且黜、与其怒且黜也、吾且混、此情固有之独不曰此为战需也。生死所系。而不可以性命争耶。若操演之事、岂亦有请而不应者、而亦经岁不行、又何说也、古者将识军心、军识将意、不但知其姓名巳也、又识其年貌、而熟其本艺某强某弱、某生某熟、某工某拙、一一记之于心、而一旦有事、呼其名而遣之、无不立应也、今诸君自旗牌答应牢伴门役而外。而记其姓名者有几。识其年貌而知其本艺者有几。甚有并旗牌人役而亦不尽识者即不幸而遇敌急难呼救。其人且私幸主将之不识巳姓名年貌。而望望然去之。不掉首一顾也。仆甚为诸君危之也。
　　与徐耀玉职方【援辽兵马】
　　得翰教、谈辽事历历中窾、即身履其地、亦不及此、建州变迟变速、必有一日被门下一语道尽、仆私忧惴惴、只为此一节、昼夜不敢放过、自春夏以来、边报数数至、因地方不入塘报、以此不敢专言、言之恐以为张皇、为速叛、而第于他疏微及之、即如旬日内、复引重兵压我境上、一而再、再而三、此举动亦何可常也、存辽之术、舍召募之议、更无别法、然人情悠悠、不但司农不肯加饷、即地方中亦无人认承、仆恐悞事、不得巳苟且收拾敝兵羸马之见在者、以为支撑今年之计、所兑寺马乞免扣价、极知为格外之求、然不如此则不如勿兑、赖贵衙门议召募、尚欲以数十万饷望之计部、若于此而以常格自待、计部必且借为口实即仆所见行修练急务、亦以无马自阻、而不复振、将复柰何、又细看东虏意思。将来不得辽必不肯巳。欲得辽必先取开原。欲取开原。必先并北关。欲并北关。必先与北虏合势。而其并之之法。必先于新筑南关内屯聚重兵。无日无时。得尺得寸。而蚕食以逼之此其路也。若开原增置重兵。以固北虏之欵。助北关之势沮奴酋之气。而又增兵于清河辽渖间。使渠内顾巢穴而不敢北出方为得策葢相度形势。知虏之必出于此。而吾必不可不如此以待。非漫谈也。来教谓南北冏寺、尚可括三十万金、以应辽急、似应一面请发十数万来、使地方官先行召募、不得借口无饷、苟安旦夕、以卸其责、而召募既集、粮草一不继、是谓乏兴、恐计部此时、亦必有惧而不敢不应者、此以子投刻法也、惟留意
　　与李霖寰本兵【召募利弊】
　　召募之役、去春台议、聚精锐以屯要害、至善也、后仆酌量缓急、以河西有镇兵、边路增置亦密、而河东列营独疏阔、有事不相及、又奴氛甚恶、会议添恊设将、独于辽开致意焉、部署虽小异。而聚精锐以备战阵之意。则未尝不同。假令增募之数、得如原议、恊成其为恊、路成其为路、左提右挈、彼此相望、岂不成一军容气势、而竟以讹言中辍矣、仅仅募得一半、而又填之于堡、领之以道、属之于标下、兵既不以合营。权又不以属将。揆之事理、殊欠稳妥、又闻原募有关西二百余人为亲兵多亡命之徒、凶滛无赖、居民不保其室、而领兵千总亦西人、恃其不属恊营、与恊守抗礼而曹弁争之、遂致构成嫌隙、尤觉不便窃谓文武同城而处。便当悉以军事相附。何必自巳管领。无论临阵不听武官督率、即设防各处、无人钤束、骚扰之苦、甚于夷虏、此地方中一害也、夫增兵者为其合众为强。威夷狄而安百姓也。今东零西散。不为夷狄威。而为百姓害。则增之谓何兵不成旅、而徒有副将游击之名、则添恊设将之谓何、以愚计之、见募之兵、除辽阳道外开原宁前两处、当尽散遣、开原仍旧参将、庆云仍旧备御、威远仍旧堡官、不必留此半残无用者、虚糜新饷、长为人家口实、如虑兵势散、为虏所乘、亦须收堡兵解道兵还归营路、以合其势、其西人之在开原者、仍应散遣、再召辽人千数、使新改副将游备、成一模样、总之此事只有两说、欲募则当募完、以收增兵之利、不募、则当尽停以去蚀饷之害、若不及今交与地方议一长便、而因以责成之、则今日受成之人、非前日预议之人、阴欲藉兵之力而阳且避增之名得济则专其功。而不济则不同其谤。他日之忧、独老先生与仆当之。况粮饷难继、计部不认、今虽勉代为措处、其何能久、此尤贵衙门他日无巳之忧也、
　　与五道【营马】
　　辽之不惜马也、起于官不以法绳军。而官与军又图马死以为利。帅曰马不死。而吾所养之马何以售裨曰马不死而吾验马之钱何以来军曰马不死。而吾与马户通同及阖族帮买之利何以得是官与军无一人而不咒马之速死者。马即欲不死。不可得矣。闻旧帅在镇时。专养马散军以为利。偶欲杖一倒马军军曰原发马不堪或至营或未至营而死。非某罪也帅语塞而释之。堂堂大将军、至不能杖一卒、又况追椿银乎、假令椿银追之如数如法、则正兵营之椿不胜追而大将军之语不胜塞此旧当事者所以碍十颜情。而一切从宽政也。今既官为贸易。以实马给军。自应照年追椿以实法加军。近来追法。似乎太少。少则军不知畏。而以倒马为常事。至于阖户帮买一节。甚为军余苦累。尤宜亟加禁止。正军有缺则以军余补之故军余者所当优恤军余者辽之根本而正军之所自出也。留得此辈。一旦缓急。犹有所恃。皮之不存。毛将安附。昔人有成言矣。且既云官买而又私听其半索于户间此为何名。则何若明明之地亩。犹为名正言顺。而不使人受此不明不暗之苦乎。居今之地。无改今之俗。虽岁给年例百万不能填死马之葬。而况千零万落之人户。填数万饕军之葬也哉。
　　再与五道【驿马】
　　辽左营伍、为驿逓所敝极矣、往者行议、诚欲求一坚决法子、割断葛藤、使营驿判而为二。以绝拨差之累顷承教清差厘弊诸欵、大抵皆目前调停、尚无截然一定之说、而至于中间条理节目、亦多所未详。恐于此事终无裨也、夫今日驿逓之所不足者独马耳、驿马不足。则营马终不能革。有马矣。而领养无人。苟必待勾原军而后付之马何时而得到驿也有军矣。而养赡无资。苟不尽查其牧田而还给之。驿何藉而得存军也此本兵指李临寰也曾为辽抚查本兵抚辽时。曾以驿马不足。议动年例马价买补。其大旨以买驿马以代营差省营马以备操用是补驿马。即所以补营马。况营马不以差累。将来倒损自少。又能节省以与驿逓通融。其顾马一节。则以驿军逃者未能遽勾。缺者未能骤补。就于附近该管营内拨步军顶补领养走差。此二说深得权宜。舍此而求。亦无别法。惟将步军即真顶补。尚觉未便。仍应速勾该驿正军至日。换步军回伍为妥而至于驿田尤是驿军根本大半为奸豪所占。驿之不振。全由于此。必须设法清查。尽还驿军。其营军暂领马匹者。亦照数拨种。俟正军至日付还。必如此而后驿能自立。营不受累。庶几其有振起日也。
　　与阎副宪海道
　　【 买马宣大】
　　宣大张家等市口。九边大马市也。夷中最信喇嘛僧。僧每年易换夷马。或一二百匹三四百匹为一羣。至则总估其直。以六七两科算。即中有直二三十两者。亦不另价。彼中官民转相贸易。挟为重利。有言夷马不可用者有言夷马实可用者葢各见其一端不知贡马市马之不同耳故云中大帅有马贩子之号。而人乃有言其进墙即死者。此忠顺营所贡之马。非僧马也。贡马有定价。不论老病瘦小。但可支撑入墙。即得领分官价。而僧马则皆肥满臕色与民间市易者若果如人言。则今非燕台索骏之时。彼中将帅。与各处商人。市此死骨。何处发遣乎。然而辽中官。只欲护住马价。买抚赏以媚夷。辽中人只欲留买本地。勒高价以图利。往往持前说相混。而当事不知者。亦深信以为然。此惟军门与宁道曾宦于其地者知之。宜他人有所不知也。去秋差左都司往买八百余匹。皆粗蹄大项。宽腰厚膊。最耐奔走。冬春之间。大得其用。今查守道所辖各营旧马。缺至千匹。骑兵营新募兵一千六百余人。及清河募兵。尚无一匹。而王镇守官副将内丁共八百人。亦皆无马兑给。顷坐买官民自养骑马应急。然仅得三四百匹。价甚高而马又不耐。此外复无可觅时处。万一秋冬虏复大举。徒步之人。何以应敌。今当发银一万五千两。往宣大速买之。择其高大者入伍抵价外。而以稍矮小者发驿。及市与民间。犹不失半倍利。此最便宜事也。然一向踌躇。无人可托。惟万副将化孚善相马、宣大又其生长宦游地方、熟经夷市、不受牙行欺、且与彼中各将俱相识、能以情让、而其人又停妥、其家又素封、非以此为利者、今夏防将竣、当遣之往、而第以辽阳一闲将为之辅行、并随行员役速速详报、以便早发、转盻夏尽秋来、胡儿又至、旧道巳去、旧抚将行、新抚镇尚无消息、辽阳半壁惟弟与一病副将耳、不得不身任其事、预为料理也、
　　答戴通判【马政】
　　承条永宁监牧马五欵、凿凿可行、亦既无遗议矣、顾又思之、天下有治人、无治法、虽有其法、而苟无其人、与无法同、虽有其人、而不责其事、与无人同、夫有其人、而不责其事者、辽东之苑马寺衘是也。犹之乎衔屯田而不屯田。衔备兵而不备兵也。夫海道不岁分年例马价近五千金耶。官名苑马矣。又蒭牧有场。治事有监主簿、监正圉长有官。而所辖军仅海复东昌盖州数处。且多缓者。其监马之不能充。而又分年例焉。何为者也。以愚论之。亦直以其事责之而巳矣、岁额监马一千二百匹。除损耗外。以一千匹为率。分五百匹于各道而以五百匹付该道自充所辖操备。不许复分年例银两。以自巳所畜之马。供自巳所管之军。官苑马者。即不为马政计不敢不为边事计也其分拨各道者。不必使军零碎关支。以滋贿俵之弊。抚院每岁秋冬间。檄该道总解广宁过堂。转发各道操备。堪者收。不堪者退。官苑马者即不为各道计。不得不为抚院计也。载以考成。定以分数。年终两院奏缴过数者纪录。不及者罚处。官苑马者。即不为生息计不得不为考成计也。此责事之说也。仆尝谓一方之利。自足一方之用。而人自失之。辽马尝蕃庶矣。吴孙权不惜南方珍物。多方购诱公孙氏。而不可得者。总为其多马耳。志载　国初养马四十万匹。设苑马太仆两寺卿。经纪其事。其后岁久政弛。生息亏耗。始有年例之发。乃近来年例以抚赏故。不得尽市马。而有可产马者。又无一人为之料理可叹也。牧田五千五百余顷。视屯田一万一千分。可征粮十二万石。牧军又领仓粮万石。又牧丁六千余人。岁可征徭银及官吏师生俸廪等项。约又二千余金。是岁入可二万余金也。假令废若监。汰若官。徭若人。屯若田。征若岁入二万余金以买马。岂不岁得战马千数百匹。而乃今年俵数十匹发驿。明年俵数十匹发驿。记得则俵。不则巳焉。牧军告则俵不则巳焉。而又皆如狗如鼠之物。只此一事。而其余可类推也。有其人而不责其事。此辽之所以不可为也。
　　与王振宇总戎【修筑边城】
　　前承教制演火器诸法、当巳通行各道、打造火器、修举有日矣、至于末论修边一、十实万实他人为大将军者。谁肯说到此处。他人为大将军者。第曰我善为战。我善为阵。杀贼而巳矣。及说到修边防以资守备。便以为怯。而不屑出诸口。不知辽边长二千余里左湾右曲。东隔西断。其势最难应援。而虏之去来。倐忽风雨。虽有兵马设防。经年奔驰而不得与虏一遇亦其地使之然也。仆尝谓无边以为战战不胜。无边以为守。守不固。无边以为欵。欵不久。与其捣于境外不若战于境内。与其待虏入境而与战。不若阻虏不得入而无待于战。与其费钱抚赏。而使虏不入。不若费钱修边。而使虏自然不得入。十利之说、详具公移、及李峘老书中、其言似怯懦、而颇为实落、然不肯为他将军道也、今之人皆谓辽土砂松难筑。而来教则谓宁前土脉坚实。王总戎延绥人也延镇砂碛尚且筑边辽镇何独难筑真足以破世人悠悠之议。顾麾下初至。犹止见宁前一带。若见正安以东。至三岔河。又俞河见海辽渖铁开原一带土脉。其决然以为当筑又不知其何如者我辈在封疆。只要干实落事。今年夸战功者。屠毒官军。惊恐　君父。竟成何事。戚大将军镇蓟时。何曾与虏厮杀。只修了一道边墙。而至今称其功。赵后将军驰至金城。何曾与羗厮杀。只屯了两年田。而先零困服。此两公者古今名将也真足为修边屯田样子。仆敢举此此为麾下望。亦深服麾下前札为实语。异日成就。可与两公并驱后先也。
　　与杨沧屿中丞【屯堡火器战车】
　　修屯之说、见于去秋疏中、详哉其言之矣、业巳蒙　旨允行、而向来地方中、全不料理、及行查荒田数目、有营卫禀示、而属令不得尽报者、有言田若屯成、户部不发大饷、军兵专领仓粮、不得实惠者、而宋掌科又持两说、一要仿李顺衡水田故事、一要屯种横江新地尤属支离、夫南北天时地利人情。皆不同。此中春夏少雨。又土善渗。而人又不习水耨。且甚劳。谓舍陆而水。为真任事。葢以讥仆任事不真也。尝闻其语人云。西路荒田。既有二三万顷东疆新地三百里。如何只有六百顷、六百顷者勘疆疏中数也、卷扌处二十九年、委官张拱辰等、议令新民仍种夷地、逐亩量摊赏银、以慰酋意、故有此数、而勘疏采之、高山崇岭中。那得平地可屯。葢以议仆漏报疆地也。其挠乱之事。大率类此、　国初各边。皆以屯田自给。兵食未尝不足。迨后虽发年例。亦不甚多。而今则以天下全力奉九边中原之困极矣。从古夷狄之祸莫如晋宋。犹以南渡支持百年。而中原百姓。一呼而起。虽强盛如秦如隋如元。覆亡若反掌。仆所以有怀嫠恤、妄意纾中原、佐度支、赡边氓、而不自知其不达时务也、今巳矣独修边治堡、大于战守有裨、如此则十五利、如彼则十五害、灼然在前、不能不有望于今日耳、今春查筭各道零窃起数、河东自去年至今年二月、开原辽阳两道各十起、海盖道绝无、河西宁前道五十二起、分廵道八十四起、所钞累人数十倍于河东、至有一台军而决至一二十次者、堡官将官候类参者亦如之葢军不胜决、官不胜参、而详亦不胜批也、此有墙无墙之证也。河东荒地、海州泛懿开铁间。渐渐垦到墙下。辽阳今春告垦纳科者。一日百人。而河西沿边一带。何敢开种一亩。此又有墙无墙之证也。昔人谓不垣塞。则塞下田。不塞下人有也。为虏垦也。塞下丁。不塞下人有也。为虏息也。此确论也。并屯置堡之法。在他处村屯俱尽。无可并者而辽阳海盖两处。似宜行之。今各屯虽有台座。每面宽不踰丈余。遇有警。萃一屯男女于其上。所谓城小不足以容其民者不守也况仅仅台圈乎恒数百人老幼既以践踏死而壮者射打又不得措手足无论今皆坍废难守。纵使甃砌完固。虏以二百骑环攻之。不三时而台上矢尽。继以垛砖。砖尽而束手下矣。假如虏以二三万骑分投专攻。可半日而下我百屯。恐虏有去年长定之克法在。不烦再计也。仆尝谓台圈止御小虏散掠。难御大虏专攻御专攻者断非置堡不可而或者不以为然。询其故。则云万一失事。台圈犹可。若去一堡。便是失陷城寨。地方官如何禁得。噫。是何言欤。是何言欤开原西北。一望丘墟。惟二三屯岿然独存。曾过而观之或砖堡。或土堡。皆有贴堡壕三道壕身皆茨榆缠结。而外则多设薥把风障以树疑。所以虏不敢偪虽及边而反得存者实赖于此若使辽海俱仿此行。何不可保守之有。至于骑射虏之所长火器我之所长。战车虽于零窃鵰抢当日出入之贼追堵有所不及。而大虏数万之深入不去者必得此物而后足以制之不然。虽合全镇骑射火器之士。而终不能与之浪逐于平原之下也。窃谓他处战车或可巳。广宁辽阳海州三处。似宜置造以防大举。今春曾置双轮车数辆有羊角单轮之轻快而无其摇动。有旧制双轮之坚稳而无其重滞。且安置火器。多而不烦。前后宛转。颇利于战。尝见往年杨昶寨岫岩七里沙滩之役。虏横行境内数百里。大帅统领全辽策应人马二三万。如鼠遇猫。藏头膝下而不敢一喘。假令当日备有火器战车。以骑兵弥缝其间。方阵而前。且打且进。何至不可逐虏。而纵令旬日从容。髠吾人而去也。今说者第曰战车止可立营不可合战也。追堵不及事也。如使战车而至为立营。止为追堵当日出入之贼设也战车信无用之物矣。而又奚事哉要之支持小虏犹易为力惟御大虏之法非堡决不可以守有堡矣而无火器战车以击之则我不敢与虏战而堡终不可守非火器战车。决不可以战。有火器战车矣而无坚堡以待之。则或立陷。或野掠。而火器战车。终无所致其战。此葢相为表里。缺一不可者也。
　　答沈阳王游戎【修屯】
　　承示图册一览、如身亲区画快甚快甚、井田之法、沟涂封植、左右纵横、周制寓兵于农、伏至险于至顺。原所以限戎马也、行之于广宁以东。及海辽渖开一带。深于边防有裨但以此为名。窃恐愚民。惊惑而世人无见识者。复笑为迂阔。反为不便。前日井田之式。不过欲照此算非谓照此行也。且地可以井收者井收之不可井收者亩分之。惟将军能心计、他人则不可与于此、恐此法一版定。而不能井收者。悉置之不复报也。今第照民间见行步算事例算报、至垦种巳定、然后下令沿边军民所垦田地．各就自己分下地、不拘多寡、俱于四至堀沟。曲直其径。以就车涂。庶几其行易而人始不惊耳然此乃修屯以后事也。今且不多及、
　　答李孟白督饷【海运】
　　夫议通海运、而并设陆运以防海运之不虞、允为全虑、但陆运必不可行、葢山海关抵辽阳约千里。内自关达广宁数百里。皆冈岭河磵。自广宁达三岔河。又多沮洳。每小车载米三石。已尽人车之力。日仅行一四十里。计往回四十余日。辽中店食价五分不得一饱。每车两人一驴。日约费银一钱二分。是价银五两而得米三石也。去年辽海间往套运粮、取用民车民牛、几激大变、今仍用之、误耕农而抛荒田地。辽怨未息也。自套起至辽至渖至开铁或二三百里。或六七百里。车牛巳是累苦。况自关至辽千里之远乎。即岁计该粮七十余万石。总在葢套起运。见在车牛巳是置办不前。而尚有余剩车牛、到关洪运乎。骆驼惟宁夏极西一二地方出产他处最难养活。与马骡遍地出产而易养者不同。买及千头往返万余里、动辄经年。而养又未必活。即活矣而每头短运可三石。若长运月运岁运仅可一石五斗。而费视车牛所减能几。愚亦以为未可也。然此犹可言也、自关外至杏山以北。一线之路。左海右边边与路相去远者十余里。近仅四五里。一路墩烽失守。哨探俱绝。往往远子装我廵路人役。截掳裔民。今闻车夫骡马在途。势必聚众来抢。我少发兵。不足护卫。多发兵则往来奔疲。计运粮十万石。往返数百回、而人马累死者不可胜数矣。国初岁挽漕粮数百万石。全由海运委难常恃。故开胶莱运河为稳久之计。然运道虽止而淮登裔民买卖来往于成山嘴之间者固熟路也今山东买粮既难如数、势必截漕于淮。再截于天津。而截漕于淮。则成山嘴为必由之路。必犯之险。即不幸而稍或损失亦所不能顾者。况粮少而行之以暂。与　国初事体不同。至绝漕于天津。则或由中道。或由北岸。径趋葢套。与三岔河起卸。正不必从山海关起陆而犯前难也。登粮至葢州套、莱粮至三犋牛为远、必欲尽卸葢州套、海葢道之议、良可允行、若论愚见、　国初运粮、自登莱旅顺海葢三岔河入、循辽渖而北。直抵开原之老米湾。此故道也。今即不能抵开原。而三岔河则确确可到者。查葢州套至辽阳二百七十里。三岔何至辽阳一百六十里。方谓葢套比三岔河为远。而可更言北汛口也。总之登莱粮运。俱当定以葢套收卸为主至谓官运有限、民运无穷、欲听商民自运贸易。宽其文法。许带货物一二。此富辽之策也惟辽左河东河西千里瓯脱、仅仅傍城就近耕种、而一岁所出、仅支本地一岁之用。如遇小歉。便作大耗。以别无来路也。去年颇有收、自客兵一到、米价斗值三钱。今春农作方兴。忽遭奴酋虎憨两祸并来、人人逃窜、谁敢耕种、及事小定、又若无雨、比及获雨、而耕种又巳过时、惟可种豆与杂粮。后面天时又不可知者。纵使民间蓄有余粮、何可再括以餧馋军。而况乎其无余也。此其不可行。亦不必行者也。以上数议、皆扌处实欵答、以备采择、至愚见、亦有欲请教者、谬附于后、夫运粮与用兵为终始、今自败衂以来、一人一马、一甲一刀、一鎗一箭一铳、东边一城一堡一墩一寨等项、俱要从新做起、而兵期未可卜也。然则运期可卜乎。似应急造海船。为经久计。假如造船四五百只。费不过三万余金。既可长用。而事完又可变价。此不可不预计也。漕粮未可常截。登莱两郡未可全恃。则广籴于淮阳一带、由海道运顺保河间、临德一带。由运河入海运。永蓟一带、由滦河入海运。以济截漕登莱之穷。此又不可不预计也。前与官赐初偶计辽饷岁该七十余万石、此每军日计二升。专以本色言也。今闻尊意欲以本色兼折、三十五万、亦可足数、是军日一升也仓升视民升仅七合。何以饱军腹。而银又不可食。且军日支饷五分。除米二升、尚有应支折色为塩菜薪水之资。即谓乐领折色。未有束腹减口一至此者。愚谓七十余万之外、尚望宽拟一二十万之数、然后七十余万可保其至辽而无亏、若拘定实数、一或差池、而所误多矣、此又高明之所宜酌也、
　　答周毓阳中丞【约酋讨奴之非】
　　台翰言马帅密约宰暖卜三酋杀奴讨赏事情、何马帅信之轻而见之滞也。用夷攻夷之说。从来有之。如汉诱南北庭自相屠杀。而我得乘敝以臣之之谓。非饵虏而委曲求助也唐人自有猛将精兵故可以用吐蕃用回鹘未有内□全不□□而专仰于外夷者唐饵匈奴吐蕃取天下复天下长安东都之掠。今古寒心。即我　文皇帝三卫靖难。而左臂之断。至今为患。古名臣善用夷者。惟汾阳一人。今有汾阳其人否。三酋有感恩畏威如药师罗其夷否。憨酋体面颇大。赋性颇直。要赏则挟赏、安能妪妪作効劳语以为骗局。而宰暖狡舛鸟。惯作伎俩。彼见春秋赏有成例。不便开口。故借此以增赏。赏一得而岁以为例。安问杀奴。即质有亲子头目二三人。而彼亦索我一官为质。即明明渝盟。我终未敢杀质以速衅。究亦被挟拱手而还之。攒刀说誓。此滥套语。辽中何虏不攒刀。何日不说誓。禽兽无耻。未足恃也。况就禀中情节、不止卜儿亥子为可疑。即如所称宰赛不欲暖兔卜儿亥等知。临时自来先讨些赏。如宰赛差使往约北关解仇同盟。金白二酋谓宰酉向无信实。且恐宰酋不忘前仇。诱兵于外。再有暗兵克彼两寨等情。是时宰酋最黠是宰酋且瞒暖卜先骗赏也。是金白且信宰酋不过。而恐其暗图也。安望其为我同盟杀贼。而马帅遽谓左联金白。右连三酋。此时金白情形与三酋不同金白与奴为仇而三酋与奴比也一鼓扫荡。何言之易也。即令各酋同心同盟为我杀贼真确无疑。且问三酋之师进于何路。欲绕北关之后。从东北角入。则三酋必以为远。欲从北关境过。则北关必以假道。欲从我内地直入。而我辈未敢保也。且问三酋之师进于何时。欲附大兵同进。而我兵将安在。甲马安在。器械色色安在。约之此时得无早计。欲如马帅自言带领家丁另一作用。窃恐未能图奴而反而奴图吾辈亦未敢保也。况用夷而胜有胜之害。不胜有不胜之害。无穷酝酿。未可悉陈。总之中国之体自尊。中国之力自全。偶一衂挫而遂卑辞厚币。此王抚之所恃而失广宁也饵狡舛鸟不可知之虏。以求其助。无论中奴之诱与否。而其取笑四夷。贻讥万世。亦巳多矣。初入部门、一二相知言及此者、弟颇以为非、载承明问、不敢不以直对、但狡酋原欲借此効小勒骗赏计、今既勘破。势必羞忿。幸与马帅善作善收。切勿说明不用本意。弟借北关不谐为辞。而委曲谢之。或设他辞以缓之。使其不疑不怒。不然是一奴未巳。而又生一奴也。
　　皇明经世文编卷四百八十一终
　　皇明经世文编卷之四百八十二
　　华亭徐孚远闇公　李雯舒章　宋征璧尚木　周立勋勒卣选辑
　　姚宗昌瑞初参阅
　　熊经畧文集三（书）
　　熊廷弼
　　书
　　与二掌科
　　答李孟白督饷（海运）
　　答周毓阳中丞（用憨酋机宜）
　　与官掌科
　　与周毓阳中丞（守渖兵马）
　　与内阁兵部兵科
　　与柴李贺三总兵
　　答监军道邢参议（备御沈阳）
　　答监军道邢参议（守渖排兵）
　　答监军道高参政（拣步兵练车营）
　　答李孟白督饷（论屯田）
　　与监事道高参政（战守十策）
　　与登莱道陶副史
　　与二掌科【论用间】
　　自开原破、铁渖一带逃、而辽阳孤注、人言贼且造舟从辽河上流而下、取辽阳、可危也。而弟谓不然。贼从鸭绿江出海。绕旅顺截粮道。可危也。而弟谓不然。贼方欲断三岔河浮桥。我不戍守。可危也。而弟又谓不然。贼正不必出此也。贼直以强欺我无兵无马。径取辽阳。此其正也。或谓我兵稍集、我人効死、背城借一、未必遽得志、若绕我之背。出南卫而反断辽阳于其北。南卫无兵必不支。而辽阳不待攻也。若氷合时从开原径道横趋广宁。不两日至城下。而反断辽阳于其东。广宁备虚必不支。而辽阳不待攻也。此其奇也。可危也。而贼未必出此也。惟自三路得利后。益以开原。兵益多。财益富。使出其绪余。指使虎墩沙宰辈扰我河西。以及昌蓟。而任贼肆力于河东。此其危诚有足虑者。来教谓救危急着。当先用间是矣。乃前得周毓阳书云、自许杀奴、说从宣大来、未闻虎酋挟赏时有此语也、马林中宰暖三酋计往返讲说月余、以懈我、而竟失开原、此又其不足信者。弟十年前千言万语先后之间事势敻别只要收拾西北虏以伐贼交岂至今日反置此而不用。会当与该道及抚院商量得行之。总之犬羊叵测、难可倚仗。何能使其杀贼为我用。此着自不可少但间之而不为贼用足矣至于救危实者。尚不在此。法家云符用先天一气。将先自巳元神。我若兵马壮寔虏自为用不然而虏反借我以用此又人衰鬼弄人之说也
　　答李孟白督饷【海运】
　　顷于玉田道中得展台函、三复大旨、谓陆运未可行、则天津截粮、永平召买、难以达于关外、而不知陆路有关。海中固无关也。同一海又。形如菱角。登莱天津葢套。各居一角。而舟行其中间。各指其所至而至之。所谓北岸者。犹天津之往登莱。稍傍南岸云尔。实由海中径望东行。稍向北转而趋盖套。甚明白易见也。昨会蓟州饷司李君、甚言海运之便、陆运之艰、及会蓟州丰润各州县官、皆山东人、其说皆与李同、而丰润李令又云去年每一小车运草五十小束至山海关、给脚价二两八钱、至典卖车驴不得归、后增至三两而车户俱逃无应者、及问此车可载米几何、答曰三石、是丰润去关仅三百余里。而运米三石。巳费脚价三两。若自关至辽阳千里。小启前谓每车三石、止费银五两者。犹属窄算。而沿路虏贼抢夺之虞。军民护送之苦。且勿论也。或曰今年召买原少、故漫言海运、而假途陆运、以见其难、子必沮之、即异日乏兴、且有词于子、而不知目今登莱不数旬、巳运至十数万石有成效。天津永平直向旅顺。以达葢套。亦有旧道海运自可行也。每晤登莱士夫、言彼处米极贱。小钱四十文。仅值银四分。而易米一斗。当北直三斗。今岁又大熟。顺永保河一带米俱贱。而岁俱熟。召买自可多也。诚使及今设法广籴、多方募运、以至冬初。奚啻百万。此区区之愚也。不过欲多运以活军命。省费以节度支。而实未敢定沮陆运不行也。
　　答周毓阳中丞【用憨酋机宜】
　　此言憨者乃土墩虎憨即后之插酋也
　　承教言前差人同通事赴憨营、未见憨面、说憨见今病还未好、上不得马、将赍去谕帖收下、推无识字汉人、竟未观看、又据刘世勋禀脑毛大谆谆要自举兵杀奴、然事权在憨、恐难擅举云云、仔细推之、恐憨非真病也。非真无识字汉人也。脑毛大亦非未曾与憨议也。或者憨知我之急在此。故作一不照管之状以要我脑毛犬如我之急在此。故劝憨不照管。而巳欲照管以系我。而图遂其吃果之愿也。窃谓憨既作此不照管之状以待我求我亦宜示一不紧要之意以观憨后憨果于宰赛有狐兔之悲。于暖粆有辅车之虑。先存一个不容奴贼意思。而又利吾财。不能舍。必复与脑毛大商量遣使来关动我。使我求彼则权在彼使彼求我则权在我此用虏不易之法也我又因而诱之如再作模样我又因而缓之而憨又遣人动我我又因而诱之许之然后缓急操纵之权。皆在于我。无论憨之杀奴真与不真我之用憨成与不成而我皆不失其气若憨原无杀奴之意。而全凭挑激。恐憨未易动也。且以我激虏不如以虏激虏憨去奴贼千里。兵过必假道于粆暖境上若粆暖诸酋不以宰赛骨肉之愤。赴愬于憨而借其兵。憨亦未肯遽动也。何也、情本不相关。势亦不相及。前小启谓憨未易使唤者此也。此时能拨弄憨者。惟脑毛大。脑毛大杀奴之念未必胜图利之念而我一足其图利之念恐遂懈其杀奴之念且据禀我亲去与憨商议。万一不从。我起我大兵、及哈喇哈兵、愿与助力効劳、恐无憨箭传调大众而独起所部。非奴贼敌也。只此一酋。中间情伪。尚费筹度、来教谓中间运用似不宜急。今日用夷妙法全在不宜急三字乃日阅邸报、纷纷言此、得无欲速之甚、而翻令吾辈益无所措援急于其后耶。
　　与官掌科【用西虏机宜】
　　顷用夷攻夷之说、章满公交车、若调将百十员、征兵十余万、皆属无益欲制东奴先欵面虏者杨镐之议也及四路之败而周永春复请赂抄花虎憨矣而今靠此为灭奴第一妙著者、诚如是则经畧拱手受成事、而亦可免于征调之苦矣、然而拨诸事实。有不尽然者。虎憨为人无远畧。虽族姓诸部。控弦约十万。然皆自为政。徒以名位相系属。宰赛与暖兔粆花诸酋为泰宁福余种类、非虎憨元孽也。虽附憨而亦不甚听调度。宰赛与诸父弟侄多仇怨。今被擒莫有怜者。虽不无狐兔之悲。而诸营与贼俱有亲戚往还。心既不齐而力又薄。不能制贼。又不敢借兵于虎憨。引狼入室。致滋践轹。虎憨于宰赛既痛痒无关。又距贼千有余里。风马牛不相及。终料贼不能侵害巳。谁肯无端替人兴兵构怨。且西虏专用骑。利于平原广野。而以施于山林险阻之地。此时奴兼用马步矣与马步兼用者角。恐亦不能猝得志于贼也。宋时交址愿出兵助讨侬智高、狄青奏言李德政声言将步兵五万骑一千赴援。非其情实。且假兵于外以除内寇。非我利也。以一智高而横蹂二广。力不能讨。乃假兵蛮夷蛮夷贪得忘义。因而起乱。何以御之。请罢交址助兵。从之、夫蛮夷情愿助兵狄武襄尚不受况挟贿以求不愿出兵之虏而为四夷所侮笑此诚不可不虑也非谓用夷攻夷之说为非是。而以西虏不必挑激也、阴间之而借以疑沮东虏则可明挑之而仗以讨灭东虏则不可缓致之而出以有意无意则可急寻之而使其日骄日挟则不可薄尝之而视为不紧要之余者则可厚望之而靠为第一件之胜算则不可要使张弛操纵。令虏入吾彀中。而不觉吾所以用之之意。方为得策。四路之役北关后至则当时尚不能用北关况西虏耶至于此虏未必可用我今日未必能用此虏做去自验。而今且不欲尽言也。
　　与周毓阳中丞【守渖兵马】
　　守藩之说、诚人人能言之、而不敢任也、各镇将固虑兵马寡怯、尤苦粮草缺乏、即饷司两监军及各道皆不敢担承、何也、虑寡怯而畏不敢守。犹得以军令督之。若粮草缺乏而饥不能守。虽有人敢往而军令固无如此饿军馁马何也。以此踌躇未敢轻易断送、再丧军实、寒辽胆以助贼势、非专虑兵少引贼也、非甘令柴李与刘杨各将帅兵团聚一城也、非推其责于辽镇总兵、而以西虏东夷、重烦老年丈之分明也、且兵少引贼非谬虑也、设即遣贺征夷及开铁主将新旧主客兵马、专往守渖、总计不过万五六千丧败之余、以守坍塌极坏之城、而当数万聚攻之贼、恐虽有柴李应援、而守者不能待也、何也、中固丁字泊之役固足监也、况即此征夷一枝人马、巳缺粮草、贺帅屡攒眉向右监军道言、兵饥马损、不能当贼、而柴李恐亦不能以石填腹、为征夷援也、弟到辽七阅月矣、仅十月十二月放本色、而内且有兼折色者、贺征夷一营马匹或存四百、而死八百、或存七百而死八百、或存九百而死九百、犹曰将官不惜马也、开道于自募兵马亦既惜甚矣、原额一千九百七匹、而死除五百七十七匹、此粮草之缺乏明效大验也、去年并渖于辽而渖固在也。非弃也。揆之当日贼势人情。不得不然。今年渖则确确当守矣。原疏十八万叆阳清河抚顺柴河各三万。镇江二万。金复海各一万。而辽阳仅议二万。且作外援者。谓各路以进兵据要害持贼于境上贼不敢入犯辽阳辽阳缓故止需兵二万非谓各路无兵牵制贼。贼得悉众犯辽阳。而我可以二万守二十里之南北两城子也。抚顺一路虽议用三万、而疏中自有或三路牵制而阴并一路之说。非一路定止用三万也。即一路原议三万。亦谓三路俱集。能彼此声援。非声援无一。而一路可仅仅三万自完也。今见在兵马除赞画新兵未敢算数外。其余则刘帅领万余分堞而守矣。川兵一万一千余札营城外矣。杨帅领山西募兵及新配、义武九千余。皆乌合未练不能出防矣。新到田万年土兵未便据外拨矣。此外则贺之一万一千有奇。柴李之各九千有奇而止耳。守渖须将前兵拨一万登陴。二万拒战于城外。三万分居奉集虎皮驿策应。而辽城仅存二万。即虚辽实渖且不论。读此而知公之本谋不遂中朝不得醉其责而粮草缺乏。实是无法区处。此则惓惓仰望于老年丈之所赞之者也。
　　与内阁兵部兵科【守渖兵饷道臣】
　　前小疏言方畧署四路分番迭扰、或并进、或阴并一路而三路张疑、指兵众既集。进取时言也。今兵众未集。不获如前算。又无将见众坐食辽阳。听辽东自消自尽之理。不得不用扼要法。专守渖路。与贼相持。俾贼不敢别有远图。而后可保见在地方于无虞。葢清河城已屠。叆阳宽奠民巳散处村屯。而其城皆空。即贼至得窜避山谷自便。贼既不获如攻开铁清抚城郭之利。又惮渖兵逼近巢穴。不敢远入。而久蝢于我内地。然后镇江南卫。可保无恙。而北规东进。皆藉此始基。守渖所以守辽也他日沈阳一溃而辽随之矣此渖之所以不可不亟守也。虽然守渖孤注也。渖之东南四十里为奉集堡。可犄角沈阳。奉集之西南三十里为虎皮驿。可犄角奉集。而奉集东北距抚顺。西南距辽阳。各九十里。贼如窥辽阳。或入抚顺。或人马根单。皆经由此堡。亦可阻截也。此犹易办于四路布置当时何以终不能应不守奉集则沈阳孤不守虎皮则奉集孤三方鼎立不各戍重兵三二万人则易为贼撼而辽阳孤此兵之所以不得不多。非可见在人马办也。沈阳隔代子浑河两道。奉集虎皮隔代子河一道。每山水涨。辄沵漫七八里。月余不消。又无船渡。苟不预为两三月之储。而一日断食则立毙。此粮草之所以不得不预。非可陆续供馈应也。诸将帅精神不提掇、则偷、事体不指挥则误、人众不弹压则乱、此补道以驻沈阳之不得不亟。非可寻常他道比也。四路部署之不得。转而出于扼要。守渖巳非本图。若犹不得应手干办。而不肖无所效其犬马矣。业巳置孤军于虎狼之侧、处不得不守之势。则　庙堂之上。似亦处不得不应之势。辽之存亡。国之安危。在斯举也。
　　与柴李贺三总兵【战守方畧】
　　往三镇连驻虎皮三块一带、距贼巢一百二十里、即有事未能猝到。而去辽阳仅六十里。声气又易接也。今渖城距贼巢九十里。内抚顺迤里五六十里。皆为贼据。实止三四十里。可摇鞭立至。而去辽阳且一百二十里。则声气之接又难。此兵法之所谓孤军置之亡地而后存危地而后安者也今据城立营。卫以战车。威以大炮环以深壕。匝以树木。周围层迭。固于铁桶。虽十万众至。其如我何。古名将有提孤军转战于里者。今以三万之众。守一斗大铁包之城何难何难。亦顾我耳目之明不明营卫之周不周情意之调不调。志帅之尊不尊。精神之提不提。主意之定不定何如耳。凡安设哨探要远不远而贼有情形。我不得早闻。又要周。不周而贼从他道。我不及堤防。又要一路接连。不接连。而恐被贼中断。又要不时暗查。不暗查。而恐军打瞌睡。此所谓耳目之当明者也。每夜城外四面札营。日高无事。始散修守。每日演放战车火炮。免使临时脚慌手乱。每放马不宜远。不宜千百成羣。每伍或一人或二人。放马五匹。遇晚挨次收回。有事一传即至。不得仍前撒放野马。使贼至而马不得到。马失而官军不知。每伍同锅同寓同槽喂马。不得仍前你东我西。致同伙不得互相觉察。将官不知军士何往。又轮派将官遇在营依放守宿。枕戈卧甲以防不虞。凡百战守事宜、书檄所不能尽者、皆一一谨备。毋疏毋漏、此所谓营卫之当周者也。今大帅与大帅盟、众将与众将盟、自矢同心。岂非佳事。及窃观昨为城工丈尺、与方鲍二将争讲两事、是大帅中尚有彼此。而河况众将。一镇下尚有彼此。而何况三镇。此小小事尚亡歃血立盟之意。若有大于此急于此者。更复何望。又如轮边拨夜。一镇十日一次。巳欠停当。及三镇同遣。又只聚在一处。此岂同心之济明是恐怕一处获功。故大家伙住。图相牵制耳。窃谓平居同商量。修守同帮助。遇敌同奋勇。斩级同功赏。此可同也。分遣拨夜及设法凑巧。扑斩报功。此不必同也又善同盟者。贵在功业相劝。过失相规。今或有违错。皆明知其不然。而郄皆如不看见者。动曰我不好说得必待贼到面前而后好说得耶。阳和好而阴坐视其坏。以同心之言规切将帅可谓至论然芝岗后日亦未能用此言至功业不终此一节最害乃公事。夫事皆属而何分人我。心求相济而何妨商驳。此所谓情意之当调者也。今军士不听中于把号令。中千把不听将官号令。将官不听大帅号令。所谓灞上之师儿戏耳。细看还是大帅有此夕欠处。若大帅安排有条理。而官军谁敢乱我。约束有纪律而官军谁敢犯我。凌驾有威风而官军谁敢玩我。至于遇警临敌、又全在拿定主意而不乱。如前月二十九日、抚顺边炮一传、而诸将即率马兵不待整队向东乱跑、假令贼兵果来、而此兵可往迎而堵住之耶。辽事之败败于急战耳区区愚见原欲三镇据城对打勿轻开营与战以老贼蝢贼贼二日求战不得。其锐自挫。而辽阳各路或径趋捣穴。或整队赴援。贼闻必走。走必乱而我尾其后。以乘其乱。兵法所谓击其惰归。此必胜之道也。此吾之所谓主意也。若贼以大兵按营不动而旁出以散抢村屯。则我亦照前所画营图摆设车炮。军伍不动。而间出骑兵。以聚而击散抢之贼亦必胜之道也。此又通于主意之外者。
　　答监军道邢参议【备御沈阳】
　　前檄贺李两帅照管平虏一带、柴帅照管长勇长安一带边堡者、谓各屯兵在渖在虎皮驿、倘闻西虏入犯、则发兵策应。非谓分兵往边堡设防也。乃柴帅则竟拨各将领兵驻防各堡矣、万一东贼犯沈阳或缀渖而犯辽阳、何以相及。树栅浚壕、诚知军士惫苦、而事势有不得不然者、渖城周围一千四百二十八丈、每面营盘又各扩十五六丈、并四门战车安置宜密、作一千五百丈算、每车一辆、分中占地一丈五尺、应用车一千辆、每一丈五尺、车专占地五尺、而中空仅宽一丈也、一丈空内、置鎗炮手两排翼车而立。颇用楚偏两之法以助车炮之不及。每排置军五层。更番迭打。又置军五人专管车上安放装点诸事。是一车用军十五人。共计用军一万五千人也。城垜八百四十余个。每垜置军二人、竖旗张势、四望贼形、以为城下耳目、是用军一千六百八十人也。每十人应用火头一人、是合前两项用军一万八千三百四十八人也。今查李贺两帅与毛兵沈阳游三备御兵数、除前项用过外、尚有万人可充游兵者、而柴镇及铁骑营兵马不与也。如以城南一面算之该面三百五十丈、用车二百四十辆、用毛兵三千六百人、城垜二百五个用毛兵四百一十人、火头四十零一人、而其余皆游兵也。以两帅二万三四千人、如南面守车守垜法、算派三面、而游兵尚九千余人。不虞其少也。大抵守战之法。全要疏疏落落。使人得展其手足。若如来教、二丈五尺空内用五十人挤住一块、便一毫动转不得。况一车之空。仅仅一丈。亦未有二丈五尺宽也。前派信地贺管东北两面、李管西南两面、面毛兵则全在南城一面、以一帅本等统辖、外再摄毛兵分数、既觉偏胜、照管亦复难兼、不如南北门以东付贺。以西付李。南门东门付贺。西门北门付李。而至于两帅游兵。往来视贼所聚处。而共以全力应之。绝不可有东西南北之分。又须左瞻右顾。勿被贼赚聚一面。得乘虚而进也。城下车人安置之外。马道亦无多宽。而周围自不甚远。游兵往来。只宜用步。不宜用骑。假如以五千兵骑五千马决骤于一条窄道之下。而人马搅做一团。宁复有置足处耶。况飞矢乱攒。马惊而乱。更有可虞者。西兵遇敌逐急则下马立鬪谓其跖实而可用力也此何独不然。窃谓马匹俱当逐队逐伍。拴住城内。一传追逐。则认队认伍。骑而驰之。自不至于迟混也。西虏警报无时、沈阳及三备兵、出入无常、不宜派在城守之数。不然则兵应乎西。贼出乎东。临时派补。守车排空。又不免于忙乱矣。今吃紧者全在前札拿定主意。勿轻开营。胆气要大。神情要闲数语。不在兵之多寡也。兵法守半而攻倍。汉来歙以兵二千取畧阳。深入隗嚣心腹。如今贼之所谓老寨者。嚣合公孙述兵数万攻围。至矢尽。发屋断木以为兵。而屡月不下。卒以疲嚣而随被破灭。刘锜赴东京任。过顺昌。而金兵偶至。时城守一无足恃。仓皇用车轮城上障蔽。视今之炮车木栅何如。而卒以五千兵破兀朮之数十万。彼独何人哉。而诸帅若之何以千里畏人也。计算见兵。自足办渖。无须调发。且与其聚处一城使贼窥我兵之尽在于此而无外援以困我孰若在外一犄一角一进一却以疑贼牵贼犹得因形借势而徼利于万一也是年贼以九月犯渖不利而去岂非备御之得耶惟门下与诸帅熟计而审处之。方作字闻报、贼兵不知其数、深入古城墩札营、离渖仅六十里、巳敕尤副将张尚两标将驰应、无何、又以出境报、得无尝试而懈我耶。此等举动、尤宜深防、更语诸帅、勿作贼恐我之进剿、而故作此势以疑我。而自固者看也。
　　答监军道邢参议【守渖排兵】
　　承教丈地用人三排者、此数步之内、兵刃交接法也、不得不密、今倚城作营、内高而外低、壕深而岸峻、而又匝以不易填之壕、不能动之栅、栅外之矢。不能及城。城下之炮。可及栅百步之外。贼且不敢近栅一步、觉前算摆守之法、力尽有余、如必用三排。假如交接于数步之内。不将丈地十排而后可耶。且今止用两排者。兵法阵疏而战密惟其能疏所以能密也正欲其疏以为游兵地也。如一面有急。则游兵即于其疏处。补以大炮及火鎗手。而两排之兵。仍占信地。不动不乱。若兵巳排实。虽有游兵。无越战车排兵。而向外射打之理。势必那动排兵。让一射打之地。而排兵乱矣。善阵者止是整耳夫整则少可对多乱则多亦见少若必那动排兵。让地射打。又不如竟将游兵补足疏空。以免仓皇那移之乱。但其法太板而欠圆动耳。即定以三排排五层。则此一千丈之空。只须五千人。而两镇及毛兵除前摆法外。尚余万人。即于其内拨补疏空。尚余五千余人。即除跟随哨拨差使二千余人。尚有三千可充游兵者。若无此数。是将官隐匿逃故不报。而徒持虚籍为侵饷计也。仔细筹度、还以丈地两排疏活为当。游兵二千太少。须定四千人。平时散居四面。有事聚在一二面。即于所余万人之中。择其精者充之。亦自彀用。无巳则将守垜一千六百八十人撤下排营。而以南卫兵每垜二名充数亦可。至于守虎皮奉集为渖声援断不可迟况目今粮运车牛人夫往来商民络绎道路。而马匹撒放野甸者。又远近弥望。万一贼以二三千精骑径冲大路。疾来疾去。风吹草动。其为惊扰沮丧。所关尤非小可。顷闻柴帅人马尽赴沈阳。虎皮奉集所以联络辽渖也辽渖一百二十里。竟成中断。大是忧惶无措。即使陆续此夕须兵到。亦须留作奉集之用。况辽城之大。两倍于渖有奇。战车仅五丈地一辆。而城下摆守不及八千余人。川兵又要腾那活动别用。有兵无兵、此门下所深悉、非不佞有所恡吝于其间也。
　　答监军道高参政【拣步兵练车营】
　　自正月以来、创设各局打造战车鎗炮、并各火器、又为请发内府神器、各边火炮、昼夜处办、殆无遗力、夫独为守而巳耶。以守为战故其守不懈而其战必坚他日抚臣曰不能守所以当战真孟浪耳诚欲拣步兵练车营以火器之长胜弓矢以步兵之长制虏骑以土兵之长夺险阨为渐逼渐进之计耳日于渖奉发往车炮、不过暂借以自卫。诸将遂安处家当。视为不可那动之物。大非初意是以有昨日团练车步之檄。西北将止惯搏弄马兵。语以步车之法。诚非所习。非所长。然天下无不可学之事。不可教之人。昔蒙古图襄樊、刘整语阿术曰、我精兵突骑所当辄破。惟水战不如宋耳。夺彼所长。造战舰。习水军。则事济矣。乃造船五千艘。日练水军。虽雨不能出。亦画地为船而习之。练卒七万。遂破襄阳。沿江直下。而宋遂亡。夫北人不习舟楫。而元卒用以亡宋。试观刘整辈雨中画地一精心。那得不习熟今车步非有难于舟楫也。而为我之刘整阿朮者何人哉。前尝密言两镇率骑兵结车营于抚顺以持贼。而别用川土兵间道批捣。正与来教意同。但两镇相持之时。但遇机括。亦须进取。可曰吾未尝练有步兵也。第止境上而不进。如必进则步兵信未可少。就巳所辖之骑拣练为步。信未可以巳也。
　　答李孟白督饷【论屯田】
　　来教谓今人以用夷屯田为策者、西夷统兵杀东夷、必无之事、屯田先寻空地、彼寻闲人而议定亦无期不如听其用者自用、屯者自屯、此诚委曲以调人情之说。弟非不惟策是听也、夷果用、我可藉其兵、屯果屯、我可因其食、当边镇征调中原转输一空之时、得此一助、以为　朝廷保残疆、经畧救危命、尤其所欣然乐听者、而无奈其行之不效何也、夫不效可也、不自惟事体之本难、而惟咎协同之不力、一似经畧把持于其间、而不肯用肯屯者、夫非有胸有心人也、而肯如是耶、自四千金之一委于塞外而虏无感念、且多侮词、各边市之报帖且在此既前事矣、河东开原一道所辖无论巳、辽阳平为虏场、大路以西。在辽阳邻虏、在葢道邻海、横亘不过四五十里、一网巾边熟地耳。大路以东。皆崇山峻岭、东西横四百余、南北长六七百里、无长太平坦处也。自东北长白山发脉抵西南旅顺海口而止。一路分枝开障。每障为一峪。每峪有一河。水淙淙然。石齿齿然。而不可屯也。民皆依山居住、穵山耕种、今年穵此块、种瘦又穵彼块、顾安所得空地。昨东巡自奉集过清河、历宽叆至镇江、从凤凰城甜水站中道而归、径行千有余里、何处不见每马上叹赞画以乡人、且疏言亲往宽叆屯田、候　旨、而策屯田者、揣摩于二千里之外、又何惑耶、屯田之议在当日不可行而今日可行者皆急而今缓也向使此老久任辽事亦终当讲求此利耳若三岔河以西。委有空地。但高平一带。先须开河数道。以泄水。在宁锦一带。先须增兵一二万以防虏。而其事恐亦未易办也。金人语宋人曰待汝家议论定时、我巳过河矣、今者寔类于是、此时正经事、尚不暇给、何暇争执此事、惟恐当事者、恃此一段议论、谓必可行、而遂缓措饷之意。亦须早催部覆、差官查勘、或专责督抚进止、以免于乏兴之误、事留则议多、此不可不亟留意者也、敢因同心之教而并琐及之、
　　与监事道高参政【战守十策】
　　顷虽卧病、游魂未尝不绕渖奉而北也、得年兄亲往督视诸营、官军自是警惕一番、而弟且得片时安寝于枕上、仰赖何似、贼大众见屯抚顺城下、去渖奉各仅九十里、然边里五六十里拨夜皆巳扑尽、墩台皆为贼哨、名九十里、而实止三四十里也、月夜鸣镝一声可到。城下两帅。侧身虎穴。堤防自不待祝。但恐防哨官军、如于文魁辈、必至于误。前一回乡为弟言奴在边露宿、时合营团坐、传箭传靴、至晓不辍、岂我军而反放心安睡耶、宁日间假寐、勿夜间失觉、两帅与诸将当设法讥察、而提儆之、至于渖奉城下、尤当照行、勿以嘱付多而反成漠漠也、此其一、贼之扑我拨夜也、或数人、或十数人、或数十人、或百千人、举无遗着、诸镇将见此、岂不心寒、岂不面頳、屡属令照贼算我拨者还算贼拨竟不见行。顷又许以中千把能扑贼拨数十人者。即升将官。即加总兵官。悬赏如此。而亦未见应也岂谓擒贼须擒王而不屑于此辈耶。断贼耳目开我耳目关系甚大。幸语两帅督诸将亟图之。千把总之功。即诸将之功。两帅之功也。此其二、大炮战车团练步卒、而夹之以骑、此搪冲涉险进入贼巢之具非为守城设也。详在前檄中、而西北诸将以不习为辞、则阿朮刘整以北人习水战事。惟年兄详告之。且问诸将他日进取。于险阻不能用马处。当何施而可。幸与商一法子见教。此其三、今渖奉沿城部署定操习熟、而守事备矣、当进而日日讲求剿贼之事。步步算计寻贼之法。夫抚顺我之城。马根单一带我之边也。贼可来。我更可往。由辽阳而进守渖奉。由渖奉而进逼抚顺。此始谋也。兵马陆续渐集。今冬即不进攻贼巢。可并抚顺而不一往乎。往则家当作何树立。驻札作何鼎峙。游徼作何分布。策应作何调遣。以至蓬帐刁斗。一应行营之需。皆不可不预备者也。此其四、操练之檄。何月不行。操练之事。何日不说。乃诸镇将自一二蓄养内丁外。皆视营兵为无用。而不屑操。不惟不操也。且使为内丁厮役。且夺其马与内丁骑。而代为喂养。及骑瘦又换又夺。而营兵弟终年压领养瘦而不过。夫军无常强。主将鼓之强则强。亦无常弱。主将摧之弱则弱。今之家丁即古之选锋但以为家丁则恩弘而用小以为选锋则劝广而用大今之能将但知家丁之可用而不知训练精恩纪明则人人可为内丁耳诚如是虽使岳家军到今日亦将逃亡乞丐不暇而奚暇能军幸语诸镇将以视内丁之心视营兵则无不强也以收拾内丁之心操练营兵则无不可战也一将官以百十内丁战何如以一二千营兵战一大帅以一二千内丁战何如以一二万营兵战是大有益于自家者。此其五、今兵部动云援兵到辽者十余万、屡欲查一确数、上疏催讨后兵、竟不肯实报、岂以见兵果足而不欲我再讨耶、夫侵扣逃故钱粮以实巳、如陈伦辈之所为、知诸将所不敢、而必留逃故以便募。则诱彼益此。惑军心乱营伍。亦今日弊政。所当亟厘者。每报册大帅凭各将。各将凭千把总。千把总凭字识开数。中间侵渔多。字识串千把总分用。而各将或未尽知也。间有知而偶一染手者。碍口不敢言。又恐与每月支粮数不对。致惹究问而不敢实报。不知但求此后清楚。不问从前过差。曾有誓言。何诸将之不相信若此。法曰。将识兵心兵识将意为将不识管下军士之姓名面貌技艺数目而但凭千把总与字识以为多寡此平日什伍之法不立操练之道不熟也为大帅者不与有失耶。幸语诸将今查务以实回。免滋驳扰。而其本尤以立什伍。若伍法既精自然无影冐矣勤操练为主。此其六、去冬今春马死殆半、前会咨讨马价十万、部中止发六万、除付一万与商人骈存信市买外、其五万两见顿关上、今所靠者惟此见存马匹、若再不验喂、不知诸镇将凭何驰突、此时草肥子实、凡马长臕全在七八两月、若过此失臕而马不能过冬矣、夫马军之足。将帅之足也。不但立功。兼可救命。此其七、昨川兵东行、前后参差、一路骚然、夺民牛车运送、牛竟乌有、发防虎皮驿一带、尽牧马于民田、病中闻此恨不按剑欲往、且恐不止川兵为然、去年大军驻虎皮三块石、害人田禾、开人粮窖、致使人逃地荒、此大将及诸帅所尝过而见也、即贼未猝平。亦须留几庄民。作官军地主。亦一便事也。川将自禀军法甚肃、而纵放竟若此、顷童副将不肯总摄巳辞矣、会间幸严加申饬、无试吾法也。此其八、法曰知巳知彼、贼有李永芳等、金之郭药师、元之刘整李文焕辈也。于我虚实险易无不了然、而我独閴处闇室。无一亮隙可窥。今贼兵马步若干。某子婿。某头目。各辖若干。用兵谁智谁勇。领兵谁前谁后。谁为奴贼所信。谁为军中所服。贼心是否惧剿。人心果否荒怨关险何处难攻。何处易夺。地方何处可战。李永芳等何计可招。何方可间。此皆大帅所当预求明白于胸中者。幸秘问之一一见教、此其九、前大帅及诸将歃血同盟、誓共杀贼、此封疆之福也、近虽为军马炮具、彼此争讨、亦是自为营伍着力、及十二日之役、而一提兵拒之于北、一率众逆之于南、彼此相照。不约而同。即古人上殿相争如虎。下殿不失和气。何以加此甚闻而喜之。会两帅幸为致此意。仍期此后将官军马第听公拨、不必预计、并此些须痕迹而亦冺之。岂不更和美、更妙适乎。此其十、以上欵件、皆拟亲与诸镇将面相订确、今病不能起、敬一一以托年兄商之
　　与登莱道陶副史【海道运粮】
　　顷陈中素直指附寄门下一禀、言收粮阴同知畏经畧如刀锯鼎镬、勒令山东运官将船尽赴三岔河交缶阝、当速为变置、不可以一朝留、又言此河逼近虏穴、即前日遣人斫断浮桥、杀官役三百余人之处、粮至抢掠杀伤、固自难保、且由葢套至河三百里一路浅碍、向无船行、无人识路、飘磕之患、又不可测云云、何信之轻而言之易也、奴遣人断浮桥、杀官役三百余人、是何年日、出何塘报、自葢套至娘娘庙由海汊中行。自庙人河宽五六里。深不可测。何处浅碍飘磕。何曾船行无路。此近日陈张两同知亲勘甚的。图说甚明。而运官为是言以欺门下者过也。当时朝廷宜发数十万于登莱召买本色络绎渡海亦非难事何持陆运之议久而不决至既行海运而尚多疑虑也不然何船自天津中道乐亭北岸来者皆由套至河不浅碍飘磕而东船独浅碍飘磕粮从芝麻湾及海口来者皆逼近虏穴不抢掠杀伤而东人独抢掠杀伤况据陈张两同知面禀六月初一日自套发船、初二日即抵三岔河岸、今其言曰、发去多船五六十日、不见一只回还不更说梦之甚耶、葢套至辽阳二百七十里。三岔河至辽阳一百五十里。船运大者七百石。小者三百石。车载两牛者七石。独牛者三石五斗。难易迟速。不待较量。前者饷部会同督抚　题升译监正为通判、于三岔河专管收缶阝。岂明知抢掠杀伤之不保。浅碍飘磕之难测。而故欲置此。以为东人苦。诚念车载道远而取捷于此。以稍分其难也。顷沈阳乏食二日、不佞中夜痛哭、亟檄运船分移三河交缶阝、以图捷速、后饷部移书言粮以过海为难、多运一迥为幸、若槩缶阝三河、便少海运一迥。不如以大船载七百石者缶阝套。载三百石者缶阝河。庶几两便、而不佞即欣从之、未肯过执、若轻信捏词、遂欲变置一官、而并以为三河收缶阝讳。非所愿闻也。去年门下曾争葢套矣。今日之三河前日之葢套也。门下虽未履其地。但虚心以观天津乐亭海口芝麻湾各处之如何。而自可以折东人之妄。不待其辞之毕矣。
　　皇明经世文编卷四百八十二终
　　皇明经世文编卷之四百八十三
　　华亭陈子龙卧子　宋征璧尚木　徐孚远闇公　彭宾燕又选辑
　　王之翰子大参阅
　　李我存集一（疏）
　　李之藻
　　疏
　　请译西洋历法等书疏
　　制胜务须西铳敬述购募始末疏
　　谨循职掌议处城守军需以固根本疏
　　请译西洋历法等书疏
　　兹者恭逢　皇上圣寿五十有一、葢合天地大衍周而复始之数、御历纪元、命曰万历则亿万年无算之寿考、与亿万年不刊之历法、又若有机会之适逢、事非偶然、而其绍明修定之业、当有托始于今日者迩年台监失职、推算日月交食、时刻亏分、往往差谬、交食既差、定朔定气。由是皆舛。夫不能时夜、不夙则莫诗人刺焉、钦若昊天、敬授人时尧典之所首载、以国家第一大事、而乘讹袭舛、不蒙改正、臣愚以为此殆非小失矣、天道虽远、运度有常、从来日有盈缩、月有迟疾五星有顺逆、岁差有多寡、前古不知、藉后人渐次推测、法乃綦备、惟是朝戡征求、士乏讲究、间有草泽遗逸、通经知算之士、留心历理者、又皆独学寡助、独智师心、管窥有限、屡改爽终、未有能确然破千古之谬、而垂万禩之凖者、伏见大西洋国归化陪臣庞廸我龙化民熊三拔阳玛诺等诸人、慕义远来、读书谈道、俱以颖异之资、洞知历算之学、携有彼国书籍极多、久渐声教、晓习华音、在京仕绅与讲论、其言天文历数、有我中国昔贤谈所未及者、凡十四事、一曰天包地外。地在天中。其体皆圆。皆以三百六十度算之。地径各有测法。从地窥天。其自地心测算。与自地面测算者。皆有不同。二曰地面南北。其北极出地高低度分不等。其赤道所离。天顶亦因而异。以辨地方风气寒暑之节。三曰各处地方所见黄道。各有高低斜直之异。故其昼夜长短。亦各不同。所得日影有表北影。有表南影。亦有周围圆影。四曰七政行度不同各自为一重天层层包裹。推算周径。各有其法。五曰列宿在天。另有行度。以二万七千余岁一周。此古今中星所以不同之故。不当指列宿之天为昼夜一周之天六曰月五星之天。各有小轮原俱平行。特为小轮旋转于大轮之上下。故人从地面测之。觉有顺逆迟疾之异。七曰岁差分秒多寡。古今不同葢列宿天外。别有两重之天。动运不同。其一东西差出入二度二十四分。其一南北差出入一十四分。各有定算。其差极微。从古不觉。八曰七政诸天之中心。各与地心不同处所。春分至秋分多九日。秋分至春分少九日。此由太阳天心。与地心不同处所。人从地面望之。觉有盈缩之差。其本行初无盈缩。九曰太阴小轮。不但算得迟疾。又且测得高下远近大小之异。交食多寡非此不确总之西学测天先□地此古今未发之秘也十曰日月交食随其出地高低之度。看法不同。而人从所居地面南北望之。又皆不同。兼此二者。食分乃审。十一曰日月交食。人从地面望之。东方先见。西方后见。凡地面差三十度。则时差八刻二十分。而以南北相距二百五十里。作一度。东西则视所离赤道以为减差。十二曰日食。与合朔不同。日食在午前则先食后合。在午后。则先合后食。凡出地入地之时。近于地平。其差多至八刻。渐近于午。则其差时渐少。十三曰日月食所在之宫。每次不同。皆有捷法定理。可以用器转则十四曰节气当求太阳真度。如春秋分日。乃太阳正当黄赤二道相交之处。不当计日匀分。凡此十四事者。臣观前此天文历志诸书。皆未论及。或有依稀揣度。颇与相近。然亦初无一定之见。惟是诸臣能备论之。不徒论其度数而巳。又能论其所以然之理。葢缘彼国不以天文历学为禁。西洋即以此等学如中国制科五千年来通国之俊。曹聚而讲究之。窥测既核。研究亦审。与吾中国数百年来。始得一人。无师无友自悟自是。此岂可以疏密较者哉。观其所制窥天窥日之器。种种精绝。即使郭守敬诸人而在。未或测其皮肤、又况见在台监诸臣、刻漏尘封星台迹断、晷堂方案、尚不知为何物者宁可与之同日而论、同事而较也、万历三十九年、曾经礼部具题要将平素究心历理如某人某人等、开局翻译、用备大典、未奉　明旨虽诸臣平日相与讨论、或窥梗槩但问奇之志虽勤、摘椠之功有限、当此历法差谬、正宜备译广参以求至当、即使远在海外、尚当、旁求博访、矧其献琛求宾、近集　辇毂之下、而可坐失机会、使日后抱遗书之叹哉、共武十五年奉　太祖高皇帝圣旨、命儒臣吴伯宗等译回回历经纬度天文书副在灵台、以广圣世同文之化、以佐台监参伍之资、传之史册、实为美事、今诸陪臣真修实学、所传书籍又非回回历等书可比、其书非特历术、又有水法之书、机巧绝伦。用之灌田济运。可得大益。又有算法之书不用算珠。举笔便成又有测望之书。能测山岳江河远近高深。及七政之大小高下。有仪象之书。能极论天地之体。与其变化之理。有日轨之书。能立表于地刻定二十四气之影线。能立表于墙面。随其三百六十向。皆能兼定节气。种种制造不同。皆与天合。有万国图志之书。能载各国风俗山川险夷远近。有医理之书。能论人身形体血脉之故。与其医治之方。有药器之书。凡各钟琴笙管皆别有一种机巧。有格物穷理之书。备论物理事理。用以开导初学。有几何原本之书。专究方圆平直。以为制作工器本领。以上诸书、多非吾中国书传所有、想在彼国、亦有圣作明述、别自成家、总皆有资实学、有裨世用、深惟学问无穷、　圣化无外、岁月易迈、人寿有涯、况此海外绝域之人浮槎远来、劳苦跋涉、其精神尤易消磨、昔年利玛窦最称博览超悟、其学未传、溘先朝露、士论至今惜之今庞廸我等须发巳白、年龄向衰、遐方书籍。按其义理。与吾中国圣贤可互相发明。但其言语文字、绝不相同、非此数人、谁与传译、失今不图、政恐日后无人能解、可惜有用之书不免置之无用、伏惟　皇上久道在宥、礼备乐和、儒彦盈廷、不乏载笔供事之臣、不以此时翻绎来书以广文教今日何以昭万国车书会同之盛、将来何以显历数与天无极之业哉、如蒙俯从末议　勑下礼部亟开馆局、征召原题明经通算之臣如某人等、首将陪臣庞廸我等所有历法、照依原文译出成书、进呈御览、责令畴人子弟、习学依法测验、如果与天相合、即可垂久行用、不必更端治历以滋烦费、或与旧法各有所长亦宜责成诸臣细心斟酌、务使各尽所长、以成一代不刊灵宪、毋使仍前差谬、贻讥后世、事完之日、仍将其余各书、但系有益世用者、渐次广译、其于鼓吹休明、观文成化、不无裨补、
　　制胜务须西铳敬述购募始末疏
　　此疏详西炮来历存之□备考
　　臣思火器一节、固有不费帑金、不侵官守、深于战守有裨、而可以一骑立致、如香山岙夷商所传西洋大铳者、臣向巳经营有绪、兹谨循职言之、臣惟火器者、中国之长技、所恃以得志于四夷者也、顾自奴倡乱三年以来、倾我武库甲仗、辇载而东以百万计、其最称猛烈如神威飞电大将军等器、亦以万计、然而付托匪人、将不知兵、未闻用一器以击贼、而昨者河东骈陷、一切为贼奄有、贼转驱我之人、用我之炮、佐其强弓铁马、愈以逆我颜行、我师否臧、扶伤左次、堂堂天朝、挫于小丑、除凶雪耻、计且安施、今自广宁山海、至于　京几、步步须防、自非更有猛烈神器、攻坚致远、什倍于前者未必能为决胜之计、则夫西铳流传、正济今日之亟用以助宣　神武、巩固　金瓯、机岂偶然、不可以坐失者矣、臣闻往岁京营、亦曾仿造此铳、然而规制则是。质料则非。炼铸点放。未尝尽得其术。臣今所言、另有来历、昔在万历年间西洋陪臣利。玛窦归化献琛　神宗皇帝留馆京邸、缙绅多与之游、臣尝询以彼国武备、通无飬兵之费名城大都、最要害处、只列大铳数门、放铳数人守铳数百人而止、其铳大者长一丈。围三四尺口径三寸。中容火药数升。杂用碎铁碎铅。外加精铁大弹。亦径三寸。重三四斤。弹制奇巧绝伦。圆形中剖。联以百炼钢条。其长尺余。火发弹飞。钢条挺直横掠而前。二三十里之内。折巨木。透坚城。攻无不摧。其余铅铁之力。可暨五六十里。其制铳或铜或铁。煅炼有法。每铳约重三五千斤。其施放有车有地平盘。有小轮。有照轮。所攻打或近或远。刻定里数。低昂伸缩。悉有一定规式。其放铳之人。明理识算。兼诸技巧。所给禄秩甚优。不以厮飬健儿畜之。似兹火器真所谓不饷之兵。不秣之马。无敌于天下之神物也。臣尝见其携来书籍。有此图样、当时以非素业、未暇讲译、不意玛窦溘先朝露、书遂不传、臣与道义相契、躬为殡殓礼官奏　赐葬恤、风闻在奥力夷商、遥荷　天恩、一向皆有感激图报之念亦且识臣姓名、但以　朝廷之命临之、俱可招徕抚辑而用也、昨臣在原籍时、少詹事徐光启奉　勑练军、欲以此铳在营教演、移书托臣转觅、臣与原任副使杨廷筠合议捐赀、遣臣门人张焘间关往购、夷商闻谕感悦、捐助多金、买得大铁铳四门、议推善艺头目四人、与傔伴通事六人、一同诣广、此去年拾月间事也、时臣复　命回京、欲请勘合应付、催促前来、旋值光启谢事、虑恐铳到之日、或以付之不可知之人、不能珍重、万一反为夷虏所得、攻城冲阵、将何低当、是使一腔报　国忠心反启百年无穷杀运、因停至今诸人回岙、臣与光启廷筠惭夷商报效之志、今渖辽暂失、　畿辅惊疑、光启奉　旨召回、摩厉以须。而臣之不才、又适承乏军需之事、近闻张焘自措资费将铳运至江西广信地方、程途渐近、尤易驰取、兵部马上差官、不过月余可得、但此秘密神铳、虽得其器苟无其人、铸炼之法不传、点放之术不尽、差之毫厘、失之千里、总亦无大裨益、又其人生长广海、万里远来、抑或沿途水土不服、存亡难料、必须每色备致数人以防意外乏绝之虞、相应行文彼中制按、仍将前者善艺夷日诸人招谕来京、大抵多多益善合用饷饩原议夷目每名每年安家银一百两、日用衣粮银一百三十六两、余人每名每年银四十两缘此善艺夷目等众、飬商倚藉为命、资给素丰、不施厚糈、无以劝之使来、臣等共竭私家之力、不过如斯忠义相勉、此曹亦无赊望、若论朝廷购募、当此吃紧用人之际不妨更从优厚、用示鼓舞、庶肯悉心传授、如谓廪费太重则今各处所豢无能之将。无用之兵。岁糜若干。宁堪查核。此当计实效之有无。不当算钱粮之多寡者也。至于试有实效、一铳之用真抵精铳数千、防护此铳、又当如护连城、勿俾奸细窃窥致有疏失、必须再练罴虎万人。配以精甲利兵。翼以刚车壮马。统以智勇良将。方可畀以此铳。成师而出、鼓行而东、恢疆犁穴、计自无难、因而依法广铸、传术九边、每边各有数门、幕南应无虏迹、渐可汰兵省饷休飬元元、利益不小、至于铸造之妙、耐久不炸。铁不如铜。但其所费不赀、有非今日财力所能办者、仍当就彼番舶多方购求、地方诸臣、虑无不气厉吞胡、忠先忧　国是区区者而不能致、则亦臣愚之所未信矣、臣又惟致铳尚易。募人实难。道里固远近悬殊。警报则岁月难待。忆昔玛窦伴侣尚有阳玛诺毕方济等若而人、原非坐名奉　旨遣还人数、其势不能自归大抵流寓中土、其人若在、其书必存、亦可按图揣摩、豫资讲肄、是应出示招徕、抑以隗致在岙夷商、招示　国家广大茹亟之意、令毋疑阻、愈坚效顺之忱者也、如果臣言可采伏乞　圣明俯允、　勑下兵部复议停妥、马上差人填给勘合一面、前往广信府、查将原寄大铳四门督同张焘陆路押解来京、一面前往广东赍文制按衙门、转行道府、招谕前项善能制造黠放夷目诸人仍前赴京报效、及将阳玛诺等一面出示招徕以广羣策、伏惟　圣慈俯垂裁择、
　　谨循职掌议处城守军需以固根本疏
  </div>
  <div class="pagination">
   <a href="皇明经世文编_page163.html">
    上一页
   </a>
   <span>
    ...
   </span>
   <a href="皇明经世文编_page159.html">
    159
   </a>
   <a href="皇明经世文编_page160.html">
    160
   </a>
   <a href="皇明经世文编_page161.html">
    161
   </a>
   <a href="皇明经世文编_page162.html">
    162
   </a>
   <a href="皇明经世文编_page163.html">
    163
   </a>
   <span class="current-page">
    164
   </span>
   <a href="皇明经世文编_page165.html">
    165
   </a>
   <a href="皇明经世文编_page166.html">
    166
   </a>
   <a href="皇明经世文编_page167.html">
    167
   </a>
   <a href="皇明经世文编_page168.html">
    168
   </a>
   <a href="皇明经世文编_page169.html">
    169
   </a>
   <span>
    ...
   </span>
   <a href="皇明经世文编_page165.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
