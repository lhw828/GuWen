<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 189 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 189 页/共 219 页</h1>
    <div class="content">一申明律法。　大清律载。凡造畜蛊毒堪以杀人及教令者斩。造畜者财产入官。妻子及同居家口。虽不知情。并流二千里安置。若以蛊毒毒同居人。其被毒之人。父母妻妾子孙不知造蛊情者。不在流远之限。若里长知而不举者。各杖一百。不知者不坐。告获者官给赏银二十两。以上律载用蛊杀人之罪。何等森严。尔等愚民。奈何身蹈法网。特为申明。共知凛畏。

一开导愚惑。访得养蛊之家。世代密传。每有女出嫁。其母分给蛊虫。并传方法。又有本人临死。始将蛊虫交付亲爱子女。以为至宝。藏畜日久。更有滋生蛊仔。遗孽渐繁。为害日众。总之愚民无知。贪爱财物。惑于邪术。以阴谋毒害为家业。以他人性命为生涯。间有良心偶发。不肯害人。蛊虫无所依养。将养蛊之人咬蚀。以至肌肉黄瘦。面有青痕。甚至亲生儿女。亦为蛊虫所吃。忍心若此。至死不悟。殊不知人生天地间。男耕女织。辛苦力作。赚得银钱。子孙享用。何等长久。何等快活。乃丧尽天良。造此恶孽。事败则身遭　国法。死后亦难见阎罗。各宜及早回头。慎勿终身迷惑。 

一立限自首。养蛊之罪。律载甚严。本部院仰体　　皇仁。不忍不教而杀。为尔愚民开一生路。自示之后。限三月内凡有家传蛊虫。及他人分给畜养者。将所有蛊虫数目。赴地方官尽数首报。当堂验明。依法封送。永远断绝。改过自新。其从前所犯养蛊之罪。详明宽免。如系妇女养蛊。其本夫及同居亲属。能将养蛊实情。及蛊虫数目。代为出首。亦准同自首。概予免罪。若抗违不首。及首报不尽。仍藏匿蛊虫。致被官役查出。或经旁人告首。定行照例治罪。

一设法查拏。自示后。除准令自首外。该地方官一面着落练总保甲。亦限三月内。各于所管户。实力挨查。如有实系养蛊之家。向彼陈说利害。劝令自首。若查有养蛊凭据。而狡词赖。不肯首报者。立即禀明地方官。差拏究治。如练总人等。藉此挟仇诬报。陷害良民。经地方官审明。即于彼地村镇处死。以为诬陷者戒。如果无养蛊之人。亦着练总保甲出具甘结。该地方官加结申报。日后事发。该管练总保甲及养蛊之右。一并治罪。

一识认之法。访得养蛊之家。屋子桌椅。俱皆干凈。其养蛊之人。脸多黄瘦。头面有青痕。人到他家。便把手插在衣底下。或用手去摸头。所用之。俱有腥气。养蛊日久。被蛊虫蚀。所以头面黄瘦。兼有青痕。彼所养之蛊虫。常以邪术拘握在掌中。不敢轻开。又遇见佩带朱砂红豆之人。蛊虫不安。所以将手或插于衣下。或摸于头上。急将蛊虫藏避。有此数种。心稽察。

一解救之药。凡一窃蛊毒。都怕朱沙辰沙黄连红豆等物。红豆儿土名水银子嗣后有蛊之州县村庄。不拘男妇大小人等。令各带朱沙二三钱。红豆三四个。或缝在衣领内。或常带在身边。蛊虫不敢近身。养蛊之人。不能为害。如乡村贫民。不能买备朱沙者。已饬该地方官买备施舍。赴司领价。尔百姓各自禀官讨领。若前项形可疑之家。又不肯带朱砂红豆者。总甲右。即宜察访得实禀报。倘有中蛊毒者。用朱砂辰砂野芝麻老蒜头老生姜黄土六种各等分。先将一半口嚼片时。吐出。再将一半嚼碎咽下。即可不死。又据平乐县练总供称。曾误食蛊家之饭。忽患肚痛。曾经医治。先用苦练树皮枇杷树根岭上白薢三月抛根四种各等分。煎汤饮下。再用乌柏树根。上煤。煎水饮之。待一时许。吐出蛊毒。又每饭时用黄铜作箸。亦可解蛊毒。详细晓谕。各宜知悉。

一灭送之方。素惯养蛊之人。俱有解法送法。嗣后凡遇自首及查挐追出蛊虫。当堂验明。即令封固鑵内。依法远送深潭。以断蛊毒之根。又访闻有养蛊日久。冤谴相缠。本人即有悔过之心。无奈蛊虫变幻攒绕。遣送不去。只得又害他人。以养蛊虫。则是养蛊之人。亦非尽有杀人之心。奈家中传有此恶物。不能断绝。又不敢声张。其情亦觉甚苦。所以本部院开以自首之门。令其得为良民。今将封蛊方法。及送蛊灭蛊法语。刊发该州县存案。倘有本人不能灭送之蛊。申报到官。自有神明之法断绝根株。为地方永远除害。

以上各条。共宜凛遵。该地方官身为民牧。岂忍使愚昧者甘蹈刑戮。无辜者暗被残害。务宜实力奉行。勿得视为迂泛。慎之勿忽。

　
卷九十三刑政四治狱上

　　理刑存自序　
黎士宏

理刑。郡官也。无专职。故事岁一值季会城。受大吏指挥。以故十三郡之讼狱皆得问。凡民间所控而特下于理者。曰发审。郡县上之监司而转于下者。曰覆审。事重大。集郡县官而共听者。曰会审。会审。名也。操笔者实一人。监司上之两院。不协而覆下者。曰院驳。两院议定　廷请。经法司复核而行再谳者。曰部驳。驳至部。事益重大。苟失出入。罪且连问官。予理信六载。受十三郡之谳牍。大小七百五十计。环廷而听断者约数千人。其父兄子弟亲戚知交。愁苦相望。视以为死生荣辱者。殆且万家。夫以数千人近万家之所视为死生荣辱者。而待定于一人之笔与舌焉。则刑之理也。亦綦难矣。夫鬻狱者。黩也。鲜断者。闇也。非黩与闇而又有偏与执焉。此数万人之性命。亦几几其莫必哉。常听讼日中不饭。或暑雨蒸湿。墨乱蝇飞。两扇交鼓。汗流浃席。或祁寒股栗。口坼手龟。禁鼓戒严。两端争执。不无意烦气结。厌苦见颜色。必从自咎曰。此何时何事。而乃以一刻之倦勤。易若人之性命乎。仍复平心敛气。从容展卷。再听更端。必得情而后罢。六年中赖当事谅其无他。每上辄报可。岂曰能之。亦惟是不敢黩不敢闇。又不敢偏与执焉。以庶几无罪耳。岁丁未。奉裁缺。戊申。补永新。署中稍暇。乃检旧牍中。得可存者若干篇。刻而藏之于家。语曰。陷水可脱。陷文不可活。文也何至陷人乎。予子若孙有起而任是官者。其尚慎之哉。

　　洗冤录合刻序　
萧震

昔陶为虞士师。能明五刑以弼五教。至春秋而不祀忽诸。汉于公决曹东海。治狱多阴德。尝曰。吾后世必有兴者。子定国。果拜丞相。封西平侯。至于今不绝。夫陶。大圣人也。后世无传焉。于公。狱吏也。其苗裔犹有存者。岂狱吏故明而圣人故闇哉。抑天之厚于报于公。偏啬于遇陶哉。今　国家建官。礼乐兵农。各有分司。独刑名一事。内设三法司以共理之。外设臬司。每郡设刑官以专理之。刑名之职掌。綦重且严矣。今夫狱治于州县。定于府厅。覆于司道。成于抚按。而后闻之　　上。核之法司。而狱始决。凡州县狱之冤者。刑官得而厘正之。以其耳目接于下。而是非达于上。且职有专司故也。使刑官因州县之冤而亦冤焉。则后次部院司道之批驳。徒文具焉耳。何也。对成案而论人之罪。虽圣人不能辨人之枉。察五辞而平两造之听。即狱吏已得白人之冤。此于公所以能过陶也。非明闇之殊而见闻之别也。夫州县有冤。廷尉不能无冤。州县无冤。廷尉自以不冤。近者功令。州县刑名。专责刑官秉公定案。年终奏报。有舛错者。照依次数参罚。永着为例。诚　　皇上洞瞩幽隐至意。固已轶有虞而上之矣。且夫狱莫重乎强盗人命。而人命检验之说。千绪万端。最难穷诘。迩来检验之弊。由于问官不亲自体究。而仵作胥吏。因得以行其奸。狱之未成也。锻炼而周内之。及其奉严驳也。饰词以抵之。文致以实之。或且明知其冤。辄狃于旧案而不敢言者比比也。嗟乎。人之于身也。一发拔而心动。一指触而色变。其于百姓也。检验则厌恶而不亲。初招则臆断而多文。覆审则又瞻徇而不发也。抑独何哉。即一二有心者。尤苦于无其术。致死者之冤不得伸。否则生者之冤不得白。而问官之冤。亦至于冤死者生者而莫可解。予窃痛之。在部数载。每当移狱时。未尝不反复推敲。求其无可生者。而后予之以死。而于检验尤兢兢云。尝以疑难诸说。叩诸共事者。多未悉其所由。因叹检验之说之湮没于世也久矣。乃不揣固陋。取所藏洗冤平冤无冤结案式数种为之参订而汇集焉。大较以洗冤录为主。其异者则下书别录以别之。其同者不书也。并删其繁复。录其切要者。集成。颜曰洗冤录合刻。使狱之纵者。得此书而死者之冤洗矣。狱之枉者。得此书而生者之冤洗矣。枉者纵者之冤洗。而问官之冤亦无不洗矣。由是而合州县之无冤。以成廷尉之无冤。其于好生之德意。刑名之职任。庶几小补乎。若夫集中不尽之言。疑似之端。异同之辨。尤在临事者之神明其意。非可以一例论也。是为例言。

　　甘州治狱偶记　
黎士宏

仁义礼智。人性皆全。特为嗜欲蒙蔽。日渐月深。如火在石中。不击不发。泉在山下。不凿不流。终不得谓石中无火。山下无泉也。记在甘州时。有兄弟白首构讼。心甚恶之。兄诉弟不法种种。予曰。是当立毙杖下。即命尔自行杖。庶快尔心。命隶取杖付之。其兄尽力一挥。直欲立死其弟。余意正怫然。故语之曰。须三杖了郄尔弟命也。其弟从阶下忽仰首望兄呼一声。其兄勃然良心触发。急舍杖趋前。抱弟而起。弟揽兄足。兄拊弟背。放声大哭。予亦为泣下。旁观吏卒。至不能仰视。当其赴诉咆哮。直有不可解之怨毒。即其举杖之时。亦未见有半点之怜惜也。问官含怒呵。亦未尝示一言之解劝也。祇其弟仰首一呼。不知其兄从前怨恨销归何处。胥徒府史。抑岂尽皆仁人孝子。为其兄弟感触。亦各含辛堕泪。斯时堂上无官司。两旁无役卒。堂下亦无罪人。祇有贤兄悌弟。蔼然仁孝之意。充满户庭。若使人人刻刻此念此心。真可刑措不用。其去三代不远矣。信乎子舆氏之言曰。如火始然。如泉始达。扩而充之。足以保四海。其奈不能扩充何哉。

　　请复差恤刑之官疏康熙十六年　
御史陆祚蕃

刑狱者。民命所尤关。即天心所降鉴。感应之理。至明且速。诚使狱不滥而刑不冤。远迩内外。共宥于光天化日之中。则嘉祥自至。灾沴自消。唐虞三代之隆。不难致也。迩因天气亢旱。　　特遣大臣将三法司已结重案。详加审理。务使情法允协。有枉必申。审理方行。甘霖立沛。精诚感格。神速如此。惟是直省之重案。较之三法司。不啻数倍之多。其犯罪情由。不过自州县而府而臬司。迭审成招。申详巡抚。遂为不易之断案。抚臣亦不过批司批府。一驳再驳。一审再审。遂为已定之爰书。其间平允固多。保无以事繁而或生疏忽。情隐而不复推求者乎。保无不肖有司。或因贿赂而出入任心。或顾情面而轻重倒置乎。虽有三法司之核拟。而招册之口供。未必皆各犯之实事。亦安得亲鞫其情词。而为之开释也。一夫覆盆。亦足上干天和。下摧民气。皆　　圣主所宜恻然动念者。今　　皇上奉若天道。子惠元元。既沛旷世之仁。应亟特举恤刑之遣。分行直省。尽取已结之重案。而一一详察之。不徒泥成案之口供为断据。不得顾原问官之意见为依违。亲鞫各犯。察其词貌。有无冤抑。细细推敲。果有可矜可疑。即与察明。开列事由具奏。庶天下无冤民。而　　恩膏遍于宇宙矣。至于应差之员。向用刑部司官。臣请更精其选。必公廉明察。才猷素着之人。方能洞烛隐微。昭宣　　圣德。抑臣更有请者。遣官察审。乃　国家暂行不数见之恩。敬狱明刑。乃法吏经常不可移之守。今各省以次底定。海内望治方殷。正宜加意辑宁。培养元气。伏乞　　天语申饬中外大小臣工。凡有刑名之责者。务皆奉法秉公。仰体　　皇上省刑恤民之心为心。则有枉必申。情法允协。此臣又愿于矜恤之中。存修省之意。如此。则民志和乐。天用降休。水旱无闻。盗贼不作。亿万世荷太平无疆之福矣。

　　慎刑七条疏顺治十年　
刑部侍郎龚鼎孳

顷值　　皇上省躬求言。甘霖立应。一时天心　　君德感召甚微。顾事天以实不以文。修德以恒不以暂。敬就职掌切要。胪为七事。一定罪贵乎按律也。治刑者之有律。犹制乐者之有钟吕。铢黍不容或差。若舍律而弗遵。将轻重任意。人无所适从矣。汉张释之曰。法者。天子所与天下公共也。今法如是。更重之。是法不信于民也。请自今申饬诸司。问拟大小狱情。一依本等律文。确议上奏。不得舍弃律例。单坐罪名。至死徙大狱。动关　　圣德。尤宜再三详审。使天下晓然于用法之意。庶几出入无失。观听不淆。一折狱贵乎得情也。曾子曰。如得其情。则哀矜而勿喜。夫得情尚且哀矜。岂有疑似揣摩可为定论者乎。近如杨大用等一案。一经　　睿照。咸颂好生。则知虽不承认。未可遽置重典明矣。请自今申饬。狱情虚实。诸司必再四推详。其罪果虚。则急为申雪。以烛覆盆。其罪果实。则确究根因。以垂铁案。勿持两可之说。务归五听之平。情罪既真。自无冤滥。一司审之规宜定也。十四司官。满汉并设。原期同心商酌。共砥公平。庶狱无遁情。官无旷职。近见大小狱情。回堂时多止有清字而无汉字。在满州同堂诸臣。虚公共济。事事与臣等参详。然仓卒片言。是非立判。本未或未及深晰。底案亦无从备查。至于重大事情。又多从清字翻出汉字。当其讯鞫之顷。汉司官未必心。迨案已成。罪名已定。虽欲旁赞一语。辄苦后时。是何满司官之独劳。而汉司官之独逸也。请自今以后。一切狱讼。必先从满汉司官公同质讯。各注明切口词。呈堂覆审。发落既定。或拟罪。或释放。臣等即将审过情节。明注于口词之内。付司存案。以备日后稽查。其有事关重大。间从清字翻出者。必仍引律招。臣等复加看语。然后具题。事以斟酌而无讹。牍亦精详而可守。一决囚之制宜慎也。按会典死罪临决。须三次覆奏明白。然后加刑。又一重囚三次覆奏毕。仍请驾帖下锦衣卫。监刑官领校尉诣法司。取死囚赴市。又一赴市曹称冤者。俱令覆奏。罪虽应死。尚宛转虑其或冤。于生路尽绝之时。曲加矜拯。故周书垂服念之文。唐制着五复之命。凡以恤人命而重死刑也。请参稽典制。取决重囚。必仍从该科佥发驾帖。将应决人犯名姓。逐一注明。其有情罪失当者。许科臣应时执奏。驾帖既出。照例会集御史等官。公同监决。仍酌行复奏之法。以全万一之仁。庶谳者益务详明。死者可无遗憾。至强盗土贼。赃证明确。及当时见获者。照例即决外。如赃未明。招扳续缉。涉于疑似。有不妨再审之条。稍示迟回。期无枉抑。一流徙之法宜酌也。笞杖徒流斩绞。具在律文。而流罪之中。有二千里二千五百里三千里之分。就本犯原籍。计道里之远近。为佥发之轻重也。查大清律开载。有流无徒。惟向来隐匿逃人一。有流徙边远字样。业蒙　　圣慈浩荡。改从宽政。人庆更生矣。近见　　特恩免死。间有流徙盛京地方者。此固　　皇上法外之仁。亦罪人望外之幸。然在　　圣明曲垂三宥。间一行之。以示解网之　　殊恩则可。若臣等问刑衙门。持此以定人之罪案。则非律之初意也。且盛京为　　圣朝发祥之地。卜年卜世。亿万载王气所首锺。一旦令罪人杂处其间。丰镐神区。有郁结未舒之情。非所以迓　　天庥也。请自今以往。除　　特恩免死仰听　　圣裁外。其余臣民罪应下死刑一等者。仍比照律文。引律例遣戍。分别烟瘴边远附近等项。一以罪人原籍为断。勿轻拟流徙盛京。庶律与罪符。而太和长在根本矣。一词讼之案宜清也。法司衙门。为　　皇上秉持天宪。京畿十四省狱情。咸取裁焉。案牍至为烦冗。非精心详酌。未易胜任也。近见畿辅一带。凡有争讼事涉满汉关连者。向刑部质成。臣谓有司不许擅责。以遵奉　　明旨。而督抚者则　　朝廷封疆之大吏。且皆从　　龙之旧人也。岂有身当节钺之寄。法行吏民之上。而田野勃谇之细故。一切不得与闻者乎。

请及今酌议。事关满汉两造者。除人命强盗等项重情照常赴部质审外。其一切争小事。该州县应与解释者。即行解释。不能解释者据实报督抚。公同审明发落。耳目既近。何敢偏私。往返不劳。无妨耕凿。以旧人而治旧人。至公也。以大吏而代有司。至慎也。详于重大而略于细小。至平也。此实为　国家崇大体。非独为臣部省繁讼而已。一收赎之例宜行也。周官三赦。幼弱老耄之人。咸得减死。律令八十以上。十岁以下。及笃疾。杀人应死者。拟议奏　闻。取自　　上裁。盗及伤人者。亦收赎。余皆勿论也。九十以上。七岁以下。虽有死罪。不加刑。又一凡谋反及大逆。祖父父子孙兄弟。及同居之人。年十五以下。给付功臣之家为奴。义尽仁至。法若是其备也。请及今申明有罪犯重大。应坐家属者。即与分别老幼笃疾。据实上请。依律科断。于明罚饬法之内。寓下车泣罪之仁。巨奸既不漏于阔疏。　　天威亦不穷于旁及。庶几民重犯法。而世臻吉康矣。

　　申明三法司旧例疏顺治十年　
大理寺卿魏管

窃惟自古帝王。莫不以慎罚敬狱为先。稽古建官。六卿分职。各领一事。法司独设立三衙门。以民命至重。死者不可复生。断者不可复续。而独断或以成偏。师听乃能曲尽。庶不致一时偶误。贻日后之悔也。尝考大理一官。与部院职掌不同。部院皆问刑衙门。大理则取其所问者而平反之也。载在会典。与大理事宜。除恤刑热审。奉有　　明旨。钦遵在案。大略问刑衙门。凡系成招奏请定案者。连人并卷。送寺覆核。其情真无词罪名合律者。具奏如议施行。如有罪不合律。中间招情未明者。依律照驳。再拟再问。而月报有限。照驳翻异有贰。寺押平允。始行发落。是持天下之平者。部也。执法紏正者。院也。辨理冤枉者。大理也。故决囚必差御史。恤刑则遣寺官。此其义固彰明较著者。今大理虽备法司之末。而平反二字。向未申明。臣承乏斯任。正值　　下诏清狱之时。其会审者一次。看议者不下数招矣。看议者率出看语于已成之案。会审者亦集众目于俄顷之间。书曰丕蔽要囚。服念五六日至干旬时。诚慎之也。夫以成章累牍之案。决疑信于片言。两造无稽之词。听供招于纸上。部拟诚无不明允之事。臣则未尽了然于心。此臣之所大惧也。近见部覆有三法司均列看语者。非设官立法之初意矣。兹详察典故。恭请　　圣裁。凡奉　　旨该部知道。自应刑部径复。如奉　　旨下三法司。及至死罪者。似当举行旧典。以备一王之大法也。然臣犹有说焉。久旷之典。骤举易骇。言及番驳之例。恐涉掣肘之疑。更祈　　天语申饬。各矢虚公。臣衙门不得苛举生事。部院无以异同为嫌。共体　　钦恤之心。仰成刑措之盛。　国法民生。未必无小补也。

　　清理庶狱五条疏顺治十年　
刑部侍郎卫周祚

皇上顷下求言之诏。停刑减狱。中外洽鬯。甘霖沛然。此皆　　尧舜如天好生之仁。有感必应。是宜奸慝格化。政简刑清矣。乃愚民作孽。重案跰至。囹圄未能空虚。缧绁犹然载道。臣每录对。伤心惨目。况臣忝参司寇之席。敢不仰体　　圣人泣罪解网之心。以佐平允之治。谨就职掌。列为五。为我　　皇上陈之。一清　钦件之法。臣部京案易结。外详有积至数年者。臣阅招详。见有事未结而报监毙矣。果系重犯。死不足惜。倘属连累。冤屈难伸。此皆承问衙门玩愒岁月。缓视刑狱。以致圜扉冤滥。人命草菅。臣谓臣部宜置　钦件薄。每抚臣一扇。用臣部之印钤之。将奉过之　钦件簿十四扇。用堂印钤之。前件下。即开承问司官某日抄到。限某日审结。行外着开曾催几次。每月得以稽勤惰而别贤否。庶乎积案头绪可考矣。一矜土贼之案。臣部大案。人命强盗。俱有证佐。矜疑者少。惟土贼一案。每起至有数十人者。初解部审。或系县文。或系清字。总未成招。臣以为土贼当场孥获者。必无冤情。惟展转攀诬。或借良民以缓狱。或挟私仇以报怨。一经贼诬。虽无赃证。必无生理矣。贼情果真。虽杀百人不为多。少有冤抑。错杀一人已为误。臣谓宜行城守章京。凡解土贼。就近会同该道。略节成招。其无章京处所。该州县亦必由该道略节报部。果系无干扳诬者。即与放释。不必解部。庶真贼不漏网。而良善安枕矣。一严诬告之律。京师为四方杂处。奸棍丛多。挟制挐。视为寻常。讼狱繁兴。皆由若辈。臣常见旧案。有告　御状而又逃去者。明系情虚惧罪。即前日恶棍杨大用。徼幸　　宽典。实邀非常之　　恩。臣谓今后有此等奸棍。宜实行诬告加等之律。庶辇毂之下。良民商贾。皆得安生矣。一广赎锾之制。臣查会典。杂犯死罪。与笞杖流徒。皆有收赎之例。有禄人无禄人。情可矜疑与情不可矜疑。故立赎法以原情。今赎锾之罪。行于外者多。行于内者少。是四海邀　　恩者众。而辇毂受法外之仁者鲜也。且金作赎刑。自尧舜时已然。臣谓今后臣民有流徙等罪。除大憝不贳外。果可矜疑者。即准收赎。勿径遣发。庶养亿世之忠厚。而风俗丕变矣。一援八议之条。从来论过必先原功。申法尤在顾体。况开　国承家。一时从　　龙之彦。有功在社稷者。有谋赞帏幄者。概与俦辈论罪。非法之平矣。臣谓有人臣犯罪。除大恶不道外。其余得以八议原宥之条。开列上请。实所以崇国体而尊朝廷也。以上五。臣在刑言刑。总之疏滞宣幽。体宁失不经之仁。锄恶迁善。成刑期无刑之化。倘有可采。祈　　敕部议覆施行。

　　请停部驳以省繁扰疏康熙八年　
御史高尔修

臣于康熙七年正月间。捧读　　上谕。部院衙门。一应事务。应完结者。不即行完结。驳查耽延。处分则例繁多。任意轻重。以致属员及笔帖式。与书吏乘机作弊。亦未可知。若有此类者。即指名参奏。治罪示惩。钦此。仰见我　　皇上清理庶务之至意。臣愚以为政务之大者。无过刑名钱谷。或因款项不明。支解未晰。势不得不驳查以求清楚。至于刑名则不然。臣任刑曹。将近五载。每见督抚之惕于功令者。凡遇案大狱。靡不详慎参勘。层层批驳。亲提面质。而后成招具题。诚恐一疑窦。而虑部臣之驳查也。间有部以一二未协而驳之者。曾未见原问之轻者因部驳而加为重。原问之重者因部驳而减为轻。使一经部驳。而遂得游移于轻倏重之间。亦何赖此承问各衙之谳法为哉。是多一驳查。徒增一番部覆。徒烦一番　　睿鉴。而于本犯之轻重未尝加减也。且恐奸恶之徒。自知情罪难逭。反藉驳而启冀幸之端。而吏胥为奸。明知推敲已尽。又借驳而开诈骗之路。况各省远近不等。有限四五月者。有限六七月者。案内人犯众多。往返拘提。稽迟时日。牵连拖累。无辜毙狱者有之。及至题覆到部之日。官更吏易。案牍尘积。殊非清理之道也。臣请自今以后。督抚之审谳既详。部臣止核其有无舛错。如果有故出故入。徇私作弊者。即指名参处。引拟稍有未合。具题改正。停其驳查。庶案牍为之一清。而无辜亦免拖累矣。

　　严批驳以清积案疏顺治十二年　
给事中武攀龙

古者慎德缓刑。意惟主于明允。而重期之以刑不狱。以上多尘牍。因而下有冤民。原本不清。即役役焉徒敝精神无益也。向者大狱沈滞。臣有京详宜复一疏。业蒙　　俞允。似足疏其流矣。犹恐未清其源。就中事件。尚有迟至四五年不结者。困毙株连。皆批驳不慎之所致也。从来盗贼人命重大事情。院道不得不批府厅。府厅不得不批州县者。势也。府厅三四驳而后详之司道。司道三四驳而后详之抚按者。例也。此例牢不可破。即层累而上。旷日稽时。亦非年余可了。况乎批驳为害更有不可言者。或事多犹豫。则脱卸以俟后人。情有异同。则摸棱以需定论。或暮夜之金可入。凭贿赂为展办之资。情面之缘可假。借驳审示公道之大。或意主先入之言而不顾情理之当。或欲翻穷凶之案。而不参舆论之同。甚至刻击为威。假酷吏以泄其忿。罗织为明。授意旨以济其贪。令无辜赤子。饮恨吞声。莫可控诉。如扶风县牛相坤势恶相济害人一疏。内云抚院摘驳刑厅。刑厅转批经历。抑思盗贼何事。经历何官。而顾任情颠倒。致令极冤无控。匍匐都门也。此批驳之害。可胜言哉。恳乞　　皇上下抚按。将原问刑厅。确查姓名。严诘重究。以戒溺职。仍通行申饬。以后凡各省重大狱情。在外问刑衙门。初详批县亲审。次择属县之廉明者二三会审。次府厅公审。每审招词。一一通详道府司院。令其各出意见。细心查驳。毋袭仰候详行旧例。狱成。全招达部。如有瞻徇。听科道摘参。如是。即有有力之家。能得之有司。断不能尽得之司道。且府州县惟恐听断不明。关其殿最。自有其难其慎之思。而各道司原情比律。极力推敲。亦无凭臆率行之理。三招成而上之抚按。凭以入告。直期月事耳。他如经历等官。严为禁止。无使得与刑名。恣其荼毒。则积案可少结。民命可少苏。其于苏理狱。端本清源之道。庶几得之矣。

　　缓征宽刑疏顺治十年　
给事中赵进美

窃惟王政莫大于恤民。而百姓之待泽于上者。莫切于刑赋。近改折清狱。屡奉　　恩谕。海内已瞻仰　　圣慈。臣更有刍荛之识以进者。如钱粮正课。丝粒皆关有司考成。谁肯为民受过。近见江南册报奉　　旨革职提问诸臣。皆以官役侵欺揶借。蠹　国累民。法所当严。但恐新选有司。不体　朝廷德意。功名念重。转相效尤。遂以催科为急。追呼敲扑。急如星火。奸役猾书。因势逞威。征求日急。杼轴日空。岂能仰达我　　皇上爱民如子之心乎。臣乞　　下该部。严饬有司。设法劝谕。鼓舞乐输。上完　国计。下不病民。并将革斥诸臣。侵欺挪借透支诸弊。明出晓谕。颁布各省。务使穷乡下邑。晓然知　朝廷剔弊厘奸之大法。有司不敢借口暴征。抚字之政。寓于催科。庶　　皇仁下究。残黎不至重困矣。若狱讼。所以伸冤抑而平民情也。问官身在地方。两造既备。何难早行审结。以免株连幽系之苦。乃阅各省按臣审明成招逐件奏报疏内。所载罪。去其初犯之时。有经四年五年而案始定者。若山东按臣冯右京。钦奉　　恩诏。开释张有成一疏。中云事属风影。各命皆毙。惟余有成奄奄狱底。已毙者不能起之九原。见存者急当予以开释。遂奉有失入人罪各官着查明议处之　　旨。推之他省。岂能尽无。而各省所报正犯未经谳定先服冥诛者。如刘廉玉沈一之类。又累累见告。夫正犯先毙。既使　国宪未伸。倘中有株连冤诬。更属无辜可悯。臣乞　　天语申饬各处抚按。转行问刑衙门。自今岁遵　　旨清理之后。凡大小刑狱。无论批发自理。必速速勘结。不得仍前淹迟。致累民命。按臣逐件成招疏内。问官呈详。必将初告批审驳审成招年月。明明开列。倘有滞太久者。外之督抚。得据以纠劾。内之部科。得据以参驳。庶诸司上凛功令。民命不至草菅。于我　　皇上好生之仁。格帝之诚。非小补也。

　　清狱省刑疏　
周清原

顷因京师春雨偶尔愆期。以致上　　圣怀。屡垂咨儆。臣再四思维。惟有刑狱一事。所系甚大。虽宽恤之典。迭沛屡颁。而生命所关。不嫌慎重。以臣所见数条。或令有历久而渐弛。弊有相沿而未革者。似应于已禁已行之中。再为申明推广。谨一一陈之。一仓铺之滥禁宜永革除也。凡内外问刑衙门。设有监狱。原以羁禁重囚。其案内牵连人犯。情罪稍轻者。准取的保。不得一概滥禁。定例无复可议矣。第查各府州县。于监狱之外。更设有仓有铺有所有栅有店。各处地方名目不同。其名虽将犯人暂寄公所。实则高墙密禁。杻锁巡防。与监狱丝毫不异。况监中重囚。经上司稽查开放。尚有定期。惟此羇禁仓铺者。操纵全在本官。索诈任于胥役。至有淹系数年死而后已者。不肖官员。凡遇殷实可啖之户。及地方宿仇。或势豪嘱托。皆一切填入。以为恐吓报复之地。倘遇廉明上司。偶尔稽察。则诡以暂寄公所为辞。违例虐民。莫此为甚。臣愚以为嗣后各府州县除监狱外。其一切私禁之处。似应饬令尽行拆毁。庶贪酷之徒。无所施其陷阱矣。一枷杖之制宜饬画一也。查例载竹板长五尺五寸。大头阔二寸。小头阔一寸五分。重不过二斤。枷重二十五斤。其杖一百者。折责至四十板而止。谓此等情罪稍轻。原非徒流斩绞之比。不过使之痛辱知警而已。乃酷员逞刑立威。枷有重至百余斤者。板有重至十余斤。大头阔四五寸。连根带须者。且有任意敲扑至五六十板者。或连日迭责。责后即枷者。或枷后迫令跪立者。或轻小事情。枷至数月。或枷犯患病。竟不开放医治。膜视致毙者。此等受刑之人。狼狈之状。无异于徒流。性命之危。更速于斩绞。而官直视为常刑。毫不介意。臣愚以为嗣后大小衙门。除例载某罪用某枷。仍照旧遵行。或免死减等诸犯。仍酌用重枷。遵照定例期限外。其平常所用枷杖。似宜饬令尽遵定制。不得逾越分毫。至于责杖之数。不得过四十。枷示之期。亦不得过一旬。责后三日内不得再责。应枷责者。俱于枷满日的。不得先责后枷。枷犯有病。即保释医治。不得膜视致毙。倘不遵式逾限者。按照事情轻重。酌予处分。庶几功令益信。而刑罚得平矣。一夹棍之滥用宜申禁令也。查定例内。惟谋反等十恶。并真犯死罪及命盗棍蠹。应用夹棍。亦止许督抚按察使及地方正印官酌用。谓小事不可滥施。闲员不得擅用也。第查前项所犯。俱系情罪重大。在下属既遇此等案件。即应通详院司矣。无如州县官相习成风。凡遇自理词状。不肯虚公推勘。辄用夹棍严讯。究以事情轻小。匿不通详。又如学盐关差。俱非问刑衙门。其衙役多系市井膏粱。不谙用刑次第。每致受刑之人。终身废疾。又有一种残酷印官。遇应夹事件。将犯人种种凌虐。或夹置阶下。另理别事。且径自退堂。终日不放者。并有明知律例。而恣行威福。或将一人连夹七八次。又夹及膝者。凡此等类。皆属非刑。臣愚以为嗣后似宜饬令地方印官。非遇通详事件。不许夹讯。其大小衙门应行夹讯之事。不许更于刑外加刑。至于学盐等官。遇有应夹事件。似宜应发问刑衙门审理。倘有违犯。定议作何处分。则残忍之员。有所顾忌。而小民不至横罹荼毒矣。一代刑之恶习宜严惩儆也。江浙财赋之区。有司专以钱粮为重。其有事催科者。往往以敲扑从事。遂有一种无赖之徒。专一受雇代责。凡遇比较日期。辄呼朋引类。或顶冒催差。或代称花户。或机乘官长昏倦。则易服重来。或暂委佐贰同征。则分头受责。在有司以严比为得计。而此辈反以多责作生涯。且民力有限。国课难宽。杖钱之费愈多。则正供之完愈少。至有奸胥玩役。恣意私收。惟恃雇人应比。廷挨幸赦者。蠹国害民。莫此为甚。臣愚以为此等恶习。似宜严行禁止。第伊等代杖之人。若仍予扑责。非其所惧。伏请饬部定议。与出银雇倩之人。一并严行治罪。其有司不行觉察者。并酌定处分。如此。则刑法不致混施。而顽民亦知警惕矣。

　　问刑详慎疏康熙元年　
吏科给事中朱训诰

臣惟刑名之官。专理庶狱。律条之设。准合情。原不可以意为轻重也。我　朝当一代兴之始。革明季末流之弊。立法不得不严。而用法未尝不宽。乃臣见刑部诸臣。不能实体　　皇上好生之心。并不能恪遵　　朝廷一定之律。审事未必得情。口供复不全录。其为弊最大。比例未必当罪。看语又无确据。其居心太欺。每专用虽如彼但如此游移之词。而不实断其当否。且蹈袭前已然后当然苟简之习。而不细拟其重轻。于是欲入人罪。而不当死者竟死矣。欲出人罪。而不当生者竟生矣。国法难私。人命最重。　朝廷生杀之柄。岂可任其苟且悠忽。敢于屡用也。若诸臣误为出入。则谓之不明。若诸臣故为出入。则谓之不公。不明不公之罪。臣不能为诸臣解也。臣请严饬刑部诸臣。当奉　朝廷立法之意用法。不得仍袭苟简之习。胡涂了事。体　　皇上爱人之心为心。不得专用游移之词。轻便杀人。事经两造。口供不全录者。即为作弊。律引一条。情罪不确合者。即系欺公。如有此等。严治以不职之罪。务使虚心听断。片言折生者之口。接律定罪。千秋服死者之心。刑罚之用当。则冤抑之气伸。于以回天变而几刑措不难也。

　　请刑狱慎初招疏　
朱裴

窃惟巡方之职掌。以敕法明刑为先。而刑法之允协。以情真罪当为主。要期于无冤民。无留狱。二者尽之矣。臣入境以来。披阅罪囚案卷充栋。以民命关系最重。虽炬烬漏撤。不敢忽一字。但最可叹者。有十余年之久。而不能定一案。有一案未定。而已监毙多人者。原其淹滞之由。或因人命伤格。彼此参差。盗情口供。前后悬殊。以致屡驳屡异。茫无成议。近如刑部驳出蔺孟斗李以茂诸案。皆系元年之事。至今未结。臣已遵行将历年承问各官六十余员。请　　敕部议处矣。再如刑部覆宪臣课罗科等遵　　谕陈言疏内。称问刑衙门审拟一切罪犯。必须证佐分明。口供的确。按律定罪。庶免冤枉。至于年久之案。务要速结。庶狱无淹滞。相应如宪臣等所请。通行申饬在案。臣以为欲从头整顿。立法澄清。则端自初招始。请为　　皇上陈之。法之最重大者。莫过两端。人命盗情是也。人命盗情之最吃紧者。亦莫过两端。仵作捕役是也。请以人命言之。人命有谋杀故杀杀误杀杀过失杀之不同。而总以检为主。初招检伤格人命。定案之胚胎也。必官之公而且明者。推鞫得情。则到底不错。不然。忤作得以高下其手。则以轻为重。以重为轻。人命鲜不失其实矣。后虽批驳愈多。口词益乱。臣以为检之最吃紧者此也。日来检之官。恶其蒸臭。多置尸于数十步之外。一任忤作喝报。且有累月不检。经年不报者。其间弊不胜穷。请　　敕部悬一重法。凡检官不亲验。致有报者。严加一处分之法。检验过五日。致有朽变者。严加一处分之法。再验仍用初验仵作。致有扶同者。严立一处分之法。如此。则承问者知所儆戒。初招无不真确矣。再查前朝有洗冤录一书。辨别人命伤痕。细于牛毛。臣谓有　大清律以敕其法。兼参洗冤录以折其疑。则人命不至草菅。而一代之祥刑定矣。请以盗情言之。盗有强盗窃盗窝盗。得财不得财。同行不同行之别。而总以缉捕为主。缉捕初获口词盗情。定案之胚胎也。必官之明而且断者。讯谳有法。则彻底不冤。不然。捕役得以炼其间。则以有为无。以无为有。而盗情鲜不失其真矣。后虽桁杨益严。供吐益妄。臣以为捕役之最吃紧者此也。日来督缉之法。官既任其参罚。尽假手于跴缉之人。非刑攻拷。或指鹿为马。波及善良。或牵引别案。以消积件。弊难尽究。请　　敕部议颁木榜。凡缉拿贼盗。有不俟官审。擅用脑竹签等刑。致良民畏刑妄供者。官役加等治罪。有不俟结案定罪。捶楚毙命。一案监故多人者。官役加等治罪。初次供招已定。不许续扳两案。未经面质。不许附会。如此。则承问者知所畏愓。而讼狱无不清理矣。再查应捕害人。前按程衡曾具疏禁革。但贼盗缉捕。亦须用人。律文开载。凡犯窃盗者。留充警迹。请亦下部议。凡有窃盗案内之人。准发本处捕盗。则蹊径易知。而捕盗之飞诬绝矣。抑臣更有请者。凡一切系狱要囚。古皆有饘粥以给之。名曰囚粮。今内而刑部。尚不废此。外而州县。则绝然无之。以致狱囚不毙于显戮。而毙于幽囚者。十有八九。臣请于各州县赎锾内。秋冬积谷。一半以账饥民。一半以养囚犯。饬司狱吏目典史等官掌其出入。按数登销。仍令正印官五日一至狱庭。亲为查验。一以禁狱卒凌虐之弊。一以消狱囚反越之萌。有偷安怠玩。视为故事者。臣访实参处。庶威不掩恩。而我　　皇上好生之德所滂洽者多矣。

　　请饬道清查讼案疏乾隆十九年　
陜西巡抚陈宏谋

窃惟民间户婚田土。不得其平。咸欲赴官控告。此州县衙门日日必有之事。即地方官逐日应办之事也。无如地方各官于　钦部案件。有关参处。尚知刻期速办。有迟误者。上司亦必行催。惟于民间告词。则以为自理之事。可以推延。上司无案可查。常至经年累月。延搁不结。而两造多人之守候拖累。胥吏衙役之差提需索。地方讼棍之恐吓唆骗。百弊丛生。有告案未结。而两造已至破家。其负屈不甘者。则事外寻衅。藉端报复。每每一案化成数案。小案酿成大案。凡谋故命案。匿名揭帖。聚众械。殴差拒捕。行贿营求。一切不法之重案。由小事不结而起者居多。久经定例。州县自理词讼。限二十日完结。每于月底。将一月内事件。填注循环簿。并已未完结缘由。送该管府州查核注册。其迟延不结。朦混遗漏者。详报督抚咨参。因此等告案。情节繁冗。各省多难遵行。即有造报者。不过将已完数件。送入抵塞。仍于稽查无益也。近经台臣条奏。部议再申前例。恐亦查送不全。仍蹈故习。即以闽省而论。如　钦部事件。臣与督臣清理开单。督率两司。逐月稽查。数月之间。已经十之七八。向后不致壅滞。惟自理词讼未完者。冲繁州县不下数百件。此中胥役舞弊。小民受累不少。臣巡历所至。查知情形。正思责成清理。钦奉　　恩命。驰驿赴陜。中心耿耿。臣思生齿日繁。人情巧伪。讼端日渐繁多。官司勤惰不一。各省大概相同。臣之愚见。惟有责大员就近稽察。专司督率。于事庶克有济。巡道职任监司。刑名钱谷。皆有经营。所辖州县无多。相去不远。原有分巡之例。臣请通行各省道员分。每到一县。即遵将该县讼案号簿。提到查核。除不准及已完结外。未完者逐一查核。勒限催审。有关积贼刁棍衙蠹者。亦即提到亲审。胥役弊匿者。当下提究。道查毕一县。即将某县未完几件。一面开单移司报院。一面行县定限完结。地方官结一件。即将某件已完。具报巡道。逐一注销。单内止开某事某人告某人于某日审结。不必详载审断情由。又致繁琐难行。下次分巡。亦复如此稽核。知府直隶州有未结词讼。难于掩饰。不得不及紧赶办。院司于通省某县词讼未完多寡。及各官办事勤惰。才情敏钝。均可得其实在。而道员分巡。每到一处。有此切实应办之事。为民间伸理冤累。以助两司所不及。以收政平讼理之效。分巡不为虚行。督抚即觇以道员之公私能否。是亦循名核实。察吏安民之一端也。

　　请禁原官会审覆审疏乾隆二十九年　
御史吴绶绍

查州县一官。与民最亲。凡词讼全赖审理。然往往有听断未平。下情冤抑。因而赴诉上司者。亦有逞刁健讼。于结案后复饰词越诉者。近湖南新宁县民傅帙罢市一案。伏读　　圣谕。以该署府既不亲审。又不委员。仍发交本县办理。将原告禁押。致成事端。仰见　　睿照如神。无微不烛。惟外省积习。大抵皆然。臣每闻府道以上。收准呈词。多批本州岛县自行审详。即别委他员。亦令原问官会审。如本年二月间。山东高唐州民高上忠所控之知州马而良各。蒙　钦差前往审结。而据原呈所称。则一控于东昌府。仍批本州岛查报。两控于巡抚。批行司道。仍皆委员就本州岛会讯。以致有不审被告。独囚原告等词。其明证也。夫小民如果受屈。必由州县偏向徇私。执意难回。不得已而上诉。今反令覆审。则其忿怒摧折。固不待言。若既委他员。仍复会同审讯。在原问官势必自护前非。且差役皆其牙爪。气忿刑求。小民恐无能毕其词。委员又何从证其枉。扶同瞻徇。亦遂不得不然非惟冤抑莫伸。更增一诬告之罪。及上司依详批结。而立案已不可动摇矣。更使情真罪当。而屡折于原质之庭。重科于会鞫之地。且不足以服其心。又健讼者流。借口本官不肯自翻己案。词越渎。屡讦不休。则讼端更无由平。刁风因之益炽。甚至众肆横。抗官玩法。种种事端。皆缘此起。殊非所以仰体　　皇上慎重民谳。明听庶狱之至意也。伏思督抚等官。统制全省。若因所属呈愬。即据一面之词。辄行关提。犹虑于民未便。至于道则分。府则专辖。自当察其情伪。重者。亲为提审。余亦专委别员隔讯。以免冤纵。臣请　　饬下直省督抚以下。凡收准民词。与本州岛县有干涉者。即委该管道府覆审。其道府收准民词。即行取卷案。提集人证。亲行讯究。至案内如遇有检验查勘应差委等事。令其遴选贤员。不得仍会同原官。如此。庶小民之抱屈者。易于伸雪。其饰越诉者。待上司别讯得实。加以重惩。自必俯首畏法。不敢行险侥幸。而刁风亦可少息矣。

　　请停初供报部共殴余人免解疏　
秦蕙田

窃惟断狱务在精详。而立法期于尽善。外省人命案件。承审官于犯人初到案时。例取初供申报上司查核。以凭覆讯。倘有冤抑。经臬司督抚审出。即行改正。向无据初供先达部科之事。恐一经报部。即同狱成。不便翻招得实。例意甚深。嗣于乾隆二十二年。御史诸徐孙条奏。以州县承审官。不无更换招详。通融定案。请令州县讯取初供。该督抚即据报部科查存。亦属慎重谳狱之意。经九卿议准。又恐狱情暧昧。变幻多端。致滋拘碍。并于议内声明成招定案时。如果究得实情。与初供不相合。令将改拟缘由。据实详。各该上司不得指初供互异为词。藉端苛驳。诚恐生护之弊。以期无宽无滥也。惟是各省承审命案之州县官。以初取供词业经报部。虽续经审得犯证确情。往往因与初供不符。恐干驳诘。或有苟且弥缝。希图完案之事。经臣等详查乾隆二十二年定例。以后凡有题结命案内。覆审与初供不合者。各省皆有。其间非系上司再三驳饬。即属另委别员会审。始行改正成招。其承审之员。于覆讯时自能究出确情改正者甚少。即如福建按察使奏贿买顶凶等案件。若拘泥初供。则移甲换乙。替代情弊。不能保其必无。是承审官或因回护初供。因而讳饰。多方文致。倘有出入。关系匪轻。殊非所以仰体　　皇上鉴空衡平。矜慎庶狱之意。臣应请嗣后各州县于命案初到验讯时。止取具供招。申报上司。以凭覆审查核。俟得确情。审拟定案。备初供题达。毋容先期报部。以期虚公勘断。案归平允。若同谋共殴致死人命之案。向例止将正凶解审。乾隆二十六年。江西布政使汤聘奏请将余人之殴有重伤者。一并解省。经臣部议覆准行。但行之将及一年。并无以余人改作正凶之案。而签解纷繁。颇多拖累。似应止令抚臬司。于正犯解省审讯时。如果有应行质对之处。指名提讯。其本案殴有重伤之余人。行解审之例。应请一并停止。仍照旧例办理可也。
</div>
    <div class="pagination">
<a href="皇朝经世文编_page188.html">上一页</a><span>...</span><a href="皇朝经世文编_page184.html">184</a><a href="皇朝经世文编_page185.html">185</a><a href="皇朝经世文编_page186.html">186</a><a href="皇朝经世文编_page187.html">187</a><a href="皇朝经世文编_page188.html">188</a><span class="current-page">189</span><a href="皇朝经世文编_page190.html">190</a><a href="皇朝经世文编_page191.html">191</a><a href="皇朝经世文编_page192.html">192</a><a href="皇朝经世文编_page193.html">193</a><a href="皇朝经世文编_page194.html">194</a><span>...</span><a href="皇朝经世文编_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
