<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 243 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 243 页/共 287 页
  </h1>
  <div class="content">
   书英国铁路数目后
铁路之举创自泰西前者中国曾议举行而卒不果上海曾经创造其后又复拆去已成之功毁于一旦甚可惜也今者开平煤矿运载为难亦议开办铁路以资转运而论者纷然刘省三爵帅奏请创办奉　旨饬南北洋大臣会议李傅相以铁路七利之说进然迄今仍未举行则以铁路之举经费浩繁故不能立时举行然窃以为中国之铁路即目下不能兴办将来必有成功之日何则电已经创办故也夫电线之设取其信息灵通耳然信息灵通之中亦有不便之处即如商贾贸利之辈苟先由电报得信谓某处某货缺少相购办急为运赴该处以求厚利而电报之来非一人之所独知我办此货人人皆办此货至人人欲购此货而货价必致腾贵而该处既知该货众多其价亦必跌落而贩运者反以折耗若此者往往而有转不如前时信息不灵或可安分听命尚有巨利可获由此推之譬如军旅大事某处滋乱某处跳梁其信息早已播传人心因之惶惶而救援之兵卒不能飞越而去是无电线尚可委为不知者有电线而反等诸坐视也又如饥荒水旱之灾某处水溢某处旱干信息亦早传播饥民皆嗷嗷待哺望救甚殷而移粟移民仍复有需时日是无电报而饥民无所告诉者有电报而饥民反多一怨咨也铁路者所以神电之用者也既有电线又有铁路则一有信息调兵发粟皆可朝发夕至其便为何如者岂有如此神便捷之事而中国乃肯让西人以独步乎是以知其将来之必见举行也今据英国新闻纸所载英国铁路之数截至去岁西历一千八百八十一年英国铁路已有一万七千九百四十五英里印度铁路已有一万一千四百十九英里其数可谓多矣复拟造一铁路由印度直达口抑省地方缘口抑省与印度贩运茶叶往来苦于不便故欲成此巨功以期便捷虽此时尚未兴办而既有此说则必渐底成功西人图大事兴大功其意有甚其功有甚巨而初无所疑虑于其间也夫英国铁路其往来之人去岁一年之中计有七万二千八百六十二万一千六百八十七人而预购包票者尚不在其内所谓预购包票者乃预买一票包定终年乘坐者也耳数亦可谓众矣统计一年之内铁路中之费用如煤火人工等类用至英银三千三百五十万镑其数甚巨而所收之银乃有六千二百万磅核计尚可得盈余二千八百五十万磅则其利之厚为何如者夫事必图其大者铁路所往来之人每位约计若干其数甚少而合而计之乃成若此巨当其创造此路之时度未必知有如此之厚利也以万余里之地而造成铁路行用火车其功之大其费之巨固不待言然该新闻纸明言去年之数则其成也必由渐而来初造或数十里或数百里试用得法然后扩而充之积而久焉遂以千万里计今中国之于此事特未尝试行耳忆昔上海所造之铁路由上海而至江湾而至吴淞每人不过收费三百余文而一日所入亦颇不赀初试之时尚且如此其后当必有可观者矣且上海之铁路至江湾至吴淞尚非地居要道设置于要道则往来之人必更加伙所收之费必更加多可无疑也奈之何废此巨功而不更兴办也乎今开平铁路闻已有成议是为中国铁路之蒿矢吾知运煤既易获益必多其后继起有功推而愈广谅必有无难者矣电线之创前者亦未尝无议阻之人今则俨然告成而所以与电相辅而行者乃仅有水路之轮船而无陆路之火车仿效西法得其偏未得其全岂理也哉吾故因感英国印度铁路数目而书数语于其后惟阅者采焉

　　论英国拟由印度西藏造铁路以通云南事
云南毘连西藏西藏毘连印度印度濒海与泰西皆通故印度为英吉利属国咸丰年间回民作乱于滇苗民作乱于黔云南与内地不能往来者十有数年然各省锤箔之锡非云南之点铜不能合用故锡商均由粤东浮海至印度复从印度遵陆由西藏至云南边境鬻得点铜之锡仍由原路以达粤东较之由粤东绕道广西以至云南更为便捷闻如此办锡者亦十有余年现今贩运点铜各商故不谓为滇锡反谓为洋锡也后因此路一通而英商亦曾经此行走遂请于英之朝廷拟由印度经西藏至云南界制设火车铁路九百里以便诸商往来云南贸易此路一成英国由伦敦乘轮船以至印度由印度乘火车以至云南边境两共计时祗须三十三日岂不极其便捷华人动辄自谓万里云南每惮于往彼此相较其远近迟速为何如也闻英商计欲成此事故又往请该国朝廷速行造办想一二年内即可成功也云南为中国土产最盛之区五金之矿逐处皆有宝石翡翠诸宝物亦均罗列石盐茶叶除供一省用度外尚可贩卖他处至于珍贵药材亦难枚举天时调和既无酷暑又少严寒裘葛均可不需瘴之乡为地无几米谷亦不昂贵疏颇多肉食俱贱惟水族少难得亦有来自他处者以予足迹所历居处日用更无有便于彼者今再加以英人能办矿苗善识宝物历来久蓄未泄之精华必能取出供人世之大用未始非滇人之一大利也其事欲成是于通商各海口之外又益一通商陆口也云南毗连四川四川亦接西藏四川土产亦不于云南火车既能至滇界亦可至川边将来川滇两省须添设一通商大臣亦未可知夫滇蜀之在中国道途遥远路径崎岖故华人欲赴其地往往畏难而止然蜀自武丁开山以后已通中原滇则唐宋以前尚为六诏至元时始隶版图现英人于云南之地既不嫌其遥远不惮其崎岖于四川乎何有故吾谓英人既通云南之后亦必通四川者势使然也今愈知火轮船火轮车之为用实大有裨益于人事也若非有此车船则英人之至云南安能如此之迅速哉以英京至粤东而计即乘轮船亦不止一月由粤东复至云南无论水陆程途尚不止两月改此道路不过于印度西藏仅造九百里铁路只须三十三日即至云南边界神仙缩地之术何以加此愈以见泰西诸国之获利火轮车船之可贵也华人曷不效而行之

　　俄国西比利亚铁路所经各部考
尝考铁路之制创自欧洲然其始仅以坚石劲木作门槽筑地为辙罗马时德国亦用木道凹辙之法至一千八百年间英人以木作轨为车路既而弃木用铁又得车轮起低边之法方觉稳固便利始以马驾继用汽机以铁带牵数车而驰其后高奴阿衣地方有营造师二人曰提威细曰威湮因古汽车法创造火车一千八百二十六年英议院准威廉札母之请于是兴筑黎威泡洛一路及打尔灵敦一路四年而成所制车头载重十七吨每点钟行约二十二启罗迈当于是法人因之改创气桶车头即今所用之式也英人又仿之更设新法然往来装运大抵皆煤矿等物而载运行旅则自法之三得廉及巴黎两路始自是而后各国铁路咸接踵焉计自一千八百三十年时欧美两洲建筑铁路仅三百八十二启罗迈当至一千[八](一)百八十年各国共筑路已四十一万一千六百六十七启罗迈当矣可见欧美振兴之象蒸蒸日上殆有不能自已者即以俄国而论其兴造铁路始于道光十九年从都城开办接续增造至同治十二年已造成九千五百英里近复接造东踰乌拉岭直达亚细亚东北之西伯利亚而至于黑龙江边十余年间铁路增长万数千余里西伯利亚即悉毕厘阿在亚细亚洲之东北隅东界大东洋与米利坚洲对峙中隔一峡谓之黑岭峡西界乌拉岭岭高三百余丈而长则自北海而至加斯比庵海阿细亚与欧罗巴即以此岭分界中有一路可通车马实为两洲之关键北抵冰洋南抵外兴安岭界黑龙江索伦喀尔喀乌梁海蒙古哈萨克回部长约一万三千里宽约五千余里南以阿尔泰山为界阿尔泰山起处距乌拉岭不远自西而东直抵海岸最高之二千丈山北为西伯利亚山南即蒙古伊黎黑龙江等处地处穷发之北自古轺车所未至历代行国所不居在大地为别一区宇气候极寒勾萌鲜茁人类各殊户口稀少游牧者偶一至而寒冽不可久留故庭幕不传于纪载明中业俄罗斯既兴万历九年其头人有率户口至俄者各部竞相倾向咸贡方物为藩属焉十五年俄建吐保斯克城于乌弥河口扼险要以控制之渐徙罪人供力役于是西伯利亚诸部不费兵力咸为俄有遂分其地为八部一曰德波尔斯科二曰多木斯科三曰也尼塞斯科四曰慕斯科五曰义尔古德斯科六曰亚古德斯科七曰哥德斯科八曰冈札德加共八部铁路由海东部穿乌拉岭中山径而抵德波尔斯科其地与亚尔干日尔勒内白尔摩等处相连以乌拉岭为界地气寒甚产金银铜铁矿甚盛铁路至此复绕西而南抵多木斯科其地在德波尔斯科之西南与海东部接壤南与西域之哈萨克回部毘连向为游牧者侵掠虽有防兵不能禁也俄设大酋驻此总理东方兼督矿务铁路至此复由多木东北行经益士之北境而达慕斯科之南益士即也尼塞斯科部其地在德波尔之南多木之东南境与哈萨克毘连驻兵六千以防侵掠铁路由此而达慕斯科复由东色东南行而抵义尔古德斯科其地在慕之东南境抵外兴安岭与喀尔喀蒙古土谢图汗车臣汗两部接壤南界有甲他城即内地所称恰克图中国与俄人互市于此库伦办事大臣司其事铁路由此而达亚古德斯科其地在耳谷之东北两境抵外兴安岭与黑龙江接壤康熙间立有界牌铁路至此复东北行折而南抵黑龙江此西比利亚铁路所经行诸部之大也

　　俄国西伯利亚造铁路道里经费时日论或作　俄国西伯里亚造铁路道里经费时日表
尝观欧洲各国以轮舶争雄海面以铁路联络内地首尾相应血贯通觇国者实于是为强弱焉俄则于二端虽亦极意经营而未能大肆其凭陵者亦地利人事有以约束之使不得遽逞耳观于西伯利亚之造铁路而知其未尝一日忘东南也查俄国地处北溟其嚬北洋一带半岁寒冱物产稀少无舟楫之利迤东如西伯利亚东西万余里沙漠荒寒半多不毛惟偏西彼得堡一隅周方二千里土地尚称沃饶为其根本重地又与欧洲各国犬牙相错其国势偏重在西亦自然之理也故凡轮舶铁路皆荟萃于西欧洲各国患之乃暗助土耳机使扼其吭不使波罗的海一军出地中海考俄通中国海道有四一自彼得罗堡登舟由波罗的海经荷法西葡诸国入地中海越红海南印度而达中国粤东一自波罗的海绕阿非利加西南至南洋诸岛一自黑海至地中海一自东经库页岛南绕十八岛西过高丽东南入台口俄海军既不得出地中海其东境又非练军之所故虽垂涎东南实有鞭长莫及之势然穷则思变既不得志于海必将求偿于陆不得志于西必将求偿于东此近日西伯利亚铁路之所由筑东北从此必无岁朝鲜尤岌岌乎可危者也查俄此项工程虽有逐年分段兴办之议然其措意在我东三省及朝鲜无庸疑议则必由直兰多斯脱历东西西伯利亚经油苏耳依境直抵珲春纵横计算几及万五千里以寻常铁路经费核之约需英金四十二兆五千万磅其间接连大河数支可用轮舶接济路较省费亦较轻俄幅虽广物产无多而又国用浩繁综计项入不敷出如此巨工一时未易并举逐年推广之议较为近理夫俄设此路若专为商务必致亏折尽人知之则其命意所在已可概见特不知当轴何以备之耳以中国大局而言各口岸皆成亘市各国杂处志在商务加以逐年经营船粗备虚与委蛇数年内尚可无事即使告警财赋所出筹备尚易为力惟东三省缔造之初物力未饶广漠千里人民稀少一旦彼国铁路告成或有戎事无论防兵不敷应敌即使援兵在道以我奔走数千里劳困已极之师御彼朝发夕至锐气方张之兵其利钝不待交锋而知矣曩年建议先造东三省铁路为此也特是东北商务未旺造路固难养路亦不易耳夫俄跨有两洲我之患亦欧洲各国之患也俄得志于东必不利于西其理甚明中间如印度等小国俄未尝不利之若复东南延蔓势如燎原印度当之殆鸿毛耳英岂能久有其地乎不独不能有印度而已也欧洲各国并何以自恃乎朝得志于东夕改辙而西从此欧洲更多事矣曩年英国游员某说我使臣曰俄辟铁路已至海参崴其志在朝鲜及东三省并预计他日进兵路不可不防古曰爱屋及乌若某所言特爱乌而及屋耳虽然其言固未可非也谚有之曰远亲不如近邻若将我害则又不能不借远以制近晓之以利害密之以邦交则联络欧洲各国诚亟亟矣查与俄接壤者西为瑞典西南为德国再南为土耳机为波斯印度等诸小国东南一带则与我连壤瑞虽憎俄而力非其敌土耳机国虽褊小得诸国助最为俄所忌德与俄则两相畏两相忌者也近来与我国邦交尚密凡我所需机械大半由其承造联德制俄自是上策俄东则德击其背俄西则我蹑其后虽有轮舶无所用之虽有铁路而力已分至英法之拒俄以自保则又不待我劝矣虽然借人之力以御寇可借而不可久譬之治家当其盛时戚族争附其势交游不绝于道及其衰也门可罗雀邦交之道何以异是今日中国海军虽未能骤臻强盛而物产之富久为各国所歆慕因其慕而引与之亲其势易合若待无可慕而强求援焉虽有仪秦谁其听之又从而加右者有之矣是以君子贵自强焉

　　论铁路火车
余前游历西国与东洋回深见各国之致富首则在于开各矿次则在于造铁路故各国均能蒸蒸日上焉是以欧罗巴一洲之地其国中能有此二事者则盛若无此二事者则衰均已明效大验矣子既知吴淞之铁路移之于台湾用于各矿以运煤则嫌其太长用于各处以运物又嫌其太短固也然中国之大其有待于铁路者岂少而铁路之能有益于人事者又岂少岂台湾在海外始宜造之而各省之在腹内者即不宜造之乎故吾谓子见之小也若以吾意行之今所拆数十里之铁路曷若移之于通州至京数十里之地由通仓运米以至京仓既可免遇闸搬坝之劳又可免米粒狼戾之事即官商往来亦甚便而货物进出亦不难其为有益实非浅鲜不但此也而且地在畿内王公大臣均可往观每岁　　皇帝谒　　陵之时又经　御览见其果能有益可以　诏谕各省照行若果无益然后　诏令停止亦不为迟天下利世济人之事非经在上者亲身目击断不能确信不疑近在畿辅在上者均可亲赴一观其中之利弊自能一阅了然昔日漕河利弊　　　圣祖均能周知者亦因六次　南故也今　狩之典不能遽举故惟有移之于畿内而后方能上呈　御览也欧洲各国其君常出游行故遇英明之辟亲驾火车周行铁路实见其能有益世事故准国中诸处皆造也即如轮船之有益其君不徒亲见之而且亲乘之故各国无不有国家轮船中国因遭发逆之乱江路梗塞一切载营勇运军需克复各城皆得轮船之力当时曾文正公李伯相左伯相曾伯抚均亲见之故皆毅然奏请设局制造至今中国公私皆有船轮亦未尝见轮船有损于中国各处也夫轮船与火车同一迅速也衮诸公何以信轮船而疑火车乎皆由于未之亲见故不能深知其利也若得亲见当亦如轮船必须自造矣人同此心心同此理好人之所恶恶人之所好者究少其人故吾敢其亦既见止必欲思齐矣乃又有悬揣其害者则曰国有铁路平时虽利有事则害矣然子在上海不已亲见铁路之制乎中去数尺火车即不能行走若犹欲勉强而行则数车皆成虀粉矣故公司之保护铁路两面皆设藩篱昼夜令人梭诚恐拔去一条则火车便须停止故防闲甚周密也若以用兵之事言之昔者普之胜法由于法之铁路皆为普毁普之铁路皆能保全故普诸事从心而法诸多棘手也近日日本之能平祸乱者亦由于国家有铁路赛阁无铁路故也俄之不能得志于土者亦由于俄少铁路而征兵集饷之不易故也由此观之国家岂但有铁路则盛无铁路则衰乎中国何必固执也

　　再论铁路火车
普之胜法日本之平祸乱俄之不能得志于土其所争者仅在铁路之有无皆前鉴矣亦近事也夫方今之世其能为中国之劲敌者非海外各国乎然中国能造铁路由海至内平时载运货物其利与各国相共一至用兵是中国之利非他国之利矣何也他国来犯中国中国既有铁路可至海滨其调兵集饷均甚便速彼须由海而来动经月余我则朝发即能夕至已较胜一着矣即或不幸我经挫败退兵之后处处皆我土地我令兵民即将铁路节节拆断是我之后路仍有铁路可通征调依然如常彼虽得我已经拆断之铁路将何所用之乎故即用兵仍我之利非彼之利也犹之轮船用兵之际一经封海我船可行彼船不能行矣由此观之西国设一大之事即设一杜弊之法以箝制之固非漫无纪律者也前阅印度来信云彼处饥民多怨英国平日不能为伊多造铁路缘附近铁路之灾民均能得饱少远铁路之灾民皆在啼饥因无铁路之区粮食难于速运故致人已相食也中国近年西北各省旱灾惟直东两省不至人相食者因有轮船故也其余各省民皆困苦人有相食者矣若使向无轮船之处皆有铁路可用火车运粮前往何至穷困若此耶吾尝闻西人曰铁路若平坦易行者每时可行三四百里若难行者每时可行二百余里今以山西省会言之也至京师一千三百里天津至彼谅亦不相上下若有铁路即属难行一日可至或由南省或由日本暹罗安南等国采买运粮用轮船运至天津由天津再用火轮车运至山西总共不过数日何至连年旱灾无人运米前往致令人皆相食乎且又闻由津运至山西省城价极贱惟有骆驼然尚每石须银四五两之间须时十数日之久若有铁路用火车运往为时发朝可以夕至为价不过须银数钱其便与不便不待智者而始明矣今中国仅有轮船而无火车是以直东之民皆大幸豫之民皆不幸矣又以两广一省言之广西素称产米之区广东米少每岁皆赖其接济故广东不患无米广西不患无钱兵燹之前各滩河虽险而难行两省米商均愿冒险源源接运今则厘卡充斥运米一石厘过于本故丰年商尚折耗凶年更少盈余以致广西荒田无人开垦遂使广东患饥广西患贫若能亦有铁路再免厘金俾米商既不畏滩河之险又可无留阻之忧岂非两广民商之大幸哉世人皆能知此　国家若欲兴造铁路民断不致阻挠官亦当必乐从矣凡此数者皆欲上益于　国下便于民者也何时有人能如曾文正诸公之造轮船使中国之人皆沾其利益也予日望之

　　论铁政关系之重
世以金银铜铁锡为五金而铁之为用远胜于金银铜锡古者以铁为甲兵为农具为釜甑夫人而知之矣今者泰西各国航海以铁为船济渡以铁为桥行火军以铁为路通电报以铁为线作书记以铁为笔以铁汁为墨治血症以铁为药其为用也尤广英国三岛煤铁之饶甲于五洲数百年来研求经理风气日开坐擅富强之业故炼铁之学惟英国为尤精其法自化学悟入治铁之要自辨别砂石始砂石体质不同约有四类红者黄者黑者黄而兼黑者英国出铁甚多黄者居十之九皆在产煤之地体含三质乃炭气养气与铁也更有土泥与煤搀和烧炼较难其法于未入炉之先即以自来之煤烧之全山烈火逾月始息煤净而炭气尽散所存黑质仍含泥土乃更设炉重烧二次炉宽三丈高五丈中若葫芦以不灰木为里配以煤炭而以灰石搭配铁砂从上纳之灰与泥土在炉内合为一质轻而上浮即从上开一窦泄出所成生铁重而下亦从下开一窦收于模内此炉既大镕铁又多须以烈风吹火旧法恒用泠风近乃多用热风以风热而出多材而省费也其法因火轮机为蒸釜以生力为气筩以行机为风箱内有活塞往返催风上下左右有合叶使风出入为风柜以积风为风管以引风有热处为旁炉俾风管穿之而热风热至六百余度以入大炉斯铁化愈速矣生铁既成于是由生而熟由熟为钢则须更烧一次其炉式横而卧与前炉丰而高者不同为火柜于炉前以置炭煤为烟筩于炉后中为置铁之所铁与煤炭稍隔俾热力透而融之火既热极铁如汁沸随以钢条挑拨转动则铁中之炭即化而随烟出矣出炉后俟其退团为铁丸是为柔铁然其质散而不坚必加以锤然后可坚可柔可折为熟铁从前多用水碓以运锤英人纳斯米创为火轮机运锤之具而轻重不能由人后又置小机于旁专为可轻可重而设其重击千钧之石可立碎其轻击鸡卵而止伤其皮遂为汽机运锤之善法至熟铁制为条片亦有轧铁汽机以钢碡二具一上一下而以熟铁置其间机行碡转铁随压力而引之随引随长如欲极薄则以油敷铁而折之乃更轧之更折更轧至于五倍十倍几如薄纸更有随轧随划如刀裁者方圆大小粗细一经运轧无不如式神乎技矣蔑以加矣倘非积若干年之考究耗若干万之金钱何能骤臻斯诣我中国讲求铁政于今日其事因而非创固应易于为力乃广兴制造二十余年而前此止有船械诸厂并无专理铁政之局自张香涛制军移督三楚查得鄂省大[冶](治)及兴国州铁产均极旺于是择地于汉大别山设局试办大冶矿详细考验每百分中得铁六十四分磷百分之八硫矿百分之三红铜百分之二十七加以孟铁尽可炼钢而兴国州矿即产孟铁就近取用不俟他求旋又于大冶沿江之明家湾勘得极佳之烟煤既无硫气且不夹杂石质与英国之上上等煤足相匹敌地不爱菁华尽出香帅乃为派员经理挈领提纲计局中所分设者曰炼生铁厂曰炼贝色麻钢西门士马丁钢厂曰炼熟铁及轧板拉条厂布置井井刻下已渐臻于大备之日落成不远而今而后我中国自有用之不竭之铁产如欲航海而为船也则取资于鄂局如欲济渡而为桥也则欲资于鄂局如欲行火车而为路通电报而为线也则亦取资于鄂局其它制造诸物无不一以赅之矣功用若此其宏关系若此其重岂非今日握要之图哉而或者谓规模大费用不能离乎煤铁必待　国家闲暇时而后图之亦有不及之势居今日而兴制造不知居今日而求富强不能外乎制造浩繁际此水旱频仍帑藏支绌谋　国之道尚有大者急者在不应汲汲为此矣然则如张香帅之所为庶几能识其大者急者用举泰西炼铁之要以告今世议论铁政之人既为鄂省幸兼为各省望矣


　
卷九十一　考工部五　机器

　　机器穷源论
居今之世机器之为用亦至矣哉庄子谓有机械者必有机事有机事者必有机心奇技淫巧若古人弗善也者其实万物皆出于机皆入于机泰西各国以此臻富强中国以此慕泰西各国之富强而谈机器者于是中外矣考其大旨厥有数端一为水运一为火运一为水火运设平二轮纵横相加各环以齿承之以机机动则轮齿相啮以转而用着焉水运者顺水之性以注之水流而轮放火运者拂火之性以迫之焰急而轮奔水火运者以火蒸水积气以激之而其力更巨自气运之术成举凡火轮舟车以及纺织裁缝制造百物之机器皆资焉引而伸之触类而长之又有所谓金运石运人运牛马运数者金运则以钢发轮石运则以重物引机凡机之小者金石皆可用盖水运之余事也机之大者莫如气机如耕田引水开矿遇有不能安设气机之处则以人与牛马代之盖又气运之余事也大凡水火气运总不越发机转轮而已闲尝考之机器肇于三皇之世庖牺浑仪轩辕刻漏实为水运之始春秋文曜钩备言璇玑玉衡书大传曰玑为转运衡为玉箫运机使动以箫窥之汉张衡以漏水转铜仪唐一行梁令瓒注水激铜轮令其自转宋张思训设轮轴关柱有横轮侧轮斜轮诸器皆水运之最著者元魏以后复有流珠磊石诸法以水银与沙代水尤为灵巧一行为木人每刻击鼓每时击钟张思训更为摇铃撞钟击鼓之制木偶按时而奏分杪不忒水运之妙其不可思议有如此者泰西古时有名俄汐者造水自鸣钟明是张思训之遗法盖畴人子弟之所传其后乃有金运石运之钟表则由此推而演之矣用偃师能使傀儡舞墨翟公输子能驾木鸢以飞张衡灵宪能知万里外地动诸葛孔明木流牛马不须铁路而能遄行其巧思皆出西人之上竭希罗高斯吴斯德瓦德塞明赖提斯反损德克来阿克来牛国明塞法利富拉顿德微的辈之智力亦终不能及也且夫水火之义至精断非儿童灯戏老妪茶壶所可罕譬曲喻易既济未济实发明水火之功用而两卦爻辞皆有曳其轮之文在大圣人原不屑言机器而水火运用之妙自包含于二卦之中故特系曳轮以明示天下后世之谈机器者周公寘挈壶氏之官其职掌有以火爨鼎水而沸之之法试问今之气机能出此法之外乎越裳氏来朝公作指南车始用磁石定向近西人丁韪良以为磁石吸力同于电气其法由中国流入西洋是可谓不忘本矣公又尝与商高论盖天之义者于周髀在公固无所不通者然则谓气机探源于文正亦无不可也自畴人子弟西游中国之法器云亡礼失诸野历三千年而东来之法还于中国此确然无可疑者耳

　　论机器之学始自中国
天下以中国为最古圣人出而教民以衣食宫室俾遂其生欧西各国未尝有圣人之教而后世亦知衣食居处盖仍从中国声教而略变之也或云从前中外不通何由而达必系不约而同余谓非也譬如东邻偶建一阁我虽不与之交而远而拟之亦不难仿造一亭由近而远则数万里不啻一邑也否则何以建造同系土木饮食亦皆菽水他如立君设官以教以养并以文字为书记以舟车而致远人生所需无不大同而小异故知西人不终于穴居野处茹毛饮血者亦赖以有中国更赖中国之有圣人也今中国之人每见欧西各种机器莫不叹其巧夺天工谓为中国自有圣人以来所未有不知轩辕氏见飞蓬而作车见落叶而作舟即中国创造机器之始风车水碓相传亦久至于双锭纺车提花织机则后世愈变而愈巧者也绸锦织花纹固非人手所能独为故不得不用机器以成之西国人民稀少又竞以贸易为利故必增设汽机以助机器俾得多成货物出外营销于是乎无不以机器从事者然人力之所能及亦未尝尽用机器也昔有出洋友人言及德国乡间耕种皆以人力未尝见以机器代之其余工作之在山水间者则以水机助力磨麦则尽用风车惟人力所不能施者如铸铁甲起重物之数万斤者自非汽机之力不为功余故曰机器之用始于中国欧西人特以汽力助人力之不足耳不得谓之西人独尚机器也不独西人机器之学始自中国即化学光学重学力学医学算学何莫不自中国开其风种植稼穑造酿酒浆染色漂白烧磁器玻璃瓦缶炼丹药铅粉银珠打铁点钢制火药和石灰皆化学也光学则以水晶作眼镜重学则造桥梁作环洞力学则建亭台起楼阁医学则药物之外亦尚针砭算学则九章无不悉备人所谓西人之学者盖无非中国数千年前所创彼袭而精究之分门别类凡人得精一艺者即可致身富贵他人不能夺其利故不惜工本以相试验事理愈推则愈广所以西人之学蒸蒸日上也然而天生万物虽有用之不竭取之不尽之妙然过于发泄亦恐无以为继盖化育之理非可以年月待欧西各国之人竞尚机器取之太速造物者不能催促其气候相随而成所以欧西各处近闻矿产日绌德国开风气较迟故林木尚茂密民风亦朴俭我中国当此强邻四逼必不能闭关独守电报铁路开矿制造织布诸要务均已次第举行而于机器之学尤宜精益求精不让人先不居人后中国之人灵巧者多苟专心而揣摩之焉知不能以数千年前之所自创者仍得自造其极乎既能自造其极而仍使天生之物不速竭其源则人所无者我独有人所不足者我有余富强之势莫可与京行见统一地球尽归藩服亦事之所必有者也

　　论机器日新
鄂省所产吉贝虽不如江浙之广而武昌汉阳黄州安陆德安五郡所出亦颇不少每年收成之后摘棉轧去棉子名曰凈花营销蜀地生意甚巨自洋棉纱进口者日多一日众商买贩运川滇以及各地方遂致鄂省木棉销疲滞去年汉口马王庙河街新开昌记轧花局由东洋办来新造踏轧花机器四十架每日所轧之花多至四倍甚合纺织之用极其畅销且比本地所轧之花每包价银高一两余凡贩凈花者向该局争购并先付定银近来效昌记而业轧花者闻已有数处皆曰此由东洋机器之妙西人技艺之巧也今闻武昌周天顺冶坊亦法东洋规模造成轧花机器较东洋来者犹觉灵便轧出之花更极合用华人之工愈巧则西人不能专擅其巧独罔其利矣夫木棉一物本亦来自印度外洋之物也而自移植中国以来各处蕃盛其种采纺织之法日益加精所少者惟机器耳然纺车织机何尝不是机器第运用较钝成功较迟西人遂以机器之灵捷者傲中国之人而攘其利中国近来如沪上之有纺织局织布局武汉亦踵而行之以是与西人相抗衡其用意可谓深矣鄂省之棉纱生意几尽为西人所夺于是自开轧花之局而生意果佳销果畅可见机器纺纱实有妙处非尽由乎中国人之厌故而喜新好而恶常也然而机器购自东洋则东洋之人将以擅此利源而中国之业此者仍不免仰鼻息于东洋之人亦非计之得者也今闻有周天顺冶坊仿东洋之制以自造机器不禁为之拍手一快盖东洋之机器初非东洋人所创制皆效法乎泰西者也泰西之法东洋能效之中国岂独不能效之东洋人之仿效西法灵则有之坚则未也东方地土浇薄所产所制往往美于观瞻而不能经久中国之人倘能用心则效必且驾乎东洋而上之何则中国之人其心思未尝不灵亦未尝不能用特以瞻好多而外务重故不为耳若周天顺冶坊者殆亦庸中佼佼铁中铮铮者乎夫西人巧百出人皆惊而异之其实则西人之法大半悉本乎中国即如公输之木鸢宋人之楮叶孔明之木牛流马此犹近乎游戏之物不足言也观乎前圣人制器尚象舟车之利弧矢之威衣裳栋宇何一非中国之所先有而西人亦不能外此法度不过中国一有此物则趋而用之陈陈相因不复再用心思别开生面而西人则惟日孜孜务求新不尚旧样以故中国渐失其传而西人乃得独造其极以前大严海禁不相闻问故一见西人所制无不诧为见所未见如轮船电线之类闻人谈及以为此不过海外奇谈不足信也迨近年以来昔日之所不之信者今皆亲目见之躬自行之而后知西人之巧果有如此第此等事之与西人絜长较短其细已甚而所关乎军国大事者则又不得不加意乎西法然自中国开设制造各局以来所制之器亦日渐新时益灵巧湖北铁政局事经初创惟恐项不足于用而得张香帅发纵指使蔡观察冯刺史等认真督率当必不难日上蒸蒸若福建之船政局则所造之船近来多资其利用江南制造局则其所新造之快枪直可以驾乎泰西而上之其巨炮弹子水雷无日不孳孳讲求凡出一弹一炮无非总办之心思各委员之精力所周流贯注于其间近来则炼钢之厂日见成功火药之局日出新样专心致志惟以度越西人为念而所用工匠亦多系华人而无烦仰给于西人此诚一大快事也而各处制造亦多新巧日出电报则已通行乎天下几于无远弗铁路火车虽此时尚未见通行而将来告成为期当亦不远由是言之中国究属地大物博人多力厚心灵智巧岂果逊于西人又何论乎东人耶夫周天顺冶坊之仿造轧花机器固其事之小焉者也而吾不禁为鄂人幸且不禁为中国之人幸爰乐得而论之

　　再论机器日新
中国近来机器之制日盛月新各处皆闻而知之惟江南制造局则见而知之其中所制一切新奇器械如龙雷鱼雷火箭快炮快枪无不有闻必录余亦尝亲往游观与总办暨委员同事诸人共相讨论惟分局则未之见也盖分局设于龙华龙华为古丛林浮屠兀然峙焉二三月间一路桃花竞开灿烂如锦上海人无论男女老幼赴龙华寺烧香礼佛者相属于道计有水陆两途其水路则每阻于潮水非用小轮船拖带不能期而至陆路则马车仅能至徐家汇然后换小车前往路多田塍窄径颇不平坦故余寓沪二十年惟前此毘陵醉墨生在华龙分局时曾一往又与巨道上人访文果大师又一往外此则未也顾虽往两次皆领略三春乡景未尝一至局中细玩机器也今年总办刘康侯观察因分局运物往来不便特由总局左侧开马路一条直达龙华于是忽动余之游兴尚未得暇也初三日秋高气爽偷闲一往遂与雯儿偕行命奚童抱琴随之其路平坦宽可以容马车往来一路多系田野惟至泉漳会稍作曲势又有一处名小木桥则有户数家故马路为之稍窄此外则皆坦坦荡荡直达乎龙华寺前余因志在观机器故不至寺径造分局谒总理委员冯沛卿直剌直剌为前上海关道冯竹儒观察之叔现在湖北铁政局提调冯敬庵直剌之封翁向有世谊其人诚朴敦厚相见一揖快谈契阔余侄石菉亦在局襄事因即在侄处午膳而沛卿先生复佐以佳肴饭后弹琴数阕以舒血脉乃与直剌至各厂游历一一周咨其所谓老枪子厂新枪子厂制各不同而其运机取便则其理一也大都作工者多幼童年俱在二十以内此法最妙幼而学之长而益精则制造不患无人焉观各幼童各司其事亦不乏心灵手敏之人其中轧铜之机最巧以铜片厚半寸许者置机器上轧之又加煅炼经过七八架机器即成铜冒子铜管子等物如天衣之无缝而电气之铜管尤精细其中间管内须衔以白金丝乃能引电气以入枪炮之中其白金丝细如毛发竭目力始能见管上旋螺亦层层光滑无比直剌告余曰此间本名火药局以制造火药为专责亦愿观造药之厂乎余曰造火药约有几种曰其种类烦琐不可以偻指计各有名类可以按籍而嵇大要厥有三种曰黑色火药曰无火药曰栗色火药栗色火药甫自今年六月间设厂试作至八月而已尽其妙盍往观乎余曰唯唯乃与之偕行直剌年已六十有四而步履强健余非雯儿扶掖几至不能追随局中各厂周历一过约计不下五六里之地每日必躬历一周以督程课不惮劳也因先导余至烧炭处其炭皆柳木为之栗色者其炭烧之存性故与黑色者不同迤逦至碾药处则入炭于机中即碾成末复入下层出则饰成粉犹忆前此潘芸荪观察以手制机器一架见示以生米入机中一转动而米即成粉粉已成糕自下层出而热气蒸腾可以供客窃叹其心思之灵巧今观此碾药之机盖由小以推之大其理一也炭既碾而成粉则入硝磺各物和匀而入于压重机器上压成片复碾而碎之另入一压重机器上制成六角式而中有一孔则制药成功矣与黑色者较皆一样六角惟色不同取火试之则黑色者遇火即燃一轰即息栗色者燃之始其焰直上而不旁溢阅数分时始息盖其力大故凡巨炮必需栗色之药仅用黑色药则力虽猛而性短恐不能送弹子出膛也计一日之中可以制成此等六角之弹一万余块其压重之机器计重有八十万麦克最者屑炭与药并不用调和硬压成片复碎片而硬压成块此则真不可测识者矣约两时许历遍各处兴辞而归此游极畅而且于机器等事稍有领略据云局中并无一西人即总局中亦仅一二西人然则中国之人其于器机制造诸事有不见其蒸蒸日上者哉

　　论用机器之法须明其理然后能知其利弊
从来有机事者必有机心西人百工技艺每出机心以机器代人力虽资本较巨而取效速获利厚故泰西各国莫不尚焉轮船有机利于水火车有机利于陆枪炮有机水雷有机电报电灯有机于战守浚河挖泥有机锯木截铁有机镕冶铸炼有机造纸作冰炼糖磨有机缫丝轧花纺纱织布莫不有机凡利人日用者皆于机责其效焉近年以来中国仿行西法一应机器逐渐兴举开办之初必延西人为之师在西人习其事未必人人明其理如仆所身亲目睹有可举以告人者约言之光绪初元倭人以琉球难民之故称兵于台湾之打狗琅峤时宫保沈文肃为台防大臣闽中亦戒严整顿防务特设水雷局招聪学生二十人延英教习柏专敬授诸生电报水雷各法仆适就该局支应兼教之席教习常演放水雷于江中或试验电气水雷信子凡电气水雷必用树胶二条接连电池使一推力阳电直达信子一吸力阴电由信子回电返池机乍一按而重气透至信子之端白金丝桥炸药处信即燃而雷发矣一日柏教习欲其一以为电亦可达殊不知电气有去无来则失循环之理非阴阳交感之道信即不燃仆因谓之曰宜仍用两使电有归路方能如法燃放试之果然癸未甲申之间两广办理越南边防赶造广西一带电监工大员为余澄甫观察王锦堂军门斯时军书旁午昕夕趱工总广州局务者为周少逸观察仆则留局差遣查电自广东省城经肇庆循梧州溯浔横南而达龙州以速军报未至梧州有封川江口水一度江水千里来源发自湘境势甚湍急而越南龙州之水云南百色之水桂林柳州诸江之水均经梧州府境而汇于江口并流趋赴东省以达于海按江口水急沙溜加以上流山洪时发竹树塞江而下推压水未及二旬断二次经洋匠马生葛莱生先后修竣葛匠修毕来省调赴闽工仆尝进言于周君曰闽封川江口水势甚急溯江而上数里两岸有山每岸各添电杆数十根改水为飞线庶免时断时修之虑周君韪之商于葛葛曰此次甫经余手修妥甚属稳固意不欲行周据情于督办盛杏荪观察电饬葛匠务速照改免阻军报于是命仆偕同葛匠带齐杆料驰赴江口改及仆等扺江口之前一夕水已第三次又断矣葛亦深为讶异乃相与相度地势于北岸半山立杆南岸江口地势较低用七丈长杆江面一里有余用七号电横江飞过江中往来船只桅帆亦无所自改之后至今未有损断无阻电报以上二则足征西人习其事未必人人明其理也又两广地近热带雷电之气猛于北方霹雳一声往往劈坏电杆三五七根至十余根不等仆于是推上海制造局高用铁条引电免被雷击又西式楼房三四层高者亦有用铁三露出屋顶以引电之意谓宜于电杆逐根相间钉电一条名曰避雷针上出杆顶五寸下入地尺余不与磁碗传电之相则逢雷雨交作之时空中电气散漫迸流随针入地而电杆不致击毁矣以此言于周君周君商总局而用之此法始行于两广今则各省电杆一律用避雷针岁省换杆费诚不少也如此等类又当随时相机变通者也推之别项机器习其事尤贵明其理高明者当不以鄙言为河汉也

电报铁路有关国家军政其权不便全授诸商所以定为官商合办其它机器如缫丝造纸广东之顺德澳门佛山寺等处皆商人自办上海缫丝仅有洋商创办而轧花纺纱织布或官商合办或华商集股兴办近复有洋商亦拟集股开办而甬江之湾头轧花机器则创自华商绅富今又增设纱纺机器无非推广机器之利权延西人为总管机器之师又延通晓西语者为传话又欲延识洋文而略知机器者为之副然轧花机器名色较少而纺纱机器目繁多必须得一识洋文而明白机器名目者为机器库房执事则知某件属某用专司收发之事则有条不紊矣又须派一二识洋文洋话年力少壮者随西人安设机器及运用等事使知西人调度之法久之熟能生巧可代西人之任矣而其要尤贵有能察理之人将各种机器如何安设如何连贯如何运用自安机之日起至开工纺纱成工之日止逐日按照西人布置一切之法详细登记汇为成书又复推究其汽力之大小运动之迟速出货之精粗快慢考其理而分别记之精益求精庶与大局有裨此遗貌取神不仅求貌似之良法也而西人用机之蕴毕宣彼虽欲隐秘其诀以傲我可无虑矣又闻该局与所延西师订立合同十二年并派十二三龄幼童十余人赴外洋机器厂学习诸法俟学有成收回听用洵称虑周藻密法良而意美矣童而习之求其周中规折中矩即使登造极亦祇成其为洋匠而已而于机器所以然之理仍未必其果明也必也先求粗通中国文理子弟年在十六至二十岁为度派赴外洋机器学堂学算法学画图学机器制造及运用之法此上乘功夫一经学成则机器之能事尽然后收回局中以供职使恢恢乎游刃有余矣当局董事诸公未审有曾见及于此否迩闻纱局外洋所购机器运到不日即将开办适与友人论及妄为局外之谈而拉杂记之如此

　　辟机器之学辨
有机事者必有机心斯言出而天下陈腐拘墟之士墨守故步执一不通者皆借口以辟泰西机器之学不知机器之学乃开辟以来六合以内固有之理当然之事虽妇人孺子皆以为便而安之夫岂若杨墨之异端佛老之异教与一切左道惑众邪说诬民者所可同日而语哉今夫天地一大机器也日月之所以运行寒暑之所以往来五行百产之所以消长盛衰皆机为之耳无机则块然之天地亦将滞而不灵矣人身一小机器也血之所以贯通脾胃之所以消导四肢百体之所以起居作息皆机为之耳无机则蠢然之人身亦将僵而不仁矣然则人生天地间固未尝一日不在机器中而陈腐拘墟之士墨守故步执一不通必欲举机器而废之其将举天地人身之机器而尽废之乎亦可以知其理之不明言之不达矣虽然我中国自与泰西通商特设船政制造电报招商诸局以讲求西法局中几无一事不用机器事半而功倍之成效彰彰在案民间亦有购用轧花成衣等机器者固已家喻户晓习为故常彼陈腐拘墟之士岂真耳无所闻目无所见心无所知觉也哉其必欲明目张胆大声疾呼以辟泰西机器之学者徒以半生来雪案萤窗所为孜孜矻矻而攻苦不倦者惟八比之时文及五言之试帖耳上可以博富贵猎功名下可傲乡愚欺后进方且自负所学大言不惭以为坐而言者起而行一旦假我以斧柯则井田封建之制何难复见于今日其闻者亦不过唯唯承教无从窥其底蕴测其隐微今将使其尽弃时文试帖之伎俩而从事于机器之学则诣力不专心思亦钝其势既有所不能若使自愧无能逊谢不敏则隐微毕露底蕴俱呈又恐为人所讪笑于是百计千方穷思极想而忽得庄子一言以自解遂不禁明目张胆大声疾呼以辟之一若机器之学鄙之而不屑学能之而不必学屏之而不肯学而其实则故作违心之论聊为借口之端岂真耳无所闻目无所见心无所知觉也哉吾固甚服其措词之巧立义之精于机器之学实为近之惟不用之于机器而用之于机心使机器之学终以不明于天下为可惜也或谓泰西与中国异俄罗斯东西隔米利坚南北相悬英吉利之印度荒索污莱所在多有地大物博而户口寥寥故以机器济人力之所不能及焉若我中国林林总总户口四百余兆人力自足以济用更不必借助于机器故机器之学可以而不讲噫是又一墨守故步执一不通者也泰西盛行机器之学仅百余年耳未有机器以前人力未尝不足既有机器以后人力未尝有余所以盛行机器者为其制器精而成功速实驾人力而上之何尝为借助起见乎我中国户口虽众而西北新疆蒙古等处一望千里渺无人其有待于垦辟者亦自不少安见机器之学可以而不讲乎且古人之所以辟异端异教者为其悖乎圣人之教而为害于天下也是故于杨墨则辟之于佛老则辟之于一切左道惑众邪说诬民者则辟之若机器之学何悖于圣人何害于天下乎大学云生之者众食之者寡为之者疾用之者舒四者惟机器能赅之是机器实为生财之大道也论语云工欲善其事必先利其器未有利于机器者是机器实为百工之利器也辟之者逞一己之私心废天下之公义其不见斤于圣人之门者几希矣

　　论振兴机器之利
机器之利夫人而知之一人之力可以敌十人百人之力一日之功可以敌十日百日之功其操之也约而其用之也至广其为之也速而其成之也至精固不必工于榷算善于懋迁而后知为利之溥且厚矣然吾观天下之为利者熙熙而来攘攘而往如汞泻地无孔不入如蛰解冻无穴不钻而独至机器之利则皆弃之如遗略而弗讲者何哉间尝默计深思而得其故焉大凡事之创于始者劳而难继于后者逸而易不独机器为然即机器亦何独不然今将购机器于西人则必求熟于西人者以为之介绘为图式寄诸外洋铸造既成装载而至间有受欺中饱之弊者无论矣虽无受欺中饱之弊而所费亦已不赀既购矣又必求明于机器者为之布置调度点拨指划授诸蚩蚩者流以试用之或试之而不适于用又必为之变通迁就增改易于其间至于再至于三必适于用而后已而所费益不赀矣洎乎旷日持久尽善尽美机器工作之夫习熟焉而无虞扞格机器制出之货畅售焉而不致濡滞一若可以擅区区之利焉而不知伺其后者已矍然兴也今夫机器之不能盛行于中国者此皆争利之辈坏之耳一人倡之百十人从而效之一家作之百十家起而攘之为之创者拚若干资本历若干时日费若干心血气力而后始获此区区之利而为之继者起议于立谈之顷成功于转瞬之间所获之利反有过之而无不及既而争之不已其势必至于两败俱伤一蹶不振并创者继者而均归于不利焉呜呼是亦不可以已乎何滔滔者之天下皆是试以近事证之石印书局之利其始未尝不厚未几而开局日众出书日多充栋汗牛无路消售纷纷倒闭者遂不可胜数自来火厂之利其始亦未尝不厚今亦几几乎强弩之末矣近日机器轧花局附近开设不下数十家吾知将来必有获利者亦必有折本者凡此皆所谓争利之辈坏之也方今识时论势达变通权者莫不以仿效西法整顿商务为先而仿效西法整顿商务之道则莫要于兴造机器吾以为兴造机器易易耳不过烦在上者一言之出一纸之颁令商民自兴自造足矣何也泰西各国立法凡民间新制一器先呈其式于议院议院酌定年数俾擅其利必俟所定年数之后始准他人仿造所以泰西有志之士殚其材力致其心思终其身矻矻孜孜惟机器之学是务盖其中有利存焉非特民风俗尚使然也我中国人之心思材力亦不亚于泰西使用于机器之学何患不既精益精日新又新与泰西诸大国齐驱并驾哉然而通商以来特设制造船政两局专为机器开其端又有同文方言格致书院遴选俊秀肄习洋文以讲求机器之利迄今三十年中国之机器终不能盛行者非心思之不逮也非材力之不赡也徒以畏葸顾忌瞻望彷徨而有所不敢耳今诚以泰西之法行于中国有能兴造机器者在上者为之酌定年数俾擅其利如有争利之辈重处严惩尽法不贷则有志之士孰不欲别出心裁另翻花样各制一器为谋利计乎尝见友人以钟表机器之法戏制磨墨机器一具市上牙侩之徒亦以裁衣机器专制布袜造纸机器专制纸煤即小喻大见一斑亦足以见机器之不难兴造也善夫机器织布局之规例也其中一条谓无论本埠外埠不准另招股份添设一局以与之争利今虽火毁而议者毅然兴复不待再计而者亦为其获利既厚而又无他局与之争利耳今诚以斯例推而广之则机器之可以获利者不仅织布而已也制造船政两局军国要需所关重大固不得以谋利论此外电报行船开矿缫丝数大端亦既次第举行无不获利矣若夫农夫之所以种植百工之所以经营以至日用所需之什物凡可以机器代人力者正自不少利之所在孰不争趋将见机器由是盛行至仿效西法整顿商务之道亦皆有所裨益焉已

　　机器有益论
上古之世食血茹毛无论矣即粒食火食既兴想其初亦不过以口喙手剥已耳自圣人出而为食之器渐备先造臼继用磨卒又益之以水磨夫此数器较从前手口之剥啄已不啻乎机器也而自古无虑乎夺人食者何独至今而疑之自瓦雅各布制成汔机而汽机磨盛行泰西其益固有目所共见耳一曰迅速一曰所破之米粟较水磨且数百倍焉二曰凈洁不用牲畜之力故所出之面无马粪驴毛之秽耳且不必家置一磨焉即使三五户之村食指以数千计一汽机磨足矣虽无磨之家亦有磨费而每石之粟所费有限固亦不费之惠也有此磨之后一村之妇女皆有余闲或织或纺或刺绣获利且倍蓰于从前岂绌于一磨之费哉以织布言之以汽机而织布而布不可胜用矣盖从前织布者每人一日出布不过丈余耳自有汽机以织布一日之中每人数百丈有奇其省工为何如耶而要非夺布工人之食也盖出布愈多而消布愈速而用工亦愈伙矣英国有一省会名喇蛤省乃出布之薮也当一千八百年嘉庆四年全省一年所出之布不过值一万金元所用之人不过一千至一千八百八十一年光绪三年相距仅七十一年所出绵布虽不细考其数而织布者约四亿八万余人绵布一宗约值金洋一百余兆计此省每日所织共长英里二万七千里值一百兆金钱又考英国毛布当公历一千八百年嘉庆四年一年所值仅十七兆四亿金元耳至一千八百七十六年光绪三年约值六十七兆织者二亿七万九千余人则其所织之毛布多寡不待言矣其它布亦如是也又自有机器以印书而用人亦愈多矣英国伦敦京城在明嘉靖年间无印书之机器凡有文墨之事俱赖人之手笔尔时仅用二百人大势与中国相似至道光年间虽有印书之机器而机器尚少故用人亦仅二万余自瓦雅各布汽机一行机器愈速用人愈多至今用人一兆有余有汽机损乎抑有汽机益乎又自以汽机作钟表而用人亦愈多矣考中国本无钟表唐宋而后始有莲漏之说亦不过宫中用之耳即泰西钟表初行之时惟恃手作不惟昂贵其轮之大小厚薄本自无定故其时刻亦无定也英国迩时作此器者仅百余人用此器者亦惟巨绅富贾耳自瓦雅各布汽机行此行生涯日增月盛至今作此器者约数万余人故英国几无一人腰间无钟表也有机器益乎有机器损乎不但此也袜履一事尤人之不可少也英国在前明嘉靖年间惟英皇着成袜虽王公大臣不敢僭焉而履可知矣故英人尔时仅用布草等物以裹足而已自有汽机器以织布用人愈多而所□锦袜亦愈伙今日者不惟英国利之即中国之人亦争购焉而手包衷衣亦犹是也有机器损乎有机器益乎无机器极大之物不能作极小之物亦不能作极细者亦不能作也譬如军中之炮虽自古有之然小之不过数百斤大之亦不过数千斤耳至大之至于亿兆墩则非机器不能作矣又如钟表一事亦自古有之然徒恃乎手之技即能作成不惟制造不精亦且时刻无定矣其轮之极小者手并不能作乎

又如纺线一事亦自古有之然徒恃乎手之技可以粗亦可以细乎可以细亦可以极细乎英国线房绵花一磅出线五百余里之长非机器而能之乎开矿一事尤今之要务也但矿愈深而煤苗愈旺亦矿愈深而水势愈大是非水龙不可非极大之水龙亦不可也夫一水龙须用千万人使无机器此项人将何以餬口耶而谓机器夺人之食耶考公历一千八百年嘉庆四年也英之民数共十五兆八亿九万六千公历八百四十年道光十九年也民数约二十六兆一亿六万公历一千八百七十九年光绪四年民数三十四兆一亿六万又一千八百年嘉庆四年英国上自天子下至庶人国中一切货财共值一千八百兆金元至一千八百四十年道光十九年也约值四千余兆至一千八百六十年咸丰九年也约值六千兆至一千八百七十七年光绪二年也约值八千八百四十兆至一千八百八十四年光绪十年也约值一万一千二百兆又一千八百年嘉庆四年凡作苦之人一年之中所得工价不过英金四元耳至一千八百四十年道光十九年也每人工价约九元半至一千八百七十五年同治十三年也每人工价约十七元自此以后虽未细考谅较前尤加数倍矣又考公历一千八百六十八年同治六年也通国之工人不过十兆九亿六万一千名一年工价不过三百二十九兆金元耳至一千八百七十九年光绪四年也工人约十二兆零五万七千名每年工价约四百二十八兆元又英国银行分为两种一存富室之金银凡国之巨绅大贾之余项存于其中按月出息为数甚巨或兆或亿或万或千不等要皆国家为之保如中国当店商之有龙票也一存贫穷之金银凡国之自食其力者稍有赢余多或数元少或数角悉存其中亦按月而出息但于国家无与也英在古昔本无此行自公历一千八百三年嘉庆七年有一富室魏氏之妇聪明人也创立此会于其村以备贫寒之存贮乡里赖之皆沐其恩而称其德焉行之数年声名洋溢效颦者不一而足此行遂国中焉厥后国家见此银行上裕国课下便贫民亦与凭据为之作保故此行生意有盛无衰至公历一千八百四十八年道光二十七年一国之贫民共存英金洋二十八兆零二万八千元至一千八百七十七年光绪二年增至七十二兆九亿六万八千按工人而均分之每工约存三十金元又英有一会曰彼此相助之会凡入会者出洋若干各书其名存于会中择其有才能者经理此项所出之息以待会中人等或有疾病丧葬之事则以此项周济之故曰相助之会此会古时所无亦不知创于何时何人而愈行愈盛亦愈行愈远今已多历年所至公历一千八百六十四年同治二年统计国中此等会共三百九十五处会中人约十三万会中所存金洋约六亿八万五千元至一千八百七十八年光绪三年会增至千四百八十九处人增至六亿四万一千名所存金洋增至六兆二亿有至一千八百八十一年光绪六年会又增至二万六千九百二十四处人增至五兆五亿八万八千名所存金洋增至四十一兆五亿元又考西历一千八百年嘉庆四年英国之佃户输租于产主者一年共二十三兆五亿金元至一千八百七十八年光绪三年一年租税增至六十七兆二亿金元矣其故何也盖古无种田之机器虽有沃壤而不稼不穑不树艺者甚多旷土多故出租少耳自一千八百年嘉庆四年至一千八百八十一年光绪六年此七十九年间田中之机器以渐而备新开之田亩亦以渐而广共计英亩七兆二亿八万四千亩合中国水亩四十三兆七亿零四千亩田既多而租焉能不增乎又西历一千八百年嘉庆四年英国一国之中凡机器所造货物共值金洋约五十兆元谅用人亦不甚多耳至一千八百八十一年光绪六年一年中所出之货约金洋六百六十五兆元机器所用之工约二兆九亿三万余人前后七十余年间何相悬如此耶又考西历一千八百十六年嘉庆十九年天下之货物自各口而入英者仅二兆吨至一千八百七十八年光绪三年所入之货共值六十二兆五亿墩运货之轮船一年共入二亿四万零三百八十只前后之数又何相悬耶统观以上诸端今日皆远胜于昔日者无他机器为之耳然则机器一行实国家天下之大益也奈何疑其有损于人哉

　　论火轮汽机
泰西机器之创设发源于火轮而火轮之流行又持权于汽机此盖借造化自然之气以供斯人无尽之需即借寸心转运之以收天下无穷之利人巧极而天工错不亦神化莫匹矣哉今试执途人而问之曰是舟也是车也既无人运马之力何以能驶行此若耶则必曰是气力也又试问之曰是气在天地之中无声无形又如何而得之耶则皆茫然莫得其故夫火轮机器创始仅止百余年耳先是有人坐于火炉之旁观炉上水壶既得火力即被内生之气轰起壶盖遂悟气本有力何不借其力以供人之用耶加意制造未及成而卒后有人名昼亦者始精思而得之以成轮机之制夫气之出力全藉火热如冷水既滚即变成气其气之占处较之于水几大数百倍火方小而气之伸力尚小火既猛而气之伸力愈猛其受水之器非以坚铁束之则其力既猛必有炸裂之患也夫火轮机上置有大铁柜注水其底其水柜坚实之至然非有妙法则火过烈时亦能裂碎其法别留小管一条逢内汽太大时能自开其孔使气稍外泄以杀其力盖所以预为之防者密矣旁又列一箱身圆而两头则扁内藏一活动圆板能高能低于柜面又置管一条以引内气使其气透入圆板之下盖因汽之有大伸力者则如壶内之汽其汽能轰开壶盖也今引之至于圆板之下则其势亦能跃起其板板既升至箱面遂用法凝结其气迨其滊既凝则板下空而其上天气之力乃压之于板上板既受天气之压而箱内之汽又凝而不动则板遂宴然落下矣夫此圆板既能虚往实来上升下降则能引器机之力而调剂其中者岂不妙哉若无此制则无以用其力而气虑其太猛力虑其太大铁柜虽坚恐有不能任受者矣试思火轮之舟所载货物若何之盛所附商宦若何之多而焉托命于此使其偶有不备则一时炸裂何以御之我愿老于驾驶海洋者尚其加意于此而先事绸缪以期有备无患也乎夫轮机之灵活煤气之鼓荡无不以水柜一事为之枢纽为之钥也使枢纽有损而转捩不能效灵矣使钥有伤而启闭不能如意矣又水柜一裂则全船均受其虐又岂仅转[捩](泪)之不能效灵启闭之不能如意云尔哉铁箱圆板之制所以济汽力而得其平不使有猛烈之失即所以保水柜而防其失而使无轰裂之虞其用心真可谓无微不至矣而其引汽使出运滊使凝则皆纯任天机而司理水柜之人只须从旁谨伺之而无藉乎大费心力也则其先之创制此器者其真深于格物而又巧于制器矣哉

　　机船说略
董司马试造机器一艘已于前月告成由下海浦开行驶至小东门外十六铺黄浦江中水程十里逆潮逆风计逾时二刻八分之久旁观者似嫌其缓兹又将机器稍加修改冀可与火轮比较约在月半前后可以竣事其时当由海关道宪勘便可驶至金陵云并据称述用七政诸轮自行其理甚微言之费解惟以重力明其理使观者一目了然盖此机器中有大轮名曰天轮如大铁圈对径五尺其重千斤周有轮齿中无轴心凡轮有轴心者左边压力一斤则右边升力一斤此大圈轮其重千斤中无轴心其压下之力千斤下抵小轮转右则上大圈轮压右千斤周有牙齿带转左右轮有千斤之力再加大圈内外七政大小轮偏重下压共得六千斤力以此驭轮无不胜任然必下小轮自转而上大圈轮得力而转孰令致之因上有天平升降则小轮自转一周而诸轮随转矣天平升降孰令致之于天平下加一天平左短右长如称物然凡称头称千斤之物只用五十斤之砣加其砣则称头千斤之物升去其砣则称头千斤之物降其加砣去砣未免太繁乃于称尾开一龙口对面有槽装五十斤铁丸下溜到称尾之龙口如称物之砣则称头物升龙口含铁丸而下俯即吐出铁丸则称头物降龙口之丸自吞自吐即天平一升一降诸轮因之自转名曰两龙抢珠法丸既下吐要必上升复到龙口使轮流不息乃用蜈炼辘轳转其铁丸循环不已名曰日月转丸法然此必助以人力使之快捷是借力取巧即四两拨千斤之法说者谓运回铁丸助以人力未免太赘不知火轮亦非人力不动其火舱中数十人搬煤烧火一息少停即停轮不走此船仅用数人运铁比火轮容易且煤火日费千金化为乌有此种丸轮流不息千年尚在亦无炸裂之虞夫外洋铁甲船上有筒不能包炸轰其筒全船化为虀粉此则机在船中四面包状如蛋炸炮到此即滑堕入水岂不足以御敌而制胜哉然此犹其大耳

　　轮船速率考
天地之气运愈辟而愈人生之心思日浚而日巧中国舟楫之利肇自上古然行驶者祇在内河且每日程途百里颇费经营一遇风涛束手无策迨明季欧西人以夹板船航海东来巨舰艨艟可以冲波激浪惟不遇顺风人力无从施展故自欧来亚动须经年至　本朝中叶西人创为轮船两轮激水捷行若飞万里之遥有若庭户是亦可谓夺两大之化工为千古之异事矣然彼族心思每以为未足数十年于速率一事精益求精以为同一轮船倘交绥海上时此船速率能过彼船即可操必胜之券故西国各船厂精心考察不肯稍步后尘尝考欧洲于十余年前所行鱼雷船每一点钟祇行二十海里至一千八百九十一年法国都隆之商家船厂造成能行大海之雷船二艘一曰爱克来尔能行二十一海里又十分之五一曰喀皮尔能行二十一海里又十分之六一千八百九十二年哈佛尔海口工师拿尔芒造特拉公一船能行二十五海里一千八百九十三年造郎西哀一船能行二十五海里又十分之八继又造施佛利哀一船能行二十七海里又十分之三一千八百九十四年英国船厂造成轰船鱼雷二十号计其速率二十八海里能行又八分之二未几法工师拿尔芒又造一鱼雷船名福尔旁能行三十海里夫以数年之间而鱼雷船之速率竟增至十余海里进境之速殊属出人意表至铁甲大船之速率虽逊于鱼雷艇然从前能行十四海里已为极佳今英国最大之船名绿沃耶尔苏佛来者每点钟能行十八海里法国之新甲船如沙尔麦尔耽尔杳来其索黎其速率则更过之近来美国尤加意于此新造一船名哥隆皮阿试行时曾得非常速率每点钟能行二十五海里又百分之三十一从此日上蒸蒸互求快捷其速率之加当更有可观然考其所以能致此之故全由选极精之机器加极大之火力考从前鱼雷船船壳纯用钢今则多改用半硬之钢以此钢较为轻灵坚结船壳既薄分两可以稍轻船中杂件从前亦皆用钢今则搀配以铝盖铝与钢较计每一立方生的之铝祇重二格拉姆九十拉而每一立方生的之钢直至七格拉姆八也船质既轻驶行自捷此其理亦自易明至欲讲求涨力之大考西人汉塞尔所著书谓须用福斯屈兰夫应调斯屈兰夫二法始能加煤火之力及生发之热气其用福斯屈兰夫之法以锅房用相宜之门关闭使天气不得由其门而入锅之火炉所需天气由能转动之风扇将天气从船面煽入锅房既入之后锅房内之天气压力自比在船面之天气压力更大所入之天气欲从锅房腾出非经过炉垫不可经过炉垫时压力较重使炉内天气顿加炉内之煤遂发火愈猛发热气水气亦遂愈多也其用应调斯屈兰夫之法则开锅房放入天气将风扇放在筒根内因风扇转动不息近筒之根有几分遂成无天气之空处转动风扇将炉内热气向上经过筩与天气一并驱出如此一驱使锅房之气经过炉垫拉进筩通至外面一路腾出较为速捷也合观以上所云知机器之质料不坚不能任运动之力锅房之热气不大不能使张力之增西国于此事专心致志日异月新彼方存齐驱并驾之思此已创绝后超前之法互争便捷无有已时然倘使一旦争强海上则两雄相遇亦必有一伤是则天地之气机开人生之运起安得蔽聪明返浑噩尽安于唯唯旴旴之俗而永不见恃强角力之风也哉

　　论购用耕织机器使民均沾利益
自通商以后于各海口设立洋关延用西人经理税务于是各口洋关所收之税归公者多入私者少是于饷项不无补益用兵之日购西国枪以应用募西国兵勇以助剿雇西国轮船以载运延西国教师以训练元恶大憝渐次诛灭各省各城渐次克复发捻回苗均行肃清未必尽出于西人之力然亦未尝不借力于西国之材也于是当道诸公深知西法有益于世也故购用其机器以开制造之局而枪轮船皆知其法延请其文士以成翻绎之书而格致学问皆得其要各口炮台亦招西匠以兴筑各项要务亦聘西士以赞襄今则复用其机器以开煤矿以办河工而西人亦皆尽心竭力以报中国亦以中国能信用之也乃各事均深信其法则均喜用其机器而独于最要之二事反不信用是于　国家之事大为有益而于闾阎之事尚未获益或者亦因无识之人好为议论而阻挠之故当道诸公亦不乐于任劳任怨故姑且置为后图以俟民间醒悟而自为之也不然如李伯相之乐于任事也盛军之在津门者皆令开垦屯田一欲使诸军知中国之本务一欲效古名将屯田之遗风焉但闻盛军所垦之田海厚而播种难故虽费连年诸军之力终恐仍为石田是以现又欲用西人机器以去其海而成为膏腴是用耕田机器之机已兆矣若由此能扩而充之则各省所荒废之田均能渐次开垦是余所谓最要之二事已可望先成一事矣夫中国从来所最重者莫如耕织二事然自兵燹以来丁壮凋零故畎亩患无农夫良田皆就荒芜但屡年不能垦复则仓廪果何日始能充足欲享富厚之福岂易得乎闻西国耕田机器一具可以耕田五百亩是可代百人之力当道诸公曷不先购一具而试用之合用再购不合用则所费亦无几也夫各省州县所荒之田多者过半少者亦有二三舍此不图则　国家之赋税何可复原而闾阎之谷米亦多不继是岂计之得乎彼泰西各国均有地广人希之虑故华人出洋者无论十数万人均能雇用若非有机器以助人力则其地之荒秽者更不知几许安望富强乎或谓中国患在人多故须谋生海外实因土客之见太重往往不用客民是以人多者须往海外人少者竟无耕夫若虑人众事寡俟丁壮繁庶亦可停机器不用也至于纺织之机器识者论其宜急用者屡矣亦不过欲塞出洋银钱之漏耳乃上下之人皆愿购用洋布不愿购用机器抑又何也夫耕织二事乃中国首重之本务一则有益于耕竟忍任田荒芜而不用一则有益于织尽甘令银钱出洋而不惜故谓　国家之事已得机器之益而闾阎之事未获机器之益者此耳安得有非常之人以成此无穷之益哉

　　书论印度自设机器织造厂后
菽粟布帛四者皆人世所必需用之物也菽粟为养命之源布帛为蔽身之具四者缺一不可但菽粟则到处皆有而布帛则不然帛之为物质美价昂惟富贵有余之家始能衣之若至于布则又人人所皆需用者也第布之为物亦不能随处皆有也即以中国而论有产布之地亦有不产布之地其故何也盖由于木棉之有无也中国西北各省以及四川云贵向皆苦无木棉惟沿海濒江之地则木棉始宜播种故直隶山东江浙湖北则皆产木棉布成于棉故产棉之地始产布焉其余各省虽有购棉以成布者亦寥寥矣是以产棉之地则布多而价廉无棉之地则布少而价昂贫苦小民其衣裳蓝缕者职是故也自与泰西通商以来洋布盛行于中国洋布之质虽不如本布之耐久洋布之价则已较本布为更廉故民间皆乐于购用也泰西之布既天下各国泰西之棉遂有不敷之势故向中国贩买木棉运往泰西以成布再行运往各国以销售焉今仅以中国之事论之运棉而往运布而来其不惮劳苦跋涉者必其中有利可沾也惟是往来各费已属不菲而泰西之人工佣值又昂彼尚能沾利者其故安在实在于以机器织成工省而费廉故也印度向亦产棉而布仍购买于泰西其事想亦与中国相同昨阅西报知其发愤为雄向英国购买织造机器设局以成布兹所织成之布不但可供本国之用而且尚能有余贩卖于中国之南省其获利谅必不鲜矣中国既与印度同一情形奈之何坐视其利为他人所有哉鄙人日昨所论印度之工银虽较廉于英国然机器与煤仍须购自英国若中国能仿印度亦自设制造局以成布所须向英国购用者惟机器而已煤尚无须购买也即机器一物中国现已知制造仅须购买一具以创始取法耳余则可以效法自行制造岂不较印度为更便宜哉夫中国多产木棉之地即如江苏之太仓通州上海浙之绍兴皆素称殷富之地也若能集赀创一公司向泰西购买机器以设局似尚非甚难事也取本地所产之木棉用泰西所购之机器以织成各项布疋祇须运布以售于各省不必运棉以往每岁统计当可省买洋布之银几二千万两岂非万世之大利哉若更能推广其法以织造绸则机局免受织匠之刁难苦累而绸之价亦当矣或曰此事若成则各省纺织之女工未免有向隅之戚也不知非也各省纺织之女工其获利亦甚微末若能布价大人人皆免无衣之叹即改作他项女工亦能获利何必定须纺织又女工纺织未必处处皆有哉夫布疋者固人人所不能不用者也布价能廉人人皆暖人人沾利矣岂比他物尚在可有可无之列而无足轻重哉古之人为民兴利之事指不胜屈即以予目所见宣化一郡明之王道引桑干之水开水田以种米谷绍兴一郡明之汤太守筑三江之闸遏海潮以利地方至今数百年两郡之民皆利赖之皆称颂之皆祷祀之为民上者亦何乐而不为乎故吾愿今之官于产木棉之土者远则取法两公近则取法印度劝民集赀购器以成织造之局以兴无穷之利令民利赖称颂祷祀于弗衰也岂不快哉

　　飞机考
今之轮船可谓快矣今之火车可谓捷矣然犹未足以厌人心乃欲舍舟车而飞腾于空中故有轻气球之制又有飞舟之造惟气球试用已久绝不如火车轮船之便独于战胜一端或有大用未可知也轻气球之最巧者加以风色其捷亦不过每打钟行一十四英里德法二国陆军常制气球以操演但其进境若何秘而不宣故无所益于局外人也若至飞舟则快捷利益均可望其较胜于轻气球有人谓飞舟终必至每打钟飞行一百五十英里之速而餐纽君曾制飞机一副每点钟能行五十二英里此机之造法并其理与利益均已登录于报余得而读之矣一千八百九十年有冷利者书院教习也曾造飞机将风刀试练数十次其机模重约二十八磅机模仍仿大机器之式制造小机器一副材料功效皆不如大机器惟造法用法同所以明表大机器之模式飞行三四千英尺之遥麦蟾君曾造活机一副为飞机之用每匹马力派重仅十磅其机可谓极轻盖有等汽机其重须一千磅祇能生一匹马力麦蟾君之飞机全副重八千磅而有马力数百匹果能飞越但重心未正而反侧于是伤害机身数处麦蟾现有新制一飞机待其既成必可以广人之见识有一澳洲之白人夏纪李户君亦制一新式飞机其机模已经试过得法矣有黎连爹路者曾造一机以翼而飞经试飞行二百至一千英尺而止此法别开生面实于格致添一门径不幸飞翔之间一息不慎伤其生命以至前功尽废也夫飞机之制不能以偶然之触悟而成盖其机关不止一端且每端必以精细格致之理而推详之复将以各端机关合而为一始能应用一须考究风气之力此事已经考究二百余年或演试或推详议论纷纷而未衷一是直至冷利试历之后其理始明而飞机亦有把握也二须考究生力之活机此机以体轻而马力大为妙十年前最轻之汽机亦须百磅始可生一匹马力今日则减至每十磅能生一匹马力活机之力与体重比或能再即不再减亦能飞矣盖飞鸟之体重与其力相比最轻者为六磅最重者为二十磅今得十磅故必可用也三考究掉前之法或用火药向后焚烧而推前或用翼翔或用柏叶车轮或用螺丝车拨此二字与轮船之轮拨同理也四考究飞机之形式各种式均有或如舟形使螺丝车拨居于后或如鸟使两旁生翼或装风扇德人从委路挐之法喜用螺丝车拨法人仍固用翼而美人多用气泡五须考究机体之广宽雀每磅身宽七平方尺鸭每磅祇得○四四平方尺若人欲飞其机体之广宽须得四分之三平方尺而抵一磅之重也六须考究机体之材料飞鸟之身有无数羽毛如有破损皆自修整其毛管筩之坚韧舒缩比好钢犹过之人欲效之须择丝棉桑之料而代之但此等料恐不能比美于羽毛耳七须考究重心雀鸟有天生之性定其重心飞腾之际重心如意因有[脑](恼)筋为之感觉惟人无此天性飞腾之际重心之情形有变即须随机应变而救正之但人之脑力亦不及如此灵敏故宜先设备机关使其重心永无偏弊乃可八须学把舵此事易为一学即得九须考究飞前之法飞鸟升空则频拨其翼或迎风直伸其翼或则顺风侧掠其翼人可择其一法而效之十考究降落之法人多意料此事为难一经考究则见此事为最易将其两翼向前或将其身缩后则降落甚易而无危险矣餐纽君以把持重心之事为最难故彼习练以此事为要他欲改其事以便人至其自己则已得法熟习矣有多人将第七事习练至熟始敢学飞凡试练必务安稳若无危险不特可以资习练且呈效更佳试习此法最稳者以一人自登于一机而试若其机太细不足以载一人者纵能使其奋飞自如亦属无用因一变大之后则情势顿异也一人名夏陵曾从事于冷利故于飞机之理有所领会餐纽君延之合制飞机彼二人先仿黎连爹路之机模而制飞机一副次依餐纽君之法又造一副乃于去年六月二十三日在美国树可高埠附近三十英里外之沙间试行此法

沙高不过九十英尺八方平坡沙土松浮设有失误跌下于地可无大伤既为沙漠又无铁路附近故试习之际已无彼此顾忌之虞其机体宽一百六十八平方尺重仅三十六磅用来颇有反复之虞盖其身一动则其重心偏侧幸而危险不甚其翼甚大先到地而人身后触地也有人以此机试习至熟而别等人未能用之试用十余次其机全坏不复堪用矣其第一次试飞八十尺远后试一次最远者飞一百六十尺前在德国夏黎连爹路试习飞机而伤命者因其机体之尾太松黎有友人曾对之云飞鸟之羽必待稳固始能高飞今机尾有坏恐致危险黎不之悟及飞上空中正欲向前值风停息彼将身缩后以正重心急不及正遂至翻跌头先触地登即毕命餐纽君等所造之二机尚有一机未论此机专要变风力之心而就机体之重心非变机体重心而就风力之重心也机身有翼六对以簧力节制之令其力大小得宜体重三十七磅宽一百七十七平方尺此机比前副较稳但不若其灵活曾将翼改换数式各有增益终以其磨心受磨擦之力太大乃改用圆球上竖直杆一杆顶夹持其翼用此机而飞行得五十尺至一百尺之远餐纽将所考得证据统而计之则觉上十年之思索所得者不如今十余朝试习之为愈故然谓较定重心之事精熟始可望其它事之进境盖勿谓风吹如流水顺直吹去实则风阵无常忽起忽止前后左右旋转无定水边之环洄犹过之同时再造飞机一副其骨络上有三块风扇另有自持重心之机关与之附连其重三十三磅有半后又将风扇一块脱去尚余重二十三磅曾以此机试飞数次最远者得三百五十五尺又有一舟子普鲁士国人也自称能制一飞机如鸟其机体似鸟有两翼而人则立于机体之上餐纽君亦出经费而制之试用数次卒无成效其最妙处在不必翔而徐落于地也再考究多次始知以何式为合用今尚未可轻用活机诚恐有所危险也目下宜在小山之傍离地不高以轻机试飞为稳久后此理渐明或可插翼而飞今则未可躁妄祇可试练以益格致之理而已欲藉此求利必不能偿愿也餐纽君甚情愿将其所有之飞机借与别人试用有志者不妨一见妙用也


卷九十二　考工部六　纺织

　　纺织之利
今边郡之民既不知耕又不知织虽有材力而安于游惰华阴王宏撰箸议以为延安一府布帛之价贵于西安数倍既不获纺织之利而又岁有买布之费生计日蹙国税日逋非尽其民之惰以无教之者耳今当每州县发纺织之具一副令有司依式造成散给里下募外郡能织者为师即以民之勤惰工拙为有司之殿最一二年间民享其利将自为之而不烦程督矣计延安一府四万五千余户户不下三女子固已十三万余人其为利益岂不甚多按盬铁论曰边民无桑麻之利仰中国丝絮而后衣之夏不释复冬不离窟父子夫妇内藏于专室土圜之中崔寔政论仆前为五原太守土俗不知缉绩冬积草伏卧其中若见吏以草身令人酸鼻今大同人多是如此妇人出草则穿纸真所谓虫者也吾乃卖储峙得二十余万诣雁门广武迎织师使巧手作机乃访以教民织后汉书采入本传是则古人有行之者矣汉志有云冬民既入妇人同巷相从夜绩女工一月得四十五日八月载绩为公子裳豳之旧俗也率而行之富强之效惇之化岂难致哉吴华核上书欲禁绫人绮锦绣以一生民之原丰谷帛之业谓今吏士之家少无子女多者三四少者一二通令户有一女十万家则十万人人织绩一岁一束则十万束矣使四疆之民同心戮力数年之间布帛必积恣民五色惟所服用但禁绮绣无益之饰且人美貌者不待华采以崇好艳美者不待文绮以致爱有之无益废之无损何爱而不暂禁以充府藏之急乎此救乏之上务富国之本业使管晏复生无以易此方今组纂日新侈薄弥甚雕为朴意亦可行之会乎

　　陕西用机器织布公启
公启者吾陕为文献旧邦伊古以来人材最胜近自兵燹频仍不如前矣岂天之降材尔殊固时运有所限耶抑亦培植者之无其具耶夫圣门论政先富后教盖衣食足而后礼义兴也关中古称上腴自井田湮水利废地力遂因之日削迩者土产所出粟麦而外惟棉为大宗自余日用之需半取给于南省而广布一项岁费至四五百万金视丁粮过之今以全陕而论家鲜千仓之资地无五金之矿年复一年所出愈巨乌得而不贫且窘也然以昔日言之我失其资而楚受其益利源犹在中国硁硁自守未为不可顷自倭人通明订约章有准其自运机器至各内地制造土货一条夫曰内地则非专指通商埔头言也曰制造又非互市有无计也沿海长江各口彼族既率其丑类盘踞而生殖之矣则今之夙夜觊觎者舍之煤铁甘之皮毛与吾陕之花布亦奚所求学使赵惄焉忧之爰有创设织布局之议以为陕俗患贫儒鲜真修励无资圣教将灭则害在士终年胼胝体不蔽肤尺布寸金难谋衣褐则害在农器物苦窳技巧日拙货殖不通生计益困则害在工异族聚居长袖善舞垄断自营利权尽失则害尤在商使非及时图维合官绅商之全力以持之其后患有不可胜言者不以某等为不才而咨询及之以冀挽回全局吾陕人士类能审时变而达大体者倘肯集众力而举之则不惟获利之丰如操左券将来办有成效上之可以培　国家之元气下之足以发桑梓之人才亦蒙诸当君子所心许也一俟事有成基再由学使会同当道　奏明厘订章程妥为办理谨先条陈其略幸赐鉴焉此启

附集股说略

一此次办理机器织布拟官绅商同心合力一气共举商管银钱账项买卖事绅管学习机器教训学徒各事官则主持保护而不侵利权即有事涉衙门有绅承当不致贻累商民无可疑惧

一此事若全用官本则为官办利必归于官势将多派委员致多浮费故须民间先集股分以为根本倘不足用再领官本则事民办利尽归于民矣

一湖北有洋布局系官办用银三十余万两官办则局面大耗费多吾陕民办费当较减若用湖北铁政局之机器所省尤多然成本不嫌其过宽本愈宽则利愈大今拟以银一千两为一股若能集二百股则有二十万之本即可办矣

一此股集成不必即缴出俟办有端倪造房屋购买机器延请教师收买棉花需用若干然后照股分陆续缴齐目下只书一册以为后日收银之据

一此股集成每十股举值年一人每岁二十人值年主持一切事故其局中办事即由此二十人公举每年一易五年以后出股分之人皆知局中利弊彼自放心知官绅未尝用伊银两

一此事吾陕系办不可冒然举办须派善算及通达买卖之二三人先往湖北住居洋布局细查数月细观湖北规矩及机器织法用房若干机器若干每日纺纱若干织布若干需银若干使胸中略有规模然后访求教师言明几年必使陕人自能使用机器每年需银若干陕人学精谢银若干立定和同即与同购机器运以赴陕陕中房已成即可安置机器纺纱织布矣

一此事办成必有大利何也湖北棉花常价须二百有零倍贵于陕西彼处将布用人织成运赴陕西层层厘税尚能获利今以百余文钱之棉花用省工之机器无运无沿路厘税其获利岂不显然可信不惟获利且必大丰

一此事不办必有大害何也洋纱一物其始来自印度人以其质细无力滞而不销久之渐自图其简便而购以织布者既而布行不胜其拣买主且乐其精于是甚行倭人艳之遂转购中国之花至长崎各轧花纺纱机器厂中制造成货然后转运中国销售计二十年出口之花约五十万之多惟以水厘税太重获利未能甚丰为憾今议约章既有准在各内地制造一切土货之条将来势必先以泾原为下手处既无运关税又省人力工作其价自必极贱谁肯买用贵而不好之土布而不用买精而极贱之洋布哉立见陕西所行之湖北布无人买用布行自然家家倒闭而每岁数百万之生意利益尽被外人夺去岂非大害此害显而易见凡我陕人宜惕然自惧速为防之而在布行尤宜猛省
  </div>
  <div class="pagination">
   <a href="皇朝经世文统编_page242.html">
    上一页
   </a>
   <span>
    ...
   </span>
   <a href="皇朝经世文统编_page238.html">
    238
   </a>
   <a href="皇朝经世文统编_page239.html">
    239
   </a>
   <a href="皇朝经世文统编_page240.html">
    240
   </a>
   <a href="皇朝经世文统编_page241.html">
    241
   </a>
   <a href="皇朝经世文统编_page242.html">
    242
   </a>
   <span class="current-page">
    243
   </span>
   <a href="皇朝经世文统编_page244.html">
    244
   </a>
   <a href="皇朝经世文统编_page245.html">
    245
   </a>
   <a href="皇朝经世文统编_page246.html">
    246
   </a>
   <a href="皇朝经世文统编_page247.html">
    247
   </a>
   <a href="皇朝经世文统编_page248.html">
    248
   </a>
   <span>
    ...
   </span>
   <a href="皇朝经世文统编_page244.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
