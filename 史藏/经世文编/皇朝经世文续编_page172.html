<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 172 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 172 页/共 192 页
  </h1>
  <div class="content">
   囚给熟一觔。佐以葱酱。或增肉数两。良辰佳节则为之。长官同僚惠于平日者亦为之。例餐仍不撤。酒与洋烟有常禁。

屋环五。守者居中。久禁而贷死者。居洁地之两。凿垣通便溺。余两。与近死囚居之。

袤丈余。广可五六尺。支厚板。去地尺许。朽必易。湿必曝。秽必濯。藉于板者。夏席而冬荐。席宜泽。荐宜厚。皆于宽宜。加荐以。尤于冬宜。纫布而实以桔。以为大枕。长如其。月一澣。敝乃更。屋日必洒扫。下尤督之。冬之煤气。春之瘟气。夏秋之交。疫气汗气。朝夕之厕气。庖湢气。湿热气。皆足致疾以死。蓄朮柏萧艾。频董之焚。或屑杂药。益佳。

蜰虫噬人至酷。蚤虱继之。不终夕。已疮痏其体。血痕纵横。四壁如绘。狱中第一苦恼境也。虫有自壁出者。有自上缘者。有自梁柱下堕者。隔以承尘。而涂茨其旁隙。则稍得眠。

屋外隅。皆多设厕。日必一净。别具柳筐一。交绳而贯以木。渣滓悉入之。日荷以出。无有少积。夹堵尤戒之。虑塞沟渠。或至高积。可梯而踰。

囚定谳者。许女属入视。皆后朔望一日。先注门籍。出入以时。别纳以屋。闭户而守。余者禁窥伺。严私递。戒偶语。绝谑言。

面日一沐。发日一栉。木梳草纸。豆疏巾。敝斯易。乏斯结。女狱倍之。或携婴种。护视益当谨。

女狱恒键。非公事。男役不得入。扉之心。特洞一穴。藉传所需。仍加片板而时掩焉。择役之老而诚者司其钥。病者。刑者。宿疾者。孕者。产者。医必速。药必具。日询所苦而躬督之饮。强他囚与俱。勿移之侧旁及秽湿地。非大瘳。不止药。

疾不可为者。立移空屋。杜传染也。死则有停尸所。缚尸于板。虚悬中央。恐为鸟兽残。呈验勿稽。夏秋尤亟。

痧药。喉药。痢药。疟药。金创药。杖伤药。解毒药。求可预制者。蓄以应所急。

夏给扇。早启封而迟锢之。守者加严。

衣一。一。秋袷而冬绵。絮多败。布多粗。缝缀多疏。多垢腻。多缧绁磨刮。则皆易敝。御一寒。人必二三易。厚厥值。倍厥数。施乃不穷。

巾袜不具。冬即寒皴。首所覆。足所藉。皆给焉。惟察所乏。秋冬夜永。柝声难续。破寒往督。或风雨雪。督尤勿懈。平居巡狱。毋与定时。绝迁就也。役有告必察。囚有诉必受。微疾微伤。必详诘隐。处不洁必躬巡。筑颓葺漏。平道疏渠。事皆举矣。

垣周老棘。火灾之媒。大旱大风。非时往察。

囚屋出入有定时。坐卧有定方。眠食有定候。狡者。悍者。諠笑者。詈者。者。导讼者。商饰狱词者。结死党者。轻予长跪。重予杖。或加桎梏。甚者铁索掣肘。悬之梁闲。仍余其索。俾可坐卧。惟不可行。死囚中不得已乃一施之。囚不遵法度。屋则彼此移。监则南北调。有讦之者。质诸守役。证之他囚。以情以实。然后行罚。

守者或虐囚。不敢以非法也。但喝而渴之。或强杂秽疾者同坐卧。无伤可证。已不堪命。故饮食必躬监。夜必核宿者之数。数必均。必有限制。

罪轻者不絷。稍重曳于项。又重拘手足。至重乃加栲杻。其闲老幼废疾。朴鲁安静。严寒酷暑。刑伤太重者。皆可宽法。而仍时防之。

新制锒铛。芒楞未销。着肤易伤。别给尺布护之。

支木为凳。联而属焉。淫雨积潦。以渡奔走。自吏及囚。罔不利之。长官所施。厥费甚巨。收发有时。修补有资。首役之责也。

司狱八员。轮宿在狱。见闻最习。力求和衷。事乃有济。书吏二。役百有二十。巡夜武弁十。兵八十。司炊者二。司铃者三十有二。

咸轮期代役。纵则玩。激则变。专寄耳目蔽。衡其轻重。以为张弛。弊绝殊未也。免咎或庶几焉。

狱有神。有总司。有分司。统尊之曰狱神。余在祀典者。若关帝龙神门神。若佛典之大士阎罗社公。若道流之大乙药王瘟部火部。皆为位以祀。别一楹。祀前明椒山杨公。而刑部尚书王公世贞。郎中史公朝宾。司狱刘公时守。得祔焉。座隅老榆盘错。阴森不昼。传为忠愍公手植者。南则阿公祠。公讳世图。康熙时。官满司狱。以除夕纵囚。元日悉来归。一囚偶后。公惧。竟仰药死。囚踵至。痛公甚。亦触柱死。即今肖像牵马侍公侧者也。诸神朔望则祀。履任则祀。报赛日则祀。勾决日则祀。祀则必躬诣。香帛虔洁。宜专厥司。庶几覆盆之中。亦有临质。神道设教。用佐良箴。

琐记如右。盖缘煦子以为弥缝。舍本齐末。奚裨劝惩。循吏不必为。能吏又不屑为也。文暹于是投笔而喟然曰。嗟乎。斯所谓愚而不知为政者与。虽然。周易言狱。厥卦凡三。噬嗑利用狱。着干肉黄金之象。旅不留狱。协怀资得斧之占。无财不可以为惠。圣人得无深意存焉。至于议狱中孚。乃格豚鱼。豚蠢可苙。鱼愚可罟。狱囚近之矣。必格以信。厥道何先。天下万事。所不疑者。惟生与养。所不变者。惟衣与食。本此立信。孚乃化邦。矧兹囹圄。饥寒所驱。记言琐琐。固属私恩。要非徒手。遂堪坐理。且冥顽有众。玩视锯镬。夫岂口惠可以行赏。温拊可以代纩哉。试以勺水。人增一饮。不羹不薪。夫亦何费而计。囚三百。积勺溢斛。已非一力可汲。一瓮可储。况其它乎。洪惟　国家深仁厚德。靡隐不周。恤囚仅为政之一端。而原情立法。计日(非木)帑。谁非　　圣君贤相忧勤恻怛所推被于无穷者哉。我不敢知曰。名存而实亡。然法积久则弊生。政待人而后行。上挈大纲。下厘细目。遵兹成宪。济以权宜。亦小臣所当自尽也。是故生者不使枉。死者惟其法。不惟其心。刑官之职。固应尔尔。下逮提牢。厥责维均。夫新旧相代。政必以告。古人在官之义也。益由广受。思以集成。救弊补偏。敬来哲。

　　羁所宜改活板说　　　　　　　　　　
沈葆桢

凡羁所人犯。往往甫经报病。即以不治。推其得病之由。多因所睡地板之下。潮湿积秽。日渐熏蒸所致。犯人羁候日久。气必衰弱。处此积秽之地。人易生病。病易速死。理固然也。更有板片俱无。犯人即睡在泥地上。尤易生病。查粤东州县缺。羁所每年死者。已不乏人。繁缺则不可胜数矣。慈祥官府。目情状。能不动心。特经理未得其方耳。历观各处羁所。俱系将地板钉呆。下面不能打扫通气。犯人在板上昼夜坐卧。或病时便溺。或病毙后将板洗刷。秽水流下。日积月累。其板下尘灰堆积。秽污之气。已不堪闻。虽日在板面打扫洁净。焚烧苍朮诸香。亦无益也。至于春夏以及交秋。时而潮湿。时而闷热。气候不定。因此传染疫证者有之。且押候之犯。其中或受刑不轻。或米饭不继。忧惧焦思。尤易生病。处积秽之地。受郁蒸之气。其生病速死之由。大率类此。况犯人终日坐卧板上。亦易得脚肿之病。是以病故之犯。多面黄脚肿。亦未始非地板铺满。足不得舒之故也。窃思人命至重。既非命盗大案。果能时常清厘。讯结开释。不致久押。固为第一上策。奈其中有刁徒妄控。或讼棍挑唆。非一讯所能结。必须传齐证佐。始可定案。至贼案之诬扳牵连。更不能免。于是押候之犯。迟之又久。既不犯死罪。而并可无枷杖之罪者。亦复不少。乃因羁所污秽。而竟至病毙于此。实堪惨伤。凡羁所地板钉呆者。必须改作大块活板。所费无多。而保全人命不少。至于改作之法。先将旧时秽泥。挑去一层。另换新土。上面铺用青砖一层。后用木桩深钉入土。做成横架于上。上用板三块。每块宽约二尺零。以横可睡人为度。离地高一尺许。一室之内。三面镶成大块板。如大围炕然。中留空地。犯人坐则可以垂足。起则可以行走。如是。则板之下。凌空透气。板下每日可以打扫洁净。即无秽气熏蒸。此全在经管羁所者。监督看役为之。或闲有犯人患病。竟至病故。其便溺臭秽之气。板已系活动。尽可将活板取出。外闲洗净。再行搬进。仍旧铺好。虽有虱蚤臭虫。亦易剔除。如房屋十分窄小。约看地方开窗通气。虽不能中留空地。亦可改用活板。或房屋低矮。离地五六寸皆可。惟须饬令看役。于三二日内。将板取起。打扫一次。务要洁净。或留空一边亦可。道光十二年。有人任海康县。行之一年后去。看役云。往年病毙者颇多。自改作活板后。今岁病毙不能保者。一人而已。电白县于十九年行起。至二十六年。历数年之久。亦仅病毙不能取保者十人。至死生有命之说。有富贵寿考之人。或大恶人方可言命。其它芸芸之众。乃世闲可有可无之人。即其命。亦是可生可死之命。援之则生。置之则死。于此亦可见矣。凡公门中可行方便之事。不一而足。特患人不肯行耳。即此羁所改活板一节。洵为良法。一日改之。则百年藉为补救。一处行之。则各处皆可取法。果如是。所以保全人命。实难以数计。上天有好生之德。为民上者。岂有不乐善行仁。忍其死而不救之理。是皆司事者未得其方。遂谓欲救无术。或行之不力。习焉不察耳。所费甚少。所全甚多。愿有父母斯民之责者。熟察而速行之。

　　暂系平民受害最酷议　　　　　　　　
汤用中

国家以民为本。凡所以教之养之。良法美意。无微不至。至于刑狱。尤为慎重。明律所垂。昭然若揭。惟暂系平民待质。其所以矜恤之者。未有明文。伏思臬司为通省刑名总汇之地。凡案关疑难重大之时。若不提省平心研鞫。不足以彰公道而服人心。惟案经提省。则一案之干连人证。不得不与之俱来。此辈或缘事牵涉。或挟诬指。初非皆有罪之人。一经牵入。则胥役之追呼。里保之抑勒。久已破产亡家。迨至随同解省。皮骨仅存。羁管公廨。既不能营贩以自给。又无人为之送饭具衣。所恃者惟日赖官捐之数十文。而此数十文之果能入腹与否。尚未可知。惟听典守者之恣情克扣。非礼凌虐。夏则人多秽积。疫疠熏蒸。冬则严寒裂肤。冻馁交迫。死亡相继。骈肩连首。冤苦难伸。有目不忍耳不忍闻者。试举生平游之所到。得诸亲见者言之。昔在浙江省城。见仁钱二县系囚报死者纷纷。初以为罪犯也。心骇其多。细询之。则皆外府解省之干连人证。始悉其弊。约计一岁死者不下三百余人。及至皖。臬署去首邑稍远。或月三四至。或月五六至。至则邑门之左右。必有横尸待验。或二或三。其弊与浙等。而死者之数。亦相上下。前岁过保定省城。留心细访。则通岁死者多至五六百人。直隶为畿辅重地。刑狱较繁。而首邑清苦。捐垫有限。仰给无资。故死者尤多。惟河南办理此事。较他省为优。经各大宪捐廉。施医施药。又不时派员巡查照管。藉此生全者甚众。然遇严寒酷暑。亦闲有死者。其它刑狱繁多之地。其拖毙者。又不知凡几。伤心惨目。莫有过于是者。我　朝祥刑普化。凡一讼一狱。钦恤再三。至慎至公。从无枉滥。惟此等无辜瘐毙之人。往往埋首圜扉。骈填幽室。冤惨甚矣。查　国家每岁大辟。多不过七八百起。少不过五六百起。以今目各省情形。合天下计之。一岁横死者。何止万余人。此皆供力役出租税之苍生。乃令岁岁戕之不已。其何以慰　　圣主如伤之隐乎。查罪囚入狱。病则医药。死则殓埋。孕则停刑。于例给衣粮之外。尚有加无已。如此。独至此等无罪拖累之人。仅听之地方官捐办。具文何补。实济毫无。毋乃非　国家立法之本意乎。积习相沿已久。细思之。非尽有司之玩视民命也。凡弊皆生于官与幕不甚置意之处。此等拖死之人。皆由愁冤困迫而死。经管者毫无责成。既无伤之可验。亦无冤之可鸣。一经瘐死。或发尸原主领回。或举骸随地埋瘗。生为冤系之人。死作无归之鬼。尸亲无凭以告讦。问官何暇为稽查。习而忘之。积久遂安而听之矣。此弊一由于上司遇案不速结。一由于州县官解犯不齐。一由于经费仅责之地方官捐办。向无正项开销。一由于经管之员。律无处分。夫审断不速结。则积压必多。提解不齐。则彼此羁候。旷日经时。案悬莫结。经费不敷。则克扣剥削。更形支绌。经管无责成。则任意收系。悉听役卒辈欺凌勒索。此其所以死之易也。欲除此弊。首在上司遇案到省。随到随审。随审随结。遇有无关紧要之人。立即释放。此清源之法也。

其州县官解犯不齐以致延宕不结者。严立参处章程。务须一案到省。即一案之人证与之俱齐。则审质较易。其次宜于藩库中酌拨款项。量省分之大小。酌定款目。以免地方官赔累。定额每名每日口粮若干。遇寒酌发絮衣若干。遇病酌发医药若干。遇有死亡酌发棺埋若干。立簿一本。派候补同通一二员专司其事。每月具领。仍令开明清册。旧管几名。新收几名。开释几名。实存几名。有无疾病死亡。每月于院藩臬署各送一本。以凭核对。其死亡至几名以内。即与记过一次。几名以外。即与记大过一次。总核一年记过几次。记大过几次。或视其过之多寡以定责成。如记过至三次之多。即另派妥员办理。仍与该管之员遇差扣委。记大过至二次。另易妥员办理。仍与该管之员遇缺扣补。管理三年或二年无过。即奏请与以尽先优叙。官稍大。则身家重而侵渔克剥之风可以免。赏罚重。则公道明而鼓励更速矣。立定章程之后。必须专折奏明。求　饬谕各直省一体照行。如此后每省每岁少死数百人。则合天下计之。每岁不少死万余人哉。爱养生全。莫亟于此。想当代大君子负斯世斯民之责。具己饥己溺之心。居可为之地。有能行之权。闻此必有怆然动奋然兴者。苟能起而行之。不特一省一州之福。天下均沐成全之德矣。用特不揣冒昧。胪举所见。以备仁人之采择焉。

　
卷一百二　刑部五治狱中

　　请严禁非刑疏光绪九年　　　　　　　
通政使张绪楷

窃维民为邦本。国有常刑。明刑所以弼教。非徒崇尚刑名也。溯自军兴以来。兵燹遗黎。凋亡殆尽。迄今底定近二十年。元气未复。正宜休养生息。以培根本。无如捐例频开。军功辈出。半皆贪墨严酷之徒。久不知抚字为何事。而为大吏者。耳濡目染。方且以武健为干员。以苛刻为能吏。致使任意妄为。毫无忌惮。一切审讯案件。创立非刑。有以布纸粘人身。向日晒干。带肉揭起。片片血淋。名曰剥皮。有以藤荆缚置人背。使芒钻刺。逐条拔出。根根透骨。名曰抽筋。有以锤敲胫。应声粉碎。有以炭炙肤。恶臭腥闻。又制有好汉橙好汉筩站枷站笼等具。种种奇异。不可枚举。无非故作威福。残虐为快。可谓蜂虿其心。豺狼成性矣。夫三木之下。何求不得。似此伤心惨目。有求死惟恐不速者。夫亦何供之不招。何案之不认乎。即使罪无可逭。而明正典刑。自彰国法。肆行凌虐。奚用宪章。所有金陵三牌楼一案。前此即以刑求。河南呼冤一狱。镇平县马翥即用蚊烟烧炙熬审。背痕宛然。虽冤与不冤。尚未据该抚等覆奏。而当时之定谳。故以刑成也。他如各省之滥刑毙命见于奏报者。不一而足。其余之隐忍就死。无所控告。冤狱不知凡几矣。民岂无良。遭此惨毒。所由比年以来。四川甘肃地震有声。闽粤沿海地方飓风大作。其灾异屡见者。未始非怨气所积而成也。也古圣王刑期无刑。禹有下车之泣。汤有解网之化。曾子曰。得情勿喜。具见忠厚之意。汉时崇尚循吏。召父有称。杜母有颂。德化所及。自有人不敢欺人不能欺者。果能忠信明决。何难折以片言。即使讯鞫多方。亦自案无遁饰。况我朝　　　圣　　圣相承。律有减缓之条。时行赦宥之典。深仁厚泽。二百余年。又时以水旱偏灾。动关　宸廑。岂容此残酷之吏。朘削民生。应请　旨饬下各直省督抚。督同臬司。严谕各州县及问刑衙门。申明定例。遵用常刑。总宜虚衷研鞫。勿草率以图功。勿颟顸以从事。期在无纵无枉。以成信谳。除常刑之外。一切非刑。永远禁革。傥有仍蹈故辙。别经发觉。除将该员严惩外。并将各督抚臬司分别议处。是在各大吏慎选良吏。使司民牧。访有著名酷吏。即行撤参。以仰副我　　皇上轸念民依明慎用刑之至意。庶几民气可舒。天心可格。灾沴潜消。雨旸时若。用克臻亿万年有道之长。天下幸甚。

　　申禁办案删改原供疏刑部
内阁抄出山东道监察御史何桂芳奏各省酷吏滥用非刑逼取供招草菅人命请饬严行查禁等因。光绪九年二月十五日。奉　　上谕。御史何桂芳奏各省酷吏滥用非刑并幕友删改犯供荐引徒党请饬严禁各折片地方命盗各案全在承审官虚衷研鞫不事刑求方足以成信谳刑部核议罪名以各省解部招册为凭若如该御史所奏酷吏非刑逼供种种残忍其有情节可驳者必经幕友删改送部何以重民命而得确情各直省督抚严查属员中如有滥用非刑者立即参办毋稍宽纵遇有提审要案督同臬司亲讯明确并严禁幕友删改犯供务得情真罪当以副朝廷明慎用刑之意该部知道等因钦此。查原奏内称。刑部办理各省案件。全凭解部招册核议。风闻各直省州县办案。凡系犯人原供。其中有情节可驳者。必经刑名幕友删改妥协。始行录册送部。是以解部供招。多有不寔不尽。部中凭册定拟。窃恐枉杀无辜。在所难免。请　饬各督抚督同臬司严密查察。如州县幕中有删改犯供一字者。立即拏问从重治罪。并将该州县严行参办等因具奏。抄出到部。查该御史所奏各情。均系矜恤庶狱慎重民命之意。业经钦奉　谕旨。严申禁令。谆谆训诫。各省自应懔遵办理。抑臣等更有请者。向例州县办理命盗案件。犯人初次供招应详载揭帖。不许擅自增减。即臬司亦不得借招之名。故为删改。违者照故行出入例议处。立法本极周详。无如近来不肖州县。玩视民命。偶囚犯供不认。即滥用非刑逼供。锻炼成狱。迨具详招解。则又换易初供。将案内真情全行消弥。冀免驳诘。臣部核覆各省案件。每年不下数千起。而情节相似者。比比皆是。不特参观一省之案。前与后如出一辙。即合校各省之案。彼与此亦多雷同。其所叙供内。袛寥寥数语。驳之无隙。寔皆移情就案。悉属故套。推原其故。总由州县谙习刑名者少。又自顾考成。任令幕友删减供招。希图化大为小。即如河南镇平县王树文呼冤一案。本系大伙匪徒。持枪抢巨案。而该省原题。轻描淡写。改作十人。仅持刀械。绝似一寻常盗案。看去毫无疑窦。而孰知此中隐伏差役纵盗教供顶替各重情。其所列人数赃物日月。无一寔语也。然此案得以发觉者。亦赖有前抚臣涂宗瀛能破除情面据寔入奏耳。其余似此消弥者。又不知凡几。尤可异者。各省案件扣限。藉称犯供翻异者。不一而足。而臬司报部之供。从未见与州县原供移易一字。该御史所称州县办案。凡系犯人原供。其中有情节可驳者。必经刑名幕友删改妥协始行录报等语。寔属迩来锢习。应请　旨饬下各省督抚。嗣后题咨命盗等案。务须遵照定例。将初次供招全行载入。即使解省后。犯有翻异。亦将所以翻异之供。另册报部以备查核。该臬司不得尽行删减。强归原供。致令寔情隐灭。如有州县听从劣幕删改供招情事。该督抚即行严参治罪。以期力挽积习。臣等为申明刑章起见。是否有当。谨恭折具奏。

　　请拨州县罚俸银两为解案经费疏　
给事中陈坛

窃惟百姓之命。系于州县。州县之害百姓者莫如惰。百姓之望州县者莫如廉。顾　朝廷警州县之惰。必先清其致惰之源。责州县之廉。必先予以可廉之路。如搁案不办。性安逸。督抚随时甄劾之可也。操行清洁。官声素好。督抚随时保举之可也。若州县虽欲不惰。而实有不能不搁之案。虽欲为廉。而实有不能自操之行者。则莫如招解人犯之赔贴经费也。州县审理命盗。及一切杂案。自获犯拟罪后。徒流以上。皆须招解府省。往返囚笼摃夫之费。长解差役饭食之费。省监囚粮之费。贴监差役雇送差役饭食之费。半年不转。则一犯有数犯之费。再次审驳。则一案有数案之费。故州县每办一案。多则需四五百金。少亦一二百金。若逆伦重案。亲身解省。则需七八百金。以州县廉俸计之。每年所入。不敷办五六案之费矣。此州县之所以于命案则欲百姓私和。而盗案则欲百姓改窃。于逆伦重案亦或敢置之不问也。夫讳盗讳命。大干吏议。使不赔钱而可以办案。虽庸吏亦何肯害己以损人。使欲办案而无钱贴赔。虽循吏恐不免蒿目而束手。故欲苏民命。则莫如清案源。欲清案源。则莫如筹州县招解之费。而使之不难于办案。然　国家经费有常。势不能添此意外之款。而州县摊捐已重。更不能增此浮出之需。惟查州县罚俸银两。如一官一年而有罚十年之俸者。除一年扣俸外。其九年系由该员解缴藩库。谓之浮俸。此项银两。既解之后。作为动用。各省不同。惟既非　国家之正款。又属州县之己资。应请拨出。以为州县招解人犯一切之费。以州县之所出。用之州县。则罚之扣之。而州县之心无不服。警其惰而使之可不惰。责其廉而使之可以廉。则劾之保之。而州县之口无所藉矣。此项银两。既系解存藩库。即由藩司支发。各州县解案到省。府监囚粮及贴监雇送饭食之费。每年若干。即由管监之经历司狱办理核算。赴藩库支领。不经各该上司之手。以免克扣之弊。其囚笼摃夫解役饭食之费。每年每州县若干。按道途远近。核定数目。即由该州县书役办理核算。加该州县印给。赴藩库亲身请领。不经该州县之手。以免克扣侵吞仍派差役贴赔之弊。或谓此项浮俸银两。州县肯缴者无几。恐藩库不敷支发。不知现在吏部定有再升再调必须全缴罚俸银两章程。该州县如遇升调。势亦不能不缴。且既定为各州县解案之费。如抗不完缴。即于养廉内坐扣。亦不为苛。相应请　旨饬下各督抚按照各省情形。妥议章程。奏明办理。此亦　国计民生之一端也。臣愚昧之见。是否有当。伏乞　　圣鉴训示遵行。

　　京控分别准驳疏刑部
内阁抄出湖南巡抚卞宝第奏京控交审案件事涉细微及未经本省控告者饬发该管道提审情重者亲提审讯等因。光绪八年八月初九日。奉　　旨知道了钦此。查原奏内称。京控案件。小民冤抑莫伸。必当为之昭雪。问官意存回护。必当予以亲提。立法无嫌周密。至于田土钱债细故。本无冤屈重情。未在本省控告。遽行赴京呈诉。亦无虑问官回护。似宜分别办理。今查京控案件。如上项细故混争。或未在本省控告。此类寔多。一经咨交。即应将被告及证佐人等。纷纷提省。远或千余里。近亦数百里。川资旅费。需用浩繁。旷业废时。生机坐困。故凡牵连拖累。莫不受害无穷。仰体　　皇仁。将咨案之事涉细微。及未经本省控告者。饬发该管道就近亲提。审明议拟。咨司酌定。复核咨销。其奉　旨交审事件。并咨案之情节较重者。仍督同臬司亲提审讯。以期轻重得宜。恤小民苦累之情。杜讼棍株连之计等因具奏。抄出到部。查该抚所奏各情。自系矜恤无辜。免受拖累之意。应如所奏办理。抑臣等更有请者。近来京控之多。不独湖南一省为然。如直隶山东河南湖北等省。每年总不下百数十起。其因该州县听断不公。令小民冤苦莫伸。情急来京呈诉者固多。而以口角微嫌。意图牵累捏情妄控者。亦所在恒有。迨经发回审明。多系起田土钱债细故。未便以偶尔牵涉之词。遽予反坐。拟以笞杖完结者。十居八九。核其情罪。非特不应专咨报部。亦较寻常外结之案为轻。其谳语不曰事出有因。即曰怀疑误控。甚或以为到案即行供明。并非始终狡执。千篇一律。比比皆是。遂致刁狡之徒。明知控告重情。审虚不过问拟杖责。因而添砌情节。任意罗织多人。罔知顾忌。在准理各衙门。因所控均系被屈事件。情词又极迫切。不得不照例接收。一经发交外省。传证提人。道途之跋涉。公庭之守候。受害已不堪言。诚有如该抚所奏者。窃以本应州县自理之件。纷纷提解该上司审办。非特体制不合。且外省呈词。或有准有驳。京控则无案不准。即无案不提。刁健者仍得肆其诪张为幻之术。以阴行其倾陷良善之计。是提审本欲为民伸冤。而反致为民滋累。似不如就所控呈词中。分别应收不应收。杜其奸谋。所全当更不少。如谓禁绝太甚。恐不免或有屈抑。不知　朝廷设官分职。各有专司。州县即或有不肖。而督抚臬司均系封疆大吏。万无不为百姓伸雪冤枉之理。若不控经本省上司。率行蓦越赴京。心目中尚有法纪耶。督抚身应疆寄。臬司总持刑名。区区词讼。均不能为民申理。必待来京控诉。又安用此大吏为也。

臣等复恭查嘉庆二十五年　　　上谕。各省民人赴都察院呈控案件向来有奏闻者有咨回者有驳斥者嘉庆四年朕降旨不准驳斥以防壅闭系指案情重大者而言若如贾允升所奏无论案情大小不准驳斥即不准发还则一切户婚田土钱债细事一经京控悉皆奏咨办理亦于政体非宜国家设官分职大小相维若以部院衙门理及琐屑之务则直省地方官所司何事且近来讼风日炽使奸民臆计赴京控诉必当一概准理岂不益长刁风倍增讼狱拖累株连流弊更大等因钦此。臣等详绎　　　圣训。一切细故呈词。既不准收受。则以细故越诉京控者。更不应收其呈词可知。臣等公同商酌。拟请　旨饬下都察院及步军统领衙门。嗣后遇有京控案件。须将该原告详细审问。如情词诸多支离。并未在本省督抚衙门控过。其呈词概不准接收。如寔有情节重大发交各省审办之案。亦祈　饬下各省督抚督同臬司巡道虚衷研鞫。务得确情。寔则立予平反。虚亦照例坐罪。不准以事出有因及怀疑误控等词。曲为迁就。俾知法在必行。非寔有冤情。断不敢轻为尝试。庶刁风或可少息。于吏治似尚有裨益。

　　请勒限清理积案疏　　　　　　　　　
马相如

窃以听讼为政之大端。得民情乃能畏民志。我　国家设立科条。于明罚法之中。实寓默化潜移之意。地方各官果能尽心民事。一切词讼。随到随审。随审随结。鉴空衡平。无枉无纵。何难使豪强敛迹。顽梗革心。乃近来各省积习。非徇情枉断。任性刑求。即漫不经心。因循延搁。于命盗重案。或称人证未齐。或称供词未确。百端借口。至寻常户婚田土钱债细故。一任胥吏朦蔽。累月经年。不为审理。差役因而吓诈。讼师因而主唆。更有贪黩之吏。不分黑白。惟揣其肥瘠而搏噬之。以致小民负屈含冤。无从申诉。京控之案。迭见层出。及至发交原省。仍复藉词延宕。甚至有一省而积至数十案者。有一案而十余年尚未讯结者。即所结之案。控告得实者。十不获一。虽挟诈逞私。捏词诬告。原所不免。然安见非委审各员瞻徇附和。该上司回护弥缝。督抚大臣。且未能悉心民瘼。何以仰对　　圣明。臣愚以为现在军务渐平。以整顿吏治为第一要务。整顿吏治。以清理词讼为第一要务。应请　饬下各直省督抚严饬州县。审理积案。勒限完结。以案件审结之多寡。定属员考成之优劣。以审案之有无冤抑。察属员之能否尽心。至于京控发交之案。本有完结例限。应由原交各衙门随时核查。其有已逾例限尚未审结者。即行奏参。予以应得处分。各督抚臬司于京控奏交各案。亲提研讯。傥实有屈抑等情。务须立为申雪。不得仍蹈瞻徇回护之习。庶几案无留牍。狱少系囚。以上副　　圣主刑期无刑之意。

　　监候待质人犯据供先结以清庶狱疏　　
张道渊

窃查命盗重案。向分首从。定罪轻重不等。如首犯在逃未获。从犯监候待质。必首犯到案。然后讯供办结。立法本极详慎。臣愚以为首从罪名。轻重所关。该犯当获案之初。大都避重就轻。孰肯自认为首。诬扳妄指。真伪已不可凭。第有一犯在逃。便可以为首推之。是案犯人多。已获者未必皆为从。在逃者未必皆为首也。至于杂案之中。干证牵连。人犯更多。或私押。或收禁。情弊百端。无非受待质之累。易云。君子以明慎用刑而不留狱。盍鉴于此。今以犯未全获。遂令该犯等监候。并长年拘之如此。在逃者早获。自可于质对后办结。傥竟无获。必至重案终悬。而有罪者稽诛。无辜者受累。无枉无纵之谓何。不第此也。监候至于数年。瘐毙则情罪无当。逃越则缉拏更难。即不毙不逃。而案犯日多。恐狱中亦无地可容。近年各省中时有越狱之案。未必非人犯太多之故。伏思朝廷慎重刑章。屡经更定。各衙门按章办理。原无所枉纵于其闲。惟查监候之案。既系待质。必要犯全获。乃能讯结。而现在此等案件。闻各省中竟有淹滞数年者。若非变通办理。不第案多积压。日久弊生。且轻重缓急之闲。民命实有妨碍。况现值荒旱成灾。　　皇上虔祈雪泽。尤应清理庶狱。用以恤民隐而感天心。拟请　饬下内外理刑各衙门。除现办现审案犯。务须按限清结外。其余一切监候待质者。无论新案旧案。首犯从犯。亟宜酌量情节。按照现供应得罪名。即于拟定后。先为办结。不必以一犯在逃。再延时日。并请　饬下刑部。分别案件。逐一议定章程。颁发各省。凡系首犯在逃从犯先获之案。但讯明确供。以一二年为限。令其监候待质。如限满首犯未获。即将现获之犯。拟定罪名。或轻或重。按例先结。将来在逃者获案。无论首从。均加等重办。以昭炯戒。如此变通办理。则罪轻者不至久羁囹圄。而庶狱清。情实者不能幸免科条。而刑罚中。庶几天时人事。两相感召。而休征可验矣。

　　各省案件稽压请严定逾限处分疏光绪十二年　刑部
查官司审办案件。定例以四个月六个月为限。即有因事扣展。亦不准过两个月。原以杜迟延而省拖累。近来各省积玩成习。于民闲讼狱。并不认真办理。有迟至二三年者。有迟至五六年者。甚有十余年延宕不结者。无辜受累。莫此为甚。是以臣部于光绪七年五月闲。奏定稽察章程。令各省将现审命盗等案。按月造册报部。如有逾限。臣部即可按册行催。盖杜新案之积压也。又如臣部驳审并外省自行展限及京控各案件。其中原审错误。不易弥缝者。各省即悬案不结。每至案内人证。全行拖毙。此种积习。近所时有。是以臣部于九年四月闲。奏催部驳展限各案。八月闲。奏催京控未结各案。嗣于十年六月闲。本年六月闲。又两次具奏严催。盖期旧案之速结也。至如各省逾限之案。该管上司微特不肯随案题参。反代为支词掩饰。非曰犯供游移。即曰犯供狡展。始而驳查。继而委审。无非填补日月。匀派处分。以为承审者轻减地步。州县官之压搁案件。无所顾忌者。实恃此为护符。是以臣部于八年十月闲。亦将此层详细奏明。嗣后扣限。不准捏叙名目。如犯供实有数次歧异。即将所以不符之处。详细报部。以凭查核。盖又于督催之中寓稽察之意也。现在数年之久。各省清理案牍。能迅速结案者。固自不乏。而锢习相沿。延玩不结者。仍复不少。于册报新案。多不及时到部。于京控部驳展限各旧案。尚有八九年未结者。似此积压。伊于胡底。推原其故。无非因吏部逾限处分。祗有半年及一年以上明文。即迟至二三年或五六年之久。亦不过照一年以上议处。故相率因循。罔知惩戒。相应请　旨饬下吏部会同臣部。将外省审办命盗等案逾限一年以上处分。从严分别议定。俾承审接审各员及督催不力之上司。均自顾考成。不致再蹈玩泄旧习。臣等为严杜积压起见。是否有当。伏乞　　圣鉴训示。

　　直隶清讼事宜十条　　　　　　　　　
曾国藩

　　　第一条通省大小衙门公文宜速

凡公事迟延。通弊有二。曰支。曰展。支者。推诿他人。如院仰司司仰府府仰县之类。一经转行。即算办毕。但求出门。不求了事。是也。展者。迟延时日。如上月展至下月。春季展至夏季。愈宕则愈松。担迟不担错。是也。各省均难免此习气。而直隶则似更甚。藩司照转督院之文。有数月未转行者。总局奉饬核议之件。有终岁不议详者。上控之案。饬府先查大概。往往经年不报。饬县录案详复。亦或经年不复。催提钱粮。则曰另文批解。催提人证。则曰传到即解。宕过数次。上司亦遂置之不问。上下相容。疲玩已甚。前此犹有军务可诿。本部堂当肃清之后。不得不力挽积习。与诸君子舍旧图新。以公事之勤惰。觇同官之贤否。除寻常文牍外。如催解银解犯之类。均须酌定限期。分记功过。其四种月报之四柱册。限期送省。悬榜官厅。至饬道府先查大概之事。饬州县录案详复之件。亦将限期悬牌官厅。违者记过。小过积至六次。大过积至三次者。撤委示惩。司道有积压之文。本部堂必面加诘责。督署有稽延之牍。亦望僚友立进箴规。通省上下皆以勤字为本。自有一种旭日初升气象。虽不专为狱讼。而清讼之道必自此始。

　　　第二条保定府发审局宜首先整顿
  </div>
  <div class="pagination">
   <a href="皇朝经世文续编_page171.html">
    上一页
   </a>
   <span>
    ...
   </span>
   <a href="皇朝经世文续编_page167.html">
    167
   </a>
   <a href="皇朝经世文续编_page168.html">
    168
   </a>
   <a href="皇朝经世文续编_page169.html">
    169
   </a>
   <a href="皇朝经世文续编_page170.html">
    170
   </a>
   <a href="皇朝经世文续编_page171.html">
    171
   </a>
   <span class="current-page">
    172
   </span>
   <a href="皇朝经世文续编_page173.html">
    173
   </a>
   <a href="皇朝经世文续编_page174.html">
    174
   </a>
   <a href="皇朝经世文续编_page175.html">
    175
   </a>
   <a href="皇朝经世文续编_page176.html">
    176
   </a>
   <a href="皇朝经世文续编_page177.html">
    177
   </a>
   <span>
    ...
   </span>
   <a href="皇朝经世文续编_page173.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
