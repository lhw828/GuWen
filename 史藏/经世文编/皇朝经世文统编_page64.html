<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 64 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 64 页/共 287 页</h1>
    <div class="content">议院黎特曰门君所请正合我意今日门君所陈之意即其二十八年前所论之事尤可喜者门君素向政府今其所陈出自公论非故意讥刺与政府为难者可比我所欲言者请政府顾全国体耳现在革岛驻有英国水师若该岛仍有骇人听闻之事如数年前阿米尼亚及土耳其统国时情形可耻孰甚英官驻土国者所报情形议院未得与闻殊为不解而我不敢遽以此责次官者恐所报机密不容宣扬耳我将援引者皆前三月内太毋士报所记此报录登外洋新闻最确其它不敢道恐为次官所责请纵言之土乱既作杀戮肆行兵民交时有所闻回回私会其罪之魁有谓指使者实土官也太毋士报云革岛之西亡命之徒在在皆是有私会二或此或彼人必入其一否则无以自保等语本年五月二十一日回回蜂聚于雷木地方希人复助其势每每起事必先聚众总督闻之立将为首人拘拿严惩一面禁止土官窝藏回回办理过严奉饬离任厥后事变愈烈被害者虽无前次阿米尼亚之多已成不可收拾之势至二十四日遂成大乱太毋士报曰甘尼兵变信耶稣者或被鎗击或被刃死遭难颇多巡抚依三亭从中指使总督弹压不住势同无父无君查革岛各处以甘尼地方耶稣者最为安分守己云云六月革雷得一岛之西亦起事作乱鎗声隆隆人声鼎沸妇孺同难惨怛形状莫过于斯英国水师驻在该岛口内目睹情形未奉政府之令虽欲救援不敢举手惟有坐视徒为酸鼻各新报探得确信皆谓每逢作乱乡村被焚民失其所而土国额内额外之兵无有不在同行凶者乱时信耶稣教者欲迁居外邦政府每不准出境安分守己之教民朝不保暮怨声载道逃至山中避难者以五七千计草缺乏枉受饥饿革人虽称勇虽受屈抑血气尚存此次荷鎗出队勇战不退令人钦敬此太毋士报所记由各报证实之土国乱耗也

属民属国之人作乱土廷办法为观国史者所深知近十个月内阿米尼亚之事不犹彰彰在人耳目间乎此事我国办法有心人无不垂头丧气言之赧然非不知政府办理此事之甚为棘手也亦非不知政府之劝令土国维新图治也条陈多载在蓝皮之书固属确凿可考其如言者谆谆听者藐藐何据官所报此次被害者计一万五千人而太毋士所报不下八万人之数现在革雷得颇有复行蠢动之势若不从严办理则阿米尼亚之故事将复见诸该岛矣前首相革兰斯登所谓阿米尼亚之乱欧洲之耻诚哉是言近四十五年内土国各省无一处不蹂躏生民何辜遭此荼毒文化之邦有援救之责英国所备快船利器固为防守计此外如有何国所行不义为仁慈起见有不得不示之以兵力者岂能听其在有水师驻之处肆意妄行昔者英以革岛未归并希腊为己功今则实足以为英耻古时希腊国势最盛国人最敏近为自主起见以寡敌众勇战不降者数年各国怜之敬之为之从中调停但自奈乏立诺一役之后[英](莫)与各国生忌虽革人为希腊之后裔不准希腊兼并以广其土地一千八百三十年二月三国英亦在内约明革雷得归土管辖将来土国如有虐待情事三国必力保护之口血未干岂得背约再一千八百四十年土人自相交争革民秣马厉兵乘隙起事又为各国所阻未能如愿以偿当时土正因乱无备各国若准革民举动则革早已归希不复遭斯矣此事各国从中阻挠英复助纣为虐厥后俄土交战各国于一千八百五十六年在伯灵立约共保土国自主不得分散并与土廷约明善待信耶稣教民土王虽曾降旨而并未照旨照约办理三十年前革民因土国暴虐复行起事深望欧洲援救而各国置诸不理自一千八百六十六年至七十七年革民又乱法国素称仁慈欲将军由土国分开为革竭力图之奥俄意普均允可一千八百六十七年俄国驻土京使臣发传单知照各国曰俄法意普欲会同救革奥亦以此举为然独英以威逼土国为不可等语英国不独不能为首并不能为从凡留心六七十年以前土国情形及欧洲东方形势者当知次官今日午后所说土王允许各事与其从前所降善待耶稣教人之谕旨无异必不践诺一千八百七十八年各国复立伯灵之约照第廿三土廷应将奥尼律法更改律详列于下其实所改毫无用处徒多杀戮强之事如此情形国家应如何办法使不再乱我之意见以止其杀戮为第一要义现在甘尼之兵皆好杀之人以驻革岛之兵统计之共有一万五千或二万名其中有曾在阿米尼亚闹事者亦有未给饷银者所带军械专为掠甘尼之乱因此愈变愈大而英国未派水师前去从前阿米尼亚之事沙列不雷以阿省隔内地数百里未便调派兵船今甘尼地方不得以此托辞矣甘尼未派兵船姑置不论革雷得已派兵船何仍听其如此作乱近数十年来英国与各国办法均尚因循苟安以无事为侥幸土王所允之事明知其必不照办而各国不予深究各大国政府抚躬自问于心能无愧乎现在英国兵轮到革雷得者已有数艘土待革情形英有千万之责载在盟约即不论盟约此等行凶之事文化之邦见之亦应阻止我望各国与我同意我知法国必合此意法本为豪杰之国必欲救革民于水火之中无论法与各国办与不办英国将听之抑沮止之噫土之不治殆有故焉若知英国将改其从前懦弱办法去其因循积习意师哥洛威尔等有肝胆之人言出必行则土国崛强之气稍杀而土廷亦易就范围矣

革雷得虽驻有英国水师徒事旁观变必大作英国明知其将变若意不稍为力非属谨慎办法实无恻隐之心此革雷得之近势及英国应办不办之大概也然则为今之计应如何办法虽然办法岂易言哉土国有事各国彼此生忌因此忌心昔之平坦土国今变为荆棘之地矣今英国如愿出力挽回必先告各国以英国此举非欲从中取利为一己之私所惜英国在沙伯勒司及埃及两处所为之事名望大减恐非各国所能深信无已则开诚布公将政府之意明白宣告各国当无后议至办理革岛如何方妥我意惟有将该岛归并希腊则革岛其庶几乎不辨则已既办不可以一纸之约含糊调停尤不可凭土王谕旨虚行故事各国若不以此为然欲将革岛仍归土国管辖须由各国公具保结保土不再虐待如有暴虐革民得请各国以兵力诘责土国如是则保结可凭而革民亦得永享升平矣

次官口讼曰黎君所述革雷得之事未必尽然而情有可原以其所说皆其所深信以为然者也革岛屡乱不已言之惨然现在余等所议论者又一次也查该岛户口仅三十万人而彼此争时有所闻其所以争者非因人类不同以革岛回回大半系希腊种所有土国人又尽系宦族也其实因教会不和结成此不共戴天之仇而所以永远不解者以百姓之教信奉者多而官崇之教信奉者少也革岛素有私行报仇之举相传已久寻常不甚猖獗止作乱于一岛之中若猖獗之时举国大乱每逢十年必有一次各国以弭兵为己任其办法与此次相同逼令土廷平定并为之从中调停所有使臣从前具报细情业经送交议院凡曾细阅者当知革岛民情素称强悍桀骜难驯是以该岛两党民人孰是孰非我不愿断总之皆由于政治不修所致则我既救耶稣教人亦必援回回救民以其同一为敝政所困耳我等现在议论此事必以此意为主此外凡有使该两党之人彼此怀恨愈蓄愈深之处既不可行亦不可言以免长其势焰黎君顷议论间抱怨政府未将领事所报革岛之事交诸议院其所以不以此交议院者以领事所禀情形若刊刻传扬徒深两造之仇更难调停此乱但至相宜之时仍当送交议院也再阿米巴亚领事官所报之事黎君尤不应援引宣说以该处情形与革岛不相同据黎君所说一若阿省曾有杀戮之事因尔革岛亦必有之并若革岛现在已行杀戮者然岂不过哉岂不过哉门克曰余顷所说但表明此次派赴革岛之兵即前在阿省行凶之兵耳

口讼曰此说似不尽实据政府所得确信现驻革岛之兵其中确有阿雷波队之兵但传言该兵在阿省逞凶肆行杀戮实属虚造并无其事也余将援引革岛及各国干预之故事固不必如黎君所引之久远请自一千八百六十六年起言之以表革岛今日时势之缘起及现在我国政府遵何办理之处是年至六十七年革岛大乱次年土国约允革岛照君民共主之律管理其管理之律定于一千八百六十八年正月谓之奥尼律次年革乱既定欧洲各大国会于土京君士但丁诺波尔将土革所争从妥调停自此之后安谧十年一千八百七十七年至七十八年土国因与俄交战国中又大乱革民复乘隙起事而定暂行之国政是年七月余因此前赴伯灵约立业经黎君将该约第二十三引告诸公此确应援引至该所订之事即土廷应照一千八百六十八年所定管理革岛之奥尼律法秉公更改耳余言黎君所引甚是因自此至今各国干与该岛之事均遵该约办理并即以该约作为照公法应可干与之根本至遵该约应更改之律由土廷简派总督及特派大臣与革民党魁议订经彼时驻扎该岛之英领事名山威士从中劝和所更之律谓之黑尔拍攀格得律为各国所常援引者照此条律所有革民应沾各省分管之利益实则仍未尽得其律大旨如下总督五年一任其参谋官所信之教须与总督所信者不同议院每年开议四十天议院定八十名其中信耶稣教者四十九名信回回教者三十一名并立预算国用簿一本所有本地经费由入拨用如有盈余几成应归土廷几成归本地工程由议院核拨革岛设一新闻纸馆准其议论国事土廷下诏恩赦及豁免革岛所有未缴之税云云所有一千八百六十八年之律及七十八年所改之黑雷拍律均载在伯灵约内照欧洲公法保其恪守无违此革岛与各国有干涉之缘起也我所以详述此节者欲分明英国与革岛所有之关系耳其所关系者何曰保护侨寓该岛英人之身家财产如英人之在地球他处者然尽国家分内应为之事也再曰同教之人无在何处彼此相怜此天性使然特其所作为为无干与之权也又曰革岛之事我应干与之处凡在伯灵约内署押各国与我相同止协保其遵守条约我并不得比各国稍多干与此英与各国应干与革岛之情形也至一千八百八十四年及八十七年土王下诏优待革民改律两次一为将教会产业之利提拨革岛藩库一为提拨革岛所入关税一半作为该岛办理政治经费一千八百八十九年大乱复作房屋焚毁男女遭者以千百计其中学校亦被殃及而以教堂论则回回教堂比耶稣教堂被焚尤多其起事之由缘是年十一月土廷下诏改律革民以为此诏废除奥尼及黑雷拍之律显违伯灵约内第二十三不允遵从至今尚未理妥其所以不允从者以简派总督之法每任不得以五年为限议员向共八十名今则所有信耶稣教议员减至三十五名信回回教者减至二十二名共仅存五十七名矣向由百姓公举者又改为派员公举至选派判审官则改为由百姓公举归政府核准亦为官民所均不满意巡兵由外招募最足为患即近来祸根之所由起所有关税向来土革各分一半今则全数改归土国诸如此类不一而足岛民以从前所得之利益尽失颇行忿懑遂有九十年至九十一年之役是役也岛中财害命巡抚立军法冀稍敉平希腊难民蠢动英水师派赴革弹压保护纷纷扰扰骇人听闻彼时驻革之英领事名下立屋替熟悉革岛情形素称不偏不倚至公无私于九十一年三月初三日具禀此事最详惜黎君未见此禀若见之则其议论土乱必与其今午所倡言者不同矣

查卞立屋替之禀曰革雷得之乱耶稣教与回回教人波此均难咎其中被害者回回比耶稣教人尤多革岛政治岛人万不能自理土廷照吓雷伯第七册作黑雷拍黑尔拍均误作泊律治之亦不合宜若欲治法合宜非与耶稣教民会同办理不可该岛耶稣教民每以欧洲各国为护身符不免为难为今之计惟有另派总督或可永远弭患即不然整顿举官招兵及抽地税之法亦可暂时平乱惜信耶稣教之总督在任时所有应整顿之处未及举办因彼时正值国党互争无暇及此领事

所述如此其中孰是孰非我仍不敢言而我所以引禀中所述者以此皆黎君所未知或知而故意不言非引此不足以昭公充耳

一千八百九十四年开来希屋立拍夏奉授革雷得总督该督所定章程周详妥善遵此新章所有八十九年停止之议院复行开议议定之事最属妥善所拟之预算国用簿及审案公堂之类与该督所拟之理财及政治条陈一并禀诸土国政府核夺政府若核准之实足消患于无形惜所上条陈政府不准加之该岛库帑支绌积欠兵饷事甚岌岌政府见此情形自知办理不善亟将该督及议院所拟之章程署押准照施行而事已太晚无可挽回因乱党经业起事遂有去秋之役此乱初尚无关紧要其为首者共只十五人且民人大半不以为然尚易阻止嗣因扰乱之处既广百姓愈信服之上年十一月乱党与官兵初次交绥至今尚未止息英国政府闻信之下立饬扣立将革岛紧急情形报知驻扎土京使臣并饬劝令土廷为革民伸冤不可用兵征讨该岛情形黎君所述我不敢尽信以为实黎君于官信息无从探悉遂以新闻纸所报为凭我非谓新闻纸因偏于某党威专事欺骗故其所报不实惟领事与兵船船主所禀似较可信自乱以来卞领事未尝不与各国领事会同办理该领事在革年久阅历颇深实为各国领事之冠以兵不能弹压反足启每主撤退驻守该岛之兵各国领事均以为然上年十二月遂请土京将兵撤退所有岛民声称受屈之处一并为之伸直惜土京又未照所请办理以致该岛夺争之事犹然未已复开议院之说原定五月兹又改期至八月再黎君所谓五月二十四至二十六数日盛行杀戮此说未免太过其实该岛既乱人心惊惶偶闻鎗声即以为预定杀戮之暗号二十四日有俄国兵与某甲争俄兵先开鎗百姓及回回耶稣教人闻鎗声亦彼此乱行开鎗致杀百姓三十四名耶稣教人二十三名其余皆回回教人乱党乘此抢许久黎特曰抢杀戮之人非即驻守革岛之兵乎

口讼曰是否我不敢言即有之为患亦不甚重因毁坏房屋不过十四或十六间而已五月土国政府求我国政府帮同弹压当饬卞领事会同各国领事为之议和所有万木斯城内之土兵已经被围十三个月城内草断绝几成饿莩至此始得解围惟解围之时耶稣教人死者三四十名土国人一百三四十名该岛消息近日已有转机据余所知革岛政治之坏尚不至如黎君所述至该岛紧急情形土廷若未深悉非英之过也该岛初乱驻土使臣即详报土国政府不独力请设法整顿并将该岛所请整顿之法直告土廷所有禀报本部各情将来送交议院诸君即知其详也英国始终与各国使臣会同商办日日会议和衷共济意见相合其议定办法四一从速复开议院二颁诏恩赦三重行吓雷伯律

四简派巡抚须信耶稣教者土廷已允照办余顷已言之此事英国主意若何并遵何章办理余请为诸君缕晰言之革岛之事政府无与各国分办之意各国在该岛均有利益即与各国均有关系一国分办各国生忌若照黎君所言办法各执己见其意固在援救革民实则为害之深莫深于分办也各国从前及现在所办皆合办也凡各国愿与英合办之处英无不乐从即逼令土国整顿之处各国愿如何出力英国即照此帮同辨理不与各国分开独创办法议员国民除黎君之外欲政府独创办法者当亦不多再照黎君所言英国驻革水师可不听号令应有举动此说黎君若细思之必尚未说毕黎特已起言黎特曰水师可不必听令非余所言非鄙意也至办法余亦以欧洲合办为然惟禁止杀戮英应独任其责

口讼曰黎君之意余竟误会甚为歉仄幸黎君重言申明不必余再赘述惟其所言办法非余所敢钦佩各国素与英合办我若照黎君办法违各国之意不独为害于革岛希国并将震动欧洲全局门黎二君措词虽善而我则有以分说之渠意割革归希最属易事本院内人人颇有意慷他人之慨而又以慷土国之慨为尤甚受惠者固感其德无如此等恩惠非廷臣所宜行也凡遇议论此等事件院内愿起而改划欧洲国界及改绘各国地图者其人数之多我观而异之欧洲各国将来之情形非我所敢预言至革岛究应割归何国商议此事时尚未至未至之前尤非议院所应议及余所述皆据各处所报而言不敢稍有偏倚以惑诸君此事政府办法我已明白言之无稍隐饰其办法既照公法而行亦为革岛利益起见非无所遵循也　口讼言毕门克起曰口君所论甚是余求收回减俸之请


　　土耳其论　　　　　
日人碌堂附

当中古时回教隆盛麻哈麦德之弟左手抱经右手握剑侵非北欧南所向摧陷其文物典章亦足风化欧洲蛮民矣如化学代数推其原始亦现时欧洲得诸古阿剌比亚者是固土耳其人所分其余流也抑土人本非文明之民唐时呼为突厥诗人所谓紫髯绿眼胡人吹即是民也其猛勇骠悍金革死而不厌数百年后侵入亚洲极西适遇回教被其感化愈激发直前迈往之气喑呜山岳叱风云遂亡东罗马帝邦席卷东欧诸国而震撼欧洲于一时矣然彼独知战而不解政治长于武断而于文事故能征服各国同兹宗教然古国民族不知统御之道祗赖同种族同宗教为倚信且所奉教旨峻猛严厉绝少变通不留余地故西欧文物之进不能容焉然其所治诸民族已为西欧文物感化而不受其縻近今世纪间西人以百年为一世纪倡自主之论不胜枚举而国民亦欲助成之乃土人懵焉无知拘泥故辙于是乎有希

腊国独立焉有罗马尼塞尔维为自主之邦焉如埃及也牙利也三茅氏岛也虽名藩属而其实则自主耳又有齐布罗是岛归英人管辖摩先尔耶耶律嗟哥彼那入奥版图而里海黑海沿岸一带之地则为俄吞并矣当千四百五十三年麻哈麦德二世定都于康士但丁睥睨四方意气纵横何其盛也回顾纔四百余年又何其衰也俄皇尔哥拉士第一世于苦里未亚战役前尝呼此国为病夫焉四十余年间病遂不愈今也疾入膏肓而残喘仅延一死期甚迫矣

土耳其帝国所治民族一曰土耳其人二曰阿剌比亚人三曰希腊人四曰亚儿米尼亚人五曰是拉母人六曰亚儿把尼亚人此六民族其最要者也尚有罗马尼人犹太人耶不了人尔不是人等各居亚非欧三大陆其数约二千三百余万人

其在亚细亚之土耳其人阿剌比亚人共一千百余万在欧洲之土耳其人奉回回教者二百余万至希腊人亚儿米尼亚人士拉母人亚儿巴尔亚人罗马尼人等共三百六十万余则皆奉基督教土人笃信回教欲以己所崇奉临异教之人故不免有抵牾也

夫回教之偏除本教徒外一切呼为异端余所知之希腊人有姓曰异端氏者尝问其姓所由来异端氏曰希腊兴独立之师余父实为魁首土政府恶之呼以异端吾父荣焉遂弃本姓而袭用土人称呼且回教之徒崇尚经典奉持尊信苟违背宗旨虽君父不恤故篡弒废立得所借口甚至残虐异教且谓为事神之道其流弊如此若兵士受苦则以为尽心力于神务疆场战死则以为献魂魄于神灵其昕朝所论说未尝曰为国家也为君父也必曰为回教也土人从教则戒不饮酒除吃黑包与水外甚少嗜好然视死如归颇足慑俄人矣迩来采用欧洲兵制陆军雄强为欧洲屈指之一土皇所恃者在此也惜不用诸外战止销磨兵力以靖内讧且残虐异教几无遗类往往延累土皇招外国之干涉不可殚述征兵之制特取自回回教徒然于异教则抽税以代兵役如士官学校虽许异教子弟入学第卒业之后不赐以实职惟附与少尉中尉等之名称耳要之土国军队其精神所注惟有回教不许异教并立也若采用军医或时有基督教徒焉

土人不独斥基督教徒于武官外即文官亦禁高位焉近为强国所逼或有擢为太守或任以簿书会计文案翻译等务然概皆供使役耳各国杂处俗尚各殊彼教徒或失敬意土政府由是之亦势所致也视土廷为彼所征服者则复仇之念一息难忘且土廷之恶政有以速其暴发也列国基督教民声援匪竟无一人表白于土廷亦可为长太息矣

土皇君临此两种民而两种民互相疾视不能容忍故欲满甲意则乙抗慰乙则甲怨傥激怒回民必致国政纷扰废立弒逆旋踵即至如前皇亚不自儿亚尔是则遭弒矣前皇母邻多五世则见废矣废皇愁郁犹在世间今皇所为不忍坐视也若抵排基督教无奈其心之不平何然究其极也至有执干戈而起者于是出陆军以回教徒编成焉以镇压之欲平定其乱反变为攻灭异教指基督教徒之机会而基督教民号哭呼吁疾痛惨怛其声最大欧人闻之警为绝响如客岁亚儿美尼亚与今年革雷得岛之事是已观本月十一日英国日报所录曰于塺的地方在革雷得岛中埠头回教徒暴举烧希腊教寺院而死丧其教徒矣然至今未得实证也意此等日报能使人激怒其声甚大矣土廷屡施善政于基督教民又谋国民之日渐兴盛如今皇亚不得儿哈米多汲汲以国家为忧前十五年朝廷欲改善之法采制度于佛兰西以更正法律又谈法科大学或作刑法或编商法行欧洲善政又兴学制设小学于乡邑以法语为可学遂增入科目之中又前皇母邻多制定宪法开设议会土廷施政可谓急先务矣然收效不甚捷其政治能中事物之机宜者亦与旧法抵牾窒碍难行积衰积弱更加甚矣内之回教离心外之列国干涉而其实势已他移土皇虽能管辖回回教民至基督教徒则有希腊勃牙利塞尔维等保护之蕞尔小邦且视为己国之民以观其利害矧英俄两国亦似有监督之状焉夫基督教民有疾苦之事土廷虽告列国誓欲改善知其不能誓改也回教徒嫉恶之遂扞格不行设致谢列国以免违约之责奈毁斯教之干城何干城指回教[徒]也呜呼处土廷之地位亦难矣哉夫干城不可毁毁焉则有忧匪特无有可代回教徒者若去教徒则皇位危矣倘依赖教徒以为砥柱亦指回[教](众)徒也排斥列国所要求而独行特立奈财力之困之何彼干涉政务者概为土国之债主土国已质于他邦一任其处置而已其国债局实列国委员所监视也除海关税外一切饷源悉为典当彼关税亦为土耳其银行典当矣按银行乃土国库金措办为股分主者多是外人英人居多又有亚儿美尼亚人希腊人而土耳其人股分甚少去年土国政府延误清还本息之期而该银行停止业务政府恐惶狼狈发令弥缝今年税关所入颇寡故该银行亦有戒心焉总理尾吾善多氏英国人也上书土廷云自非整顿内政对外政言即国内政也则不复借金以周土国之急事既至此则当更思基督教民矣夫土国商务一道多是亚儿美尼亚人及希腊人所经纪现君士坦丁堡土京也商业会议所有议员二十四人籍土耳其者仅六人耳亚儿美利亚人最达商情又能兴业若土廷将耶稣教民驱逐国外谁复出赀而养兵士乎土廷处此国步艰难恐誓改行善政慰抚兵士惟日不足矣然其政多姑息故不见有成效也亚儿美尼人日求其行善政而百不举一革雷得岛民搴革命之旗勃牙利人希腊人欲收衰残之山河而复兴其国又阿剌比亚人在阿剌比亚尔劳子人在利亚并谋作叛矣推现在情形其所以为干城之兵士亦至逼于饥渴不得吃包饮水亦未可知焉呜呼乱机已伏惟待发耳欧洲之祸其不远矣乎若夫问鼎之轻重须期之于日后也

　　波兰灭亡记　　　　　
阙人

吾闻之波兰之再亡于俄也俄人穷治倡义之党凡涉疑似稍预其谋者皆解往西伯利亚及靠喀苏山勒令充兵迁波人三万至靠喀苏开垦荒芜无许随带眷属其人皆权爵绅富及为士者槛车絫絫相属于道如驱羊犬田产没于异族妻子夷为奴一千八百三十年三月俄王谕波人自七岁以上凡穷困及无父母者徙置边地初则夜拘幼孩继则白昼夺其年五月十七日有长车一队内置孩提无数将解往西伯利亚展轮之际其父母号哭攀援愿与偕行军士怒殴伤踣地或入车下甘为轮蹂死血肉狼藉填衢溢轨孩童途中仅食粗馒有病即弃置于路既毙其馒尚在其侧乃至禁士民言语用波土音令悉从俄人方言书院学塾咸习俄文时有士子及少年潜聚伟埒那用波土音问答为逻者所执遂科重罪呜呼国之不竞而受人缚轭其荼毒之苦岂可言哉岂可言哉波兰当一千六七百年间固欧洲之雄国也既而内政不修君民上下习于疲软在官诸臣贪惰失职民乱毛起不能自救公私困穷日甚一日至一千七百六十三年俄命甘斯临为驻波公使大出金帛以赂波人于是波廷诸臣皆有倚俄之心甚至百姓欲为俄民者过半是年十月波王卒俄遂以兵强立所爱为波王复与布立密约有波兰王位不得循世及之常王死则令百姓公举如有擅立吾两国共废之等语六十五年波国民乱乞兵于俄以遏寇虐俄兵乘势入波焚戮甚惨是时波兰孱弱已极廷臣皆俄所命俄以波百姓尚多固结阴以贿结其豪使各相贰波廷惩兵乱之事下令凡士民聚会讲论政学者皆禁之民气益衰一千七百七十二年俄奥布共立约分波兰地俄得一万九千八百方里奥得一万三十五百方里布得六千三百方里强使波王上书献地求和所余之地仅四万二千方里而已土耳其特倡义师遏强扶弱旋为俄所败欧洲诸国皆惧俄威惴惴自保无复有过问波事者一千七百八十九年俄与布廷私议欲尽灭波兰免至遗民蠢动九十三年率兵八万压波境波弁哥斯基乌锁起义拒俄不克遁至意大利九十五年俄奥布再分波兰地逼令波王逊位许岁给银二十万以资食用官欠债项悉为代偿波兰遂亡及亚历山德即俄王位噢咻波民沛恩施视俄人有加一千八百十八年三月亲至波兰辟议院谕于众曰尔国先世本有议部今所以复设者因尔民智慧能识大体故以此权相吾非不欲使俄民共循此例奈粗忽愚顽不敢遽授以柄也波人悦其言深相信爱时俄以柴洪石为波兰总督监理国政而王弟君士但丁公为大将军镇守其地间一岁再聚议波人诉曰吾等徒列议会而权不少假惟大将军总督之命是从是受欺于王也不省又废波人新闻纸馆无许印售波民之充兵者亦皆散归波兰全土既归三国版图及拿破仑起于法尝许其波人自立称华沙侯拿破仑败各国大会于维也纳议定为王国以俄帝兼之其后波民屡怀再造一千八百三十年至三十五年一千八百六十三年至六十五年两次倡义血战频年或以将帅失机或以军民不习或以众寡悬殊卒被强俄摧陷廓清废波兰总督为圣彼得堡直隶波兰再亡

论曰俄之鲸吞蚕食诸国以自广大虽由兵力抑亦有权谋焉或尊其教门以诱之或结为婚姻以伺之或通其权贵以胁之以此道墟人国者匪一姓矣波兰既内政不修积弱滋甚家有狐鼠乃欲倚虎狼以自壮乃至择肉以食始相顾失色无可为计谥为至愚不亦宜哉大地兵气日结日深好仁之士倡为公法学冀以大义遏强暴扶弱微余观俄布奥三国结无道之约出无名之师瞷然取二十四万里之地而瓜分之诸国袖手莫敢谁何乌睹所谓公法者乎不图自强而欲庇大国之宇下藉他人之保护呜呼则足以速其亡而已今夫邻俄之国若瑞典若丹麦其地其民未有以逾于波兰而至今岿然尚存然则波兰者其亦自亡而非俄之亡之也

　　过波兰记　　　　　
日人阙名附

呜呼波兰今日大局已去方其盛时版图恢广实出现时法国之右矣传云昔陀纽务河边有兄弟三人在焉伯曰鲁西仲曰查克叔曰礼克有灵鹫导兄弟各移其居鲁西往俄查克之伯很美亚而礼克到波兰遂为该国之始祖历数代至九世纪礼克之王统绝矣其后或国民相议立王或贵族交立互争权柄各不相下弊风渐炽至十六世纪戴法五很利第三世即王位自是国本渐动且日士笃宗教大行国中而希腊教徒为其所虐逼害太甚诉冤于俄国请其保护俄国遂开干涉波兰之端自是之后与波民开端启衅几无止时俄国雄志利用此术矣而波兰内以争宗派之异同争贵族之权势外以俄人土耳其人鞑靼人国势陵夷衰颓莫挽俄皇亚历山米波威地之时夺波国太纽务河以东各地然波犹一独立之国也方十八世纪中叶波兰乱机纷扰无能统治俄皇伽挫林二世常蓄雄心窃有所谋值波兰宗派之争以千七百七十二年与普鲁士共谋分割波兰越九十三年又相与割夺波兰之地当是之时波兰义士哥斯秋士哥率志士与抗而势力不敌至九十五年为诸强国所分割而波遂全亡矣俄夺国土最广奥国得人口稠密之地而普鲁士得商业最盛之要府呜呼邦家之亡每始于请援外国波国之亡惨不忍说俄人素蓄此等机智今之引外强为援者可知所寒心也普鲁士既得波兰旧都而欲移改其风俗拮据苦心未能酬志及法皇拿破仑侵欧洲之时大变境界然不久而复其旧矣当一千八百三十年波人欲脱俄国之轭而思背叛焉俄人严镇压伏禁波人用土语废其大学波人怨泣深恨彻骨越千八百六十二年波兰又乱最为剧大俄欲征兵丁于波波人恶之故有斯乱也举国皆为乱徒而西欧诸国亦为波人悲焉然而无援之者波人明知难操胜算而犹抗俄人以为杀俄一人犹是所以忠国也越至六十四年春为俄人所亡置守土官治此墟国而于其法衙官衙学校等处禁用波语而悉习俄音波国旧日语言不得复用俄人欲移其风俗也波兰之人性质慧敏黑瞳短躯似东洋各国人物长于音乐语言及机器等妇女最为秀丽然亡国余民累累如失路之人妇女之徒目见俄军肥军轻裘双肩生风则以得作其室家为一生之志愿矣夫涵养生民志气在襁褓之中者实为妇女之天职也然其志想既已如此何怪其亡国覆社为人奴隶而牛奔马驱于行路哉吁此亡国疆域昔时广大居法国之上今入俄属者犹有八百二十五万生民而其国语且不得用于应酬谈论嗟嗟岂无有一二志士生于此间而发奋慷慨者乎何为其腼然也噫波兰今为俄国捕吏之役耳昔日王宫今为捕吏所屯旧时政厅今为总捕之署满目荒凉波人无暇自悲而使行客踯躅长途涕泪满臆波国何意一至于此乎曰波兰贵族大官尝虐抑农民农民不堪讴歌俄国新政而不悔也悲夫新政之苛如此则旧时之猛政亦可想见矣抑农民者国之本也为国者可不思哉余过波兰之旧都而见俄所施设始知捕吏之尊彼五洲列国苟欲弄威福于苍生之上者曷弗去之波兰为其捕吏也

　　巴西风土记　　　　　
日人阙名附

日本移民公司某君尝抵南美洲亲视察伯拉西儿国风土而回语人云该国面积六百万方英里人口千四百万有小州二十其国行共和之政现总统为谋路易氏首统共和党政党分二其一为立宪君主党现值共和党执政权之时此党人等多居国家枢要之官分知各州其权颇重俨然成小总统之势内轻外重之弊致此也从前本为君主行王国之政中叶以来变法为共和之政立宪君主党本多该国贵族兼富赀产以渐进为宗旨现虽在失意之中然其势力亦有隐然不可侮者焉其国语言用法语用葡语虽英语为地球通用之语而却不通行此国也故欲一游而抵于此国者须操法语或葡语其风俗似葡萄牙国人男女风采骤见如葡国人及细观其情形则知衣服学法人饮食学葡人也又颇尚豪奢首府里俄的耶昱楼居室悉为石造殆有游法京巴黎之意及进房屋之内则其不洁不可言状又有一种可怕之风土病曰黄病故该府居民家有富赀或官吏等则多往桑母距首府约四英里空气清洁每日从此地至首府了公事之后乃复回焉故虽各国公署领事馆等设在首府之中而其领事则每日从桑母到首府以办公事俗好彩票即吕宋票之类国家亦不禁止且加抽其税或国家自为此举从俗尚也国中尚无兵备非本无也虽有犹无也何也以未尝见有宜备之外患也前七八年与邻国巴拉改相然未可以战争视之所谓兵备者唯有常备军数队及军舰数只至警捕之事亦颇完整焉其产物以珈琲及烟草为输出品第一藉英法及其它诸国船舶之便输出外国首府之中虽有造船所然未有船舶可以资利济也又该埠有纺缫局七八所铁路数条而该国政府管其中部铁路现时欧洲移民于此国以意国为第一葡国次之德国又次之三分而有其二者意国也从事农业如种植珈琲及棉等属意国人居多葡人多在各地埠头搬运货物德人则多木工瓦匠等德人长于工匠也各国移住在该国之人数未详唯于桑火儿州约七万余日本人抵此国者极少今将移千五百人于该国已有夙约也此等之民到该国之后总从事农业即种植珈琲也种植珈琲法颇简易其功亦不似布哇种糖类物之劳该国南部多产珈琲棉在北部则多产糖烟树胶在中部则产金及金钢石等然以珈琲为该国产物第一每输出之于欧洲各国也我日本宜输进该国之货如米及杂货必有利焉该国本以为金币为制币近年以来其政府屡滥发纸币于是纸币之与金币差其价格而不能画一其弊颇极矣

　　朝鲜敝政论　　　　　
英妇德人比拾附

迩来旅居中东之人稍识时务皆以高丽为东方战祸之根此语良不诬也余别高丽一年今返而见其所改之政有数端焉一将日本之权势革除凡高丽遇有要事日本不能擅理二屏绝英国借箸之谋三大增俄国权势四洋关总税务司以西人尾路委布郎充当其职其它则为人所共知者姑不具举高丽时事孔亟力图维新此其要矣乃不肯舍己之短取人之长而学之且民当困之反重收其税名为抑制日本实则自累其黔首矣英国自行退避概不干预其政事然使英国计永不磨砺其斧斤于东方则此举诚合洁身之道若今日之英国祇求自顾窃恐独立无偶难免祸生不测耳现派钦使驻高丽者则美俄日三国法德二国则遣领事驻札而英国虽有遣总领事官之名而无遣总领事官之实以驻中国北京英公使而兼任其职也此等有名无实之邦交虚与委蛇究何裨益适足令高丽之政治日就颓废而已故高丽当国势维艰之际高王未尝求计于英使自一千八百九十五年正月高丽脱其藩服于中朝之后英高交涉之事必经驻中国北京之公使酌夺高王自觉不便屡托英官设法免此隔膜而事终不就于是高王亲自晤余三次申明交涉不便之故又谓彼既为自主之国应有驻境之公使苦求余代其转达英君主暨外部大臣其翻译自进一言曰我王之志甚切也吾谓彼以礼相求宜教各上国之公使俱带随员护卫官限以十人为额使高民知其为外国钦使足矣今英国使署规模狭隘而又居于鄙陋之地视日本之钦差则有亲兵二百俄国之钦差则有亲兵八十相去远矣英商大失利权于高丽固不待言若官权则惟有洋关总务司一人是可见英人孤悬无助也至俄权之增长势如旭日高升炎炎可畏矣高王已寄居俄使署将迩一年今所愿返驾者惟新建之王宫此新王宫为俄官献策所建以防贼党之暗害于是向有之宫室皆弃而不顾局外之人皆以为俄公使如此周旋高王必尽心为其筹划新政矣而岂知竟出人意外哉兹者高京汉城与外人交涉之虐政其咎仍归与列国公使俄使威喇君所操之权外人实难测其居心也俄使虽汰除日本之权势然毫无所补于高丽俄使之意显然不愿高丽有所振作且当年日本代其议改之政今皆毁而不用是以高廷之恶习其焰复炽得宠之大臣卖官鬻爵绝无廉耻豺狼当道狐鼠横行其最宠之人俄文翻译官也近被人告发指其贪婪受贿之事乃高王不加之以罪而反升用为学部副大臣其亲幸小人可知矣高王浪费国帑臣遵旨加抽出口之参税藉收巨饷而充府库百姓岂不敛怨者哉昔王后被害之后贼臣奸相侵夺王权王位之危有如累卵又受制于王后之近臣进退维谷嗣日本往平其乱常迫高王去邪崇正革旧维新高王荒惰性成终不乐从乃日本心力相违畏俄之强忍辱而退于时高王尽脱昔日之危险自以为安于盘石且恢复祖宗之旧业故南面独尊蹇然自足加之性好谄谀凡奉承意旨者皆蒙小惠故若辈得与其逃难之命妇贵人等私鬻官爵而结下僚甘言之最易入耳也是以奸佞之臣皆得大权而高廷之政遂不可问高王之近臣宾客内戚尽如乞丐屡恳高王赉予金银或全倚之而瞻养故高王每年入虽巨而贫乏甚于小民且高王尊同国主而弱似婴孩宠其谄媚之小人置国处大局不顾贻害百姓莫此为甚据鄙见所及若不将其父子之君权尽削则高丽必无平治之机矣高王常将无辜良民行妄监禁又将最恶之人升为宰辅新选部臣之中竟有曾定杀人之死罪者今则用为刑部往者行刺高王其主使之人或即此人也至卖官鬻爵之弊竟有新官受职未及旬日连升品级其公忠报国稍被奸臣劾奏立即革除举国政事视同儿戏高王既刚愎自用又无治世之才其所宠任之人类皆不称其职惟日事谀摇动朝廷施其奸诈或受外国之贿赂而为内宄暗害国政阻行新法高丽之祸其可胜言哉

威罢君曾旅高丽十二年此乃俄国之能员也前此高丽君民皆亲爱之旅高丽之外国人亦皆敬重之数月以前此公所操权势诚有益于高丽惟数月以后忽然变志耳迩者高王亲小人远君子监禁无辜简派头等钦使而往欧洲添设兵差而耗国饷此皆威君之力所能压止开导者乃袖手旁观自安缄默岂威君有所指陈而高王不听遂置身度外耶然有所指陈高王未必不听而外人亦无不知之想必因其本国授意故乃如是且前闻俄廷有人阴劾之今知确有是事故令威公甚难为情此事若确则俄国或计不复干预高丽国政之事抑以为高丽所得于俄者适足为后日自缢之绳故俄姑置之使后日高丽大局有何败坏与俄无涉也不然良能如威公既得高王所倚重乃不复进谏一言实令人莫解也高廷初欲延请美国武员教习军务因嫌其薪金太昂转请日本兵官为教习后号令不行高民莫遵约束日官无奈自退于是高王求俄人为军务教习十一月初旬共有十一人应召而来居于王宫之侧另有武员一班为首者乃参将报树亚打昔曾随俄公使而到中国北京者是时与其僚属同到高丽另有副将士斜路必士姬带同参赞一员居寓城门之外此人未有实职或谓其奉俄廷密旨而来者又有俄国银行主一人余以为即俄国户部大臣之犹子也近日在韩京逗留数礼拜之久探察高丽饷源又俄之钦使随员内有贵介子弟三十七人又参赞翻译等官七人该贵介子弟课学甚严日与西宫之营兵同遵训练又随其教习官齐步行街上击鼓持鎗高丽之陆军限额四千八百人在韩京者限额一千二百人分守各省而新练之军预挑八百人为高王之羽林军发令者则为俄人俄国又送巴但来福炮三千尊与高廷自此以来高丽新军所学习者皆此器也其实高丽有额兵二千人即可自卫今竟用至六千人大有耗竭饷源之弊原议尚欲增至八千人教习官一百六十人然无论教法如何高兵既藉俄人教成自必遵俄官号令且高丽屡怨怒日人若一旦与日兵交战其事或亦可观报树亚打现无职位安置未必能自安于命因统领兵士之权本可归此人之手也以前此之事而论俄国深谋远虑若非为势所迫从未轻举妄进一步虽然高丽之势如梨熟然必落于俄人之口然吾料俄人静以俟之必不摇动其树也及至梨熟之日常人所料之事必应而英人在高丽之商务必亡矣至为高丽民人计吾愿高丽不如变为俄国之省属但为我英父母之邦计吾不忍失此通商大市也俄国蚕食而得之地皆图振作而求实利其待土耳其人高加索人西伯利部之人莫不如此吾尝见有高丽人一万六千在西伯利部濒海之省无分畛域俱有教育是俄之所长也虽目前我国全不过问高丽之政事而商务之利权要不可让人把持今我英祇有总税务司尾路委布郎一人独力维持国体则其权势亦微矣布郎君初作律师次来华充英领事之职既而为北京英公使署之参赞大臣历任已久转充中国洋关之税务司三年前华总税务司吓德由香港九龙关荐往高丽是时高丽立约通商三处口岸之税司则为英人恨的君柯埃旋君柯士伴君三人分任之而布郎君则在韩京总管其事高丽赋税之中以英商所益者为最其洋关之八每年增多收税之费为百分之十于是国饷所倚赖以关税为关键也诸公经理高丽税务之后办事精细通融英国故赖其功而高丽劣员亦感其惠此任极其重大非归在我英人权内则不能支持也日本初得志于高丽之际几为彼彼扰乱幸而诸公办事英明始破日人之狡计也其次危险莫如将此权柄转入俄人之手则英商之利权必受重伤矣俄公使威罢君向来亲爱布郎君曾蒙其数月转助惟自受俄廷私嘱之后虽未遽弃其前好而冷淡之形颇着色相矣

然而犹可差强人意者尾李委布郎君之职位毅然独立吾甚诧异故特举而论之也尝闻一高丽人曰铺一张豹皮于布郎总税司之椅以荣之因其为国中之第二人也此事虽未必真确然亦足证高国君民上下悦其称职矣高国之赋税曾经乱而不整当时人皆以为其国饷空乏断不能延过一千八百九十六年七月而不另借新债布郎君意扶持高丽高王聘之为管理国饷布郎君即承乏但不肯受分毫俸禄一千八百九十六年七月奉高王命将国饷进支数目登诸官报使国人皆知布君善理国饷能独出庸众也且理饷之任极难由于动支浩大不独高王宠幸之便嬖浪用无度而奸臣污吏等又从而中饱贪婪无耻乃高人技术之所长管理国饷之人纔将一项未能清结即有二项迎面而来不容稍歇息也虽然如此难事布郎君自有善法调理不数月之间皆能整顿求支公项之单密如飞蝗倚国而食之人多如饿虎俱支给停妥另各省之饷亦代为筹备凡国中尸位之大小官员限于每月望给俸并无逾期所有公家楼宇道路无不大加修改且事事小心以防虚用其数目无不明晰绝无苟且及至一千八百九十六年七月不独国库不空且能每项支银一兆员以外另存五十万员于国库也管理国库之官意谓高王赐之全权二年之久可使高丽国库裕如既不再贷新债且可清还日本之旧债也第举国臣工类皆贪庸陋劣专图私利而又极力诋毁抗阻通商税务之法高王昏懦曷有济乎复屡有人谗间高王更欲易此理财之客卿若一旦革退则另举他人不独英国之利权失而高丽之饷亦竭矣又有高丽大员对吾曰谗间者非英人必俄人矣不知英国视高丽如敝屣毫无姑息也尾李委布郎君为朝鲜总税司兼管理国库皆有暗力抬举英国之利若为英国计吾诚愿谗间布郎君之谋终不行也虽然高丽不能自立但如此富润之国终归俄有而兵不血刃殊非吾所及料也大约日后俄军驰骤之际日本或稍抗阻其车轮之迅速此预先推测之事恐鲜能适中耳

　　欧洲六大国纪闻
欧罗巴所谓六大国者英俄法普奥义是也近缘土耳其叛民未靖而俄人欲乘内乱恣其蚕食之谋藉词兴兵战争方始英法诸大国曾已极力排解而终不能罢兵息民今战事方兴兵连祸结成败利钝非局外所能逆知者也近有西士藉六大国之地土属[疆](强)民籍兵额军饷国债等数详列报中意在较强弱衡大小觇贫富亦寓皮里阳秋之意因照译备录以备有心人之采问焉　一疆土以俄国为最大计地方二百万米路奥国次之二十五万米路普国又次之二十一万六千米路法国又次之二十一万二千米路英国又次之一十二万二千米路义国最小一十一万八千米路按外国一米即中国三里三　一属疆以英国为最大计在各大洲者共地方八百二十万米路俄国次之在欧洲者为多计地方六百五十万米路法国又次之四十万米路而奥普义三国无属疆　一民人以俄国为最多计丁口七十三兆六十一万二千六百零二名普又次之四十二兆七十二万三千二百四十二名奥人又次之三十七兆七十万名法人又次之三十六兆十万二千九百二十一名英人又次之三十三兆四十五万名义人最少二十七兆四十八万二千一百七十四名其属疆民数则以英为最计丁口四百零四兆有奇俄人十三兆有奇法人六兆有奇　一兵额以法国为最多计一百七十五万人俄次之一百六十万九千人普又次之一百二十八万三千人奥又次之一百一万三千人英又次之八十八万九千人义为最少八十万七千人凡此皆陆兵额数也然兵贵精不贵多普虽次于法俄而练兵士之法为极善兵力虽逊例得招募亦足以自雄也故论者为普强于法俄奥则次于法若义国则仅能附楚楚兴附汉汉兴耳英国亦仅亦助人而与义国又不同其国孤悬海外我薄人无人薄我水陆守御尚足自固籓篱第难擅长于攻取耳然当拿破仑王法国时雄长欧洲英人屡为所败而卒能会与国饬雄师斩将搴旗埽尘灭掳其主以归自是数出数胜未尝不足以自豪第以属土过多各处分拨巡防未免兵力单弱计陆路之兵士之可以调往他国仅七万人耳此英之不足比较于法普俄诸国也至水师兵士之精锐铁甲战舰之多则五大国皆无有比其雄者计英国铁甲战舰五十艘头拔冲锋铁舰二艘火轮战舰三百艘帆船一百七十艘水师健锐兵士八万一千四百四十七人法次之铁甲战舰三十八艘水师兵六万人俄又次之铁甲战舰二十六艘水师兵二万五千人奥义二国不相上下战舰则义多于奥兵士则奥多于义计铁甲战舰奥十四艘义十六艘水师兵士奥万有一千人义惟九千五百人也而最少者为普国仅有铁舰八艘水师五千五百兵而已不足以争雄于潢海楼船间矣　一水陆兵饷以英国为最多计本国属疆合共四十二兆零二十万磅法次之共二十七兆六十四万磅俄又次之共二十七兆六十万磅普又次之共十六兆一十五万六千磅奥又次之共一十一兆零四万磅义为极少仅九百一十二万磅耳按外国一磅约中国三两四钱六分　一征收税饷法人为最本年可得一百零六兆磅英七十八兆磅俄七十兆磅奥六十三兆磅普五十九兆磅义五十三兆磅英之属疆与本国征收之数同然则英国内外合征一百五十余兆磅是又甲于诸大国者也　一国债以英为多合之本国属疆共欠九百七十二兆磅法次之欠九百三十六兆磅义又次之欠三百九十五兆磅奥又次之欠三百八十八兆磅俄又次之欠三百六十一兆磅普国名下止欠四十七兆五十万磅合之合众各国亦祇欠一百四十七兆磅耳此皆就西历一千八百七十七年核计即中历光绪三年也因照译成篇以新听闻幸勿以碎为嫌耳

　　论法越与英缅大势
越南界滇粤三省缅甸界云南西境兼及前后藏界两藏者犹有两藏为之障蔽而界滇粤者则不啻堂户之有门庭入乎门庭而主客之势尚成对待苟入乎堂户而主客之位必至溷淆矣方今海禁大开言时局者则曰中外一家讲信修睦无所顾虑议约具在度彼西人不能妄肆诛求中国以保泰持盈为治既得长享太平亦复何事然道光季年粤东和局既成自是而咸丰之季同治之初两次修约中外交涉之事宜无不备乃当时议成仓卒徒以休兵息民弃仇寻好为念事机之伏而未发显然动问于邻国深虑议复龃龉未免隐忍不言且秉钧者亦实有见不及到之处故于中朝之藩属如与外国立约通商应照何例办理尔时曾不一问也不然法人之在西贡与英人之立埠缅甸事非在中国条约之后何不置一谓耶中国之属国与泰西异泰西自有体统其于所属无不设官置戍代治其事甚则属国之君本由本国支庶分王其地大小相维联属一气往来情文烦数亲密若中国则册封朝贡之外别无踪此亦秦汉既改三代之制封建不复所存之属国皆边徼蛮方畏神服教愿隶附庸其势与封建亲亲者不同是以相沿若是而不能以泰西国俗例之也属国之事既不与闻则属国与他国交涉于中朝亦无关系约中不载职此之由孰知今日竟将归咎于前此之忽耶夫越南与缅甸一也英与法又一也两国皆欧洲大国强富不相上下乃其君若臣之长驾远驭谋深虑远则有求其同而不得者偪处海隅渐思内拓阴谋诡计尝试多端致我中国顿成欲罢不能欲争不得之势岂当日之所料哉尝就南洋大局观之其在海中诸岛为澴西国东来逆旅者始勿具论第以越缅等量视之英之于缅由得五印度渐辟而东设埠者几何年法之于越由通道南洋之后取人所弃以为自建埠头于此较胜于争占他岛得失无常踞西贡者又几何年于是中国边隅兀然两大势均力敌异日必有南顾之忧乃英居缅甸并不窥伺滇边且自印度而东横隔于北面者厥有雪山英人从不谋越山界进窥两藏是英之与我交好弥笃不萌翦我属国之意且若以设埠缅甸者保护印度其余无非望也法人不然二十年来无日不思由越通滇来越之不能战而强立其约乘中国之未及问而指定非属遂以西贡为根本进取海防席卷全越灭人之国夺人之地清议在所不惜公法所在不顾设非欲得滇地通商攻取矿金以牟大利区区越南何必志力果至于若是然则并英法论之其谋国不同而交邻之谊有厚薄也虽然法得全越固非以越地为止境将觊觎于滇中且将联络于缅暹矣而法人所为英岂有不知之其能常作壁上观耶不为壁上观则恐法之得志于缅暹而威先发以制之吾知缅之通滇路更径直必且计出于此是以我之滇中为两国互雌雄之地矣斯时英即欲无负中国之交而事势迫切亦不遑顾其是非曲直也目前法志猖狂而英情淡泊然观英人高奋云一论则知彼固有人焉早于法之欲取越南而远计及此噫滇中之局岌岌乎殆矣曩者英有探路之人马加利随从印度兵缅甸土人由缅入滇及腾越而难作遽至道毙中朝惴惴恐中英自此启衅不意书函往复允周恤而遂乃罢而英人于通道滇中之事亦即中止滇境荒远猺蠢悍一或相强起祸端诚知甚难而姑置之也今法人不避艰险欲着先鞭若使大逞其志则英之居缅以保印者遥为所制而大受厥累夫岂肯低首下心不与立先入关中之约也哉夫欧洲国土英小而远于南洋则大势在英高奋云所算中国每岁出入口之货价与夫越南西贡海防各处商贾货墩数皆英人得其大半法商在华百分利中仅得三分之半云云可知法之忌英匪朝伊夕其由越以图滇无非欲分英人之利而已法起而英必随之呜呼滇其危矣哉
 
　 
卷十七　地舆部二　各国志

　　中亚细亚地图考
中亚细亚之地至辽阔也蒙古满洲日本高丽在其东安南缅甸印度在其南土耳其阿拉比亚在其西俄罗斯在其北如人之肩背股肱崭然截去只存大腹膨膨然又如巨灵挥斧东画天山西尽黑海北截阿尔台山南断恒河以成中亚细亚之世界若以度数论之起中国北京经西二十五度止八十度东西计长七千五百里起纬北二十度止五十二度南北计阔六千五百里按图中所有诸国部其东境若蒙古之科布多若新疆之南北路其南境若后藏若葱岭之加湿弥罗若印度之北界若阿富汗若俾路芝北境若俄属游牧诸回部若基发若阿霸科尔诸处其西境若俄土之界若波斯诸处此总括舆地而言之也若衡量权力其权均力敌者有三大国中国而外曰俄曰英不啻欧罗巴之有德俄英法奥意六大国各不相下其力皆足斡旋时事丹荷瑞比自鄫无讥土地不足以自存奉大国之令惟谨会盟征伐必以师从亦亚细亚之日本高丽安南缅甸比也中国与俄英之边界交错于中亚细亚如风水与石相搏必致相激过此数十年恐疆场之间难免多事中国近岁用兵西鄙规复新疆诸城英俄共争土国之政势亦相逼皆有戒心酿变更远中国与俄英事关疆界间有一国处乎局外者惟英俄争衡小亚细亚无与于中国俄人睥睨黑龙江无与于英人此外则壤错犬牙遇事则牵连而及其隙不必果自我开也即与属部构兵措置之间殊多阻滞如中国克复喀什噶尔而议索伊于俄是已按两国此间之界俄人以意为之画黄色以为识别竟将中国所辖天山北路伊等处暨土尔扈特游牧之区阑入境内计据东西九百余里南北四百五十里当咸丰十年十月初二日　恭邸与俄使伊格那替夫所立续增条约云西疆未定之界此后应顺山岭沿大河之流以及中国常驻卡伦为界又载自雍正八年所立沙宾达巴哈界碑之末起往西直至斋桑淖尔湖云云核对俄人所用法文作往西南并无直字字样图中所绘黄亦向西南斜行想系汉文误刊至所载自此往西南顺天山之特穆尔图淖尔南至浩罕边境为界云云乃查洋文则云自此往特穆尔图淖尔南面之腾格里山亦名乞里吉思特阿拉淘山又名天山南路顺此山以抵浩罕之界并无西南字样按腾格里山即天山之别名列嶂重重升高横览如波之迭必须确指某带之某山斯为有据不得浑之曰腾格里也所言阿拉淘山近在特穆尔图淖尔湖之滨而所作黄色界距阿拉淘山相去二百余里自相矛盾大率类此

若就顺山岭大河暨常驻卡伦为界之言指其地而实之则自斋桑淖尔湖南至塔尔巴哈台山所点之虚迤东之处长约三百里阔约一百五十里皆应附入中国版籍又自赛里木泊所绘黄之界忽折向东据理则仍向西南至特穆尔图淖尔南面之阿拉淘山沿其虚以向西南如是则伊亦在疆域之内无俟烦言而俄人不欲举地来归忽东其界遂使岩疆赫赫沦于异域然而前约具在何难执简与争又按浩罕当　恭邸与俄使修约时自为一部迨光绪二年俄人乘其内乱以兵取之定其地为省易其名曰弗尔干距喀什噶尔西境二百余里商旋取道是间越葱岭以达喀什噶尔亦往来之孔道也今俄灭浩罕之师久见告矣则前约以浩罕为界之言尚须更定他如新疆之西南境葱岭之间有中国之回部曰塞勒库尔扼新疆印度之冲近日新报谣传俄人将以兵取之果尔则新印门户之筦掌自俄人既司出纳之权兼征商货之税英商坐困俄享其成之厚我之薄也当西疆未复时英人曾与喀酋议定通商约以绒呢易其羊毛运贩之路则由塞勒库尔而葱岭而和阗而叶尔互市有年而俄人不知也后以俄商运呢销路日绌疑而察之尽得其实故欲取塞勒库尔截其商路而以重税要之如是则英不克与俄争中亚细亚通商之利而俄与中国商路纵横四通八达其孔道之最著者曰阿克苏曰叶尔曰乌鲁木齐曰巴里坤曰塔尔巴哈台曰科布多暨乌里雅苏台以及车克图通库伦之路而黑龙江爱根诸处商货尤辐辏焉又按印度之西北有国曰加湿弥罗介乎新印之间迤南至尼婆罗西界雪岭连绵八百余里为英专隶之区与中国接壤顺塞得勒止河涧之流以达西藏之马拍穆达赖南过雪岭七八百里至尼婆罗国亦名巴布勒国向为中国贡献之邦岁久不至近闻复请入贡殆威德所布足以畏怀之欤又尼婆罗国之东界有地专隶于英曰昔吉穆与中国一径相通长仅百余里过此则入蒲昙国境为雪岭之南麓北连西藏其国有英官为监与尼婆罗同夫英人久得印度虎视西藏而迟至数十年不出雷池半步者以雪岭之阻天为之限且倔强之国错出其间也

英之控驭印度也逞其兵威重征赋税印之君若臣畏之奉命惟谨然非心服也如巨盗入富人室珠玉金帛任其攫取莫敢发声以其刃加于颈也英人虑及于此恐兵临西藏腹地空虚列国诸君长必以兵蹑其后而掣之肘非惟西藏不可得即印度亦不能有矣俄人知印人非不欲甘心于英以泄隐恨故尝遣辩士阴说之英觉之伺察綦严防御加密益置西藏于度外绝口不谈而俄人转不能忘情于印度以阿富汗国实为印度之屏蔽俄阴结之使附于己撤英人之藩而英不悟也当同治八年英外部商诸俄驻英使凡两国属地在亚细亚者应议定分界之地免疆场之争驻英俄使回报本国随奉俄相加支可夫复书示英外部而以阿富汗为界之言卒无成议盖俄欲以阿富汗为界英则欲界以阿霸科尔按阿克苏河之北为阿霸科尔国附于俄南为阿富汗国附于英英欲界河北俄欲界河南皆进尺得尺之谋也阿富汗近已左袒于俄有疑英之心随事易生嫌隙恐开兵端已有数事今岁阿富汗族散居印度西北之开拍尔岭者不服其王屡入印度境内为盗英人出兵攻之遂稍侵阿富汗之边地所以构隙者一也前五六年阿富汗王色耳阿里欲立爱子阿伯都拉为世子请于英弗之许且欲立其当立者曰雅库伯坎以杜日后之争盖有鉴于前王督斯特马合麦德也当阿富汗前王督斯特马合麦德临殁时嘱其诸子曰色耳阿里为吾所立汝辈翊戴之当如吾在时众俱唯唯乃骨肉未寒起而争位者比比矣今色耳阿里不惩前失踵行舍嫡立爱之举倘英人因而立之是召乱也坚持不许遂致失欢所以构隙者二也前王之世尝以饷匮为忧英国不时济之又赠以军火器械倚以自强近则逐渐不予所以构隙者三也又当诸子争立时英人作壁上观色耳阿里曰英与吾父为友国予蒙难而不一救是何怨也抱憾至今所以构隙者四也又二年前英人筑炮台城于俾路芝境上适当阿富汗之边界英以其地为通印度之锁钥建此则英掌其筦意无他也而阿富汗王疑其逼己将有兼并之谋所以构隙者五也有此五事则英阿之交愈离是速其合于俄也

刻闻英国传檄阿富汗谕其以事俄之心事英否则愿与之会猎境上敢请师期英俄之争阿富汗其决于此举乎英于斯时如莫敢与较或拱手让俄则俄之威令得以越阿富汗而加于印度矣英失印度之权不过欧西一小国耳何能抗俄以卫土土耳其之地跨越欧亚两洲今为俄所挫割地请成所属亚细亚之卡尔斯阿达亨巴统三城已为俄有失其险塞不克与英连兵断俄人里海之路且巴统地临黑海水陆交冲商货络绎转运入波斯者不绝于途土榷其税为岁入之大宗兹既改属税亦输俄俄驻波斯之使与波斯王议开铁路自俄南考克斯山起造以达特赫兰俄当得地之初即议筑路通商足征急于功利有如性急人餐熟粥不俟其冷搅以箸而吞之也又拟此路造成更展而东以达阿富汗西北境之赫拉特再东以达卡布尔过此则与印度已成之路合而为一矣又按同治十二年波斯国王游历欧洲止于伦敦有承造铁路寓英之德人名雷特尔者与波王立造路之约迨波王归国俄人沮之事遂寝不欲英擅其权也近闻英人拟自地中海营造铁路沿土之双河以达波斯而印度而中国如是则通商之路更捷于红海矣双河之役将次兴筑数年之后约可告成第恐俄人所筑南考克斯山铁路先期蒇事则此路胥归无用中亚细亚通商之利舍俄其谁归乎考之中亚细亚地形类盆盂之底四周皆山中为平原水尽归之盖上古之巨浸也厥后最低之处为泊为湖为海而平原出焉余潦受日之热水皆化气咸质含于泥沙土瘠不毛遂成戈壁近山之地人垦为田稍远为游牧所居水草是依即史册所称行国行部也分隶于中国俄罗斯俄人欲变荒寂之所为繁富之区大营铁路以及通商造成之路以越乌拉山去今二年虽与土构兵饷绌民疲而此役不息距中国之塔尔巴哈台城仅四千五百里仿美国造路之限日一英里较之至迟数年即可相通至于俄人电之设北至车克图西至伊东至黑龙江几遍于中亚细亚既捷其路复迅其音举措仓皇不可终日岂有所迫而然耶何若是之亟也

　　论亚细亚各国
亚细亚一洲北尽北冰海东尽东海南尽南洋及印度海北尽诸回部及黑海以五大洲计此洲最广亚洲居全陆地三分之一也中国在其东南连络十余省土产富饶人民以四万万计为亚洲最大之国其西北则为俄之高加索西北利二省然俄地在欧洲为多兹不具论其次则为日本国有四大岛曰长崎对马四国九州岛近颇习西法技艺精巧贸易繁盛其余琉球小吕宋越南缅甸暹罗俾路芝阿富汗波斯孟加拉国亚剌伯皆不之逮盖小吕宋日渐穷蹙琉球则属于日本越南暹罗则见欺于佛朗机其余诸国微弱居多良可慨也然近来暹罗王精明强干振奋有为思行自主不甘受法人之辱于是国中政令莫不维新且亲出游历以资考镜欧洲各国无不钦之敬之法国反为之屏蔽与暹立约永不侵犯并不许他国侵犯由是观之不亦差强人意耶然吾昨观日本今观暹罗而不能不有慨于中国也日本为亚洲之岛国未甚强大近效泰西之法曾几何时富强立至我中国反受其害暹罗虽不及日本而其志则可嘉也中国地势广大受欧洲诸国之毒忍气吞声绝无振奋中东事后颇知变法而成效尚未可兵事废弛海军单弱遂为外人轻视德占胶州俄踞旅顺欧氛日炽无可挽回即以重利允息兵争而可弭一时不可弭异日可饱一国而不可以餍众邦相效尤讵有已时耶虽然欧洲各国势均力敌无衅可乘故每垂涎于亚洲俄占旅顺及高丽固中国之不利亦日人之不利也识者谓甲午一役日人最为失计盖同处亚洲而互相操戈唇齿之间尚多未合日人近亦知之故胶州事起颇悔前事甚欲与中国联络窃以为立国之道不可徒恃外人即与日联络亦当加意自强而后可也嗟乎亚洲自皇古以来为文教之地然文教过盛则武事亏武事既亏则国势较弱欧洲不及亚细亚四分之一当虞夏之际仅聚于地中海西隅滋生既久新辟榛狉其人皆日事干戈讲求强富故亚洲不能与之争衡然盛极必衰物极必反即以欧洲论秦汉之时罗马几成一统后乃微弱嘉庆之时法国几成一统未几日耳曼自立今日之亚洲日本既务自强倘中国加以奋勉文事之外齐以武备亦何尝不可与欧洲抗衡哉

　　欧洲各国开辟非洲考
按三百年前欧洲船只初不甚大故出游外地者亦不甚远然讲舆地家常言地是一球若向西行将来必东至印度于是常思至印度限于路远殊觉怅甚嗣又得一快捷方式欲至印度方佳乃直向西行久之忽至一地方以为印度也乃不意竟为亚美利加洲较欧洲地大五倍土膏而腴地广而人稀虽有野人亦无多焉欧洲人乃渐有远于是者后为各国所辟几尽而野人亦渐皆向化矣前二百年欧洲人总欲探尽地球乃又至一地名奥大利亚洲较欧洲地有三分之二其地亦有野人不甚多欧洲人亦有迁于此者据地开垦后欧洲以此为发遣罪人之区其地出金矿开此矿时欧洲人来此作工者亦不少其地尽为英人所有外又有亚非利加一洲数千年前虽为欧人所共知然因其地近赤道瘴疠甚虐非壮实之人不敢往是以未敢深入此地较欧洲有三四倍之大人数大约有欧洲三分之二近数年内始深入探尽其地内中多黑人向未受化杀人放火掳人为奴以此为业良善者常受其虐残暴不可言状前百年上下有荷兰及英人命将出师先往亚非利加南隅辟地渐成小国野人亦渐受教化守规矩近十四年内比国悯非洲内地之受残暴掳掠也乃于非洲中地辟而立国名孔戈设塾以化导之又近七年内有英法德葡萄牙意大利西班牙诸国辟地甚多至去年几将非洲膏腴辟之殆尽所余者多半沙漠火山不生草木之地耳然诸国各据地于此苟无和约以为限制亦乱阶也今按英法以前据地界限至今有更改之处乃各派官员前往其地勘定界限又立约凡教师至其地宣化彼此不相禁止而且宜保护焉又英德立和约由去年西历七月始定两国所据之地界限东西南北勘定甚细内中有一河道系两国公用前比国立孔戈国时凡立埠口有若干不纳税之地今英德所定和约仍照此章定为制凡两国埠口商人以前在此为商者仍照常为商毋得禁止又传教人在其地传教亦不可妄禁又有一地原回王所辖以后其地多半归德少半归英至是回王献地于德德则估其值而偿以银属英者仍归英缘早年英有一海岛名海利戈兰近德之口岸德人欲之而未能至是德以非洲之回地属英者业已偿回人以银而仍送还英英人遂以此岛赠之他国立和约亦仿此由是亚非利加一洲尽为诸国所据矣其地所产之粗货如牛羊毛之类尽发往欧洲制成精细之物又发回非洲售与其人所谓两有益者非与又其人向受犷悍残暴之酷自诸国据地开堂宣教渐化其凶悍之气由是人咸沾教泽无复有残害之风是诸国之大有益于非洲也今将各国所据之地数人数列于左按英所辖非洲之地大小十九处共二百四十四万余英方里每英方里合华里十方里人数大约有三十九兆之谱每兆百万法人所辖非洲之地大小九处共二百七十八万英方里人数大约廿二兆之谱德人所辖非洲之地大小四处共一百万英方里人数大约五兆葡萄牙所辖非洲之地大小六处共九十万英方里人数大约五兆余比国所辖非洲之地孔戈国一处共八十二万英方里人数约有十五兆之谱意大利所辖非洲之地止红海南口以西一带之地共三十一万英方里人数约有五兆余西班牙所辖非洲之地大小四处共二十四万余英方里人数约有四十四万之谱共计非洲地为诸国所辟即此数十年内已有十之七八矣然以上地数人数但即西国册籍所载不过言其大概而已俟各国遣官勘定界限实数方确至去年各国立和约不许越境相侵占各守各境相安而已由是观之伊古以来辟地如此之多而且速向未曾有苟非非洲内地之人愚鲁粗悍无大知识何至如此一大洲尽为他人所辟哉虽然其地之犷悍凶暴向未沾化自诸国据地以后设塾宣教使之渐知礼义又复教之制造使之共有衣食之益将来能养十人者皆可以养百人而无难焉是诸国教民养民之新法有不但益于己而且有造于非洲者亦匪浅鲜矣

　　奥大里亚诸埠考
英属奥大里亚北埠名拨打荣为近来新开之埠南埠相近雪为历来久开之埠同属于奥大里亚尝闻诸西土言英国属疆之最广者为澳大里亚印度次之即两境以相衡则印度之逊于澳也远甚印度地处热台物产繁盛居民懈于力作游惰成风户口虽繁而风土人情性情嗜欲与英人不相侔即使强以从同要亦难于持久澳则地处温台无异中国欧洲两境土苟为之劝农课士通商惠工迎其机而顺导之厘其弊而逆制之日起有功固无难媲美英京亦且可抗衡上国查该境之南有三大省一曰南澳大里亚一曰奴骚斯威勒士一曰威克陀里亚其奴骚斯威勒士通商之埠曰息的呢威克陀里亚通商之埠曰墨勒伴估舶鳞集物产臻现各省派员会议于息的呢联为合约守望相助声气相通其商会中人订约通商一体免征税饷复以奴骚斯威勒士一省出产无多无所裨益议按年津贴六万八千磅由南澳大里亚及威克陀里亚两省税饷项下分拨订约三年为期则该境之修好睦关痛痒而资臂助亦已渐臻上理惟闻通商之约未经请命于英且英国公司轮船运载货客至彼例先停泊墨勒伴次乃驶往息的呢及墨勒伴各洋商议请径泊该埠以小轮船分运于息的呢而息的呢商会中人又坚执成例以相抵因是略启嫌隙故欲效美国之合从连横叛英自立则事殊时异力固有所未逮势亦有所不能第英人久道化成固无难出于印度之上吾故曰印度之逊于奥大里亚也英人好勤远略广拓疆辟草莱启山林因地之宜兴地之利教民成俗咸与为新将来诸疆之足称首选者奥大里亚是也数十年后行将拭目俟之

　　越南国纪略
越南一名安南为古交趾国古所谓越裳贡雉即其地也其地多山山则层峦嶂而三峰为主山水则枕江环海而富良为要隘夷獠杂处椎髻漆齿跣足文身其人则赋性犷悍反复无信而礼义之不知其俗则男女无别裸体同浴而廉耻之不识争夺兼并俘掠不忌敌兵至则遁而浮海敌兵退则登陆拒命汉晋以来虽称内附然瘴乡蛮俗与中华隔天渊大率十年一乱必数年而后平又必数年而后定张辅以十余年劳费制设郡县文武官僚以水土恶劣致多损折视为畏途旋又叛者相仍卒归于夷参考前代皆外而不内惟山川舆隶幅员形势如道里之远近水陆之分歧山川之险易户口之多寡财赋之丰绌要不妨详稽博考兼综条贯以为采风之助筹边之备耳查安南幅员东西距一千七百六十里南北距二千八百里直达粤东之钦州是为水程西至云南老挝宣慰司五百六十里北至广西凭祥州五百里是为陆路由广西而进出镇南关一日至文渊州过谅山途出长爱府而达黎京由云南而进出临安府蒙自县历宣光富良二江而入黎京由广东而进自钦州天津驿渡猫儿港至涌沦佛陶道经万寍州径抵黎京此道里之远近水陆之分歧也国有镇南关越二百里为鬼门关今更名畏天关关口仅容两骑崇山峻岭箐险溪深道路崎岖最为险要黎京坐富良江之西后倚三峰山左为鞍子山右为伞圆山三山高矗云霄而富良江江面辽阔隔岸不见人影周流环抱入海富良之东北恃谅江谅山以为要富良之西北恃宣江迤江以为险前明张辅进兵一出镇南关至芹站抵富良江北岸之嘉林州一出蒙自县历猛烈关由宣光江口至富良江会合此山川之形势也国中殿宇庙寺始用陶瓦民居则编箬为篷削竹为栋稽其民数自前明张辅平定时计三百十二万五百户迄今四百余年滋生日繁数无可稽矣然其地女多于男虽平民亦三妻四妾其户口之大概如此安南地多山高田亩零星畸角硗瘠者居多宜稻无麦各处输赋所入仅足支本地兵饷野无盖藏国少蓄积惟高平一府现开金矿每年收税亦不过二百余两而别府又无籍可考其财赋之大略如此前明置交趾地设立十七府统四十七州一百五十四县十卫十三所又改置十三路今舆籍内仍旧十三道而府则或由州改或由县改共有五十二府二百一十四州县而皆无城郭大率树栅为卫勒竹为籓其内外各官名色彷佛有明制度惟典兵则由太监出队以象先以五色布为号帽号带略缀薄皮数片为甲乘不穿鞋出兵时不另给饷由民间供给口此又于数端外爰及其设官分职备兵御敌之旧章也至西贡以南近为法人设埠通商互市较盛于前而风土人情无少差异此其大也

　　日本国缘起
日本古称倭人顾亭林天下郡国利病书云倭人邻三转而国故名韩中倭后自恶其名更号日本其国在东海中平列三大岛北曰对马岛与高丽南境相直一夜可达明季关白为乱者是也中曰长崎土较大与浙海普陀山相直内地商船互市于此南曰萨马与浙之温台相直人强健刀最利兼产马明嘉靖年间扰闽浙之倭寇萨马也三岛之外小岛甚多王居长崎之东北地名弥耶谷译曰京为畿五曰山城曰大河曰河内曰摄津曰和泉共统五十三郡为道七曰东海统一百十六郡曰南海统四十八郡曰西海统九十三郡曰东山统一百二十二郡曰北陆统三十郡曰山阳统六十九郡曰山阴统五十二郡曰多亵曰对马共统二郡地皆依水附屿郡之大者不过中国一村落国王一姓历世不易初号天御中主居筑紫宫其子号天村云尊自号皆以尊为号传世三十二至彦潋尊第四子号神武天皇徙太和州橿原宫传至守平天皇凡四十一世复徙都山城两汉时始通中国魏晋以后得五经佛教于中土于是沙门之教盛行唐贞观间尝遣使往谕宋初遣国僧然浮海贡献太宗赐紫衣厚存抚之其国官皆世禄仍汉制皆称刺史二千石文字同中国读以倭音历代以来不争王而争上将军故上将军第宅时更新主而王无易姓立法严人少斗争犯法者辄走山谷自杀呼童仆呜掌则应日竟不闻人声好佛敬祖先得香花佳果必供佛或走献祖坟俗尚洁街衢时时埽涤男女皆大领袖女加长以曳地绘染花卉裈裹帛幅短袜曳丝履男须而薙顶额留髟兵发至脑后寸余绾为髻发长者翦之女多美发日洗涤熏以楠沈前后挽髻插玳瑁簪其男女眉目肌理髣华土信东方秀气之所锺也长崎与普陀东西对峙水程四十更六十里为一更横洋翦渡风浪极险门至长崎水程七十二更由台湾鸡笼山之北渡米糖洋香簟洋北风从五岛门进南风从天堂门进前明中叶大西洋之葡萄牙尝欲据海口又以洋教诱其土人日本与之战荷兰以兵船助日本葡萄牙遁去故其国与通商者惟中国与荷兰而已乾隆间始有英俄轮舶往来其地立约通商今王国号明治崇尚西法机器制造轮路电线悉仿行之近则服式正朔一遵西人制度数千年之旧制为之一变焉

　　日本疆域考
</div>
    <div class="pagination">
<a href="皇朝经世文统编_page63.html">上一页</a><span>...</span><a href="皇朝经世文统编_page59.html">59</a><a href="皇朝经世文统编_page60.html">60</a><a href="皇朝经世文统编_page61.html">61</a><a href="皇朝经世文统编_page62.html">62</a><a href="皇朝经世文统编_page63.html">63</a><span class="current-page">64</span><a href="皇朝经世文统编_page65.html">65</a><a href="皇朝经世文统编_page66.html">66</a><a href="皇朝经世文统编_page67.html">67</a><a href="皇朝经世文统编_page68.html">68</a><a href="皇朝经世文统编_page69.html">69</a><span>...</span><a href="皇朝经世文统编_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
