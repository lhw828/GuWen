<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 125 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 125 页/共 219 页</h1>
    <div class="content">治河必先停漕。人知之矣。然而漕终不停者。以改运无万全之策也。改运之议有四。曰海运。曰转输。曰小船。曰采买。请各着其说而论之。为海运之说者。曰海人行海。犹陆人行陆。闽粤之人。尝以航海致富矣。未闻苦覆溺也。唐陈磻石因海船而奏海运之法。懿宗用之而便于军。唐以前固未有行之者矣。懿宗犹不之疑。顾疑于今日乎。海运便。为转输之说者。曰海道之险易。终非可以臆测也。请酌用裴耀卿刘晏转输之法。耀卿之运。水陆并行者也。晏则一于舟。今宜令南省之舟。均集于清江浦。以次递运于济宁临清诸府州县之仓。水深则舟行。水浅则陆运。转输便。为小船之说者。曰转输近矣。然陆运则劳费不赀。莫如一于小船。唐天复二年。吴王杨行密宿州之役。都知兵马司徐温请用小艇。而粮运先至。此其验也。今漕船之渡河。患浅阻者以其重大也。请用徐温之法而小之。必不留行矣。小船便。必不得[已](己)。则又有为采买之说。以救三者之失者。曰此三者犹需于运也。吾之策不需于运。采买是也。彼五省之民之纳米者。各听其乡一时之市价而折银。尽递寄与近畿之省。令官审年岁之丰俭。以为采买之多少。则居奇之徒。皆闻风而趋利若骛矣。且关东土地肥饶。闻每岁常运其有余。以鬻于江浙闽广之间。则至京为尤近也。采买便。四者之说。皆一偏之见。非万全之策也。当事者以为不便。信矣。而小船采买之说。则尤悖焉何也。夫欲尽举五省之船而小之。其费将不赀也。且吾不知其所谓小者何如也。使以受千石者。改而为受五百石四百石三百石。则浙江湖广之船之泛洞庭。绝彭蠡者。恐不足以冲洪涛。而覆溺多矣。若但改十丈者为九丈。则虽改犹未改也。且今之议改运者。欲其不必渡河。而令河臣得颛意于河也。小船能飞渡乎。此其必不可者也。粳稻出于东南。若北地不常种也。南省之纳米有定额矣。民固安之也。今乃尽令易银。而欲责不常种者于北地诸州县。窃意其累民而无益于事矣。关东虽饶。亦安能取盈于三百万石之数乎。此又必不可行者也。

若夫所谓海运转输之说。有司亦处堂而议之矣。然卒未敢决然以为必可行者。海运非动色于风涛之险也。海运则必造船转输。亦非惊心于措施之难也。转输则必置仓。二者之费。度亦与造小船等。夫使其改运而为长久之计。则亦不足惜矣。未几而河平漕复。是船与仓皆废矣。有司亦深虑乎。以不赀之财委之废物也。然则吾之所谓改运者何也。四者之说。人颛用之。吾兼用之。于海运为主。而以三者济之。则万全无弊矣。此其说何也。南省之省。大抵江浙最多。而其路近于海。则请由海运。江西湖广之米。则令转输以济海运之所不及。夫海运转输之格阻而不能行也。由于造船置仓之费不赀也。然则海运不必造船。转输不必置仓。宜行之矣。吾尝考其法焉。夫所谓海运不必造船者何也。即薛向募客舟之法也。关东每岁有商船二三千只至于上海。曰沙船。其大可容二千石。其人皆习于海。其来也。则载豆麦杂粟。一岁二三运以为常。而其去也。则仅易布帛棉花诸货物。而患其轻。今宜借其船而令其代载。一船量给三四百石。则江浙二百万石之米。凡两运而周矣。又令其迂道至直沽口。而约予运费。以奖其劳。舟不患轻。而米不空载。商人必甚愿也。其船即商人主之。而不必置丁。恐其累商也。其至也。视米所耗之多少。以为赏罚黜陟。吾知其慕爵赏而争自效矣。如是则不必造船而海运通矣。难予者曰。子之说。明隆庆中王宗沐尝行之者。其后坏七艘于福山岛而罢。子能保其不坏乎。曰此其偶然者耳。元固终始于海运者也。其运之少者。至元二十年。四万六千五十石。至者四万二千一百七十二石。递加至于天历元年。运三百二十五万五千二百二十石。为至多矣。其耗失乃仅二万九千余石。核而计之。固百分之一也。其同时梁梦龙之运。又何以利耶。今南漕由江南河而运河。水漂石激。利害恐亦相当矣。即或虞其万一。何不效沈廷扬蹔试之法。以苏松二府之米试之。利则再进。不利则退。吾知其所谓朔行而望至者。非欺也。夫所谓转输不必置仓者何也。江西湖广之米。仍令旧船运至清江浦。须于水次。若刘晏所谓歇艎者。于是用一人一日运七百五十石米之法。以避黄河之险。其说始于董抟霄。而吾变通之。其法人分十步。一里置三十六人。十里三百六十人。则百里仅三千六百人耳。其米则以布囊盛一斛而封识之。人负一囊。十步而更。人不息肩。米不着地。日行一千五百回。轻行四十二里。重行四十二里。一斛之米。仅五十余斤也。负五十余斤之米。而日行八十四里之路。虽匹夫之力之最下者。亦堪之矣。若一人不给于运。则用加耦之法。二人为耦。递加而至于四十耦。则一日可运六万石矣。又百步则置一兵。五里则置一千总。以约束之。若其加耦者。亦加官与兵焉。一日人给银四分。则百里之远。百万石之米。其费止需银二十万两耳。计清江浦至杨家庄口。其路仅百里也。江西湖广两省之米。仅百余万石也。用此法以达于杨家庄口。而以小船接之。则[漕](糟)艘虽不必至河。而运通矣。度此年所制拨船。无虑二三千只。今江南大吏。又造一千只。一船载三百石。则百万石之米。运之有余也。如此则不必置仓而转输便矣。

难予者曰。转输费矣。子何不一于海运。顾为此策也何居。曰自李家楼决口以来。淮扬徐三郡被水之民。业已不惜帑金而赈之矣。明岁青黄不接之时。则又困饿如故。或习而为非。此亦事之不可不虑者也。吾尽驱之以为吾用。民既得食。而又可藉其力以通运。非惟漕之利。抑亦民之福也。难者又曰。子欲以饥民运米。是犹委肉于饿虎之喙也。不虞其剽窃乎。曰吾之为此策也。正以虑之也。夫民岂不知国家之法之不可逭哉。而甘于为非者。求生不得也。既生矣。而又必生事以罹法网。虽愚者不为也。若不以之运粮而给之食。则其计真出此矣。将舟行遂获免乎。且人与人鳞次而更疾如风雨。而又立官与兵以为之监。虽欲为不肖之事。亦无间矣。三者或不能无剽失耗折之患也。则又行采买之法焉。亦不必别筹经费也。既省运丁口粮。即以此银籴米麦杂粟于关东。及近畿之省之年谷顺成者。可得数十万石。以补三者之不足焉。诚如是。则不滥费。不更张。令下如流水矣。此吾所以筹改运之策。万全无弊而可行者也。夫然后乃言治河矣。

内惟海运行有成效董抟霄之法则前人已有驳其难信者改小粮船鄂文端阿文成朱义乌皆主之非仅为河道不通时言也集思广益是在于参伍折衷者

　　请罢长运复转运疏顺治十一年　
漕运总督蔡士英

臣闻无百年不敝之法。亦无敝而不可变通之法。譬之终岁之衣。不补则破。十年之屋。不修则坏。况乎法立而弊生。弊生而蠹积。因循至数百年。犹不知所变计。其流将何底乎。臣膺漕务重寄。受事以来。食息起居。不敢一刻即安。昼夜行催各省粮道。征米登廒。无误开兑。今据各属呈报应兑之米。已尽储水次。而受兑无船。在在皆然。夫米与船均为亟之务。使有米无船。凭何输挽。臣辗转无计。穷极思通。惟有罢长运以复转运之一法。长运罢而刁军之积弊可剔。疲丁之困苦可苏。转运复而迟滞之阻害不滋。挂欠之追呼不扰。诚欲挽迟为速。杜欠为完。计无有出于此者。若狃袭成法。臣即智尽力竭。止能晓夜檄催。今各卫穷丁。寥寥无几。每一佥运。皮骨皆枯。迩年虽给官银修造。无如转徙逃亡。无承受之人。是以迄今造报无成。此臣在江西所目击者。至于抵通逋欠。臣查历年积数。几三百余万石。虽监追累累。并未闻补偿如额。今日之功令。何等森严。岂诸臣不欲遵奉力行。实穷于法敝已久。无可如何耳。穷则变。变则通。正此时漕事之谓也。第变法之议。骇人听闻。起人疑畏。况事当创始。布置不易。臣亦何乐而为此。特念　朝廷既以重大之务。责之于臣。断不敢相沿苟且。贻误公事。但舍转运一法。别无神输巧运之奇。虽添设粮道多员。亦仅能催征粮米。究之疲残之运丁。不能使之尽充卫所也。阻滞之漕船。不能使之速归水次也。枯涸之河道。不能使之通行无碍也。狼狈至是。而犹然胶柱鼓瑟。将见流弊日甚一日。而迟欠亦日多一日。是以万分紧急之京储。竟以无可如何听之矣。臣一片愚衷。上为军国计重大之务。下为运丁纾积世之苦。万不得已而思变法。非得已而好为新论也。伏乞　　下该部。及诸大臣会议。如果隔碍难行。臣亦不敢谬执己见。倘有可采。使行之有当。是则数百年积弊之漕政。一旦而有起色。庶几不负　　皇上委任之恩。而臣亦得少图报效于万一耳。臣请先言长运之害。次析转运之利。更详条所以经理转运之目。不惮烦琐。敢为　　皇上陈之。

一曰长运久困之害。考明朝之漕运。法经五变。始也海陆兼运。继而军民递运。又继而为改兑。军始独任其长运矣。从来经国者之论曰。漕法莫善于转般。莫不善于直达。若今之长运。即所谓直达也。在明朝际承平之后。卫所军丁。既不用之荷戈。故专用于输挽。谓稍宽民力。习之既久。遂若非此辈别无可以供任使者。孰知困敝至于此也。自我　盛朝定鼎。无一人不被其泽。独此运丁未蒙雨露。今日之运丁。愈非昔比。其世业半侵于豪强。久不可问矣。夫以身无寸土立锥之人。驱之领运。蹈江涉河。经寒历暑。终年不得休息。已属堪悯。至于造船。尤为苦累。每见遇一佥报。避之不啻汤火。及拘拏承受。而所给官银。又不足打船之费。不得不先为重利借债。惟计领粮以抵偿之。是未兑之日。而即为盗卖折干之计矣。未已也。起浅盘剥。种种勒掯。迨至抵通。复苦积棍蠹役。需索百端。穷丁岂有点金之术。莫不取足于粮米。额粮安得而不挂欠。此长运之一大害也。且先时运弁。皆土著世官。与旗军素相熟习。凡选旗造船。其间孰为堪运。孰为不堪运。得以预知去取。今则部推守备千总领运矣。平时漫无所知。止凭积蠹书识。上下其手。富者索其重贿。贫者困以力役。迩年以来。卫丁富者益贫。而贫者日逃。职此之故。止余奸军劣弁。钻运代领。以恣侵肥之计。漕事安得不至于坏。此长运之又一大害也。前时依期开兑。米一征齐。即催船先集。故冬兑春开。运重回空。得无阻滞。近来米已登廒。片帆不至。此及到次。正当水涨之时。江河疾流。风涛迅怒。重运多遭漂溺。其间过淮过洪。盘查放闸。耽延时日。未及抵通。而早已霜降冰合矣。阻冻阻浅。势所必至。更何术使其飞渡乎。此又长运之一大害也。诸如此弊。万绪千端。臣特举其三。而漕已不胜其害。是即严刑重法。莫之能挽。极于时之不得不变。更穷于势之不容不变也。

一曰转运当行之利。夫长运所以致于敝者。因江南浙江江西湖广之地。近者不下三四千里。远者至六七千里。一往一还之间。几于万数千里矣。非穷年累月。不能竣运。夫道路远。则风涛之惊险。与夫沙石之浅滞。途次所必经。岁月久。则米谷之糜烂。与夫盗卖之藏奸。稽察所不及。催督虽有文移。不能与天时地利争也。钩距虽有巧智。不能为僻地暮夜防也。曰迟曰欠。弊自难搜耳。今一易为转运。仿唐时刘晏之遗意。江船不踰淮。淮船不踰济。济船不踰卫。卫船直抵于京通。远者不过千余里。近者止六七百里。月月经行之地。程途皆所谙习。自江发者识险阻。自河行者避淤塞。而遭风阻浅之患。可无虑也。为程既近。递为催挽。弥月之间。足以竣事。水脉未达。不先时而与之争。百川灌河。不后时而待其涸。敲冰守冻之苦。可无虑也。此固不期速而自速。是则转运之一大利也。且运次既分。时日有限。沿途催押者。迫不容其停泊。盗卖何自而滋奸乎。况未及数旬。又复交盘验数。使有升合不足。彼接运者。断不肯代人赔偿挂欠。更何自而积弊乎。若此之程程有稽考。节节有防闲。固不杜欠而自无欠。是则转运之又一大利也。凡淮以南各水次。江运之船。每岁以三四运为率。冬底受兑。便可开帮。不致苦于冻浅。计正月内外。头运即能到淮。由是而再运三四运。不过六七月。而岁运可毕矣。淮以北接兑短运之船。二月河开以后。舟楫可通。内河可用牵挽。每岁以四运为率。计两月一往还。亦不过九月十月而额粮可尽抵于通矣。一岁之间。尚有数月余闲。以为修船休暇之地。法似无善于此者。此法行。则漕运速。而仓督不必有疾声之呼。　　天庾充。而残丁可免勾追之厄。转运足以通行为永利者此也。

一曰经理转运之法。臣通盘筹算。原额漕粮四百万石。除湖广运粤本色。二十一万二千二百六十五石三斗。作运粤军糈。及各处蠲荒改折。共三十九万八千九百二十七石三斗零。此系不起运者也。即山东河南与江南之徐州。额运六十五万三千二百二十九石零。原不过淮。亦无阻滞。仍照旧径解通仓外。臣今所区画者。惟浙江江西江南三省。过淮粮米二百七十三万五千五百七十八石二斗零。弊端百生。迟欠最甚。臣今为酌其途次远近适中之处。分建淮济德三处仓廒。转贮递漕。尽去长运之卫弁卫丁。一归之于官交官运。令江西浙江之米。途次甚远。岁限三番运淮。江南之安池苏松四府。途次较稍远。岁限四番运淮。由淮仓用淮船短运至济。由济而德而抵通。皆可岁限四番也。其江南江宁广德等处。九府一州之米。途次稍近。令岁限三番运济。而其中凤淮扬三府。途次又稍近。令岁限四番运济。用济船短运。至德抵通。亦皆可四番递运也。前者催发。后者踵至。兑毕即开。交毕即回。如环无端。十舟为纪。十纪为纲。十纲为总。若珠之相贯。若雁之相序。遇浅则合一纪之力助之。遇闸则合一纲之力挽之。遇警则合一总之力御之。断无阻险之虞。并前后失帮之弊矣。其应用船只也。各水次受兑江运之船。仍用原卫所漕艘。择其中坚大者以充用。彼浅底轻便者。分泊内河。如式改造。以充短运。或有未敷。将现在各厂卫。给发轻赍打造者。补凑而分派之。自无不足也。其舵工水手。则官为雇募。给以工食。就中用费。亦于诸卫所减去不运之屯丁。取其行月二粮。以抵给之。而更加通融裒益可矣。短运行。则旧时长运额船。可各减去三分之二。船减而运丁亦减。丁减而行月二粮亦减。挹彼注兹。固皆可取之以资短运。更不必作无船无饷之虑也。但行月二粮。旧时本少折多。抑且折价每石不过三四五钱不等。以致各处官丁。常有偏枯之控。近奉　　诏旨。令臣衙门确酌本折均平。查照岁支行月旧额。酌议本折各半。除本色照征外。折色议照漕欠。每石折银一两四钱。相应题明。着为画一定例。若监运督押。仍令各郡管粮同知主之。而以佐贰中之正途出身者领之。俸禄可不必别凑矣。岁运周则纪录。再周则荐奖。三周则优擢。不职者参处革究。庶几赏罚明而事功劝。昔刘晏为江淮转运使。凡委任必用士人。即此意也。其造船之式。每舟载不得过四百石。一舟分为十舱。每舱较定石数。不使有余不足。兑讫即令监兑官印缄。押运官扃锁。仍不时启封验印。颗粒岂得有渗漏乎。舟制定。则所载仅足容其所兑。夹带包揽之弊。可以尽革。而受载必轻。载轻而蚀水必浅。凡搁浅盘剥之费。又皆可免也。惟是建仓一项。考明初支运之法。旧有淮徐临德四仓。自改兑行而四仓遂废。今复建三仓。一建于淮。一建于济。一建于德。淮安用廒一百四十座。济德各用廒一百八十座。德仓今尚有存者。止须补造。若夫建廒之费。臣请于臣漕属内。漕折轻赍银两。及各项下酌量借动。似亦可不烦司农之仰屋也。其主领仓廒交盘之数。每仓须各设主事一员。更以道臣一员为之董率。催挽淮德二仓。即将本处分司道臣。就便兼领。惟济宁止有一道。尚须添设主事一员。或以临清分司移之于济。似亦可者。是在计部裁度。兹特举其大略。若条分缕析。臣另具细册达部。以备参酌。

以上末议。臣筹之最熟。变通似当及时。意计部与议政诸大臣。必轸念漕政废坏已久。亦喜有此速运杜欠之一法。或虑变法甚难。更张不无费力。第臣身任漕事。自不得稍惮劳瘁。苟有利于公家。虽捐顶踵。尚不敢惜。又何爱乎心力也。或又有碍者。造船建廒。不无借动轻赍用费。然臣亦再四思之矣。目今各水次无船。势不得不动轻赍雇募。今岁未毕。明岁复需。　朝廷之金钱。浪掷而无有已时。莫若猛为更新。虽目前少借动公帑。然一劳永逸。从此东南之额运。岁岁不缺。不特可免每年之雇募。兼可杜将来之逋欠。所损者少。而所益者多。所费者暂。而所补者久也。且转运行而撑驾交兑。一归于官。则十三都司。与各卫所守千等弁。及卫经历等衙门官役。皆在可裁。岁省烦费何限。不第此也。运丁既已不用。则各卫所屯田。俱当履亩清稽。均照民田一例起科。加增国课。罢十数万之屯丁。使尽归陇亩。又何莫非　朝廷之生息也。臣建此议。自揣不大拂乎人心。独是内外管粮衙门之巨蠹。以及京通二仓之积棍。数百年来寝食于此疲军积弁者。一旦改为官运官交。尽翻其窟穴而破其奸贪。定倡为奸论危言。朦胧作梗。臣不惮以身府怨。惟望　　皇上与在廷诸王大臣。屹然如山。而不令其摇夺。是则臣之幸。亦　国计民生之幸也。

　　请改运法疏康熙四年　
兵科给事中徐惺

窃惟京师根本重地。官兵军役。咸仰给于东南数百万之漕运。迩者河流淤塞。　　皇上虑漕运之难。已差官往勘矣。臣思河流之疏浚。固宜急筹。而转运之良法。亦宜预讲。查故明初漕运旧例。俱民运交淮徐临德四仓。军船接运。入京通二仓。名为支运。岁四运以抵通州。至宣德时。民运至淮安瓜州。补给脚价等费。兑与军丁。而直隶各省军。各于附近水次领兑。名为兑运。成化时。复罢瓜淮兑运。令里河官军。驾江船于江南水次受兑。长运至通。则今日见行之法也。臣愚以为长运之法既虑其浅阻。则支运兑运之法何不参酌而并行之。除见今有水处所。应照常催攒。星速抵通外。如总漕现驻淮安。总河现驻济宁。合无修置仓廒。查照旧制。令湖广江西浙江江南。凡运至淮粮米。次第接运至济。入京通二仓。而支运之法可行矣。又必清江厂造之船。接运至济。而山东河南官军。本省运毕回空。即赴济接运至通。里河泉闸。夏秋恒盈。既可及时攒运。而厂造各艘。底平舱阔。度浅易脱。名为浅船。原与江楚之船不同。至应给行月耗羡等项。总于原额之数。宜增者增。宜减者减。则兑运之法。亦可行矣。伏祈　　采择施行。

　　漕船支运议　
蔡方炳

转漕之用长运也。屡变而始定云。按明永乐徙都燕京。挽东南粟以实西北。于是画地置仓。递为支送。南运于民。北运于军。军民分运其半。后以民运妨农。乃变支运为兑运。然运至瓜淮。犹烦民力。故又变兑运为长运。虽无民运之劳。而民苦加耗。军怨长途。见于邵宝之议者。似宜仍讲支运之为便也。河南山东。其地近故输挽易。他若江之左右。及两浙三楚。涉江渡河。风波可虞。仲夏迄秋。河多暴涨。必四月尽过。二洪始不与怒河相值。而势必不能。加以内河之浅塞。盘剥种种阻滞。非尽关催攒不力之故。一年阻滞。回空误期。来年之运。保无逾限乎。故欲使早登天庾。卒有余闲。又不可得之势也。况乎惟长运而后可盗卖。盗卖而后有追欠。追欠在一年之后。已花消无抵。何若支运之法。以大江以南之粮。责令官军运至淮徐二仓。而淮扬徐泗之官军。以淮徐者。运至济宁。山东河南之官军。以济宁者。运至通津。随地交收。可无盗卖侵蚀之弊。以省追欠之难。逐节支运。可无浅冻风涛之阻。以省愆期之罚。其轻赍等项。划地分派。随粮交割。可无增费之扰。在淮徐者。漕督主之。在济宁者。总河主之。在通津者。仓场主之。可无设官之劳。若此者。岂非裕储远图。经久大计也哉。第循法易而变法难。求循法之人易。求心计筹划善于变法之人难。不知古今无一成不变之法。法久必敝。则起而更张之。是在因时制宜者矣。故推广邵宝之意。以存其议于后日。

　　请截漕递运札子　
李绂

臣奉　　旨催漕。留心体访。数年以来。因漕船回空冻阻。旗丁每岁多费银数百两。破产不足。益以儿女。苦累难言。深可悯恻。且丁既困惫。或误漕运。关系　国家甚大。考古来转运之善。推唐臣刘晏。晏之为法。淮汴河渭。水次各立仓廒。以次递运。每岁漕粟数百万石。而民不困。长运之劳。不如递运之逸。舟行于本河。则险阻俱习。民役于本境。则时日无多。所为法良而意美也。　国家漕法。因元明之旧。自南至北。并用长运。然自淮安以至济宁。自济宁以至天津。为时尚早。长运可行。惟天津至通州。溯流而上。时日又迟。而北方之河。秋冬水涸。江南浙江。地近船小。八月以前。或能抵通。若江西湖广。并有长江之险。湖南与江西。并有彭蠡洞庭大湖阻隔。地遥舟重。抵通常在深秋。以远地重船。溯枯竭之流。三百余里。动需逾月。回空冻阻。势所必然。臣愚以为今虽未能全用晏法。而自津抵通。似可仿其意而行之。　国家旧于天津建南北二大仓。虽不为递运而设。而修而广之。足为递运之用。且北河起剥。自昔为然。从前通州武清等五州县。因地亩派剥。设洪剥船六百号。专为剥浅之用。每米百石。旗丁止给饭米五斗。后因洪剥船军盗米。州县惮于比追。题请革除。其地亩银两。并解坐粮厅。发给旗丁。自雇剥船。每丁止给银一二两。或将此银扣作茶果起欠之费。今六百名洪剥军。坐享安逸。而旗丁雇剥。苦累无穷。不肖吏胥。通同民船。齐帮勒索。每米百石。勒银五六两。又勒饭米二石。耗米二石。约费银九两余。查自津抵通。商民装载货物。每石百止用银四五两。而旗丁剥粮。费乃加倍。一经冻阻。须次年冬月始归。又加费数倍。明年新运。雇募民船。又加费数倍。若打造●船。则加费五六倍。查北河起剥。每船十剥其九。与递运无殊。而无穷之累。独归旗丁。势所难支。法宜稍变。请将湖南江西尾后十数帮。分遣监督数人。蹔就天津露囤收贮。仍复立洪剥船。陆续运至京通各仓。仍令原监督自行收兑。一面建仓。以备春来雨水。至洪剥船久废。应令旗丁照商民脚费。每米百石。出银五两。交官给洪剥军买备船只。贫不能出者。官库代给。仍于旗丁明年行粮照数扣除。如谓船只急难买造。则浙江江西。现有打造之●船。及湖广雇募之民船。并堪转买。其修建仓廒。费无所出。则现有每船茶果银十两。虽属无名陋规。今岁蹔取为建仓之用。亦旗丁所乐输。将来每岁修理。为费无多。即此项亦可以次减除。贮米有其地。运米有其人。　国家无丝毫之费。而漕法有无穷之利。远地重船不至冻阻。近地民船无从勒索。明年新运不忧迟误。寓递运于长运之中。臣以为亟宜通融者也。今臣所催漕船。尾帮已过静海。距天津止一百里。而北河水浅。起剥迟缓。前船顶帮。首尾相衔。无可催攒。尾后十数帮。必仍冻阻。年复一年。漕法终非尽善。钦惟　　皇上圣明。谆谆以回空冻阻为忧。臣忝奉　　命催漕。辄敢冒昧陈奏。倘可施行。伏祈　　睿鉴。敕部速行议覆。

　　白粮改折疏康熙四年三月　
杨雍建

臣闻治天下者。贵有久远不易之谋。而无为一时权宜之计。何者。权宜之计。不过取济于目前。然行之未当。徒以厉民。而即以病国。则何不深揆乎利病之所在。而谋其久远也。案查康熙三年。户部为题明改折白粮一疏。议将康熙四年。运解三年分江浙二省白粮正耗。尽行改折。以充兵饷。每石照旧例折征银二两。限六月照数全完等因。奉旨依议在案。部臣为　　皇上计军需。事非得已。以臣愚见之所及。合诸近今之所闻。而窃叹其病民也。米价随时为高下。比年江浙之米。每石价值七八钱而止。今每石改折二两。加以贪吏火耗之资。蠹书勒索之费。非本色三石。不足以完折色之一石。小民终岁勤动。计其所获。亩止一锺。今也所供浮于所出。又从而倍之。以有尽之脂膏。供逾额之催科。征收愈急。敲扑愈烦。势必卖男鬻女。流离播迁。愁苦之气。上干天和。所当急为轸恤者也。　国家之储备。半仰给于东南。惟令民气完固。则赋役充盈。数年以来。江浙民力竭矣。钱粮积欠百余万两。迭奉捐免。方共仰　　皇上之深仁。乃以改折一项。重累穷黎。抚衷能无恻然也哉。查二省白粮正米。二十一万七千四百七十二石五斗零。耗办等米。一十六万六千一百四十七石九斗零。如以本色之三。完折色之一。是一改折而多费民间八十万石矣。又况有夫船等银。二十九万三千九百两零。一并征解者乎。臣愚以为有本色则有耗办。既已改折矣。不应并耗办而亦折之也。有本色则有夫船等银。既已改折矣。不应并夫船而又征之也。事有便于国者则为之。有便于国而未便于民者。则不必为之。改折之议。可以权宜。不可以久远也。京师根本之地。太仓之粟。陈陈相因。有备无患。必不得已而议折。则当权衡谷价之高下。谷贵则酌量折征。谷贱则照时征取。总之意在便民而已。恭逢　　皇上勤求治理。力图修省。倘俯念东南财赋之地。改折为累。速该抚转行所属。照时价减征。其溢收者。尽以还之民间。抑或抵算别项正赋。无使吏胥因缘为奸。则犹可苏兆庶于阽危。而见休征之协应。并敕该部。自今慎勿轻议改折。徒苦百姓为也。

　　河南漕运说豫乘识小录　
朱云锦

禹贡志。九州岛除冀州帝都外。每州末皆系以贡道。缘诸侯封建。各食其土。天子畿内之制。纳粟纳米。等于列国。列侯各贡其土之所宜而已。故有贡道而不言运道也。自汉以后。乘舆所在。官廪兵糈。仰给太仓。百倍郡国。非挽运不能济。而漕事详。运道重矣。汉都关中。引渭穿渠至河以漕。东汉至晋。都洛阳。修汴渠。或凿陕南山。决河东注洛。以行漕。隋沿河置仓。唐亦置河口输场。分运入河洛。时则自江达淮。自淮达汴。自汴达河。而洛而渭。而专以河为急。宋都大梁。为四河以通漕。而汴河运米至七百万石。于时东南则由淮入汴。西北诸路。则由洛入河达汴。而专以汴为急。元明都燕京。元行海运。而亦分道涉江入淮。由黄河逆水至中滦。陆运至淇门。即淇县入御河。即卫河以达京师。明永乐中。亦运至陈州。载入黄河。至新乡。入柳树等处。令河南车夫运赴卫河。以水运兼陆运。而其时又以卫河为急。明世会通河成。而东南重运。岁漕四百六十万石。悉由淮北山东至临清。合卫水以达天津。　本朝仍循旧制。疏浚益利。而章程益肃矣。押运之用卫所弁丁者。明季设卫。全资操防。又用余丁以挽运。　本朝革除卫所。而挽运则仍用明季所籍军户。故　国初时犹有世职押运者。雍正间始全裁汰。粮有正改兑及搭解等名。漕粮之交京仓者。谓之正兑。交通仓者。谓之改兑。搭解者。或系缓征。及另采办备用。官丁有行月粮。行月二粮本折各半折色每石折银八钱有漕赠银米。漕赠各省名目不同江南谓之漕赠浙江谓之漕截江西湖广谓之贴运山东河南谓之润耗每兑正米一百石外加银五两米五石有轻折米银。轻者每正米一石加耗米若干耗米交本色外余米折银若干折米银者改兑米每石加耗米若干交正色外余亦折银各省则例不同豫省正米一石加耗四斗一升四斗四升不等皆余一斗六升每斗折银八分谓之一六轻改米每石加耗米一斗七升俱征本色江广省除随船作耗余米折银舵水则有身工。每帮有运弁管押。统以粮道。总领于漕帅。此通漕大略也。河南粮道属原无卫所。俱系派拨直隶山东江南卫所官丁船只协运。其在河南支领行月粮者。每官丁行粮二石四斗。每丁月粮九石六斗。照例本折各半。凡有增减船只。照例扣给。其州县漕粮则附近水次者征本色。兑运谷米麦豆时。奉文酌改。离水次较远之州县。惟征漕项银两。径解粮道。以为运费。水次则初在卫辉府城。继改小滩五陵镇等处。今则统归内黄之楚旺镇。其限期则于十一月兑齐。开至临清守冻。明岁春融北上。正改兑外。又有协拨天津密云良乡固安等处之兵米。皆系雇船运送。较江浙等处运务。多有不同者。然一路平流。无长江大湖之险。无闸坝守候之艰。又其往返皆在春末夏初。尚无异涨洪流。是以抵通绝少逾限。而司事者较易为力云。今将正改米数。并拨运船只漕项数目。约着于后。至其子数则有司存。

　　洛浙二运说豫乘识小录　
朱云锦

余既略考豫省漕运而为之说。又检漕运则例。暨开封府志。有洛运浙运二事。用节录以备参考云。康熙三十一年春。奉　　上谕陕西西安二府属。去年被灾。应将本年漕粮截留二十万石。交与靳辅。作何区画。雇觅船只。自黄河运至山西蒲州等处备赈。钦此。嗣议水运则自江淮以溯黄河达孟津。陆运至蒲州境。由考城抵荥泽。水势奔注。犹人力可施。驻荥泽以待点勘。其上河益险。道广武山扼人甸。水与山争。流益急。且岸皆峭峻。仄不容足。缆挽莫施。距孟津之程无几。尺移寸徙。必数十日而后达。又甚危。而陆运夫车。守侯孟津既久。费竭力敝。粮储参政祖文明以运艘历境。缘两岸上下。经纪其事。经洛汭。见洛水平且满。已欲用之。至是因舟车苦累。具详河抚。谓由河入洛。乘安流至偃师之孙家湾。与孟津陆运之道无殊。河抚委勘真确。遂檄荥泽诸舟于河入洛。檄孟津车辆于孙家湾候载。檄洛滨州县。备刮板疏沙。集小船。候起拨。一时水陆欢呼。而粮运以集。计河运者。自夏抵秋。仅八万余石。洛运者。匝月至十有三万余石。舟不耽险。车不旷日。人力工费。所省实多。冬又奉　　上谕再运楚米。以济秦饥。水程由豫之浙川。　命大臣监理发官价。惟恐以秦累豫。乃米数计二十万石。山河险僻。措置惟艰。先是秦之饥也。　　皇上特恩拨漕以赈。令楚豫协力陆运。继楚惟协银。而以劳委之豫。斯役也。又将循旧辙焉。藩司李国亮毅然执之。谓孰非　朝廷赤子。可使豫民独瘁乎。当事者遂为调停之计。乃楚豫分运。浙既上水浅狭多滩。仅可行所谓扒河船者。且船亦无多。于是造船挑浅过载。堆贮篷厂。工役物价口粮。皆取备仓猝间。据开封府等议详。凡需船二千只。头舵纤夫万二千人。船锯铁等匠三千六百人。挑浚夫四千人。更需八府一州提调催攒。李公复之巡抚。共计其宜。令四府一次轮流督运。后运至五万余石。奉　　旨停运。惟　朝廷以一视同仁之意。移有余以补不足。所谓佚道使民。虽劳不怨者。然非祖观察创由洛之议。李方伯有协运之争。则大梁民力竭矣。此二君者。洛中士民所宜尸而祝者。备着颠末。亦以为考古者之镜云。

　　运闸运船宜整理疏　
朱之锡

国家转漕东南。运河一线。悉仍明旧。则凡所以利涉者。自不得不一循旧章。修明而谨守之也。顺治十三年以前。河道多故。粮运率迟。自十四年迄今。仰赖　朝廷洪福。幸渐免冻阻之患矣。第有一二规制。或自明季相沿。或有日久弛废。尚须急为讲求者。臣谨征考故籍。为我　　皇上敬陈之。

一曰座。运河台庄以南。临清以北。原无座节宣。每遇旱干。尤易浅阁者。姑且勿论。其台庄以北。临清以南。将及千里之内。惟恃山东诸泉之水。从石罅泥穴中。尺疏寸导。会流于南旺河渠。分济南北。而南旺南距台庄高一百二十尺。北距临清高九十尺。其间或数十里置一。或数里置一。必上启下闭。互相灌输。方可浮运。春夏之交。雨泽愆期。源枯流细。更必倍费守候。以渐积水。然后盈槽。否则建瓴之势。一泻无余。舟胶而不可行也。查会典载款。凡运粮及解送官物。并官员军民商贾等船到。务积水至六七板。方许开放。若公差内外官员人等。乘坐马快船。或站船。紧急公务。就于所在驿分。给与马驴过去。不许违例开。进贡紧要。不在此例。又载凡。惟进贡船只。随到随开。其余务待积水。若豪强擅开。走泄水利。及开不依帮次争进者。听官拏送究问参治。而且附搭黄马快船有禁。贡新船只夹带有禁。令甲森严。历历可考。顺治十三年。工部题覆巡漕臣侯于唐申严座一疏。内开座启闭。原关粮运。务照旧例。首先粮艘。次及官商等因。亦经奉依议饬行之　　旨。奈迩来官差船只。但顾一己速行之私。罔念　朝廷京储之重。每到口。辄听船役喝令启板。稍有违拗。则捶楚继之。积水既泄。内粮船不免浅阁。即使泄而复蓄。亦不免稽延。甚有随带货船。须水浮送。则上应闭而不听闭。下当开而不容开。年来争竞之端。实由于此。如是而欲责粮运之速行无滞。是何异于却步而求其前也。除臣屡示禁饬。并将抢缘由。题请议饬外。仰恳特赐　　严旨申饬。容臣衙门仍照旧例。刊刻红牌通行。竖立各。除紧急兵船暂应让行外。其余官差船只。一体遵守。应参奏者。据实指参。庶人心知警。而漕法不废。此所宜讲者一也。

一曰船式。重运自过淮后。经由黄运两河。抵通交纳。黄河逆水溜急。运河源流细微。必须船米轻便。然后可衔尾速挽。是以漕船名曰浅船。各省漕粮。共计四百万石。各卫所浅船。旧额共计一万二千余只。查会典所开。浅船头梢底栈。俱有定式。龙口梁阔不过一丈。深不过四尺。内如粮船过淮验烙之时。查有船只不如式者。该管官员。不分军职有司。一体参奏。又将江北南京等积年损坏缺船。行督粮道。照依湖广江西二省船式。就于瓜仪设厂打造。约载正耗米可五百石。务要底平舱阔。入水不深。又漕运议单一款。漕司及各该巡抚等官。备查各总下漕船若干。原缺若干。补造若干。现少若干。严督各粮储道。催行该厂补造足额。不许仍前雇觅民船。及将损坏者补码派搭本帮。以致船重难行。如不足额。照例参奏。即治河书内。亦有河运船。载正米不得过四百石。入水深不得过六捺。六捺者三尺也。故船力胜米力。水力胜船力。若不务足船。而徒搭运以省船。河力安能浮运。而漕大困矣。归罪无源之河何益哉等语。此皆先年已试之法。有可考据者也。迩来惟江南山东河南。船式米数。不异往制。江西湖广浙江漕船。梁头阔至一丈六七尺。深至七八尺不等。空船入水。已四五捺。且又船数不足。往往倍载票粮。入水多至十捺以外。如式粮船。经过黄运两河。不难相连而进。而一遇重船。在黄河则合帮人夫。逐船倒纤。始得过溜。在运河则守板蓄水。集船起剥。倍费时日。一程间断。积而数程。相距必远。在后船只。固被阻压。即前船之在下者。缘上候水。封闭。过时。无水下注。亦不得不停桡以待。两河之水势犹昨。而今昔之船米迥殊。虽沿河各官俱凛遵功令。百计催趱。亦岂能别有异术。使之飞渡哉。除臣已会同总漕臣。檄行各省粮道。备查各省漕船。因何打造不如浅式。又因何缺船倍载。不行补造。某卫某所额船若干。现缺若干。今应作何补造。议妥通详。以凭覆夺外。但比年以来。重运回空。较之十三年以前。为期虽早。而该省船只。屡以体式过重。阻碍全漕。江西一省。尤多违例。若不从长酌议。诚恐将来必致贻误。合无请　　该部查议。饬行各省粮道。遵照旧例。渐次补造。以备挽运。庶旧制可复。而全漕无阻。此所宜讲者二也。河漕事宜。虽不止此。而此二者。实运事迟速之大关键也。至于言新运者。每责成于回空之早。然又必自受兑开帮。以至过淮。一一如期。然后抵通上仓。无所不早。查会典开载。重运抵通完粮。屡经酌议。初则九月为期。嗣始移于六月。即据最后一条。大约自淮以北。仍有三月水程。而其间必先于冬兑冬开。二月过淮之限。预为严切者。此可以见由先及后。迟早相因之故矣。况回空各船。苟不至冻阻。岁前自亦不难到次。是又在该省之受兑开帮。力图振作。无致后时耳。

　　申明粮船定式疏乾隆五十年　
阿桂

查雍正年间。部臣原议。成造漕船。本有定式。如有私放宽大者。漕臣即将粮道题参治罪。嗣以年久废弛。各船每届拆造。渐放高大。以希多载私货。并将高深丈尺。逐渐加增。致漕船过于高大。入水太深。不特牵挽维艰。舟行濡滞。抑且行驶招风。易于失事。是以臣曾奏及。复蒙　　皇上降旨。令萨载毓奇会同有漕省分各督抚。悉心筹划。嗣据该督等酌减尺寸。会同具奏。查萨载等所定尺寸。其江广船式。与雍正年间题定船身丈尺。不相上下。江浙漕船。定以船身长八丈。宽一丈五尺。虽较雍正年间所定。仍属宽大。而与现在出运漕艘。长至八丈八九丈。宽一丈六七尺。已量为收小。于过闸搁浅等处。自较便利。其旗丁所带土宜一百二十六石。乃系历久遵行旧例。雍正间船身尺寸虽减。例带货物。尚可携带。岂今定船身较大。转致不敷。况萨载毓奇于议改漕船时。曾附请令旗丁等。增带土宜七十余石。原以漕粮系　　天庾正供。而例带土宜。亦为民间日用所必需。如果船身改减。粮米之外。不敷容纳。以致减带货物。价值不无腾贵。自应仍循其旧。惟是臣等酌改各船丈尺之时。原将额装米数与例带货物通盘核算。不特土宜一百二十六石足敷装载。此外尚有空余。以备洒带米石地步。是以议定令带二百石。虽江广江浙漕船。仅收短八九尺及一丈余尺不等。收浅一尺五六寸不等。似与现运漕船。相距无几。第河水大小。岁难悬定。设遇水小之年。船行最易濡滞。是收短一丈即可得一丈之益。收浅一尺即可收一尺之效。且旗丁于成造船只时。辄自加增尺寸。若不立定限制。势将无所底止。应议定江浙漕船。长八丈。深六尺。入水三尺四寸为度。江广漕船。长九丈五尺。深六尺九寸。入水以三尺九寸为度。并将入水尺寸逐一量明分晰。横刊于浅板之上。俾得众目昭彰。易于查验。旗丁既不能于定制之外。私增尺寸。亦不能于土宜之外。多带货物。即遇水小之年。船身入水。不至甚深。亦可无虞稽阻。至应改船只。凡遇十运满足者。方令照依新式拆造。计十年后。如能改造齐全。所用料物。仍照从前原定价值。亦不致纷更烦扰。臣等仰蒙　　圣训谆谆。当为漕务筹其万全。倘因改小丈尺。于丁民稍有未便。断不轻议更张。今查酌减船身。于例带货物。业有余地。可以装载。而成造漕船。亦有一定限制。可以遵守。似应仍照原议改减尺寸办理便。

　　改漕船修水利疏雍正二年　
江苏布政使鄂尔泰

窃臣受事江苏。已经一载。地方事宜。麤悉大略。如丹徒丹阳河面。系杭嘉湖绍苏松常七府之运道。而派夫挑浅。独累两邑之民。漕粮关系甚巨。旗丁固宜优恤。然驭之不善。而骄悍横索。官府莫制。遂为商民累。州县分修战船。营弁勒索州县。船不坚固。官受赔垫。徒为科敛口实。凡此诸事。业蒙　　圣主洞鉴。谕令查议。臣更敬摅一得。附陈数条。伏冀　　圣主采择焉。

一漕船之宜更旧式也。谨按漕艘旧式。船身虽广阔长大。而每船所装额米。不过六百石。此外悉供运丁水手广载私货。以致船身过重。遇浅即阻。受兑开行。觅揽客货。包载过关。停泊接受。势需时日。迨过关上进以及达通。沿途发买客货。又须留滞。船式过大。遂得借口。实非无因。敢于玩误也。况船大则行迟。行迟则拥塞。拥塞则河路益狭。而民船不得通。甚有相去数丈。守候经旬。兼之硬拏剥运。捶挞交加。怨声载道。诚有如　　圣主明谕者。以臣愚见。与其大而无适于用。莫若更其式而有便于漕。并有便于民。嗣后每遇一船破坏。并届满号大造之期。请即饬令更造如●子船式。窄小而长。量其所装。可容千石。六百石以装正供。一百石以装行月口粮。余三百石地。仍许其带货。则船小载轻。不难撑运。即遇浅搁。亦易扛帮。而于旗丁辈仍无苦累。商贩民船。且得肩行无碍。殊两便矣。况船小则水手亦可减裁。少一人即少生一事。兼又便于举棹。其行亦速。将不踰六月。便可抵通。不踰十月。便可回次。不惟易于督运。复有益于商民。或亦救弊之一法也。

一水利之亟宜宣通也。按禹贡三江既入。震泽底定。震泽者太湖也。太湖之水分泄于三江以入海。三江者。东江吴淞江娄江也。娄江即今之刘河。在苏州府城之东。经昆山县。抵太仓州境。环城南而东。过嘉定县。以入于海。上泄诸水。下通潮汐。东南半壁实赖之。故其通塞。所关甚重。河向宽二十余丈。后因于天妃宫建闸。束其水势。潮汐来缓。以致停淤暴塞。所存河面。仅五六丈。土人方欲去之。而于康熙五十四五年间。又建六渡桥之新闸。而河道日湮。因六渡桥去海已远。潮力已微。束之以闸。则潮来愈微。退时愈缓。缓则沙停。渐成淤积。以致滨河田亩。灌溉无资。此则旱之为患也。若遇大水为灾。河道本细。复有此闸梗其咽喉。以震泽西来列郡之水。尽趋刘河。而争出于丈余之水门。其泄泻不及。则泛滥漂溢之患。必不能免。此又水之为患也。当时与六渡桥并建者。又有七浦一闸。此闸去海为近。潮大则阻于闸而不及进。闸外之田。受其泛滥。潮小则阻于闸而无所入。闸内之田。无从戽救。故二闸一建。而三郡之水利欲绝。土民无不欲去此二闸者。而以当日建造之始。经督抚题请。未敢议废。殊不知地势有更迁。事机分利害。因革兴废。在乎审时。况在议建之时。本为利民计也。而未见为民患。及今已受其患。若仍不为变通。拘于前议。恐水利反为水害。并于前议利民之初心。亦大相悖谬矣。臣博访群议。如出一口。倘邀　　特旨。废此两闸。太仓等三州县万民。实攸赖焉。

　　请定漕船年限疏　
姚文然

臣办事垣中。见户工二部。会议漕船十年一造事例。请　总漕会同督抚。原限十年之外。再展几年。酌议具题等因。诚从为国节省钱粮起见也。但运务关臣垣职掌。既有愚见。敢不直陈。臣惟　朝廷大计。宜审轻重。每岁运漕米三百余万石。以实京师。按丁给粮。沿途设。修治河道。所费甚巨。不止造船一项。但以京师为天下根本。漕米关军民性命。故不吝重费而行之。岂不欲节省哉。运事船为最重。查明初漕规。有五年一造者。有七年一造者。后酌定十年一造。已为节省矣。　兴朝历年因之。未有更改。今又议展限。不知年限愈远。则见运旧船愈敝。钉胶易解。遇风浪而漂坏必多。且额造新船愈少。洒带益重。入水深而阁浅愈滞。有误漕粮。其未便者一也。又部议称漕船十年有余。岂无可用。因请展限。所虑诚是也。但漕船与江船不同。过赶帮。拽浅守冻。回空一迟。修不及。又趱新运。多有不及十年而损坏者。节经题报行查。况既满十年。约往返六七万里。即有未坏者。不过百之一二。岂可因此将通漕船一概展限耶。若不论年限之满与未满。止论船之坏与不坏。则未及十年有早坏者。将免其按年数追赔之定罚乎。窃恐后此造船者不肯选料。修船者不肯加工。运船者不肯爱惜。听其速坏速造而已。初意本在节省。久之反费钱粮。其不便者又一也。臣思维再三。节省钱粮。不必在漕船一项。且十年之内。节省一次。所节几何。今京通仓陈米。除放涝粮外。积贮无多。又时过仲冬。回空阻滞。节经漕臣抚臣盐臣等题报。此时恤丁催船。尚恐有误新漕。岂可议及造船展限之事哉。傥臣言可采。仰祈　　宸断。将漕船十年一造。仍照见行例行。倘虑官丁间有可用旧船。冒领钱粮情弊。则康熙五年七月内。已经户工二部会议补船及年应造一疏。内云据总漕称十年改造之船。旗丁例应措办贴备银两。孰肯将好船拆毁改造。但该督务须身亲严查。委实不堪者。方许改造。奉　　旨依议在案。应再请通行严饬可也。

　　请停查屯田滋扰疏　
赵青藜

奏为请停查屯。照旧办理。以免滋扰事。窃查屯田一项。始自前明。以至于今。其各卫所年代久远。多有册籍散失。无从稽查者。亦有册籍仅存。而陵谷变易。坐落界址。无可征实者。有军逃地荒。系民自开垦者。亦有运丁贫乏。将田典佃于民。而展转相售。屡易其主者。更有典佃之久。民从而建造庐舍。营治坟墓者。是以顺治十三年。漕臣即请清田归运。而究未办结。非奉行之不力。势不能也。今部臣议令清田归运。意不过丁以济漕耳。臣窃以为现行津贴之例。民出费以赡丁。丁得项以承运。其于漕非不济也。法无容更议者。就使清田归运。果有益于丁。犹将病其累民。谓　朝廷赤子。不应歧视也。况丁虽得田。不能自耕。南北挽运。旷日持久。势必召佃布种。收其租息。与未赎之津贴。同一得项承运。不见其益也。且该丁等素封有几。赎田之费。势必贷之富人。朝得田而暮转售。数年之后。又循故辙。徒令丁之狡黠者。藉以行其挟制诈骗。而民失其业。含冤赴诉。讼庭将无虚日。诚不如现在津贴之无碍于漕。而军民得以相安也。乃部议之尤难行者。谓船已减运。不当仍给屯田。是必取减运之田。以予现运之丁。而不知此日之减丁。即当年之现运。目下之现运。又即他年之减丁。效力于前。备签于后。各有减歇。各有现运。轮流既周。无不均平者。安用官吏之劳劳于忽取忽与为也。取与之间。册必更造。案愈烦而绪愈难理。恐军与军亦不得相安也。近蒙　　特恩截漕。觉此项减运。不在轮流之内。未免稍优。然以　国家深恩。人被其泽。而运军适逢其会。稍沾优渥。似不为过。且每年减运丁数不少。夺其屯。将必致流离失所。殊非矜之道。仰荷　　皇上如天之仁。各丁经费。俱属有余。现在条例已为周详。但　　饬各督抚谕令县卫等官。清津贴之册。严典卖之禁。而军民固已相安。漕运可永无误。故臣愚以为不若照旧办理便。

　　上制府论布商易米书　
江宁布政使晏斯盛

窃照江宁为省会重地。生齿繁庶。逐末者多。而农作者少。惟恃棕阳芜湖运漕。为江广米船聚集之区。分商贩之余粒。通行江宁。以济买籴。实为全城源源不匮之储。较之在仓积贮尤为重大。乃崇明奸商。每于定额之外。在该处溢买透漏。各处奸牙县胥。彼此勾通。实买数目。究竟莫可稽核。其间夹带出洋。入海渔利者。往往而有。殊干禁令。即如本年运漕。一镇额应买米八万石。今查该县册报。竟至一十一万九千余石。是其择便选近。不遵定额。刁顽违抗。已可概见。查本年四月。经苏藩司议准。令崇商每年载布前往江宁。易米三万石。于原定棕阳采买米十万石内。照数减除。本司随将江宁省会。地广人稠。本处产米无多。尚赖江广客贩接济。不便又令崇商易买。致滋昂贵等情禀详。续据苏司详请。仍照前议。听其在江宁易米。奉前宪批允在案。本司覆查江南省城。户稠密。需用食米甚多。历系仰给客米接济。三五日内客贩不到。米价即昂。而上元江宁等县。现有偏灾。赈平籴。需米甚多。势难再听崇商搬运。查苏司详称商人挟本经营。惟利是计。如江宁米多价贱。负贩者自然踊跃争趋。若米少价昂。即驱之使来。尚恐不至。岂至以易米而妨民食云云。夫价贱则趋买。价昂则不至。其为崇商计者。可谓善矣。然价昂系居民买食。价贱则为崇商买去。是江宁省城百姓将永不得食贱价之米矣。且近来省城米价。常昂于苏。倘又听崇商易买。米价不益昂乎。至所云江广米商。稔知江宁有布可易。故岁岁载米。依期而来。今若闻崇商载布他往。恐楚商亦因之而别赴。似觉反有未便云云。查江广米船。开江东下。其口岸有三。棕阳芜湖苏州是也。其来至江宁者。不过十之一二。崇商如欲以布易米。远则原派买之棕阳。近则芜湖运漕。俱可易换。何必定在江宁。即江广米客。如欲易布。亦可在于棕阳运漕二处。何必迂道而至省城。查崇商在江宁。以布易米。从前乃偶然之事。且在未经派定三处口岸之前。未可援以为例。自雍正五六年以来。已无在省易米者。并非以雍正十年无布贸易。始不至也。崇船在江宁。以布易米。不特有妨民食。而且米商布客。此往彼来。必滋偷漏。更多未便。本年省城米价。贵于往年。崇商虽尚未来。而民间闻有准其在宁易米之信。即有卖贩下洋。以致米贵之语。盖民间久未见崇商来省。不得不转相惊疑也。总之崇明奸商。屡抗成例。而近处奸牙。又暗为勾致。是以棕阳不过千里。而以为路远难通。运漕倍买溢额。而纷然吁请。将不竭本处储备流通之源不止也。伏乞覆定额数。严禁透漏。并通饬查销。不得再行违抗。庶省会民食。不致日昂矣。

　
卷四十八户政二十三漕运下

　　海运考跋研经室文集　
阮元

以海运易河运。不特数百年旧章不可骤改。且数万丁伍水手失业无赖。亦为可虑。然近年运河。屡屡梗塞。且天庾无多储。万一南船不达。则嗌而不食。可为寒心者也。嘉庆八年十一月钦奉　　上谕。为预筹海运一事。即与僚属尽心集议。外访之于人。内稽之于古。知数百年来民生国计。筹之未尝无人。徒以目前牵率之时。万不敢以待供之度支。取尝试于一旦。故入告之章。曾有海运非必不可行之事。然非万不得已而后行之之语。不敢决然行之。亦不敢决然不行之也。后得　　皇上福庇。河流顺轨。其议亦寝。然九年十月洪泽湖水低弱。力不足以刷黄。以致河口淤沙。七省粮船全不能渡。因开祥符五瑞闸。放黄水之上流入湖。减黄助清。于是清黄始平。复开小引河数里。飞挽各船。始能渡河。当引河水未通时。七省齐奏备驳运之法。然以七省数百万之粮。用小船以万计。方可达淮。民情必致扰动。浙省尤少船。须向外江争先封雇。费尤巨。势难全漕皆归驳运。不得已乃暗筹海运一法。十一月。招致镇海县由北来南之船。约得一百余艘。此种船。闻松江上海。尚有二百余艘。约可得四百艘。每艘可载米一千五百余石。略用兵船护出尽山。即放大洋。其装卸之程。脚价之费。俱与之议立章程。以待不虞。交卸如速。一年可以往返三次。较河运省费三之二。后以河道复通。遂不复用。然未雨之绸缪。圣人不废。且近年民困于丁。丁困于河。东南之力竭矣。运费增则民力困。运费减则民力纾。因重理旧说。凡考之于古。与参之于今者。纤悉着之于简。都为海运考一册。昔明邱浚大学衍义补曰。国家都燕。极北之地。而财赋之入。皆自东南而来。会通一河。譬则人身之咽喉也。一日食不下咽。立有大患。迂儒过为远虑。请于无事之日。寻元人海运之故道云云。则予犹此志也。夫以　　圣人御世。山川效灵。亦不必寻蹈故辙。以为千虑一得之效。而以臣子过计之心。夫亦何所不至。故不忍弃去。综而述之。或用此法。分江浙全漕十分之几。试而行之可乎。

　　海运考上　
浙江巡抚阮元

</div>
    <div class="pagination">
<a href="皇朝经世文编_page124.html">上一页</a><span>...</span><a href="皇朝经世文编_page120.html">120</a><a href="皇朝经世文编_page121.html">121</a><a href="皇朝经世文编_page122.html">122</a><a href="皇朝经世文编_page123.html">123</a><a href="皇朝经世文编_page124.html">124</a><span class="current-page">125</span><a href="皇朝经世文编_page126.html">126</a><a href="皇朝经世文编_page127.html">127</a><a href="皇朝经世文编_page128.html">128</a><a href="皇朝经世文编_page129.html">129</a><a href="皇朝经世文编_page130.html">130</a><span>...</span><a href="皇朝经世文编_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
