<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 182 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 182 页/共 192 页</h1>
    <div class="content">以上各项工程。五年之久。共需银一百零一万四千八百五十四两。便可全淮复故。加以修补石工。约需银二十万两。修补惠济闸暨林家西坝并各处埽坝。约需银十万两。堵闭三河。银十五万两。合需银一百四十六万四千八百五十四两四钱。此外贴补累工。及每年修补器具。随时量为增加。拟请疏浚黄河通溜后。先制器具十二架。由佃湖镇低马港口约三十余里。试办七八个月。约费银五千余两。如果收有成效。再行次第照办。万一排刷之力。试行迂缓。次年即于中泓两旁。分年开宽。或分浚二渠。如靳文襄公川字河式。

　　导淮补议　　
丁显

曩有导淮捷议之拟。因时画策。亦因地制宜也。际此库帑支绌之时。议复淮渎。非惟不能大加疏浚。即以捷之功。一时并举。势亦不能。变而出于刷。亦以废黄河者沙淤夹杂。势易冲激。经费可省。夫役可减。考之古人而不背。质之今人而可行。今日而议导淮。计无有过于此者矣。然流俗之人。泥古鲜识。不剖析而详言之。窃虑信者半而疑者亦半。有谓冲刷难收捷效者。查浚船之设。始于靳文襄公。历任河帅踵行之。均有明验。而积久遂废者。缘黄河屡决。溜势渐缓。未能彻底奔流。随刷随淤。势固然也。且黄河口面宽阔。浊浪排空。往来梭织。岂易为力。积沙未去。流沙又来。安能日起有功。今则淮水口面。刷宽不过三二十丈。两岸拉运甚易。况清流激湍。沙淤渐去渐少。制篦以梳剔之。又布水冲沙以鼓荡之。底淤激动。挟溜奔行。势实易易。由杨庄至马港口。俱属建瓴之势。且各水塘深一丈外及二丈外者颇多。均可为跌塘。毋须另辟。安在机器之未能冲刷也。旧日黄河机器。有效有不效。今导淮借机器排刷。显极言可以成功者。非古人拙而今人巧。非古人愚而今人智。地利时势不同也。黄河浩荡。茫无涯际。无从牵挽。今则两岸拉曳易于着力。视以船驾运者不同。黄河浊浪。非夯笨机器。不能沈底。拉运良难。今则清流灌注。水力不大。轻便机器。易于入泥。视旧制混江龙铁篦未易转运者不同。黄河积沙未去。上游之沙又来。即浚船日夜梭织。岂能淘洗尽。今则淮渠沙泥。愈刷愈少。不难按日计方。视黄河终岁沙泥浑浊者不同。黄河宽逾数百丈。徒恃数百只浚船。或日一至。或月一至。梳剔岂易有效。今则以数十具之机器。刷三二十丈之河渠。计日夜一周。循环四十余次。此往彼来。时刻不息。自可握算考成。视黄河茫无把握者又不同。考麟见亭河帅河工器具图说。于清河龙式。注云。此器试之黄河。则旋过旋淤。试之运河。则有成效。亦可知清水之与黄水迥不侔矣。管蠡之识。请试行焉。或亦节省经费之一法。旧制虎牙梳混江龙俱千余斤。即泥铁篦亦复夯笨不灵。故难移动。今参硬木为之。一器以一百五十斤为准。安设转轮。轩前轾后。在两滩牵挽。势极轻便。舌篦齿。长短可从便。长或五寸。牵挽不动。即可改为齿四寸长。庶易转运且人力不足。参借牛运。购牛二百匹。祗须四千金。添设快船经费。增益不多。此外沪渎机器局奇巧尤多。仍可设法仿造。闻苏州挑浚黄渡河。机器灵妙异常。深可入泥五六尺。日可起土数十方。惟经费甚巨。夫役运土亦难。挑浚废黄河。万难请办。请仿造一二具。专在坚板处往来拉运。河底老淤。自能松活浮动。仍以寻常器具冲刷入海。应有捷效。黄河虽系松沙。干涸日久。板滞不灵。徒恃水力刷之。安能遽致宽深。今以二百余里之遥。设机器一百数十具。分为七局运转。计日夜一周。每局机器来往。冲刷四次。纵系板沙。亦能浮动。夹溜而行。需以时日。宽深丈尺。实操必胜之势。再民船往来买卖船尾。均令系铁埽。或小混江龙。冲刷愈多。告成更速。俱由段局不时稽察。如该船无此器具。此船永不准入淮。万一冲刷迂缓。稍有不如式。而比之人夫照土算方。其节省奚啻倍蓰。按照废黄河二百余里之长。欲浚宽数十丈。深二三丈。照土科方。非银数千万两不克。今排刷用银百数十万两。照此丈尺科算。仅二十成中之一成耳。纵稍不如式。视掘浚经费。节省奚啻什伯。今日而议导淮。排刷兼施。速效之方。无过于此。

夫磨砻日久者。虽金石亦销。矧沙泥之易于冲突者耶。或谓机器转运。刷深易。刷宽难。且两河帮覆压之土。坍卸积累。难免壅滞。窃思舌篦齿。每一经过。入泥五寸。沙随水去。以十分之一科算。每器约刷深五分。三十余里为一局。局设机器十二具。照以器长五尺科算。每器昼夜循环之处。可有六丈之宽。其河泓中。日夜俱循环四次。约以七具刷宽。以两岸覆坍沙泥。摊入河心。每日铲卸三寸。滩高二丈五尺。变纵为横科算。照以长五尺昼夜刷五分计之。七具运行。自可按日冲去。即以五具刷深。姑以十丈河底。每器循环经行四次科算。宽处一例。可刷深五分。一局如此。他局皆然。论机器起泥。沙随水去。尚可不止五分。即就五分而论。按河科算。亦不必限于三分。捷议中仅就三分言者。缘未经试行。姑就极少者而言。设首年刷有成效。或不止三分。或远过三分。次年铲削两帮。即可相势多铲一二寸。傥不及三分。次年铲削两帮。即可从薄。虽拉刷之时。不必显分畛域。而刷深即以刷宽。积算实无阂碍。惟长夫铲拨沙泥。须归入中流。机器须左右相机运掉。方免凸凹不齐耳。或又谓铲削两帮。沙随水去。亦属开宽之术。惟河身渐深。两帮之在水外者。可以运锹。水底未能铲削。势必至外宽中窄。且两帮坍卸沙泥。堆积两旁。机器亦难高冲刷。细查河工器具图说。有十二齿钯等物。可仿造。其制以五尺长横木。排铁齿十二行。齿长三四寸。安设木柄。以二人握柄。将两滩根脚。尽力扒筑。根脚一虚。两滩自能逐日摊塌。再以推钯在两岸推挽。推钯之制。宽二尺。长四尺。纵横安设铁齿百行。系以绳索。坠入水底。对岸两人。本岸一人。互相推挽。轩轾缓急。自将两旁积压沙泥。摊入河心。随机器翻动入海。日定限制。牵挽推钯在寅辰时。合六十丈之夫为一阄。运引拖钯在己未时。四十丈之夫为一阄。其铲锹则各认己段。在申酉刻。大约二丈之深。每二十丈派一人优为之。设在二丈以外。拟随时添设夫役。以免竭蹶。其清口引河。均仿此例。庶两涯不致壅遏难消。而数丈河渠。均彻底宽广矣。有谓近年山宝栽插。全借中河之水灌注。今从中河口施功。栽插之时。洪湖之水。尚未高入运。而中河之水。又由废黄河东趋。势将若何。拟于四月水涸之年。于杨庄东筑拦河堰一道。俾中河之水。南注山宝。其废黄河着令散夫乘腾空之际。将两帮收拾。一例宽广。河心抽沟数道。沟外另制大铁。以二三牛耕之。俾河泓沙泥松散。俟栽插毕将堰决开。以中河之水。全力冲刷。沙随水去。深广尤易。固可救淮扬之春旱。而河底之宽深。更收捷获矣。又有谓长二百余里。雇夫拖刷。督率难。经管尤难。拟于二十余里设一局。以礼乐射御书数六字。编为六局。局设委员一人。段董二人。局伙二人。杂项夫四人。机器运夫分为两阄。日夜轮换。以循环二签为凭信。昼夫黎明由礼局牵挽三十余里。限午刻到乐局食饭。换签转运。仍回礼局。夜夫日晡由礼局起行。限丑刻到乐局。俱如昼制。此去彼来。时刻不息。傥有偷巧之夫。由段局不时稽察。按五日验其宽深定制。不如式者有罚。每局照此施行。事半功倍。以治人行治法。烦也而以驭之矣。再查河工向于溜势平缓之处。镶筑柴坝。亦可偪溜冲刷。究之刷深有余。刷宽不足。且收效迂缓。万难克日计功。显意藉器具排刷。再能闲段镶筑埽嘴。更有把握。

　　淮河一边出土说　　　　　　　　　　
丁显

淮水故道与别河异。别河仅分泄一邑之水。故道兼宣泄沂泗之水。非有宽广之河泓。不能畅出东注也。疏浚涸黄旧身与浚他河亦异。他河两涯盛涨。从未漫堤。疏浚者仅防其淤。涸黄两滩盛涨。大能泄水。疏浚者兼防其遏。出土太近。旧日泄水之滩。汛涨转为壅遏。致为虐于里下河也。昔靳文襄公方略。有白驹场束堤引淮一策。宽以一百五十丈为准。岂不以淮为大渎。非宽不能畅泄哉。是以淮扬公禀。拟定出土章程。限以六十丈。盖扯算中泓。宽可一百四十丈。仿靳文襄公之遗制。以防淤塞壅遏之患。酌古准今。未之或易。嗣因　国库支绌。帑项未充。出土太远。方价或昂。经费浩繁。筹划恐难为力。而或以经费之故。遂致出土偪近。不以减害。而转以增患。又非为民除害之心。因而博采舆论。细察河形。而获一边出土之法。省费而防害。策无有善于此者。何则。黄河旧泓。时南时北。河泓在南者。北滩仍自宽广。河泓在北者。南滩定可宽宏。出在一边。泓在南者。泥即就近堆积南岸。北滩尚可宣泄异涨。泓在北者。泥即就近堆积北岸。南滩仍可经行汛水。泓在中者。相度地势。泥即堆积滩之一边。稍高者宣泄仍畅。黄淮自不为壅遏。一利也。六十丈出土。方价必昂。今一边出土。拟在二十丈外。与始议近四十丈方价自减。节省经费。二利也。河泓在南者。其险湾定在南。河泓在北者。其险湾定在北。相度形势。即以所出之土。帮补两堤。俾险工可以高厚。价半功倍。三利也。出土太近。水势高。浚起沙泥。浮沈水底。势易复淤。今如一边出土。则所出之土。有在堤外者。有贴补帮堤者。有在高滩者。盛涨之时。不为冲塌。即以防淤塞。四利也。两边出土。不能过远。再欲开宽。必致又挑。所出之土。糜费良多。否则河泓永远不能展拓。今如一边出土。河滩仍宽。将来任意开辟。毫无阻碍。五利也。昔靳文襄公开川字河。出土均在一边。仿而行之。似无塞碍。

　　金氏导淮别议辨　　　　　　　　　　
丁显

导淮别议欲由信坝引淮水倾注二河。修筑东堤。挖民田数十里。经贯里运河。由乌沙河入射阳潮河分为二支。一支经一林新沟抵羊寨犀开黄堤过费家入大潮河达海。一支经阜宁城由射阳湖入海。舍上就下。舍高就低。其泄淮水也。如飞瀑倒悬。如倾瓶泻注。导淮之举。诚未有若此之灵且便者也。顾其中有不便者七。有可虑者六。为淮扬除害。转贻淮扬以大害。引狼入室。引火烧身。显淮扬人也。曷敢不亟议之。查湖堤以东。渔滨射阳两涯。集镇蝉联。村落鳞接。不啻百处。一旦议行淮水。势必至悉令拆毁以作河身。辗转流离。不知凡几。男啼女哭之声。岂可言状。欲奠民居。而先使亿万人不安其居。其不便一。自周桥迄射阳潮河两岸墟墓累累。约有亿万冢。或棺椁已朽。或茔冢新成。子孙无人者固多。而大族势家亦复不少。傥由此经行淮水。势必至悉令掘挖。抛掷暴露。为子孙者。宜何如力争。其中不尽土人。似难斥以大局。其不便二。二河之宽。不逾百丈。渔滨一林东沟等河。宽者仅十数丈耳。议行淮水。自须开宽。势不能不占废民田。极少亦须去二千顷。其中斥卤良多。而膏腴亦复居半。即使按亩给价。照额免粮。而百年恒产。夺于一旦。强者或可另图。弱者坐以待毙。死亡相藉。惨岂可言。其不便三。射阳潮河。滨临阜宁南郭。屋宇相望。民居稠密。今议经行淮水。自须循涯建堤。势必至将阜邑南郭全行拆废。其不便四。清河县为水陆冲衢。亦要隘也。向由护城河宣泄积水。今议由武家墩建堤。串护城河以抵里河南堤。则清河一邑。夹居两堤之闲水高于城。雨水洚注。涓滴俱不能出。一经盛夏。沟浍漫溢。街衢衙署。沈产蛙。致使冲烦之地。变为沮洳之乡。其不便五。山宝盐阜清五邑。闸洞来源。汛涨积潦。俱归马家荡。由射阳潮河宣泄以达于海。今议导行淮水。保下河。欲从射阳南岸障以大堤。致使五邑有余之水。全无消路。窃虑中满为患。势必至囤积田畴。浸灌庐舍。其不便六。导淮之举。民望如岁。今议由信坝引淮。自须将各堤筑成。方能启坝分泄湖涨。而千余万之巨款。数百里之长堤。为之未必成。即成亦需十数年之久。此即策出万全。小民亦迫不及待。况其策更滋流毒乎。其不便七。洪湖志桩冬春之际。存水仅五六尺。别议开载信坝平由。减为一丈一二尺。则新开河渠。春秋之交全行干涸。里运河绝无来源。不特山清高宝盐阜栽插俱废。即商旅船只亦从此壅遏。其议势属难行。势不能不将坝底落低。配合湖底。细查山盱大堤高峻。本属可危。再将金门落低。设经盛涨。以数丈之洪波。建瓴陡落。牵动堤堰。关系匪轻。况盱堰外坡。淮水经注顶冲之处极多。昔则一面受敌。今则两面夹攻。湖堤百里。处处可虞。此其可虑者一也。信坝之水。建瓴东泻。倾注高宝等湖。势自顺也。今议挽之北行。自须建筑横堤以为防御。惟洪湖口面宽百二十里。洪波东撞。势若山倾。一线遥堤。安能抵敌。西风一击。淮仍东行。千万金钱。全归虚掷。关孟二滩。可为前鉴。此其可虑者二也。

经贯运河。横截遥堤。小则商船阻滞。大则漕运盘剥。军糈关税。在在均形竭蹶。然任其敞口。湖水南趋。倾瓶灌注。里河两堤。且忧漫溢。纵或多设闸坝。收束层层。而以高陵卑。奇险百出。行将清水潭之祸。不在高邮而在山宝。此其可虑者三也。自周桥迄射阳河。两面新堤。高于庐舍。数百里之遥。安能一例巩固。伏秋之时。风雨交加。其势未有不溃者。溃而南则鱼淮扬。溃而北则鱼海沭。而安阜之苇荡。兴泰之盐。尽归淹没。此其可虑者四也。沂泗之水。来源甚旺。今议于清口大闸。永闭拦水。不使南趋。其为里下河者。计亦密矣。然如此则水必高。全入黄河。下游犀开黄河之处。沂泗之水。又复南趋。合淮水。以入射阳潮河。新开百丈之渠。断不能容。势必至壅遏冲决。仍以里下河为壑。截于上游。而或溃于下游。此其可虑者五也。淮扬两郡闻此别议。众论沸腾。一经兴筑。掘墓毁田。威势相迫。人不能甘。蚩蚩之氓。铤而走险。或别酿成事端。此其可虑者六也。以不便之势。加以可虑之形。不幸而成之。淮扬之害。靡有已时矣。若疏浚故道则异是。不坏田庐。不掘坟墓。不移集镇。不碍城池。盱堰大堤虽有残缺。而自张芥航河帅帮修堤顶。一例宽十五丈。故此三四十年闲。湖堤未闻告溃。即黄河两堤。亦复顶宽四丈。历年修防。可资保障。且河滩淤垫。除中泓数百丈。足行淮水。两边滩台俱高一二丈。水束滩中。奚忧漫决。向称险湾。稍加修补。岂有他虞。以视凭空筑堤。碍多而害巨者不同。清口淤淀。废黄河闲段高仰。即加疏浚。断不能遽如二河之低。然细查废黄河。河身宽数百丈。其中泓高于湖底一丈一尺者仅五六十里。此外或高七八尺。或高四五尺。或高一二尺。而云梯关以东。低于杨庄约二丈尤势若建瓴。其中泓极高之处。恰与信坝平由相配。若非沂泗贯截。废黄河即不加浚。洪湖存水一丈二尺。亦能过水一尺。洪湖水逾二丈。黄河即过水丈余。漫滩口面。且有百余丈。如再以次浚深。彻底奔流。实属易易。清口高仰。略与黄河等。引淮入黄。以复故道。机捷而势易。计未有过于此者。近因沂泗之强。淮不能敌。以故伏秋汛涨。沂泗占黄。壅遏淮水。不能东注。且复合淮水以趋高宝。遂致酿成五年清水潭之祸。历年开坝。亦此之由。今如疏浚黄河。将沂泗之水全行刷黄。不复南趋。则淮扬之害。即减十之三四矣。水力冲激。人力排刷。日起有功。一俟黄河清口。宽深有容。再开莞渎河。俾沂泗之水。遵照黄河未去旧制。归入盐河。由莞渎河宣泄。专以旧黄河畅行淮水。将沂泗不致南泄。而淮水又能东注。则淮扬之害。即减十之五六矣。而海沭之闲。亦多一消路。从此修补盱堰。堵闭礼河。俾淮水力东趋。该时即将智信两坝启除。永远敞口。将淮水源源归海。其汛涨有余之水。仍由智信两滚坝。以注高宝等湖。则淮扬之害。即去十之七八矣。彼别议欲由信坝分泄淮水。仍存坝底一丈二三尺。虑未必若是之畅也。

尤可喜者。筑堤数百里。有需时日。而如复故道。则浚深一尺。即盛涨多泄一尺之水。开宽一丈。即盛涨多泄一丈之水。今冬试行。明夏即减害矣。明冬如浚。再夏即有功矣。分岁兴办。约期仅数年耳。且经费亦不甚巨也。疏浚废黄河。首年需银五十万两。傥一年未易筹拨。拟用铲高就低法。分二年筹办。即可通溜。次第加浚宽深。再需银数十万。藉清刷沙。排瀹兼施。确有把握。其开清口引河。修补盱堰石工。并补筑险湾柴埽。增修闸坝。以暨开浚莞渎河。堵闭礼字河经费。合需银百万。傥将捷议试行有灵。尤可事半功倍。以五六年之久。筹一百数十万之款。军务稍松。年岁稍熟。尚可请办。以视筑堤数百里经费太巨者又不同。由此观之。复故道其势安。从别议其势危。复故道其势顺。从别议其势逆。彰彰然矣。今奉侯中堂饬将别议周历履勘。在爵相集思广益。固不欲遗乎嘉言。即显等思患豫防。亦不敢谬执成说。特以别议一成。害延百世。且使诸大宪爱民之心。歧而为殃民之政。利害切身。而箝口不言。则显将为淮扬之害人矣。狂瞽之言。不知忌讳。孰可孰否。孰是孰非。必有能辩之者。

　　修六塘河分泄沂泗辨　　　　　　　　
丁显

古无所谓六塘河也。沂泗入淮之故道。亦不同于今也。泗水发源于山东泗水县。历曲阜滋阳济宁。又南历邹滕峄县鱼台。会独山南阳等湖之水。又东南历邳州宿迁。始会骆马湖。沂水自此合流。经行之地。即由十字河入废黄河旧身。会淮之处。在旧泗州东。泗州之名因此。其时淮渎深广。足容沂泗。以故徐海之闲。不虞水患。乃自黄河夺泗。而泗无所归。沂亦不能入泗。势不能不偪而东行。然其时骆马湖周二万五千八百三十丈。尚未淤垫。蒙沂之泉源。微山昭阳之汛涨。犹足以潴蓄。而海州之硕项湖。亦能翕受异涨。故其时海沭诸州县之患。犹未甚巨。延至康熙十七八年。黄河屡决。骆马湖淤垫。而蒙沂之水。遂泛滥四出。硕项湖淤垫成田。增粮一千二顷。而海赣沭安。渐为泽国。此六塘河之开。所由始欤。六塘河旧亦曰盐河。靳文襄公创其议。自雍正八年始浚成之。自此迭加修浚。其口极阔处。约有七八十丈。中泓深八九尺暨一丈外不等。河身不为不宽且畅。乃濒海数州县之患。仍屡变滋盛者。盖其受患之由。实非一日。查六塘河之初。仅泄骆马湖尾闾五坝之水耳。自张文端公于刘老建九孔石闸。遂以一河兼泄微山等湖之水。然其时蓄水济运。尾闾五坝。相时启闭。亦未尝涓滴悉归于六塘也。一自粮艘不行。王家沟柳园头终岁敞口。尾闾五坝。损坏不设关键。而骆马湖悉为官田。且自十字河迄永济桥。缺口甚多。蒙沂之汇归六塘者。来源本旺。而微山昭阳等湖之旁泄者。除刘老外。口门又逾百丈。数十县之山泉。数百里之湖涨。悉潴于六塘。此海沭安之受患者一也。刘老旧为滚坝。平时仅一丈一尺。蓄泄均有节制。今则坝底大半损坏。跌塘深丈余。运河巨涨。泄入六塘者。视昔时几再倍之。此海沭安之受患者二也。两堤子堰。均长四万一千丈有奇。历领帑修办。闲设涵洞。猝有暴涨。又由厅汛购料。随时抢护。今则厅汛裁撤。两岸子堰。悉属子虚。一经大汛。波浪滔天。两岸民田。悉归罄尽。不独丙寅岁之奇灾。海沭数县。耔草无收。即以去岁夏秋。两岸之不被水灾者。亦仅十之四五。此海沭安之受患者三也。六塘河尾闾。经贯盐河。由武障顶冲义泽等潮河归海。民商因蓄水运盐。每岁于此筑坝。以致盛涨之时。宣泄不速。乾隆十一年。两江总督尹文端公奏于潮河之中。各筑石滚水坝底数十丈。以高于河底五尺低于民田一尺为度。估银约数万两。水满则滚。水平则蓄。既利民田。亦不妨盐运。其制甚善。今则坝底损坏。跌塘甚深。盐商高筑柴坝。六塘之不能宣泄。职此之由。此海沭安之受患者四也。今奉宪批。虑沂泗遏淮。修六塘河以分沂泗巨涨。开源节流之识。其为两淮虑者。极周极密。惟中运河自王家沟起。分泄入六塘者。来源甚旺。加以蒙沂巨涨。海沭已屡被水灾。傥再筹分泄。海沭安邑。转有以邻为壑之怨。其不便者一也。高宝山盐阜五邑。自三河不堵。近年栽插之时。全借中运河之水。以资灌溉。今洪湖尚未高入运。又将中运河之水。全归海沭五邑。农民转多不愿。其不便者二也。

近年洪湖不能畅入运河。其资送军装商船来往。并双金闸下之盐河资送商盐。俱藉沂泗之水济运。傥分泄太多。里盐两河。诸多窒碍。其不便者三也。况修复淮渎。未能遽行蓄洪湖。其导淮善后章程。全仗沂泗之水荡刷。方能日起有功。今再分沂泗以入六塘。不独海沭之患。从此加增。而全淮复故之功。转难冀望。其不便者四也。且沂泗之遏淮。固沂泗之强。而其实非沂泗之本强也。实以礼坝不闭。洪湖南趋。淮始弱而沂泗始强。一经浚辟故道。分年冲刷。俾能宽逾数十丈。使沂泗之水行由地中。则沂泗自弱。由此再闭礼坝。行将淮之强足敌沂泗。安患其遏淮哉。显拟导淮之功。仍以浚辟故道为首务。诚以故道一开。不独沂泗之水。自有去路。即洪湖汛涨。亦可稍为分泄。则里下河切近之患以减。而山宝栽插。里河漕只。均可就近设法。从此大辟清口。或开成子河。或另浚天然引河。设法汕刷。以期全淮复故。则淮扬数百年之积患除矣。其海沭数州县。首在修复潮河紧要滚坝。需银约五六万两。则六塘盐沭之水。即可源源归海。斯海沭下游壅遏之患可去。而沂泗之分泄入刘老者亦可稍畅。其两岸子堰刘老滚坝。容俟随时酌办。待淮渎故道宽广。大股沂泗之水。或入废黄河以复故道。或大辟中运河。俾沂泗畅出杨庄。会淮入海。则徐海数百年之积患亦除矣。

　　导淮辨　　　
赵秉节

淮扬士庶请复淮水故道。意在坚五坝。开清口。挑引渠。辟海口。俾湖水归黄。以除下游之水患。洋洋洒洒。创议千言。本本源源。溯稽千古。考既精而学亦博。志既大而语亦奇。留意河防。关心水利。读书而知政事。伏处而念民生。洵有心人哉。第于淮黄应治之后先。门户出纳之巨细。南北财赋之损益。湖河气势之高低。尚未详察耳。夫泥于师古者。常昧于习今。急于治此者。每疏于失彼。彼燕赵之人曰。黄流不挽。欲以邻国为壑乎。淮扬之士曰。五坝不坚。不虑东隅之失乎。夫治天下者。必揽天下之全局。证古今之异同。推利害之重轻。辨经费之多寡。然后酌事情之难易。审地势之变迁。以定迁徙之谋。趋向之路。若上稽神禹。则九河已湮。言疏浚者。虽朝夕不同治。况数千年以上乎。当此河运尚未大兴。局格尚无定章。匡居之士。焉能测黄水之必不南来。傥一旦归源。岂不徒糜巨费。况黄之害重。淮之害轻。直东数十万哀鸿。望除水患。而难容片刻者。所在皆是。　朝廷数十万之财赋。蠲缓已逾多年。以南北大势而论。黄患有关于三省。淮灾仅及于下河。先其所急。治黄为要。若早定议。河走北条。则导淮之举。乃可次第行之。但溯河之地势。非上古情形矣。故愚以为此举。厥有六难。清口一门。不抵五坝之出水。难一。湖如侧釜。难导倒漾之清流。难二。黄河淤垫。引清有逆溯之形。难三。海口凝沙。归宿有难通之路。难四。七十淮源。湖水难以容涨。难五。闭坝关水。工少不足御涛。难六。昔靳文襄公尚在湖水畅出之时。因其弗克减涨。甫创建堰堤之五坝。每遇异涨。时有启至两三处。尚虑其宣泄无灵。今欲塞五坝之多门。仅恃清口之一处。统计所泄之水。共有五处。而于一处出之。夫岂易易。傥届期仍须启坝。岂不徒费帑金。此一难之缘由也。清口一带。如张福口等处湖身。旧被奸民陈端决黄淤湖北高南洼。清口以至高良几成平陆。黄河更有高仰之患。河底与湖面相较。高下悬殊。今欲引低以就高。均非大挑不足以导引。所费甚巨。此二三难之缘由也。海口之难辟。相沿已久。因河海交界之所。咸水浊流。互相团结。阻滞水道。相传为拦门滩。又谓有青红二沙。土性坚凝。刷之不动。潮汐来往。掘之较难。道光八年。芥航张河帅乘舟出洋。测探尾闾。虽未见拦门之踪迹。而无堤处所。一片汪洋。地高沙结。信不诬也。河帅又拟于安东二塘。迁移海口。星使尚书敬公奉　命视工。拟将海口改浚。均以费巨事创。行之不果。是海口之难治也久矣。而且淮涨依然。湖宽非旧。五坝再为严守。水势定必高。堰堤之工。残塌已甚。非大加修整。不足以抵御旺源。是修工之费又巨。此四五六难之缘由也。古异于今。与现时情形。未尽相符。或谓具此六难。其将何以治之乎。曰移建五坝于清口。多疏引渠于五门。放减坝以节挑河之费。辟旁支以避海口之梗。分淮源以免洪湖之中饱。改石工以固高宝之屏藩。

姑就目前时势。粗为置论。请将清口一带地势河形。委熟谙之河员。用水旱平逐细勘量。照五坝之丈尺亦建五门。以备相机分别次第泄蓄。似乎以五抵五。移旧为新。非比塞五归一。弃多就少。俾得多泄。或可减涨。此移五堰之一法也。再于张福口至高良等处。多挑引渠。导湖水于清口新建之五门以入黄。此疏引河之一法也。湖水入黄后。再将对岸下首王营之减坝启放。俾水归盐河以注海。自南岸清口至北岸减坝。计程不过十余里。挑通此段。水即汇合东流。所费无几。功效可立而待。较之开创数百里极高极仰之长河。需费必至亿万万。成功必待十数年。其难易省费昭然矣。而况海口之积沙。人力难施。是否得以通畅。究难预决。事不可舍易而取难。工不可弃省以就费也。且该坝本为减水而设。咸丰元年。陆立夫制军拨款修建石门。以备减黄。工既竣而黄已徙。备而未用。即或再加修葺。而所费较之挑。河亮不及十成之一。且石坝之宣塞。由人斟酌损益。以为启闭行止。可以随时相机自主。兼以盐河底深地矮。滩高气长。水性就下。尚可容纳。核计坝门每日所出水方数目。不致泛滥出槽。朱山泉观察勘估两岸。从前本有汛守岁修。今若以之导淮。即酌拨河兵委员督巡。事甚易。与其归故道似因而实创。曷若借邻境河道以合流。此放减坝之一法也。若欲多为导引。再将黄河挑至安东以上南岸旧海防厅所属之刘曹工地方建坝。引由东沟河归射阳湖以达海。应于何处筑堰。何处疏渠。有无窒碍。逐细测探以定行止。或再浚至安东以下北岸之三塘地方建坝。俾水由佃湖迤下之卑洼河湖以入海。此即前河帅芥航张公迁移尾闾避高就下之旧议也。或闲段筑圩。或循河导引。其势尚顺。两路旁泄。可与减坝相辅而行。此开旁支之一法也。既以宽其去路。仍须分其来源。迤上桃源之成子河。距于洪泽之巅。其地势之远近高低。能疏引环绕以入黄。俾七十淮源多一分派。再上徐睢之虎山腰十八里屯。旧为减黄之路。虽恐久经淤塞。然既可以减黄。胡不可以导清。寻其遗迹。疏通以分湖涨。此分淮源之一法也。高堰石工。向系陡立。一经风浪。则撞击易于坍卸。俗语云。日费斗金。不及西风一浪。似须援照扬河西岸之例。将连年塌卸未修之石工。于估修时。全改为坦坡式样。俾浪随风拥。遇坦而柔。工不险则坝不开。水无灾则民无患。从前黄水未迁时。有拗塘灌运之难。曾议改召为坦以化险。加堤束清以敌黄。可免灌塘。可免开坝。可节盱堰扬河之工费。可保下河州县之民田。前制河宪潘李二公以事可行而费甚巨。且工尚完固。毁而改之。未免可惜。有拟于岁修塌工案内陆续改砌之议。今则工已残损。将来行漕时。总须修整。不致另糜。此改石工之一法也。余所谓移五坝。疏引渠。放减坝。开旁支。分淮源。改石工。六者均系推广殷公自芳之议。否则河小工劳。动须启坝。而广陵之归江归海。仍须预筹泄蓄。以为济运通商灌田减涨之良谋。节樗栎庸才。东奔西走。作杞人之忧。发越俎之议。敢以局外之见闻。备当途之采择。捍兴利。不禁拭目期之。

　　筹河论下　　
宗源瀚

河之南还。人人知其不可矣。而淮则不可以不入海也。禹贡导淮自桐柏。东会于泗沂。东入于海。蔡传。入海在淮浦。淮浦汉属临淮郡。其故城在今江南淮安府安东县西。水经。淮水又东至广陵淮浦县入于海。淮浦汉属临淮郡。晋改属广陵。今安东县。舆地书皆以为即汉淮浦也。淮水西入洪泽。顺流易。东汉陈登创筑高堰。障而之东北。使由今道入海。宋欧阳公先春亭记。民所素病而治其尤暴者莫大于淮。宋史。元丰闲。命发运副使史公弼修泗州洪泽湖。凡皆以淮足病民。必范之潴之。以海为归。初非因汇河而然也。数百年来。河淮交汇。而沂泗所行徐州之道。为河所夺。自　本朝咸丰五年。河北徙。沂泗之水。果东趋以会淮。禹灼然共见。而淮之故道。为淤河所湮。淮乃不入海者。三十余年矣。夫淮滥觞桐柏。汇泽汝颍。合七十二山溪之水。悉聚于洪泽湖。而可使无归墟乎。撤高堰之屏障。纵淮使东。幸天无淫潦。运河东堤五坝不恒开。淮水由归江诸坝入江。岂能如入海之畅遂。故上游颍凤寿亳之交。常年苦潦。一遇雨多水涨。淮扬尤危如累卵。近事可征者。咸丰十年秋。决马棚湾。溃溢至三四百丈。下河各邑秋禾尽失。通泰盐场皆入巨浸。同治五年夏。决清水潭。洪涛数百里。兴泰城中水深数尺。杀禾稼。漂庐舍。记其事者。谓生民耗财产千万。　国家损税课数十万。比年虽有天幸。淮未暴涨。然夏秋恒雨。即人心皇皇。如光绪六年夏初。高邮水志长至一丈四尺余。各段堤工。节节生险。堤下居民。如迫汤火。文武昼夜驻工防守。一无把握。惟各吁天。光绪八九年。夏秋淫雨。皖之凤颍六泗。蛟水暴发。滨淮数百里。昏垫累月。皆淮无归宿之患也。夫天道三十年而一变。道光五年十一月。风浪掣通高堰十三堡。息浪庵过水八九丈。坏石工至一万一千余丈。通江各坝全启。而水不消。运河诸坝齐开。辰刻开昭关坝。申刻即跌翻。掣通坝底。决坏边墙。刷去大堤。过水始畅。而伤害高宝等县田庐人口不可以数计。　　　宣宗怒河督张浩误国殃民。褫职枷号河干。遣戍伊。已于民生无补。至咸丰二年秋。高堰又掣塌二千余丈。深者掣石至十二层。里石柜三合土皆掣尽。湖水比息浪庵失事时。尚高五尺。今若以淮水不足为大害。一旦淮源恣发。且如道光廿八九年东南恒雨。两湖江皖皆大水。江潮灌入城市深数尺。尔时之淮。尚能以江为归乎。抑竟以里下河为壑乎。此可为寒心者也。淮安之人。议导淮者。上书立说。累数千言。谓宜堵三河。辟清口。通云梯关。行之有十二利。不行害贻数十州县。曾文正左文襄虽慨然动念。然行其所言。非数百万不能集事。何从筹此巨款。云梯关上下。淤成平陆者数百里。导淮究不比治河。以废不可治之故河。而糜巨帑以行淮。无怪满志之尚待踌躇已。然则云梯关故道之外。淮遂别无可归之海口乎。曰有。曰安在。曰由盐河六塘河归海。曰盐河六塘等河。仅能容沂沭之水。岂能再容淮水。曰曾屡销黄水甚畅。淮虽盛。以较黄则指之于股耳。岂有能销黄而不能销淮者。且入海之口有三。安在其不可与沂沭诸水并行也。

靳文襄曩为黄河设王营减坝。减下之黄。皆由坝下盐河六塘河归海。固祗减盛涨也。然嘉庆道光闲。以云梯关淤阻。全河大溜开坝。由此归海者数次。道光六年。江督文勤琦善奏。八月开坝后。建瓴下注。顺黄坝志桩。顿落六尺五寸。而嘉庆十一年。戴文端均元江督铁保尤陈明是年四月开放王营减坝。由六塘河归海。该处本洼地水乡。减坝掣溜甚急。实分大河正溜八九分。去路畅达。且较云梯关入海路近百余里。　　　仁宗嘉叹。　　　御制黄河改道记以俟之。即此路也。旋奏明遣主事刘台斗等。以勾股法测量该处地势。比云梯关更低一丈四尺。尾闾入海之处有三。南为灌河口。中为五图河。北为龙窝荡。而五图河龙窝荡。尤为黄溜奔驶之区。其时拟于此改河。以中闲北潮河。宽仅十数丈。必须另辟河漕。兼筑大堤。经费浩大。且黄流水浊。日久淤厚。恐反夺沂沭诸水之故渎而止。今检同治十二年。曾文正咨送总理衙门之江省五里开方舆图。取而覆按。盐河由南六塘河至莞渎河响水口入北潮河者。则出灌河海口。其过南六塘河至北六塘河。由大伊镇东门河杨集杨周潘马等闸入六道沟十二段出海者。口宽数里。比灌河口倍之。在灌河之北。相去不过数里。图未标名。殆即当时所谓五图河口也。更过大伊山迤北。经板浦。入东陬山秃龙港出海。图中标为东陬河海口。去五图河亦祗十数里。三口相并。灌口在南。五图居中。东陬口在北。则东陬之即为龙窝荡无疑矣。夫灌河口。嘉庆九年总河徐端。十二年　钦差托津吴璥。皆亲勘奏明。河面宽自八九十丈至四五百丈深二三四丈不等。惟口门对出即开山。以之纳黄故不足。以之纳淮似有余。况其旁有五图河之口。宽又加倍。而又益以龙窝荡乎。夫谋淮易于谋黄。由盐河以入诸河。皆有河漕。无须另辟。盐河沭河皆有堤。亦无须另筑。然淮之源盛。又有沭沂泗诸水搀越其闲。不可以不计出万全也。洪泽湖之水。向以三分入运河。七分入海。宜于清口运口之闲。谋仍旧制。而此七分之淮。又以两路入盐河。一由清口十余里。至王营减坝旧址。犀开旧堤入盐河。不可使高下太殊。以防跌塘成患。一由杨庄。入中运口十余里。至双金闸入盐河。勘测闸底。放低而改宽。使中运一河。沂泗水之来自北。与淮水之来自南者。悉下此闸。盐河本宽。然犹恐淮水与沂泗同流之或猛也。行不百里。至安东西门外之大关迤上。有黄河旧冲决处。就势开通。不十里。至安东城东北之通济桥。使河面至此。又分为两支。一支由通济桥至莞渎河响水口北潮河。以出灌河口。一支由南北六塘河至大伊镇东门河杨集等处。以出五图口。其余波更过大伊山迤北。会沭水等以入龙窝荡。来源虽多。而由高趋下。建瓴得势。又分三路入海。当无不能容之理。沿路所经。大半皆洼区地。择其中河面宽深地势开[敞](厂)者。量辟湖荡数处。即以开辟之土。稍作湖堤。使诸水于三四百里中。又有数湖荡以潴缓其势。不致猛迫。当亦可备非常。

视辟云梯淤黄河之需千百万者。一则难若登天。一则易如反掌。据以嘉庆之奏。证以同治之图。或非策士影响之谈也。中闲修改双金闸。以及盐河六塘河一带。酌加疏导。量辟湖荡。所费无几。而由清口以至杨庄。由杨庄以至王营旧减坝。皆现正施工之处。自必宽深。足资导流。惟导淮枢机尤重。清口虽不必如旧日刷黄。用引河至五道。然同治十二年绘图。中五道引河皆淤。仅天然引河。略有断潢。与洪湖已不相属。今见疏报。张福口淤垫太高。另以陈家集为引河。自张福口内河起工。万一西南不能紧接洪湖。使有吸川之势。则挑浚后恐仍无大益。虽不必遽复五引河之旧。而张福天然两引河。必应开辟深通。否则下游去路虽广。而上游有扼吭之忧。亦焉有济乎。从清口出路。用力施工。复三分入运七分入海之旧。洪湖口内有浅阻处。酌开川字沟。即以淮水之力涤荡之。以冀通畅。清口以外。无旧日黄水顶阻倒灌之虞。但于引河口设法节度。不必再似束清御黄诸坝。节节迫隘。层层钳束。则山盱五坝易于料理。而淮扬为鱼之害。庶几免矣。不但免害。且可以兴利。洪湖数百年来。皆受清口之束缚。黄水之倒漾。一统志。洪湖往代三之二皆民田。自黄河溃决。全淮壅注不得入海。遂为巨浸。故旧有洪泽镇洪泽村洪泽桥之名。后来乃并泗州城皆沦入其中。一旦清口外撒手空行。数年后。湖之两旁。涸出田地必多。此皆膏沃上腴。善经营之。亦大利也。空言谈淮惟以湖之日削为忧。而善于导淮。将因湖之自削以为利。此江省经久处常之自谋如是。若今日豫河南岸不能合龙。一旦黄将挟淮而来。其所以处变者。亦舍是莫由也。何也。王营减坝。亦旧日南河大溜之所趋也。曰。黄河一过。各河淤阻。异日不将为淮患乎。曰。黄水至此。变浊而清矣。此亦俟历有明证。齐勤恪之言曰。勤淤懒沙。黄失其故。淤不能远。乾隆廿六年。河决中牟杨桥。裘文达奏曰。黄至颍亳。已无泥浊。自此达泗州入洪泽湖。愈远愈清。洪湖无受淤之患。四十四年。豫工十六堡未堵。南河督李奉翰奏。黄水由南岸入五湖归洪泽。平漫五六百里。而后至地平。则流缓而淤澄。化黄为清。每当南岸失守。全河挟淮东注。清江以下埽段。蛰塌加镶无虚日。清水搜刷。无坚不入。并黄淮之大势。更不可御。此次探测。上自清口。下至海口。刷涤宽深。中泓深至三丈数尺。四十七年。青龙冈未堵。阿文成奏江南清口迤东归海之路。连岁清水下注。久已冲刷深通。嘉庆廿四年　　　上谕。十八年睢州下汛决口当年未堵此一年内黄流由漫口经行数百里澄清后灌入洪湖畅出清口直达尾闾将一路河身海口全行冲涤深通。以数事证之。是以南岸决口。虽在江境。但纡数百里入洪湖者。当事皆以其刷涤旧淤。有转败为功之幸。今日将三路入海之口。早为料检备豫。一旦黄淮大至。与南河昔开减坝全是浊流者大异。三路河道。资其猛刷之力。可冀狭者使宽。浅者使深。滞者使通。其洪湖浅处。速为预开川字沟以待之。二三十年侧釜之忧。乘此掀翻宿垢。尤为快事。

靳文襄受事之初。第二疏云。洪湖淤成平陆。止存宽十余尺深五六尺一二尺之小河一道。臣意于两旁离水廿丈之地。各挑引水河。庶可渐渐刷开。今人乃辄曰。湖如侧釜。不可复治。又其治河书云。清口以内。裴家场等处。周围数十里。臣挑引河四道。淮仍畅出。黄流之淤。在当时诚害。今则转受其利。何则。清口两岸垫高。天然成堤。口内横亘滩洲。淮盛则滔滔外注。淮弱则有所蓄以济运。今人乃动曰。湖多淤垫。不可复治。殆皆未闻乎此。不但此也。云梯关以上。旧黄河二百余里。虽现施工。经费无多。岂能大裨。亦可乘此冀幸万一。盖佃湖上下。尚略有旧槽。不相联属。能乘清黄合并之力。刷出水槽一路到海。以留一脉。亦幸事也。综其利害。黄淮同至。如经画有方。使全出清口。少入运而多入海。不但无害。且可有益。若经画无方。而任其泛滥。破堰盱之壁。抉淮扬之籓。则为患大矣。至于下河。惟其内低。故成外仰。靳文襄三河六堤之说。骇绝当时。不知下河虽各有海口。范堤十八闸。水满则溢。水平则停。须盈科而溢出海滩。非畅流而直趋海口。其病在未能下注。先已旁流。文襄筑堤之议。虽阻于侍读乔莱。而后来主事刘台斗上江督书云。场河以外。形如釜边。场河以内。形如釜底。以釜底泄入釜边。必须高水面。方成建瓴。若以挑河之土。坚筑两岸之堤。则水势虽内低外仰。而水面仍内高外下。此不啻为文襄之疏。实下注脚。乔与刘皆宝应人。阮文达为刘作传论曰。靳公规画工程丈尺。具载于君水利说中。昔阻其如此。今求其如此而不得。盖扬人之公言也。且文襄之议。当时虽阻。而　　　圣祖之仁如天。悯下河水。数十年中。如形寤寐。四十四年。　　　谕曰。朕再三筹划宜于高堰三坝之下挑浚一河两旁筑堤束水入高邮邵伯诸湖湖外亦量筑土堤不使漫溢其高邮减水坝下亦挑浚一河两旁筑堤束水由串场河入白驹丁溪草堰等河白驹等河淤浅之处并开浚深通俾之入海。旋发内帑。遣官修筑。大哉　　　宸谟。并高堰坝下而筑堤预束之。更远出靳辅之上。奉行者虽不能尽如靳议。然雍正时。行水金鉴云。迄今开坝之水。悉由坝下之河。归入高邮诸湖。由东堤坝下各引河归海。淮扬二郡。桑麻乐业。莫不感颂　　　皇仁。盖文襄之议。骎骎乎行矣。迨嘉庆中。刘台斗书云。坝下引河浅窄。两岸十余里外。即无堤形。湖荡虽能受水。而不能消水。旁无堤防。下无去路。盈科而进者。仍复泛溢四出。在湖荡之上者。误以湖荡为归墟。在湖荡之下者。止知曲防壑邻。幸游波之不及。而壅极必溃。虽少缓须臾。亦同归于尽。其言绝沈痛。谓宜深浚坝河场河。酌添闸座。并挑通闸外港口。而归重于筑堤。可以知其要最矣。今但知康熙时于襄勤成龙与内外诸臣纷治下河。而不知齐勤恪与陈文勤世倌大疏串场河修通海各闸。尹文端定串场可存水五尺为度。又　　　特旨命嵇文敏曾筠修范公堤等事。在雍正朝。高文定斌议疏下河请帑百万。尚书讷亲周历履勘请帑五十六万。嵇文恭璜详议归江归海各坝。并将归江之廖家沟等坝。改低三尺。以减归海之水。

高文端晋陈文恭宏谋疏丁溪小海草堰等河。在乾隆朝。江督铁保等。议归江各闸坝。河道淤填。展宽浚深。苏抚初彭龄奏。涨水由邵伯以南。归江者十之二三。高邮南关等坝。归海者十之七八。请帑六十余万。又在嘉庆朝。盖康雍干嘉以来。无一朝不致力焉。泾包世臣中衢一勺云。侨扬州二十年。见当事挑浚下河者三次。每次皆发帑二三十万两。则多在道光朝矣。今闻浚古河口小海八大团诸河。于农自不为无裨。然自来疏浚下河虽大致力。亦祗能稍分洪湖异涨之水。不能泄全淮。更不能为黄淮并注之地也。中衢一勺下河水利说。又谓兴化迤北各水泓。其来源皆自孔家涵。秋收后。将孔家涵下版。于河泓之旁。高筑圩岸。于汊港口。做砖草斗门。可涸出腴田五万顷。民闲可增收米麦千余万石。大水放坝。无虞涝没。其言去委在射阳湖。有志民生者。亦可酌而参之。然此皆治其常而不治其变。夫以下河备非常。自不若以盐河备非常。地势固愈南愈高。愈北愈下。且譬之治寇。荡决之于堂奥。岂若荡决之于郊原之为得哉。闻近日有为应变之说者。谓不妨将范公堤堤身。开掘以泄水。此必致无益而有害。想有识之人。不听其言为此过举也。至于别筹导淮入江为禹王河之说。近人又有别寻盱眙之清水坝。至六合之前吴庄者。犹禹王河之故智也。禹王河之说。康熙闲。河臣王新命董安国皆曾奏请。阎若璩潜邱札记甚诋之。谓阻于山冈。自相矛盾。康熙四十五年。有原任大理通判徐光启条陈。开泗州境内溜淮套。谓可以分淮水之势。张文端据以入奏。江苏督抚与河督皖抚会同勘估。事几行矣。　　　圣祖亲勘。斥张鹏翮听信罢斥小人。议开溜淮套。所立开河标识。至坏民闲坟墓田庐。且地势甚高。虽开浚成河。亦不能水出清口。徒滋生事扰民。所谓恶其凿也。今日之摧坚擅巧推西人。观德人利施和芬论中国黄河。四大洲中。仅有其一。更无其二。可知泰西初无类黄河之水。新闻报中。闲有录西人治河之说。亦颇似中士对空策之可哂矣。

　端居多暇。惟亲书史。丁亥秋。读邸报。知郑工报决。　庙堂之忧方大。又见北流南徙。中外相持。知此事之不可以空言争也。夫御水之役。在搴长茭。而领堤之使。或按经义。征已往之籍。利害相参。求世之文。事变相类。乃取古今治河之书。博求奥要。证以近事。成筹河论上中下三篇。合万数千言。事非躬历。难语识涂。形未目谋。终成扪烛。门内之车不可驰。掌上之图尤未备。未见山东沿海五里开方图。枕中箧底。不欲示人。或曰。杨焉延世。正相难以便宜。印川紫垣。岂尝家于河上。不习为吏。视已成事。萃乎得失之林。朗若蓍龟之见。言之无罪。闻者取裁。庸何伤焉。虽然。欲排议。难于百川。敢谓数者必有一是。见之者苟误以为是习河事。则四海之众。不可诬也。戊子二月自识。

　　查勘河湖情形酌拟导淮办法疏光绪七年　　
刘坤一

窃臣于前月二十日拜折后。随于二十五日带印出省。二十七日臣由扬州督同办理河工局之徐州道程国熙及陈鸣志逐节履勘运河堤工。所有奏明自浦口以下由臣衙门承办者。东堤已一律告成。其中如昭关坝车逻坝及上年所修新坝南关大坝等处。工程甚为结实。西堤则现修至高邮之杨家坞。堤身宽厚巩固。临湖一面加厢斜坡。密铺碎石。杨家坞以上。惟马家湾一千六百丈。堤身尚属完全。碎石多有脱落。该处在高邮州境内。与清水潭对岸。内系运河之腹。外当湖水之冲。不可不及时补葺。杨家坞以下。闲有已有之段。其余势虽较缓。亦不可不接续兴办。以竟全局。业经豫储碎石九千余方。于西堤等处。计足敷用。此后每年霜降后。巡察一次。有缺即填。有漏即塞。似可以保无虞。三十日行抵清江浦。适现任漕运总督江苏巡抚臣黎培敬中风痰。艰于言动。臣因同淮扬道桂嵩庆现署徐州道之江安粮道张富年及程国熙陈鸣志等。于九月初一日。由陆前赴扬庄。测度中运河及上年新挑旧黄河地势。高于顺清河七尺。中运河旧黄河水深一丈二三尺。顺清河水深二丈内外。由顺清河沿旧黄河南岸。至吴城七堡及碎石河。地势亦高。清漪一线。约深二三尺至四五尺不等。由碎石河至张福河。地势渐低。水深丈余。张福口转至运口以及三闸。则地势益低。洪流奔泻。水深二丈七八尺及三丈二三尺。此系里河厅所辖。各处柴埽石工。尚属如法。初二日。由里河厅交界之堰盱厅。循洪泽湖石堤至高家堰高梁。于黄堽寺照刻定尺寸。测量湖水约深八尺。随逾智信林蒋四坝至仁义礼三河。为洪泽湖尾闾。仁义两河已废。仅余礼字一河。系全湖关键。上年新筑越坝。挺入河心。极为着力。现于所留水势替河。测量深至二丈有奇。坝外尚须厢铺斜坡碎石。以御风涛而资捍御。沿湖石堤徐坝十六堡已经修竣。堰十八堡甫修十七十八两堡。就臣察看。惟十六十五十四十三四堡尚须大修。其余堤外已经淤高。祗须量行黏补。上下尚须多用旧石。易于收功。臣此次周历河湖。而知淮扬堤工水利。诚有关于国计民生。前议导淮。未可浅尝中辍。惟就现开引河。分别疏浚深通。似觉微有把握。正不必弃旧图新。去易从难。另开河道。以致旷时糜费也。臣谨为　　　皇太后　　皇上缕晰陈之。淮扬地势低洼。以一隅受山东河南安徽三省之水。号为泽国。而清江系南北往来冲衢。通泰九州岛县。户口百万。田赋百万。兼以盐场二十处。每年出产颇丰。所以制漫溢之患收灌输之利者。全赖洪湖长堤障之。俾无踰闲。南运河东西两堤束之。使其顺轨。而又设坝闸涵洞。以时启闭。而资蓄泄。实属意美法良。为万世所宜遵守。我　朝廑怀民瘼。屡次动帑兴修。不惜巨款。其为地方计者至深远矣。

惟是沧桑迥异。要在酌盈剂虚。自扬庄以下。旧黄河淤平。则山东昭阳微山等湖之水。由中运河直趋南运河。夏秋之闲。三闸甚形吃重。自洪泽湖淤浅。淮水不能容留。而后北高于南。形如侧釜。水之分入张福引河者无多。大溜由礼字河径趋高宝等湖。南运河东西两堤。岌岌可危。于光绪四年近事可为明鉴。迨至冬春水落。则中运河水之入顺清河。洪泽湖水之入张福河者。均属涓涓。不独盐运维艰。即漕运亦虞迟滞。上年挑浚旧黄河后。山东蛟水屡次暴发。由此分泻入海。南运河水得庆安澜。筑礼字坝后。湖水潴深。淮北盐船。得以浮送。商民称便。且由张福河水入运口者颇旺。本年漕运。亦得鼓棹而行。毫无梗阻。此挑旧黄河筑礼河坝之不无微效也。惟是张福引河浅隘。洪湖之水。仍属趋重礼河。越坝终为可虑。盖洪湖出路。祗此两口。此形其少。则彼形其多。固为势所必至。傥遇湖水泛滥。礼河即无越坝。亦难分消。必开智信两坝。由高宝湖入南运河。则南运河亦必开车逻南关等坝。由里下河入海。沿途淹没田庐。所损匪细。臣固以为导淮未可竟止。然必另开引河。无论糜费不赀。亦觉诸形格碍。今拟就张福河开挖宽深。以引洪泽湖之水。复挑碎石河。以分张福河之水。由吴城七堡汇于顺清河。如水小低于中运河。则由顺清河入运。途纡而势稍舒。水大高于中运河。则由旧黄河入海。途直而势自顺。洵为两全之策。约计以一二年开张福引河。一二年开碎石河及吴城七堡。三四年闲。便可告竣。每年动工。必须冬春水涸。为时不过三四月之久。所费尚不过巨耳。议者或谓导淮入海。当尽泻洪湖之水。有妨官运民田。臣愚以为导淮如果另开引河。或不免有此患。今循张福河碎石河故道。以归顺清河。平日涓滴皆入运口。自非淮水暴涨一二丈。则顺清河之水。何能高过中运河。溢出旧黄河。如使淮水暴涨。汪洋澎湃。方有溃决之虞。惟恐水无去路。此正导淮之本意也。议者或谓多引湖水以入运口。恐三闸受其激刷。不能支持。不思洪湖未淤以前。湖身四平。蓄水深广。张福河以外。有引河四道。以济漕运。维时黄河尚未北徙。每遇漕船过闸。方且蓄清敌黄。以五道引河全注运口。而三闸屹然。今特浚张福引河一道。决无致损三闸之理。且上年挑通旧黄河。分减中运河水已六七成。其入南运河者。不过三四。洪泽湖之水虽增。与前此水之浅深。大略相等。将来即遇大水。有旧黄河可以分消。亦不至专出三闸也。议者又谓似此导淮。无弊亦属无利。何必虚费帑藏。其说亦不尽然。夫治水之道。必须通盘规画。因地设施。并须预防变迁。熟筹方略。洪湖南有礼字河。北有张福河。均为分泄淮水。而水势就下。礼字河常苦水大。张福河常苦水小。筑礼河坝所以蓄张福之水。浚张福口所以顾礼河之堤。彼此互相维系。如使礼河受全湖之冲。新坝恐不能保。续修则所费弥巨。不修则为害滋深。下者益下。高者益高。张福河渐形壅闭矣。

且导淮之举。原防淮水盛涨之初。肆虐之际。如引湖水由张福河出顺清河。以旧黄河为入海之路。即使偶有泛溢。该处土旷人稀。趋避尚易。若张福引河不畅。全湖之水折而南趋。则淮扬一带繁盛之区。亿万生灵。将有其鱼之叹。然则导淮之利。见于目前者犹小。见于日后者乃大也。至杨庄以下旧黄河。目前分泻中运河之水。将来即可分泻洪泽湖之水。业经节节挑挖。此后每年祗须修理。即安东阜宁两县百姓。亦得以舟楫谋生。臣拟以导淮之事。及礼坝另加外戗。责成淮扬道桂嵩庆徐州道程国熙以资熟手。惟该道等各有职守。拟另派道府大员驻工经管。以便稽查勤惰。开河一切。皆取裁于桂嵩庆程国熙两人。其每年修理旧黄河。则专责成桂嵩庆就近照料。所需经费。业经臣奏明动拨淮北盐厘。自扬庄以下。旧黄河尚有四百余里之远。应否酌设河员数人。容臣会商漕臣督饬桂嵩庆等核议具详另案奏办。

　　会勘引淮入海河道拟分别办理疏光绪十年　
杨昌浚

窃于光绪九年十二月三十日。接准军机大臣字寄。十二月二十二日。奉　　上谕。徐郙奏陈导淮办法以弭江皖水灾绘图呈览一折据称江皖两省水患频仍亟须挑泗沂为导淮先路仿照从前抽沟之法循序疏治并由大通口引河入海泄水较易等语着左宗棠杨昌浚照所奏各节悉心会商妥筹办理等因。钦此。查复淮一案。臣宗棠于上年曾经奏明指拨专款。并委署淮扬海道徐文达徐州道程国熙勘明禀复。批令候臣等亲履覆勘。再行商办。正在料理启程。钦遵前因。臣宗棠即于正月初五日出省。十二日行抵清江。咨会臣昌浚及徐文达程国熙并臣宗棠所带熟悉水利各员。先将湖水出入之张福口河天然引河碎石河吴城七堡顺清河等处。周历阅视。再由扬庄循旧黄河沿途查看至云梯关。并由大通口至响水口。查勘引河入海道路。于二十二日回至清江。详加考究。悉心妥筹。窃以江北运河。北受泗沂之水。西受淮水。其闲可以导入海之处。仅有一旧黄河。本为淮水东去之故道。亦即今日宣泄泗沂之要区也。导淮之议。发于前大学士两江督臣曾国藩。同治六年七月闲。因绅士之禀。奏明试办。光绪六七等年。前署督臣吴元炳前督臣刘坤一踵而行之。而前漕臣张之万抽挑旧黄河。及张福碎石等河。实为导淮权舆。治水必先下游。黄河不通海。则尾闾壅遏。泗沂不入旧黄河。则湖水中梗。虽欲出清口入运河而不能。遑论归海。安徽学政臣徐郙所奏挑泗沂为导淮先路。洵为确论。与近年所办。大略相同。查旧河自同治六年抽挑以后。又经择挑数次。渐疏渐远。河底甚宽。断不能挑至老滩。又多飞沙陷沙。兼有稀淤。水小之时。易于阻塞。同治十三年所挑扬庄河头三百余丈。至光绪六年已经淤高数尺。维光绪七年所挑河身。适逢连年大水。冲刷得力。自扬庄至安东佃湖一带。尚属通畅。可以行舟。泗沂之水。赖以分泄。八九两年。非常汛涨。犹得从容启坝。以保里下河秋成者。未始不由于此。拟将扬庄以下至汤庄四十余里。再行转宽加深。并将安东以下湾洲积淤地方。闲段开辟。又佃湖营以下至云梯关一带。河道较窄。亦应加辟宽深。俾溜势激荡。刷沙攻淤。河身可期渐通。其云梯关下二百余里。河形高仰。且有远年沙滩。昔以全黄之力所不能通者。今欲以泗沂分流通之。其势良难。查大通在云梯关下十余里。旧黄河北岸。系嘉庆年闲漫口。东北流四十余里。至响水口接连潮河。出灌河口入海。河形已嫌浅窄。就此加挑宽深。途捷而工省。两面各有宽滩。容易堤防。旧河既通。出海又便。泗沂来源。自当大为分减。淮未复而运河亦可少安。淮已复而归海无虞阻滞。此挑泗沂以为导淮先路。工之宜先办者也。

淮水挟两省众流。汇为洪泽湖。本系江皖巨浸。自道光年闲。为黄河所淤。北高南下。形如侧釜。由礼字河趋高宝湖以入运河者垂三十年。已成自然之势。今欲导之复故。不啻挽之逆流。自张福口引河起。至大通响水口入海。计程三百五十余里。节节窒碍。非由下游畅其去路。上游塞其漏卮。其不能舍下就高。入黄归海也明甚。然事在人为。不惜费。不惮劳。天下无不办之事。工可渐施。而事不可求速。水可分泄。而道难以全移。查湖边引渠。一如张福口河。一如天然引河。皆北趋陈家集之大冲。至碎石以达吴城七堡。又北而至顺清河口。以接扬庄旧黄河。张福口河六十余丈。宜加宽深。天然引河。仅存形。更须疏瀹。而吴城七堡一带。且高张福口河底一丈六七尺。地势湾曲。又必大加挑挖以顺其势。诸河既修。湖水果能入黄。然后可堵礼字河。以截旁趋之出路。堵顺清河。以杜运河之夺河。此引黄入海工程当以次接办者也。湖水不高。不能入黄。太高。不但圩堰石工可虑。运口闸坝难支。且于盱眙五河近湖民田有碍。拟将堰圩智信林等三坝。修复坚整。以泄湖涨。更拟建闸于陈家集下大冲地方。俾湖水操纵由人。多入淮而少入运。但其地沙泥松浮。植基不易。尚须临时察看情形。酌量办理。此又复淮案内预筹以善其后者也。臣等详览形势。博访周谘。施治之法。大抵不外乎此。天下无有利无害之水。泗沂淮之注于江北。里下河最患苦之。然当插秧之际。则又惜水如金。每相争竞。藉令涓滴悉归于海。害则去矣。如灌溉何。臣愚以为疏旧黄河分减泗沂。已着微效。自当加挑宽深。兼疏大通口以畅出海之途。复淮各议。仍分年分段察酌兴办。去其太甚之害。留其本然之利。不急复淮之美名。但求减涨之实效。江北于皖省为下游。下游利。上游自无不利矣。前督臣曾国藩原奏内称。复渎之大利。不敢必其遽兴。淮扬之大患。不可不思稍减。老成谋国。计虑深远。前署督臣吴元炳前督臣刘坤一等。奏办导淮。亦皆以循序程功为主。与学臣徐郙所陈。臣等所拟。均相符合。臣宗棠现蒙　恩准开缺赏假。但此等要工。何敢膜视。现商定于清江设立复淮局。遴委大员驻局提调。一面派员估计工程。次第举办。容俟署督臣曾国荃到江。告以所勘情形。以冀事之必成。仰副　朝廷轸念东南兴复水利之至意。所有会勘引淮入海河道分别缓急办理情形。恭折具奏。伏乞　　圣鉴训示。

　
　　畿辅河渠议　
魏源

国朝旧设三河道总督。治东河南河北河。北河者。直隶境内之河也。其工役虽不若黄河之巨。然近日河北之漳河永定河。横溃岁告。亦几与治黄同无善策。考之成案。诹之故老。则知漳流宜北不宜南。永定河宜南不宜北。南北之闲。是为大壑。其性总归就。下其行必由地中。而近日治水者皆反之。逆水性。逆地势。何怪愈治愈决裂。说者曰。西北一望平旷。孰高孰下。西北之水一泄纵横。孰趋孰避。不知以水势测之。而地势之高下见矣。而水之鬯碍亦见矣。不然。漳河永定。旧日无堤。何以不闻为患。为患皆在筑堤之后耶。故治北河者。以不筑堤为上策。顺其性作遥堤者次之。强之就高。愈防愈溃。是为无策。请分究其得失。

宋元以前。黄河北趋太名入海。漳水入河易泄。故从不为患。宋元以后。黄河南徙。漳水不入河而入卫。下游已淤浅难容。然其时漳之故道犹深。亦不为患。近则溃决四出。尽失故道。魏县五城。皆在巨浸。于是始议堤塞。不知治水之法。各因其性。黄河湍悍。易致迁流。宜防而不宜泄。漳水淤渟。可资灌溉。宜泄而不宜防。史起白圭。前车明鉴。今人多执漳河南徙以后之难治。抑知自明至雍正。由三台至馆陶东北之路。历数百年无恙者。即此漳也。乾隆五十九年。由三台南决。甫堵北行。次年仍南决。于是任其所之而后安。道光二年。由冯宿村北决。甫堵筑南行。次年仍北溃。于是任其所之而后安。岂其水性之拗执。欲北转南。欲南转北哉。漳河两岸。沙土十之八九。胶泥十仅一二。以平旷沙松之土。当冲刷之锋。故安阳内黄。沿河数十村庄。灾潦岁告。而居民终不筑堤者。退淤之后。麦收必倍。报灾之岁。例免差徭。即史起引漳溉田之成效。若以沙土筑堤。不特旋成旋溃。即幸不溃决。亦愈淤愈高。遇盛涨。必建瓴而下。其害十倍。故土人有漳河小治则小决。大治则大决之语。是知不治之治。斯为上策。且漳河之地势水性。大抵东北行则安。东南行则病。不见滹沱河乎。挟泥冲悍。与漳何异。特以其东北入海。故虽左右击荡。有吞噬而无淤高。无浸漫。漳之利东北不利东南。何独不然。近人患漳流之南侵卫河。有妨运道亦从事北排。北排而漳不受制。遂谓性不宜北。抑知挽救于末流。而未治其上游南趋之路耶。试由上游即端其趋。何患下游不循其辙。治上游如何。曰。修复故道。自三台以迄馆陶。小费而大省。一劳而永逸。故曰。与治黄河小异而大同。敢以质司水衡之君子。

自漳河以南。地势南高而北下。自永定河以北。则地势又北高而南下。永定河故道。经固安至霸州入会同河。今南岸以西之金门闸减水引河。即其故道也。旧本无堤。虽西涨东坍。迁徙无定。而膏淤所及。以夏麦倍偿秋禾。民反为利。自康熙三十九年。抚臣于成龙改河东北注之东淀。而淀受病。及乾隆二十年。开北堤放水东行。于是河日淤。堤日高。视平地一二丈以外。动辄溃决。然溃于北岸者。一堵即合溃于南岸。则建瓴患巨。堵合费倍。欲审地势水性。非顺其南下之旧。由固安霸州而入玉带河不可。或曰。纵河南下。将设堤乎。不设堤乎。曰。治北方浊流之法。以不治而治为上策。漳河滹沱河子牙河白河赵河沙河之无堤是也。此外惟让地次之。黄河之遥堤是也。永安河旧行固安霸州时。其故道本无堤岸。故散漫于二邑二百里之间。旬日水退。土人谓之铺金地。泥沙停于二邑者多。会于清河而入淀河者少。故三百余年无患。自筑堤束水以来。岸宽者一二里。近者半里至十余丈。夫以千里来源。而束之两堵之堤。适足激其怒而益其害。又况两岸有沙无泥。遇风则堤随沙去。遇水则堤与沙化。是筑堤不能束水。今纵不敢言无堤。而河如南决。则莫如顺其所向。以旧河为北岸。而于新决之河。别筑遥堤。约宽十里。其村落可避者。绕诸堤外。必不可避者。量拨地价。即有固安霸州一二愚民不愿迁徙者。亦不能以十余村愚民。而妨十数州县之大利大害。如此则地广足以受水。地势足以畅水。力少则无冲决。水浅则无淹没。有淤地肥麦之功。无抢险岁修之费。从此永定河道员。可改为地方巡道。此百年之利也。总之直隶界南之水。莫大于漳河。界中之水。莫大于永定子牙二河。子牙河。即滹沱河下游旧皆无堤。是以田水得有所归。而河水不致淤淀。自永定河筑堤束水。而胜芳淀三角淀皆淤。自子牙河筑堤束水而台头等淀亦淤。淀口既淤。河身日高。于是田水入河之路阻。而涨水漫田之患生。直隶水患之大要。去其水患。即为水利。此又直隶治水之大要。故曰。与治黄河小异而大同。敢以质司水衡之君子。

　道光甲辰乙巳之春。两从固安渡永定河。详审南堤外如釜底。北堤外地与堤平。又质诸土人之习河事者。爰成是议。

　　五大河总说　
崔乃翚

海河受南北两运河水。达之大沽口。直隶大尾闾也。海门高仰。出水不快。又有拦港沙横亘其前。此殆五大河总病根也。南北两运。西受浑清滹河。东经三汊口汇入海河。若左右两膀胱也。两河皆南北运道所经。冬苦其弱。夏苦其强。最难调剂。此又南北运总病根也。分而言之。则又北运弱而南运强。殆各一病根也。东淀西淀。脏腑也。大清河一道贯穿其闲。分玉带中亭为三汊。脏腑中之大小肠也。浑乱其北。滹乱其南。淀为之淤。清河为之塞。则腐肠之毒也。苑口赵北口东西淀。咽喉路也。西淀不下达。白沟河之倒灌为之也。病不在赵北口也。东淀不上通。无三汊也。病亦不在苑口也。故清河之韩家树淤。铁头堤淤。傅官营淤。石沟淤。脖子淤。十二连桥淤。虽皆两淀病根。非大病根也。大病根三。三汊不通。一也。白沟不别行。二也。浑滹交哄。两淀不得安。三也。三病之中。又以浑滹为大病根也。浑即桑干河也。为两堤所束。愈壅愈高。下口益甚。如人得水臌。不裂不止。尤浑河大病根也。偪水上墙。不如就平地而为之堑。此又变极而通之一转机也。浑病在尾。滹病在首。不可得而同也。各一病根也。近四五年闲。滹始北徙。以文大两洼为壑。视若故居。殆病家大变证也。此水下流合滏则安。离滏则危。人人之所知也。此水上流得冶则强。失冶则弱。人人之所不尽知也。故滹不合滏。冶助恶也。尤全局之大病根也。治滹不治冶。强为约束。虽扁鹊无如何也。治水不治滹。又恐一病未除而一病起也。此轻重之权也。

　　直隶水道管见书后　　　　　　　　　
吴邦庆

邦庆家玉带会同河之闲。少时亦尝取直隶水道考之。略知原委资考证而已。通籍后。尝奉巡视东漕之　命。兼有协办河道之责。湖河蓄泄机宜。皆预参议。又尝往来淮徐闲。览观于淮黄交汇清浊箝制之势。嘉庆二十四年。马营坝工曾奉　命驰往查工。得从诸执事聆其议。论心识之。癸未之春。以修理松楸。请假还里。是年夏秋雨潦。诸水漫溢为灾。邻邑文安在水中央者已两载。触目恻然。是时。　　圣天子轸念郊圻。　特诏熟悉河务大员经理其事。疏通河道。并将渐次修复水利。诚盛举也。因发旧藏图说而详考之。附管见成书后。

阅者或问曰。畿辅沃野千里。流泉百道。诚古之所谓陆海。今河伯为患者累岁。抑金穰木饥之说可信与。或人事之未尽耶。则答曰。是皆有之。然窃重于人事也。尝谓治水者当通观于全势。而后斟酌于先后缓急之治法。非可寸寸节节而为之。故禹贡通治天下之水。则先分南条北条。其致力者。虽小水必详。其无烦致力者。虽巨流亦从略焉。史书之志河渠者。亦着一代疏排之绩。非如桑经郦注但明水道原委而已。盖治全省之水。亦犹治天下之水也。则宜统计某为经川。某为支流。何处当分。何处当合。条理明而治法出矣。大凡河道受水之处。咽喉也。渟蓄之处。胸膈也。归墟之地。尾闾也。譬之大河。则星宿海为咽喉。宁夏以下为胸膈。云梯关以下为尾闾。若洛水。则熊耳为咽喉。洛阳为胸膈。洛口为尾闾。凡有一水。皆宜分此三端。始不致颟顸从事耳。曰。永定河之宜改道就北岸。何也。曰。永定之始。本漫流也。东迁西移。月异而岁不同。今自芦沟以下。夹以长堤。行之百有余年。浊流淤垫。时消时长。且每有漫口。断流以后。必须挑挖。积土两旁。仍复荡入河槽。此堤内之所以日高也。河身既高。则堤随之而长。堤岸既长。河身亦淤而日高。永定河之在堤内。犹墙上凿渠而行水也。故水势稍长。则漫溢立见。如不改道而惟议堤防。虽隆堤至天无益矣。曰。不改于南岸。而改于北岸者何。曰。北岸有三便焉。求贤草坝而下。今淤闭沿河旧有减水河。虽不甚宽展。而岁加挑挖。颇为深通。此可因之而省功。一也。又沿而东折而南。又东至八工。无州县城郭迁建改置之费。二也。且归入旧河。或将北七工横堤挑通。或至八工末号。引归母猪泺。其势皆就下。引流为易。三也。若南岸减坝引河直南下。经固安达霸州。不可因用。且于长安城改流。则必自双营引入旧河。其地河身高而堤外洼。又固安县治近在河南五里。永清县治近在河南十余里。恐日久不无迁改之虑。故管见谓不宜在南而宜在北耳。至于抽沟淤地之法。如审量万全。亦未尝不可闲行。变斥卤而为膏腴。以余力及之可也。曰。府河至安州城为依城河。北岸已有善马庙之减河。复议于南岸开减河。何也。曰府河上承安肃满城诸水。其流本不大。自清苑而下。则又兼受龙泉灵山界河诸水。且上游堤势宽展。至安州城北则更形逼窄。水流至此。往往漫溢为患。此善马庙减河之所为开也。

然东流未几。经李家村而复归本河。则水势虽暂减于上游。而下游益为吃重。故拟于南岸开减河。斜趋东南。直入白洋淀。以方百余里之淀。受此一线之流。固无增损。而正河之势。则已十减三四矣。故愚议安州文安南岸。开设减河。较北岸诸减河为得力者。一则仍泻入本河。一则直趋淀泺耳。再减水河坚筑口门。须正河水至六分。始令过水。则两岸无旁泄之虞。公私船只。亦无阻滞之患。曰。两淀各设挑浅之夫。果可收效乎。曰。挑浅之夫易设。虑无以程其功。欲程其功。则必先为设立收放淤泥之地。今拟挖泥而筑堤。则即堤之高卑。可以量泥之多少。即泥之多少。可以知河之浅深。此一在核实。一在相机。核实若何。今设浅夫若干。而统之以一弁。设弁数员。而统之以一厅。使其虚应故事。则亦徒岁糜廪粟耳。惟当确计几浅夫共一船。每船得泥若干。堆置河身。可得干土若干。得土几方。堤之横纵可增若干。计日课程。而堤有不日高者乎。相机若何。计霸州苏家桥淀内。向有正流三道。今则日形淤垫。仅存依堤支流。水小时尚能通舟楫。所当速议疏通者也。但淀内河路。与他河之经流异。不厌多为之路。以泄积潦之水势。可于淤断之处。就河取土。就土成堤。且相地度形。各量开支港。纵横交通。疏消之路既多。则上游下注之水。即得速为传送。此挖通正河之后所当速议者。曰滹沱河在正定冀州之闲。为害颇巨。然在明徐贞明尚欲用之以广水利。岂今治之无术与。曰。滹沱之在正定。亦犹桑干之在京南也。永定以流屡迁移。障而东之使归于海。亦幸止百余里耳。然设官分守。每岁经费动至巨万。治滹沱者固难仿此。惟合滹沱之水。冶河为巨。元时曾导冶河。自平山达栾城。迤逦入于洨水而归宁晋。今冶河故道。量可访求。去此一水。其势亦当少杀。再滹沱水浊。所过之地。亦颇收二麦之饶。惟其南入宁晋滦。俾泺身日高。潦水无所容蓄。甚为可患。从前城界内。有广阳堤。障滹沱使不南流。俾其东合滏水。嗣因狂流南徙。堤身冲刷成河。今此堤诚难修复。然总须于城晋州之闲。量地势高亢土性坚凝之处。修堤障其南流。使宁晋泺不致受其淤垫。方为要着。至徐贞明议用斯水兴修水利。胶执殊甚。宜御史王之栋之上疏力争也。曰。开完固口之支流。使分行入运。其说安在。曰。滹沱滏阳二河所受之水。干支百派。又益以二泺所汇。数郡积潦。合流而后。承以一之河。此当盛潦之时。其漫溢固意中事。即无完固口旧河。尚宜另辟一支流以减其势。况有旧行之故道。安可不加之疏浚乎。然日久故道就湮。或占为民田。又或南运河杜林镇地形渐高。难以引入。此在司事者力主斯议。相度机宜。务使分流入运。而后臧家桥一带河流。始可奏安澜之效也。曰。北运河既欲引凤河诸水以增其流。又于南运河欲障丹水全归卫河以济运。而又欲于南北旧减河之外。复行添开减河以泄之。何也。且漕渠关系重大。东西两岸。各开水口。不虞减泄浅阻之患与。曰。尝闻之老于都水者曰。治水之道。水小而能使之大。水大而能使之小。始有济于河道。每绎其言。而知水小而能使之大者。广来源也。水大而能使之小者。疏去路也。

且南北两运河。于春夏之交。多苦浅涩。夏秋之交。多苦泛滥。欲助水势。则来源安得不增欲疏去路。则减河安得不添。若谓有旁泄之患。则减河口门设有滚坝。定立志桩。原以泄其有余之水。而非泄其应存之水也于河道奚妨。且于南北运河欲添设减河。尚非止为运河计也。盖直隶全省之水。自滦河蓟运从乐亭宝坻入海而外。如滹沱滏阳永定清河。以及南北二泺东西二淀。无不由天津入海者。而天津仅以一线海河为尾闾。故伏秋之闲。群水奔注。争此一路。且秋潮方盛。逆流而上。去路不畅。则上游壅阻倒漾旁溢。田庐多没巨浸之中。故俗有自白露以前海不受水之说。盖水以争流而壅。潮以势肚而逆故也。使水多一入海之路。即津门少受一分之水。故前人于南运河。山东则有恩县四女寺德州哨马营二减河。直隶则有捷地兴济二减河。北运河则有筐儿港王家务二减河。今若于静海之权家庄香河之王家务以上。各添减河一道。则南北运河共有减河八道。各自通海。其势既分而狂澜自静。且更有说。天津海河抵海百余里。旧有东北支河一道。今亦可相其地势。于南岸添开支河直达海口。则一河之水。三河分流。将见尾闾之立畅也。至于山水陡发。顷刻寻丈。势难以人力御之。然去路既畅。则猛势易消。附近涸出之地。时早则可补种杂粮蔬菜。即迟亦无不播种二麦者。于斯民生计。岂小补哉。客曰。诚如所言。则河道之疏浚。亦易办也。曰。是有三难焉。一在详求脉络。一在实加工力。一在坚持而力行之。何谓脉络之难详也。盖一河有原有委。有分有合。有竭流之时。有盛涨之日。若遣人相视。泛览周行。何以得其情势。必须单车幞被各处周历。细询之田夫野老。察其泛滥之所及。迁徙之所由。与堤防之修废。去路之通塞。有宜施功于上游者。有宜施功于下游者。有利在于此而害在于彼者。有在此之利甚微。而贻害于他处甚巨者。若据州县之详报。委员之履勘。何以能尽其委曲乎。此必使全省之河道在胸。然后能指画机宜。不失先后缓急之序。庶可事半而功倍也。何谓实加工力之难也。曰。开浚河槽。则有宽深丈尺运土远近之异。培筑堤岸。则有高卑厚薄夯硪数之殊。至设立闸坝。更须按照成式以期久固。此在督工者未必人人熟谙工程做法。且吏胥夫匠。皆利在省工渔利。故挖河。则有土两岸以省深挖者矣。筑堤则有铲平旧坡捏称新筑者矣。至于建立闸坝。则施工多在土中。工料之减克。尤难稽核。然在彼省一分之力。而河道即阴受一分之害。故往往有挖通引河反成倒漾者。又有新筑堤防遇水即成松散者。此非总领之人。严行程课。监视之员。时刻留心。安能免此弊耶。至于坚持而力行之。则一在不急以时日。一在不惑于浮言。盖行水之法。地利天时。逐一审量。然后可以要其成功。如开一河槽。则地有远近高下。筑一堤岸。则土有坚凝松浮。同此一水。而伏秋盛涨之时。与恒流迥异。此有可以细揣而即定者。又有须历时试行而后能定者。若限以时日。恐有仓猝从事。贻悔于后时者矣。

至疏浚河淀。必须先清经界。濒河旁泺居民。贪小利而耕占者颇多。若逐加量丈清厘。则侵占者不自咎其前此之侵欺。而若失其世守之故业。一则曰某人受贿。再则曰某某用情。纷纭告讦。势最动听。一似利民之事。反为扰民之举。又有向来积潦之区。必须挖通。归入附近河泺。所用者数亩之田。受利者数村之地。虽行官买除粮。而受益者在彼。失业者在此。则嗷嗷控诉。更难理谕。积此浮言。或致耸听。则当事者谓其有害无利。或致功败垂成。此坚持而力行之所以难也。方今兴修伊始。似应先拟定图式。檄行各州县。令其细查填写。一在计里开方。先定疆域。然后注明某河经流分流。从某方某村入境。经由县治某方。从某方出境。上接某县。下入某县。又境内有无古河干沟。是否有故道未湮。或闲段梗塞。所管堤工。或官修官守。或官修民守。或私筑堤堰。皆一一注明。毋得迟逾。亦毋得草率。俟统行汇齐。然后合绘。为全图。则脉络清晰。一望了然。再行委员。或大吏亲行查勘。计算应浚应挑河道凡若干处。应培筑堤防若干丈尺。俟工程约估既清。其经费需用银米若干。始可核计大数。又详定某为应行急办之工。某为稍缓之工。某河宜先清理源头。某河宜先疏通尾闾。计定然后陆续请项施工。虽不无时日稍迟。然要领既得。方可应手奏功。务使经流归海之道。宽然有余。支流野潦归河归泺之路。毫无阻滞。则畿辅之闲。不惟雨旸时若之年。无虞泛滥。即有时雨水过大。山水陡发。亦可旋发旋消。高田仍可有丰稔之收。低田亦可获补种之益矣。大约治河之方。不外开引河疏支河建闸开渠诸成法。然必司事者有提纲挈领之能。然后无措置乖方之虑。而非先缕悉条分。则难言提纲挈领。故先于诸河叙明源头。并将经由州县方位。以及达海之路。又将附入支流。除干河及涓涓细流不为渎叙。其余皆详考而备书之。然后以故老所传书传所载诸治法附之。所愧未能身历其地。恐不免为纸上空谈。然一得之愚。或有可采。故胪书成帙。庶可附明徐尚宝潞水客谈。我　朝陈学士仪直隶河渠志之后云。

　　永定河堤坝议
金安清
</div>
    <div class="pagination">
<a href="皇朝经世文续编_page181.html">上一页</a><span>...</span><a href="皇朝经世文续编_page177.html">177</a><a href="皇朝经世文续编_page178.html">178</a><a href="皇朝经世文续编_page179.html">179</a><a href="皇朝经世文续编_page180.html">180</a><a href="皇朝经世文续编_page181.html">181</a><span class="current-page">182</span><a href="皇朝经世文续编_page183.html">183</a><a href="皇朝经世文续编_page184.html">184</a><a href="皇朝经世文续编_page185.html">185</a><a href="皇朝经世文续编_page186.html">186</a><a href="皇朝经世文续编_page187.html">187</a><span>...</span><a href="皇朝经世文续编_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
