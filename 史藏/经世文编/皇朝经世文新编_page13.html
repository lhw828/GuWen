<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 13 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 13 页/共 101 页
  </h1>
  <div class="content">
   中国自强策上　　　　　　　　　　　　　　　　　
汪康年

事至今日危迫极矣挫于倭迫于俄侮辱于英教案蜂起回匪蠢动兵变民变之事不一而足而瓜分中国之说西报屡载之西人屡言之虽至愚之人亦知其殆然而庙堂无定策中外无定议旧弊未一除新猷未一布则非安于不为即以为无策也夫安于不为则无论矣以为无策尚未然也夫中国在今日犹以一羊处虎之交曾不足以累其牙爪然而不遽动者雄角立未有所归故艰于发难又无端戕人命败商务又西人所不欲为故犹迟回以待之我苟能自振则西人之于我亦犹其于日本耳惟我永不自振则彼惟恐为人所得必将争先以取之然则我国振兴之政不于今日则无及矣夫中国利之宜[兴](去)弊之宜除谁不知之而卒无定论者盖食于弊者太多则必多为之说以乱之多出其途以挠之盖非不明不强之患而由于权无所归则无人焉为发光与力之地也夫　国朝承明之后惩于擅权朋党之祸故执政之臣名曰军机大臣人多而权不一但能唯诺于上前而不能坚持其意也但能恭拟　谕旨而不能自发号令也然则苟欲聚其权以办庶务舍立相莫由矣顾今日而骤然立相窃恐但有牵掣阻碍之苦而无行权决策之效则非先立议院不可矣或曰立相则不免擅权之虑开议院则权在下且散而不合从滋论议于事非便不知有议院以与相相持则相不能擅权议院之人多矣且有议事举人之权而无行事之权虽在下何病又议院论虽不一西例必择其多者从之何嚣杂之患且凡事初行必多漏要在随时审正耳若其成规则西人之议院章程可择而行也至于开办维新之政则有三大端焉一曰齐天下之论今天下之论至不一矣政府不择而用之或朝暮更易或南北互异必当论定一格以便施行二曰慰天下及各国之望维新之政中国望之不应则离西国望之不应则侮宜明诏天下以舍旧从新之故而与各国立力保太平之约并方便予以权利且聘其贤豪与之参定法制则中外始有更新之望矣三曰安天下官吏士兵之心维新政行则宗室旗丁冗员士人胥吏军士皆有失所之虑始而以言语相煽惑继而以全力相阻挠宜预筹安插之法宗室旗丁除作官当兵外或与以利益或弛其禁防新改立之官除总理之人必拔用能者其余仍以旧官依班补叙学校新设必十年方能选用则从前士人在十年之内仍可补官胥吏军士汰剩者可补充诸役如此则各人无失业之忧即新政无阻挠之患矣然此但言开办之大要而未及其所行之事也

　　中国自强策中
中国自古独立于亚洲之中而其外皆蛮夷视之素以君权为主务以保世滋大为宗旨故其治多禁防遏抑之制而少开拓扩充之意君恐臣之侵其权故不使之有纤毫之权恐臣下之结党故务散其党牵掣之使不得行其志锢蔽之使不得极其聪以天命怵之以鬼神惧之臣下承之以讳饰为能以敷衍为工以趋避诿卸为巧其于民也但以压制欺吓为事无复有诚意以相孚故吏习于弊混民安于刁翫士成于陋劣兵贯于哗溃其齐民皆以闭户不与外事为秘策以积财遗子孙为得计故上下之大弊不出四事曰徇私曰恶直曰崇虚曰耽逸循习至久全国之民皆失自主之权无相为之心上下隔绝彼此相离民视君父如陌路视同国若途人夫民之弱与离君所欲也积至今数千年乃受其大祸然则至今日而欲力反数千年之积弊以求与西人相角亦惟曰复民权崇公理而已其于官也汰冗职删仪官使官各有事其教人也必使为有用之学毋误用其聪明其选人也必使以所学为其官毋使用非所学其升补也必依其本职毋使朝此而夕彼其用人也厚其禄过则责故则斥勤奋则升迁而递加其俸终身无失业之虞其定律也依罪为断必求可行无虚设之律无难行之例其罪人也访缉密而治之宽其谳罪也稽罪而尽其辞其取于民也各以其资占税毋倒置毋苛索其理财也使财归实用毋糜于虚文毋漏于中饱昔之重文而轻武者今必使文武并重昔之优文士而轻吏治者今必以吏事为急汰繁重以求其速捷去虚文以责其实效删矫诬不实之谈斥虚伪无理之事尚创作而贱安间尚改变而贱守常以能开利源为能以能创新学为优民性必求其宣达士气必求其振奋昔之不使民与国事者今必与之共治昔之使民安于愚弱者今必使之极其明强务使内之权力在在足与外人相抵夫如是或可徼幸与各国相持然此但言其治道宗旨所在而未言办法之实也

　　中国自强策下
请实言办理之法今使上赫然下明诏告天下以力图自振之故而使士民之明秀者互相举为议员使至京入议院而使中外大员自三品以上俱入上议院议院既立则立相以总内外之务立户部以掌财用之出入立刑部以掌天下之狱讼及捕之事立商部以兴商贾并掌税则及考察工作物产之事立农部以教种植立外部以理交涉之事立兵部以掌兵事立工部以掌营造之事立邮政部以理道路河渠轮车轮船邮递之事立民部以掌各处地方之事立海部以掌海军之事立教部以掌学校之事俟议员举定相臣则由相臣自择用诸部大臣及各省之长大臣及长又各举其属而皆决于议院十年之后则议员及各官皆取于学校如西国之法设吏治局于京师征天下贤能之吏使学习治法而分派之于各省以教诸地方官十年以后亦皆取之学校各省提镇选于兵部而提镇又递选其属十年之后始取之水陆武备学堂外部及出使大臣必取精西文通西事者十年之后始取之使才学堂京师立各种学校精选中西之能者教之以递及于各省府州县十年之后始取之师范学堂宰相与各大臣既举定则遣使与各国立力保亚洲太平之约而大改上下内外之体制务从简易悉去趋跄拜跪之节复立宪报馆凡新政改革之意及中外交涉之故悉载之各种振兴之政乘时并举且损纳停冗员裁调济安插之途废资格班次之说止既无无事之官复无无官之事局中之人可因官以展其才局外之人可因事以责其效则职无不举矣一事一官既无旁贷之方一官一事又无丛脞之虑则人勤于职矣在事之人有治事之权事外之人有监察之权而又有议员以钳制之有日报以举发之则官邪息矣厚俸禄而革陋规入官之日予以装钱辞官之日予以恩俸或给终身或逮子孙办公有费登程有资则人兴于廉矣改衙署之制速咨禀之法汰应酬之烦删迎送之礼则官敏于事勤于察矣省府州县各设议员以与官相抵官不能专其事则民困苏矣因其事以设之官因其官以为之学因其学以定所取入官之后非罪不斥心不枉耗才不虚糜人无失所官不易方则人知专所学矣取士多途学堂设由都会以及州县由州县以逮乡闾人无废才才无滞用则人劝于学矣厘定文字使归浅近多撰教化之书使人易晓而设义塾教堂以教齐民则寻常之人皆可读书明理矣凡刊刻书籍由官准驳其便用者准其专利则要用之书不日可得矣严户口之册定乡里之制产业生死婚姻必注零户必禁城镇无杂处之虞乡里无散居之虑而又设捕并设包探则逋逃清邪民无所匿矣律法从平无有偏颇重则绞杀轻则禁罚则罪易办而情易得矣刑官治狱不兼他事复有会审以察其虚诬有律师以伸其辨说无刑求之苦无拖累之患则枉滥息矣吏皆有禄役皆受缗既无借口之资即无婪贿之弊如此则狱讼易矣有不率教者禁锢终身动其羞耻严其禁防则人耻于为非矣乎道路浚江河开铁轨通电报招商以成之借债以足之且路灯自来水在在设立使往来便捷消息灵通则用兵赈灾经商行旅便矣矿务开银行设然后铸金银铜三等之币齐其轻重又制钞票而禁兑换银钱之店以便行使税饷出入一律行用三年之后度新弊已足则悉禁旧钱则钱法行而人便于用矣制钞币立银行正税则严中饱则国用可足矣立商部定商制严赔偿之法定诈骗之条除厘税之苛捷水陆之途考求各国之物产察勘各地之工作内江外海准行轮舶能纠合公司者奖之商之成本重者许其专利则商劝矣能效法泰西制造各物者赏之并许专利能以新法制器者给以功牌则工劝矣税以资算富重而贫轻税以息计商多而农少蓄泄有资种植有法则民劝于田亩矣停无用之武试开水陆学堂今凡能武事者不与齐民齿则人竞于武矣精选而厚其饷严教而重其防老休则廪以终身战死则恤其子孙则兵皆能战而平时不敢滋事矣防兵周于水陆兵将悉由考试定平时遣调之法定临事招募之方炮械必精雷舰必备医药必赡兵法既娴军律尤峻则武备严矣厘定祀典公私无名之祀悉行停止一切虚诬术数之说皆不得行则邪说息而正务举矣设报馆以达民隐凡中外交涉选举狱讼报销悉由官登之报新理新法及一切民间之事及其冤抑无不可登报则上下之情通矣定齐民之等级以有能者为上有业者次之游惰为下则民勤于所事矣而又设舆图局以测全国之形势设翻译馆以收各国之书籍设制造军火局以给军用如此行之十年国以富兵以强始可收回已失之权利除租界之法改进口之税定管辖异邦人之制而与泰西各国相抗衡若夫施治之宜次之方新旧交替之法则当俟办理之时议之非一时所能决也

　　与八旗诸君子陈说时局大势启　　　　　　　　　　
寿富

呜呼天下大势岌岌哉外人知之中国不尽知四方或多知之我八旗则知者三四不知者六七也我八旗世禄世官休戚与共苟非婚姻即是骨肉乃记全盛之隆规忽当前之大势然眉不知急剥肤不知痛酣然以嬉涣然以处危哉痛乎其坐以待毙也仆家贫力微学识浅陋窃观天下纷然思匡王室我八旗若不自励不惟负咎君父将必启侮四方消息甚微所关极大每愿我兄弟察盛衰之所由谋富强之攸在通力合作各奋其才厚培根本力开盘错终日呶呶逢人强聒取笑于自守之士见病于持重之儒不敢灰心惟自隐痛念我八旗之大人才至多世受国恩天良未泯苟知时局危急必不忍坐而旁观用敢不避讥弹陈大势愿我兄弟思祖宗立功之勤闵君父当局之苦哀身家之莫保念子孙之流离雪涕奋兴起谋王室气运不难强挽安危可望转圜若惊为病狂笑其说梦一旦祸至死无以对祖父生无以保妻孥蒙耻捐生相胥及溺然后始叹填海之苦衷谅忧天之先见岂不晚哉岂不痛哉

大地之上诸国林立我中国居亚西亚四分之二地之如亚西亚者尚有五洲西人比较诸国强弱中国人居第一地居第三兵船商船殿居人后愿我兄弟勿恃广土侈然以自大也

中国戎祸始于道光一败于英再败于英法三败于法四败于日本失缅甸越南琉球高丽属国凡四割香港台湾澎湖北徼属地凡四无役不败无败不失地愿我兄弟知中国为至弱之国兵力不足恃也

自和约以来入口洋税岁有增加无穷漏届六十年赔兵费者凡四我货财之输于外者何可胜计愿我兄弟知中国为至贫之国生机将日促也

同治时德宰相毕士麻克尝建分中国之议诸国因中国地大民众莫敢先发自我败于日本此说复起近日诸国议论半是此事愿我兄弟如外人日日谋我我中国将有瓜分之机也

中国北枕俄南接英法属地皆以兼并为国者也东日本远交近攻思食我以自肥者也不入于此则入于彼愿我兄弟知介居强大中国有必分之势也中国贫弱无论何国覆之有余所以相持而莫先者以英俄之强弱未定也强弱未定以土耳其未灭也土势岌岌危在旦夕土亡将及我矣愿我兄弟思分阴可惜为时甚迫无苟安以自也

今日百物腾贵由加税也俸饷减成由库乏也税重民贫贼盗将起富者贫贫者死推其源皆由于日本之赔也国家贫弱人人受其祸愿我兄弟无身受其害而犹以此为国家之事也

俄之灭波兰也杀人数百万英之灭印度也杀人亦数百万夺其财据其土奴其男淫其女日本之于台湾也亦然愿我兄弟知人人家家将被此害而早图自救也

土国之弱也由于国人偷惰苟安波兰之灭也由于国人自私自利印度之亡也由于人心参差不齐德之兴也人人有自强之心美之兴也人人无自利之心人人自强国始强人不自利乃有利愿我兄弟人人怀自强之心无自利以自害也

中国存诗书乃可进身本朝与八旗乃为贵族国家安富家乃保货财愿我兄弟思家国之相关先谋王室之安危姑置一己之得失也

天心向顺缅甸高丽琉球越南亡矣天不佐暴英俄法日兴矣则亦强者存弱者亡矣德小国人人自奋而崛起日本弱国惧亡图存而忽强意亡国百折不回而中兴人定安在不可胜天愿我兄弟毋恃天命以苟安毋委气运以自废也

子也才父母无冻馁臣也良君后无危亡我中国士果用命何至求和人果向学何至才乏今日之祸举国酿之君父受之愿我兄弟思君臣之义无卸责于君而自矜局外之智也

得赉赐铜匠也思强其国德意智之霸图兴焉哥沦波舟师也思周大地泰西之商务成焉匹夫有志国家赖之愚者苟安懦者观望无志者委责于人无耻者享成于人愿我兄弟之贫贱者先自励也

法之乱世家大族糊口于四方波之亡世家大族放流于荒儌自我败于日本外国日日讲兼并自我割台湾外省处处求自强民权起大族之祸烈戎祸深大族之祸更裂愿我兄弟之贵富者先自危也

章句破碎大义乖于是乎士鲜明理华藻涂饰真意少于是乎士鲜实用经有大义五伦五常史有大义治乱兴亡文有实用明理纪事愿我兄弟之为学者先求其大而归诸有用也

地不一国国不一人人各有心心各有智不察列国大势不知其邦强弱不察列国论议不知其意美恶不察列国学术不知其技巧拙是谓聋瞽聋瞽者侮之媒也愿我兄弟廓其耳目而周知外事也

　　论今之时局与战国大异　　　　　　　　　　　　　
何树龄

数理历万年而不变人事随时运为转移国势因古今而异辙苟拘牵典籍勉强附会执旧方以疗新病服夏葛以御冬寒可谓之识时务之豪杰哉今之言经济者拟时局为战国目俄为强秦一人倡之百人和之其说遂若确乎而不可易彼盖谓穷巷之儒祗能学陈轸周最苏秦张仪之一车两马周流列国也好名之士祗能学商鞅吴起李悝司马错之辟草莱任土地富国强兵也呜呼误哉环球之面百国立焉铁路纵横若缩地焉轮舟络绎泯天堑焉电回绕化畛域焉东西南朔若门庭焉朝发夕至近于邹鲁何以游说之士不复见于五大洲也坚甲利兵过于秦楚何以战阵之祸不轻发于诸大国也何树龄曰昔战国之政出自君王今欧洲之权在于议院君民之趋向不同而古今之世变遂悬殊矣

专诸进鱼荆轲献地若非仇国即属宗人品位相敌妒忌乃起今则尼希利之私会结自编氓墨斯高之学生囚于囹圄此异于战国者一

合纵连横为盟主者必属秦楚珠盘玉敦执牛耳者未闻邾娄弱肉强食小国大役天下一是振古如兹今则英俄德法共盟于瑞士之京后帝皇王来同于乡老之地此异于战国者二

召陵之会蔡卫争先黄池之盟晋吴争伯大小轻重楚子问鼎朝名市利张仪图周杞宋齐鲁纪年不同颛顼夏商用历各异宗周蠢蠢空有作君之名天道悠悠孰是作师之统今则定公使之班次罗马居先数阳历之春秋欧美同朔此异于战国者三

一人为刚万夫为柔一人有智全国皆愚然后捭阖之徒妾妇之行得以蛊惑权要蠹国殃民一怒而诸侯惧安居而天下息今则议政之局谋及庶人辩难周详集思广益鬼谷子无以饶其舌范应侯无以投其骨此异于战国者四

深宫九重欲伏尸二人而无可伏也国门万里欲流血五步而无可流也虽有唐雎之勇无所用之虽有聂政之侠无所行之今则飞车出而关隘失其险炸药出而贲育失其勇此异于战国者五

逆君之贼与国之所恶也倡乱之民天下之所诛也今则自由之党日本有之革命之党英国有之以美利坚为藏身之固以欧罗巴为致命之场此异于战国者六

韩非子曰天子爱及天下诸侯爱及其国大夫爱及其家士庶人爱及其身过于所爱者谓之侵是以黔敖为食未蒙曾子之褒子路施浆先受端木之责礼文是尚仁道以衰今则布德氏之施济欲遍五洲合众国之赈捐将及千兆以师得民以儒得民以会得民以利得民此异于战国者七

天生五材民并用之阙一不可谁能去兵然古之整军经武者以光耀先王之宗庙为词今之拓地辟疆者以丰殖百姓之财产为义且古之者以弓以矢以车以卒于有象今之者以士以农以工以商于无形此异于战国者八

既有八异经世者当翻然改图矣不可自私惧刺客之众多也不可自尊惧公法之摈斥也敬教劝学惧为荒岛野国也舍己从人惧为独夫民贼也俯就舆情避亚力山德第二之覆辙也任言民政散梯能欹尔之乱党也大同之运方长域民不以封疆之界也息争之会可成威天下不以兵革之利也凡此数端已露萌芽培而植之易为力耳舍地球之善士而不为而欲为战国之良臣其不为子舆氏所痛诋者几希

　　中国论　　　　　　　　　　　　　
法人薄柳附

薄柳氏曰中国之政治家而最有名于当世者当游历欧美诸国洵为今世之一大奇事去苟且偷安之习忘唯我独尊之见而经洋海万里之程是岂寻常一样之观风云尔哉盖自有生民以来燮理国政之大政治家观光于外邦者为不甚少然未有如斯人游历之可奇者也意若斯游历足使宇内形势有变异乎抑使中国改革其政度文物之弊习乎其于前程果有何施设自当细论也中国立国于亚洲之东生民聚自古以来其思想与行为未尝稍变徒拘泥古昔之教义礼法以为能事而蔑视外人不知方外之广平日经万起万灭之变苟与其生计无关痛痒即己国情形尚懵若不知又焉能窥视他人也若极而论之则不得谓为一国之民也假称为一国之民亦不得谓之有国民之定形也何则其内阁无统御全国之力其生民难有灾害膜不相关虽有敌国外患其生民则视若不知焉苟如此欲觉醒其睡梦以复其本然盖为颇难也游历之大官其谈话时总赖传译拥不精通欧语之从者而徜徉泰西诸国虽身在欧洲除赴王侯大臣之招宴与临观军队操练外未见其与在中国有异也查所携行李有车舆食品割烹人等又有亲近拥侍左右果能看何物乎见欧美新奇之事物果以何等相视乎盖恐未能解国家生民智能存于其间也除军队枪之外恐不见有若何观感也昔俄皇彼得怀抱宏图欲挽回势运游历欧洲与中国游历之员全异其辙彼得在法国和兰国之时谢遗从者单身飘零微服步凡己国之习尚一切去之欲以易俗移风矣其所往来定交者非王侯官吏而在工艺技术之徒彼意盖谓王侯官吏智虑浅小固不足与谈也遂专心工艺自为工匠又躬操铸铁之业改名为派铁路米卡以洛夫而入杀矮路达沙造船所以习其业俄皇自习此等之业将欲于后日使西欧之人学习俄国所为也中国大员若欲知欧洲文明神髓所在则盍减其从者与所带之诸具除观制造枪所外亦看各种机械工接数百之技术家而广其见地又盍招聘之而思所以进文明之道然后西人将言华人不止留意凶器制造且注意于工艺技术西洋自是咸增警戒焉意中国大员似未曾注意于此如俄皇之志行尤其所梦想不到也不独不能梦想俄皇之志行且有更甚者焉何也曰中国大员未曾思到前二十五年日本人之志行也日人尝汲汲采文明之利器实使欧美惊叹而变革之疾速亦使欧美生畏惧之念矣于是乎今也自船舰鎗至法律制度精通其神理者盖亦不而其二十年来所施设或简派俊才同往欧洲入其学堂或学其言语译其书籍或聘外人为师或编制法典惟恐文明之难及故致有今日之盛矣中国大员游其左右随从者多不通欧语行李如山而至带舆具食品畜类等则吾人殆不能悉言也呜呼中国大员此行也咸以为中国更始之端然其所为曾不学俄皇与日人之则所得果安在哉欧洲诸国欢迎中国大员矣然诸国能使大员开发其知能乎使知爱欧洲之文明乎抑使长偷安姑息之念而增蔑视外人之情乎吾人不得而知中国大员抵德国时会日本山县大将亦至伯林而德人欢遇日将不如遇中国大员之渥也其故何也曰盖欲得大利于中国也然其效果安在哉夫中员游历欧美犹行云中极其惚忙耳意者其所观亦未精详深思也然则日后更革国政亦未必疾急也如前年之败盖觉醒中国之懒梦可无论已然谓能唤醒四万万之人民则未也

夫四万万之人民不可不谓之一大团民而未若文明之国居人民之优何则其所谋生计皆自私而非公同也是故如中日之役知为日本所败者盖四万万人中恐不过其半且人民所居远距战地者或有以为中国胜日本也即能知其事实恐无爱国敌忾之心苟如此虽有人奋兴欲改革政治财务岂可得哉中国本富各种之利源如煤铁及含金等物其最著者也然中人未解利用器机以为挖采焉俄人怀雄志于此非一日之故今将启保护政策之端于中国各国所同见也今日俄国所以箝口而故为不理欧洲之纷纭者盖欲专志于东方也其雄志宏图为俄人素愿而将见之于事实也夫西伯利亚铁路一事洵为俄国性命所在而其支路乃入中国之要地其在大连湾乎抑在旅顺乎俄以为中国北部之指导惟在己国也意者中国亦恐失欧美诸国之欢而准诺诸国敷设铁路于中国之内然中国亦于此间必有戒心焉中国大员既历欧美然以此一行为开文明之先则误矣何则其所见以为惊异者犹不出枪船舰之间至各种器机工业殆似未留意也中国原不足畏而其可畏者盖在其能整备器机以兴各种事业耳世人往往有以华人为爱乱者是徒知成吉斯汗铁木真等事迹而以概诸现时之中人也中人岂好乱者哉苟中人好乱欲以西征欧洲而俄人实居其北边为后顾之忧则中人岂得转一步于西欧哉或曰华人移住欧美渐多而欧洲兵规不能制之亦未可知也是殆杞人之忧耳中人能为此非磨以岁月安能至此哉然欧人何为拱手于此间以任其所为自非俄国以中人为臣妾以助其虐欧洲必无忧矣虽中人西侵不足以为念也惟中人最可畏者其在商情乎中人本勤俭粗食敝衣有百折不挠之气则利用其劳工利用其积赀以造各种货物贱廉其货价向欧洲输进此等之货物夫复何疑意者亚人将来为我商务一大劲敌必如美洲之于欧洲也然则为欧洲产业家者宜勤勉从事于制产而赀主之与劳工能相亲和无相抵牾是为切要可知异时必有此事矣日本近今文化虽疾足进步而其商务则犹迟迟矣中国近时有欲采欧州工艺技术之意非复往昔之可比虽然中人本狼顾慎重其跻文明之域颇缓抑欧洲日后之情形将见竞强更剧及此天未阴雨宜收利于此富物饶利之国矣

　　论世变之亟　　　　　　　　　　　　　　　　　　
阙名

呜呼观今日之世变盖自秦以来未有若斯之亟也夫世之变也莫知其所由然强而名之曰运会运会既成虽圣人无所为力盖圣人亦运会中之一物既为其中之一物谓能取运会而转移之无是理也彼圣人者特知运会之所由趋而逆其流极唯知其所由趋故后天而奉天时唯逆其流极故先天而天不违于是裁成辅相而置天下于至安后之人从而观其成功遂若圣人真能转移运会也者而不知圣人之初无有事也即如今日中倭之构难究所由来夫岂一朝一夕之故也哉尝谓中西事理其最不同而断乎不可合者莫大于中之人好古而忽今西之人力今以胜古中之人以一治一乱一盛一衰为天行人事之自然西之人以日进无疆既盛不可复衰既治不可复乱为学术政化之极则盖我中国圣人之意以为吾非不知宇宙之为尽藏而人心之灵苟日开瀹焉其机巧智能可以驯致于不测也而吾独置之而不以为务者盖生民之道期于相安相养而已夫天地之物产有限而生民之嗜欲无穷孳乳寖多镌镵日广此终不足之势也物不足则必争而争者人道之大患也故宁以止足为教使各安于朴鄙颛蒙耕凿焉以事其长上是故春秋大一统一统者平争之大局也秦之销兵焚书其作用盖亦犹是降而至于宋以来之制科其防争尤为深且远取人人尊信之书使其反复沈潜而其道常在若远若近有用无用之际悬格为招矣而上智有不必得之忧下愚有或可得之庆于是举天下之圣智豪杰至凡有思虑之伦吾顿八纮之网以收之即或漏吞舟之鱼而已暴断耆颓然老矣尚何能为推波助澜之事也哉嗟乎此真圣人牢笼天下平争泯乱之至术而民智因之以日窳民力因之以日衰其究也至不能与外国争一旦之命则圣人计虑之所不及者也虽然使至于今吾为吾治而跨海之汽舟不来缩地之飞车不至则神州之众老死不与异族相往来富者常享其富贫者常安其贫明天泽之义则冠履之分严崇柔让之教则嚣凌之氛泯偏虽繁有补苴之术萑苻虽伙有剿绝之方此纵难言郅治乎亦用相安而已而孰意患常出于所虑之外乃有何物泰西其人者盖自高颡深目之伦杂处此结编发之中则我四千年文物声明已涣然有不终日之虑逮今日而始知其危何异齐桓公以见痛之日为受病之始也哉夫与华人言西治常苦于难言其真存彼我之见者弗察事实言中国为礼义之区而东西朔南凡吾王灵所弗届者举为大羊夷狄此一蔽也明识之士欲一国晓然于彼此之情实其议论自不得不存是非善否之公而浅人怙私常詈其誉仇而背本此又一蔽也而不知徒塞一己之聪明以自欺而常受他族之侵侮而莫与谁何忠爱之道固如是乎周孔之教又如是乎公等念之今之夷狄非犹古之夷狄也今之称西人者曰彼善会计而已又曰彼擅机巧而已不知吾今兹之所见所闻如汽机兵械之伦皆其形下之粗即所谓天算格致之最精亦其能事之见端而非命之所在其命云何苟扼要而谈不外于学术则黜伪而崇真于刑政则屈私以为公而已斯二者与中国理道初无异也顾彼行之而常通吾行之而常病者则自由不自由异耳夫自由一言真中国历古圣贤之所深畏而从未尝立以为教者也彼西人之言曰唯天生民各具赋得自由者乃为全受故人人各得自由国国各得自由第务令毋相侵损而已侵人自由者斯为逆天理贼人道其杀人伤人及盗蚀人财物皆侵人自由之极致也故侵人自由虽国君不能而其刑禁章条要皆为此设耳中国理道与西法自由最相似者曰恕曰絜矩然谓之相似则可谓之真同则大不可也何则中国恕与絜矩专以待人及物而言而西人自由则于及物之中而实寓所以存我者也自由既异于是异丛然以生粗举一二言之则如中国最重三纲而西人首明平等中国亲亲而西人尚贤中国以孝治天下而西人以公治天下中国尊主而西人隆民中国贵一道而同风而西人喜党居而州处中国多忌讳而西人众讥评其于财用也中国重节流而西人重开源中国追淳朴而西人求驩虞其接物也中国美谦屈而西人务发舒中国尚节文而西人乐简易其于为学也中国夸多识而西人尊新知其于祸也中国委天数而西人恃人力若斯之伦举有以中国之理相抗以并存于两间而吾实未敢遽分其优绌也

自胜代末造西旅已通迨及　国朝梯航日广马嘉尼之请不行东印度之师继至道咸以降特驱夷之论者亦自知其必不可行喙稍息于是不得已而连有廿三口之开此郭侍郎罪言所谓天地气机一发不可复遏士大夫自怙其私求抑遏天地已发之机未有能胜者也自蒙观之夫岂独不能胜之而已盖未有不反其祸者也惟其遏之愈深故以祸之发也愈烈不见夫激水乎其抑之不下则其激也不高不见夫火药乎其塞之也不严则其震也不迅三十年来祸患频仍何莫非此欲遏其机者阶之厉乎且其祸不止此究吾党之所为盖不至于灭四千年之文物而驯致于瓦解土崩一涣而不可复收不止也此真泯泯者智虑所万不及知而闻斯之言未有不指为奸人之言助夷狄恫喝而扇其焰者也夫为中国之人民谓其有自灭同种之为所论毋乃太过虽然待鄙言之方西人之初来也持不义害人之物而与我构难此不独有识所同疾即彼都人士亦至今引为大诟者也且中国蒙　累朝列圣之庥幅员之广远文治之休明度越前古游其宇者自以谓横目冒耏之伦莫我贵也乃一旦有数万里外之荒服岛夷鸟言夔面飘然戾止叩关求通所请不得遂尔突我海疆虏我官宰甚而至焚毁宫阙震惊　乘舆当是之时所不食其肉而寝其皮者力不足耳谓有人焉伈伈俔俔低首下心讲其事而咨其术此非病狂无耻之民不为是也是故道咸之间斥洋务之污求驱夷之策者智虽囿于不知术或操其已促然其人谓非忠孝节义者徒殆不可也然至于今之时则大异矣何以言之盖谋国之方莫善于转祸而为福而人臣之罪莫大于苟利而自私夫士生今日不西洋富强之效者无目者也谓不讲富强而中国自可以安谓不用西洋之术而富强自可致谓用西洋之术无俟于通达时务之真人才皆非狂易真心之人不为此然则印累绶若之徒其必矫尾厉角而与天地之机为难者其用心盖可见矣善夫姚郎中之言曰世固有宁视其国之危亡不以易其一身一瞬之富贵故推鄙夫之心固若曰危亡危亡尚不可知即或危亡天下共之吾奈何令若辈志得而自退处无权势之地乎孔子曰苟患失之无所不至故其端起于大夫士之怙私而其祸可至以亡国灭种四分五裂而不可收拾由是观之仆之前言过乎否耶噫今日倭祸特肇端耳俄法英德旁午调集此何为者此其事尚待深言也哉尚忍深言也哉诗曰其何能淑载胥及溺又曰瞻乌靡止心摇意郁聊复云云知我罪我听之阅报诸公

　　支那辨亡论　　　　　　　　　　　　　　　
阙名附

自东肇衅以来西报所论中日情形业已汗牛充栋其指斥中国情弊足令观者刿目铢心月前华北日报有一论其言尤痛本馆特托西儒据实翻译以供诸公一览案此论题曰支那辨亡论且言曰自日兵西指势如破竹大胜特胜不一胜凡我西人居此土者不能无触目惊心虽然吾辈论事要当推其所以然因事在目前故所论较为深切不若在欧诸人自德皇以下至于海陆诸公耸于日人目前武功往往有谬悠之说也刻吾辈知前此中东诸仗虽日人常胜决不能遂指为天下强兵盖强兵须看对手如何今支那武备至不足道至于如此其极譬诸腐肉铅刀铜刀钢刀皆有一割之用指为刀利理必不可欲知利否须待盘根错节之处方有定论也吾辈不谓日本无毛禄克一流人物得用兵神技然回观支那将令之毫不知兵如此其营伍规制全无部勒如此其历年来上下所为无异合谋同力做成一以国与人之局又如此则胜此区区者固不得遂谓之为武也欧洲诸人处数万里而遥今若将支那实在情形根本深弊告之有断然不能相信者即其见信亦必不料其积弊由来之深所布之广至于省省事事皆然不经发覆尚能苟存如前如此诸公以西洋之所见概东洲之时事其论无当宜也吾辈在华日久羼杂其中亦唯至今乃始沛然无疑知中国居今所有无一事不可以弊混一言概之虽逐日败露火烈水深皆出自然故支那今日之败亡乃支那人之自败自亡非日本之能败亡人国也夫如是故欧洲谈兵论政诸家其议论无往而不与吾人在东者相左吾辈见日本人爱国相保之诚与用兵运筹之智勇固未尝不倾服然知日本之敢为此举而无疑者盖亦于支那君臣上下种种弊端与其当事人相倾自利不顾大局之心洞若观火故耳且不止此凡支那人无论如何尊位重权留心世故其所知本国蠹朽涣散情形不及东京探部中所灼见真知者十分之一也使日本之于支那非知之最真而有以制其死命其行事不如此矣故论两国战争之局见其胜负若不察其所由势必疑讶妄谈若识其原则虽敌人成功之大且易亦无足怪至不如是乃转可怪耳嗟嗟支那自作之孽其效至此受罚可谓酷矣然尚不知过此以往祸患更当如何支那人闇于大势恐当局者未必自知而我辈旁观未免代为闵恻但吾辈所最急而欲知者是经此番受苦之后支那人所悔悟者几何又受如此磨折之后支那能否受益而有转祸为福之机若以国土广大而论天下殆莫与争衡然继自今大国威望扫地无余矣正如防风氏横尸鹰鸱满野争欲攫食以供一饱自主自治之权行将永失未知何日方可收回若支那尚存自大之念不肯奋发至诚以小学生自处学所以致富致强之术则除灭亡一字尚有何事可言支那地大矣然地大在他国乃所以强在支那正所以弱支那民众矣然民众在他国或用以富在支那正坐以贫若支那继今以往尚能自立于天地之间正当如我法之耶苏于残骇煨烬之中复还本体全新无旧而后可此岂今之主支那治支那者所易及耶

而无如此说之必不可易也但负气不服原是斯民通病支那扬己抑人之习坐无所知之故较之我辈尤深又彼全恃此区区体制旧学用以养尊处优一旦使之改头换面舍旧谋新人情之难莫难于此正如前者我国奈端初发太阳主天之说法国天文生起为难后来知奈氏之说必不可易乃云非不知其说真碻但地静天动之说我辈童而习之恃此为业乃一旦忽然旧学全归无用情实不甘此其语虽甚可笑是当境至情夫区区学问之间尚且如此夫国体所在权利攸关必不乐从盖无疑义虽支那　皇帝欲之而其下之势力自有以使其举手不得者故支那变法一事虽经如此变故正未可知也此次与日本既和之后其能否确守和约亦正难言苟能倍之无不倍者但支那人须知此番事势大异从前日本于支那较之泰西各国实不同科与泰西有事地远时暌自易补救而日本之于中国东海扬颿两日即到夫旅顺澎湖二要均未必复归旧主耶是故由前事而观与支那人目前见识而论则改弦更张一事恐尚不能非不能也坐苟且自便之私闇于时势而自以为不必也不知所以为变乐于因循而侥幸其祸之或免也负气不服而以从人舍己为羞也四洲亡国之事匪不皆然至其更张已为他人之臣虏矣然则支那之深耻大辱固将如浮云飘风事过无耶是又不然其国将必有贤智爱国之人或官或民见祸患之深而勤求其所以然之故者支那物产至无限也支那之兵不可计也海口台垒非不坚也海军船只与敌埒也海军弁勇非不练也而一旦遇敌无异以纸片架屋一嘘便倒敌军所至游刃恢恢此何故耶此一问是棒喝当头支那人能应则生不能应则死自我泰西人观之直俯拾即是耳然支那人得之与否或得之矣尚不能不以为无害而不至更蹈覆辙与否则实不能无疑吾今实告支那人一言以蔽之曰上下交征利而已矣其弊上至至高下至至深广远周无一免者穿窬相盗之风炽而国命遂以之而绝耳论者谓支那今日之祸坐为治者之无所知此说非不甚碻但无所知之弊较之交征利之弊相去远矣日本三十年之前其无所知正与中国今日等耳一旦幡然遂克如此然则无所知不足虑也至于交征利风行则其国世道人心实有不可问者其势将使知者无所用其知虽知亦无补且上行下效习为固然廉耻既亡何事不可此江河日下洗涤良难此所以为可畏也支那孔子不云乎苟子之不欲虽赏之不窃岂不信哉吾辈在此间何人何日不闻中国官场此等故事今日闻某营侵蚀粮饷累万盈千明日闻购买军装浮冒过半或某官得缺曾倾亿兆家资或某县枉法坐得几千贿或某人买某国挑汰旧枪以充新货或某大人因赂遗朝货新获美迁尤足异者凡此告语之人从未见弱者或怒于言强者或形于色类皆谈笑出之并含艳羡之意由此观之则贪一事固支那官场常态人人以为固然唯习为固然其病乃愈不治然则亡支那者非此一事而何

　　救亡决论　　　　　　　　　　　　　　　　　　　
阙名

天下理之最明而势所必至者如今日中国不变法则必亡是已然则变将何先曰莫亟于废八股夫八股非自能害国也害在使天下无人才其使天下无人才奈何曰有大害三其一害曰锢智慧今夫生人之计虑知识其开也必由粗以入精由显以至奥层累阶级踏实地而后能机虑通达审辨是非方其为学也必无谬悠影响之谈而后其应事也始无颠倒支离之患何则其所素习者然也而八股之学大异是垂髫童子目未知菽粟之分其入学也必先课之以学庸语孟开宗明义明德新民讲之既不能通诵之乃徒强记如是数年之后行将执简操觚学为经义先生教之以擒挽之死法弟子资之于剽窃以成章一文之成自问不知何语迨夫观风使至然挟兔册裹饼饵逐队唱名俯首就案不违功令皆足求售谬种流传羌无一是如是而博一衿矣则其荣可以夸乡里又如是而领乡荐矣则其效可以觊民社至于成贡士入词林则其号愈荣而自视也亦愈大出宰百里入主曹司珥笔登朝公卿跬步以为通天地人之谓儒经朝廷之宾兴蒙　皇上之亲策是朝廷固命我为儒也千万旅进人皆鍜羽我独成龙是冥冥中之鬼神又许我为儒也夫朝廷鬼神皆以我为儒是吾真为儒且真为通天地人之儒从此天下事来吾以半部论语治之足矣又何疑哉又何难哉做秀才时无不能做之题做宰相时自无不能做之事此亦其所素习者然也谬妄胡涂其曷足怪其二害曰坏心术揆皇始创为经义之意其主于愚民与否吾不敢知而天下后世所以乐被其愚者岂不以圣经贤传无语非祥八股法行将以忠信廉耻之说渐摩天下使之胥出一途而风俗亦将因之以厚乎而孰知今日之科举其事效反于所期有断非前人所及料者今姑无论试场大弊如关节顶替倩枪联号诸寡廉鲜耻之尤有力之家每每为之而未尝稍以为愧也请第试言其无弊者则孔子有言知之为知之不知为不知是知也故言止于所不知固学者之大戒也而今日八股之士乃真无所不知夫无所不知非人之所能也顾上既如是求之下自当以是应之应之奈何剿说是已夫取他人之文词腆然自命为己出此其人耻心所存固已寡矣苟缘是而侥幸则他日掠美作伪之事愈忍为之而不自知其为可耻然此犹其临场然耳至其平日用功之顷则人手一编号曰揣摩风气即有一二聪颖子弟明知时尚之日非然去取所关苟欲求售势必俯就而后可夫所贵于为士与国家养士之深心岂不以矫然自守各具特立不诡随之风而后他日登朝乃有不苟得不苟免之概耶乃今者当其做秀才之日务必使之习为剿窃诡随之事致令羞恶是非之心旦暮梏亡所存濯濯又何怪委贽通藉之后以巧宦为宗风以趋时为秘诀否塞晦盲真若一邱之貉苟利一身而已矣遑恤民生国计也哉且其害不止此每逢春秋两闱其闱内外所张文告使不习者观之未有不欲股弁者逮亲见其实事乃不徒大谬不然抑且变本加厉此奚翅当士子出身之日先教以赫赫王言实等诸济窍飘风不关人事又何怪他日者身为官吏刑在前而不栗议在后而不惊何则凡此又皆所素习者然也是故今日科举之事其害不止于锢智慧坏心术其势且使国宪王章渐同粪土而知其害者果谁也哉其三害曰滋游手杨子云有言言心声也书心画也故知言语文字二事系生人必具之能人不知书其去禽兽也仅及半耳中国以文字一门专属之士而西国与东洋则所谓民之众降而至于妇女走卒之伦原无不识字知书之人类且四民并重从未尝以士为独尊独我华人始翘然以知书自异耳至于西洋理财之家且谓农工商贾皆能开天地自然之利自养之外有以养人独士枵然开口待哺是故士者固民之蠹也唯其蠹民故其选士也必务精而最忌广广则无所事事而为游手之民其弊也为乱为贫为弱而中国则后车十乘从者百人孟子已肇厉阶至于今日之士则尚志不闻素餐等诮十年之间正恩累举朝廷既无以相待士子且无以自存棫朴丛生人文盛极然若以孙伯符杀丹阳太守坐无所知者例之则与当涂公卿皆不容于尧舜之世者也夫益之以保举加之以捐班决疣溃痈靡知所届中国一大豕也虱总总处其奎蹄曲隈必有一日焉屠人操刀具汤沐以相待至是而始相吊焉固已晚矣悲夫夫数八股之三害有一于此则其国鲜不弱而亡夫兼之者耶今论者将谓八股取士固未尝诚负于国家彼自明以来用之矣其所收之贤哲巨公指不胜屈宋苏轼尝论之矣果循名责实之道行则八股亦何负于天下此说固也然不知利禄之格既悬则无论操何道以求人将皆有聪明才智之俦入其彀设国家以饭牛取士亦将得宁戚百里大夫以牧豕取士亦将得卜式公孙丞相假当日见其得人遂以此为科举之恒法则诸公以为何如夫科举之事为国求才也劝人为学也求才为学二者皆必以有用为宗而有用之效征之富强富强之基本诸格致不本格致将无所往而不荒虚所谓蒸砂千载成饭无期者矣彼苏氏之论取快一时盖方与温公介甫立异抵巘又何可视为笃论耶总之八股取士使天下消磨岁月于无用之地堕坏志节于冥昧之中长人虚骄昏人神智上不足以辅国家下不足以资事畜破坏人才国随贫弱此之不除徒补苴罅漏张皇幽渺无益也虽练军实讲通商亦无益也何则无人才则之数事者虽举亦废故也糠及米终致危亡而已然则救之之道当何如曰痛除八股而大讲西学则庶乎其有鸠耳东海可以回流吾言必不可易也

难者曰夫八股锢智慧坏心术滋游手积将千年之弊流失败坏一旦外患凭陵使国家一无可恃欲战则忧速亡忽耻求和则恐寖微寖灭当是之时其宜改弦更张不待议矣顾惟是处存亡危急之秋待学问以图功将何殊播谷饲蚕俟获成献功以救当境饥寒之患道则是矣于涂无乃迂乎今先生论救亡而以西学格致为不可易夫格致何必西学固吾道大学之始基也独其效若甚赊其事若甚琐朱晦翁补传一篇大为后贤所聚讼同时陆氏兄弟已有逐物破道之讥前明姚江王伯安儒者之最有功业者也格窗前一竿竹七日病生其说谓格字当以孟子格君心之非及今律格杀勿论诸格字为训谓当格除外物而后有以见良知之用本体之明此尤事功无待格致之明证而先生谓富强以格致为先务蒙窃惑之其说得详闻欤应之曰不亦善乎客问之也夫中土学术政教自南渡以降所以愈无可言者孰非此陆王之举阶之厉乎以　国朝　圣祖之圣为禹文以后仅见之人君亦不过挽之一时旋复衰歇盖学术末流之大患在于徇高论而远事情尚气矜而忘实祸夫八股之害前论言之详矣而推而论之则中国宜屏弃弗图者尚不止此自有制科来士之舍干进梯荣则不知焉所事学者不足道矣超俗之士厌制艺则治古文词恶试律则为古今体鄙折卷者则争碑版篆隶之上游簿讲章者则标汉学考据之赤帜于是此追秦汉彼尚八家归方刘姚恽魏方龚唐祖李杜宋祢苏黄七子优孟六家鼓吹魏碑晋帖南北派分东汉刻石北齐写经戴阮秦王直闯许郑深衣几幅明堂两个钟鼎校铭珪琮着考秦权汉日穰穰满家诸如此伦不可殚述然吾得一言以蔽之曰无用非真无用也凡此皆富强而后物阜民康以为怡情遣日之用而非今日救弱救贫之切用也其又高者曰否否此皆不足为学学者学所以修己治人之方以佐国家化民成俗而已于是侈陈礼乐广说性理周程张朱关闽濂洛学案几部语录百篇学蔀通辨晚年定论关学刻苦永嘉经制深宁东发继者顾黄明夷待访日知著录褒衣大袖尧行舜趋訑訑声颜距人千里上驱虏折棰笞经营八表牢笼天地夫如是吾又得一言以蔽之曰无实非果无实也救死不赡宏愿长赊所托愈高去实滋远徒多伪道何裨民生也哉故由后而言其高过于西学而无实由前而言其事繁于西学而无用均之无救危亡而已矣客谓处存亡危急之秋务亟图自救之术此意是也固知处今而谈不独破坏人才之八股宜除与凡宋学汉学词章小道皆宜且束高阁也即富强二言且在所后法富先求何道可以救亡惟是申陆王二氏之说谓格致无益事功抑事功不俟格致则大不可夫陆王之学质而言之则直师心自用而已自以为不出户可以知天下而天下事与其所谓知者果相合否不径庭否不复问也自以为闭门造车出而合辙而门外之辙与其所造之车果相合否不龃龉否又不察也乡壁虚造顺非而泽持之似有故言之若成理其甚也如骊山博士说瓜不问瓜之有无议论先行起秦皇坑之未为过也盖陆氏于孟子独取良知不学万物皆备之言而忘言性求故既竭目力之事唯其自视太高所以强物就我后世学者乐其径易便于惰窳敖慢之情遂群然趋之莫之自反其为祸也始于学术终于国家故其于己也则认地大民众为富强而果富强否未尝也其于人也则神州而外皆夷狄其果夷狄否未尝考也抵死虚憍未或稍屈然而天下事所不可逃者实而已矣非虚词饰说所得自欺又非盛气高言所可持也迨及之而知履之而艰而天下之祸固无救矣胜代之所以亡与今之所以弱者不皆坐此也耶前车已覆后轸方遒真可叹也若夫词章一道本与经济殊科词章不妨放达故虽极蜃楼海市惝恍迷离皆足移情遣意一及事功则淫遁诐邪生于其心害于其政矣苟且粉饰出于其政者害于其事矣而中土不幸其学最尚词章致学者习与性成日增慆慢又以利禄声华为准的苟务悦人何须理实于是慆慢之余又加之以险躁此与武侯学以成才之说奚啻背道而驰仆前谓科举破坏人才此又其一者矣

然而西学格致则其道与是适相反一理之明一法之立必之物物事事而皆然而后定之为不易其所也贵多故博大其收效也必恒故悠久其究极也必道通为一左右逢原故高明方其治之也成见必不可居饰词必不可用不敢丝毫主张不得稍行武断必勤必耐必公必虚而后有以造其至精之域践其至实之途迨夫施之民生日用之间则据理行术操必然之券责未然之效先天不违如土委地而已矣且西士有言凡学之事不仅求知未知求能不能已也学测算者不终身以窥天行也学化学者不随在而物质也讲植物者不必耕桑讲动物者不必牧畜其绝大妙用在于有以练智虑而操心思使习于沉者不至为浮习于诚者不能为妄是故一理来前当机立剖昭昭白黑莫使听荧凡夫洞疑虚猲荒渺浮夸举无所施其伎焉者得此道也此又大学所谓知至而后意诚矣且格致之事以道眼观一切物物物平等本无大小久暂贵贱善恶之殊庄生知之故曰道在屎溺每下愈王氏窗前格竹七日病生之事若与西洋植物家言之当不知几许轩渠几人齿冷且何必西士即如其言则豳诗之所歌禹贡之所载何一不足令此子病生而圣人创物成能之意明民前用之机皆将由此熄矣率天下而祸实学者岂非王氏之言欤且客过矣西学格致非迂涂也一言救亡则将舍是而不可今设有人于此自其有生以来未尝出户但能读三坟五典八索九邱而于门以外之人情物理一无所知凡舟车之运转流行道里之险易滑岩墙之必压坎陷之至凶摘埴索涂都忘趋避甚且不知虎狼之可以食人鸩毒之可以致死一旦为事势之逼置此子于肩摩毂击之场山巅水涯之际所不残毁僵仆者其与几何知此则知中国由今之道无变今之俗欲求不亡之必无幸矣盖欲救中国之亡则虽尧舜周孔生今舍班孟坚所谓通知外国事者其道莫由而欲通知外国事则舍西学洋文不可舍格致亦不可盖非西学洋文则无以为耳目而舍格致之事将仅得其皮毛眢井瞽人其无救于亡也审矣且天下唯能者可以傲人之不能唯知者可以傲人之不知而中土士大夫怙私恃气乃转以不能不知傲人之能与知彼乘骐骥我独骑驴彼驾飞舟我偏结筏意若谓彼以富强吾有仁义而回顾一国之内则人怀穿窬之行而不自知羞民转沟壑之中而不自知救指其行事诚皆不仁不义之尤以此傲人羞恶安在至一旦外患相乘又茫然无以应付狂悖违反召败蕲亡孟子曰不仁而可与言则何亡国败家之有夫非今日之谓耶且客谓西学为迂涂则所谓速化之术者又安在耶得无非练军实之谓耶裕财赋之谓耶制船开矿产之谓耶讲通商务树畜之谓耶开民智正人心之谓耶而之数事者一涉其流则又非西学格致皆不可今以层累阶级之不可紊也其深且远者吾不得与客详之矣今姑即其最易明之练兵一端言之可乎今夫中国非无兵也患在无将帅中国将帅皆奴才也患在不学而无术若夫爱士之仁报国之勇虽非自弃流品之外者之所能然尚可望由于生质之美而得之至于阳开阴闭变动鬼神所谓为将之者则非有事于学焉必不可即如行军必先知其地知地必资图绘图绘必审测量如是则所谓三角几何推步诸学不从事焉不可矣火器致人十里而外为时一分一机可发数百弹此断非徒裎奋呼迎头痛击者所能决死而幸胜也于是则必讲台垒壕堑之事其中相地设险遮枙钩联又必非不知地不知商功者所得与也且为将不知天时之大律则暑寒风雨将皆足以破军未闻遵生之要言则疾疫伤亡将皆足以损众二者皆扎营踞地息息相关者也乃至不知曲线力学之理则无以尽准来复之用不知化学涨率之理则无由审火棉火药之宜不讲载力重学又乌识桥梁营造不讲光电气水又何能为伏椿旱雷与通语探敌诸事也哉抑更有进者西洋凡为将师之人必通敌国之语言文字苟非如此任必不胜此若与吾党言之愈将发狂不信者矣若夫中国统领伎俩吾亦知之不知道里而迷惑则传问驿站之马夫欲探敌人之去来则暂雇本地之无赖尤可哭者前某军至大同无船可渡争传州县办差近某军扎新河海啸忽来淹死兵丁数百是于行军相地全所不知夫用如是之将领使之率兵向敌吾国不亡亦云幸矣尚何必以和为辱也哉且夫兵之强弱顾实事何如耳又何必如某总兵所称铜头铁额如蚩尤驱使虎豹如巨无霸中国史传之不足信久矣演义流布尤为惑世诬民中国武夫识字所恃为韬者不逾此种无怪今日营中多延奇门遁甲之家冀实事不能或迎此道制胜中国人民知慧蒙蔽弇陋至于此极虽圣人生今殆亦无能为力也哀哉议者又谓自海上军兴以来二十余年师法西人不遗余力者号以北洋为最而临事乃无所表见如此然则曷贵师资此又耳食之徒不考实事之过也自明眼人观之则北洋实无一事焉师行西法其详不可得言姑举一端为喻曩者法越之事北洋延募德酋数十人洎条约既成无所用之乃分遣各营以为教习彼见吾军事多不可者时请更张各统领恶其害己也然噪而逐之上游筹所以尉安此数十人者于是乎有武备学堂之设既设之后虽学生年有出入尚未闻培成何才更不闻如何器使此则北洋练兵练将不用西法之明征夫盗西法之虚声而沿中土之实弊此行百里者所以半九十里也呜呼其亦可悲也已然此不具论论者见今日练兵非实由西学之必不可耳
  </div>
  <div class="pagination">
   <a href="皇朝经世文新编_page12.html">
    上一页
   </a>
   <span>
    ...
   </span>
   <a href="皇朝经世文新编_page8.html">
    8
   </a>
   <a href="皇朝经世文新编_page9.html">
    9
   </a>
   <a href="皇朝经世文新编_page10.html">
    10
   </a>
   <a href="皇朝经世文新编_page11.html">
    11
   </a>
   <a href="皇朝经世文新编_page12.html">
    12
   </a>
   <span class="current-page">
    13
   </span>
   <a href="皇朝经世文新编_page14.html">
    14
   </a>
   <a href="皇朝经世文新编_page15.html">
    15
   </a>
   <a href="皇朝经世文新编_page16.html">
    16
   </a>
   <a href="皇朝经世文新编_page17.html">
    17
   </a>
   <a href="皇朝经世文新编_page18.html">
    18
   </a>
   <span>
    ...
   </span>
   <a href="皇朝经世文新编_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
