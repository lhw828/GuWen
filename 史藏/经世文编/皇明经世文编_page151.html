<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 151 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 151 页/共 172 页
  </h1>
  <div class="content">
   大司徒张公抚辽奏议序
　　○送右都御史吴公填蓟辽保定序【蓟辽总督】
　　四镇环拱舆卫天子储胥也。东则土蛮西则匈奴。中则三卫。虏或附或叛。夷阳驯阴逆。各边数千里。山错海断。卒杂主客。其志靡一。又密迩辇毂。督责易逮。若是难也。繇今观之、东虏自屡创后不振矣。西虏利啖饵。即激之未必叛也。矧区区三卫我宇下者。而何能为。数年以来。亭隧候望。精明。将士。踊跃思战。　庙堂隆推毂。无中制。无旁挠。若是无难也。嗟乎。中国之驭虏。奚计其难易。第在得其要耳今虏患日甚而全不以属夷为意何也愚以为四镇之所当调剂者无先属夷属夷者。虏耳目而我藩卫也夫能附夷者。能制虏者也。附夷之术。惟恩与威、恩过则恣威过则决。善用恩者贵如蛟龙之施。雨易足而难要善用威者。贵如江河之鼓浪。易避而难犯。大体则责小衅则原。求当则与。诸滥则裁。是威亦恩也。恩亦威也。恩以济威。则制在我而不在彼。威以济恩。则彼我畏而不我怨。率是道也。虽外户不闭可也。夫二虏者以夷十也夷若是则虏奚难是虽万众而一人视也虽至悍而子弟制也其何虞。若然者非公不能。公自兵使至今官。凡三历西垂。熟虏情伪。吐餔纳欵。至自瓯脱者。无论名王贵人。即当户且渠之属。亦躬自拊循。手麾而口谕之。绣祫犀毗缯絮米糵咸令善美。而虏卒不敢冀格外。赐。其骜无道弗式　王命者。以义切责。待其稽首悔祸则相遇如初以故彼之信公也若望参表而严公也若神君金溢于库。不以填庐山之壑。士盛于林。不以投狼望之北。异夫殚天财。屈物力。而就白马之盟者乎。此非善用恩威何以然。率是道而东也不烦指顾矣。而命下之日。犹悄悄也。诗不云乎、有严有翼、共武之服、公有焉、盖无难者才也、其难者心也、以是心用是才、而储胥我天子、尚亦有赖哉、
　　○大司徒张公抚辽奏议序【抚辽】
　　大司徒张公抚辽奏议十六卷、属予序之葢自隆庆来、十余年间、蓟镇则以墉壕摄敌。宣大诸边则以贡市羁虏。独辽镇外无山险内无崇垣。与虏错处。而虏酋又不部单于。凶勇校筭。兼以建州诸夷数翼焉。岁岁入掠塞无宁日。于是中国所虞惟辽。天子所重亦惟辽。而公遂膺斧金戊寄矣。公始至则士弱于陷溃、马疲于追逐、饷阻于远道、亭障不修、候望不设、野场若弃、河之东西。判焉天汉。顾河东则虑广宁以西。守河西则虞辽渖以北。公曰是惴惴若重卯者。而犹然泄泄也、辽且为虗厉乎、辽不保。是单外左辅也。纵眇辽独可眇左辅耶。于是条上便、宜增兵置饷、与夫保障市易、蠲恤抚处、调遣应援、靡不曲尽、章有一再上。或至于数上。事有独疏。或与督臣合言。　先皇帝及今上皆撒纩听之。悉可其奏、葢遭斯际　朝廷清明。修攘是急。程功稽咎。不爽毫发。其余阃外之事李氏方有功不当掣肘也一听之边臣而不制也以故公得尽输其蕴。遂能转弱为劲。易疲为徤。烽候相望。金汤千里。瓯脱之地悉为沃壤于是长驱大举。猋勇纷纭。午军破壁。若决塘。若拨徤清河劈山诸处。先后奏凯。共效首虏数千级。宽奠之役。斥地二百余里。　圣天子遂坐明堂。数行饮至。以震耀四裔。伟哉。匪公忠则不能任、匪天子明圣、则不能使公任、内外齐心、上下一德、兹可槩见也、是集所载、大者无过于处置夷虏。盖建州诸夷雄者曰王杲王台、台犹阳顺常为好语、而杲则百背我。百谩我。久而不悔。狂犯守尉。顾其势盛。非可力取而鬪解。公于台也。挫其势而后示以恩。于杲也累其衅而后创以威。始焉驱杲就台。继焉因台縳杲。杲既授首。台亦束手矣。土蛮援例求贡、高跃虚喝、诸帅嚄啃、厌兵几入其数、公毅然曰、俺答欵而得请。是羁虏也。羁虏则重在内。其势可久。土蛮逼而与和。是媚虏也。张□之论出而俺答闻之盟益固其功不在方逢时王崇古之下媚虏则重在外。其势难久。没利于前而易患于后。臣不能。嗟乎是议也。岂独重辽哉。东虏难撼。则宣大以西之欵益坚。辽左无隙。则蓟镇之守益固非虗论也。　天子重用公于辽而九边皆若覆盂伟哉绩也。即躝蒲类、踰皋兰、亦何足方、是集行。后世观之。知我明御戎有上策矣。
　　◆杂纪
　　纪边事一
　　纪边事二
　　纪边事三
　　○纪边事一【边事】
　　九边往日有垣而卑薄、贼至列卒垣上、谓之摆边谭二华填蓟、建言贼数万齐入。而我兵千里分守。数步一卒是虏合寡以为众而我分众以为寡也恶能得志。请自今罢摆边、专阨塞、夫垣能遏零骑而不能遏大举也。然非垣彼且长驱矣。事虽劳费实守边要策垣非台不庇众。台非相距数仞。俾矢石交及。亦与无台同。于是量里建台。几三千余所。众翕然谓金汤也。诸镇因而仿效、奏请无虗日、一时赖以保障、而财赂衰耗、戍卒辛苦垫隘、方金湖代谭为本兵、极言建台徒美观耳、无益实用、一台费几三百金、边方无水无石之处、采办为艰、修筑无量、民人日骇、劳罢死转、非抚之也、请乞停止、九边始获息肩矣、方谭议论矛盾、神气不接、谭公甚重郎官吴与言、入谈弥日信宿、其荐士如响、诸郎皆属目卑下之、而方公衔吴刺骨、吴实能吏语人曰吴子贪而愎、众怒如水火焉、是难容、及方公代谭为本兵、吴繇此斥疏下迁矣、
　　○纪边事二【边事】
　　甘镇支饷本折间给、万历三年冬、应支折色、兵使邹廷望以金少谷多、边事之扰大率繇□然苟依常例不□侵渔亦无突生変端之理尽给本色、伍长石明挟要折色、官曰未可得也、明曰不得、吾叛从虏、明日率党三百余人、鼓噪以入、大诟廷望慰谕不散、令王别驾给一月金、而众恨少、焚公门鼓噪以出、廷望窘懦态毕见当此时不得不懦矣。尽与折色。方解、廵抚侯东莱、设法获明辈六人下狱、余置不问、事闻、邹廷望改调臬司、治诸犯罪、依谋叛未行律、石明、董子佩、首恶绞、余四人从罪、杖百遣徒、侯公以罪浮于律、改依强盗例枭首、章下兵部、谭公议云、细察招情、诸所叛逆、悉巳见之行事。不可谓谋之未行也。若必待其窜入虏中。方谓巳行。恐亦未便。执而诛之。律意必不然。苟以为轻。宜尽律本意。若拟强盗。于律未合。为从四人。罪宜同科。即依强盗。亦不分首从。乃止论流。未免姑息。予时阅疏、语唐老云、石明等以谋叛巳行论、诛意也、第出城而未远去、不无顾忌之心、或执于途、则无辞矣、亦得安愚以为薄于巳行而浮于未行。其家属财产免尽本法。则当矣。公不然、后奉　旨如予议、
　　○纪边事三【边事】
　　天子守在四夷、东北四镇。当时边镇屡胜然即有忧之者辽左为急。辽左往藉海运百贾丛集、军民击鼓吹竽、称为乐地、今饷苦不继、士卒实蠢蠢焉。数年后辽不镇矣。故辽东所忧、不止在虏骑也、辽左累年奏捷、李帅力良多、帅非能抗虏也、贼入则深沟固垒、纵其外掠、巳饱而后击之、至今日难欲御饱贼者亦巳难矣大抵御饱贼易。御饥贼难。盖饱贼狃焉而多获也。有生心而无死气。又多淫湎。强弩之末。自难穿缟。饥贼势穷。背死借一。其孰能御。用兵有老营为正。方能出奇。胜兵还营。鼓衰力竭。解鞍熟寝。穷寇踵其尾。一不戒。虽万人莫能谁何矣。设正济奇。乃莫予毒。古者军行。前茅虑无。中权后劲。慎也
　　◆志
　　俺答前志
　　俺答后志
　　○俺答前志【俺答志】
　　小王子者、也先后、故元裔、控弦十万、多畜黄金犀毗、雄诸部落、嘉靖三年寇宣府龙门、五年寇井坪、六年寇葛峪、八年深入掠朔州、十二年冬十月大同卒王福胜、以帅李瑾治兵严、集众弒之、执中丞潘仿、婴城以叛、遗小王子金币女妓曰、中土饶可帝、胜沙漠也、十三年正月小王子勒兵塞下、会陕西帅、帅轻师潜出、袭其辎重、虏知状解去、小王子别部曰吉囊、曰俺答、取羁属而巳、不甚臣也。吉囊壁西方直关中、俺答壁中直代云中、小王子壁东方、直辽蓟、小王子富乐厌兵、吉囊俺答耻不如、益盗边自肥、而小王子诎矣。异种黄毛、性悍席死地毋所惮、三部入寇、则黄毛每捣其虗、诸虏孕重墯殰罢极苦之、夷狄□苦中国必先并部落聚兵兴击降下黄毛。始并力伺我边。以求大逞。每入大辈十万、中辈万余、少者数千、己丑以后、十犯上谷。七犯云中晋阳。辛丑由白泉口长驱入代、副帅丁璋力战死、事闻以樊继祖填三镇、给帑金百万、起翟鹏督畿南兖豫军事继祖曰虏张矣、一与之当、徒以七尺饱一镞耳、于数何益、坚壁不出、禆帅周宇、御虏太原北、死之、边兵物故者什六七、虏遂踰省而南、杀掠万计、至平遥、平遥居民。掊白挺与格。虏多有毙者。以故不前。吉囊方辇重而出、俺答复入、又越太原至石州、杀掠益惨、浸淫平定寿阳间矣、羽书告急、设帅守井陉、设大臣制三关、增筑畿南亭障、广募客兵、又下令督过云中上谷将吏屏翰失职者、壬寅、俺答遣石天爵求欵、不许、边臣诱斩其使、俺答怒、六月入塞、侵介休、诸将观望莫敢谁何、至七月出塞、残伤四十州县、帅张守忠死之诏无问部士贼党、能杀俺答者、赐万金、爵、不次、侍郎翁万达、不特省饷亦所以坚外边将吏心请罢戍宁雁内边八百里并守云中外边岁省数十万缗。上嘉纳之、中丞孙继鲁持不可、上怒、逮继鲁至京、卒从万达议、吉囊卤忻代伎淫日夕卒死而俺答益张。与子黄台吉日睥睨中国矣。丙午俺答复求欵塞、诏拒之、遂犯云中、翁万达方督三镇、檄将校曰、虏犹水也城塞止驱。犹筑防障流防不备水注于不备之地防既备水漏于不固之防三镇城矣。所不备者镇安耳。不厚集众。是示之户也。使帅赵卿驻焉。九月虏佯攻独石、虏亦知兵帅违督府制、悉兵走独石、而虏竟入镇安、万达复檄曰、彼骑我步。步利险骑利平原在兵志者昭然也武夫目不识书宜不晓此所遇贵阨。什步一骑必克。困诸阨又克。必长安岭乎。帅又稽延不前、而虏骑衔尾相随过长安岭、掠隆永、得利去、事闻、诏帅白衣行伍、万达亦贬三官、万达谓下曰、虏敏前役矣。再入必滳水崖也。遣间往、还曰、虏声击西而数询隆永道、非西也、必东乎、云中帅周尚文稔兵事、然矜巳护前、颇心害邻镇有功、方牒报虏窥上谷、尚文不以闻、督府策之曰、虏东矣。止其猘于此。而祛之□于彼。此宿将态也。时帅卿以隆永之役、在论、未得代、乃檄尚文曰、虏即日东矣。二镇相援。制也。其以兵趋滳水。失期者。君子废。小人戮。又虏。尚文不时至、则具疏以请。尚文得旨、介而驰、未至而虏攻滴水矣、副帅董睗江翰誓曰、往时虏至、帅辄左次、非虏张、我实张虏也、兹役也、不死鼓、不死绥、何以称人、悉力御之、虏不能拔、不备不虞不可以帅分游骑从间道出我军后。夹攻董江。董江死、尽亡其军、虏遂向怀来、而尚文兵至壁石柱村、修陈固列、蓐食申祷、虏大为夺气、遣间来约曰、诘朝当见、往时列营以鹿角拒轶、尚文计曰、不若穴地为暗窖。质明虏压我军而陈、遇窖、马多仆、益发火器击之、尚文令士冲锋。毋效首功。旦而战、见星未巳、阵百余合、虏死数千人、恃其众不归也。益治兵。攻围三日、万达计曰、鼓三则竭。兵无三日战不披者。不援尚文。是弃师。曰我与虏各杀伤过当、深得情势而虏不北者、惭不胜。且惧我蹑。我鼓行而前。则尚文气自百。虏摇心矣。不然。我乘之。渔人获哉。令卒曰母结阵。五人为伍。惟余马首是瞻。有警则人自为战。多鼓钧声。负弩蹶张。张武备甚具。虏遂败却、丁未俺答请为外臣、朝请瓯脱、给耕具食力、不纳遂寇拒墙堡、周尚文以车兵败却之、周实良将其功不下翁也尚文卒、张达代、万达亦以外艰归、郭宗皐嗣焉、庚戌六月虏数万骑攻云中、当路、分为三覆以待我师、张达易而不戒、直前击之、虏大至、达战死、副帅林椿出援、亦歼焉、事闻、逮宗皐等罚治有差、起咸宁侯仇鸾帅大同、八月虏拥至、鸾遣其党时义贿俺答以金、曰、请释憾于敝镇、而东偿之、虏乃东、知上谷戒、遂寇蓟、蓟山外与虏界、祖宗时畜三卫藩焉、三卫自始至于今、岁保不贰、凡敌入则我御其上、三卫亢其下、虏不敢越、其后将吏节抑其赐、三卫以此益自疏边吏、此国家大害也知复奈何而阴导虏矣、鸾巳使虏东、佯奏曰、虏情叵测、臣之忧不惟西也。请提兵驻居庸、备不虞、诏发京边卒五万骑屯要害、边兵发虎符远不时会、京兵非素练、多乌合、平居则恣睢、遇敌则辟易、识者寒心、八月十四日虏攻古北口、都御史王汝孝悉兵御之、稍却、十六日虏分骑间道出师后、我兵大溃、是夕围顺义、几入其郛、十七日报知三辅、自土木难后、可百年靡警、至是京师廪廪、集诸营兵、而壮者出边败死、所存悉老弱不过五六万、而诸内使厮徒负飬在其中矣、虏营通州、东分抄密云怀柔三河昌平、屠戮甚惨、召诸部兵勤王、十八日鸾以云中兵至、当时兵力犹为可观十九日都御史杨谦以保定兵至、二十日七镇兵十万余师于郊、诏侍郎王邦瑞侯蒋贵督九门、门各大臣任城守、别诏都御史商大节募良家子垂四万、助登陴、又集武举千人、隶居守大臣、进杨守谦少司马、诸道兵皆就受成、拜仇鸾平虏大将军、司马御史王忬、悉收通河诸州楫、贼逼通连日、沮水未得度、命都御史王仪驻通州、尚书徐阶奏释罪帅戴纶欧阳安系、令击虏自赎、司隶陆炳请发太仓粟、减其直以济流徙老弱、俱报可、阶又密言虏间满城、而西苑垣卑不足卫、宜且还大内、上以为忠。时变起仓卒、诸帅急驰、未赍糗粮、晨炊不继、制下犒师费、莫晓所征、司农文移又巳缓期、迨启廪则鬴金忧薪炭、一无所需、将士疲甚、而鸾军甚骄、辫发入村落大掠、有被获者、有司不敢法、疏请、上谓中首援士以疲故致犯、薄其过、宽而弗罪、第付鸾抚处、真应百死而尚书丁汝夔因下令禁勿捕、有捕至、反捶捕者、云中卒益无忌、患甚于虏、怨归汝夔矣、汝夔皇皇莫知所裁、语诸帅曰、虏势盛、未可得志、秪取勤焉、计莫先守、诸将畏虏、诿言汝夔禁不发、而汝夔又嚄唶吝赏、侦候者不力。近来侦候不明甚矣奈何莫知虏远近。成国公朱希忠自以营兵少、惧罪、每日东西调掣掩补、士不得息、则羣起诽訿丁司马曰、是人戮余哉语闻玉几、上乃下诏切责、并及守谦、人人知其将就尉氏矣、鸾既不敢逼虏、仅使谍候虏所过列营焉、时遣间许之市、而守谦自谓被上特命、将神京是卫、若以我军为注、背城借一、少挫则虏张矣、约勒其众、毋轻予敌、上谓鸾不惜横草、为士作前茅、而守谦吝兵弗逞志于贼、心怒之、二十一日虏营城南、获内使八人、礼而归之、好辞求贡、诏百官议阙下、司业赵贞吉首言虏一旦生心、震动勾陈、罪至不赦、不宜选愞守和解、宜奖故帅周尚文功、赦谏官沈束罪、发藏金选任职将吏、问罪匈奴、彼无如矣、不效请以不肖躯任咎、百官亦咸谓迫而许贡、必多所邀索、他日操右券以责我、其奈之何、检讨毛起言、虏急骍髦、不许不退、此儒生仓皇之策姑暂寻之、而后寒之何若是夕火德胜安定门外民居、光烛未央、上召毛起饭之西苑、令条奏、起对如前、加赵贞吉谕德、兼御史、赍万金宣谕行营将士、二十二日晡时、上御门、下制切责羣臣、征王仪下吏、以王忬守通州、虏剽多日、中使别业、率为所鱼肉、争于上前环泣诉言丁汝夔右虏左士、使异类染指、而饱神卿、寔惟罪首、上怒、二十四日、汝夔守谦下吏、命王邦瑞摄本兵、以艾希淳领守谦众、户兵二部大小吏、皆停秩、逮都御史王汝孝至京、使为虏拥阏弗达、汝孝卒以効首虏末减谪戍、虏内入久、人畜多疡、所掠既饱、又感神异、遂挟重北去、以精兵殿、且掠且行、欲西夺白羊口出、而鸾帅诸道兵十余万、云翔相视、不敢一矢加遗、独赖白羊守将扼险要、遮虏、虏大窘迫、乃弃人畜拥众还昌平、猝与鸾军遇、鸾未阵、虏骑蹂入、诸军接踵死于道、鸾匿车中、戴纶徐仁奋曰、贼入不击、耻也、今避之、又益耻也、力与战稍却、虏既犯师、东循潮河川、由古北口出、诸将斩遗稚弱八十余级、此技俩至今不绝诈增卤获。称饮至。二十六日、诛汝夔守谦、尸诸市、诸法司大臣彭黯屠侨沈良才、及给事中张侃议、以为丁汝夔因事重重发不适死、宜甚上怒下彭等请室、贬赵贞吉岭南尉、以言事不当也、二十八日虏出境、诸帅请击其后伍以自解、鸾曰、禽困覆车可轻哉、乃已、诸州县报所残掠人畜二百万、九月遣侍郎骆颙往虏所入处、察夷伤、补卒乘、加鸾太保、罢朱希忠、以鸾代焉、旧内使领营事者、悉以徒属窜籍中、操空名而耗实糈、又不力兵、至是上察其弊、革提督内臣、置戎政府、命邦瑞恊理、邦瑞奏设主事二员、给事御史各一员、鸾不便、疏罢之、召翁万达为兵部尚书、久不至、以邦瑞代之、十月、开督府蓟门、蓟门旧隶辇下、中丞独修圻内治、至是特建府四镇制焉、又设经畧易州抚臣、以翁万达至愆期、降授之、设守昌平都御史、并通涿密云为四重镇、未几皆罢、鸾请召云中卒五百人、营辇毂训练、乞给武库仗、大司空胡松奏、在制外兵不内驻。内仗不外移。大将军易之非法。鸾议格、分遣使者畿南诸□、募轻锐士、岁集京师防秋、鸾上请北征期、以明年大举、括天下积贮督逋赋、使京营帅往诸镇练伉健卒、边地有警、则诸边帅束手、而京营帅又不任责、日索燕飨而已、鸾矜其伐、擅自议语署置、所上疏朝上夕即报可、不复下部、王邦瑞力持不可、祖宗无是法、毋启恣睢端、俺答自入寇归、而畜产死、人民疫病、其所掠又皆归于部落、甚为创艾、使其子脱脱请息肩于边、上谷守臣因发蓝伏胜为媾虏、遂献马、督臣以闻、下庭会议、少宰李默等议以为边事陵迟矣、姑从虏以纾吾边、御史喻时、斟酌机宜之言言虏虗绐我而我绝之。则彼为我衅。虏寔输我而我拒之。则我为彼衅不彼信不彼疑探几而行之防虎而养徂可乎哉诏给金十万、易布币、开市于五堡、渐及延宁三十年大司马议、岁发九边三辅践更士戍蓟门、而延绥独多、征至万人、□此一言便应寸斩仇鸾言庚戍之变、导由三卫、请发兵捣其地、以益方舆、督臣何栋争之、以为是树虏党而彻我藩也、乃止、入贡如初、五月云中马市成、俺答出塞喜甚、途遇叛人萧芹、芹虏故以为自次王与谋中国、念罪盈不可贯、谓虏曰、闻云中帅毒水上流阴伏甲于市傍、若几不免虎口矣、吾闻彼中岁不稔城虗可咄嗟破也、破云中、则获子女玉帛万计、是之不利、而利朽币为、俺答颇然之、芹乃令其党张攀龙入城内应、遂拥虏门我诸门、会谋泄引还、侍郎史道遣人让虏、虏内媿而道又赂脱脱、令缚叛、七月三日脱脱伪使芹入市、甲兴于侧、擒芹党数十人、报闻、进史道尚书、鸾太傅、兵部郎杨继盛言马市为害、所谓竭蜗濡以招虎噬、其终何极、因振暴鸾罪、上怒、下继盛吏、十二月虏市毕、潜入大掠、而俺答复约河西诸部内犯、史公专主开市者亦鸾属也史道使人止俺酋、俺酋请以牛羊易粟、道欲许之、苏佑议以为一牛数廋、一羊数釜、米如珠而虏如山、虽竭廪不能压也、虏无亲而贪、寒盟其心耳、夫市虏以安边也、朝市暮掠、何危如之、以臣计必与战、毋失虏、虏又为土蛮请市辽东、廵抚许宗鲁言虏前日为盟、口血未干而背之、已逞其诈、而困我右翼矣、可复伤左翼耶、入不垂櫜、包藏祸心、谁任其责、上乃下诏、后言市者论死、虏遂连犯辽东、三十一年八月鸾病卒、所亲信时义叛降虏被获、陆炳以闻、下司隶、踪迹验闻、鸾先有反谋、剖棺尸诸市、籍其家、初鸾岁调云中卒万人戎京、劳费不赀、至是抚臣为请罢其二枝、三十二年、二月、虏从新河口入犯、参戎史畧死之、又入青边口、副帅郭都死之、延绥帅丁碧以卫卒与抗、贼乃退、三十二年七月、虏望古北口、霖雨路淖、遂犯云中弘赐堡、径趋紫荆、四镇合兵御之、虏败遁、杨博言保安广昌、乃两关咽喉扼吭而治、于势为易、虏侵保安、每折而西、必躝蔚州、则广昌尤急、请设参将、与紫荆表里策应、从之、八月再征延绥卒二千入卫、九月虏犯神池、帅李涞追击至大虫岭、舍骑逐贼贼甚窘会诸军争级而嚣、不上首功军之善志也阵乱、涞败没、十一月、虏犯上谷柴沟堡、御史吉澄言、军有烽堠、犹身有耳目、近以通虏故、议罢墩军、专重哨探、哨探甚虗而不足扌处不若烽火犹有根止然天下之事、贵因时救弊、不可因弊废法、墩军孤处单外、宁能赤手捕龙蛇哉、其通虏也、计划无俚耳、虏来靡定、而变靡常、先事则哨探。将事则资烽火。若之何可以偏废。若抚而厚之。则易虏之耳目。为我之耳目也。上遂诏行修复、甲寅六月虏犯云中左卫、我师不功、亡帅岳懋尚书聂豹言虏势不啻风雨、而镇卒疲若跛羊、今若欲与抗、徒覆亡靡益、夫本折相兼、按月给糈、祖宗旧制、苟为不复、是孤注两镇也、其何以覆盂三辅、诏遣直指核议边饷、而许论又言云中地势平衍、固战场也、先年乘障列师千里、不蔽风日、于是守台之说起矣。然台列垣内。而贼攻垣则台难。顾台连垣建而贼登垣。则台易溃。是二者犹石田大。恶所用哉。若台于垣外。贼至则烽。贼攻则夹击。少顷则堡兵至。次则援兵亦集。四面合势。彼能从天下乎。则攻台亦如之。台垣相扞。缓贼势。壮士胆。明烽火。便稽核。大约云中不过建六百台。费九万金耳。而所省调集费百万。从之、三十四年把都儿黄台吉数万骑犯古北喜烽冷口诸隘、侍郎王忬发兵拒走之、四月虏犯上谷青边口、帅李光启死之、九月虏悉众屯怀来川、攻南塘黑冲峪、已又攻大石沟、王忬督兵击走之、王忬奏减诸路马六千余匹、曰守利步、不利骑、奈何以二战士食。供一马。非策也。是时虏分二路寇太原、蔚州帅李贤婴城不出兵、使汪来出拒之、手一酋、虏遁、复犯宁化、宣大伏兵击之、斩首五百级、十二月虏大举入云中、帅马芳拒却之、抚臣李凤毛言俺酋匪茹、其谋皆出丘富周原、乞令副使杨顺计获、诏给顺万金、无问出入、文学张蕙自虏回、俺酋有大志若此耶言虏待富甚备、亲为扫除、而富与虏谋垦田积粟、造舟渡河、于是再下赏格、擒斩俺答诸酋者、赐万金、爵伯、擒斩丘富周原者三百金、授三品武阶、有言于司马曰、虏可购也、两人不可购、购之急则虏益重两人。是托两人于虏也。莫若购两人以致虏、购两人以致虏、则亦购虏以致两人也、丘富说俺答大收知畧士、悬书穷虏外曰、丘富中国人而画此策真□心之夫举人诸生幸临者、我厚遇之、与富等、于是边民黠知书者、诈称举人诸生、日诣虏帐趾相错、俺答令富试之、能者使统众骑、否则给瓯脱地、令事鉏耨、舍人张邦奇、素畜倭刀谶纬书、为部夷掠致俺答、自言有秘书宝剑在威远堡、虏急攻堡、不破、败走、俺答畜邦奇于帐下、其智能不如富。其爱习之则愈富甚。孙廷美云中人、亦被虏、苦之、谋刺富、与其党王浩议、浩曰盍作说客、使富归、说不从、死未晚也、因密语富以顺逆、富问儒生计安国曰、汝习古、试为筹、留与归孰当、安国曰、以理计之、归则林中羽、而留则釜中鳞也、且官家招降文如树表、弗信顾信犬羊耶、邦奇谓富曰、勿听、若无重世之德于中国、而有累世之怨、今方购若甚急、若入边、不能为巳德而为他人功也、祸无日矣、富怒、令邦奇与浩相质、邦奇骂浩曰、汝欲奇货丘公、而钓中国爵赏耶、丘富若归则一萧芹耳富遂杀廷美与浩、约吕仲佑内应攻云中、九月虏小王子打来孙犯一片石喜峯口、王忬拒走之、三十五年九月虏阑入滦河、杀掠颇惨、诏夺王忬一官、十一月富令虏集诸部城丰州、日程土名、其党密问曰、城则何为、曰吾阳为埴而阴为阵、使彼怠而弭耳、巳分三道入、会虏谍言中国台垣相肩臂、倅未易攻、而关、陕游骑又安难乐死、日歌虞殡待我矣、虏乃散、而邦奇私引虏数骑、索刀书、军士左彦章等擒之。并获酋首钖腊、得吕仲佑奸状。伏诛。事闻、镇廵以下升赏有差、浩与廷美厚恤其家、三十六年、虏围困右卫、自正月至三月、各路获兵大集、五月俺答约东虏分犯古北马兰义院冷口、谍告虏言往蓟士惮守塞、今间然登埤、几席之矣、虏不敢发、遂西往收捕瓦刺、甘肃镇臣大勒兵败之、十二月黄台吉部下蛮带通其妾桃松、惧诛、率党降、黄台吉怒、属鞬索诸塞、守臣议遣之、许论曰、无尔也。当时边臣犹有正言义示弱且阻降。我不能得丘富于彼。而彼得蛮带于我。如辱国何。杨顺惧、私与之、为言官论抵罪、三十七年虏复围困右卫、逾日不解、右卫地斗入匈奴南一面通州贼分骑塞道、边臣告急、上令发帑金十五万、调游兵八枝应援、而杨顺复授计偏师、夜薄贼巢、斩首百级、虏始退、许论奏增云中各路实甲、岁加三十万金、杨博言、各边功次、武夫力而获诸原。文吏坐而享其利。请自今非履阵者、议赏毋爵。博又请罢班军、改征金钱济边、又言独石地形东蓟西宣、相错如绣、宜令精卒悬衡其间、有急则左右折冲、赤囊白羽、两镇互传、不及者法、盖宣密虏巢。尝得其形。蓟倚属夷。先得其情。宣蓟如左右手。则落虏角距矣。江东言贼以寔窥独石、则卫卒师关外遏其南下、若以声犯独石、则卫卒师关内、杜其东侵、从之、是岁九月俺答阴合东虏入犯箭捍黑谷诸路、我军颇有折伤、兵部臣言各边选士戍蓟、疲困巳极、而蓟卒选愞坐食、诸臣皆不任练习、寔负陛下、请以郎中唐顺之按蓟卒、顺之往蓟、阅各路卒缺额三万、又多老弱不习战、还言东汉以渔阳突骑定天下、而唐卢龙一道虎视河北、蓟兵之雄、自古记之矣、今臣至镇、见其人物靡靡然、有暮气而无朝气、无以备缓急、则诸臣不任之咎也、目今权时之宜、责镇兵为守、调客兵为战、客兵断不可用其害亦屡见矣练主一枝、则减客一枝、逮其举军精锐、人贾余勇、更议免调。至于逃亡之故、皆由边垣工役、卒岁不休、转石颠崖、伐树深涧、力办不及、贷钱赔貱、而各关夷人、旬抚月赏、悉出军资、将领干没、文吏渔扰、兼以石塘古北地、既虏冲、土尤硗确、谁能终日撄以徽纒、使其不忘乎、请今边臣悉心区画、禁贪饕、加饷给、严勾补定班戍、复本色、庶几有备、又上练兵九事、下部覆行、三十八年把都儿约俺酋部下诸虏入潘家口、诏逮帅欧阳安坐死、切责王忬、忬恐称疾、并逮问诛忬、三十九年六月云中帅刘汉出边抵丰州、斩虏首数百级、是年云中置兵车七营、车一辆为队卒四十人、合十三队为一小营、合十三小营为一大营、皆江南兵制也皆俞大猷规画。九月俺酋居西海患肿、部下病死、遂率众东回犯凉庄杀掠甚众、是月虏数十骑入掠土木、偏帅董国忠王孟夏追及于杨家山、虏忽突出精骑数千、绝我兵为二、国忠死之、孟夏等望风四溃、虏复由洗马林入犯蔚州、壬戍以后、虏连犯蓟、入古北口、骑迹满滦河矣、赖延镇兵入抵塞方出、上怒、诛督臣杨选四十年十一月丘富率虏攻榆坡、不克、中流矢死、隆庆元年、虏大入燕代、起兵部侍郎谭纶镇蓟、纶素有畧。至、蓟多所建划、往日蓟门诸将率借资巧穴臣、上下相蒙、失事则督府受罪、而诸将顾恣睢自若、督府不能令、纶请于上、诸将不用命者、悉狥军中、南兵可用至今虽弱然犹胜北兵之强纶又谓蓟兵弱、无以倡勇敢疏募南兵三千、渐至三万令诸师曰、虏势如风雨。非倚车为卫。众且不自坚。其四面环车为营。营中驻步骑各一旅。虏入则车上发火器先薄之。稍近则辕下步兵出。排击虏马。虏却逐北。乃出骑兵。纶所募南卒。皆轻足疾走。翘关负重。军容大振。纶乃言比修塞垣、费至不赀、而阔不容武、高不足距跛羊、列卒乘之、冬风夏日、矢石交集、此非石人、恶能岁月守也、请跨垣为台、台高五丈、周二十丈、约可驻百人、为阶三重、中疏户以居、而上为睥睨、皆可步履、器械刍粮、以时预储、虏若攻垣、则两台火矢交及、贼无驻足、而我军有恃、胆且益壮、计周垣二千余里、先其要害、筑台千有二百、后以渐加、筑至三千所、自此以后、虏惴惴惮不敢入蓟。蓟遂为乐土。今若得如此则足矣然增兵缮垣岁请无虗日而大司农缗钱益发至三百余万矣
　　○俺答后志【俺答志】
　　先帝元年九月、赵全说俺答曰、蓟门台垣甚固、所征卒常选、攻之倅未易入、而晋中兵弱、亭鄣希、石隰间多肥羊、良铁、可致也、彼藉宣云为救、而宣云卒来千里、人马俱罢、我以全制其敝、必多所欲矣、俺答乃分六万骑、四道并入、入井坪、入朔州、入老营、入偏关、卒皆悍勇、边军遇之、无不披靡、老营副帅田世威婴城自守、游击方振出战、中大创败、复入壁、贼遂南下、督臣王之诰、闻变率游兵千骑、倍日并行、抵燕门、而云中延绥骑二万亦至、皆相望、前八日直至岚县、岚负山、道阻狭。诸将莫敢据险纵兵。贼遂长驱而入、会黄酋窥上谷、土蛮逼滦河、羽书告急、诏王之诰还怀来、护陵寝、朝廷征卒、尽力东捍。不暇及西矣。十一日虏至石州营城北、使骑至城下曰、吾以牛之蝱视平阳、而虮虱视尔城也、尔必我贿、我毋尔破、否则移其祸、平阳者祸尔城矣、城上士皆无人色、惴惴莫敢应、十三日贼围城、飞矢雨集睥睨、州守王亮、召富民喻令以赀啖贼、有反唇者、亮忿下城、众遂散不能止、贼拥入、亮被害、男女死者数万、帅申维岳驻大武店、去城四十里、近来官兵剿寇端用此技使人候贼、尾之而巳、报至、发卒二万往援、度弗及、则以便宜罢帅、贼分犯汶水交城平阳介休、遣间入汾内应、参政宋岳擒之、焚其伪书以安众、贼攻汾、八昼夜、不利、引去、十九日俺答东趋雁门、而云中帅孙吴连诸镇卒、营篙泊村、贼趦趄不前、廵抚王继洛趣吴击其辎重、果出击亦未必胜然不可不击耳吴曰不敌、秪取辱耳、张帜疑之、贼走故道、且行且掠、至十月八日出边、内地计损人畜数十万、御史王渐劾王继洛、言贼下岢岚、去代五百里而遥、抚臣若鼓行而西、则知军曲折、可以鞭棰使之、而顾留代不行、及贼至汾、则应发雁代之卒、一当单于、乃七日之内、嚄唶不发一卒、人臣援枹鼓之急而忘其身者、固如是乎、彼谓甲不足耶、材官五万、林林列也、畜之谓何而徒以自卫也、诏逮抚镇诣廷尉、廷尉当维岳逗挠弃市、继洛谪戍、王之诰以备怀来自解、夺一官、兵部臣以虏事棘上疏、请责寔効、明职任、重将帅、广招纳、理盐法数欵、下诸塞行之、上谷抚臣冀炼言河淮以南、岁以四百万供京、河淮以北、岁以八百万供边、额虽有定、而酌羸缩、调缓急、法靡定也、请于内地举常平劝借法、无事而能坻京、庶有事而不桂玉、至于各塞则当慎按伏、罢老弱、预召买、时支放、优商贾、通主客粮、本折因时顺人、而伸缩更易之、臣所计九边士七十万、果尔兵力岂患不足耶可用三十万以乘障、四十万以列阵。必择其敢力战深入之士、勾于户、募于市、以渐寔伍。而汰其老弱、庶可以安边制虏、岂直无廪廪也、四年正月、御史燕儒宦题、国家建都幽蓟、内设重关、外联四镇、所以封植郊圻、慎固疆圉、周且密矣四镇之中、宣府为京师北门、而群丑盘据户外、朝扬鞭于朔漠、飞矢于居庸、视诸镇为最急、而延永之壤、南山之麓、陵寝倚焉先年翁万达以东北二路、边垣几七百里、兵少力分、拟于东路镇南墩、与蓟镇所属火焰墩接界、塞其中空、自北而西、历四海冶一带、共修外边一道、又自永宁墩至陆台子墩、创修内垣一道、与北路新墙、联而为一、经营二载、功始告成、设金汤之险、崇虎边之威、形成首尾、隐然相应、千万世利也、嘉靖中叶、边帅失人、虏多深入、当事者苟且目前、缓诛避咎、创为并守南山之说而内塞渐废矣、顾遗迹雉堆、屹然犹存、所颓坏者十之二三、苟少加修筑、而于左掖龙门所、滴水崖一带、厚为之备、绝其必窥、诚有如万达所议、外边以捍北虏、内险以捍京师、内外犄角、近蔽延永、远护陵京、策之得者、或曰已守南山、何用此边为哉、此亦言义之得者不知守南山。则将弃宣府。而无益于京师。修内塞。不惟有以固南山而亦将有以保独石。何也、南山接连居庸、去陵寝仅一舍、冈峦涧谷、盘互交错、无可驻足、而怀延永保、沃壤平原、皆在其外、虏若委辔长驱、结营于怀永间、分兵肆掠宣府、诸城自溃、我兵局蹐山中、自成土崩之势、所谓弃宣府而无益于京帅也。北路山谷偪侧、砂石穷塉、虏无所利、益垂涎延永、将冐险内逞、数年以来、版筑日举、大边已可据而守矣。若复成此内边。则如金城玉垒、环绕陵京、虏若匪茹、逡廵前却于崎岖之侧、攻之不隳、掠无所获、力倦谋衰、不骈首就擒、则衔尾而遁、岂能抵黑峪、跃龙门、窥长安之岭哉、内地不警、则北路诸城堡、势亦自缓、穷荒绝塞、有安枕之日矣、所谓固南山保独石。信不诬也。从之是年以方逢时抚大同、四月俺答大举犯平虏、偏帅张刚以币贿虏、使移冲輣于威远、督臣陈其学遣帅马芳以精卒敌之、汉虏相纷拏、杀伤大当、虏退、刚下吏、陈其学去位、易王崇古填焉、八月、诸酋祠蹛林议所入、老把都欲逞志畿辅、打来孙朵颜各要俺答于阴山、是月俺答营白海跃茎待东虏、黄台吉不可、台吉往扼上谷、几毙、故心惮内犯、请北虏黑达议、不果、谍闻、京帅戒严、故事虏犯蓟、则宣大督抚臣、自阳和趋怀来、捍陵京、而二镇帅不需征发、竟率大众驰援、不愸遗一旅于二镇、识者以为此若启重键而恣虏摩剥也、方逢时亦以为非计、上书执政、谓虏称东犯尚直云谷。若诱我兵悉东。以尾为首。乘虗豕突。则云中累卵矣。今督臣驻怀来。则宜留帅于云中。审虏寔东。乃从内地趋。方公最有谋畧此言非虗发也自可先虏而至。不者捣巢攻其必救。一奇也。执政是之、边外旧列台十五、设卒寓望、而卒啖虏糈、反为虏耳目、逢时尽撤以疑虏、虏侦知帅不东。所谓以谋息兵也又撤台卒。曰。必袭我矣。遂罢内寇、九月俺答西辕、欲掠土蕃、留妻一克哈屯、孙把汉那吉守巢把汉者俺答次孙、而黑台吉遗孤也。把汉生三龄。而黑台吉死。俺答疑诸妇尽屠之。把汉毋与焉。把汉孤。养于一克哈屯。长而儇。俺答爱之。为聘兔撦金嫡女为妇。夷狄之乱往往繇此等事先是俺答以外孙女聘袄儿都司。已而见其美。自纳之。袄儿怒。攻俺答。俺答惭。夺把汉所聘女与之。把汉恚。谋降中国、仆阿力哥惧祸、趣之、与其党叩败胡堡、求入、诸帅畏虏、皆以为不可、方逢时独许之。戊子至镇城。逢时盛其供帐。把汉大喜。故事降者置海滨。逢时请官之。令宅边城以慰其心。诏授把汉指挥使、阿力哥正千户、各赐衣五称、十月俺答率数万骑军平虏边外、树杂色帜、白如荼、朱如火、玄如墨、欲以震耀我、诸帅曰、寇深矣、若之何、逢时曰、非我深之其谁咎。遣使鲍崇德责酋何为称兵、俺答曰、以太师之灵。我何敢凭陵上国。但不胜舐犊□耳。愿移珍赎焉。崇德曰、中国重译纳赆、方输错出、其谁利若珍。吾为若谋。可不费一缗也。俺答曰、唯使者命、曰赵全诸逆。叛主而去。天下之恶一也。得体前蛮带来奔时若以易丘富亦可也恶于中国而保于尔。不可。请受而甘心焉。虏有难色、崇德曰、保仇而失亲。与恶而弃好。非谋也。俺答喜、使其下火力赤上书、请约靡卒辟一舍、约已定、属黄永二酋、各以万骑趋镇城、方逢时曰、彼不闻约耳、密取把汉矢。使使授之。谕以旨。黄台吉手其矢泣曰。嗟乎此我弟故物。大师若全我弟。以安我父。大惠也。我闻命矣。敢不承受太师之明德。遣部夷随使入、而逢时劳以米冓醪、黄酋喜、遂出张家口、宣镇兵断其归路、虏前部欲战、黄酋曰、战则败约、我何辞于太师、整兵而西、出拒门堡、甲寅、鲍崇德复往虏营、俺答难我、欲先得把汉。逢时不可、令偏帅苑宗儒用其子为质。俺答喜曰、太师诚语我、负德不祥、十一月十九日、此俺酋之大失策而我之深幸也遣其党伍奴柱、收捕赵全、李自馨、刘四、吕老祖、诸逆、牿以献、周元闻变服毒死、先自嘉靖辛亥吕老祖以白莲教构乱。为三晋有司捕急。亡虏中。赵全率渫恶民千余人从之。虏割板升地家焉。自是亡命者皆窟板升。全多畧善谋。自馨谙文字。周元治扁仓术。刘四有膂力。善能陷坚。虏初入塞。止盗村聚。不敢逼城堡。今闻东酋所用不独孔耿辈矣岂无知赵全者在其中乎自全叛后。教虏左右疏计课。挍人畜。益习攻取。围困掩袭事。而诸镇疲于奔命矣。全有众万人。骑五万。牛羊称是。自馨及元差减。即最下者亦千骑。俺答每欲盗边。必先置酒全家。计定乃行。全为俺答建九楹殿。方陷石隰时。全亦有智之士国家不能用所以为此当今岂少若等耶全计曰。自此塞雁门。扼居庸。据云中上谷。效石晋故事。南北之势成矣。伍奴柱、哈台吉、故俺答纪网仆。自全信任。反居下。而全奴虏使之。心内不平。多为我耳。及全等被执。皆分掠其有。诸逆既至、乃遣康纶送把汉归、次河上、祖孙呜呜、相劳苦、曰、帝天也、覆露我多矣、南向拜者百、使打儿汉入谢、疏言帝赦我逋、迁裔冑而建立之、其德无量、愿世为外臣、贡方物、上下其议、兵部臣言、虏方求欵、即要我以不烧荒、不捣巢、若要我以不缮塞、不设备、是以酋腊毒我也、不如却之、毋引慝焉、王崇古言先年开市时、虏方张、指史道也边臣媚而致之、故盟未几而塞。今虏仰我若黍苗之仰阴雨也。必制在我而后可款昔制枉虏今制在我何虑何疑而不使之彻声闻于天王耶。诏下三镇会议、十二月以执叛功、加王崇古以下爵有差、磔赵全等于市、五年三月崇古言以爵市虏甚利、若拒而不许、彼必且飞杨跋扈、宣大或以遣降之恩可保数年不侵、其祸且东中辽蓟、西中关陕矣兵科给事中章甫端言此等科道真所谓吠声逐影者虏得封号、则众且益附、是假之翼也、入我境则窥我文物、是启其心也、宋应昌言、虏虽通贡、情或难测、防边则有两费、撤兵则非万全张国彦言、虏向入寇、每旋出塞者、虞西北诸戎议后耳、彼无我患则专意诸戎、诸戎必折而入于匈奴、是失左右臂而益其强也、请乞之费、岁加月倍、客饷不已、必扣主兵、主兵不已、必及市贾、市贾不已、必及内藏矣、诏下廷会议、诸臣言利者十一、言害者十九、尚书郭干为夷狄来王、古今盛事、而因以羁縻、寔制驭长策、九塞诸虏、俺答最雄、自上谷扺甘凉、穷庐万里、东服土西奴吉丙、先年以谢绝致愤、遂乃骀藉诸边三十余年、中原苦不支矣、今俨然听命于藩篱之外、是三十年所祷祀而求者、何惜藁街寻丈之地而以隔夷情、狭皇化、失神灵所想望、宜从其请、若捣巢可罢烧荒不可罢、于是诏封俺答顺义王、老把都辈四大支授都督、兀慎辈四十六枝授指挥千户、兵部约制贡马不过五百、以三十骑进御、夷使不过百五十人、设藁街于边城、无令入都、市期自二月至四月为率、云中于左卫上谷于万全右卫、晋中于水泉营、各为坛坫而吉能帐直关陕请市、关陕督臣王之诰议、须数岁不盗边、方可许市、崇古上言、吉能即俺答亲叔、势相依倚、许俺答、不许吉能、是锢其首而舒其臂也、俺答必阴呼吉能之众市晋、而吉能亦必阴藉俺答之众窥秦是晋为秦受困、为晋中祸也、兵部臣复言近者互市、与往日不同、昔损官、今资商、或有不足、宜权为应、当此物力方虗、慎无以官市、犯先帝所禁、给事中陆树德请将商市宽给其直、使人乐趋从之、大学士高拱言、庚戍以来、先帝屡诏修塞。无成効。非徒当事者不力。实以虏扰应接不暇。尺寸未成。而寻丈已坏矣。今幸虏欵势若可为。且诸边戍非减也。司农岁额不能省也。而卒以益疲。吏以益狎。欵后修偹乃善于欵者则患岂必在虏。乘此闲暇。培根固本。虽虏或背成。而我岁有岁功。月有月效。十年无事。常胜在我矣。则和可战可。寓战于守。寓守于和亦可。不然。赍空橐而战。战不可。画空城而守。守不可。抱空约而和。和又孰可。臣请自今每三岁遣近臣视九塞。以八事殿最边吏。积饷修险。练卒。鍜甲。督屯。理盐。养马。招降。皆以数课计。治其功罪。绩最者同斩虏。废坏者仿失机上嘉纳焉、方逢时言、诸降人甘心于虏、而虏亦厚结以自植、若招之于欵、是示以不信也、虎方据鹿、不制其虎而取鹿、不为虎所伤者几希、自诸逆膏斧、余众破胆矣、彼何能为、而况我既臣虏、其人即我人也、不若因而抚之、明示不杀。使反侧自安。不然所招者徒得旄倪虽千百不损其毫毛。而徒令奸人借口构祸也。于是弛招降令、是年九月互市成俺答以威虏无水、改市得胜、黄酋与父不相能、欲自别异、改市新平堡、三镇市骑七千、并所锡缣总葛越费六万缗、后以渐加费至二十五万矣青永二酋、恃其强不欲听成、强而后可、吉能复上章请欵、而陕西诸臣谓宜许贡、不许市、诏不可、令市红山墩外、顺义王而效尤者多矣河套切尽着力二酋、亦许市宁夏清水营、五月给俺答银印、诸酋请市铁锅、杨博议许铜锅、然小民时奸阑出与之、俺答机变、械餙身赴市场、凛凛遵约、而阴令其子黄把二酋、蹢躅邀索、因而调停示听、黄酋市每后期、部下卒时掠我民、又刼史车二夷东往、诸帅请兵之、崇古曰、惧之而已、无速狄衅、以旨谕虏王、每口置酋长二名、分地干掫疏捕、谓之守口夷、六年正月切尽西掠瓦剌、令宾兔台吉主市、宾兔以清水远、改市宁夏中卫、切尽上番文假道、诏许并瓯脱行、毋苛我边鄙、二月八日切尽驻镇番堡、甘肃抚臣廖逢节劳之饩、十九日至昌宁、将趋甘州、逢节令道南山、虏称雨雪、请从黑城、部下有掠居人羊者。切尽归之。有夺军人弓者。罚偿羊一头。闰二月四日至龙首堡、遗三马于堡、堡卒追还之、切尽谢以一牢、使使言曰、下臣行旅久矣、赖上国之庇、脯资饩牵、犹幸未竭、所归心者觉王训耳。乞比丘诵焉、逢节遣之、五月洪水堡五卒被虏创、逢节使邢堂责问松山酋首宾兔、宾兔飨堂曰、我何敢弃骍髦之盟、而为戎首、必西海部众也、导堂往责西海宾兔、宾兔云害汉卒者、切尽部巴狼也、召至帐讯之、巴狼曰、我意番耳、若知为汉卒、其何敢残、歃而盟焉、宾兔榜之百、令偿马一乘、而劳堂二马、松山酋介堂言曰、我等苟免于拒不敢求贶、所需者绘工耳。以绘三十二相为天子祈年、逢节给之、万历元年七月、俺答请于甘凉开市、崇古言套虏诸酋、移穴中山、而令市宁夏、往来千里、拂其情矣、何以固盟、不许、二年九月西海丙兔请建招提于五王城、本兵议谓此地去西宁七百里、去蜀中瞕腊四百里、恐虏众依寺为聚、则非止费一日之积劳一夕之卫也、后竟许之、河西不应市中朝何以不争而顺义之可市反多聚讼也逢节极言河西市有五不便。谭纶言与者过矣。求者无厌。敌实贪惏。我又启之。将何以终。宣云市所皆凭、阻自卫、甘肃孤悬三面受敌、受虏逼、近内地、兰州为甘凉咽喉、熟计未便、三年五月西海宾兔侵诸番以报其窃马、因固请市、抚臣侯东莱言河西百物不产、开市为难、顾诸酋待以朝夕、拒之生患、臣谓苟可安边、何惜一隶人垣而不以豢彼也、遂立大市于甘州、立小市于庄浪、四年二月御史传元顺、言番以茶为命、岁易马六千、近以茶市诸酋、则虏逐利而专意于番、番求生而制命于虏、毋滋他族、实逼处此、以自撤藩篱也、崇古言虏不缘南亩。所利者掠番耳。而自北徂南。出甘凉为便。若拒之使行境外。是绝欲而屈其力。虏何以堪。夫治边宜荡佚简易。何必苛哉。五年七月宾兔瓦剌要虏王往、虏王以迎佛为词、上请西行、兵部臣言俺答大众数万师出塞内、我必甚病、若出于塞外、供其资粮匪屦、其可也、守臣择宣云通事为导、因以防之、十月虏王发丰州、六年四月宾兔挟虏王掠熟番甘藏诸族、大获、自此番人苦虏、听其诅约。与相盘牙。而延宁套虏。亦骛利而西甘肃多事矣俺答听我降人议、以大明律绳其下、得中国锦绮奇巧、每以骄东虏、东虏土蛮语其下曰、西虏我奴也。犹得怀挟婴瓖以望天王之尘垢。我耻不如。大集诸部。尽力攻辽以要封贡。诸师厌兵、欲与之盟、抚臣张学颜、言虏欵而得请。是羁虏也。重在内其和可久。虏逼而与和。是媚虏也重在外。其和不久。将兵拒走之、张公之坊不在方王下俺答闻益推附焉自饵虏后中国所费三十万缗所省征调费不啻百万由上谷至河湟万里。居如堵。行如家。举砂碛而黍苗之矣。犹有虞焉沿边荷戈之士。外则供市。内则供役旁则供帅。而虏来则资我。去则掠番。是虏有两利而我有三害也。且板升扒沙。而以中国窥中国矣。土番瓦剌并方今不虑及此然当时何可无此言而以夷合夷矣有如雄者出焉安知其不以今日之驯乌为他日之封豕也
　　皇明经世文编卷四百三十四终
　　●皇明经世文编卷之四百三十五
　　华亭徐孚远闇公　陈子龙卧子　宋征璧尚木　夏允彝瑗公选辑
　　张安苞子固参阅
　　沈蛟门文集（疏　揭　论）
　　沈一贯
　　◆疏
　　论倭贡市不可许疏
　　请设天津登莱廵抚疏
　　垦田东省疏
　　○论倭贡市不可许疏【倭贡】
　　顷者经略顾养谦、力主倭奴封贡、一一当许、且欲就宁波开市以餍其欲、臣乡老幼闻此、如兵在颈、失色相吊、以为今日何为开此一大衅也、臣请言倭奴始末以明其不可、谨按史乘所载、自有中国。即有倭奴。岂无侵犯。不过如蚊亡虫之着体。驱之巳矣。独自嘉靖壬子来、蹂躏我浙直山东、以至福建广东、沿海万里、直入腹里淮扬徽太杭嘉金衢之间、至窥南京、裂国家幅巾员之半、而焚掠之、所在为墟、于是用兵以百万计、费金钱不计其数、杀人如麻、弃财若泥、以二十年之力、仅而除之、此可谓宇宙以来所无之变矣、致此者何。则以自古倭奴无贡。贡亦不过数十年偶一来。不知吾土虚实。所以祸少。自永乐来有贡。贡辄数来。则限以十年一贡。又不遵约。或数年一来。涉吾土若故乡。识吾人如亲旧。收吾宝物诸货如取诸寄。尤嗜古今图籍。凡山川之险易。甲兵之朽利。人性之刚柔。国纪之张弛。无不熟知。而吾民之顽黩者利其贿。负其债。反为之用。嘉靖中、两以非期拒还、因泊海岛经岁、奸阑出入、益生心焉、是时谋国者昧大计、以为贡可以示广大。明得意。其悠悠小民。又不恤远。以为贡可以利金钱。得异物。虽倭之始贡。岂遽有他心而势之所渐。不祸不止。其病中人。如蟊或虫之食心而不觉。此见事也。言之使人于邑。今复可以议贡市乎。贡市一成。臣恐数十年后无宁波矣。无宁波。　国家得恝然而巳乎。何也、贡市则吾之于倭。方贡市时未必便为盗但市易曲折易生忿争若有奸人导之则不能靖矣当客之也苟吾方客之。而彼实以盗自为。吾推心以置其腹。彼剸刃以向吾腹。于斯时也。不防则有患。防之则示以疑。将防之乎。不防乎。丧乱以来。上下讲求。沿海数千里。用兵者四十年矣。士气始奋。民生始安。贡市成。则此兵直当撤去。将撤乎。不撤乎。又岂将增兵以卫贡市乎。海上之兵。非有他防。独防倭也。而今既客之矣客之则不当防防之则不当客防之不巳则客之不诚是召乱也大抵杀倭之术。于陆难。于海易。故须出海远哨。而扼之于门户之间。虽失无大患。众寡相当。即胜之矣。一登陆。则彼跳梁咆哮之势。非我兵所及。即吾之众。不能敌彼之寡也。贡市成。彼傥以选兵数百来。出吾不意。则吾数万兵。皆失势披靡无用。又况彼战于死地。吾战于生地。胜败之势悬可知矣。向也吾民与倭通。勾倭为乱。四十年来。民与倭绝。乱本始拔。贡市成则民复与倭合宁独倭也。王直徐海之流。草莽之戎且伏。从此言之。臣所谓数十年后无宁波。犹远言之也。恐不待数十年之久也。夫天下事。有履其地而始决者。有不待履其地而可决者。若贡市之不可许。此不待诘关白之情。履朝鲜之境。而昭然具见者也。以朝鲜故而开市于宁波是引寇入内地也关白之求贡市何不于朝鲜而于宁波朝鲜无可欲而宁波有可欲也夫朝鲜虽属国。外臣也。宁波虽裔郡。王土也。为救外臣之危。而危王土以从事。智者不为也。今倭止在朝鲜境上。我师又大得气。而辄为所恐。欲俛首以贡市啖之。假令倭破残我江南。荡摇我沿海。折将损兵。不能支如异日事。养谦又当以何策啖倭也。洪武间。无岁无倭患。无岁不与倭战。　高皇帝之待倭亦止此矣。况今海上法弥密。兵弥练。将士日索倭而奏功。何忧其来。若放析就绪。毁坏成策。而倒持太阿。以予狡夷启无穷之患。愚知其不可也。
　　○请设天津登莱廵抚疏【请设廵抚】
　　奏为岛夷未靖谨陈战守事宜以图全胜事、连日接朝鲜塘报、知东氛愈炽、南原失守、全州之民、亦复奔溃、不知杨镐麻贵、能屹然壁立、出奇制胜、为朝鲜作长地否、方今救援之师、取道辽东者、络绎不绝、而在廷之议、莫不以守天津登莱为内地计、诚根本至论也、然犹有可言者、臣敢摅其一得之愚、臣惟天下有必不能巳之役、则虽欲简易、有不得焉、今救属之手难措、而震邻之患孔棘、则固不能顾惜锱铢、谨守旧局巳、为天津登莱计者、但曰催督保定山东廵抚、各移驻本地、慎加防守、臣愚以为事权宜一不宜分。天津与登莱。同是一海。不得分而为两。兵气宜扬不宜抑。攻战与防守。本是一事。亦不得分而为两。若事权诿而不一。兵气顿而不扬。终至于虗縻空费。倭未来而吾巳困。又无救于朝鲜之存亡。傥朝鲜竟亡。则倭气愈张。而吾之为防愈难矣。今为救朝鲜。而至于万里征发。从辽阳渡兵供亿无算。然且不惜。顾不讲舟师水战于天津登莱之间。仅令两廵抚移驻防守而巳。舍其近而图其远。舍其巧而图其拙。舍其易而图其难。舍其长技而图其短策。非计也。臣生长海上。颇知倭情。倭长于陆。吾长于水。此因世庙时倭患而悉其实与倭战于水则得算在我其胜十九与倭战于陆则或胜或负尚未可知葢我船大而倭船小。我能抢风使帆。而彼非正风不能使帆。我火器多。而彼火器寡。我能以船为家而彼特以船为寓此臣所谓长短难易之别也。从海道戍朝鲜则近而巧从陆道戍朝鲜则远而拙在北之师。不得不从北发。今既发矣。而饷不能继。又不可多发。不多发又不胜。故曰拙计。登莱水师一以备倭一以救鲜是两计皆便一船之载。可三四百人。少不下一二百人。可以多载师。又可以多载粮。故曰巧计。从陆而行。日不过百里。远而争利。又法所忌。故曰拙计。乘风随潮瞬息千里。易进易退。朝去夕还。故曰巧计。此臣所谓远近巧拙之别也。今难且短。远且拙者。且不惮为之。而易且长。近且巧者。乃置不为。则有遗策矣。以臣之愚、使两廵抚分为之。不如使一廵抚专其事。而权易行。使徒自守而不言战。不若使之索倭而战。以救朝鲜。而守自固。请于天津登莱沿海居中处所设立一廵抚。率总兵兵备参游。总辖海道。北接辽东。南接淮安。臂指相使。首尾相应。多调浙直闽广惯战舟师。相度机宜。进剿釜山闲山。及对马等贼。与经理之师。相为犄角。救援朝鲜。且以护送海运。往饷辽东朝鲜之兵。傥若倭犯中国。则从海中邀击。与在镇官兵夹剿。其保定山东廵抚。则令其处置粮饷器械。不时接济。各军卫有司官员。俱听新设廵抚随宜调用。一体举劾。而本官仍听蓟辽总督节制。如此有五便焉。天津畿辅门户。登莱中土藩篱。重兵厚防。以战为守。其守益固。一也。朝鲜自闲山一失。倭无忌惮。而并力进兵矣。今我师在海而尾其后。绝其饷。夹而攻之。腹背受伤。必当殄灭。二也。浙直闽广之舟。泛泛而来。无所栖泊为将属之山东乎。属之保定乎。属之总督与经理乎。属之山东保定。则分。属之总督经理。则远。今令其望天津登莱以为归。船有所系而安。饷有所出而饱。匮乏则有所请而给。进止则有所禀承节制而肃。南望家乡在迩。其心易以縻。内去中土不遥。其需易以继北拱京师甚近。其情易以达。三也。欲饷朝鲜。则舳舻衔尾。费可大减。又以舟师相翼而行。无盗贼之虞。四也。苍福沙民等船。有能仗义出奇者。地近势便。令其就此受成。挞则为之代题。海内趋功名愿报効之人可四面而集。为助当多。五也。倭患一日不除、此地终当置镇、就令芟除有次、不宜遽称无恙。若老师不战空糜豪士之气。惟时有捷赏。始有尽敌之日。令迤北捣巢狂虏为郄。宜仿此意。行之于海。以渐灭倭。必此一举。如谓开府事大。而且欲小试之。必不能奏楼船之勋矣。如谓省直地殊。而仍欲两属之。必不能壮率然之势矣。如谓沿海皆当备。而靳言调发。则昧先着之明矣。如以进战为危事。而止言固守。是亦待毙之愚矣。臣熟计其便。似当出此。始可以图全胜之功。而不能为　国家惮更张。惜费用也。
　　○垦田东省疏【东省垦田】
　　臣闻军国之需、最先足食、生财之道、贵在聚民、顷因倭氛颷起、海防戒严、　皇上俯采舆言、创设天津登莱廵抚、以图战守、更责内地廵抚、计处兵食器械、以资接济、今山东廵抚缺、特允以尹应元往整饬之。事似可计日矣、臣查其旧敕、山东廵抚、原有营田一事。后亦具文而不行。今日时务。特宜重此。臣请敕书内。特许便宜。则可望山东一省。不请户部。不派小民。而自裕其海防之资。臣惟山东古齐鲁地。春秋时管仲拥鱼盐之利。通财积货。独称富强。至令举臂胜事。无不服籍。辅其君桓公尊王室攘夷狄。为五霸首。延至汉时、尚称十二之国。饷馈关中。冠带天下。何其雄也。乃今则厪厪裁自给。而司农之所以奏京师饷九边者。悉仰之江南。该省甫一防海。辄告不足。求盈于内帑。借资于两浙。甘弃沃饶。坐视匮乏。此岂无土哉。无人故耳。有人则有土而有财矣。屯田足食用兵之长计但恐能言而不能行该省六府大抵地广民稀而迤东海上尤多抛荒谓宜修管子之法。管子曰、凡有地牧民者务在四时守仓廪。国多财则远者来。地辟举则民留处今日之事、宜令廵抚得自选廉干官员、将该省荒芜地土。逐一查核顷亩的数。多方招致能畊之民。如江西浙江福建山西及徽池等处。不问远近凡愿入籍者。悉许报名择便。官为之正疆定界。署置安插。辨其衍沃原隰之宜。以生五谷六蓄之利。必严辑土人而告戒之。毋阻毋争。凡抛荒租逋一切蠲贷。与之更始。或听和买。或听分种。其新籍之民则为之编户排年。为里为甲。循阡履亩。劝耕劝织禁绝苛暴。罢免追呼。止奢僣以养其淳朴之性。兴礼让以厚其亲睦之俗以钱谷为市。使轻民无所觊觎。贪吏无所渔猎。或又听其寄学应举。量增解额。以作兴之。听其试武科。充吏役。纳粟官。以荣进之毋籍为兵以骇其心毋重其课以竭其财有恩造于新附。而无侵损于土著。务令相安相信相生相养。既有余力。又为之淘浚沟渠。内接漕流以轻其车马负担之力。使四方辐辏于其间。米多价平。则鸣吠相应。不烦远输。而获利巳多。海渠交通。则商贾坌来。鱼盐四出。而其利益广。不出数年。可称天府。即不能如齐桓雄九合之师。而本地自称富庶。亦足以省司农请发之烦。免百姓加派之苦。纾九重东顾之忧。增环海长城之重矣。第有司安循常而惮改作。居民席世业而患分授。必且曰地皆主籍原无抛弃。田皆耰锄。曾何荒芜。而不知东人之习为惰农也巳久。即所谓主籍耕锄者悉卤莽灭裂而与荒芜正等耳高允有言。方百里。田三万七千顷。若劝之。则亩益三升。不劝则亩损三升。乃百里损益之率。为粟三百二十万斛。况其广者乎。东土之货弃于地东人之力藏于身。安能如新集者勤而相劝。以复周汉之齐鲁哉。是事也。宜专责廵抚之担任。而令廵按以时稽察之。且重司道之选。如近日杨镐之在辽东、霍用鸟之在肃州、皆以垦田闻、岂乏其人、可令召举而用之、以为率、且精有司之选、如先年申其学赵蛟杨果辈、皆勤敏精干。治邑如家者。岂乏其人。宜不限科贡异流。而器使之以为长。又且明劝惩之典。有绩则加官久任以优之。一有朘削不廉。或溺职不举。如锄苗之莠。不时画法以处之。又且锄豪右之梗。若有造作流言。破败成事。可令搜捕时处重典。如此处置则为屯差易□添设官不如地方官之得以行事也不必别立农官就府县见职可以责任不许别请钱粮就本省仓库可以通融事本不难得人即易葢拥千里之地。而患寡与贫者。政不立也。有千里之寄。而不获展试者。任不专也。数年前郑汝璧廵抚此地。有其志矣。而被流言以去。美业不终。臣甚惜之。今尹应元之才。何难于此、第恐委任之不专、便宜之不假耳、　皇上奋诛岛夷、海内皆喁喁向风、乐趋王事、况招狭乡之民。以就宽乡。人心所欲。因民之利而利。事亦不劳。管仲之事功、虽不足以为天下士大夫愿、而姑取救时、亦当有奋然而任者且闻江北畿南。可垦甚多。又不特山东为然也。以此风之。利可益开矣。
　　◆揭
　　请许套虏求欵揭帖
　　言川贵总督揭帖
　　言徽号不宜四字揭帖
　　○请许套虏求欵揭帖【套虏求欵】
　　臣惟本朝天下、原取之虏、虏之怨心、无日无之嘉靖间、虏万骑至都下、九门戒严、三日始去、终嘉靖之世、无一岁无虏患、　世庙为之终夜遶床、不能安寝、隆庆间天幸俺荅以爱孙来投之故、边臣处之有策、贡欵之约遂成、至今近三十年、而三易虏王、恪遵前誓、烽燧少警、边民得生、此　国家莫大之利也、止因迩年朝议相攻。好立异说。故有罢欵主战之论。乃今边臣虽竭蹶从事时有斩获。然军士之损伤者不知几何。马匹之耗亡者。刍饷之縻费者。不知几何。沿边男妇之杀伤者。产业之荒芜者。又不知几何以国家之兵计财计言、可为寒心、以边方之生灵性命言、可为痛哭、若于此时。是时庶僚建议者皆主战庙堂持议者则主欵较其利害则主欵为得也尚执前说、而以必战为快。臣谓此失计之大也。今将士奋力捣巢。虏情亦加畏惧。乞欵之情。必出真实。况虏王为之请于宣大军门者巳及一年。其为可信无疑。不乘此时许之。更待何时。夫此一欵者。若有损于国威。则不宜许。今虏王为之代求。诸虏久巳贡马。则国威可谓尊矣。若有费于钱粮。则不宜许。今欵赏之费。不过战守十分之一。简少易供。钱粮又甚省矣。如此而不许。坐失机会。最为可惜。自用兵以来。边臣之受升荫赏赉者甚多。宜其恋战诎欵而督抚李汶刘葵等。此为善于立言乃谆谆亦为请欵。此必备见边方残破。兵事甚危。而胜败之难定故耳。今兵部所拟与臣之所票。亦非罢战。但许其一年恭顺。则一年与欵。若不恭顺。即便决战。虽云许之。而未尝尽许。令虏人常怀不敢败盟之意令边臣常怀不敢恃欵之心虏如守欵。虽百年可欵。如不可欵。实时决战张弛在时。不胶一定。予夺由我。不制于虏。伏望将前本批发、庶令边臣有所遵守、而疆圉之计可安矣、
　　○言川贵总督揭帖【川贵督臣】
　　题播州之乱、仰仗　皇上神明威武、悉行剪除、惟是善后□宜、尤贵详慎、总督李化龙、蒙允回籍守制、顷廷臣会推堪任者、皆举京营尚书王世扬、因不可无陪、而举贵州廵抚郭子章为陪、以其在彼有功也、适李化龙来言、宣慰安疆臣、恃有前功、妄冀厚赏、不可无以裁之、臣等因而共筹、　皇上若用王世扬甚善、若用郭子章、恐子章于此有难处焉。葢安氏与杨氏接壤世姻。声势依倚。杨氏发难之时。天下疑安氏为助而安氏又与贵州甚近。安若助杨。无论杨不可诛而贵州省城亦不可保。故当时定议。务收安氏之心。使之为朝廷用而不为杨氏用。又不欲使安氏独成其功。致令挟功要赏。气势益张。或觖望生心为患叵测。故一面使郭子章于贵州竭力鼓舞。推心结纳。令其建功以报朝廷。而一面李化龙征兵四方。恭行天讨。以示朝廷用兵不可藉土司之力。郭青螺之抚黔□为安氏称屈而朝议不尽许也葢有驾驭机权葢总督裁之以法而廵抚收之以恩两相济而后安氏始入掌握中也夫天下之人威之入于恩也易。恩之入于威也难子章之于安氏。方以恩收之耳。当时督抚往往异议正是各行其是岂可遽以法裁乎。不裁必恃恩而多求。裁之则生怨而启事。故子章之为总督势不便也惟特遣一重望大臣。则可以据理而折衷。奉法而定制、亦可因而操纵以行其控御之术此定西之长策也、臣等愚意、仰祈　皇上俯采佥谋点用王世扬、俾往总督、而令郭子章照旧廵抚、与总督同心行事、于计为便、葢杨氏未灭则忧杨氏杨氏既灭则忧安氏天下之事。善始不若善终。　皇上宵旰忧勤。以成大功。而臣等处置一差。恐后虞犹在。不敢不尽言也。
　　○言徽号不宜四字揭帖【徽号】
　　臣所拟加上　圣母徽号有二、请旨点一、奉　圣旨朕恭览卿拟尊上　圣母徽号四字俱全用、以显诚孝尊崇之意、钦此、臣候命日久、窃疑　圣孝真切、旦夕为遥、而何需迟若是、乃奉今旨、始知欲兼用四字、此真　皇上诚孝尊崇至德、但臣惟自昔徽号。皆以二字逓加。不为不尊矣。　祖宗相传。着为成宪。其在今日。所宜恪遵。臣职司典籍。不敢屑越。据礼执奏。臣之分也。倘　皇上俯从转移、乃盛德事、伏想连日迟回、正由于此、欲加则　祖制有定而不可踰。欲不加。则圣心巳发而不可遏。　皇上亦明知其不安矣。为孝而过于礼。似不若无过为更佳耳。
　　◆论
　　遣使论
　　权宜论
　　○遣使论【遣用中官】
　　是时内阁三臣合作三论进呈以为献替集中亦以载之
　　古之立法者。未尝不于委用之中。而寓检制之术。其不可相为通者。峻其防而毋令少假其可相为通者。互为之制而务使其相成。故得人之用而无其害。　国家之法。裁抑勋戚。防检亲近。内言不出外廷。宦官不预朝事。罢宰相而设内阁。列台省以司紏弹。散事权于部院。分兵柄于营府。凡以职亲地近。专擅易生。而曲为之防也。今诸法皆斤斤共守。无敢踰越。独遣用中使一节。非保世之术。诚宜深虑而亟反焉。　皇上之驭中官也。明饬法纪。未尝少假辞色。一有违犯必罪无赦。虽日侍左右。久赐蟒玉者。莫不侧目而视。重足而立。检制之严有如此。然天下不诵　皇上之严。而言　皇上之宽。纵信太优。假予太过是徒见奉差小竖纵恣贪横而遂掩　皇上之鸿名。以流谤声。甚可惜也。制国之用。莫大于财。而本朝立法。莫详于理财。　高皇帝亲自讲画。设簿书。定体式。慎差遣。密查盘。其入有稽而不没于主书之手。其出有考而不没于纲解之手。乡有籍。户有符。无朝夕二三之令。限有时。科有则。无望空白索之殃。故百姓虽出钱而力犹可给。有司虽比钱而人无怨声。起解存留。悉有记帐。虽数年后。可覆而知焉。虽一介遣官。可坐而核焉。司会之心迹得明。旁观之浮言不生。府史胥徒但供使令之役。绝临民之事。常饩之外。一钱即赃。故民不见吏。吏不见民。上下相安。而赋事举也。岂有漫然无经制无稽考。四出横索。而百不解一。利归羣小。怨归朝廷。如今日税使所为。而可以久行不改者乎。夫取之有道。用之有度。则财入而不穷。生之者众。食之者寡。则财出而不匮。民商为国家生财者也。不可不爱育而使之众。仆隶为国家食财者也。不可不裁节而使之寡。百姓之财犹溪涧之水也其来甚微骤取即竭若一时而有数辈饮汲于其间。必涸而不流矣。故取之不可无道用之不可无度也文臣岂皆忠义洁廉者哉如此开导则言易入而古来循用不改。正以诸司胪列。权力不偏相辖相制。相紏相举。故易使也。中官岂皆不肖者哉而　祖宗未尝使之制钱谷。正以其为主上私人威权偏重。举劾不得施。稽察不得加。故不用也。今所遣四出者。皆以独任成奸。偏信致乱。手握王章。口衔天宪摧山裂壑破家灭门。始犹假虎以怖人终皆化虎而自恣葢一宪臣之口。而朝廷始自蔽其耳目。为敝极矣。以　皇上刚明在御。而此辈尚然无怖乎。正德间有逆瑾之祸覆辙在前。宁可再乎。中使操利权。此古今所甚忌。　祖宗所甚禁。不可之大者也。今非独操利权也。且觊典兵。如陕西辽东广东诸处皆私募徒卒。公请于朝。以明开跋扈之端。幸　皇上屡加拒绝。而若辈之请未既也。此岂可假借哉。兵权有国之司命也。随权之所聚而乱从以生葢内外互有之。而内臣为甚。自古人臣拥兵。如藩镇虽强。犹可除灭以其为外臣也。至于内臣。如汉之王甫张让。唐之鱼朝恩李辅国田令孜辈。倒持国家之太阿。而附为社稷之脰瘿。天子扼腕不敢出声。忠臣袖手竟无救术。彼自称为定册国老而斥天子为负恩门生。稔凶结祸终以国亡。则典兵故也。故内臣必不可典兵。而典兵必毋以内臣。我　太祖散析兵权。不令聚于一处而尤密防内臣。勿使预兵尝曰此辈当使畏法。不当使有功。又曰不假以兵柄。自无宦寺之祸。非谓外臣必贤内、臣必不肖。其流祸当至于是而不可不早防故也。国家兵权。迭制于兵部营府督抚总镇诸官。而未尝专付于一人。大抵令调遣者分钤辖之权。而又令紏察者分调遣之权。一兵而数处籍之。数人制之。虽元勋信臣而一旦有白简闻上。数行诏下。而束身归命。莫敢后矣。故有指臂相使之功。而无尾大不掉之患。如令内臣制兵。尚谁能钤辖之。而又谁敢紏察之。白简何时得上闻诏墨何时得下逮。巧营密构。荧惑耳目。盘紏错结羽翼相扶。不如汉唐中叶之时尽盗威福之柄不止于是虽明知其罪而无可奈何则以兵在其手而朝廷莫敢撄故也故内臣不宜奉使出外。尤不宜制财典兵。纯良小心者。百中一人。自中材以下。未有不为参随之所愚弄。权之所在。易为不善势之既成欲转不能。求其小心如初。不可得矣。是以皇祖世宗尽革天下镇守。而至今诵中兴之功。今矿税使虽无镇守之名巳有镇守之实而更令制兵是犹炽火而沃之以油也。彼王甫等绐用城门校尉兵。李辅国等领天子神策军。直假窃耳。是时巳不可制。今使彼自有兵而自用之祸当何如。正统间曹吉祥从子钦以禁军三千人战于阙下。钟虞为之震惊。彼于辇毂至近。而辄敢称乱。今若使之纵横阃外。祸又何如。以汉常侍之专。挟唐藩镇之势。权兼二代祸必重之。此万万不可以尝试也。臣等固知　皇上不许而不敢不言、愿　皇上必毋许、而严斥之、亟杜之、幸甚、谚有之曰、钱入人手。虽良民不免妄用权入人手。虽良民不免妄弄。此至言也。征榷钱之大者也兵柄权之大者也士人处此。不能不染于其中。而恣于其外。何可令中人据持。而信之过于士人也。大珰在日月之旁。　皇上犹时时谨御。不使之纵彼外差小竖生杀予夺。常分　皇上威福之半。何可使其将钱谷甲兵。任其播弄。而信之过于大珰也。冀　皇上超然远览、察于古今治乱之大戒而早措置焉、宗社幸甚、
　　○权宜论【权宜】
　　今有百金于此而鬻　皇上之一官。　皇上许之乎。臣等固知必许也。有万金于此。而鬻　皇上之一旨。皇上许之乎。臣等固知不许也。何则。官虽鬻而主上之尊自如。彼其人之进退黜陟。一制于朝廷。故以为无害而可许。旨虽一言。而关系天下轻重不小。朝廷之所以尊惟此耳。使人可鬻。则威福予夺。将制于彼而不制于朝廷安得而许。众建羣臣。不过卫一人耳。如使羣臣得共制命。安在其称一人哉虽然而孰知今日而　皇上之旨。巳潜为人鬻去而不之觉乎。或虗言千金之利而鬻。或虗言万金之利而鬻。利未入于上。而旨巳鬻于下。旨鬻于下。则威福予夺随之而去。此又不如鬻一官之威福予夺犹制于上也本末轻重。失其常矣。　皇上偶未之觉耳。觉则必不听人鬻。而以鬻尝我者必诛。虽然臣等又谓　皇上未尝不觉也。每一旨下。必曰权宜。权宜者。明知其不当为与不可为而聊试为之尔。非经常之制也。非　祖宗之明训。子孙之世守也。以此昭上心不自安。而劝天下姑勉从也。以此见今岁然而明岁不然。此事然而彼事不然也。而今果权宜乎哉。始谓之暂。而其暂也遂久。始谓之借。而其借也即真。非徒不返也。日以浸多。得无托此二字以箝天下之口乎。若是则先之以不信。而谁委心者。治天下之道。以经常。不以权宜。经常者。在皇为皇极。在民为民极。又为成宪。为彝典。曰礼曰法。而后世谓之制度。谓之职掌。　祖宗之所以授　皇上。而　皇上之所以授万世子孙者也。权宜之事。可以一行而不可以再行。如病者含膏梁而服药石。病去当止。不止则药反为病。而不可救疗。故权宜之所以利天下者少。而乱天下者多。不可为也。矿税之乱天下久矣。其基异日无穷之祸又明矣。　皇上行之不休。必以为吾能行之。吾能收之。始享其利无忧其乱。夫服药不止者曷尝不自信以为有益而又自恃以为必无害也一旦药发。谁能善收。当收即收何为久蹈危计。而贻不及收之悔哉。尝闻之。举理外之奇事者。必有理外之奇祸。纵无涯之外欲者。必有无涯之外忧。譬之于火。一旦既巳炽发而熏天矣、虽有万人焦头烂额。提水而救之。必无及矣。譬之于水。一旦既巳横溢而滔天矣。虽有万人沾手濡足。捧土而塞之。必无及矣。即能夺之。水火之余几何。而况其未必能夺也。古人云众怒犹水火也。可轻犯乎哉、故救火之道。必遏之于荧惑之初。使其无炎。救水之道。必塞之于涓涓之初。使其无决。除此常道。更无巧计。舍常趋巧。复何救乎。今朝廷既以权宜自便而又遂以调停责人巧中生巧。尤不足恃。调停之说。起于宋绍圣间。彼无如羣奸何。而姑为此言塞责耳。亦终不能调停。以至于乱。故调停非名言也人臣而云调停。犹可诿焉以为权不在我也。　天子则操持干纲伸缩惟意。知其非义。斯速改矣。一转移而大定。顾不甚快。有何掣肘而言调停。此又护前增失。而非所以令天下也。昔马周言于唐太宗曰。自古黎庶怨叛。聚为盗贼。国无不灭。人主虽悔。未有能再安全者。凡修政教。当修于可修之时。事变起而后修。无益也。又曰。国之兴亡。不在于畜积多少。在于百姓苦乐。隋贮洛口仓。而李密因之。积布帛于东都。而王世充据之。向使洛口东都无多粟帛。王世充李密。未必能聚大众。岂可不顾人劳。而强敛以资寇。狂狡窃发。非徒旰食晏寝而巳。此深达国体之言也夫马周羁旅布衣耳。一言而唐太宗能用之。遂致贞观之治。臣等幸为密勿之臣。逄尧舜之君。而　皇上又陋太宗于不屑为者。岂不能用臣等一言。臣等窃思　皇上亦姑试尔。昔齐威王沉湎不听政。唯左右是从。三年齐国大乱、俄一日视朝。而以阿大夫为左右所誉烹之以即墨大夫为左右所毁封之随诛左右佞人。而莫敢蔽以私、齐国大治。诸侯来朝。臣等尝谓　皇上亦聊试左右与诸大夫谁忠谁奸耳一旦奋发。而诛赏行焉不在齐威王下。岂有明照平秀吉杨应龙之情于域外。而不识贤奸之情于几席之近。岂有弘敷太平之略于初御。而不决治乱之几于久道之余。财利非利。安国家诚大利。金玉非宝。金瓯玉历诚大宝。孰轻孰重。孰导孰阻。洞若观火。待时而动。大威福。大予夺蓦然焕然。弥布于宇宙之中。此万方之所跂立而望。黎白相携。愿须臾无死以观德化之成者也。舍权宜而归经常。舍调停而归转旋。万年天子。此其彝极。岂不伟哉。
　　皇明经世文编卷四百三十五终
　　●皇明经世文编卷之四百三十六
　　华亭徐孚远闇公　宋征璧尚木　陈子龙卧子　宋存标子建选辑
　　徐凤彩圣期参阅
　　朱文懿公文集一（疏　揭）
　　朱羽贝
　　◆疏
　　请停矿税疏
　　请四川罢兵疏
　　○请停矿税疏【请停矿税】
　　奏为感恩图报、直陈救时末议、以効微忠以光　圣治事、臣叨陪辅佐、职在论思、惓惓献替之忱如有物在喉亟欲一吐久矣屡从首臣具揭、而未敢直有所陈者、缘与同召臣鲤相期、欲一觐　天颜、面抒诚悃、庶几古大臣入告出顺之义。故需之至今也。顷该臣等具奏、伏奉温纶批荅、言言可为典谟、而召自千里、都俞一堂之语、宛然喜起之风焉。臣何人而可以当此、抑不知何修而可以副此、惟有一念爱　君忧国之诚盟心吁　天、愿　皇上事事为尧舜、愿天下人人被尧舜之泽、则平生所陈说于上前、而今日欲亲见之行事者也、除夙夜斋沐恭候召对外、不敢以琐屑渎至尊、请言目前第一吃紧事、　皇上试垂听焉、今满庭诸臣所矢口争之而不得者、非矿税与、进言深宛臣以为不忍加派小民。　皇上之仁也。不得巳而取诸矿税以资国用。　皇上之权也。权可暂而不可久、仁则无物可遗、无时可息、而柰之何以权宜为经制、久而不归、令未竟之仁恩、欝而不流也、语在诸臣疏中、臣无容赘、第以一路之所耳目者陈之、　皇上以今之矿、尚采之山与。今之税、尚榷之商与。自开采不止。地无余骨。而处处包矿。则苍黎之骨髓也。自征榷不止。商无余资。而处处包税。则菜佣之资本也。　天子飨四海九州岛之富、何处非财、居父天母地之尊、何民非子、而旁搜深山穷谷之藏、下括佣人担夫之橐、臣固知　皇上之不忍也、　皇上之心、本自仁爱、特以利权付于内使、又有亡命之奸、鼓刀笔以为羽翼、椎埋之辈、张罗纲以为爪牙、金紫盈庭、戈矛载道、如狼如虎如壑如溪、不餍不休、不夺不餍、往往一兔而两剥其皮、取鱼而并竭其泽、小民稍不将顺、辄见捶楚、有司纔一调护、辄被参拏、且进奉者一、而掊克者百、利归众手而怨归　朝廷、凡有忧天下之心者、谁能甘之、臣所经过地方、父老子弟、咸遮道而愬曰、上供易、下供难、鬻产业易、鬻妻子难、迯乡土易、迯生死难、　圣天子深居九重、应不知小民疾苦如是、愿入言之以活旦夕之命、葢疾首蹙额嚣然丧其乐生之心、夫既不乐生、宁复畏死、既不畏死、宁复畏法、诚恐一夫呼之、百夫响应、一方倡之、四方云起、此时官僚多阙、府库悉空、无将无吏、无食无兵、而倐止倐行之令、又无信可恃、　皇上即发停止之诏、无及于噬脐、即捐内帑之藏、无救于远火、天下事尚忍言哉、语曰君犹舟也、民犹水也、水能载舟、亦能覆舟、　皇上幸毋以刘哱倭奴府江播州甘肃等处相继受俘。而谓治可长保也。亦幸毋以天津临清武昌承天广东辽阳苏州淮徐之变。旋即解散。而谓乱可无虞也。天下之患。固有酿之久。蓄之深。倐然而来。不及措手者。言之可惧难于听受唐玄宗方宴于凝碧之池。而渔阳之鼓鼙巳填于户。宋徽宗方游于艮岳之圃。而金人之缧绁巳及其身。此皆不移晷刻而立见倾危。岂有次第先后哉。今但见琼林大盈可以充居积、奇珍异玩、可以娱目前、而不知辇下之有羌戎、舟中之有敌国、噫、可惧巳、　皇上聪明天纵、岂不辨此、良由小人妄窥　圣意、巧为说辞、矿之计穷。则宝井海山之说进。而索之舆图之外矣。税之计穷则绝粮税契盐利库余之说进。而求之影响之间矣。听之若有据。行之若无伤。故此辈一言而即入。在廷百言而不省。传曰长国家而务财用者、必自小人矣、彼为善之、小人之使为国家、菑害并至、虽有善者、亦无如之何矣、岂为今日而发乎、臣愚伏望　皇上推不忍加派之心、征还内臣、悉罢矿税、推逮治鲁登科之心、严查一切欺罔、悉寘诸法、而又推宥张时弼之心、并释逮系诸人、悉复其官、则一俄顷间而圣心之仁、盎然被于四民沛然流于四海、名与尧舜俱永、治与唐虞比隆、而臣一念狗马之诚、亦庶几不负所学、不虗此出矣、
　　○请四川罢兵疏【四川罢兵】
　　奏为时事孔艰、用兵非计、恳乞　圣明、主持镇静、以保治安事、臣等近见四川抚臣乔璧星二疏、一为恭报蔺卭巳获、叛恶未擒、并陈邻酋无端狂悖暴虐、谋为不轨之状、乞赐剿捕驱逐、以彰国法、以绝祸本事、一为邻司党逆流祸黔蜀疏报异同、谨据实直陈差官宣谕始末、并不得巳用兵之由、恳乞　圣明垂察事、今俱奉明旨下部矣、臣等见二疏、大意谓安尧臣始而匿印未献、今印献而阎宗传未擒、欲用兵剿捕、而以贵州按臣冯奕垣参疏为非黾勉同心者、此固封疆之臣、欲申天威詟远夷、其意诚忠其气诚锐、而臣等窃以为未可也、臣闻隹兵不祥之器、兵之所处、荆棘生焉、自古讳言之、至于驭夷。所贵荡佚简易。苏轼曰、夷狄不可以中国之治治也。求其大治。必至于大乱。此非书生常谈。万世用兵驭夷之道。实无以易此。况今天下何如哉。顷边饷告急、户部求借太仆寺马价明旨初许三十万、该寺与兵部连章极口告乏姑令括老库、及东西二库十五万与之、此区区十五万者。而其苦难巳如此矣。加以处处水灾、处处空竭即欲用兵　皇上试问川贵能自饷乎。抑将取之太仓乎。将再取之太仆乎。将令别省协济乎武臣好事喜功、瞋目语难、乃其常态、如侯国弼张神武辈、利在自封、计划未必可从、才勇未必可用也、即一二兵道不过儒臣文吏、临敌当几或非其所长也、则又谁与领此者乎、观此知安奢之事亦尚可收拾后来纷纷无乃边臣挑激也臣等窃见安氏功不可冺。而罪尚可贳印巳献矣。崇明巳管事矣。兵巳撤。路巳通矣。即与崇明怨恨未消。雠杀未免此皆可以勿问。大都今天下事势、如人患虗症秪宜将息、昔贾谊诮绛灌诸臣曰、毋动为大耳、其言欲系单于之颈、笞中行说之背岂不快心、然文帝不用、而用绛灌、谕单于非南粤忍匈奴谩书之辱谕南粤以共弃细过、偕之大道、诚有味乎毋动之指也后来光武闭玉关谢西域、宋称仁宗兵以不试为威、其指皆本于所谓以无事治天下者、况国家当多事之后、今年征倭、明年征播、生灵陷于锋镝、帑藏竭于转输、方且日寻干戈惟敌是求、孔子所谓季孙之忧、不在颛臾、而在萧墙之内者、此势所必至、莫谓臣等今日不言也、若必欲挑之激之、使无所容、至于不可赦乃曰吾固知其必然、惜用兵不早、惟幸其言之验、此则非忠于为国者、诸臣必不尔、亦非臣等之所知也
　　◆揭
　　再请停选内使揭
　　请易江西税使潘相揭
　　论辽东税监高淮揭
　　合陈遣使琉球并令宣谕照例领封揭
　　回奏圣谕封贵妃才人揭
　　谢赐皇明典礼揭
　　备陈边饷揭
　　○再请停选内使揭
　　题为再乞　圣明停收内使以重　诏旨以杜幸进事、近该净身男子曹进忠等、奏为愿効犬马比例乞恩、俯赐收录均沾　圣典事等、因奉　圣旨、着选收二千名、礼部知道、钦此、随该臣等查照万历十四年题准事例上请、仰祈　皇上收回成命、仍　敕臣等查照严行驱逐等因、奉　圣旨、内庭缺人应役、选收巳有旨了、以后再不许自行陈乞、钦此、臣等祗奉纶命、即宜仰承、何敢再渎　天听、但查万历元等年、三次收选、巳近万人、兼之隆庆以前、选入者尚多、恐内庭供事。不至缺乏之甚。即如长安等门及九门等处。故事可考往时看守不过十余人今溢于旧额四五倍矣由此推之。内府各监局可知。皆由人多壅滞。以致各差增添若此。若复选收将来人数更倍于今将安所置之且此辈一蒙收录。即逐逐有富贵之念。不惟衣帽口粮。坐耗公帑。所言亢直若此而营私请托。以挠职守者。且无处无之、是内庭未得其用。而国家先受其蠹也。况先经本部题奉　明旨、不许私自奏扰。　诏墨未干。而辄敢抗违。不一惩治。何以示信于天下乎。虽　圣心虑远。特示以后不许自行陈乞。窃恐将来玩视。复如今日。关系国体。良非浅鲜。此臣等所以不得不为申渎也。伏望　皇上思诏旨之当信、示法令之难干、将曹进忠等仍行驱逐、不许容留京师以滋纷扰或以内庭果缺应用、量于　前旨二千数内、姑准选收四分之一、以后非奉　明旨、擅自渎奏者、定将首事之人、拏送法司究问如律、仍将各该地方有司官分别参处、庶诏令不致违悖、而宫禁或可肃清矣、
　　○请易江西税使潘相揭【请易税使】
　　窃惟江西税监潘相初到任时、稍似安静、不知今年何故遽尔改节、致令一省军民、及宗室生儒、几酿大变、身犯众怒、不知自省、而更为酷烈、欲以威服之、如水益深、如火益热、则江西贫瘠之民、不能无反侧之虑矣、相之诸舛、姑未备论、只主张开广信封山一事、真为失计、奸民往往建议开山不知开山实无所得此山无甚大木。即有一二亦杂木耳。万山深处悬崖难出。若使可采。彼界在江西福建浙江之间。人烟甚众当争相贩鬻久矣岂得留到于今宣德正统间、叶宗留邓茂七等贼巢穴于此。僣王聚党。杀官害民。大费征讨。历十余年而仅得招安。未尝以战胜也。是以奉有严旨封禁。妄开者重治。今若再开。则三省之患。不知所终。利未得于分毫。而害有过于丘山。甚可虑也。潘相身自往勘。履危蹈险。亦明知其不可开。而为参随奏民等所挟。不敢转闻。知其不可为而复为之。其愚可知矣。相又奏税监勘合马牌、不许驿传有司挂号、此又擅改祖宗成法、大不可之事、国家政务。无一不相制相辖。辩折允当虽　御前驾帖。亦赴科挂号。岂独相之差遣不许各衙门预闻何奸不可为。而何乱不可生。所宜亟行禁止者也。相又请添解送磁器船只、每府各造一只、每只当费万金、江西十三府当费十三万夫磁器岁解未闻缺供。何独今日而议造船。不赀之费。又将何出。不惟不可。抑亦不必。即使用船一只。所载亦巳无算。何用此多船为也。　皇上圣明可以洞烛其故矣、至于泰和石膏。其利益微。而其害益大。江西习俗。尤重风水。此山乃一省龙脉所系。岂忍伤之。彼中士民。必不相安。以上四事、臣等深为地方危、深为　朝廷危亦深为潘相危也宣德间叶邓之乱。起于广信封山。正德间宸濠之乱。起于南昌省城。当时缙绅士民。亦靡然从之为乱。今相既撄宗室之怒。又开贼巢之衅。丛怨太多。酿祸不小。窃恐湖广覆辙。又在兹矣。臣等访得潘相乃一愚鲁之人、初到任时、亦知虗心、与各官和衷行事、时日渐久、匪人日多、唆哄播弄、以至此极、迩来司道等官、畏其横噬、槩不相接而廵抚夏良心、杜门不出、一意请告、远近地方、益以汹汹、既无文武官员协恭行事、实恐旦晚之间、又以变闻、再惊　圣心、再伤国体伏望　皇上干刚独断、取回潘相、而以其所领诸务、交付附近税监、使之兼管、庶几　圣虑康宁、而臣等亦得少宽危悚也、
　　○论辽东税监高淮揭【辽东税监】
　　窃惟辽东为　神京左臂、三面濒夷一面阻海、最要害、亦最孤悬、故辽东危则山海危、山海危则畿辅危、且种惟一黍、岁止一熟、而雨旸不若、处处皆荒、倭虏并防、时时不撤亦有先见识者谓天下有难。必自辽始。非过计也。及今加意拊循、犹恐变生不测、而顷间道路传言、皆云税使高淮在彼行事甚不安静、臣等不暇详言、止据近日一二事、谓春间当雪深丈余人烟几断之时、带领家丁数百人自前屯起辽阳镇江金复海葢一带大小城堡、无不迂回徧历、但有百金上下之家。尽行搜括。得银不下十数万、闾阎一空、又闻其收集虏中降人招致四方亡命演习兵马、摆列行阵、山岳震惊、军民股栗、声言进见　万寿、面讨镇守、夫各处镇守。论镇守一卓有大臣之风自正德年间。骋威虐民。几危社稷。赖　世宗皇帝自外藩入践大位。亲见地方荼毒。毅然革除。天下始得安枕而卧。即今承平七八十年。皆　世宗皇帝神谟睿断之所贻也。载在令甲。垂戒万世。淮何人而敢奸之。臣等知　皇上动法　世宗。必不轻许而淮欲阴夺兵柄何所不为万一稍有得志。必致满朝争执。上烦　圣虑处分、又作一番扰乱矣、臣等叨居密勿、有闻即当入告、安有如许大事、可以默默不言、即淮之力能加刃于臣腹、所不避也、夫坚氷之势、戒于履霜、豮豕之牙。禁于未发、与其汗之涣而复反、曷若孽之萌而潜消、非独计安孤镇、亦以保全高淮也伏望　皇上深惟远虑、默定渊衷、亟遣代归勿令肆虐、则警一淮而诸道之使皆警、安一辽而天下之民举安所补非小小矣、
　　○合陈遣使琉球并令宣谕照例领封揭【宣谕琉球】
　　琉球册封一事、前日臣等据所见闻直摅胸臆、而未暇想及时事之宜也、因奉　谕旨静夜三思有踧踖不宁者、敢再一言以备采择、引前论深合事宜按先臣尚书郑晓吾学编所云。陪臣请　命于京师。王人致　命于海上。乃至当之论。断在可行。但以今日言之、照旧遣官、久奉　明旨、差去文臣、业抵闽境、使舟亦将具备使臣又请必行、彼国来迎、亦复两次势难中止　圣虑高明、非臣等所及佥谓迟久不决、益致担阁、此番宜恭奉明谕、照前遣行使彼国君臣、知感特恩、益加忻戴、即令差去使臣宣　谕、以后朝使往来。彼此俱免烦扰着为定制。嗣有乞封。许陪臣于福建领封照北虏安南事例而行如此。比例亦当则　朝命不致轻亵。而中国怀柔之体常尊。封典刊有定仪而彼国供亿之烦亦省。臣等一得之愚、自知无当、敢再布闻、谨将北虏安南请封事畧、并呈　圣览、可见　圣朝之封外夷。在境受命。原系典故用待琉球非为简也
　　○回奏圣谕封贵妃才人揭【贵妃册封】
　　今日该文书官刘用、赍出礼部一本、为钦奉　圣谕事、口传　圣旨册封皇贵妃日期迫近、钱粮尚未造办、何以成礼、且查览　皇明典礼书、故事当考内皇太子正妻皆封妃、次皆称才人、如何部拟不合、着另择吉期、再议封号具奏、先生每出旨来钦此、臣等闻之不胜欣服仰惟　皇上具聪明睿知之资。为礼乐纲常之主不惟祖述宪章。尽伦尽制。而且徧观博采。至精至详。天纵　圣人、真非臣下所能及也、除遵奉拟　旨外、惟是　皇明典礼一书阁中无存。恐礼部未必有之。部中何以乃无此书当令其构觅一部。藏之部中。以备查考。庶嗣后议礼有所凭据而不差也。
　　○谢赐　皇明典礼揭【皇明典礼】
　　今日伏蒙　皇上遣文书官金忠、捧出　御批、臣等揭帖览卿等奏朕知道了、御览过　皇明典礼书一本、卿等存贮阁中、又一本降与礼部、用备议礼稽考成法、谕卿等知、钦此、窃惟　皇上稽古考今、贯串诸书、动协典礼、又念臣等寡陋无闻、将　御览　皇明典礼一书。特赐臣等存贮阁中。故事当考兼降与礼部各一本。用为稽考成法之资。臣等捧阅再三、旷若发蒙、叩首祗领、分降礼部、臣等不胜感戴　天恩之至
　　○备陈边饷揭【边饷】
　　臣等接得户部尚书赵世卿揭帖、备陈财用出入之数、与课额亏损之由条分缕析、至为明白、臣等平日虽知府库空虗。尚不知其穷迫之状。一至于此。读未及终。巳心寒股栗。凛然若不可一朝居者。其中关系最大最紧、又最难处、无如边饷、此三军之命、难缓湏臾、而旧岁所欠、巳百二十余万、岁甚一岁将何以支细稽饷额。在隆庆初年至二百余万。渐次加增。至于今日。尔时巳凡四百万今又何如遂几四百万。而各边一有事端。又辄求增兵增饷。不知隆庆以前。虏未欵贡。塞下多事。饷何以少。今日安宁。饷何以多。有饷有兵。及至有事。何以又不足用。若不严行稽核。将来流弊。莫知纪极。而边事愈坏矣。至于宫中买办。岁二十万。以十岁计之。则二百万其它一切庆赏礼仪等项故事当考故事取之该监者今皆责之该部无名之供。无例之取。无额设之钱粮。苟非鬼运神输。从何措办。而自矿税设立以来。各处正供多被侵削。盐课壅滞。关征减少。曾未十年。其所亏损巳四百六十万。出者日赢。入者日诎即使管仲刘晏。主计持筹。亦莫知其策之所出矣。人臣事主。凡有可为。皆当竭心力以图报。惟此财用一事。则心力虽竭。亦无所施。自非　皇上加意留心振刷节省。与天下更始。则惟有坐观其弊而巳。今计臣穷苦、称病杜门、为日巳久、诚宜下　明旨、督其速出、与九卿科道、悉心计议、严责边臣、将兵饷稽查、痛革年来虗冐克剥之弊、其买办　上供钱粮、一槩停止、即税使未能尽罢亦当权其利害最重、如辽东云南有事之处、先行撤回、则天下事、尚不至于大坏极弊、而不可收拾乎、抑臣等犹有请焉、唐宪宗尝发内库钱百五万缗以赐魏博、而谓宰相李绛曰、朕所以恶衣菲食、蓄聚货财正为欲平定四方、不然徒贮之府库何为、葢英断之君、识度卓越如此、史臣书其事以为美谈、今虏情叵测边饷急在目前、滇事未平、军需不容少缓、各处钱粮、搜括无余、冉借巳尽、惟愿　皇上慨然　发内帑所积、以解枵腹之危、救燃眉之患、使万口同声欢传圣德、即唐宗不敢望焉、此尤臣等与天下臣民之大幸也、
　　皇明经世文编卷四百三十六终
　　●皇明经世文编卷之四百三十七
　　华亭宋征璧尚木　陈子龙卧子　徐孚远闇公　宋存标子建选辑
　　何如召祖燕参挍
　　余文恪淡然轩集（疏　序　记）
　　余继登
　　◆疏
　　修史疏
　　止矿税疏
  </div>
  <div class="pagination">
   <a href="皇明经世文编_page150.html">
    上一页
   </a>
   <span>
    ...
   </span>
   <a href="皇明经世文编_page146.html">
    146
   </a>
   <a href="皇明经世文编_page147.html">
    147
   </a>
   <a href="皇明经世文编_page148.html">
    148
   </a>
   <a href="皇明经世文编_page149.html">
    149
   </a>
   <a href="皇明经世文编_page150.html">
    150
   </a>
   <span class="current-page">
    151
   </span>
   <a href="皇明经世文编_page152.html">
    152
   </a>
   <a href="皇明经世文编_page153.html">
    153
   </a>
   <a href="皇明经世文编_page154.html">
    154
   </a>
   <a href="皇明经世文编_page155.html">
    155
   </a>
   <a href="皇明经世文编_page156.html">
    156
   </a>
   <span>
    ...
   </span>
   <a href="皇明经世文编_page152.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
