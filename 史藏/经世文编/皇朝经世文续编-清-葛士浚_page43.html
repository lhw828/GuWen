<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 43 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 43 页/共 103 页
  </h1>
  <div class="content">
   务本论条法篇第十四　　　
徐鼒
鼒曰继之以抑奇巧何夫厌故而喜新者人情也而好贵而恶贱者亦人情也洋布之易朽败羽毛大呢之易蠹蚀不逮吾中国布帛之坚久也而人争衣之者厌故而喜新也黑色之耐污涴不似朱绿之易败也而人少衣之好贵而恶贱也今欲禁苏杭之花绣夷舶之洋货其势既不可行且行之而人人以为奇巧难得之物或什伯其价以求售是禁之而适以张之也法在因民好恶之情而抑之庶民以下至人役者得衣洋布羽毛大呢之属生监以上则罪之匹妇以下至为人役者得衣洋货花绣及一切艳冶之色命妇以上则罪其夫夫人之衣奇巧者欲自炫也今不足自炫其豪而反以自炫其贱非特士大夫羞之即倡优隶卒亦何乐以章身之具为标识之旗哉如此则苏杭之花绣夷舶之洋货不禁而自不行而吾中国布帛之物贵矣蚕桑之利兴矣无骤更法令之苦而有潜移风俗之权则条其法者之微意也
　　杵臼经并序　　　
翁广平
易曰断木为杵掘地为臼臼杵之利万民以济后之人易之以石仍以木为杵以手舂我乡烧土为臼以为杵以足舂夫杵臼所以成米也成米不独杵臼也而曰杵臼者犹之陆鲁望之序田器而曰耒耜也因仿其意作杵臼经凡贮米之所曰栈栈之中有砻坊有碓坊砻以脱米甲俗名砻糠碓以杵臼去米糠也砻以木为之有大者焉有小者焉大者断九寸之木数十缚以竹而两之广八尺下者为雄砻上者为雌砻雄砻中立铁茎八寸雌砻中空尺有二寸中贯坚木木中凿一窍以铁垫窍底以当雄砻之茎傍以坚木为砻耳以木之歧者为砻枋歧处小以八尺之柚中空之上束以无底之筥以受谷枋之首缀以径寸之铁以贯耳然后执其柚而旋转之而米甲脱矣其小者杀大者三之二制与大者同大者五六人执之其力齐米不损小者一人执之力不均则米损米既脱甲而米与甲尚杂也且尚有谷也分之者有风车风车以木为之有四足前二足长五尺后二足长六尺有六寸前束板为方箱形四方从各三尺横二尺而空其前句后束板为圆形径四尺有八寸与方箱通圆之中设机如车轮屈铁为枋着于机而穿于左后足方之上有缝以楗木启闭之架无底之斗以受米下有漏斗以泻米旋其枋而风发启其楗米谷自漏斗泻而甲随风去也甲既去而米与谷未分也分之者曰筛筛以竹为之析竹编如布而疏其孔以漏米破大竹环为边广五尺横以木而悬于梁以簸荡之而米谷分矣去糠者有杵臼臼烧土而成形如实五斗而嬴曰臼杵以木为之曰臼臼有四足以六尺有六寸之屈木析为二如两股相背连以二楗相去尺有六寸斜立为前足前足之后立尺有八寸为后足股上立两柱三尺有五寸人长七尺而柱半之故三尺有五寸也上横尺有二寸以为式股之后以三尺有三寸之板平之着于柱柱与板之凹以坚木为两枢以坚木为尺有六寸之机以联之机贯于踏板之中臼夹于两股之前踏板夹于两股之中长六尺有六寸前半三尺有三寸上于臼句前之端句下垂尺有六寸是为杵杵之端裹以铁重三十有二两曰臼嘴上镇以石曰臼脑重三十斤增之一斤则损米减之一斤则不去糠也杵入于臼臼中有小板三面隔米而夹杵曰撩后半三尺有三寸与平板平舂者一足立平板一足踏于后之端以起石而舂之而糠去矣糠既去而糠与米尚杂也分之者曰簸匾簸匾之制与筛同而小三之二以两手簸荡之而糠与米分矣米之碎者曰粞仍与糠尚杂也则非风车不能分也如是而米可以食矣若夫蒸米以为冬舂者则有甑甑以木为之实一石而缩甑上于扬沸汤以热米甑中气上升而米热矣若米百石则以十石蒸之而杂其中或贮于仓或贮于囤仓围以笆帘衬以芦蓆或以篾织如蓆曰栈条而围之或稻草而围之覆以稻草与米甲百日后气上升而色变为浅绦也香则变为沉檀也味则变为甘美也如是而冬舂成矣冬舂者言冬日舂之故名冬舂也其他器用如盛米而倾于臼者曰踔恐臼米溢而阻之者曰拨米棒验仓囤之米色者曰样筒量米者曰升曰斗曰斛运米者曰笆斗曰三笆曰栲栳句孛从俗字篮所以凉米也脚袱篾织者曰囤底所以晒米也华俗作搬曰翻扒所以翻米也叉袋所以囊米也至于扫米之帚畚米之箕平米之攩看米之团匾其类不可悉数也其大者略备于斯焉
　　稽旱潦议　　　
冯桂芬
曷言乎绘图以稽旱潦也州县一遇水旱吏胥即有注荒费之目有费即荒无费即熟官即临乡亲勘四顾茫然发纵指示一听诸吏虽勘如不勘也前议绘图之法所谓石柱即今水则碑之制吴江垂虹亭有水则碑二并不布各乡又无比较之率则其用仅与石步等有此何益惟行四隅立柱之法验石柱披地图今日不雨则若干图将旱明日又不雨则又若干图将旱水加一寸则若干图将淹水又加一寸则又若干图将淹坐广厦细旃之上固已了然于胸中舟舆既出勘一水而百水可知勘一乡而四乡可知脱有不合则必高地隔越港汊不通不难随时修浚尚何前弊之有
　　劝树桑议　　　
冯桂芬
西北稻田之利前议详矣顾治田宜先治水重大不易行更有至简至易之事则蚕桑是西北诸省千百里弥望平楚莫不宜桑一切弃之其可惜有倍甚于田者曩侍先恭人京邸后圃有桑数株岁饲蚕数簇缫丝与南中无二盖西北地脉深厚外燥而内润故梨桃蔬之属转胜于南桑性亦如之知西北之弃地多矣天下事本难于创始蚩蚩者尤甚十年树木利在日后而费在目前吾吴西郊山地亩值钱数百桑园亩值钱三十千然不能化山地尽为桑园者亦以人情狃于近利劙地栽桑必三五年无利有费之故东南犹尔况西北乎劝种之法宜官为倡导令编检部曹中嘉湖人挈家至城外发帑买地种桑募其乡善饲蚕者为之师雇本地人受其法五年之后招土着承买归其帑永为世业民闲有能仿行者呈明给照永不许王公府八旗争夺并永不加赋使安其业十年之后桑阴满邦畿矣近京不甚寒之省皆仿此夫经传所言蚕桑之利未尝及吴越郭子章蚕论云七月爰求柔桑则豳可蚕将仲子无折我树桑则郑可蚕氓桑之未落其叶沃若则卫可蚕十亩桑者闲闲兮则晋可蚕皇矣其其柘桑柔菀彼柔桑则周可蚕兖州厥贡漆丝厥篚织文桑土既蚕青州厥篚丝徐州厥篚元纤缟扬州厥篚织贝则齐鲁可蚕荆州厥篚元纁玑组豫州厥贡漆枲絺紵厥篚纤纩则楚可蚕孟子树墙下以桑则齐梁可蚕蚕丛都蜀教民蚕桑则蜀可蚕不知何时利独归于吴越视宜稻七州之仅存荆扬殆又甚焉作而致之其有待于大贤乎又宋秦观蚕书云戎治唐史载于阗蚕蛾飞尽治茧可为丝如得其法所全生命不胜计是亦当留意访求者
　　论治旱易言　　　
李东沅
天灾流行何国蔑有然事后而始图补救何如事前而预切绸缪况事关　国计民生当轴者尤宜先务之急乎今西北各省叠遘旱荒东南复多水患若不专心农政设偏灾偶至何以御之今陈末议三条请备详择一曰开沟洫次曰用水粪次曰补种树分言之则各有所宜并务之则备收其益其开沟洫若何昔禹平水土尽力沟洫稷因得施稼穑之功三代因之即遇天灾未闻赤地千里者皆沟洫之力居多迨秦废井田开阡陌沟洫之制荡然无存其后水旱始有连及数郡者自汉以来循吏辈出代不乏人深知井田古法断不能复惟有详察水道浚源导流疏渠设闸专事蓄泄俾资灌溉遇有旱涝不忧荒歉此郑白等渠之所以利赖无穷也雍正时怡贤亲王与众大臣等大开畿辅水田渐欲推行于直隶与西北各省惜功未竟耳然畿辅水田至今民犹赖之可见水利之兴无地不宜若各省大吏能于有水之地尽开水道而于无水之田复讲求沟洫遗法令民于每年农隙之时疏通水道深浚沟洫则大水可免淹没之虞亢旱可无干熯之患其事甚易其功甚多此不待智者而后知之至如平旷之区可仿泰西风车之法以代人力之劳遇旱则掘深井以风力汲水灌溉田畴遇潦则开水道以风力戽水导注江海工程既省昼夜弗辍尚何偏灾之足患乎其用水粪又若何查此法盛于东洋余闻之东瀛游客曰东洋种麦独有妙诀其农人暇时均于村庄预备粪池修砌坚固不使稍有渗漏所有人畜粪溺一切垢秽之水倾注其中以备粪田之用其田陇广狭皆同一式开沟深约寸许及期种麦农夫播种已毕将水粪运往田间用长柄巨杓挨次浇灌陇沟俾得停蓄潜滋土脉此后天纵不雨麦亦萌芽迨麦苗出至二三寸高如前浇灌一次吐秀时复浇一次结实时更浇一次由是农乃登麦东洋麦田所以无患天旱者大率恃此至于分秧种稻必赖甘霖与中华无异惟田家互积水粪利益多端凡疠疾之兴由秽气中人所致果能将污物尽投郊外则城市中俱得清气调摄以时疫症何由而作此有益于居民者也盛暑之时污水不蓄于街衢自不至臭秽载途行人触鼻而痧疹可免此又有益于行人者也且凶年饥岁仓庾空虚生民乏食若用水粪多种宿麦麰麦以备不虞即使亢旱频年或不至民无粒食此东洋所以有不惧三年旱之说也今西北各省宜于种麦无如屡逢亢旱民无盖藏亟须思患预防筹之于早则水粪之法非当采用者乎其种树之法又若何西人谓成顷之田四围须多种树盖树之发荣自下而上其所以发荣者资乎土脉而土脉之所以能培养树木者以其有水气耳树根入土不啻用竹管插地上施巧力可使水由本达末暗长潜滋其地势平衍去水较远之田既无时雨沾濡复乏桔槔灌溉惟有树以吸水则枝叶固茂且阴森之气又浸淫而生水自上而下归于地中土脉愈润上下呼吸长养不穷虽值旱干犹不至于速槁倘忽然得雨将前此未尽之水气合后来之雨泽接续滋荣尤为神速若无树之田水口较遥不能平地引入即时雨偶降而水性就下苗根入土不过数寸之多水已入地尺余吸引无资涸可立待故古者井田之法必于两旁种桑一以养春蚕一以卫五谷也乃后人习而不察罔知种树徒事西畴反不若西人之即物以穷理矣在上者果能广为劝谕令民于畎亩之旁有树者增益之无树者补种之将雨泽虽或愆期不可恃而仍若可恃耳夫种树之义似乎创自西人实仍师乎古制亦何乐而弗为哉故曰与其遇患而始图补救何如未事而预切绸缪谨献刍言未始非千虑一得之助也
　　广种桑棉兼教纺织情形疏道光二十年　　　
贺长龄
窃本年春间臣奏试种桑棉事宜钦奉　朱批实力劝导不可中辍勉之钦此臣惟桑棉为衣被之大利而黔省向不多种者一则土棉之种不佳但能织成粗布惟安顺兴义黎平三府及贵阳府属之定番州闲或有之若细白布则皆贩自他省路远价昂故民闲谋衣艰于谋食一则种植未能如法以致木棉或花而不实桑条虽长而不茂辄谓土地不宜因而畏难中阻臣自抚黔以来目击贫民蓝缕情形常以此为地方一大缺陷惟粮储道任树森在黔年久熟悉风土人情又肯讲求农桑之事因委该道专心督办方种桑之始黔省皆系插条而蟠根不坚枝叶未能畅茂该道因于省城附近之处治地两区令以椹子试种颇觉根固枝繁易于长发计十七年至今共成活三万余株贵阳府亦于署后隙地栽活二万余株均陆续令民移种于宅畔山边以普其利此外于石阡思南等府各种活二万株一万株不等惟绥阳县自四川移来桑秧六万余株均经栽植成活办理尤善今将种法通饬各属需以岁月桑多蚕事可兴矣该道又以土棉之种不佳因于楚豫两省购回棉子散给各属择其地之相宜者教民栽种并于附郭地方雇人种植数亩教以按候锄治之法数年以来开花结实与楚豫等省无异可破向来土地不宜之说若他处实有未宜者仍令自种土棉以尽地利并据贵阳安顺遵义等府及各厅州县具报棉花收成虽多寡不齐而所收之种既有留遗即可渐次推广矣该道又督饬贵阳府贵筑县于省城南门外设局雇匠教民纺织并令及幼堂之幼童一体学习俾将来餬口有资其尚节堂之嫠妇则另延女师教之该道又不时亲往稽查现在织成之布较之贩自客商者价贱而易售小民趋利若骛省城纺绩者已不下数百家各属亦闻风兴起而惟思南府及所属安化婺川两县劝办最为踊跃可见地方无不可兴之利但须实力行之耳臣惟有督同两司暨该道任树森谆饬各属悉心经理务使民鲜游惰利溥蚕桑以仰副　圣主念边氓　训饬殷肫之至意
　　劝民蚕桑诗说序　　　
管同
古之时男耕而女织天下有不耕之男而天下无不织之女咏于诗着于礼见于左氏国语敬姜之论至于今可考而知也织则必蚕其蚕也自王后诸侯夫人皆有亲蚕之事蚕则必桑其桑也则凡五亩之宅无不树之而宅不毛者有里布盖古者男自农夫而外贵则为天子诸侯大夫列士贱则为百工商贾与庶人之在官者彼皆有事而不能耕而妇女则虽后妃之尊不与外事舍蚕织固无所为而况于民间之卑贱乎圣王在上所以裕民衣食者教之以自力杜之以外求率之以躬行严之以法制绝其饥寒而杜其淫惰世之所以家给人足而风俗贞者由此其致也自战国以后井田堕坏而树桑之制随之不桑则不蚕不蚕则不织由是机杼别为一工而妇织移于男子士庶之家布帛必购于市肆而富贵者披绮罗曳绵绣亦无一取诸宫中也夫如是民安得而不穷俗安得而不敝哉而论者不深维其本末或曰蚕桑宜东南不宜西北是大不然禹贡言青州桑土既蚕太史公曰齐鲁千亩桑其人与千户侯等是以齐织冰纨号为冠带衣履天下今则青齐惟产茧布其一切纨绮之属皆由吴越而来而丝缕不能自办也若是者可谓地利之有殊与可谓东南宜而西北否与亦民之勤惰不同而世之居官者未尝明以导之也襄阳太守周公劝民事蚕桑着为诗说其考据经史以为九州之地无不宜蚕桑示之以种植之方告之以饲养之法治襄数年而民以殷富如公者可谓今之循吏也已窃尝论之古之时上为民谋而后世听民之自谋夫为谋则不得不去逸而就劳自谋则往往舍勤而趋惰贫富之不同实由于此抑又有说焉古者农桑并重桑则公之诗说备矣以农言之有蓄水之利有播种之宜有用器粪田耕耨之理今东南之民颇知事此而西北则布种于田视雨阳以为丰歉而已此财赋所以有偏而饥馑所以常告者也使西北之为官者皆如公辈用其所以劝蚕桑者而更劝农田则江淮大河以北田与吴越同矣不尤为生民之至幸也哉
　　种桑议　　　
刘汝璆
农桑之利非纸上空谈但须经理得人则法不虚立乾隆中督抚檄民种树多收其利其事难以枚举姑就近事论之杭州屠琴坞太守始为仪征县令举行农桑至今民习其业又干隆初嘉兴徐君阶平官贵州正安州吏目悯其地瘠民贫无以谋生偶见橡树中野蚕成茧自以携来织具织成绸疋令民制织具而令其妻教之其地遂成市集大获其利至今所谓川绸者皆从贵州而来土人名曰徐婆绸阶平没后葬贵州民思其德为庙祀之其孙准由翰林官御史出为广西盐道别子分居长沙贵州二省论者谓循吏之报道光中贺尚书总督滇黔奏请从祀名宦夫以一命之吏犹能兴大利于数百年况有监司守令之责者乎今金衢严三府地脉膏沃可种桑树购种亦易查分水建德浦江东阳江山武义桐庐遂安等处均有桑种凡桑枝插地即活详见张杨园先生补农书内而所费无多岁收其利其效可立见者地方叠遭蹂躏民物凋残必须官为之种大拨钜款三府设局又须访求公正绅士协同办理再募嘉湖之人教以机织数年之后便成富庶矣盖蚕桑绝无所费养蚕之法亦极容易两月之内事半功倍获利甚溥盖民生衣食之源无有急于此者矣现在湖北荆州等处均能养蚕出丝皆乱后浙人至彼倡始所产颇多洋人往岁曾至其地采买亦向来之所无也
　　试办蚕桑渐着成效疏　　　
涂宗瀛
窃维天下大利首在农桑豫省处四方之中地土沃厚树艺五谷之外尽可栽植桑株藉兴织事乃豫中仅有土桑野蛹远逊湖桑家茧南阳等处亦闲出绸绫究非通省普行之利臣甚惜之值大祲之后年谷虽渐顺成生计仍属萧索臣曾于上年通饬所属劝办蚕桑适署藩司本任臬司豫山自东省携来自刊蚕桑辑要一册颇为精备当经檄饬在省司道并委候补道魏纶先会同设立蚕桑总局由豫山魏纶先首先倡捐银款派员前往浙省采买湖桑二十三万余株蚕种三百六十余张雇工匠二十四名并各种器具多副又购买本产土桑三万余株一并饬发各属散给民间认真劝办复在省城附近置地辟围将发賸湖土各桑悉数试种以为倡导现皆活茁又于本省外省分募善织绸绫缎机匠在省城添设机房招致聪慧幼孩暨外县土民来省预馆学习不敷经费劝由现任道府厅州县量力资助不动司库正款迄今将及一载办理已有端倪各州县奉行尚能实力讲求内如永城县知县陈梦莲署荥泽县知县华蔡于去岁夏闲收买桑椹种出子桑各数十万株办理更属认真代理祥符县事试用知州饶拜扬当创办之始即捐银一千两助买桑条蚕种且劝谕乡民领种湖桑至四万六千余株其勤恳爱民为通省之冠据现任藩司成孚会同各司道详请具奏前来臣查教民耕织本属良图据现在踊跃情形似可遵循久远大学士臣左宗棠前在甘境办理既着成效则豫境亦可类推倘能日益兴作俾小民咸知趋就相率成风洵为中土非常之美利用敢缕渎上达　宸聪以副　圣主敦俗教民之至意

皇朝经世文续编卷三十六
　户政十三农政下
　　重修懋功屯利民渠记　　　
强望泰或记为张琛作
曩读永寿县志知城在山巅居民悉以弗能凿井为苦宋嘉佑中吕公大防为令于城北八里分水岭凿山为渠引水入城百姓德之名渠曰吕公泉曰惠民厥后金太和元至大间主簿邢珣邑人甚器之先后疏浚其利至今不息余心识之惜未亲往其地以为憾道光己丑春三月余由成都水利同知奉宪檄量移懋功入其境见重山复岭无半里平坦可劙水田心已忧吾民之食比至署见城距山腰窃以为与永寿县无以异即询民取水远近民曰地高难掘虽百仞不及泉城内外千余家率下山汲水人荷马驮惫也甚矣余闻之又复忧吾民之饮即欲师吕公故智以甫抵任公务蝟集未遑也踰岁庚寅春三月以清厘之暇讼简民和乃聚农商谋之曰父老苦远汲久矣愚履勘城南三十余里山之阴有泉一泓水势滃然前人引之以供汲今虽渠坏沟淤盍众疏之以继前轨众曰奈山势纡折民力瘠苦何余曰闻堪舆家言凡龙转处必有泉此纾折者即龙转也若令决渠必渗清液况明明源头活水是乌可舍其易而难是图爰首捐银二十五两懋功屯务郑捐银十两益以农商所醵银四十两付公正着闻之约民董其事而教之曰尔尚仍旧贯顺其旁而流通之其或壁断绝则架木槽以联属之使之阳达城内暨城外新街场俾各砌两池以时蓄泄上池便人汲下池便畜饮始于三月二十日至五月竣事则见数十年苦无涓滴者今则挹注城郭矣诸父老请为记以勒贞俾后之人悉颠末余曰否否昔吕公永寿县渠以瓦筒联属八九里上覆以土俾水潜行入城内当日之费钜故后日之流长今日论重修比之吕公则不可比之邢公或庶几然亦如蹄涔于河海奚必记若夫扩而大之使如吕公之再三疏浚则不能不望后之守此土与生此乡之贤者此又不可无说以豫属之是则余乐为记之之意也夫
　　葭州宜凿井记　　　
张琛
葭州古银州故城在永乐川宋元丰九年西夏破银州据之河东转运使孙览顿兵吐浑河为进讨计于是另筑葭芦寨即今城也固一时权宜计耳岂意迄今数百年无所更改哉夫建城邑必曰可守而可守之道首在便民民不便将何以聚民不聚将何以守王城省会之地必有岳名山为左右辅翼非直拔其巅也其城必择环山平原之地于是舟车可通财货辐辏推之州县何独不然今葭之左有大会坪右有南河底皆宽敝而平衍而不建城邑于兹者盖当日西夏兵逼惟恐不得其险耳择其险莫若今之地故以为城然险则险矣城中乏水绝地也今自城中盘旋而下山之麓或十里或五里磊砢屈曲人不能并行少失足则堕有力之夫不能负五十筋而上下汲水必于黄河于葭河斗大之筒日不能十往返担水价至一二十文或贵至三十文故有青青子矜者力不能买水则自担水民非水不生其不便民也已若是岂不寒心孙览筑寨以后因其地改名晋甯军厥后金人娄宿载菱草湮支流城中人马皆渴死守将徐岳言孙昂被虏城破迨明流贼起亦以绝水破地往古之事岂非炯戒今欲移城就水力所不能然凿井岂遂无泉穿井可以固守今葭州高据顶四围陡峭直下百万雄兵到此束手固千古之形势也然城内或有数月之粮断无隔日之水无水则鬼国有水则雄关岂止仓卒生灵安枕无恙且为五原屏藩两陕吭喉也则官斯土者当教凿井居斯城者当自凿井今城内近二千家家用水二担价至贱二十文二千家则日需钱二十千文月六百千夫石工三人日可鉴圆径五尺者一尺深每工日给钱百文则钱三千文可凿一丈三百千可凿百丈以一月之所需钱六百千可凿二百仞五十仞之石可穿四井则居民共捐此钱不过预出一月之水值耳过后其利无穷永不需钱其事当易集也今国家承平日久断无意外之事然兵不可一日无备有所以保城池安室家全性命之道不虞之事预筹于安居承享之日岂不从容暇逸民何惮而不为哉或曰城内多盐卤不可食琛曰琛曾从戎击教匪守大成寨乏水视兵饮马溺甚甘至争殴盖人之饿可耐数日渴则不能过一日者溺尚可饮盐卤水乎且居民用水之处多盐卤所不择也食水少平居仍可取之于黄于葭也所省钱多矣或又曰石高数十丈欲其得泉不亦难乎琛曰惟在人力之坚与不坚耳泉之深浅所不计也宋种士衡判鄜州筑城以防西夏城即今之清县也无水筑井筑至九仞大石横议者皆以为难种曰不然岂有有石而无水者乎令能筑一畚者予钱百于是人争筑之又多日泉涌井成故县赐名清琛自愧空乏官钱不敢私用请于上非例所允行故劝民出资耳其视种公旧迹而行之地不爱宝必有以副众人之志也琛忝为邑长所见及此故以商诸士民
　　金衢严三府疏浚堰坝陂塘并设立筒车记　　　
刘汝璆
治民之道农事为先而治民于大乱之后尤以养民为急官不能养民要在使民自养而民之所以能自养者尤必须督之以官经界沟渠之互争耔种牛力之不给必得官为经理而后讼端息资本充使地有余利民有余力倘以地瘠民贫事难创举束手乏策则　国家设官为民之谓何故今日孜孜所以为农民计者诚以兴修水利为当务之急甯歙之水从天目建瓴而下直注徽河金衢严三府以为经流沿江陂塘往时亦皆修筑自经兵燹人民散亡遂多圯废水利既不兴修则水旱不知所备而农事益荒设遇歉岁其将何以为计汝璆任金衢严道时曾历三府目见所在陂堰尚未全坏及今补修较易为力如金华永康之长沟六十里毗连处州自明壅塞至今未能开浚十乡荒芜之田地竟不能垦辟汝璆乃倡捐廉银二百两绅民踊跃争开不一月而工成又衢州西安之桃枝堰源自福建来荫注田地不少堰口上有深沟为馒头山梗阻山边有潭深不可测沟道既为山所阻乃从潭边以石叠成沟引水绕沟而过山足悬岩垒石无根压重自坍屡修屡圯明初有王君者本西安典史督修此堰三年未成愤极投潭以殉马亦跃水死马鞍漂流里许不动即成马鞍堰乡人德之立祠以祀汝璆禀请开山计宽一丈高四十八丈长三十二丈阅六月而功竣以开山之石坚筑沟源沟与堰相辅渟蓄以备旱涝自此江西广信等处来西安开垦者不下数万人此外三府应修陂堰仍复不少如桐庐之白水湖建德南湖安高坝浦江文堰义乌灵陂金华东藕塘凡此均关紧要刻不可缓者也金衢严三府地势高旷每多旱灾江边之田有陂塘灌溉所不及者自常山以至桐庐官程六站堰坝既修更能设立筒车吸大江之水以注高阜之田尤为便利每造一车需费三十千文若以三府分任其事需费无多而收效即在目前无论智愚皆可晓然知其利害所贵贤守令实心董劝人存政举观我即所以观民也
　　捐助新安渑池水利银两业已开工试办并拟章程请示禀　　　
金福曾
窃绅等在新安查赈见水萦流长县境东西七八十里虽非巨川而自发源渑池东流入洛中闲小水之入于者凡二十有五夏秋暴雨盛涨数丈常时则涓流不绝蜿蜒如带其南北两岸沿滩地亩宽狭不等每逢山脚衔抱水流环转之处皆可开渠灌地水高地低天然形势纯是土工则用力甚易若乱石推叠挑浚较难或高岸拦阻必得穴地通渠或山脚环绕闲须沿山疏凿则施工更费旧时废渠遗迹在在皆有绅等因即会商河南府朱守偕往勘视西自铁门东至磁原有龙庙头两渠上年大旱之时该处村庄竟不被灾已有明效此外可以引水开渠者如尤彰羊镇上桃源嶡山等处尚多而总以青龙寨一渠为最大工费亦较钜绅等议定捐银二千两由府谕派本地绅董会同局友分段估工先行试办已于三月初二日开工现届春雨稀少麦田干旱如赶紧集夫开浚一月之内先有一二处工竣便可引灌麦地至沿河高岸渠水所不能及者查现有旧井不少大都缺少水车器具已由绅等嘱令绅董告知各该业佃赴局报明代为购办水车水斗等器具分别给领并由局到工匠仿做南省水车为沿河车戽之用将来并拟逐村给发如有可续添之处一并查勘估开以资车灌惟是水来源不旺虽有各小水会合入下流稍形舒畅而每开一渠究属灌地有限且恐开渠过多更或不敷灌溉倘遇水暴涨冲决渠道又易于淤塞此中蓄泄之法再当讲求办理再渑池水源更小现拟另捐银一千两如能酌开渠工或多开沿河井利之处即当逐一勘估举办但期办一分有一分之利施之目前更得以工代赈之意谨会同朱守酌议章程数则开摺呈送再者新渑渠井工程所费不多询之本地农民据称向时旱地每亩收麦二斗如得水灌两次加之粪壅可收四五斗不等每斗四十八筋每顷约多二百千文秋收尚不在内核之经费所需每开一小渠不过一二百千文至少亦可灌地二三顷竟不止十倍之利以故近日甫经开办人情即十分跃踊
　　渠工井利章程
一工费不可过省也往时开渠引水凡得沾水利之地皆须借资民力今议灾荒之后本寓以工代赈之意无论本处村庄或外来农民一体佣雇应给土方工价酌中估给固不能概从宽滥亦断不肯过事节省以示体恤
一水利不准龙断也往时每遇天旱上流有渠之处就河中筑堰将水截断专注本渠以致下流无水可灌争讼之端亦由此起今议傍渠筑堰必须中开一洞但能束水缓流而不准全行筑断以期上下流通均沾水利
一秋麦宜酌抽储备也此次工程既全不借资民力每年麦秋收获必须议定每亩酌抽数升由本村公正衿耆会同经理先尽挑渠挖废之地偿其租耔次提作逐年岁修之用有余则存充本地社仓遇有灾歉即为本村贫户备赈仍逐年报县存案备查
一开井可不论砖土也往时开井砖井或百千数十千文土井不过十千八千文今在河近岸掘土不过数丈即可得水如旧有砖井坍废尽可赴局请款验明修浚若现开之井或砖或土听民自便其费由局给发总不过十千文为率若须再添工费应令本户自行承贴庶有限制且新渑土性坚结祗须井面砌砖已可经久溉用大率通行土井至每年秋麦收粮亦应酌定抽存若干以充社仓公用岁修仍应归本户承管盖井为一家私利渠为众户公同原应分别定章也
　　致金苕人观察书　　　
谢家福
豫晋并灾大都有广狭之殊而无轻重之别前闻晋重于豫颇疑未确此次子翁往勘竟言豫甚于晋亦恐未加详察福之适齐也策马而过黄潍诸邑有酒如渑有肉如林异乎见闻之不侔洎历穷乡僻壤则垂毙余生依然待毙始知通都大邑不恃农工为生活者不足验灾区之情状子翁于旬日闲历七州县而见市面却好深恐所见者市面所未见者穷乡还望详加探察幸而无当臆揣甚妙甚妙万一鄙言适中仍请俯照前函一面尽数移赈一面详示灾状扬沪两处已为代呼将伯浙苏则将进趄欲言嗫嚅也渠井一举好极好极水利为荒政本原救旱灾于西北尤以水利为本原中之本原新之渠耶渑之井耶实大梁之甘露醴泉也人事尽于下天心应于上甘霖渥沛千里普沾我公此举人天嘉许矣惟渠利极渥施工极难修护更难豫地高燥滨河飞沙决水皆足以壅溃渠工不识此次工程修浚欤抑竟新辟束堤欤抑仅开挖坝闸有无木石何具宽深若干修护谁责井养之利尤足通渠工之穷惟北方土厚土井不深不得水深浚又易松塞一砖井可沃五亩田然非三四十千文不办执事为豫中开百世利必能斟酌万全便乞详示前函所示嵩水石淙泉渠工似宜循旧疏浚断不可自我开辟该处地势崇高下流必急恐不能有利而无害还祈细察为要抑福更有请者闲尝考究中西载籍有种树一法谓可吸引地泉上蒸润泽疏通地脉下泄积潦于水旱均有极大裨益又有渠旁种柳可培渠堤傍树开井必有泉源诸说是种树之利又与渠井相维系诚得大君子广劝栽植亦不费之惠他时乔木万章憩树林而闲话者必曰此皆戊己年间平湖金公镇江严公教我栽植者也数十年无水旱灾我豫民实利赖之召棠郇黍永永无极矣
　　覆谢君书　　　
金福曾
新渑渠井并非大工水萦数十里因势利导每开一渠长不过数里宽七八尺深五六尺名为渠实则沟也拦河筑堰无用闸坝挖挑沟内之泥以填堤上之土无用木石每渠工费数十千至数百千文不等有青龙寨渠可溉二十里之地从山脚开通引水而下计费八百千文已为第一大工岁修最关紧要议每亩提麦三升岁修之外代还挖废地租有余则积社仓禀稿章程回南面奉井口砌石以下皆土每井不过十千文少者七八千议溉一亩地者给费一千文渑池亦有渠较新安更小溉地不过三四顷费不过一二百千文现拟开之洛渠规模阔大矣自洛阳县南乡至宜阳交界之河口旧有渠形可引洛水沿南山脚至龙门四十里入伊河两岸约宽十里计可灌地十五六万亩以水地较旱地每亩约多收麦二斗每斗四十八斤可得钱二千文通计每年麦收约可多得三十万串秋收尚不在内实为莫大之利惟经费非万余串不办因会商赵崧翁熊菊翁禀请浙款专注此用并约定薛霁翁严子翁秋闲来此与梨轩共任之梨轩血性办事而才足以济其识英俊无比风尘中未易觏也曾承朗帅谆嘱秋闲同来办理洛渠此事决不敢允盖不赴山右而留办洛渠则轻重失宜既归里中而重游洛下人且以为藉此出山借他人之捐款而图自己之进步曾虽愚断不肯出此也种树一法记得经世文编中亦有此说而尊示更明切确畅惜接信已迟不及试办已将此说陈之中丞请出示劝种事在必行
　　东淀水道清理完竣疏光绪十一年　　　
李鸿章
窃查东淀为大清等河尾闾蓄泄之区关系至重前因附近乡民逐渐侵种百数十年来竟已占去大半丛芦密苇弥望无涯不特难容多水即淀中旧有河道亦因而淤垫重烦官款挑挖淀既节节壅滞上游各河遂泛滥为灾必须及时清理惟侵种之地相沿已久愚民不知例禁或辗转价买衣食所资亦未便一律禁绝经臣派委分发直隶候补道金福曾会同天津道督饬沿淀霸州文安大城静海四州县妥细斟酌勘办议定章程四条　一曰定界址凡有碍水道及现在水深数尺尚有淀形之处应留出以资蓄水永远不准栽苇垦种其中有完纳苇课水泊等粮者查明奏请豁免若稍碍水道而久被淤壅骤难收回者令于地中多开沟渠使水至仍可流贯　一曰设船淀中须藉船衩夫捞泥挖浅凡碍水之芦苇茭草随时芟刈以期日久见功应就所收租息多寡以定船数　一曰议租息凡不甚碍水道地亩有粮额者就粮核地照旧完纳无粮者从轻议租上等以每亩三分为率次则递减惟淀中涨涸无定无庸升科此后若碍水道仍应停种免租让地于水所收租息即作船经费　一曰均差徭淀地皆在水滨升科尚且不便何况差徭乃州县苛派书役需索大户则隐射邀免尽累贫民应体察分别裁减均平以昭公允曾于光绪八年正月会同府尹具奏奉　旨知道了钦此咨行钦遵在案嗣据该道金福曾会同前署天津道胡燏棻现任天津道万培因清理完竣绘造图册详请奏咨前来臣查东淀有碍水道之地已据迭次逐细履勘凡水势较深尚有淀形可验者自静海高家三分地西南边起至柳行地东北边止共长三千八百八十弓自大口子地东南边起至高家四分地西北边止共上宽一千二百四十八弓自大王家地西北边起至杨家地东南边止共中宽一千五百六弓自中亭堤起至隔口堤止共下宽二百八十四弓方圆合二十七八里即留以蓄水明立界石永远不准侵种违即严惩界内有民间无粮之地及王府地亩本无粮赋均让于水外计为水所占民粮地一百四十顷十九亩八分二厘八毫额羡租地十亩五分四厘应征正耗银两另行查明取具册结请征其无甚碍水处所业经占垦之地水小之年仍准垦种照章分别开挖沟渠并由船流通水道内除原有粮额者就粮核地外丈明文安县无粮地五百一顷五十四亩八分五厘三毫大城县无粮地十三顷霸州无粮地九顷五十三亩二分静海县无粮地三百五十五顷九亩六分文霸地处上游收成较厚每年每亩征租息银三分大城静海地势低洼收成较薄每年每亩征租息银一分五厘计文安县应征银一千五百四两六钱四分五厘六毫大城县应征银十九两五钱霸州应征银二十八两五钱九分六厘静海县应征银五百三十两三钱九分四厘四州县共丈出无粮地八百七十九顷六十七亩六分五厘三毫共议征租息银二千八十六两一钱三分五厘六毫自光绪九年起按照此数令该四州县分上下两忙征收解充船经费前议设船六十只衩夫一百二十名由该道等督饬委员经理系自八年办起暂令衩夫自备船只每船连衩夫两名日给船价工食津钱九百文每年三月开工九月停止如遇水势消涨随时变通办理所有支用款目及开工停止日期按年造册报部此项淀地租息中稔之年照常征收若值灾歉应将被水失收之地勘明段落顷亩照安州东北淀地成案分别豁减缓征其每年征收银数是否全完应于次年专案造册咨销无庸附入八项旗租之后以归简便而示区别九十十一等年租息曾饬按期开征惟九年因灾议停十年十一年亦有停缓之处应俟此次定案后即饬将各年用过筏船经费分年补造送部沿淀村庄各项无名徭役私费概行革除河工剥船等差徭亦分别酌减不准官役丝毫浮派大户隐射取巧以恤贫民除将清册图说咨送户部外所有清理东淀水道完竣缘由理合会同兼管顺天府府尹臣毕道远顺天府府尹臣沈秉成恭摺具陈
　　请　饬筹款开井疏　　　
夏同善
窃惟东南多水西北多旱地势然也补救之方自宜于西北广兴水利而开井灌田尤水利之为力易而见效速者臣曾任顺天学政伏　畿南各属土地平旷苦乏水利以资灌溉惟顺德定州间有以井灌田者询之居民以昔之官斯土者力为区画故至今犹食其利余则岁之丰凶悉听诸天不能以人力稍为挽救督臣李鸿章莅任以来屡次檄饬各府州县劝民开井而应者寥寥固州县官之奉行不力亦由民间瘠苦无力及此故也今　皇上悯念灾区兼及直隶河间府属　饬查蠲缓抚恤事宜待毙之民胥有更生之庆矣惟赈济者一时之惠也水利者可久之规也查河间一带地皆宜井挖至二三丈即可得水当此亢旱为灾鸿嗷野倘于蠲缓抚恤之外另筹款项给令开井既益以餬口之资并予以灌田之利维彼穷黎有不乐于从事者乎臣尝问诸乡农云土井易圯砖井费大惟下砖上土之井可用数年需费五六千文将来加砖其上仍与砖井无异今拟筹银四万两易制钱六万千文每井给制钱五千可开一万二千井以一井溉地十亩计之可溉地十二万亩以每亩产粮一万计之可得粮二十四万石夫以四万金得二十四万粮已逾十倍之利况井养不穷又不仅为目前计也拟请　恩旨饬下户部筹拨银四万两令李鸿章分拨被灾各州县给民开井并饬地方官实心经理遴选公正绅耆分董其事毋得假手吏胥以杜侵渔庶款不虚糜民沾实惠既补赈需之不足并使田功之可兴似于济赈利农两有裨益
　　遵　旨禁种莺粟请将查禁各员分别参撤疏附片　　　
左宗棠　刘典
窃栽种莺粟非肥沃地亩不能滋长繁茂而愚民无知贪图重利遂将宜谷腴土栽种莺粟废嘉禾而植恶卉不但流毒无穷且乱后耕垦无多民食军粮尤虞不继臣宗棠入关度陇目情形深为忧虑迭次示禁并撰刻四字韵文颁行郡邑乡村广为劝诫数年以来稍为敛戢然乡村偏僻地亩偷种者尚多其杂植豆麦间图免查拔者尤复不少光绪二年十二月准吏部咨奏严禁莺粟明定考成案内由部酌定处分奏明奉　旨允准行令钦遵办理臣等复檄饬藩臬两司严督各府厅州县禁种莺粟文檄分驰并令各防营分途查拔布政使崇保按察使史念祖复遴委妥员四出会同印官周历乡村本管道府督同厅县营汛随时轻骑赴乡搜查月凡数至遇整段地亩一律翻犁灌水其杂植豆麦间者亦且锄且拔俾无遗蘖于是已种莺粟之地花苗净绝复种豆麦糜谷顿改前观矣据平庆泾固巩秦阶兰州西甯甘凉安肃各道府按月汇报及各厅州县具报相同惟甯夏一府沃土之民狃于恶习广种莺粟视为利源地方各官一加查禁则以钱粮无从交纳为词隐相抵制驯致宜谷之区广植妖卉较金积堡未复之前殆有甚焉缘回俗忌烟鸦片久悬戒律方逆势披猖时民心犹有所忌故种莺粟者少迨甯灵克复诸逆扫除招徕耕垦渐多而莺粟之潜滋暗长翻数倍从前矣上年陕西大旱成灾臣因兼筹陕赈檄行甯夏道府令民间悉出存粮供陕采运方谓该郡本产粮之区连获中稔储峙必多取其所有金谷互易事本非难乃迭据府厅州县禀报存粮堪以备粜者为数无几揆厥由来实因种莺粟过多宜谷腴地半已化为妖卉故出粮日见其少臣等与司道熟商通饬各府厅州切实查禁先之以文告继之以履验责之以乡约督之以防营而尤为注意于甯夏一府六属之地因思愚民贪种莺粟者贪其利耳则即以利动之凡宜莺粟之地最宜草棉棉之利与烟土相若时值大旱成灾粮价异常翔贵百谷之利亦略与烟土之利相等种谷与棉可以获利且不犯禁种莺粟则犯禁必遭查拔并将所图之利而亦失之民虽蚩蚩然利害相形较然可因其明而牖之尚易为力此劝戒之微意也开办以来至今臣等与司道一心贯注遇印委各员查拔不力者随时撤任撤委或从严申饬其趋事勤奋者随予存记以示激劝庶几并力一向克尽全功此督责之微权也查得尽先题奏道甯夏府知府李宗宾在任已久于辖境广种莺粟漫无觉察迭次奉文查禁并不遵行且以积重难返为辞妄思抵饰业因另案撤任应请　旨暂行革职并案查办候补直隶州知州代理甯夏县知县胡韵兰辖境栽种莺粟最多未能切实查禁该员请补阶州直隶州知州尚未接准部覆业经撤任应请　旨饬部撤销请补之案由外察看酌量另补灵州知州孙承弼卸署平罗县事两当县知县任懋修卸署中卫县事碾伯县知县卲杜三员均查禁不力均因另案撤任现饬并案查办甯朔县知县贺升运失察县境栽种莺粟而民旗互杂地亩私种者尤多业经札饬撤任该员旋即周历四乡并随同甯夏副都统切实查拔净尽应请免其置议开缺另补现据藩臬两司会详甯夏一府阖境莺粟根株一律锄拔净绝又幸时雨沾普渠流畅注改种杂粮均极烦茂丰稔可期并据通省府厅州县及委查各员据寔结报前来臣等覆核无异疵俗丕变世宙一新但使此后地方有司时加申儆此患必可永除匪特闾阎储峙渐丰民食军粮均有攸赖而民生既厚民俗亦端长治久安之效其肇于此矣至陕西一省前经臣等会同抚臣谭钟麟出示禁查现据各府厅州县禀报已着成效应由谭钟麟具奏合并声明
再鸦片流毒最久从前议禁之初法令过峻势有难行不得已而议禁私种莺粟如其令行禁止则内地吸烟之徒日见减少庶可渐张其禁令于沿海埠头除此异患亦治源之一策也而禁莺粟较禁鸦片为易者鸦片一握兼金价重质微易于隐匿吸烟之徒闭居密室难于搜寻查办疏固无异于弛禁查办密又适开需索包庇之端未其效而苦其扰非若莺粟种于旷野为众目所共见由下种出苗开花结实以致劙果取浆需时甚久势难固匿深藏诬诈之弊难施诈索包庇之弊易见也惟地方官狃于严禁莺粟难收钱粮之说各存一得过且过之心虽严檄频催而听之藐藐亦且无如之何甘肃所产之烟名为西土与广土南土并称甯夏擅河渠之利地本上腴所产之烟较通省尤多查禁之难较通省尤甚臣等此次遵　旨办理专以切实两字为谋吏与课心之要幸有成效可稽惟因地因时张其禁令按之部章实有未能一一符合者要之施于官吏者不过撤任查办其已因案撤任者亦不过暂行革职与并案查办施之于民者不过杖责枷号缘非此亦不足以照儆戒而肃官常挽颓风而收实效也
　　查禁晋省莺粟各项请分别劝惩疏光绪十年　　　
山西巡抚张之洞
窃维栽种莺粟耗民元气各省患之晋为尤甚欲振　中国之贫弱必以此为大端臣于上年六月奏奉　谕旨严禁当经通饬各属实力奉行刊布告示开陈利害祸福行之以渐动之以诚与农民约今年不得再种即以栽种之有无定地方官之功过痛切告戒至再至三惟小民嗜利忘害狃于积习兼以从前示禁非朝令夕更旋禁旋辍即地方官吏贿庇优容以故官民习惯视为具文今欲革历年锢习非痛加拔除不可欲使通省廓清非首先攻坚不可查晋省种烟最盛之地南为交城北为代州交土代土之名闻于邻省而交城尤为之冠于是迭饬印委员弁先赴交城分查互勘穷数月之力历谿谷不避幽险其间东西壼卢地如其名素为种烟渊薮民俗较悍号称难治止复一茎不留其查代州亦如之各属民户以交城代州之多且难犹然禁断每有闻风自毁改种秋禾者各改令亦俱踊跃奉行顺流而下并令地方官各视土宜教之种桑种棉种麻种蓝种蓣种菜子种花生以敌其利其极苦贫民妇老无依者酌给粮种以济其穷其恃贿豪民刁顽之户绅庇兵包者严提责惩以儆其余其绅士社长劝导有方者匾额花红以旌其善屡次明察暗访考之绅商士民合通省计之南交北代一律净绝其余厅州县南滨黄河北抵边外或知其八九或知其六七通省多少牵算实已禁除十分之八查沿边各厘务外来药税较旺于前则以进货之多可知土产之少省城戒烟局就医购药纷绎不绝则以吸食之少可知禁除之多果能从此赓续而约大吏有司同心竭力持之不变三年以后可期此害永除尝考向来倡为莺粟不宜禁之说者不曰违抗滋事即曰钱粮难完甚则曰于民有益勿夺其利今臣行之一年但有偷延绝无梗抗但有官吏所不到绝无百姓之不从两忙钱粮输将如故至交城产烟最盛之乡经印委剀切开导乡民咸谓历年有烟无谷每村必有客民开设小铺转贩外来杂粮以供本村赊贷收浆以后尽数取偿且种易吸多系鸠鹄蓝缕利归外贩害中本乡此次禁除深知于众小民有益悔恨感发至于泣下可见民虽愚而可劝习虽久而能移所以向来不办者不过大吏畏难有司好利天下兴利除弊为难之通患大率类此现届冬令又值曩时播种之候已由臣重颁告示严申厉禁以期逐渐廓清由勉强而驯至自然查督办重大事务出力例得奖叙晋省查禁莺粟乃奉　旨饬办之件关系通省民生风俗且力破锢习办理尤难不有劝惩何以责效除私受亩税之前署石楼县知县汪恩湛另案奏参外所有光绪九年分督查莺粟殚心竭力鴈平道广荫应请　旨交部议叙其地方情形难办查禁尤为出力着有成效之交城县知县贾成霖河曲县知县徐永吉代理岢岚州知州马汝良应请　旨交部从优议叙其办理得法着有成效之署屯留县知县张建功署兴县知县艾绍濂阳曲县知县锡良署高平县知县李羲铭朔州知州姚官澄应请　旨交部议叙其初办较缓经本管道督查旋经力禁之署代州直隶州知州余振芳应饬司记功一次其承办不力之永甯州知州贺树恩静乐县知县李风勷应请　旨摘去顶戴勒限明年认真禁断如再有遗即行严参报禁不实之垣曲县知县赵锡恩赵城县知县王燿章绦县知县刘斌失察丁役纵庇之五台县知县王步墀应请　旨撤任责令帮同各县查禁如仍不出力即行开缺其玩禁捏报办理不善之故支村巡检朱惟笃应请　旨即行革职其余次等出力及有懈各员由臣分别给予外奖饬司记功记过以示劝惩
　　省垣重地宜筹足食之经疏光绪十年　　　
署贵州巡抚李用清
窃查黔省上游鸦片积习最重瘾民最多禁种之法宜按照区分限年章程渐次办理下游松桐思石一带栽种日浅瘾民尚少宜及早禁止苗疆七厅暨黎平一属尚未栽种宜先事预防三种情形业经奏明在案伏查省垣居通省适中之地局面狭小产谷有限倘有灾荒不惟省无从接济并附近三二百里地方山径崎岖肩挑背负亦难于转运北之开修东之贵定皆万山丛杂西接清镇地颇平坦而荒芜最多均未易接济惟南路定广二属土地平衍而膏腴鸦片积习较之龙贵开修彼善于此实为省城米粮来源大宗每当夏秋之交阴雨兼旬定广之路微阻省垣即有米贵之虞臣体察情形非乘此积习尚浅时早为料理倘有不虞于省垣局面大有关碍自上年奏明禁种后手函谕饬定广两属地方官不下十余次今年三月臣出省巡阅先赴定广查看情形定番州附城一带平原数十里鸦片绝少询之土人已去十之七八广顺州已去十之二三又查距省城数十里地名青崖该处土田最为膏腴为定广暨贵筑分属之地从前苗教倡乱时省城被困尤恃此救燃眉之急以其产米最多距省最近转运最便近数年来专以种鸦片为事查有文举人赵秉干武举平和宾均种有鸦片照奏定章程罚田充公近已渐知敛迹臣非不知置之不问可以省事可以见好目前惟大局攸关不得不预为曲突徙薪之计盖必省垣米粮先储不涸之源而后可以收居重驭轻之效臣在黔年余不能消患未萌深以自咎又查烟瘾流毒不比酗酒赌博可以勒令改悔一经沾染多成附骨之疽早一日尚易于回头迟数年则难于下手现当交卸之时深维居安思危之意弥切绸缪未雨之怀所有省垣重地以定广为养命之源宜早为料理毋令积习日深于大局有之处理合恭摺具陈
　　请禁作践妨农禀光绪八年上范邑尊　　　
秦荣光
窃生等籍隶治下耕读兼资穑事艰难知之最悉兵燹余生仰荷　圣恩减赋方冀民困渐苏效臻富庶无如岁屡歉收民间寅食卯粮财力大绌本年五六月闲风雨过多棉禾多被淹死平田早叹无收惟一二高田或可指望少获然计锄耘工本较常倍费此后官粮私债深虑入不敷出共切踌躇乃近来地方风气最多烟赌子弟游手无赖动辄鱼肉乡农作践田亩弱懦善良势力不敌告诉无门饮恨吞声匪伊朝夕矣生等目击情形不忍坐视或并身受其害心实不甘为亟条列八款逐一开陈上尘钧鉴
一棉花开时乡农必迟捉一二日养使力足则色白衣重售价可丰今不论月明黑夜每被偷捉一空俗名捉露水花田宅隔离较远者被害尤甚此宜禁者一也
一棉花自十月后賸有零星小朵乡间旧俗一听地方孤寡采之本业户不复与较俗名捉落花亦古者遗秉滞穗意也近乃未至重阳强壮男妇十百成硬行采摘并及青铃冒充捉落花此宜禁者二也
一近浦诸田中高四低俗号坍冈但宜植棉迩缘木棉价贱销滞间有翻者然挑高填低资本倍大今于稻始熟时乘夜偷割其穗动辄盈亩狼戾实多此宜禁者三也
一棉萁拔后有资本者图歇地力任草生田俗名早荒地然特十中一二分耳下户贫农多种荳麦籍接青黄今有纵牧牛羊名食荒田之草实并荳麦而尽啮之既冬种之徒抛复夏粮之无着穷檐生计顿绝其半此宜禁者四也
一植棉之田每于低塍或腰沟间杂种赤绿黄豆芝麻等物均民食所需也今于将熟之时纵令泼妇顽童连提拔取实不堪食止可为柴于己无益于人已损此宜禁者五也
一水滨芦荻在官河则芦课有征在池漊亦准田起赋自应由该粮户承管近乃春芽始生便多无籍闲民四出痛砟卖充牛食始及道旁岸上继并全滩而荡涤之名曰砍青柴公然白昼作贼莫敢谁何此宜禁者六也
一鸡鸭本民间常畜然五母双雏要有数限近有不耕之夫多畜此物动以百计不如圈束纵啄邻田无论棉禾荳麦自苗至实逐节受害此宜禁者七也
一绣壤相错田形多类犬牙然曲折循涂显判此疆尔界今则贪便捷者不但度阡越陌甚至横骛别趋蹂躏邻田罔知妨害偶与理论一味恃蛮反肆殴詈此宜禁者八也　以上八款均系作践妨农实在情形生等伏思王政以足食为先民生以务农为本无论棉谷二种田产大宗不准私偷硬捉即荳麦杂粮亦藉佐民食用今纵牲畜啄齕便属率兽食人至葭芦之性一年砍青数年不茂故礼垂方长不折之经诗着敦砟勿践之咏今纵非时妄砟在彼之获利无几而此之所丧实多暴殄天物此亦其一生等伏乞恩准谕四乡立将前项情事严行永禁如有犯者许该农业会同地保捆送到案从重责处庶于重农贵粟之中兼寓扶弱抑强之政矣
皇朝经世文续编卷三十七
　户政十四仓储
　　读市籴考　　　
黄式三
籴粜古法也北宋王氏青苗法行之而大弊南宋朱子乃议社仓李公穆堂为之议曰奉行得人青苗亦社仓也奉行非人社仓即青苗也式三韪其言而惜其未尽朱子之议立社仓也不愿置立之处官司不得抑勒置立之处人户不愿请贷不得抑勒其给之也以谷不以金其行之也必以惨怛忠利之心不用聚敛亟疾之谋议固甚善然熙甯刱立青苗之法亦已言及此矣卒至抑勒也给以金也聚敛亟疾也法立而弊生弊渐流而渐大法之所以不能尽绝使人主举社仓之法强天下以通行之其弊亦然朱子社仓之法云职以乡人不以官吏而观其集中所载社仓事目每年五月下旬十月上旬自县申府差官一员与乡官支贷收纳则谓社仓之事不职于官吏者其未必然耶产钱六百文以上衣食不阙者不得请贷则请贷者皆极贫下户而收纳之时不鞭扑而能得之耶十人结为一保逃亡物故同保均备纳足如贷者皆贫户其何以堪之耶如谓同保中有富者则十人中贫富相闲矣令富者贷粟而出二分之息又令其偿逃亡物故之谷非抑勒之而富者甘为之耶司马光言青苗之弊云富者不愿取使者以多散为功一切抑配恐其逋负必令贫富相保春算秋计展转日滋贫者既尽富者亦贫十年之外百姓无复存者朱子之友魏元履于建甯府建阳县长滩立社仓岁荒发以济民而不收息朱子忧元履之粟将久储速腐惠既狭而事亦不久然元履亦病朱子祖王氏聚敛之余谋朱子作长滩社仓记自言之然则社仓之立或收息或不收息皆不能无弊者耶朱子又谓社仓收息乃一时苟以便事之说魏元履不收息之言虽疏而蔼然有三代王政之余风请数年后免其息然息果能免也耶试以崇安社仓言之米六百石每石收息米二斗行之十四年得息米三千石拟此后每石祗收息米三升此朱子拟而未行之策耳倘依此行之贷三千石之米祗得息米九十石其中每岁有定之费如官吏费用米六十石四斗盖墙买荐米九石通计米六十九石四斗而未定诸费如鼠食雀耗风干雨湿销缩损腐之米徒役奔走出纳之工不在此数九十石之息米能给之耶如尽捐息米此数复何出耶然则朱子行之崇安而人以为德何也曰是犹王氏行之鄞县而无大弊者也李公所谓崇安任事之人皆其门生故旧学道君子也朱子集中所载社仓记建昌军南城县之社仓吴伸吴伦发私谷四千斛为之婺州金华县之社仓潘叔度出谷五百斛为之是仓主之富而好义者也意在济人不求肥己无各户之勒贷无逃亡物故之索偿少仓谷出入之费省官吏监察之资事之所益者大而行之可久此朱子所以尤乐为之称道也不能出此而以官吏强行之则弊百出矣或曰熙甯行青苗之法驳议者但言古今异宜而已意者国服为息固本周公之典欤曰赊贷之法见于春秋传当时宋罕氏齐陈氏犹能行之岂必不取息乎但泉府所言祗因祭祀丧纪之乏权以赊之以役事偿之而又曰凡国事之财用取具焉谓货入于泉府用之者取于泉府非谓取于所赊之息也周官本经其义甚憭熙甯贷收之法行之通国贫富等户岁有常例此谋利之术耳安得援周官以自解也宋时奏议或但言民闲安知周礼或但言古今异宜惜不于经文剖析或曰泉府敛市货之不售者以待不时而买管仲李悝亦有敛散籴粜之术古皆行之后世或不行或行之而致弊何也曰无仁民之心而怀利以相接法无不弊泉府之法幸不行耳不然泉府言货滞则买之后世必非滞而买之矣泉府言待不时之买后世必定之以时抑勒分配矣管仲李悝之法籴粜敛散祗行于谷甚贱伤农谷甚贵伤民之时观时弊而行非常法也法有可暂行者不宜执为一定而概以施之后世行此术者定为岁例籴不于贱之时粜不于贵之时籴则抑价粜则昂价存商贾之意居官吏之尊以官吏之尊夺商贾之业民畏商贾之贪刻则远之而已于官吏不能远也则惟坐而待毙尔
　　拟筹积贮书代作　　　
管同
臣闻京师者天下之大本积贮者国家之大务今海内飞刍挽粟岁至京师意京仓所积谷多备数十年少亦宜支数岁而以臣所闻不过仅支一岁而止臣甚骇之记曰国无六年之畜曰不足无三年之畜曰急以　国家之全盛积贮止此设不幸东南有水旱漕不克继或淮徐兖济之间有大盗如王伦者阻于途俾不得达或畿辅仓卒有事用谷倍常时三者有一焉虽有研桑不知计所从出矣且夫一州一县之大仓库空虚则事至而无以办况于煌煌　帝都　宗庙乘舆之所在者乎以　国家之威　皇上之仁圣曩所云三患固万万不当有然而思患豫防势之所及也患既至而后为之所势之所不及也此臣之所以大忧也臣窃惟　国家富强本踰前代当干隆中岁京仓之粟陈陈相因以数计之盖可支二十余岁干隆之去今时既未远加以数十年内未阙一州未损一县未加一官未增一卒何以曩者备二十岁而有余今则仅支一年而不足论者皆谓迩年以来苗贼迭起水旱闲作　高宗皇帝屡施豁免之恩　皇上数沛停征之惠坐是积贮亏缺不能复旧臣以为是固然矣而抑犹未尽伏查京仓所放米曰官俸曰兵粮二者去通漕不过十分之六其一养工匠岁赐之粟名曰匠米匠米在当时去京食百分之一今则人数百倍于前而米去京仓十分之一矣其一　国家定鼎宗臣封亲王者六曰豫睿礼郑肃庄封郡王者二曰顺承克勤　世宗皇帝之弟封亲王者一曰怡贤此九王者皆世袭罔替七亲王之世子世封亲王其他子则封镇国将军二郡王之世子世封郡王其他子亦封镇国将军凡镇国将军之子封辅国将军辅国将军之子封奉国将军奉国将军之子封奉恩将军凡俸亲王万斛郡王五千公一千以次降合而名曰恩米夫九王之初封其子孙不过数人后则愈衍愈众至于今枝繁叶盛盖其人已数倍于前矣而　国家封爵赐米必一一如其人数是以　国初恩米去京仓不过百分之一今则不啻十之三四矣以通漕十分官俸兵粮去其六匠米去其一恩米去其三四是故一岁之漕仅敷一岁之用漕一不足则必抽旧积旧者日绌而新者无赢然则京仓之粟日减日虚二十年而大变于前者无足怪也夫　国家之大所赖以办事者官所赖以扞患者兵官俸兵粮势不可减而我　朝于满兵尽人而养之自干隆时论者已忧焉无善计耳至于工匠则事不同矣经曰既廪称事又曰考其弓弩以上下其食然则古之工匠食称其事初无虚养之时今之匠役无事而食者盖过众为今日计莫若裁汰散遣仅留其魁若干人俟有兴造然后及时召募计其工而赐之食如此则下无游食之民上无虚糜之赐而所谓匠米者可以复减如前矣九王之子孙爵禄丰厚此自　国家追念前勳恩德至渥然臣闻之亲亲有杀尊贤有等以人臣之嗣世同　皇昆弟　皇子之封其酬勳已至极而其他子孙又人人食王公之禄则待之毋乃过优乎　国家享祚亿万年诸王子孙日众海内物力必有不给之时人臣与国同休戚　主上匮乏而私室丰盈诸王之灵抑恐未安于地下也为今日计爵则仍之禄则减之彼其人果才贤自可为国当官别受在官之俸而愚不肖者不得滥叨厚赐如此则宗室皆知奋励而所谓恩米者可以复减如前矣夫匠米恩米复减如前则京仓所积岁已有余以数计之盖三年则可余一年之食九年则可余三年之食然则不出十年而京仓之积贮已多矣论者或谓匠米可减也减恩米恐非　圣世所宜行臣请有以折之昔周之初大封同姓而武王昆弟五叔乃无官矧其子孙岂容不辨别贤否而概以王公之禄予之宋相王安石议减宗室恩例宗室伺其出譁马首安石厉声斥曰祖宗亲尽则祧何况贤辈诸人遂无辞而退至哉言乎不可以人废也臣愚以为此事也行有五利焉京师积贮有余一利也匠民散于民间畿辅谷贱二利也诸王子孙不骄惰三利也积谷有余则径可停运一二年而用其闲以大治河工四利也旗丁但予坐粮则所云帮费者省而州县之亏空可弥矣五利也变一事而兴五利补救之谋无加于此若夫兴水利议屯田裁减满兵粮额事体重大非旦夕所可行臣今未敢议焉
　　请京师办积谷片　　　
沈葆桢
部臣所为惓惓于河运者原谓海上设或有警留此一运送尚可为临时转漕之资用意至深远也臣以为事期有济则议不厌详运河径南北二千余里其东去海均不过二三百里谓海氛方炽而滨海之地均能帖然晏然未见其确有把握即使疆吏镇抚有术纤萝不动以十万石之米计九阅月始达所裨于京师军食者几何矣未雨绸缪似非积谷不可米过三年便朽不足食而谷之晒干扇洁入仓者可五十年臣守广信时见上饶县仓藏谷嘉庆年间物也迨同治元年奉　命抚江右以浙江军营采办集广信米价为之骤贵臣发仓谷平粜数万石一日而尽其所碾之米色稍殢耳质则如故蒸之成饭每升较新米可溢半此藏谷耐久臣所亲见焉而信其不诬者也诚能由部慎选贤员于津门设局收买利之所在人趋如骛商舶必闻风奔赴匀年递积谷不甚钜而得尺则尺得寸则寸粟支十年之效不难逐渐而成按籍可稽人心大有所恃偶遇歉岁推陈出新与闾阎平价交易市侩无所施其居奇伎俩贫民之受赐无有已时较之费无数帑金以治不可必成之河筹不可必通之运其得失必有能辨之者
　　酌议整顿仓务章程疏光绪十一年　　　
兴廉　游百川
本月初四日承准军机大臣交出本日面奉　谕旨给事中洪良品奏仓务积疲请饬整顿一摺仓务积弊已深亟应厘剔该给事中所陈各条着仓场侍郎悉心酌核妥议具奏钦此并将原奏抄交前来臣等窃维仓储积弊日久且深亟求整顿必先究其致弊之由未有不知弊之所在而漫言整顿者也臣等自受任以来随时随地无不兢兢以去弊为心有因时制宜渐收实效者有积重难返骤难悉除者谨即该给事中所陈各条明辨其是否可行并就臣等思虑所及缕悉述敬为　皇太后　皇上陈之原奏谓各仓偷漏由于封锁不严查存米各廒历经臣等于完漕后发给长封严密封固其未经放竣之零廒例由都统御史封识然每岁大雨时行监督例得启封查看俾免米石因渗漏侵湿又新收之米不无因热回潮该监督亦应察看分廒挑晾历办章程如是夫严密关防固为慎重仓储要事然查从前仓亏各案动辄盈千累万而谓偷漏之弊系乎封锁与否则实不尽然若如该给事中所议各仓钥匙或存仓场侍郎或存查仓御史收管查收放米石迟早无定臣等自春历夏经秋远驻通州各仓分隶都城内外与查仓御史住址远近不同随时请钥不但往返稽迟且恐诸多牵制实有未便拟请仍照常责成轮班值宿之监督一手收掌由臣等严饬监督于收放之际逐日亲自封锁不得假手花户其有不遵定例封锁或挑晾查看不行报明臣衙门者即由臣等查参庶事无旁贷而责有攸归矣又原奏谓土米存仓易启搀和之弊查各仓发粜土米久未查办盖从前全漕不下四百万石仓储之米陈陈相因故有分年粜变土米之例自减漕折征以后收数仅三分之一虽有土米而不能发粜者一因收仓年分未久旋即支放例不准揭除气头廒底一恐仓役藉便夹带好米出卖故三十年来未经举办然而米质已变者按例不准揭除各旗不肯关领历年既久积而愈多损伤折耗实为各仓之大累臣等惟有严饬监督查看各廒于现在收存之米勤加挑晾毋使稍有霉变庶米色不致显有差池而搀和情弊可期渐除矣又原奏验米色以核收数一条据称近来入仓之米闻途中有泼水搀沙等弊及每石短少一二升等语查各省运通米石臣等亲临查验必须干洁方准斛收起运其由通至桥派委员弁节节防查至由桥运仓亦有武弁押送何来搀和情事或有起运之际骤然遇雨者亦必札饬该监督在仓风晾干燥再行入廒其米袋到仓例准抽掣如有短少归于车户名下应赔于仓储实收并无所损原奏所称搀和短少或系传闻之误至于放米之时御史例得在仓稽查应由臣等通饬监督每逢收米之日先行报明御史以便临仓查察并如该给事中所拟各仓支应收放人役均以已正齐集不得稍有迟延以免贻误
又原奏估修廒座一条查京城各仓自光绪元年择要兴修其未经修理之廒诚如该给事中所奏现有坍塌日甚情形前经臣等咨明工部查勘嗣准覆称虽有应修各工惟经费支绌暂拟缓修等语既经该给事中指陈臣等自应严饬各仓监督查看应修廒座分别轻重情形据实详明由臣等循照办过成案筹款奏明兴修总期工归实用　帑不虚糜至如何办法方臻核实臣等另行附片奏请候　旨遵行又原奏严制防以驭花户详考察以课监督查各仓花户有头役有散役额设虽有定数而其实多寡不同散役人等无非着名花户所援引非其戚党即其友朋总属通同一气该给事中请令花户分廒管领意谓各有责成而有无弊窦仍不能出头役之圈套所议之法恐未必得力该花户之良莠视监督为转移苟监督得人则全仓可以望治如不得人则诸务逐渐废弛此中情事久在　圣明洞鉴之中臣等于所属各员密为体察遇有庸劣不职者立即撤回才堪造就者勤加训勉其办事勤慎之员无不按照章程奏留奏保是监督之劝惩已极详慎计惟有随时严饬实力防维以期仓务日有起色并请　饬下户部转行各衙门于保送仓差时慎选明干廉正之员庶有治人乃有治法矣总之仓廒之隐患在于亏短亏短之情弊在于偷漏而偷漏之原由有出于私者有迫于官者前闻匪徒私行偷窃并不由廒门出入名曰掉扇盗米数十百石犹是暗偷其最甚者实由不肖监督与肮法之花户勾结串通私行开放黑档此弊花户不能自作未有监督不知情者臣等莅任后刻刻严防监督中有素行不谨声名平常者不待显有劣迹即登时撤任咨回原衙门当差计已六七员名现各仓监督似皆有警畏之心不敢妄为臣等仍时时严密访查不敢稍涉疏懈此弊之出于私者防之务尽也其弊之迫于官者按例充当花户皆系殷实良善平民相沿既久则良善者绝少而作弊又尽非无因查定例各旗开放甲米先尽存仓较陈之米书写廒名公同阄掣闻近年关领甲米时往往不按阄廒仓挑拣偶有拦阻即鞭挞立下监督稍涉庸懦率行畏避直待花户向跟随人等私用使费说合始行竣事而运往内务府交米亦不免需索抑勒花户之钱从何而出无非取给于米石此弊之迫于官者也然此等弊风花户隐忍而不敢言监督畏葸而不敢禀事属暧昧弊窦实难遽除相应请　旨严饬各该衙门嗣后领米务遵照定例按阄掣廒座支领倘米质霉变不堪食用准各旗据实纠参如米质尚好亦不得任意挑剔藉端讹索庶阄廒成法不复视为具文臣等如闻该仓不认真办理有前项情弊监督则立予撤参花户则从重治罪此澄治本源切求整顿之愚虑也
　　奏指定拨款及时买谷还仓疏光绪五年　　　
山西巡抚曾国荃
窃臣钦奉　谕旨于部库拨银二百万两山东等省拨银三十万两俟陆续领到后即将抚恤善后诸大端督饬各属认真筹办务须实惠及民等因钦此当经率同合省官绅士民叩谢　天恩并一面委员赴京请领部款一面分咨山东安徽江西湖北湖南四川浙江江苏广东福建各督抚迅筹接济约计本年秋冬之间应可陆续解到伏思善后事宜头绪纷烦即如清查荒地发给耕牛散布耔种招徕开垦均非有人有财不能兴办幸赖各省批解尾捐银两略为分润点缀粗有眉目惟填还仓谷实为通省经费之大宗尤为目前切迫之急务查晋省九郡十州所设常平仓谷百余万石自光绪三年遭遇奇荒外省转运之米一时骤难入境全仗本地仓谷先救眉急迨仓谷放尽于是南漕东漕络绎而来故论赈务既兴之后则以外来粮米为本省活命之源而当赈务初兴之始则以本地仓谷为灾黎托命之所盖临时转粮于境既嫌路远费多不如先事储谷于仓廒可以移缓就急也本年六月间臣奏请将晋省出借仓谷之实欠在民者无论远年近年恳　恩一律豁免奉　旨允准在案值此大祲之后即不能将此项应补仓谷向民间捐办升斗而储备久空万一突遇水旱偏灾闾阎更失所恃因思帑款至重欲杜虚糜之弊必求实际之功此次奉拨五十万两自宜遵照　谕旨择其实惠及民者认真筹办方不负　圣朝仁育万物之至意惟晋省三年奇灾库空如洗旗绿兵饷州县坐支每遇万分紧急之时不得不于赈捐项下通融挹注今值善后需用孔亟无术点金又不得不议定司库所收两忙奇零之数陆续拨还赈库臣与善后局司道熟商必须设法再凑五十万两合部拨之五十万共成百万两专为买谷填仓之用无论何项紧要一经奏定之案不许移挪分毫又虑同时采买境抬价居奇有妨民食仍令察看境外丰歉情形分批次第采买现经藩司葆亨札饬各州县修葺仓廒随时将谷价低昂及来源多少按旬禀报以便由司酌发银两买谷填还总期仓谷可以渐实粮价不至高腾仰副我　圣主抚恤灾区有加无已之至意再查原额仓谷百余万石兹仅以百万两买补尚难齐全应俟年谷顺成限定三年筹买足额
　　奏查明存款银两悉数建仓积谷疏光绪八年　　　
山西巡抚张之洞
  </div>
  <div class="pagination">
   <a href="皇朝经世文续编-清-葛士浚_page42.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page38.html">
    38
   </a>
   <a href="皇朝经世文续编-清-葛士浚_page39.html">
    39
   </a>
   <a href="皇朝经世文续编-清-葛士浚_page40.html">
    40
   </a>
   <a href="皇朝经世文续编-清-葛士浚_page41.html">
    41
   </a>
   <a href="皇朝经世文续编-清-葛士浚_page42.html">
    42
   </a>
   <span class="current-page">
    43
   </span>
   <a href="皇朝经世文续编-清-葛士浚_page44.html">
    44
   </a>
   <a href="皇朝经世文续编-清-葛士浚_page45.html">
    45
   </a>
   <a href="皇朝经世文续编-清-葛士浚_page46.html">
    46
   </a>
   <a href="皇朝经世文续编-清-葛士浚_page47.html">
    47
   </a>
   <a href="皇朝经世文续编-清-葛士浚_page48.html">
    48
   </a>
   <span>
    ...
   </span>
   <a href="皇朝经世文续编-清-葛士浚_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
