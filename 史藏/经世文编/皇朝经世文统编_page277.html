<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 277 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 277 页/共 287 页</h1>
    <div class="content">　九曰保商贾商贾流通货物隐为国家调剂盈虚必使长保利权乃可多征税课必使交受其益乃能量取其盈各国享通商之利而中国独受通商之害者不知恤商故也

　十曰刻报单泰西各国君臣上下每行一政举一事事前事后规条赈目均有报单列之通衢登诸日报谋皆预定故办理无游移事可周知故内外绝欺蔽耳目既一心思自专廓然大公利皆兴而弊皆去此又举行新政防贪去诈之根源中国所亟应防办者也

三安民之法　中国百姓之所以不安者其故有二曰外患曰内忧此二事者皆危险之极如不思患预防妥筹善法无论内忧外患均可以立致危亡非细故也欲安民有二法焉一曰和外二曰保内和外之道有三

　一曰通好立和约遣使臣通好之迹也而此之所论者其心夫中西之合譬如阴阳阴阳既和而后天地能生万物有所偏废则造化之生机绝矣各国遣使来华实为修好不为防患必须碻知此意推诚相与无诈无虞乃能彼此相安嫌疑不起

　二曰万国太平会有国有家者各为其私人之情也一二国之私交自必以威权相压若付诸众大国之公论则维情与理可以服人如西国维也纳之约是已中国应相助各国维持大局共保太平始得与于公会公法之列

　三曰联交今日事势岌岌可危公论亦恐缓不及事必应暗联有大权大德思保大局之国以为己助中国此时定何主见非外人所能知即亦非外人所敢议譬治病者必深知受病之源乃能下药也惟今春有一良法上之南北洋两大臣如能照办不致有今日之危刻下情形又多更变前法未必可行且非与讲求交涉通达时务之宏才另筹他计断无万全之良策惟就此时而论如不与外国商一数年和睦之法恐此后事机日迫虽欲整顿内治而永无闲暇之时矣故和则大安也大利也不和则大危也大害也中国于此宜何去而何从焉

　保内之法无他惟使斯民各遂其生士农工商各安其业而已其道有四

　一曰化偏私中国之学者有汉学有宋学有清学有金石考据词章之学有专言中学者有兼通西学者各行其是各适其宜如大匠之取材无分巨细良医之选药不问温凉惟其合宜中病有益于人而已偏重则皆非也

　二曰筹项中国此时内治外交需用甚巨旧法筹无济于事且流弊甚多必须得各国筹最善之法用各国筹最精之人始能计日刻期立解燃眉之急中国地广人众数年之后百废俱兴矣

　三曰修武备兵者所以卫民也中国败之余尤应亟行整饬必须改用西法延订西国之精通战阵者与中国良将训练海陆各军然后纪律精严不致为人所侮苟非及早经营至有事之时始行召募譬人饥馁难堪始行播种其庸有及乎

　四曰劝新法德之胜奥因德人创造一后膛新枪遂获全胜中国事事步人后尘何能出人头地如有人创一新法造一新器实有益于保民之事者国家应筹拨项密助其成他日始可收其用中国之大能者岂曰无人无以劝之又不能助之谁复忧国忘家甘心力乎且在华之西人亦有能创新法救国者岂可弃之而为他国所用乎要之保内之法尚多此四者至为切要不可以一日稽延者也

四新民之法　中国各省官绅士庶仁贤甚多极深钦佩惟惜大半深恨外人不思各国犹各省也中国秦汉以前一省亦一国耳此深恨外人之心显与天心相背故言合者天道也言分者非天道也上天仁爱欲永免战争必将使中外一家一合而不再分也决矣第深恨外人之故由不通外国之情譬售麦者设肆于市忽见有售米者来遂深恶之痛诋之谓米有毒可以杀人有是理乎五谷皆养身之物天下各教皆养心之法愿从何教听其自然今守此教而痛诋他教犹之售麦者痛诋售米者之有毒害人也明理之人当不如是印度日本初用新法多得教士之力自此以后水乳交融永无教案而国势之兴也勃然中国最重五常唯仁为首与西教之爱人如己同出一源各国好善之人见地球各国养兵之费每日需银六七百万两恻然悯之所愿与中西善人劝化万国永息干戈不以权力治天下而以道德治天下无论何国欢若一家此性命之大原而中西各教之宗旨也

　中国五十年来失地赔银之事屡矣非谋国之不忠也亦非当事者一人之过也由于中国皆未得善法且未得行法之人耳今中西万国来往若只知本国之事而不知外国之事犹听讼者只听一面之词万不能秉公判断必事事有误欲得善法必先通外情而中国所恃以通外情者有六

　一多见西人素谙洋务之员西人来则必见见则必谈故见闻较广第所见皆杂色一隅之见非专门博学之士故不能普行西国诸善法

　二阅已译之西书西书之已译者不及万分之一所译之要书不及千分之一欲以尽明西事能乎不能

　三阅日报中国报馆主笔人无一洞达泰西之大事奥理者主笔人既不洞达阅报者又安能洞达乎

　四派学生出洋此法固善借成材止数人余皆半途而废以任大事力所难胜

　五派使臣分驻各国既不通外国语言文字为期亦仅三年焉能通达各使臣所著日记言西国之事颇有合者然疏舛讹误之处实多倘　国家轻信其言岂不转误大计

　六京师同文馆设馆之始意美法良第人数无多所学太浅中西并骛绝少专精即使有成亦犹一杯之水欲救车薪之火岂可能乎

　以上六事皆中国所持以通外情考新学者而不知皆皮毛也糟粕也外行也挂一而漏十也噫难矣惟事势如斯已成迫不及待可奈何无已则有俄罗斯日本之成法在借用他国之人而派本国大臣与之合办行之十来年华人一切熟谙然后自行经理非惟俄罗斯日本然也即德法两国初行铁路之时亦莫不然非惟泰西诸国然也中国　圣祖皇帝于钦天监亦曾参用西人皆有大益而无小损惟中国合办之大臣必须素通西学年在四十岁内外者精力方可有余办理方无膈膜耳惟年高有功于国者可按西法归家养老仍有俸禄

　论中国目下应办之事其目有九

　一宜延聘二位可信之西人筹一良法速与天下大国立约联交保十年太平之局始可及兹暇日重订新章

　二宜立新政部以八人总管半用华官半用西人其当用英美两国因英美早经立约虽复失和绝不开战公请他国调处两国皆无忮心皆不好战最宜襄助中　朝耳若某某者英人之杰也某某者美人之英也得此数人总管新政与中国四大臣合办如木之有根水之有源也其新政应办各事选订各国专门名家之人分任其责均派中国大臣合办如水之有支流木之有枝叶也

　三中国地大物博铁路实富强之本源刻创议兴办至总署条陈包揽者甚多既不深知何能别择应调西人某某到京考校仍电请西国办理铁路第一有名之人年约四十岁者与之商办因中国通国铁路非二十年不能成必须年力富强始能始终其事并派中国二大臣与之合办

　四某力强年富心计最工在新政部应总管筹借各事以中国管理财赋之大臣合办

　五中国应暂请英人某某美人某某随时入见　皇上以西国各事详细奏陈

　六国家日报关系安危应请英人某某美人某某总管报事派中国熟悉中西情势之人为之主笔

　七学部为人才根本应请德人某某美人某某总之此二人名望甚高才德俱备可与中国大臣合办

　八阵战之事素未深谙应请专精此事之人保荐人材以备任使

　九以上各事应请明发　谕旨将新政有益于国有益于民不得不行不可不行之处剀切宣示今天下读书明理之士乐于从事方能日起有功

　以上四法认真办理期以二十年内外之杌陧可以平中西之形迹可以化天下万国至精至良已行已验之善法均可传之中国每日至少之数可增入一百万金每年至少之数可增入三万六千万金百姓足君孰与不足再者英国国家每岁入银二百兆磅合中国银一千兆两五分之合二百兆中国得之亦当不难矣君臣士农工商皆富何必患贫患寡无米难炊忧赔费之不易偿虑借之不能归楚哉譬农夫种地之时须只借银购买籽种秋成而后百倍丰收除还所借之资仍获无穷之利若无力购种而不敢借银自甘饿死智者不为也此事在中国二十年前早经举办延至今日事机已迫受害已深果能迅速举行中国尚有得半之望倘再迁延贻误恐燎原之火立见焦糜滔天之流实时昏垫无穷大祸近在目前虽上有尧舜之君下有周公之臣亦断不能起此不能起之沈延此不能延之生命矣盖中国之病始也痿痹不仁而已今则中风矣血瘀入脑矣惟此一方可以回生起死当此死生呼吸之际乃尚有人刻意阻挠则是误国庸臣与庸医杀人何异且所误杀者固其君也其父也其子也中国素谈忠孝慈爱万不能忍心害理甘心亡国无耐不通万国之大局故不觉则偏见而反见失礼而失信惹祸无穷惜哉痛哉苟愿奋发图存务于十日之内电召此总管新政之四人入京其余诸人亦宜封冻以前一律赶到盖稍迟一日至少必自弃百万两而丧师失地之忧更有非意料所及者外有俄法日本等国亦不乏能人皆可随时延请襄助中国以保各国长远太平之象李提摩太往来中国廿有五年践土食毛弥感　皇太后　皇上　皇恩之浩荡辱承明问不忍不披沥上陈伏惟　鉴纳奏请速见施行中国幸甚大局幸甚至于中国事势之危急办理之不可再迟除此法外更无他法则天下万国及中外明智之公言非一人之私言也

　　以爱力转国运说　　　　　
汪康年

国者何也以其能自完固也质点相切而成物若未受空气之改变而质点未相离则同类之物必无能损之理若金类然必已锈蚀而后见残于同类之金否则必有刃而后能锤锉之也若木类然必已腐朽而后见残于同类之木否则必施以削而后能锤击之也惟国亦然与他国同立于地球之上而独见弱于他国则必其本质已有内离者矣内离者何失爱力是也夫起于相忘者终于相绝起于相爱者终于相成是故农与农相爱则通力合作转相告语凡播种辨土可以新法行之矣工与工相爱则居肆成事互相劝勉凡购器造物事事可仿制矣商与商相爱则集赀易广谋事易就凡公司行栈可如林而立矣士与士相爱则得失相较善否相示凡置书立会可并时而起矣官与官相爱则善法相告过失相救凡兴利除弊之事可一旦行之矣疆臣相爱则救灾捕盗设防治水之政不分畛域而彼此形迹之见可尽除矣卒与卒相爱则胜相让败相救而失伍弃军之事可免矣将与将相爱则进止攻守互相应援而无彼此不相顾之患矣若夫上惟爱其下也则恩威互用而下必不忍蔽其上官惟爱其民也则宽猛相济而民必不忍疾视其官将惟爱其卒也则赏罚平均而卒必不忍轻弃其将且以全国之爱力爱其君则君益尊以全国之爱力爱其国则国益固以攻则克以战则胜以守则完相爱而后能相相而后能相固是以爱力生强者也

夫责国之强必求器械之利士卒之勇将帅之武粮糈之足然是四者咸强国之末务也非本务也鹰之鸷由于嘴爪然安嘴爪于燕雀必顿失其鸷则以嘴爪是也其所以用此嘴爪者非也鹰之全体固皆与嘴爪称者也犀之猛由于齿角然使安齿角于麋鹿必顿失其猛则以齿角是也其所以用此齿角者非也犀之全体固皆与齿角副者也然则不以全体之爱力生强而但求强于整军经武得乎项羽百战百克而卒见灭于汉则以项羽之爱力不如汉也窦建德王世充之徒非不足以抗唐也而爱力不若唐则卒并于唐故英之保党公党设心不同而其为英则同美之共和党合众党议论不同而其欲富强美则同普已蹶而忽兴法将亡而复振以国势虽衰而爱力如故也盖惟其相爱也则必求所以相存求相存则必求所以自强是故农夫荷畚执锸之时工人审曲面势之时商人操奇计嬴之时虽各营其私而心思所注则咸在于国虽以佣赁贩竖之微咸不敢以国事为后于是必思所以旋转此国事者必思所以改革此政法者必思所以监察此用事之人者如此则虽欲不强不可得矣

夫相爱也者非仅相爱而已也有相爱之意则行事相劝利弊相告进止相助艰阻相扶过相隐善相称得相贺失相矜成功相期同类相助如此则不期成而自成矣相忘也者非仅相忘而已也有相忘之意则行事相阻利弊相隐进止相挠艰阻彳目倾过相吁善相诬得相恶失相幸成功相忌同类相离如此则不期于绝而自绝矣然则察善败之由审劝道之宜有国者宜何从焉

中国迭更艰阻而犹晏然无振作之意说者谓其守旧法也谓其多掣肘也谓其意见之歧也吾以为由于不相爱也其仕者以为我惟求敷衍抵塞终身不失官而已遑恤其它士以为我工制举业即足以自进何必劳心于他学商以为我得新法当以自利何故公之人工以为有利便之法宜秘不示人富者以为他人之危急无与于我何必劳心以为人是以通商数十年来坐视强族之逼处国势之危险利权之全失而未有共谋一事特创一业以开维新之景象者公司屡创而屡蹶商会虽有而如无至若学会公会则尤未有见端盖西人之事皆赖众人之心力而后能成之而中国则断无合众人心力以成一事者呜呼爱力之失人心之亡也人心既亡欲求国势之能振将何所必乎

今夫中国之人不能食于故土流离海外幸而成立又不得保护有被侵夺于他国者如此则失爱力于我之旅民矣编户之民赋税未缺平居则官吏侵扰过当饥馑则任其转徙而莫或过问如此则失爱力于我之居民矣工商以其巧力餬口而厘税无定章保护无定法以致折阅失赀无算如此则失爱力于工商矣隶名卒伍无事则克其名粮有事则驱之前敌罢归则任其流徙甚有为丐盗者如此则失爱力于武士矣士读书求官然滥其取而狭其入官之途有穷老不能自存者如此则失爱力于士子矣求俊秀之人行之海外而赀之学学成则不复问使求食于他国如此则失爱力于学人矣尝以赀藉得策名仕版然屡改其铨选之方又不思所以维系之以致不能活八口则失爱力于入仕之人矣有位于朝者既已委之事而宠之官然禄不足以给其养使不能无他营如此则失爱力于在朝之人矣用是之故有权藉者专为欺蔽侵渔而不顾其上富者宁怀金待寇而不肯以资军实士以不与外事为贤良民以苟免为得计甚至比不相知闻北方饥寇而南方钟鼓贫贱之人闻富贵者之倾覆则引为庆幸同国之人而相待乃如此环顾全球诸国未有如是者也

夫爱力甚者先自爱其国内其国而外诸夏内诸夏而外彝狄春秋之义也是以春秋内大恶讳内大夫卒日凡以殊异于外也孔子曰不爱其亲而爱他人者谓之悖德然则不爱己国之人而爱他国之人者独不为悖乎然而今日之事有异于此西商正税值百抽五华商完厘则有例内之追求有例外之苦索西人日用物皆得不税华人仿造乃复从而征之华船挂洋旗则遇关卡无敢过问华店用西商牌号则虽越禁踰制无所妨碍华商托西人报关则无羁滞之苦反是则留难讹索将不可言状延请西士不惜重金礼聘华人即才技与相齐等亦必薄其廪饩异其礼貌购物于西商惟所取求不敢与谐价入华人之肆则百端吹求必欲抑价短值而后快甚至有俟其折阅而冀其贱售者夫如是是欲驱举国之人而使有外心也夫有外心则无内矣

夫以是解散涣释之心而欲使成事是必一人可为之事而后能成也若多至二三人则不能成矣又多至千百人及亿兆人则愈不能成矣今使开行栈立公司皆千人以上练军旅饬捕务皆万人以上设学会建议院皆亿兆人以上然而以彼此不相顾之人处之纵使明立规条选用贤哲亦必俄顷之间变故纷起局内则自相忌嫉局外则互相疑阻始而意见各执继而彼此倾轧终且推诿避嫌而置正事于不问以军则不武以财则不富以商则不能扩充以工则不能新异是何也以其不相爱也不相爱则相争方自相败坏之不暇何暇为集事计然则有国者必行其爱之之心尽其爱之之实以生其相爱之意于是相切愈密相附愈坚可以致富可以致强舍是则何以焉

　　论今日中国当以知惧知耻为本　　　　　
汪康年

悲夫微欤今日之事也何悲焉悲失权也失权焉者非全举一国之权而一时尽失之有积渐而失之者有不觉而失之者且不特上失之下亦失之不特官失之民亦失之至今日则已情现势迫矣顾犹不知为失权也但微觉转动不便而已呜呼岂知我之吭已尽为人扼我之背已尽为人拊哉是故租界辟而我失割地之权公堂设而我失用法之权西官治租界有专权而我失治民之权各国兵船可任意驶泊而我失口岸之权墨银通行各埠中国银钱不能一律行使而我失制币之权西法赋税重其入而轻其出我则反是则失税权西法两国之讼用刑从其轻者我则西人从轻比中人从重比则失刑权公法不得与在他国之利益不得均沾则失立国之权至若教人养人之权中国不力主持亦渐为所侵窃甚且渐夺我用人之权又且夺我论议之权等是下之必至夺我志意之权及其生人之权夫与他国共立地球之上而中国地大人众又为各国冠而蹉跌陨越一至于此嘻吁宁不惧欤

西人之所以朘削怵吓我中国者以兵商为大宗而其所以羽翼兵商者尤能坚忍刻苦联络党类碁布星散于人之国中彼将力护其从我者而深斥其不从我者贵人能扶己者深奖誉之其异己者力毁谤之借己之国势以压人之官长复借官长之势以压齐民夫如是故吾国利弊纤息尽为所得而从者益众彼又能取其国之善法以教养人不数年则才人学士将出其中且我民有为所长养者有为所生全者方感激效死之不暇而我民犹宽然宴娭谓彼之说何足动人彼之为此者特为谋食计耳岂知彼之设心立法上之则欲执人之国权大之则欲制亿兆人之死命逮至彼势益盛方思起而谋自立之策则人联络而我散漫人坚忍而我疲脆彼欲去我若风之振槁呜呼不自立而坐以俟者其效固必至于是也

始西人至中国犹震其夙名以为声名文物之所在也已而察其政见其纪纲弛紊而不理过其野见其阡陌零乱而不整行其途见其道路污秽而不洁遇其贵人则情势懵然遇其士民则事理昏然于是彼以为可肆意相待者莫是若矣是以凡要挟诛求不能以待他国者独能以待中国凡偏苛之令不能待他国之民者独能以待中国之民于是有藉一案而求偿金数倍者因一事而请改约章者华人杀西人则官革犯诛西人而若此则百不治一华人负西人债诛索不止其身西人而如是则一听其官之所拟甚至愆期失约同一事而治之不同盖彼见我官之轻其民也固谓我民之可以轻矣见我兵之扰民也固以我民为不妨扰矣见士民之侮其官长也固以官长为可侮矣见我民之互相挤排互相争夺也固知我民无相顾惜之心矣故虽西人之教素尚公平而卒至若是者盖以为待中国人则应如是也

西人善于经商所至之地辄能握其利权中国商人心计之工何遽让西人然而税务一层西人固已不费丝毫心力而操赢绌之大权矣我华商见利则趋而不思其后之难见害则捷避而不顾其徒之败西人谂其如此故以整御散以坚敌脆以素娴拒新习彼集公司则赀本重大我则皆独立也彼联声势则消息灵通而我则隔也是以我虽行店林立而实则零碎凑集拾西余剩受西挟制而莫可如何也

华人初见西人咸怀恶怒之心至今日则恶怒之心一变而为信畏矣夫不问是非曲直而辄以恶怒之心待人非公理也至若不信畏己之人而信畏他人则尤异矣夫中国商虽未尽可信然钱庄汇号固不亚于西人也而今则富贵人之金多托汇丰矣修造轮机中国非不能为也而今则购办之人必托耶松矣同一器册而必以錾洋行字者为贵同一货物而必以来自西土者为佳以上相匹皆指中国器物实能与西人者言非谓概足与西人匹也若夫乱兵肆横非口舌所能喻也乃亦西人而敛差役恣暴非礼让所能禁也乃亦见西人而辑威无怪闻公使之骄横而骇汗横流遇西兵之严整而闻风远避然则我民盍亦深思致此之由而思所以处将来乎

然此非一二人之惧而我中国四百兆人之公惧也非一二人之耻而我中国四百兆人之公耻也然则整顿之策但袖手而诿于上之人可乎整顿之策奈何曰相酌其制官革其政士益其学商扩其业工精其物如是而已吾意自去年以来必有大改其故辙以晓示天下者贵者必将协其权力以提挈万纲富者必将委其赀财以创新万事士必思力崇新学商必将共立公司工必将仿制新器报馆设于各省学堂林立于列县虽未维新之全模而士气之奋民心之明将于此见之矣

夫四环伺不足惧大变当前而怡然无所动斯为可惧也割地偿不足耻维新有机而懵然无所知为可耻也今内之则敷衍锢蔽之见未尝化外之则夤缘酬应之习不能免官书局奉　旨重关矣而未敢昌言也学堂奉　旨设立矣而未见定章也报馆已奉　旨允准矣而未见广设也每议一事而部臣诿之疆臣疆臣诿诸绅士俄而以无中辍矣

每定一法则下属俟诸长官长官决于内臣俄而以难行中止矣甚至驶行小轮则厘局阻之机器制造则重税苦之推之学术商务工业未尝有一事足当维新之目者诗曰不戁不悚百禄是总今之君子可谓不戁不悚矣

今使朝廷之臣相率而议必敝之政有司之官相率而发必阻之令举国之人相率而治必废之业商尽心开必闭之肆工竭力作不售之器闻者鲜不以为笑矣顾观于今则几于是也然则今之人何异于举手而自击举足而自蹴也则今之人其所作所为何异于自弃绝也彼岂甘于如此哉一则由于不相顾一则由于不敢为实则由于不能深知时势之必然而姑与苟安而已且贫贱之人必曰我谋衣食之不暇何暇虑此然则当求诸富贵人矣贵者且曰我一人竭力何所补不如及时掊积为子孙计富者且曰此他人所患耳我富人何虑此他人固以保富为事者我方不失显荣呜呼蓄志如是固无怪其如是矣

</div>
    <div class="pagination">
<a href="皇朝经世文统编_page276.html">上一页</a><span>...</span><a href="皇朝经世文统编_page272.html">272</a><a href="皇朝经世文统编_page273.html">273</a><a href="皇朝经世文统编_page274.html">274</a><a href="皇朝经世文统编_page275.html">275</a><a href="皇朝经世文统编_page276.html">276</a><span class="current-page">277</span><a href="皇朝经世文统编_page278.html">278</a><a href="皇朝经世文统编_page279.html">279</a><a href="皇朝经世文统编_page280.html">280</a><a href="皇朝经世文统编_page281.html">281</a><a href="皇朝经世文统编_page282.html">282</a><span>...</span><a href="皇朝经世文统编_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
