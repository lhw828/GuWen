<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 109 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 109 页/共 287 页</h1>
    <div class="content">狱贵初情县中初报最关紧要驳诘之累官累民皆初报不慎之故初报以简明为上情节之无与罪名者人证之无关出入者皆宜详审节删多一情节则多一疑窦多一人证则多一抱累何可不慎办案之法不唯入罪宜慎即出罪亦甚不易其人应抵而故为出之则死者含余每欲出人罪必反复案情设者死者相质有词以对始下笔办详否则不敢草草动笔故二十余年来可质鬼神者此心如一日也慎初报

命案出入全在情形情者起之由形者争殴之状畔由曲直秋审时之为情实为缓决为可矜区以别焉争殴时所持之具与所伤之处可以定有心无心之分有心者为故杀必干情实无心者为斗杀可归缓决且殴状不明则狱情易混此时出入最要关键审办时必须令仵作与凶手照供比试所叙详供宛然有争殴之状凿凿在目方无游移干驳之患命案察情形

赃真则盗确窃贼亦然正盗正窃罪无可宽所当慎者在指牵之人与寄买赃物之家耳指牵之人固须质审其并无实据者亦可摘释至不知情而买寄赃物律本无罪但不得不据供查吊向尝不差捕役止令地保传谕檄内注明有则交保不须投案无则呈剖不许带审亦从无匿赃不缴自干差提者此亦保全善类之一法一经差提不惟多费且窃盗拖累几为乡里之所不齿以无辜之良民与盗贼庭质非贤吏之所忍也盗案慎株累

吏治以安良为本而安良莫要于去暴里有地棍比户为之不宁讹借不遂则造端讦告其尤甚者莫如首赌首娼事本无凭可以将宿歉之家一网打尽无论未即雪即至审诬而破家荡产相随属矣惟专处原告不提被告则善良始有赖焉惟是若辈倚胥吏为牙爪胥吏倚若辈为腹心非贤主人相信有素上水之船未易以百丈牵矣严治地棍

幕客佐吏全在明习律例律之为书各条具有精蕴仁至义尽解悟不易非就其同异之处融会贯通鲜不失之毫厘去之千里夫幕客之用律犹秀才之用四子书也四子书解其害止于考列下等律文解误其害乃至延及生灵昔有友人办因奸拐逃之案意在开脱奸夫谓是奸妇在逃改嫁并非因奸而拐后以妇人背夫自嫁罪干缳首驳诘平反大费周折是宽奸夫之遣而几入奸妇于死所谓知其一不知其二也故神明律意者在能避律而不仅在引律如能引律而已则悬律一条以比附人罪一刑胥足矣何藉幕为读律

学古入官非可贵之幕友也然幕友佐官为治实与主人有议论参互之任遇疑难大事有必须引经以断者非读书不可向在秀水时有陶氏某以长房独子出继叔父生五子而长子故绝例得以次子之子为后其三子谋以己子后其伯兄因乘父故伪托遗命令仲子归嗣本身袒次房者谓以孙祢祖礼难归继袒三房者谓本生有子而无后于情不顺归继之说未为不可荐绅先生纷如聚讼上台檄下县议余亦无能执中长夜求索忽记礼经伤与无后者祔食于祖之文爰佐令君持议谓祢祖之说必不可行陶某既出继叔后断难以子归继本宗本宗有子而绝情有难安请以其主祔食伊父听陶某子孙奉祀大为上台所赏后在乌程有冯氏子因本宗无可序继自抚姑孙为后及其卒也同姓不宗之冯氏出而争继太守允也余佐令君持议据宋儒陈氏北溪字系义重同宗同姓不宗即无异姓无殊之说绝其争端向非旁通典籍几何不坐困耶每见幕中公暇往往饮酒围棋闲谈送日或以稗官小说消遣自娱究之无益身心无关世务何若屏除一切读有用之书以之制事所裨岂浅鲜哉读书

提人不可不慎固已事涉妇女尤宜详审非万不得已断断不宜轻传对簿妇人犯罪则坐男夫具词则用抱告律意何等谨严何等矜恤幽娴之女全其颜面即以保其贞操而悍之妇存其廉耻亦可杜其泼横吾师孙先生尔周言令吴桥时所延刑名幕客叶某者才士也一夕方饮酒偃仆于地涎沫横流气不绝如缕历二时而苏请还居外寓询其故曰吾八年前馆山东馆陶有士人告恶少子调其妇者当核稿时欲属居停专惩恶少子不必提妇对质友人谢某云此妇当有姿色盍寓目也余以法合到官遂唤之已而妇投缳死恶少子亦坐法死今恶少子控于冥府谓妇不死则渠无死法而妇之死实由内幕之传唤馆陶城隍神关提质理予谓妇被恶少子所调法合且唤妇之说起于谢某神谓妇被调之后夫已告官原无意于死及官传质审始忿激捐生而传质之意在窥其色非理其念虽起于谢某笔实主于叶某谢已摄至叶不容宽余必不免矣遂为之移寓于外越夕而陨夫以法所应传之妇起念不端尚不能幸逃阴谴况法之可以不传者乎妇女不可轻唤

余族居乡僻每见地总领差勾摄应审犯证势如狼虎虽在衿士不敢与抗遇懦弱良民需索尤甚拂其意则厉声呵诟或自毁官票以拒捕禀究人皆见而畏之无敢公然与之相触夫凶盗重犯自问必死拒捕之事间或有之若户婚田债细故两造平民必无敢毁票以拒者拒捕之禀半由索诈而起然一以拒捕传质即至审虚民不堪命矣余在幕中遇此等事直将毁票存销改差承行止就原案办理其果否拒捕属主人密加确访而改差票内不及拒捕之说以免串诈然其事每访辄虚故差禀拒捕断断不可偏听差禀言宜察

亲民之吏理当与民一体况吾辈佐吏为治身亦民乎尝见幕友位置过高居然以官体自处齿鲜衣轻渐不知民间疾苦一事到手不免任意高下甚或持论未必全是而强词夺理主人亦且曲意从之恐其中作孽不少余在幕中襄理案牍无论事之大小静坐片刻为犯事者设身置想并为其父母骨肉通盘筹划始而怒继而平久乃觉其可矜然后与主商量细心推鞫从不轻予夹而真情自出故成招之案鲜有翻案故佐治所忌莫大乎心躁气浮及拘泥成见须为犯者想

成案如程墨然存其体裁而已必援以为准刻舟求剑鲜有当者同一贼盗而纠伙为盗事态多殊同一殴而起下手情形迥别推此以例其它无不皆然人情万变总无合辙之事小有参差即大费斟审求生之道在此失入之故亦在此不此之精辨而以成案是援小则翻供大则误拟不可不慎也勿轻引成案

恃才之官喜以私人为耳目访察公事彼所依任之人或摇于利或蔽于识未必俱可深信官之听信原不可恃全在幕友持正不挠不为所夺若官以私人为先入幕复以浮言为确据鲜不偾事官之治事妙在置身事外故能虚心听断一以先入之言为主则成见在胸动多挂碍矣故访案慎勿轻办访案宜慎

办理幕务最要在勤一事入公门伺候者不啻数辈多延一刻即多累一刻如乡人入城探事午前得了便可回家迟之午后必须在城觅寓不惟费钱且废一日之事小民以力为养废其一日之事即缺其一日之养其羁管监禁者更不堪矣如之何勿念况事到即办则头绪清楚稽查较易一日积一事两日便积两事积之愈多理之愈难势不能不草率塞责讼师猾吏百弊丛生其流毒有不可胜言者譬舟行市河之中来者自来往者自往本无壅塞之患一舟留滞则十百舟相继而阻而河路有挤至终日者矣故能勤则佐剧亦暇暇自心清不勤则佐简亦忙忙先神乱勤事

官能予人以信人自帖服吾辈佐官须先要之以信凡批发呈状示审词讼其日期早晚俱有定准则人可依期伺候无废时失业之虑期之速者必致与人之诵即克日稍缓亦可不生怨讟第欲官能守信必先幕不失信官苟失信幕可力争幕自失信官或乐从官之公事甚偶尔偷安便踰期刻全在幕友随时劝勉至于幕友不能刻期而官且援为口实则官之不信咎半在幕也示民以信

条教号令是道齐中一事告示原不可少然必其事实有关系须得指出利弊与众共喻或劝或戒非托空言方为有益若书吏视为故纸士民目为常谈抄录旧率意涂饰者尽可不必非惟省事亦可积福每见贴示之处墙下多有阳沟及安设粪缸溺桶之处风吹雨打示纸堕落秽中亵字造孽所损正不细耳勿轻出告示

广交游通声气世人所谓觅馆之法然大不可恃得一知己可以不憾同心之友何能易得往往所交太滥费多力匮致有不能自立之势又不若硁硁自守者转得自全且善善恶恶直道待人苟律己无愧即素不相识之人亦未尝不交相推重也至于寒士声名所系原不能不藉在上位者齿牙奖借然彼有相赏之实自能说项如攀授依附事终无补且上位即甚虚怀下士而公务殷势不能悬榻倒屣司阍者多不能仰体主人之意怀刺投谒徒为若辈轻薄甚无谓也总之彼须用我自能求我我若求彼转归无用故吾道以自立为主勿攀援

州县幕友其名有五曰刑名曰钱谷曰书记曰挂号曰征比剧者需才至十余人简者或以二三人兼之其事各有所司而刑名钱谷实总其要官之考成倚之民之身家属之居是席者直须以官事为己事无分畛域知无不言言无不尽而后可宅门以内职分两项而宅门以外官止一人谚云一人之谋不敌两人之智如以事非切己坐视其失而不置一词或以己所专司不容旁人更参一解皆非敬公之义也特舍己从人其权在我而以局外之人效千虑之得则或宜委婉或宜径直须视当局者之性情而善用之否则贤智先人转易激成乖剌耳办事勿分畛域

幕之为学读律尚已其运用之妙尤在善体人情各处风俗往往不同必须虚心体问就其俗尚所宜随时调剂然后傅以律令则上下相协官声得着幕望自隆若一味我行我法或且怨集谤生古云利不百不兴弊不百不除真阅历语不可不念也须体俗情

余向在胡公幕中初读律书惴惴焉不能习幕是虑友人骆君炳文端方谙练独严事之尝语余曰以子之才之识为人佐治所谓儒学医菜作虀者非不能之患正恐太能耳余请其故曰衙门中事可结便结情节之无大关系者不必深求往往恃其明察一丝不肯放过则枝节横生累人无已是谓已甚圣贤之所戒也余心识之不敢忘数十年来觉受此语之益甚多戒已甚

宾之佐主所办无非公事端贵和衷商酌不可稍介以私私之为言非必已有不肖之心也持论本是而以主人意见不同稍为迁就便是私心用事一存迁就之见于事必费干旋不能适得其平出于此者大概为馆所绊羁不知吾辈处馆非惟宾主有缘且于所处之地必有因果千虑之得有所利千虑之失有所累小者尚止一家大者或通邑施者无恩怨之素受者忘报复之端所谓缘也宿缘有在虽甚龃龉未必解散至于缘尽恋亦属无益且负心之与失馆轻重悬殊何如秉正自持不失其本心之为得乎公事不宜迁就

合则留不合则去是处馆要义然有不能即去者不仅恋馆之谓也平日过受主人之情往往一时郄情不得岁修无论多寡饩廪称事总是分所应得此外多取主人分毫便是情分受非分之情或不得不辨非分之事故主宾虽甚相得与受必须分明即探支岁支亦宜有节探支过度则遇有不合势不得洁身而去矣勿过受主人之情

官之得民与否去官日见真幕之自爱与否去馆日毕露佐主人为须算到去官日不可令恶声至耳与主人相处须算到去馆日不可有遗议败名总之官之得民要在清勤慈惠故苛细者与阘冗交讥幕之自爱要在廉慎公勤故依回者与刚愎同病去馆日勿使有指摘

幕宾之作善作不善各视乎其所主宾利主之修主利宾之才其初本以利交第宾主相得未有不以道义亲者熏莸强合必可久与其决绝于不合之后不若先慎重于未就之前彼我同心自无掣肘之患愈久而愈固异己者亦不得而间之余自维朴戆故就馆最慎然从无半途割席之事职是故也就馆宜慎
 
　 
卷三十七　内政部十一　议院

　　中国宜亟设议院论
天地之间一气之所流行也日月得气以升恒山川得气以渟峙鸟兽草木得气以动植苟气有所颇而不备凝滞而不通则日月即有晦蚀之形山川或有崩竭之患鸟兽草木亦有灾异之呈人身一小天地也人得天地之气以为气其气偶有失调将营卫之间正气亏耗阳愆阴伏潜藏于内一感夫外来之疵疠则病必猝发而不可救药如霍乱则吐泻厥逆中恶则昏瞀仆地中风则痿痹不仁皆此类也中国为外侮所乘期年之间兵饷不支遂至割地求和赔偿巨此犹病之猝发也而正气之亏耗则由来已久溯自粤匪乱后三十余年海内升平久安无事朝廷之上大小臣工雍容揄扬相与粉饰宦途积习锢蔽已深虽有草野之士忧盛危明抱厝火积薪之虑者无如格于事例末由伏　阙上书感动　圣听迨至戎马在郊措手不及而始叹承平之日曾未作绸缪未雨之思也盖亦晚矣公交车上书稿中首以失天下人心为虑而果也和议既成薄海骚然各处伏莽纷纷思逞蜀闽浙粤教案甫经就绪陇右回匪揭竿起事连陷名城粤东大吏严明诸赌徒无以为生亦谋造乱当此之时宇内多故　圣天子宵旰勤劳于上百执事仓皇竭蹶于下其势岌岌不可终日譬犹大病之后元气甚亏外邪丛集医者棘手如欲标本兼顾攻补并施虽卢扁复生亦难奏效时医谋国竞进铁路矿务诸策固为良剂奈非要图窃以为今日最要之方亟宜有以通上下之气通之奈何曰设立议院自来谋国政者有二本焉一在君一在民君之不明政无由而施也民之不驯国无由而治也今　天子圣明励精求治进贤退不肖务期所以利吾民者即屈己议和亦无非为保全民命计及起视斯民则又薄海内外莫不效忠愿死念切同仇是　君为尧舜之君民为尧舜之民而时势艰难顾如周室东迁唐家末造者非　上无德非下无良有格于中者在也上下之气不通君民之情不洽虽有良法美意恐终扞格而难行今欲清其本源莫如设立议院一法是犹急救时疫者首宜分其清浊定其升降俾正气宜达而后邪气可袪良相良医本无二致则试拟于都中设内议院各省设外议院俱分上下两院如在内之上议院则以王公大臣大学士六部九卿翰詹科道暨一二品武臣为议员每月朔望集议诸大政之举措人材之黜陟制度之沿革法古者三人占则从二人之意以众议为准而后由王公大臣等　奏闻请　旨以定可否如有要事则不俟朔望随时集议尚书称辟四门明四目达四聪又称询事考言盖虽独断出自二宸衷而事经众臣反复辩论自能泯于私僻归于公平庶几威福专于上而是非昭于下其在内之下议院则自内阁侍读学士以下各部院寺五六品司员各衙门七八九品京官以及三品以下武员内务府内三院等衙门各旗员以及在京绅士兵商庶民胥得与议惟内监及妇孺不与此外虽乞丐流民皆得献议各言地方一切利弊其议之从众与上议院同定议后亦由大臣　奏闻请　旨如上下院有意见不合者各令再议务期妥协惟予以定限大事一月小事十日不得藉词延缓诗云询于刍荛孔子曰众好之必察焉众恶之必察焉孟子言左右大夫皆曰贤与可杀弗听必俟国人皆曰贤皆曰可杀然后察之是即议院意也其外议院则各省及各府各直隶厅州俱设上下两院上议院则本籍文武员绅士之候补人员及容籍员绅附焉下议院则文武举贡生监以及兵商民庶皆与其列惟曾经犯案褫革愆责之人及身家不清娼优隶卒人等不得与既集众定议复上禀地方大宪以定行止事大者据以　奏闻请　旨至西国之例通国之人皆会议于京城我中国地广万里又无火车往返为劳故不若内外分议之为妥如有要议亦可由电　奏闻似此则内外上下脉络贯通而后一切善政可期举办岂非国家之幸哉

　　论中国富强之疏当先设议院以握其纲
今日之盱衡时局者众说纷纭佥谓中国事事宜仿行西法始得以长治而久安洵乎嘉谟嘉猷于朝野矣一切利国利民之举无不苦口婆心谆谆告诫然未能其大纲得其要领故创始实非易易倡其议者一人阻其议者百人虽有极好机会绝大美利往往为之梗阻而不行当事者又因循[苟](荀)安惮势作为不能奋发行之即行矣而上下壅塞弊窦丛生徒耗金赀终无实效噫此中国之所以不能骤振而富强之说之徒托空言也为今之计不欲仿行西法以致富强则已苟欲仿行西法以致富强莫如胥效泰西诸国设立上下议院议院既设然后上下之情通可以百废俱举凡有利于国计民生者均得以参酌可否畅行而无阻而欺饰之借亦可以不生按泰西议院之设由来已久当西历一千二百六十五年英国始定议院章程近百十年间无国蔑有皆所以联上下之情兴利除弊而思即古者尧鼓舜水之意其法可谓大矣美矣无以加矣试考其制以备采择法国之制上议院三百人皆举乡里之有闻望为众所许可者置之一乡以理乡事才大者擢之邑中以理邑事才又大者则擢之一郡以理郡事才尤大者则擢之下议院及上议院中以平章军国之事凡兵戎田赋征榷刑罚创制等事则博谋之议员下议院条其事上之上议院上议院定其可否以达于总统总统下之部臣以行于民意国之制其上院中国王派选议员以亲王世子大臣之有民望者当之约二百七十人下议员则由民间公举约五百八人其院每年开聚一次散院后遇有政事须先订期会议议事之法尽人畅所欲言而以从违之多寡以定可否所议既众意悉合上陈之国王待批准而后施行若英国则有立绅之法凡城乡市镇每地分立绅士一二人将地方利病曲直随时布之同院而上陈之其余各国大相同

苟中国损益其官斟酌其中则创一新政使议院条其可否利弊上之朝廷议定后行夫泰西诸国之所以富且强者由于君民一气凡有兴作期于必成皆由于袪蒙蔽之弊而已今中国正坐蒙蔽之弊如开筑铁路不能遽行者一由于阻挠之多一由于经费支绌一由于衮衮诸公不能集思广益有议院则可以力排众议其经费或贷之于商民成与官商合办商民无不信于议院也或分别筹款项经费不忧其不足矣大吏之所不能者有议院以维持之并由议院选择精明干练熟于舆图测量之译办理铁路勘定地估定工费其有侵吞冒滥等弊议院可以指明究参则铁路兴矣中国矿产之饶田于五洲而招股开矿往往误雇矿师虚縻岁月未获珍藏先亏赀本今所开者仅开平漠河大冶等处而各省中五金之产千古尘封实为中国自然之美利西人尝谓举湖南一省所产之煤已可当欧洲列国之所出其充足裕饶如此有议院则可以次第开采其办理人员由议院公举精于矿务者充其选其章程亦由议院订立则开矿之弊可以除而矿无不开矣中国军械等项每年向泰西购办用非其人惟知私饱宦囊以贱报贵而所购者往往为西人所弃置之物有议院则购办者可以得人或自行制造广设船政枪炮等局妥议规模则司事者不敢滥竽充数而制造日精矣中国营制其弊尤多在平时不勤训练虚兵额以冒口粮临敌则闻风哗溃有议院则兵额不能虚训练不能废则紏紏者尽属干城之选军容自壮亦防范愈严矣中国取士之法专事帖括其有才异能苟帖括百工无由进身有议院则可以不拘资格草茅士皆蒙识技更于同文馆方言馆武备学堂水师学堂议院亦得精心选擢不便屈抑其有一材一艺之可取则上之朝廷量才任使凡出使参赞人员皆由此出惟议院之所举是用如此则朝无幸进野无遗贤人材振矣他如设银行以流中外之财创邮政以裁撤驿站之费扩商务以收利权如丝茶等项昔时为中国出口之一大宗今皆渐为洋人所夺急宜弊顿者皆饬议院相度机宜博采善法筹之至当众谋佥同然后行之则阻挠者少而百弊可剔可以持久矣则泰西之善政无不兴富强无不立致当必上下交受其益而积弱之余为之奋然而一振所谓若网在纲有条不紊者此也

且不特此数利已也中国民生之疾苦所壅遏于上闻者有议院皆可据实上闻而水旱之灾不隐于有司矣仕途之芜杂今日已不堪问其贪暴之盘踞要途纵有为台谏访闻据实奏参督抚查覆往往于情面以查无实据等语了之无怪吏治之不振也有议院则众目昭彰大吏不能袒护即捐纳一途亦可量为变起渐渐停止则官方肃矣此等利益不胜枚举今中国上下相蒙忧时者纵有激昂之论慷慨之谈足以振聋启瞶发人深省者如上海之格致书院诸大宪命题纵论时事鸿篇巨制切中时宜祇以儒生之见当轴一考视等时蓻何能见之施行上之与下如隔十重帘幙呼之不闻唤之不应今欲对症发药惟有创设议院合天下之人心采薄海之刍荛使人人得尽其言此犹病者上下隔断疏通其气则呼吸自灵矣议院之设顾不当急急哉然虑之者曰议院之制惟泰西有之泰西有民主之国有君主之国有君民共主之国其法度本与中国不同今欲施之中国实属创闻日本事事步武泰西而前年创设议院舆情不洽阻其举者甚至有掷石噪扰伤及议员之事中国成见未融坐守一株拘泥更甚为老学究之谈者腐气天事事遵循旧例中国此举若辈必有出而阻挠然则议院之设终成画饼矣答之曰所虑诚是然中国近来风气大变如轮船电报等类效法乎西人者均为前所未有在创始时非无异议而中国尚毅然设之今果获其利益何患议院之不能行哉所望中国于此持以坚定勿听浮言勿淆物议不俟终食奋袂而起然行之是犹盐题之脑挈衣之领中国于此必有可观可翘足而待也泰西诸国必不敢复以正眼相视则富强之基基于比矣盖中国必设有议院然后可徐议其它有利无不兴有弊无不除实为万世不易之法百世不刊之论也　张香帅制军尝云与各国洋人争利必须大家出力纔好我一人焉能有此力量在　香帅苦心经营以一木支持大厦见中国人心之不齐众志之不坚不禁慨乎言之闻之者直欲拔剑斫地搔首问天若设议院则可以大家出力亦足为香帅弥其憾矣所以此举实为最不可缓舜典曰辟四门明四目达四聪此中天之郅治所以独绝于千古今有议院以匡教　朝廷之所不逮当有过之而无不及故议院苟设且将驾唐虞三代之隆而上之岂仅争胜于泰西诸国而已哉内外臣工有能实心实力为此举者吾将以议院为中国振兴之嚆矢矣不禁拭目望之质之当轴未知以蒙说为然否

　　论中国欲袪蒙蔽非设立议院不可
古圣王知天下之事理无穷一己之知识有限于是使公卿至于列士献诗瞽献典史献书师箴瞍赋百工谏庶人传语近臣尽规亲戚补察瞽史教诲耆艾修之而后斟酌焉夫天子君临万邦独行独断惟所欲为乃必如是之委曲详尽不敢稍存自是之心者盖以天子一身其动作为天下所瞻仰其言语为万民所听受其政教号令为人心风俗所转移有一事之顺乎人情则忠臣志士愿为驰驱而斯世赖以安庶事赖以成有一事之乎私见则谐臣媚子相与迎合而社稷于以危百度于以败安危成败俱系乎此其所系不綦重哉顾古之时幅未广户口无多一切刁浇欺诈之习犹未深入人心但使正躬率物已举而指之裕如矣而乃旁搜博采兢兢焉时以不闻善言不行仁政为己忧一人治之不足又设众职以襄之众职襄之不足更立谏鼓谤本使百姓皆有以诏之盖观于唐虞三代之隆未尝不叹治政之公平而为当日之民幸也降及今日生齿愈繁事故愈多君上愈尊下民愈卑势分愈远声气愈疏虽各省各属均设有牧民之官凡民间利弊其当兴当除者由绅董禀诸州县由州县详诸藩臬更由督抚联名会奏迨部曹议妥　谕旨批准然后酌夺办理立法不可谓不善举事不可为不慎然所谓绅董者不过显有劲力卓有财力自命为乡里重望而不问众人之果服与否所谓州县者又慑于绅董之势一有禀请随即转详至利弊所在实未询察所谓督抚者更显赫其貌颟顸其心小则随手批驳大则具奏塞责而部曹事兼各省于此等事宜尤如秦越之不相关不过武断曲直蒙混　圣上而已呜呼以千万人皆以为不然之事独此数人者以为然且强其不得不然不能不然无惑乎阳奉阴违弊窦百出而胶胶扰之终无已时也尝考泰西各国皆设有上下议院上议院自亲王以至大臣约数十人下议院自大臣以至各董事约数百人或千人大臣由百官而升百官由董事而升董事则某处之人即由某处所公举是一院中有数十董事不啻通国之人在也或某处欲共举一事即商诸某董事董事商诸大臣旋至上议院再及国君务使斟酌尽善而后见诸施行是上所欲为即民所乐为也夫以众人之心思专属于一人则无异同之见而其情一以国家之权力分布于下民则无迫胁之举而其气舒是故有军事则助饷者然后办善举则捐资者不疑国势强盛民情欢洽遂显然驾中国而上之也今观各省大小官员无论其居心行事果否有德有才为众人所深服即有一二稍得民心者而三年甫满便即调任于此渐能熟悉于彼仍复生疏以致官以衙署为传舍而存五日京兆之心民视官长若途人而无瀣沆一气之势上下膈膜节节壅塞又何能一其情舒其气而所好所恶之无拂情哉论者谓百姓之苦莫甚于中国此虽奋激之谈亦诚慨乎言之矣故中国所以不及泰西者其弊在于上下蒙蔽而其故由于不设议院始

　　推广议院延置华人说
议事之人必熟悉其事之情形而后可以酌其事之损益此古今不易之定理亦中外无殊之正轨也以中人而与外国之事固有越俎之嫌以西人而参中国之谋亦有伤手之虑其理甚明不能强而通也然以西人而处华地则又有不容不略为变通者何则时势之所宜措置之所亟西人未必皆熟悉也香港议院向无中人参与其谋今闻港督以状师伍秩庸虽华人而熟于西例且能深悉中外交涉之利弊延之入院与参末议港督此举可谓不分畛域不存偏私直是具胡越一家气度愿窃以为此举尤当亟为推广也香港一隅之地现已属英中国之政教号令皆所不及则即由外国自为主政不使中人与谋何不可者乃港督之意以为港中居民华民实繁倘祗事事但行西法恐有不便于华人者因特置一华人以共相酌度所以为华人计实所以为西人计也今上海则固非香港比矣其地系属租界原非竟属之西人故中西交涉之事设立一会审委员以之西事则责之西员华事则责之华员间有互相商酌者要所以和衷共济也惟工部局有会议之件则华人概不与闻不必其所议者皆为西人之事也如房捐地捐车捐酒捐烟捐妓捐凡若此者皆系乎华人而议皆出于西士是则所宜变通者矣夫工部局所议自能斟酌尽善而后见之于行非谓其所议之事有所偏私也事既系乎华人则其中情形或有工部局所未能深悉者即如东洋车加捐一事工部局但知车日益增至碍路而不能行必其获利甚厚不妨加捐而不知车多则生意分所获有不及从前之半者又何怪各车行之纷纷禀求核减也近来议加房捐妓馆灯等捐在工部局以为码头费既经裁去必当另思补苴之法亦出于势之不容已而在局外人议之一若于租界居人殊多不便者盖苟能深体乎华人之情详求夫可捐不可捐之故虽加捐而居民亦无怨咨此则由于无华人之熟谙情形者为之委曲剖陈故也工部局之意亦未尝不欲俯顺华人之情而略知大概未能细识本原则虽有顺民之心而不克见其顺民之政倘得华人为之详告吾知工部局之所议皆足以入民之隐而服民之心偶有举动不但令出有必行之势而且措施悉当矣夫租界会审之员其所理者惟讼事其有大举动大兴作固不能使之事事与闻然华人之中岂无通达治体深知中外情形如伍状师其人者哉但能留心察视求其秉心公正周知民情素有硕德重望足以为华人所钦佩者举而用之每当会议之时俾举其所知以告而相与斟酌损益于其间则上有所为下皆以为先得我心而居上海之华人有不深服西人之灼知民隐举措咸宜者乎故此举若行则不特有便乎华人实且有利于西人也第所举用之人则不可不审慎焉耳以一华人而参预西人之议其势孤其权轻恐未遂足以有裨然苟即其利害之所在形势之所关皆缕陈于西人之前剀切详明无所护无所偏袒无故作龃龉之见无模棱两可之时吾知西官亦素以便民为怀当必有俯从刍献者又何必有所顾虑也伍君之入议院本系港中之创举然自有此举而中国皆色飞眉舞一则颂港督之毫无私见一则幸伍君之得展才猷而从此居港华民亦可安庇宇下故不禁欣欣然咸相鼓舞倘推之于上海当必有深惬民心者所愿以顺民为心者姑采下言焉

　　论东洋初设议政院事
尝闻西人之言曰西国之制凡有都城即有议政院院分上下上院议员则以在朝之大臣与国之勋戚各爵员充之盖因其常近于君也下院议员则以在官之众臣与国之绅耆以及士工商质平日之有名望者充之盖因其常近于民也国家政事或欲更张举废则先令下院议之议定然后上之于上院上院先核其从违之数孰多孰少然后上院之议员再议议定然后上之于朝廷朝廷亦核其从违之数孰多孰少然后再定行止若使两院之议员意见符合则朝廷从其多者违其少者若使两院之议员彼此参差则朝廷或令停止而不议或令再议而后行故西国之政事或有更张举废则通国之众人无不知之而两院之议员无不议之所以上下之情易通从违之准易定既不能违道以干誉亦不能拂民以从欲法制之善更未有能善于此者也吾则以为此虽西法实与中国三代以上之法暗合也三代之制各国政事君卿大夫相议于朝廷士民相议于学校有时朝廷之论已定复因学校之言而改易者有之故孟子之论贤与不可及可杀也而左右诸大夫之言未可尽听必察国人皆言而后方定其赏罚此岂非西国议院之先兆乎书之洪范有曰三人占则从二人之言此岂非西国议院从多违少之始基乎中国后世地归一统权属一人法制已与三代以上不同兼泥于天下有道庶人不议圣王不作处士横议诸语故朝廷政事或须更张举废在上者议之而即行矣未尝再咨询于在下之人虽有大政大事仍有绅士耆老名目亦不过仅为具文而已而且历代以来重内轻外即令疆臣有所奏请仍须部议复准而后能行何其下焉者乎此中西情形所以各异也故议院之设只能行之于西国若中国强而行之仍不过有名无实也今者东洋之设此院业已议之数年而后成可见天下之事不徒创始难即仿行亦不易也第东洋之主事事欲用西法尚须迟之又久而事始成若举国皆不以西法为便则更难成矣虽然此院之设实非易事在西国行之有年方能诸务均妥若他人行之不善则上院必有专主擅权之日下院必有筑室道谋之时矣在东洋或可不须代虑及此若在他国亦欲强而学之吾恐徒贻画虎不成之讥也

　　古议院考
问泰西各国何以强曰议院哉议院哉问议院之立其意何在曰君权与民权合则情易通议法与行法分则事易就二者斯强矣问子言西政必推本于古以求其从同之敢问议院于古有征乎曰法先王者法其意议院之名古虽无之若其意则在昔哲王所恃以均天下也其在易曰上下交泰上下不交否其在书曰询谋佥同又曰谋及卿士谋及庶人其在周官曰询事之朝小司寇掌其政以致万人而询焉一曰询国危二曰询国迁三曰询立君以众辅志而蔽谋其在记曰与国人交止于信又曰民之所好好之民之所恶恶之此之谓民之父母好民之所恶恶民之所好是谓拂人之性灾必逮乎身其在孟子曰国人皆曰贤然后察之国人皆曰不可然后察之国人皆曰可杀然后杀之洪范之卿士孟子之诸大夫上议院也洪范之庶人孟子之国人下议院也苟不由此何以能询苟不由此何以能交苟不由此何以能见民之所好恶故虽无议院之名而有其实也汉制议员之职有三一曰谏大夫二曰博士三曰议郎通典云谏大夫掌议论无常员多至数十人汉旧仪云博士国有疑事则承问有大事则与中二千石会议史记三王世家言臣谨与列侯臣婴齐中二千石二千石臣贺谏大夫博士臣安等议云云又言臣青翟等与列侯吏二千石谏大夫博士臣庆等议云云又言臣青翟臣汤博士臣将行等伏闻云云又言臣谨与中二千石二千石谏大夫博士臣庆等昧死请云云儒林传言谨与太常臧博士平等议云云盖汉世有事无不与谏大夫博士会议者而博士为尤重每上一议必列其官且列其名史汉中多不具征盖博士实议员之常职也中世以后博士多加给事中入中朝备顾问称为腹心上所折中定疑汉官解诂云议郎不属署不直事国有大政大狱大礼则与中二千石博士会议夫曰多至数十人则其数与西国同曰不属署不直事则其职与西国同国有大事乃承问会议则其开院之例与西国同或制书征史记儒林传伏生孝文时征为博士或大臣举汉书孝成本纪阳朔二年诏丞相御史与中二千石二千石杂举可充博士位者则有举人之例亦与西国同虽法之精密有未逮而规模条理亦具矣史记叔孙通传称秦二世时陈涉反召博士与公卿会议然则博士主议论其制不始于汉盐铁论云齐宣王褒儒尊学孟轲于髡之徒受上大夫之禄不任职而论国事盖亦与议郎之不属署不直事等然则国家有议论之官其制又不始于秦齐秦汉挽近力征之邦此良法美意岂能特创盖必于三代明王遗制有所受之矣滕文公欲行三年之丧而父兄百官皆不悦此上议院之公案也周厉无道国人流之于彘此下议院之公案也郑人游于乡校以议执政子产弗禁汉昭帝始元六年诏公卿问贤良文学民所疾苦遂以盐铁事相争议辨论数万言其后卒以此罢盐铁是虽非国家特设之议院而亦阴许行其权也至于汉官之制丞相有议曹见翟方进传大司马有议曹见匡衡传车骑将军有议曹史见匡衡传行军有军正议郎见卫青传其制尚足以补西法所未及又郡国皆有议曹门下议史见北海相景君碑阴议曹议曹史见仓颉庙碑阴多不具征汉书朱博传云博不爱诸生所至辄去议曹曰岂可复用谋曹邪是前此各郡皆有议曹矣西国每邦谓合盟国之各邦每城皆有议会亦即此意也问古议院之亡自何时乎曰议院者民贼所最不利也如朱博之徒悍然以败坏古制为事者盖不知几何人矣问今日欲强中国宜莫亟于复议院曰未也凡国必风气已开文学已盛民智已成乃可设议院今日而开议院取乱之道也故强国以议院为本议院以学校为本

　　德国议院章程序　　　　　
徐建寅

盖闻立国之本在乎得众得众之要在乎见情故夫子谓人情者圣人之田言珇道所由生也是则时之否泰事之损益万化所系必因人情情有通塞故否泰生情有厚薄故损益生通天下之情者莫智于圣人尽圣人之心者莫深于易象其别卦也干下坤上则曰泰坤下干上则曰否其取象也损上益下则曰益损下益上则曰损干为天坤为地为臣天在下而地处上于位乖矣而反谓之泰者上下交故也君在上而臣处下于义顺矣而反谓之否者上下不交故也气不交则庶物不育情不交则万邦不和天气下降地气上腾然后岁功成君泽下流臣诫上达然后理道立损益之义亦由是生焉上约己而裕于人人必悦而事上岂不谓之益乎上蔑人而肆诸己人必怨而叛上岂不谓之损乎然则上下交而泰不交而否自损者人益自益者人损情之得失岂容易哉故喻君为舟喻人为水水能载舟亦能覆舟舟即君道水即人情舟顺水之道乃浮违则没君得人之情乃固失则危夫惟上下之阂隔至远也人情之趋向至杂也欲其交而通焉不亦难哉盖非询舆论历采国人之言莫收周谘博访集思广益之效是以上而国政下而民事必皆集众会议以期同心同德乃可订定施行然而会集多人心志茸杂难免发言盈庭无所折衷筑室道谋莫得一是甚或箝口结舌互相推诿随众附和退有后言徒有会议之名仍无会议之实闲尝鉴诸古史征以时事深思而玩索之卒未得其要领故于使事之暇往觇德国议院知其绝无是弊心窃异之爰乃博稽西籍觅得是编见其章程精密条理秩然可以通人情可以交上下古训所谓三占从二善均从众者将于此见之因译而付之手民聊备采风问俗之意云尔特数语弁诸篇首以志梗概

　　论议院
问泰西议院其制最古各国孰有孰无有者孰为优劣愿闻其详曰泰西之有议院自罗马始当中国周贞定王十五年时罗马因条律不公选十人公议国政事见前国会篇巴勒斯坦当汉宣帝五凤元年纪元前一百一年设议政五大会每会七十人迨纪元后八百余年法国泰甫帝大选议员一千一百五十一人春秋征集与之议国宪一千一百四十四年当宋高宗绍兴十四年意大利新立议会一千二百六十五年当宋度宗咸醇元年英国始定议院章程垂诸后世嗣兹而降议院大兴文明日启遂为千百年有国不易之宏纲惟俄土波斯至今尚无议院议者忧之曰压力重则拒力生热质凝则山火爆君权尊则民变速法奥前车民党覆辙乌可以不寒心哉薛叔耘之言曰西洋立国规模以议院为最良然如美国则民权太重法国则嚣之气太重其斟酌适中者惟英法两国之制斯固然矣然余征之各国议院之实不尽如所言何者美俗近纯不后于英法民虽悍不悍于路易十四拿破仑专制之时无已请言美制美议士院与元老绅董两院并重凡国邦郡邑诸政皆主于民邑皆有会议公所选会长主议择能书一人以书所议之事然后公举选士三四人以董邑政此意最近古乡老法法国政事亦专主于民议院分上下两院上院议绅三百人其七十五人专议国律终身不改其二百二十五人举由国之缙绅九年一易下院议绅五百三十四人举由齐民四年一易凡民十万举一人应举者必过年二十居籍无犯法者在官者不举凡政先交下议院议始关白上院上院曰可然后行其国之党三曰君党志复君权者曰民党志保民权者曰中党中立二党间无成见者三党遇事辙龃龉然以可否之多少定议亦卒无不办夫西国治化惟美为纯法自革命以来上下孳孳图自强视前此鲁意拿破仑在位时气象殊矣英德固称尽善然亦未尝无党英于宋度宗以前议政举由巴力门后判而二之凡世爵大者富者入上议院曰劳尔德士一曰比尔士小者贫者入下议院曰高门士上议员无常额曰王曰大教师曰公侯伯子男曰苏格兰世爵随时更易惟阿尔兰世爵任之终身凡上院谳狱皆以律师贤者充之下议院皆由民举举之数视地大小及民多寡或商务骤兴亦予多举凡政由下议院议妥关白上院允者十之七八议员无问早莫皆得见君主事无留滞政以党成其党二曰公曰保公党者因时变通保党者守旧勿坏二党视宰相新旧进退之一出一入循环无穷而国力剂于平德国议院少异英法上院即政府宰相为首部院各官佐之职在行政下院乃议院民之贤者为首民之才者佐之民议平允上院受成而已上院行政或不当下院得而驳诘俾士麦贤相也尝谍请下院稽核政府所行故德虽君权较重之国其于英美制度究不甚相远其议院会议节目详徐建寅德国议院章程位次详明雍雍就绪盛举哉奥意之制大同而民气俱类于法日本维新特于明治八年开元老院议长副长议官属焉其党人林立浸染意法习气虽以伊藤博文之功未餍议院心挤之不遗余力

论者谓议院有便有不便遇军国重事上下狐疑得一二言之存亡呼吸间则众擎易举平时党人旅进旅退动即纷呶是其所短然五洲强弱盛衰之枢纽恒于议院觇之报馆书其伟论流布环球若血轮灌注周身脑筋知觉运动其百体无或窒滞君子于是乐观焉洴澼子曰有议院必有党有党必有公私固然其无足怪然诸国明许以党党亦明张其帜明异其途以待权衡于党之多少而可否之而事无弗举故西人党亦党不党亦党私亦党不私亦党中国自汉迄明讳私讳党讳而惎惎而轧轧而两败以孤其国何者君子之党往往蹶于小人之党小人巧营其党使人主不觉乃辄以党名倾君子君子俯首帖耳辗转牢阱罟获中供其一逞卒之小人又有小人之小人起相乘不至庙社邱墟不止痛乎西人之明目张胆主国是者施之中国则鼠伏狐媚以售其奸而豪杰之士怨彻九幽也治盗而薮盗惎党而宠党防民之术庸有幸焉洴澼子曰有党党有党国小人党党君子党国西人之以党植国者党国中人之畏党若螫者党党党党贼国贼义贼仁贼若法之世家俄之王党胜朝之魏客马阮党国国于党国于义国于仁国于若国会若议院若唐虞之二十二人三代之父老刍荛党党党国二党淆党不党国不国党党党国二党判国乃党乃不党乃义乃仁乃乃国是故国非党之患党其党之患书曰纣有亿兆夷人离心离德党不党于党党乃国于国书曰询谋佥同身其康强子孙其逢吉 

　　论在上不可不达民情
泰西各国开辟后于中原而其骎骎日盛财充用足兵雄士强一若中国有不能及者其故何哉盖泰西各国君民一心无论政之大小悉经议院妥酌踌躇至再然后举行以故内则无苛虐残酷之为外则有捍卫保守之谊常则尽懋迁经营之力变则竭急公赴义之忱如心志之服股肱如手足之捍头目不待在上者使臂使指而自收指臂之助所谓国而忘家公而忘私几浑君民之形而上下相为融洽此所以国运昌隆数十年来远涉重瀛不啻本境中原之大足迹几是其明效固大可见也至中国则不然上下势分相隔霄壤礼肃而情离臣与君民与官皆属尊而不亲下之所欲上未必知之而与之也下之所恶上未必察之而勿之施也任司牧之权于簿书钱谷刑戮鞫讯外已无他事矣其民之生计若何困苦若何为抚字为鞠谋贸贸然不暇计也夫天下虽大犹一人之身也治天下之事犹治人身之疾病也善治病者必先使一身之神气充足血脉流通然后沈可去善治国者必先使上下之情不形扞格呼吁必闻忧戚与共然后弊无不革利无不兴故礼乐刑政可因时以为变通者也宽猛张弛可随俗以为转移者也而独至民志之孚民情之洽则固有其道焉初非智术可得而驭之权势可得而驱之也中国地大物博生其间者莫不沐浴先圣之教知所以尊君而亲上而世变日新其君子则多狃于因循其小人则渐趋于浇薄以致寡廉鲜耻各怀一心作奸犯科甘蹈五罚此非运会使然天良尽泊也其故皆由在上者视民间之疾苦忽不加减于心斯在下者视长上之作为原非有利于己如人之一身其手足则麻木不仁其耳目则冥顽无觉而心腹溃瞀终莫知其所以然故一举一动悉听命于人惟唤奈何究不能自立也者　圣君垂拱于上贤襄翼于下励精图治以期扫除积习渐臻富强此正大有为之时不易逢之会而民风尚顽梗如故民情尚游惰是耽其不幸猝遇凶荒则哀鸿载道迁徙流离莫保朝夕此非上天之不仁爱也窃尝旷览寰区静究得失揆其所以能致富强与不能致富致强之故夫亦上下之情能通与不能通之间而已考之三代盛治中国亦未尝不上下相通也迄今诗书所记载典训所留遗未尝不可参考而得则今日设将一切壅蔽之政为之疏通务使上下之际略分忘势使民爱戴维深嫌疑不起者固非取法于外人而实率由于旧典也维持世轴者奈何不审察于此哉

　　论宜复古法以通上下之情
选举既行必能得天下之真才以治天下观其行政布化即可知矣国家之所谓政即庶民之所谓事也办民之事莫如持之以公平公则不私平则无颇未有不公不平而民能服者亦未有既公且平而民心有未洽者夫民之疾苦惟民知之为最真事之顺逆亦惟民知之为最切譬如远隔千里之人而其家事倘不得其人之亲切指陈未有能洞中机宜者也又如素未相识之人而治其病源倘非向其人望闻问切未有能洞明症结者也君者民之父母也为父母者孰不欲知其子之心曲隐微而置其子于安乐得所乃格于不得相见阻于不得相闻虽欲保护之救济之不可得也亦无从也今君门万里民之疾苦无由而控诉尊居九重事之顺逆无由而知悉即使曰留心民瘼而有其名未能得其实即或思料量民隐而怀此念未克副其施若此皆由未能得乎古之治民之道也故官民不能相维则出令而万民兴嗟而为上者有出于不知者矣官民不能一体则行师而六军不发为上者有逼于无奈者矣此其患之显然者也乃有害生于无形祸藏于不觉者官与民各怀忌嫉之心民与官隐蓄报复之意俨若仇敌之相为难几同水火之不相能迹其何以致是则由于政之私而不公也令之偏而不平也今之为官者利民之事不肯为害民之事不肯止不公而私不平而偏视为寻常如由径然趋之已熟然亦有不得为官咎者成法不敢稍改旧例不敢骤更曰此古圣昔贤之所流传也此明君良相之所设立也虽官亦何敢妄为兴革夫上既以不公不平待民而民亦以偏与私应之地方公务不能缺者也而民不肯竭其力以赞襄官府经费不可少者也而民不肯尽其量以捐输上既不能公平之广布下但见其偏私之为患天下安得而治哉独惜朝廷徒有爱民之心而但虚行故事不能实惠之均沾民亦尽知其然于上之蠲赋缓征抚贫恤苦虽誊黄贴毫无感激奋发之怀交恶之情俨然悬于目前往往疾视其长上不以为保养我而谓其朘我以生也若是者国家当无事之时犹可隐忍相安一旦有变其不至土崩瓦解者几何每一思之可为寒心

今夫原情而制者也因时而施者令也今日之弊由于堂廉太远呼吁无门上下相暌痒莫达朝廷之心果有公而无私有平而无偏何不使亿兆之人共见共闻昭示于闾阎表白于黎庶仿隆古辟门之法盖三代以上君与民近天子犹一方之吏沾体涂足之伦日接于巍巍若此则上下之情安有不通古者黄帝立明台之议尧有衢室之间舜有告善之旌禹立谏鼓而备讯唉遒人以木铎徇于路官师相规工执艺事以谏命太师陈诗以观民风国家有事必询诸民史箴瞍赋蒙诵百工谏庶人传语近臣进规瞽师教化然后耆艾修之而王斟酌焉其慎如此降至春秋时晋文听舆人之颂子产不毁乡校周秦之际犹岁进輶轩之使采异方言还奏之藏于私室凡庶人欲通乡吏阻之七日者囚是以王者不出户牖尽知天下所苦不下堂而知四方无非求所以通上下之情而已三代以下召乱之源不外两端下所甚苦之政而上例行之甚且雷厉风行以督之下所甚恶之人而上例用之甚者推心置腹以任之于是鸾鸱可以不分鹿马可以妄指沸羹可以为清宴嗷鸣可以为嵩呼五尺童子皆以为不然而上犹以为然不特此也部院大臣习与京朝官处绝不知外省情事大吏习与僚属处绝不知民间情事甚至州县习与幕吏丁役处亦绝不知民间情事呜呼其为蒙蔽何如哉今不如略参泰西公议之法令各省公举议员一年一次会于都会开议院事以宰辅为主席议毕各员将其本省来岁应行之事如出入公项选取人员等记明书押公奏于上御笔书名以为奉行之据如有未洽则再议再奏务期尽善而止如此则一公而无不公一平而无不平国家无复有怀二心之人君民永保咸有一德之庆所谓以亿兆人之心为心而心思无患其不到以亿兆人之力为力而力量无患其弗充夫济天下者兼天下之道周万物者合万物之思故育真才昌文学即养天下之才以为才而天下之才皆其才练天下之识以为识而天下之识皆其识矣故行辟门议政之法是直使天下为一家中国为一人也久安长治必基于此吾终思复古者

　　议院为中国盛时遗法论
古者官师相规工执艺事以谏虽庶人亦得与议时政而天子又命太史陈诗以观民风使下情不致壅塞此皆见诸经书为三代之善制可知中国盛时原有君民一体休戚与同之谊非禁民以勿言也自论语有天下有道则庶人不议之说与孟子言一治一乱以诸侯放恣处士横议为圣王不作之世于是后世人君欲讳无道之实博有道之名特设严禁以防之至秦始皇定偶语之记其苛暴甚矣自后嬴氏之政虽不久删除而历代相沿朝廷有大政事往往专于宰相太守刺史专制一方亦仅奉行朝命秘密之甚乃多忌讳采风问俗之使无非宣播歌谣颂扬盛美其民间有以诸政为不便者辄讳而不上虽如郑侠之流民图可以知民疾苦然草野之议论亦终不登于政府也开创雄主中兴令辟下诏求言令直陈阙失而言者必多顾忌辄以王道套语敷愆塞责敬天法袒勤政爱民援引古昔归美本朝大抵如今时状元对策而已即有危言耸听确切指陈者执政恶之每以为违悖而不上达就使上达其言亦卒不用贾生之强哭流涕曾何补于西汉哉此三代之法所以不能行也虽然孔子之圣孟子之贤其为是言岂欲时君之子智自雄箝天下之口乎盖读书者会其意耳庶人不议者惟其为有道之世则然礼乐征伐权操天子道一风同之会政无阙失安用议为非谓有道之世禁庶人之议也孟子数言与论语互相发明之言横议之祸由于圣王不作诸侯放恣若上有圣王诸侯用命议于何起且孟子立言本意在答好辩所谓横议者即下杨墨之邪说并非专指议论时政也三代盛时开进言之路以通上下之情故有规谏采风之举荣夷公曰防民之口甚于防川谓谤不可弭国有善政自民无流言虽求其谤而不可得苟谓禁民之议则此法不当剧自三代也奈何会其意动谓民间清议诽谤执政指斥乘舆将加以大不敬之罪而防之如叛逆乎或曰人各有言言人人殊苟一兴革之际而必采舆论以定是非徒见其纷纷然也三代之制各君其国各子其民所行皆一国之政其以为便与否也谋诸一国之人可也且封圻狭小侯伯之地不过后世一州县其风俗性情大致相同故能凭众论以之若一统之朝则万不可行春秋衰微郑人犹有乡校之游陈侯从楚朝国人而观左右趋以彼时封建未夷犹行古道也至暴秦混一遂不得已而严偶语之令夫亦时势使然非有意戾古也顾观于泰西诸国之议院而知此事之行原不以地广人多为碍也欧洲土宇得亚洲三分之一虽各保疆圉分封狭小而自日耳曼列国有数十里小侯之外若普法西班牙亦踞有幅员二三千里国都之外属部几何属部之中城邑几何其势涣而不合其情纷而不齐乃所设议院自下达上综人数之多寡而定事理之是非议而后决决而后行无不极正至当然则中国直省之分民数之众推而行之安见其不可也盖主其事者大公无私无一举一动不可与民相见之故也譬如议一大政法有两端皆知其利便也谓此是者若而人谓彼是者若而人彼多于此则决而从彼而此亦无所嫌以其彼此皆民之彼之多于此乃合通国而之非主其事者有所授意与偏听也故在下则议之行不行仍听命于上而已不出其所议之外在上则议之善不善虽取决于下而实先定于所议之中夫是以民无怨咨而事鲜更张也中国之人惟在上不能秉公故事事有所忌讳未行之先则畏人知既行之后则强人从谤言四起而具深识远虑之士转而效匿名揭帖之为噫不诚可惜也欤日本步武泰西愿宏力猛不及十年大着成效昨录近事有创设议院落成业已开院议事之说因思日本东瀛片土以取法泰西之故君臣励志日见振兴何以中国之大二十年来相夸曰办理洋务而其功钝拙其效濡迟曾无一事之底于成也爰略述议院有合于古制之意以袪当事之疑俾知学西法即所以复古制也云尔

　　论议院为治国之纲领
古无所谓议院也君臣上下戮力同心而已矣盖其时天泽之分未严朝野之情不隔在下者不谓堂廉之高远在上者能知稼穑之艰难臣有嘉谟嘉猷得以入告民有疾痛惨怛得以上闻其时虽无议院之名而有议院之实舜之执两用中汤之格尔众庶盘庚之登进厥民洪范之谋及卿士庶人孟子之察及大夫国人皆议院之似也故曰以厥庶民耸厥臣达大家以厥臣达王惟邦君汉世谏议大夫秩中二千石又国有大事每诏丞相列侯吏二千石博士议之则似乎真有议院矣后世堂陛日尊古制浸失君上或有过举骨鲠之士仅能折槛力争面谀之臣惟有备员进退于是乎一人耳目蔽于近臣万民疾苦无所赴愬而天下之安危君独任之矣我　朝定鼎之后法良意美超迈前古凡臣子封章入奏必命部臣集议务臻妥善覆奏得旨然后施行此其郑重为何如者无如遵行既久已为具文牧令有不敢擅断之事则请于大吏大吏不则以闻于九重九重虚己则令该部议奏部臣恐干驳斥则援旧例奏覆事成既不居其功事败更不任其咎上下相诿莫或仔肩以致官吏得缘以为奸邻国遂因而狎侮百姓从此无呼吁之门朝廷因而成孤立之势此甚非国家之所宜也大吏所奏各节其在属草之初固已逆探上意而知其早与成例相符必蒙俞充矣不过必俟命下然后施行耳是以于凡无例可援之事不敢率尔拜疏故虽明知有大利而不能兴明知有大害而不能去噫将何以矫其弊而正其失哉夫以中国土地之大人民之众一日之间万几丛集即使君臣一心上让下竞犹虞民志之未孚而民隐之莫恤顾乃囿塞蒙蔽因循隔绝如是是非岌岌可危者哉今诚欲复前古之良法创盛世之隆规计莫如效法泰西各国令上下皆设议院尝考各国议院之制地方满若干户口者得公举议员一人入下议院凡事之不便于民及有益于民者得而议之议成各名下令画诺视其画诺之多寡以定其事之从违盖善均从众之意其事经议定者复上之上议院之议员俟其核准然后施行其议员有常额缺则补之上议院之议员亦有常额其议员首领或以宰相亲王充其职遇有钱谷兵刑诸大政则开院集议亦以画诺之多寡定其事之从违故其朝廷之举措无有不顺乎舆情者民人之疾苦无有不可以控告者君门虽远犹跬步也境内虽遥犹觌面也是以君之于民若父兄之爱其子弟民之于君若手足之卫其头目以弭内忧以御外侮胥由乎是中国诚仿而行之自　京师以迄直省郡邑皆设议院　京师则以翰詹科道各部之堂官充议员即以宰臣为之首领其充议员者必由公举毋得有所瞻直省则以督抚为首领而以监司及候补府道充议员亦参以公举之法郡邑即以守令为议员首领而以地方绅董充议员悉令公举不得自便其议事章程亦照西例如是则上下之意孚君民之志协以之行政无扞格之虞以之立法无壅蔽之患朝廷无所用其督责官吏不能便其私图向者一切之弊可不劳而自绝而且朝野有同患相恤之意邻国息因利乘便之谋今日自强之策孰有过乎议院者吾故曰议院为治国之纲领也或曰献可替否臣职之常总不能谏行言听犹不妨面折廷争何事规规乎必设议院噫为是言者其亦不思之甚矣凡臣子恐君上有过举而后用其谏而谏之能入与否已不得而主之则何如设立议院议而后行不必从事于谏而并使吾君并无过举之为得也设也谏而不入而或婴吾君之怒而受鈇之诛则适以成己之名而彰君之过虽不愧为忠臣而于国是已不能有济矣故议院兴而天下不必以忠臣为名高至天下无以忠臣为名高者而治国已得其纲领而可以高枕无忧矣

　　论创行新法宜首开议院
天下事创之者难守之者易夫人而知之矣正为创之难而创新法者愈少守成法者更多夫使成法果足以传久则法良意美当念祖宗斟酌之善审择之详为子孙者谨守之奉行之而无一毫之或改一事之偶乖间有妄论更张者方且痛诋之直斥之不为过也宜也新法果足以世则悬诸禁令如有上一言建一议者比之非法诬圣之例异端惑世之条有杀无赦兢兢业业率由旧章非先王之法不敢遵亦宜也然治国之要不外安内御外二者不思敌之所以侮我者何在而欲遽与抗衡也势必不能不审我之所以受人侮者何在而欲骤底富强也天必不许盖政令修而后外可御远人服而后内可安事固相因理无二致故居今日而议安内御外之道惟曰仿行西法而已虽然岂易言哉成例拘守积重难返数百年之法度欲于一旦更张之无论阻之者有人议之者有人淆惑其间者又有人且难保无狡黠之徒因事草创反得使其谲诈伎俩从中舞弊徒费资财无补实事纷纷扰扰致贻讪笑于敌人是不行西法尚可苟安一行西法翻滋多事安见其计之得耶不知此非西法之不可行特由不设议院故耳议院设则上下之情通而美利兴弊窦绝矣考议院之制各国征有不同大约不离乎分上下院者近是上院以国之宗室勋戚及各部大臣任之取其近于君也下院以老成硕德才优卓著及士商之熟于世事者充之取其近于民也选举之法惟从公众遇有国事先令下议院定达之上院上院议定然后奏闻其有不合者则两院再议务使事臻妥善理不参差而后已凡军国大政以及举错诸大端询谋佥同民以为可行则行之民以为不可行则止之朝野上下同心同德人第见其商务日懋国甚富强边疆无侵伐之虞上下有安绥之乐而坚船快炮更能称雄宇内虎视邻封不知其安上全下守内御外合众志以为城者固有其本也是中国不及泰西之处也或曰议院宜于西而不宜于中中国干纲独揽柄不下移一且更易其制不且授权于下如太阿之倒持乎抑知否否子舆氏曰左右皆曰贤未可也诸大夫皆曰贤未可也国人皆曰贤然后察之左右皆曰可杀勿听诸大夫皆曰可杀勿听国人皆曰可杀然后察之用舍可否悉准诸国人之言而后人不议其权之下移者盖圣贤作事不外人情民之所好好之民之所恶恶之此之谓絜矩之道也若以事权独揽不妨任所欲为则官民隔绝上下离心万里堂廉互相朦蔽其祸有不可胜言者矣或曰汉之议郎唐以后之台谏御史非即西国之议员乎不知爵禄锡之君上则不能不顾私恩品第出于高门则不能周知民隐坐言则通施行则窒何若议院官商毕集绅士偕来论断从公措施悉当民间之疾苦早知不待豳风图绘商贾之艰难共悉奚殊市井身游其情通而不郁其意公而无私有利皆兴而无弊不去乎综而言之欲御外侮莫先于修内政欲修内政莫先于张国势欲张国势莫要于通下情欲通下情莫要于开议院今之秉国钧者果使无志振兴则已如创行新法发愤自强则必自议院始矣

　　设议院以达民情说
从来治国之本不在长驾远驭耀武扬威而在广天下之视听民间之壅塞也论者不察徒见泰西枪炮之快利船舰之坚牢火药之愈出愈精水雷之百发百中莫不谓其强盛有所由来不知皆末务也而其制胜之本实在设议院而得民心君民之情通上下之气合众心既固然后趋而用之故能攻敌而敌无不摧攻城而城无不克否则徒恃军火之盛兵甲之多则不戢自焚古有明训安能雄视一时哉近数十年来除俄罗斯外各国俱设上下议院而尤以德英为良德之上议院曰奔得拉下议院曰立斯搭上议员五十九人而分七班一主外部交涉事务一主文武律法一主内外捐税一主水陆军务一主工艺通商一主电报邮政铁路一主田赋户口下议员三百九十七人中民公举悉以三年为期期满更选其两院各有院长主上院者为首相下院则于议员中选充议事之法以允之多者为准盖三人占从二人言之意也下院议定呈诸上院由首相署名盖印仍候国王允准国王如建一议亦必两院允惬而后施行其郑重如此英之上院议员分为五班一世爵勋旧二新简公卿三有职守者如教中监督之类四阿尔兰公举大臣五苏格兰公举大臣共四百七十九人下院由众公举其数六百五六十人悉以民间有才德者举选而大小教师不举刑审税务人员不举一切食饩人员不举盖下院主达民情久历宦途者或未悉民间利弊故不得承其乏立法可谓周矣其下院之权重于上院凡纳税捐款等事皆下议院为政上院不过视其可否以定从违开院则以半年为期既散院后遇有政事仍可随时传集议员公同会议而又时察各衙门政务有不合处发为公论登诸新闻是以议员之权极重官不敢舞弊营私吏不敢弄文玩法上之德得以下被下之情得以上闻不几有上古遗风乎其在书曰民惟邦本本固邦宁又曰众心成城盖既得民之心斯能致民之用否则堂廉高远利害未必能悉疾苦未必能知其何以烛隐情何以孚众望何以几刑措而期治安故中国不欲得民则已苟欲得民非设议院不为功公议之法本昉于中国昔舜立诽谤本设旌谏鼓以广直言之路访不逮于总章此为议院之先声而乡校议政之规尤与其制相仿然则今行议院不啻以今复古原非用夷变夏利之所在亦何惮而不为哉

顾或谓党锢之祸自古为烈既设议院则议员党同伐异而贤豪之士必为众论所不容故不特启争竞之风抑且阻贤才之路岂非一弊乎此说也吾独不以为然夫党锢固足为祸议员有不足为祸者何则各国定例议员皆数年一易非能位终其身也有事则采众论以定是非非能强持己见也然则虽分党援亦安得各树一帜致启纷争且人谓足以阻贤才而吾谓足以进贤才盖自征辟之典废怀才不遇之士未免终老名山若议院行则杰士人必博民间公举一旦膺议员之职文章可以报国经济可以匡时而名望由是彰功业由是显复何有长才短屈之虞是议院之利甚宏而或以为有弊则误矣或又谓意相兰渣塞勒英相格兰斯顿俱有功于国因不悦于议院解组归田德相卑士麦亦伟人也以增兵不满众意屡次乞休是议院足以倾轧政府其害不尤深乎曰此正足木十专擅之弊也夫意相英相之罢职必其功不掩过可知否则议院虽有权岂能将无辜之人夺其禄而削其职至德相增兵之举阻于议院不能行此所以无专政之弊也自来国事之坏皆坏于政出权门鲁之政归于季氏而公室日微卫之政由于宁氏而变端旋起独有设议院与民共政尊如之首尚不克一意孤行何官府故奸雄之盗国柄寺宦之弄大权及一切钻营奔竞之风从此不难俱绝是议院之益甚大而或以为有害则谬矣或又谓议院为政要之地议员苟有过失人必不敢直言如德国轮路受贿之案法国乱首尔朗之罪以议员之故不予深究此端一启议员将无所不为谓非一弊乎曰此不足虑也议员皆举自民间必其卓荦不方能膺选若犯法之事乡党自好者不为而谓贤者为之哉即使利欲熏心不终其德而院中见闻甚众岂容品行不正者滥其间必有人纠缪绳愆以声其罪彼德法宽议员之案特有故耳不然西国皆有议员何不闻多犯法之人乎何不闻恕犯法之罪乎矧中国欲设议院并可先订章程犯法者罪加平民一等夫而后纪纲整肃孰复敢犯王章是以此弊不足虑焉或又谓议院之弊尚多即如民权重而太阿倒持其弊一经费繁则筹不易其弊二变更　祖制崇效西法显与　国体攸关其弊三是利未见而弊先伏也曰此一孔之见耳大抵天下事有利者不能无弊有弊者不能无利惟能兴其利制其弊则弊自可转而为利利不至流而为弊可知事得其人虽积弊尤可挽回议院并无弊乎试思事虽定于议院非　朝廷批准不能行安有太阿倒持之弊经费所需无几以中国天下之大安有筹不易之虞乎道虽久立不变法贵因时制宜苟其下益于民上利于　国即当毅然而行更安得谓　祖制不可更西法不可效不然轮船西法也电报西法也制造枪炮纺织纱布西法也何不闻一概绝之彼鳃鳃焉而过虑者真拘迂之见安足谈经世之务哉
</div>
    <div class="pagination">
<a href="皇朝经世文统编_page108.html">上一页</a><span>...</span><a href="皇朝经世文统编_page104.html">104</a><a href="皇朝经世文统编_page105.html">105</a><a href="皇朝经世文统编_page106.html">106</a><a href="皇朝经世文统编_page107.html">107</a><a href="皇朝经世文统编_page108.html">108</a><span class="current-page">109</span><a href="皇朝经世文统编_page110.html">110</a><a href="皇朝经世文统编_page111.html">111</a><a href="皇朝经世文统编_page112.html">112</a><a href="皇朝经世文统编_page113.html">113</a><a href="皇朝经世文统编_page114.html">114</a><span>...</span><a href="皇朝经世文统编_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
