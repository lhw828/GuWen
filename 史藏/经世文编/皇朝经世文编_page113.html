<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 113 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 113 页/共 219 页</h1>
    <div class="content">
一取丝之法。以大锅盛冷水。每次二三千茧。煮半时。翻转。又煮三四刻。再翻。俟茧将。用荍草灰所淋之汁。量茧多寡。酌倾入锅。再煮一二刻。视其生熟。试如不熟。再加灰汁煮。以短小竹棍摅其浮丝成绺。分作数提。仍存锅内。不可断火。若丝不顺。稍加以火。水热则丝易抽。丝之麤细。视提丝缕之多寡。由丝笼上车。以大车桄之。取剩余壳名曰汤茧。及破口茧。不堪取丝者。另作纺线。坠丝水中所抽名曰水丝。织棉再合成线。织为合线。为合线紬。尤为结实。所提浮丝。亦可洗净作絮。

一茧质轻薄不堪缫丝者。名血茧。暨出蛾之壳。并汤茧。均用油少许。和水浸湿蒸透。以水洗净晾干。扯丝织紬。彷佛新繁所产。故名繁茧。又法以荍灰水煮后。罨套如拳。扯丝坠线织为毛紬。其需用器具。如抽家丝法。

一收种橡子之法。凡青棡槲栎二树。至九月间。子熟自落。检收时。必须挖窖深埋。毋使见风日。若散置房屋。则阅日生虫。尽成空壳。入土不生。其种植之法。与种山粮异。遵义等处。俱用大铁锹长二尺许。于瘦土中用椎击入土三四寸。少着粪土。随置橡子一二颗。以土之。春即发生。其工甚省而易成。

　　纪山蚕　
王沛恂

吾乡山中。多不落树。以其叶经霜雪。不堕落得名。一名槲。叶大如掌。其长而尖者名柞。总而名之曰不落。皆山桑类。山蚕之所食也。蚕作茧。视家茧较大。禹贡莱夷作牧。厥篚丝。颜师古注。山桑也。作牧。言可畜牧以为生也。苏氏曰。惟东莱有此丝。以为缯。坚韧异常。虽朴质无文。然穿着多历岁时。故南北人通服之人。食其力。习为业。其勤苦殆有倍于力田者。初春。买蛾下子出蚕。蚕形如蚁。采柞枝之嫩叶。初放不及麦大者。置蚕其上。捆枝成把。植浅水中。不溢不涸。方不为蚕患。看守不问昏晓。谓之养蛾。保护如法。蚕长指许。纳筐筥中。肩负上山。计树置蚕。大者安放三四十千。次则二十余千。或十余千不等。狐狸狼鼠鸱鸟雀蛙蟆虫蚁。无巨细。皆嗜蚕。防御则饱无厌之腹。以故昼则持竿张网。夜则执火鸣金。号呼喊之声。殷殷盈山谷。极其力以与异类争。如此者两阅月。鸟兽昆虫之所余者十纔四五。顾又有人力不得而争者。旱则蚕枯。涝则蚕濡。虽经岁勤动。而妻啼儿号不免矣。嘻。四民莫苦于农。而蚕夫则又加甚。记之以志感焉。

　　种树说河南通志　
俞森

余闻之百岁树德。十岁树木。故安邑千树枣。燕秦千树栗。渭川千亩竹。其人皆与千户候等。今豫州历经闯贼焚掠。人希土旷。虽蓊翳成林之处。不可谓无。然极目平原。往往而是。尝召土人问之。椅桐梓漆。无不具也。桑柘榛栗。无不宜也。枣二岁而实。五岁而得一石。柿五岁而实。十岁而得三石。榆荚一岁而盈丈。柳枝五岁而合围。土壤之沃如此。是此地树木之效尚不须十年也。乃熟察四郊。家无储积。室鲜完庐。岂此邦之民尽属蚩蚩。抑有司无以导之也。余尝注种树之效。其利有八。上之人不肯尽心者。其弊有三。下之人相视不前者。其源有二也。何谓八利。一亩之地。树谷。得二石足矣。一亩之地而树木。所入不数十石乎。其利一。岁有水旱。菽麦易伤。榛柿栗枣。不俱残也。年丰贩易。岁凶疗饥。其利二。贫人无薪。至拾马粪。掘草根。种树则落其实而取其材。何忧无樵苏之具。其利三。造屋无木。土堑覆草。久雨屋。率多露处。种树则上可建楼居。下不同土隅。其利四。树少则生无以为器具。死无以无为棺椁。种树则材木不可胜用。其利五。豫土不坚。濒河善溃。若栽柳列树。根枝纠结。护堤牢固。何处可冲。其利六。五亩之宅。树之以桑。宅不毛者有里布。今州四野之桑。高大沃若。若比户皆桑。大讲蚕务。其利七。五行之用。不克不生。今树木稀少。木不克土。土性轻扬。人物麤猛。若树木繁多。则土不飞腾。人还秀饬。其利八。有此八利而上下恬熙玩日愒月。则三弊不除。而二源不扩也。何谓三弊。在上之人以簿书期会之不遑。常恐因所缓而所急。一也。贪婪者每借事而生端。谨慎者每安常而袭故。二也。凡民可与乐成。难与虑始。未蒙章甫之歌。先致麛裘之谤。三也。至于民间。或有广种之举。工师求大木。通国皆无。而一家独有。此祸之媒也。一也。邻右尽蓬蒿。而果实离离。虽折柳樊圃。亦射之的矣。二也。此所为二源不扩也。此非上之人不顾三弊。扩清二源。则利不可得也。一里之内。而种树者止一家。一邑之内。而种树者止一里。则利少而害多。不得不顾虑也。若尽一邑而悉种焉。则利广矣。尽一郡而悉种焉。则利更广矣。合省而悉种焉。则其为利尤广矣。而何虑祸之独锺乎。合省者。一邑之积也。夫地道敏树。最易者无如枣柿榆柳。柳树宜于冬月。枣柿与榆。宜于三月。枣柿之实。可以备荒。榆柳之本。可以造屋。枝条可以供薪。使邑之中。各有贤令长下一令曰。户无分上下。一家种枣三十株。柿三十株。榆柳各百株。能逾格多种。及广栽杂树者旌之。不如令者罚无赦。阅三年之后。人不告荒。十年之后。户皆宁处。八利将无不见矣。所虑者但申文告而不稽察其弊。徒文具而无利济之实耳。为邑长者。下令之后常以时巡行郊野。则人人惊动。毋敢荒怠矣。语曰。树德莫如滋。使数十百年之后。诸父老食以得饱。居以得安。指此参天蔽日者。以告子孙曰。某树某树。皆某令君之所视其灌溉者也。其德不既滋乎。故详具委曲。申告诸公。知不以余言为迂。必为投袂而起矣。

　　与潘次耕书　
顾炎武

接手札如见故人。追念痛酷。其何以堪。古人于患难之余。而能奋然自立。以亢宗而传世者。正自不少。足下勉旃毋怠。承谕负笈从游。古人之盛节。仆何敢当。然中心惓惓。思共晨夕。亦不能一日忘也。而频年足迹所至。无三月之淹。友人赠以二马二骡。装驮书卷。所雇从役。多有步行。一年之中。半宿旅店。此不足以累足下也。则稍货赀本于鴈门之北。五台之东。应募垦荒。同事者二十余人。辟草莱。披荆棘。而立室庐于彼。然其地苦寒特甚。仆则遨游四方。亦不能留住也。彼地有水而不能用。当事遣人到南方。求能造水车水碾水磨之人。与夫能出资以耕者。大抵北方开山之利过于垦荒。蓄牧之获饶于耕耨。使我有泽中千牛羊。则江南不足怀也。列子盗天之说。谓取之造物。而无争于人。若今日之江南。锥刀之末。将尽争之。虽微如蠛蠓。亦岂得容身于其间乎。文渊子春于边地立业。足下倘有此意。则彼中亦足以豪。但恐性不能寒。及家中有累耳。徐介白久不通书。为我以此字达之。知区区未死。宇内犹有一故人也。

　　种杂粮广树植状　
陈宏谋

滇省地方。跬步皆山。沃壤原少。而山确之区。不能处处种植。即低下之区。亦不能年年种植。总因小民狃于积习。不知广积粪土。不知栽植杂粮。诚为可惜也。节奉宪檄通饬各属。劝民广种杂粮。本司亦复再四指明开导。以资民食。前据罗次县任令以罗民不晓栽种旱粮。任听地亩抛荒。又不识酿粪之法。情愿自备牛种。将百姓所不种之田。雇人耕种。照工分麦。又筑茅置棚于郊外。圈牛以示酿粪之法。庶使罗民见而仿效等情。本司当以种植积粪。事切农功。应如所请。并通行所属。一体遵照。此外如山岭土坯。连草带土。晒干火化。拌入粪土。皆可肥田。又如通衢大路。傍开小沟。添入杂车树皮。日受牛马践踏之水。既便行人。尤可积粪。其余山箐岭洼村傍隙地。均可照此行之。至于驮载牛马。往来打野之处。旁挖小池。就近将牛宿粪草扫入。亦可积粪。兹据罗次县知县张应钧。详称罗民从前亦知积粪种地。但民性疲懒。率多旷弃。嗣经前任导以置设栏圈。多蓄牛。以便积粪之法。百姓习之已久。数年以来。所种杂粮。俱[已](己)勃然。卑职到任。仍复率由成规。不时劝谕。迩来罗邑旱地。渐无旷土。农人积粪。总无遗弃。瘦薄地土。种无不收。颇有成效。转报查核等语。是前详积粪之法。颇有成效。似应通行各属。督率农民。各就土宜。广行积粪。以裨种植者也。抑本司更有请者。滇南承平日久。生齿浩繁。加以在在厂井。一人之耕。不足以供数人之食。非尽地力之[已](己)竭。实由人力之未勤。有水之处可以种稻谷。无水之处可以种杂粮。杂粮之中。有春荍冬荍。燕麦小麦。蚕豆黄豆。鼠豆青稞等物。滇民终年所食。皆资此物。此外尚有董野菜萝卜蓣薯等物。随处可以种植。荒月亦可疗饥。再滇中本系山区。丛冈复箐。草木繁茂。柴薪自来充裕。乃因井需柴。厂局需炭。旦旦而伐。几于举目童山。薪炭渐已艰贵。即草根树皮。几为民间难得之物矣。滇中四望。山岭有不能种植粮食之地。断无不能种植树木之处。且原系崇林密箐。今始斩伐殆尽。正当复行栽种。总由性耽疲玩。仅计目前。不图久远。将来日复一日。柴薪艰贵。穷民之苦。又在于兹。凡此种植之法。均宜与积粪并行不悖。近已节奉　　旨通行。然民情固难于图始。地方官亦恒视为琐屑。若非专其责成。设法劝惩。仍未必有益。伏读　　上谕天下亲民之官。莫如州县。州县之事。莫切于勤察民生。而务教养之实政。有事则在县办理。无事则巡历乡村。所至之处。询民疾苦。课民农桑。宣布教化。崇本抑末。善良者加之奖励。顽梗者予以威惩。遇有争角细事。就地剖断。以省差拘守候之苦。如此从容岁月。始可收循良之实效。不愧为民之父母。大哉　　王言。其训迪夫州县者切。期望夫州县者专。而所以为民谋衣食之源者。诚无微之不晰也。今所议积粪种植。实为滇民切要之务。请通行各属。于因公出入之便。循行劝课之时。就其地土情形。劝以开沟积粪。遇有闲旷地土。即传所在居民。询其所以历来不种植之由。考其可以种植之物。无水者寻水导流。无种者借本代觅。有主之地听其自种。无主之地许其认种。既种之后时为稽查。毋使废弃。阻挠偷窃者。严加究处。并责成老农乡保头人。各于所管村寨。日夕劝谕。惰弃者量为惩处。勤力者格外奖励。并以所管村寨之种植多寡。定老农乡保头人之功过。年底分别劝惩。但不必差役查拿。至兹扰累。地方官事实册内。岁以为考。务使已行未效者。接续举行。未行者亦复推广举行。俾四境之土俗物宜。时悬官长心目之间。司牧之早作夜思。不越小民身家之计。月计虽云不足。岁计自已有余。可以破疲玩之积习。即可以基无穷之乐利矣。

　
卷三十八户政十三农政下

　　量行沟洫之利　
陈斌

十一者。取民之中制也。汉三十取一。唐宋或二十或三十以取一。但轻于三代。而顾不如三代之民之乐者。以三代田必分授。而有沟洫之利其民也。三代沟洫之利。其小者民自为也。其大者官所为也。沟洫所起之土。即以为道路。沟洫所通之水。即以备旱潦。大雨时行。泄而出之。田不忧潦也。越有小旱。激而灌之。苗不忧槁也。故沟洫者。万世之利也。后世议之。虑其弃地之多。而实无多也。一井之步。约百有八十丈。其为沟畛者。八尺而已矣。一成之步。约万有八千丈。其为洫与涂者九。积十有四丈四尺而已矣。通计所弃之地。二百分之一而弱也。今更新为之。必有虑其事之难成者。则更非甚难之事也。斌观甽田之法。一尺之甽。二尺之遂。即耕而即成者也。今苏湖之田。九月种麦。必为田轮。两轮中间。深广二尺。其平阔之乡。万轮鳞接。整齐均一。弥月悉成。古之遂径。岂有异乎。设计其五年而为沟浍。则合八家之力。而先治一横沟。田首之步之为百八十丈者。家出三人。就地筑土。二日而毕矣。明年以八家之力再治洫。广深三沟。其长十之。料工计日。三日而半。七日而毕矣。又明年。以八百家之力为浍。广深三洫。其长百沟。料工计日。一旬而半。三旬而毕矣。即以三旬之功。分责三岁。其就必矣。及功之俱成。民甽田以为利。一岁之中。家修其遂。治其沟洫。官督民而浚其浍。有小水旱。可以无饥。十分之饥。可救其五。故曰沟洫者。万世之利也。此古之所不惜于区区之弃地。而亦未尝畏其难成者也。

百姓。一夫失业则饥。十日失谷则殍。此宜其家自为生。人自为力矣。乃百姓终岁垦田。而仍饥以殍者。此必其所不能自为者也。一则以岁之不时。一则以沟洫之不治也。岁之不时。人所莫能为也。沟洫之不治。农民莫能为。官可齐其力而为之也。其不为者。谓其至重而不敢举。至烦而莫之任也。窃观秦汉以下之言限田名田者。既以夺富民而兴怨讟。巳无复置其议矣。而魏孝文均田之令。其还受亩分之法。远历北齐北周。以至李唐。行之且数百年。此何以能然。况其沟洫之利。随时随地。无不可兴者。而又何以不能哉。盖时无大水旱。则坐视为不必为。及水旱至而拯恤不遑。又万万无可为者。加以民食之盈绌。必数年而后见。国家之利病。必数年而后见。事无近功。官无严课。故吾民之饥饱死生。一听命于不可知之岁。而曾无十一之防百一之救也。斌谓救荒无善策。为沟洫于未荒之时。此豫救之策也。即为沟洫于救荒之时。使饥民即功而就食。此一救而两救之策也。然而土异形。人异习。按方尺之图。动十万之。如汉武帝之轻用方士。坐广之内。度溪谷之外。如王安石之欲田梁山泊者。则固不可为也。即春议经界。秋议遣使。如宋天禧之提点刑狱。并领劝农之职。而仍无毫之益于民者。亦名美而不足恃也。故为沟洫。必访求于乡耆里长。而总其事于郡守。责其成于县令。分其任于县丞主簿。则亲而不扰。久而必成。今集四境之耆长。体访以人情地势。有酌见其可兴沟洫之利者。丞主簿一相度焉。而公酌之县令。令再相度焉。准里计日。具图以请于郡。而作其功。有废地可以沟通者。则募其旁近失田之夫为之。官助以不足。田成而授其人。五年而起科。亩十而当一。有沟洫其业田为永利者。则以任本业之人。民实其田。官均其力。春夏作五日。秋作十日。冬作二旬。丞簿亲董之。令一作一视。先成者。籍而存于官。其未成者。簿志之。至来岁续而毕焉。民田一顷。听沟地半亩。十顷五亩。令不当沟涂之道者。转偿其邻田。田不及顷。则任力而不听田。二十亩以下者。贳其力。蓄泄之利。两邑共之。则郡守责其两令。令或代去。则交其簿于受代之人。凡县令置农田课。郡守察之。其阻成功。及借名生扰者黜。

古扬州之田下下。今苏湖之田之赋。固上上也。自唐肃代之世。转稻东吴。至宋南朝。至元明漕运。俱大半取给于是。此孔安国所谓田下赋上。而人功修者也。苏湖之民。善为水田。春收豆麦。秋收禾稻。中年之入。概得三石。而北方之种地者。乃不能半之。则以无为水田者也。凡谷之种。禾稻倍入。种稻之田。水田又倍。昔时关中邺下之渠。蜀郡之江。荆之芍陂。扬之七门三堰。本废田也。而亩收数锺。民赖以饶。得水之效也。西北土性高燥。宜麦宜粱。所在低平之田。即为下产。以其非粱麦之性。而雨泽一过。水无所注故也。诚为其守令者。能勤行相度。分年规地。仿沟洫之意。备蓄泄以为水田。种禾稻以佐晚熟。则高地之水四注。而为害者必转以为利矣。且为沟洫。非古之凿空求水利者比也。以民之田。兴民之利。不遣使。不起徒。不招流户。视其大小功力。随作随成。有小水旱。此丰而彼歉。则近之人。必有请其法而自为之者。勿忧事之难于虑始也。斌窃观有水之处。皆可为田。故浙闽江淮间。冈岭之上。有泉源可灌者为山田。江湖之旁。有淤泥可围者为圩田。若于西北低平之田。量为沟洫。夫岂有山田圩田之难哉。通其变。使民不倦。此利一兴。匪独散金钱。转粟米。损此益彼之数也。其在于古。求代田区田之法。其在于今。用水车水盘之制。合乎地势。信于民情。为之有成。事可经久。此朱子以经界为五十年之利者是也。

　　请减谷价兴水利疏乾隆十二年　
御史赵青藜

我　　皇上轸念民依。以所在谷价昂贵。再三求审盈绌之理。裕流通之源。　　特颂谕旨。令暂停省采买。及捐监收米之例。酌缓急而藏富于民。犹且　　渊衷若谷。大学士九卿详议。臣窃以为今日谷价之贵。实由渐积使然。其骤贵也。或因岁歉。或因采买。而及其采买既过。歉岁复熟。价非不稍减。然以视从前未贵时之原价。固已略浮其值矣。如此经三五次起落。三五次浮积。而视原价固已大相悬绝矣。日贵一日。年贵一年。习以成常。谁肯率先以减者。况现在官粜定例。适足为商贾居奇之藉。查定例。大荒减价一钱。中荒五分。寻常出易。即不准减。此无论商屯把持。胥役需索。而库平库色。民不胜其诛求也。造册给票。照票给米。民不胜其守候也。任发任领。以官为政。米之良否。民不得而拣择也。又粜米之数。人不得过五斗。即以极减之一钱计之。为银不过五分。此五分者。足敌其诛求乎。足偿其守候乎。民无所利。观望不前。而官欲速其售。商乃得通胥役以巧行其屯。谷之昂贵。愈成牢不可破之局。奉行之不善。所当急议通变者此也。臣愚以为宜酌改定例。不妨多减。以创率先之路。破积贵之局。而议者必曰。徒以利奸屯也。不知减价既多。则民之趋买者必。趋既则其自为稽察者必严。商屯必无所容其掩饰。而受　国家浩荡之泽者。莫非待哺之民矣。乃议者或曰。减多粜多。如缺仓额何。而臣愚以为减粜而价平。价平而粜谷之项。即可就本地秋收时买补。不忧其缺也。抑臣更有请者。臣查雍正年间。直隶营田水利。每岁谷入不下数十万石。比年以来。几成故事。渐就废弛。以致谷入多不如前。臣甚惜之。臣请　　谕令直隶督臣。查明从前营田处所。就现在已成田亩。造一清册。从长经理。应修复者修复。应兴举者兴举。总以属之州县。及统辖之道府。分别劝惩。无喜事。无畏难。宽为之期。而务收实效焉。虽水利事宜。非臣之明所能详悉。而营成一处得一处之益。营成一亩亦得一亩之益。考禹贡扬州之域。田惟下下。荆州之域。田惟下中。今所称产米乡者。乃在湖广江西二省。是非西北之水失其道。而地失其利之明验乎。且西北佃田。广种薄收。人以顷计。所以然者。以水潦难齐。而工本恐弃于无用也。诚兴水利以善蓄泄。使旱干水溢。不得为灾。则深耕易耨。而佃人且以亩计。至多亦以亩之十计。是一顷之地可多容六七佃户。失业之民可渐驱以归于农。而游手者寡矣。再查直隶一省。旗民居多。若任业主以董庄头任庄头。以率散佃。其为力尤易。而为法尤简。至于大工。力难责之民人者。令地方官详明督抚。估计。请　帑兴修。以所入租谷。按年扣还。第恐畏难而奉行不实耳。古来大工大役。多以行所无事而成。以本地官劝本地民。兴本地水利。即有会同之处。而以效役之民。视之犹其本地父母。不患不听。故臣以为属之州县及统辖之道府而已足也。至一切规画营田。定例应有可遵。特其多差官役。往来道路。则臣所谓喜事之适以滋扰。而大不可者也。臣请　　皇上广集议。断自宸衷。一意举行。纵无近功之可图。实为万世所利赖。水滋灌溉。而土壤膏沃。谷入丰盈。久之即东南挽运可省。何至谷价昂贵。上烦　　圣虑。若止暂停省采买。收捐监谷。保无谷不加贵足矣。欲减价就平。臣有以知其不能。微特臣而已。即定议之大臣。恐亦不能保其必减也。何者。积渐之势已成。难可卒返耳。且监谷既停。将来遇有需谷之处。乃向近采买。价必加昂。而旋停旋买。抑岂我　　皇上从长妥计之　　谕旨哉。理财足民。无过开源节流之道。而增籴减粜。依然良法美意之初。虽减价以粜。御史李清芳曾以上请。臣业经议驳。而第以官粜不减。则谷价终不得而平。价不平。则终无以仰慰　　宵旰之忧勤。又何敢以驳议佥同。遂为缄默。不披沥愚忱于　　圣明之前也。

　　同州府荒地渠泉议　
乔光烈

夫辟土地以广农功。任流泉以资灌溉。使野无不垦。岁无旱干。所谓因地用天。利民无穷者也。然土不可旷而有不可耕。非徒草宅之患也。润泽有宜而亦有不可致。则视形便之殊也。土不可耕必强田之。润不可致必强取之。费徒多而见功少。于事无所益。于人寡所便。唯斟酌其宜施行之。庶几力省而效多。同州府所领。自潼关外州县凡九。曰华州。曰大荔。曰朝邑。曰澄城。曰蒲城。曰华阴。曰白水。曰合阳。曰韩城。计其地尽为田。耕获岁播。无所荒废者。惟潼关合阳韩城耳。外此华州大荔朝邑澄城蒲城华阴白水。旧地荒不治者。共九千二百三顷四十有九亩。其后累经垦复。而今现田于民者。合计凡三千七百九十顷七十亩有余。又华州大荔蒲城华阴。皆有屯地。明时军屯种者也。其地以顷计者。共一百八十二。是已久荒。后乃渐垦之。得六十一顷四十八亩。其未复地尚一百二十顷。余六十二亩。而诸州县泉源所出。若昔时引为渠者。于潼关有潼河张公堰禁峪河及麻峪三渠。于华州有乔峪渠阶峪水渠赤堤峪渠。共五堰。石堤峪渠西溪渠小敷渠黄家河渠黄家峪渠构峪河罗纹渠太平渠孝感泉。于大荔有龙首渠北庄泉苏村泉。于朝邑有双泉蔡庄象底大奇西庄五泉。于合阳有大峪河洽水桥头河宫城河王村瀵莘里瀵运斗瀵。引之为三十二渠。于韩城有●河芝河潦河漧河水文水盘水。引之为五十八渠。于澄城有玉泉大谷河县西河八渠十分。于蒲城有漫源半坡寨常乐三郎诸渠及郑渠。于华阴有磨渠灵应泉渠醴泉渠瓮峪渠。凡合计泉渠一百六十有三。今疏通其流皆可引灌。若潼关之周公渠漕渠。华州之漕渠利俗渠。及天池。东西南三溪。大荔之冯村坡底洪善三泉。朝邑之通灵陂。韩城之●水土门七堰。蒲城之白马泉山阳堰。华阴之敷水蒲谷峪段明峪黄神长漕渠。与白水之武子渠。或开自唐宋时。并多堙废。自论者谓西北少水利。故田无沾溉。常以旱岁为虞。又其地广人少。或弃地不耕。为民计者。务使尺寸之壤无遗种。涓滴之润无遗利。以今日之同州而言。其未垦复者。为地尚五千数百顷。其废不治者。泉渠且二十余。似宜急导之农耕。而悉修其水利。不可须臾缓。然以民之取利。甚于官之教民。苟利所在。必争先往骛。忘其劳力。孰甘弃可耕之土。而任为闲田。谁不乐溉浸之有资。而听其为槁壤哉。唯见其无所利。而为之徒费其勤。是以土未垦复者。渠泉湮莫疏者。岁月久之。任废不治。非无故也。且夫地利不可不尽。而所为尽地利者。亦非必尽于稼穑。古善为民计者。原隰腴沃可田者田之。其地瘠确与五种不宜者则树之果蓏材木。故树桑足以供蚕丝。树之枣栗芋魁。足以供货。鬻备凶荒。不必为田。而利且饶干菽粟。则度地任土。当各视其宜焉。今同州所属。民稠地狭。凡平衍可垦之地。皆垦辟无遗。其不能垦复之民屯荒地。五千五百三十三顷三十四亩。非硗确不毛。即濒河漫决。难施人力。是外山坡岭侧不成坵段者。如华州之构峪金堆城。合阳之梁山。蒲城之北山。大荔之炉地。前巳督所属州县官。以次劝民栽植果木。务使野无旷土。以尽地利。至所有渠泉引溉者。每逄灌溉之期。民间俱立有水排。依其序次。放水不紊。若所灌地亩。各就渠水大小分派支流。难以续开。至堙废渠泉。唯潼关周公渠尚可修复。余或源流微细。或水性若。或地高水远。或干涸堙塞。常因行县之便。再四讲求。揆视情势。虽欲复之。措施无方。盖今昔既殊。而形便亦异也。今唯先于平衍之区劝民多凿井泉。且于渭洛两河制造水车桔槔等。令民观法。以收水利。于事为便。谨议。

　尽地利者非必尽于稼穑一语扼西北水利得失之键

　　井利说　
王心敬

或问丰川氏曰。水利为救旱第一义。然如旱日之久。则江且落。河且竭。渊泉亦且微而涸。将取水之路。不且穷乎。水路穷。而生民之旱饥。将何济欤。丰川氏曰。不然。不见吾夫子系易之辞有曰。井养而不穷耶。则如掘井一法。正可通于江河渊泉之穷。而实补于天道雨泽之缺。吾生陕西。未能遍行天下。而如河南湖广江南北。则足迹尝及之。山西顺天山东。则尝闻之。大约北省难井之地。惟豫省之西南境。地势高亢者。井灌多难。至山东直隶。则可井者且当不止一半。特以地广民稀。小民但恃天为生。畏于劳苦。而历来当事。亦畏于草昧经营。故荒岁率听诸天。坐待流离死亡耳。惟山西则民稠地狭。为生艰难。其人习于俭勤。故井利甲于诸省。然亦罕遇召父杜母为监司。故井处终不及旷土之多。至如吾陕之西安凤翔二府。则西安渭水以南诸邑。十五六皆可井。而民习于惰。少知其利。独富平蒲城二邑。井利颇盛。如流渠米原等乡。有掘泉深至六丈外。以资汲灌者。甚或用砖包砌。工费三四十金。用辘轳四架而灌者。故每值旱荒时。二邑流离死亡者独少。凤翔九属。水利可资处。又多于西安。而弃置未讲者。亦且视西安为多。夫天道六十年必有一大水旱。三十年必有数小水旱。即十年中。旱歉亦必一二值。惟地下之水泉终无竭理。若按可井之地立掘井之法。则实利可及于百世。今计其规制之详。则首在视村堡人丁多寡之数。次视地势高下浅深之宜。又次计成井取水难易省费之详。又次必先事豫备。不至缓时以失事。机而紧要则在乡约。村村得人。而大纲纽则在太守贤明。实心实力。严饬州县。信赏必罚。丝亳不以假借也。何以言首视村堡人丁多寡之数也。凡乏河泉之乡。而欲兴井利。必计丁成井。大约男女五口。必须一圆井。灌地五亩。十口则须二圆井。灌地十亩。若人丁二十口外。得一水车方井。用水车取水。然后可充一岁之养。而无窘急之忧。井若不称人数。即所产不敷人用。虽欲不流离死亡。宁可得乎。此所谓必视人口之多寡以成井也。何以必视高下浅深之宜也。地势高。则为井深而成井难。地势下。则为井浅而成井易。然又有虽高而不带沙石。成井反易。地下而多有沙石。成井反难者。故地势所宜次辨也。何以又须细计地之成井难易。取水省费之详也。成井难者其费重。成井易者其费省。取水难者其费重。取水易者其费轻。费省。则可按其地而量助以官谷。费重。则可称其费而多借以仓粮。乡约系本地之人。必知村中人家之贫富。砌匠系久作之人。必悉其工料之情实。但得乡约井匠。计估不爽。官吏勤查而细酌之。然后价少而事举。无意外之隐奸耳。故成井与取水之难易宜次计也。何以又言必先事预备也。凡近河近泉近泽。一二里间。水可引到之处。则襄江水车制可用。至如井深二丈以上。则山陕汲井之车。无不可用。但井须砖石包砌。工费颇多。不豫为之计。使一切井工器具。豫成于春间。倘如夏后骤旱。田苗资水。将何及乎。惟砖料先备。则临时一井。数日可完。虽水面降落。泉不易竭矣。故曰必先事豫备也。何以言要紧在乡约得人。而尤在太守饬州县信赏必罚也。乡约不得人。官吏岂能一一亲视。虽上司悉心筹划。而承行尽属具文。且即乡约得人。下不尊服。动辄掣肘。亦岂能成就此一大事乎。然非太守刻意巡察。州县畏法。奚得一郡举无废事。不致玩愒苟且乎。故曰在乡约得人。而尤在太守尽心也。

至如细计工程。办物料。筹费用。察举废。别勤惰而定赏罚。尤须切情合宜。无令大工之中沮。功罪之卒淆。则又成事之资藉。奏绩之机缄尔。吾又细计其详。凡为井之地。大约四五丈以前。可以得水之地皆可井。然用辘轳则易。而用水车则难。水车之井。浅深须在三丈上下。且即地中不带沙石。而亦必须用砖包砌。统计工程。井浅非七八金不办。井深非十金以上不办。而此一水车。亦非十金不办。然既成之后。则深井亦可灌二十余亩。浅井且可灌三四十亩。但使粪灌及时。耘耔工勤。即此一井。岁中所获。竟可百石。少亦七八十石。夫费二三十金。而荒年收百石。所值孰多。诚使相地度力。或地段宽长。丁口多。一家而开两三井。又如地段窄短。人丁寡少。或数家而共为一大井。此则用水车之井。虽难而不可忽也。至于小井。则不须砖砌。即工匠不过数钱。器具不过一金可办。若地中带沙。须砖砌者。一切工费。亦止在三五金外。然一井可及五亩。但得工勤。岁可得十四五石谷。更加精勤。二十四五石可得也。夫费三五金。而于荒年收谷十四五石。甚至二十余石。所值孰多。且即八口之家。便可度生而有余。是则用辘轳之井。尤不可忽也。又如居近南山之乡。井可用石代砖者。则一乡通力载取。至其所用之档木井架水车辘轳等木。则乡中寺观之木。可借用者借之。富家之所蓄。与或其地之所产。则乡约评价。或借官谷立偿。或乡约作保。亦偿以秋后之谷。此亦乡之善人所乐为也。太守先差的当人员。稽察各乡之举废。仍时乘马巡行属邑。务必一周再周。且即携带酒肴。凡勤而如法者。立加赏劝。惰者立加责惩。其待乡约。亦必一体加以荣辱。而如州县官之宜奖宜戒。更必毫不得假焉。总之要一郡之内。村村大小之井。相间而成。户户备旱之具。无有不豫。凡工费不足者。皆乡约通融酌剂。或禀官借谷。或保借于村中。即于秋成责其计谷之价。用加二之息。一一尽还。而此外如地高难井石田绝水之乡。与夫寡妇孤儿。单丁独户。僧尼流客。师巫乐工。或有人而无田。或有田而无丁。或有田有人。而无食用之资。皆须乡约悉心计处。禀官施行。不使一人一家。不同其利。岂非王政之大者哉。

　乾隆二年。陕西巡抚臣崔纪。言陕西平原八百余里。农作率皆待泽于天。旱即束手无策。窃思凿井灌田一法。实可补雨泽之缺。臣籍居蒲州。习见其利。思为广行。除延安榆林二府。邠鄜绥德三州。所属地高土厚。不能凿井外。西安同州凤翔汉中四府。并渭南九州岛县。地势低下。或一二丈。或三四丈。即可得水。渭北二十里州县。地势高仰。亦不过四五丈六七丈得水。但有力家可劝谕开凿。贫民实难勉强。垦将地丁耗羡银两。借给贫民。资凿井费。分三年完缴。再凿井耕田。民力况瘁。与河泉自然水利者不同。请免以水田升科。得旨允行。又疏言陕省水利。莫如龙洞渠。在秦为郑渠。汉为白渠。宋迄元明。或名丰利。或名王御史新渠。或名广惠。或名通济。上承泾水。中受诸泉。利赖甚溥。自雍正五年。督臣岳锺琪动帑兴修。经阳醴泉三原高林四县。咸资灌溉。奈未定岁修之法。又因泾涨入渠。泥沙涨阏。诸泉从渠岸泛出。石罅渗漏。经前抚臣硕色咨部修浚。但现在龙洞泉。北入泾。不南入渠。其筛珠琼珠以下诸泉。虽南流。奈渠身渗漏。亦多入泾。若不将龙洞及诸渠。泥沙淘尽。不但不能引泾。即龙洞泉亦不下达。最要莫若于龙洞内。筑石坝以纳泉。不使入泾。龙洞南岸石堤。应加高以防浊水溢塞。又水磨桥大王桥上下各泉。亦应于泉旁筑坝。收入渠内。请设水夫三十名。供启闭版之役。俱允行。明年三月。以纪于陕西水利办理未善。改湖南巡抚。十五年陕西巡抚陈宏谋。言关中之地。平原土厚。虽有河道。岸高难引。凿井灌田。实为救旱良法。臣谕属劝导。凡以己资开井者。地方官明奖励。无力者。给社谷常平谷作工本。报闻。

　　通查井泉檄　
陈宏谋

耕田凿井。农功并重。井养不穷。着之于经。陕西地方。平原高阜。河渠无多。闲有河道。岸高河低。难资汲灌。偶尔缺雨。便受旱灾。乾隆二年。崔前院曾通行开井。西同凤汉四府。干邠商兴四州。共册报开成井三万二千九百余眼。开而未成。填塞者。数亦约相同。其中有民自出资开凿者。有借官工本开凿。分年缴还者。祇因当时各属奉行未善。或操之太急。不论地土高下。或勉强开凿。有明知开亦无益而粉饰相欺者。后因一二处之不可开。遂尔动色相戒。咸谓陕省开井无益。殊非持平之论。本都院前次莅陕。见鄠县王丰川先生所著井利说。其为明切。悉心体访。井利可兴。凡一望青。户繁盛者。皆属有井之地。崔院任内所开之井。年来巳受其利。曾行令各属。巡历乡村。劝民开井甚多。去冬今春。雨雪稀少。夏禾受旱。令各属分别开报。惟旧有井泉之地。夏收皆厚。无井之地。收成皆薄。即小民有临时掘井灌溉者。亦尚免于受旱。则有井无井利害较然。凿凿不爽。此外可以开井而未开之地亦正不少。正在通行檄查。据咸阳臧令禀称今年现开井七百一十眼。灌溉大得其利。华州华阴亦然。大概渭河以南开井皆易。渭河以北高原山坡不能开井。其余平地开井稍难。然穿至数丈。未有不及泉者。除延榆绥鄜四属。难议开凿外。其余各府州。难易不同。必须将新井旧井多寡如何。井泉深浅若何。通查明白。方可相机劝导。分别筹办。仰司官吏。即便转行西同凤汉干邠商兴等属。除民间住房汲饮之井。毋庸查开外。其灌溉田亩桑园之井。查照折式。开明送阅。其未开井之处。泉水深浅如何。开井难易若何。内有实不可开之处。亦即声明。如开一井。约需费若干。逐一声明。径报本都院查考。以凭酌夺。止须传令乡保。将本处之井。开一草单。约略新旧深浅数目。该州县汇折送。事期简易。不得苛细驳查。亦不必出差往查。致未开井而先有一番纷扰也。覆到之日。如何渐次举行。本都院自有筹酌。该州县不得揣摩。随口混覆。亦不得惧累。故作阻难也。

　　开港议　
张海珊

昔我夫子之称禹曰。尽力沟洫。尝怪其不及疏瀹决排之功。而止在沟洫之细。岂非以疏瀹决排。所以去水之害。而沟洫者。所以收水之利。于以成则壤而粒生民。功于是为大乎。考之周礼。遂人治野。有遂有沟有洫有浍有川。而合于匠人之制。则所谓浍者。必广二寻。深二仞。下而至于为洫为沟为遂。其广与深皆杀之以两。然必相地阞。顺理势。有盘折参伍之制。有句矩之法。必极其高与深而后已。而沟之行三十者。其广又倍焉。遂也沟洫也浍也川也。若网之在纲。有条而不紊。而又有潴以畜之。有防以止之。天时之旱涝。地形之高下。而为之蓄泄焉。沟洫之制。所以辅井田以并行。井田可废而沟洫之制必不可废。东南泽国。而吴江震泽两邑。又居其下流。水之为害甚大。而为利亦溥。圩田之美闻天下。其在三江左右。互相游衍。而逶迤入海者。则有若泾若浦。其分承诸处之水而散潴者。则有若湖若荡若漾。其承苕●水而分疏以入太湖者。则有若渎若溇若港。或十里。或五里。或纵或袤。随流随潴。而其支流曲折又有所谓横港者。各径其圩之东与西。而与田相入于以时水旱资灌溉。倘亦古沟洫之遗意乎。岁月浸久。湖流淤浊。随水以上。水去而泥存。农人之侵占半之。围岸之塌落又半之。而溇与港仅存其迹。或略通细流。春水时至。则无地以潴。随漫入田。一遇赤旱。则港底龟坼。车戽无所。人但见水之为害。而不能用其利。岂不惜哉。呜呼。古所谓遂人稻人之职。既不能复。官府又不暇以此等为事。而缙绅士夫。又日事锥刀。朘小民之生。以高赀相雄。百事废堕。道涂不修。桥梁不举。溇港塞而圩田之利亦废。以古神圣之所尽力者。而目以为琐。笑以为迂。天下事大抵如是已。作开溇港议。而以应行事宜附于后。

　　与所属牧令书岭南集　
程含章

政莫善于养民。养民莫大于水利。则陂塘之开。不可不急讲矣。虽然。有难焉者。今诸君试号于曰。吾为尔开陂。为尔开塘。而民必不应也。更试号于曰。本府为尔开陂。为尔开塘。而民亦不应也。更试号于曰。督抚司道为尔开陂。为尔开塘。而民仍不应也。夫水为粒食之原。百姓宁不知自谋。而顾令之不从。何哉。彼其望利之心不敌其虑害之心也。固已久矣。何则。一陂之开。必合数十百家之人为之。且必请勘于官而后之。心不同可虑也。论不协可虑也。力不齐可虑也。官司之守候。书役之需索。夫马之供顿。在在可虑也。陂水之利。杳不知其何乡。而切身之忧。纷然莫解。此其虑之在于始者也。工作方兴。人怀观望。乡邻有诟谇之声。银钱有垫支之累。陂头甫筑。而挠之者来矣。沟路所经。而挠之者又来矣。伐人一木一石。而挠之者又来矣。让之则功不可成。争之则讼端立起。万一半途而废。则虚糜之工料。不与偿。前后。转悔此举为多事。此其虑之在于继者也。陂幸告成。水汨汨来矣。近者。以其水过己前也则争。远者。以其水难到田也则又争。强者恃力则又争。富者恃财则又争。争之不巳。必继以。或伤或死。产业破亡。且新筑之工。多不坚实。大雨之后。必多。怨讟纷腾。呼莫应。前累未清。后累踵至。首事之心力既倦。二三年后。废为邱墟。而前功尽弃矣。此其虑之在于终者也。然则陂终不可开乎。曰是大不然。余在南雄。尝开陂塘五十有三矣。民之虑于始者。吾慎图之。民之虑于继者。吾预防之。民之虑于终者。吾善成之。民或朝有请焉。而吾夕来矣。民或夕有请焉。而吾朝来矣。肩舆就道。不劳仆从。不费民财。示则亲给。谕则亲书。书役不得过问也。一陂之勘。至于再。至于三。至于五。至于十。吾不以为劳也。首事之来见吾者。如入其家。至于再。至于三。至于五。至于十。吾不以为烦也。大寒大暑。吾能耐之。大饥大渴。吾能忍之。逼仄之区。险危之地。十里八里。吾能步之。陂之未成。吾目之所视。耳之所听。昼之所思。夜之所梦。咸在于此。往往有紧要关头。百姓未言。而吾谕先下。首事未到。而吾已先来。陂焉有不成者乎。一陂既成。百姓见有利无害。咸曰。吾父母未尝有尺土于此。而如是劳心。如是劳身。如是费财。况吾侪小人衣食之资。子孙之计。能毋勤乎。于是强者敛迹。弱者勉力。纷纷以开陂开塘请矣。今余忝为郡守。所属各县。民多穷苦。宁无可兴之水利乎。则安得不引为己责而急图之也。虽然。有难焉者。郡守牧令。皆有地方之责。然民之信郡守也。恒不如信县令。民之畏郡守也。恒不如畏县令。何则。守远而令近。守而令亲也。惟冀诸君与余同心。以民事为己事。凡有应修堤堰。应开陂塘之处。董率士民。勉力为之。并上其事于余。余皆捐廉为倡。暇则亲往督之。以代诸君之劳。一马一夫一茶一饭。不以累诸君。果其着有成效。他日荷锸成云。决渠降雨。诸君将与召父杜母。并传不朽。余亦得藉以稍塞吾责。岂不美欤。抑余更有属者。昔伊尹为政。一夫不获。则曰时予之辜。范文正公有言。先天下之忧而忧。后天下之乐而乐。诸君其有见于此乎。此意得也。则于兴修水利何难之有。否则与其扰民。毋宁宁民。其毋以余为敛怨府也。则幸甚。

　　劝民开沟除潦示道光二年　
兖沂曹道贺长龄

照得地之有水。犹人身之有血脉也。血脉壅滞。则病必及其身。水道不通。则地必受其害。此一定之理。夫人而知之者。东省连年被水。而今岁尤甚。本道虽甫经莅任。而蒿目困苦。深恻于怀。推求其故。摠由沟洫不修。河道不浚。以致水失归。泛滥为害。而沟洫之所以不修。河道之所以不浚。固由地方官不善经理。要亦尔小民贪近利而忘远害之故也。夫有地必有地主。各就其地之所在。开挖沟渠。既不费财。且亦不甚费力。而乡愚无知。有地必种。断不肯舍此尺寸之土。以为疏通水道之地。一遇雨多之年。水无所归。一片汪洋。不但此尺寸之土。一无所获。并所谓良田者。亦受其害。夫既受其害矣。似宜翻然改图。开挖沟渠。以为未雨绸缪之计。乃贪恋小利。迷而不悟。犹希冀于来岁雨水之或不多。及至来岁。而其害如故。或且加甚焉。年复一年。田亩皆沦于巨浸。嗟我小民。衣食无出。其何以堪此也。兹特札饬各州县。督率各庄里长。劝导尔民。各以己力开挑沟洫。一曰田沟。就本庄地亩间段开之。其应间隔若干亩可开一沟。应令州县相度筹议。二曰界沟。于两姓田亩交界之处开之。其每沟宽深若干尺。亦俟州县相度筹议。此二者。不特水大之时。足资分纳。即偶逢旱涸。亦可为灌溉之需。且于彼此地界。藉为疆画。尤永除侵占之弊。是偶用尔等之力于一时。实为尔等田亩无穷之利也。至于往来道路。旧有濠沟。大半湮塞。积水之后。车马不通。亦应各就旧迹深挖。是曰路沟。即以濠内挑取之土填垫道路。路愈高则沟愈深。不但免水淹浸。而往来车马亦不能阑入田亩。蹂践禾稼。而濠水深足。地亩亦收滋润之功。是既便于行旅。复益于居民。尤为一举两利也。至各州县境内。旧有河道。虽经多年湮塞。而河形犹存。桥梁尚在。可见从前本有河流。只因尔等愚民。贪顾小利。往往私行侵占。开垦播种。以致愈久愈塞。亦应各自开挖。以资宣泄。尔小民各宜自计久长。及早办理。毋致积水受害。后悔无及。尤不得贪顾小利。妄行阻挠。本道志在必行。尔等切勿观望。要知本道之意。实为利尔起见。非以病尔也。

　　海会寺石堰募疏　
陈廷敬

余每岁冬春之交。煮粥于海会之东偏玉鹊庵者三月。以食原野道途之人。时至其处。身自经纪其事。自玉鹊迤逦而西。平沙旷土。度可旦亩。杖藜独步。遥陟寺门。流泉浒浒。适出百亩之上。若疏瀹而挹注之。资其灌溉。皆可为沮泽沃壤也。而乃皆在荒沙蔓草。断溪乱石中。诘其所以若此者。盖傍皆临河。方冬水涸。见为空野。夏秋水至。故为河道。失流激急。沙草漂流。茫洋漫澶。其势可以尽百亩而吞之。是以耕者谨避焉。且夫将以广田。先须培土。一难也。田成河冲。与无田同。二难也。不有堤防。其曷克田。三难也。以此三难。是以郁为平沙。闲为旷土。废置于溪流石碛之间者。今且将十年矣。余低徊弥望。浩然而叹。于时寺僧言昔者故冢宰藐山张公。尝有意于斯矣。辍而弗兴。今公既岁输金钱。设糜济。曷不捐赀筑堰。堰成而田。然后陂山通道。举锸引渠。永作耕畬。蔚为水耨。岁以所赢粟为粥资。其德不更多与。余曰唯唯。独善不若与人。请与共之。此邦之民。亦即苦矣。环邑数百里。山多地少。沙多土少。石多水少。今数百里之高山。有数百亩平陆。不可谓非幸矣。而将累土引水筑防。以其三少。构此三难。余何力之与有。与共之。亦其势也。且吾见今心民事者。往往言西北水利。近吾邑者惟沁水。水既洿下。地皆硗埆仰高。无所得水利。兹寺之流泉。如建瓴写瓶。决然出地上。而不能为地用。则岂尽无水与水下之咎哉。水利之兴。肇于魏史起引漳水溉邺田。起之言曰。漳水在邺傍。西门豹不知用。是不智也。乃吾闻昔者张公所见与今同。非前之人尽知之不及也。或者其力有待于与。沿门持。虽释子之事则然。而将兴事以济人。则余曷忍辞焉。昔起又以漳水不溉邺田二百亩。当行田百亩。谓之恶田。今傥因之力。以为善田。　　圣朝方以养民垦荒为政。田既善而赋以正供。民牧人长。举斯义以行之。为益溥哉。

　　吴江占水私议苏州府志　
赵振业

占田不已。进而占水。豪民之为一方。何其酷也。吾邑环水以居。太湖而外。为荡为湖为漾为湾者以百数。菱芡茭芦鱼之利甲一郡。今大半入于豪家。民之渔采者。先归其利于豪。而后食其余焉。其始豪民以货嘱奸胥。为纳水面粮。名曰告佃。而后得肆为兼并。而官斯土者不知也。太湖为天目诸水下流。常润之水由之委输。言水利者讲宣蓄。乾隆二十九年。庄中丞有恭抚吴。以水道壅塞。建言开浚。尽铲沿湖茭蒲。决淤涨。费　国帑民工几许。数年后豪民复以货嘱奸胥。先占濒湖田。又纳水面粮。纵人植茭其中。蔓延满湖。壅塞更倍于前。而官斯土者复不知也。以　　圣朝之富。东南财赋之饶。岂惜此区区水面。与人争尺寸之利。而奸豪恣为水害。罔顾国计。此其可叹惜痛恨者也。古之时。泽梁无禁。与民同利。必曰寡妇之利。王者原以是惠惸。独恤无告。今纵不能举而归之无告。但令濒湖失业之民。衣食其中。如兽之生斯山者。食于斯山。鱼之生斯水者。食于斯水。天地生物之心。当必如是。必尽归之豪民。是犹山有猛虎。而山为之空。水有鳄鱼。而水为之竭也。或曰。豪民据为世业。一旦夺之。是官为怨府也。曰占田不可夺。占水可夺。占水者本非其有。犹盗攫人。则面出其赃。不咎其既往。幸矣。而不服。痛惩之可也。何惧召怨哉。且名山大泽。天子不以封。诸侯尚不敢专。而况于民。以是责之。其何说之辞。或又曰。濒湖失业之民。皆得食于水而无粮。则起而争。是滋讼端也。曰纳粮则可。豪民告佃则不可。明着为令。有田者禁不得占水。无田亦不得多占。占数亩而止。又禁不许私卖。贫民得产后。即还官告佃。至有碍水道处。永禁告佃。如此。则水之为民利溥矣。今锥刀之末。尽入豪家。而贫民之生计日蹙。贫民生计日蹙。岂　国家之利哉。

　　请严池塘改田之禁疏　
杨锡绂

窃惟民生资乎谷食。而粳稻则维赖水以生。计自播种以至成熟。无一日可以缺水。故周礼遂人治野之法。制其地而沟封之。广四尺曰沟。八尺曰洫。广二寻深二仞曰浍。百里之间为浍者一。为洫者百。为沟者万。捐膏腴之地以为沟洫。诚以蓄泄有时。则旱不得为患。所弃者小。所利者大也。后世阡陌既开。沟洫虽废。然陂泽池塘。实与田亩相依倚。近水则腴。远水则瘠。所在皆然。湖南滨临洞庭。各属多就湖滨筑堤垦田。与水争地。常有冲决漫溢之忧。经前抚臣蒋溥。题请湖滨荒地。禁民筑垦在案。此外各属。非近江近湖之田。皆藉池塘以为灌溉。塘池水足。则夏秋久晴。亦挹注有资。乃自滋生日繁。荒土尽辟。愚民昧于远计。往往废水利而图田工。不独大江大湖之滨。及数里数顷之湖荡。日渐筑垦。尽失旧迹。即自己输粮管业数亩之塘。亦培土改田。一湾之亦截流种稻。彼徒狃于雨旸时若之岁。以塘为无用。不知偶值旱涝。已所得不偿所失。即本年湘阴武陵等邑。各有偏灾。此皆滨临洞庭。而去湖稍远。即水无接济。臣确加查访。皆由塘多改田之故。又溪之水远近取资。若徒恃己业截垦为田。则上溢下漫。无不受累。现在各属讼案纠纷。大半由此。往往争阻殴。酿成人命。此弊不独湖南。大约东南各省。无处不然。水利日废。腴产渐变为瘠。实为民生之患。查乾隆九年。浙江布政司潘思。请禁侵占官湖。止指湖荡官地而言。若民业塘池。尚未议及。臣愚以为　国家生齿日繁。地土固日辟而广。而至于关系水利之蓄泄。则仍当以地予水。而后水不为害。田亦受益。但小民无知。不能远虑。而地方官因田粮较塘粮加重。以改则升科。为劝垦之功。遂俱贪目前之小利。而忘经久之大害。臣思从前已经改垦之田。逐一清厘。固恐滋扰。若自今以往。严行禁止。于东南各省。甚为有益。应请　　皇上下各省督抚。转饬地方官。将池塘陂泽蓄泄之利。明白谆切晓谕。凡地关蓄水及出水者。俱不许自倚己业。改垦为田。其有现在因垦争讼者。令地方官亲自勘明。但有碍水利。即不许报垦。此后如刁民有不报官。私将塘池改垦为田者。查出重惩。仍予改正。地方官有听民混将塘池改垦田亩。希图升科微利。攘为劝垦政绩者。查出参处。如此。庶沟洫之遗意不致尽废。而田功得水利而倍益矣。

　　查覆封闭山林事宜状　
牛运震

查保护山林。荫泉护雪。资以培地脉而益农功。洵体国经野之至道。亦仁民爱物之良法。自宜遵照奉行也。只缘卑县地高风寒。民间日用。柴炭是其急务。前因柴炭昂贵。卑职不揣冒昧。酌请分别开禁在案。今奉宪檄。饬令查明妥议具报。伏查卑县东路阿埧一带之昌灵山。林木颇属畅茂。其处地势高阜。并无河渠。亦鲜泉源。即民间需用之水。率由水渍注汲饮。若使林木益密。则积雪愈深。一值春融雪消。不惟资以润泽土膏。亦可以济民闲挹取之用。况该处薪草煤炭出产颇多。即使封闭山林。亦无妨于爨火。应请永行封禁。未便轻议开采。再有北路镇岔口以西。四台以东等山。曾经剿番焚烧之余。袛存小丛短树。该处傍河依渠。率皆民间播种田亩。亦赖冬雪深厚。而后春水畅流。方长之丛木。可惜田禾之灌溉攸赖。似应酌量封禁。以为储蓄水利之计。至于四台以西之沙金沟先密寺棋子棹子等山。均系旷土草地。无关于民田。且长林森茂。树木丛杂。附近居民。多以樵牧为业。应听本地居民。随便采伐。烧造柴炭。售卖度日。以为谋生之资。并供本地爨之用。惟是外来商民。操持赢利。雇入山。锯板烧炭。亦不可漫无稽查。仍应先令赴县领照。酌定株数。限以日期。以示节制。庶山木丛发。取之以节。不致肆行斩伐。濯濯一空也。再查土司管辖地方。经卑职移准土司。覆称该管西山连城一带。自旁卜浪峡以至东耳阁隆寺。附近土民田地。兼有引渠转磨之用。均关水利。再有细沟蹬沟。该处居民。汲饮颇艰。亦赖松根积雪淌水为用。应请遵照封禁。定期开采。至于茨儿沟脑干沟脑七个岭克岔岭。以及四台以西之先密寺棋子棹子等山。土汉交错地方。山木茂密。均无关于水利。仍应听民采取。烧造柴炭。以便利用。亦应附请照依所议。分别办理。如此立定章程。遵照查禁。则护林覆雪既有益于田苗。而分别开采即百姓日用之需又不致于缺乏。庶几边鄙黎氓。永享利赖于无穷矣。

</div>
    <div class="pagination">
<a href="皇朝经世文编_page112.html">上一页</a><span>...</span><a href="皇朝经世文编_page108.html">108</a><a href="皇朝经世文编_page109.html">109</a><a href="皇朝经世文编_page110.html">110</a><a href="皇朝经世文编_page111.html">111</a><a href="皇朝经世文编_page112.html">112</a><span class="current-page">113</span><a href="皇朝经世文编_page114.html">114</a><a href="皇朝经世文编_page115.html">115</a><a href="皇朝经世文编_page116.html">116</a><a href="皇朝经世文编_page117.html">117</a><a href="皇朝经世文编_page118.html">118</a><span>...</span><a href="皇朝经世文编_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
