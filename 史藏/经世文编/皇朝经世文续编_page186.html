<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 186 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 186 页/共 192 页</h1>
    <div class="content">
遂人法曰。凡治野。夫闲有遂。遂上有径。十夫有沟。沟上有畛。百夫有洫。洫上有涂。千夫有浍。浍上有道。万夫有川。川上有路。以达于畿。所谓沟洫也。北方沙土。岁不挑浚。水道淤塞。夏秋阴雨。水无所潴。民罹其害。春冬赤地千里。弥望无际。故夏秋多水患。春冬多旱患。其大较也。沟洫之制。唐宋诸名臣皆言之矣。元明诸名臣皆言之矣。然言之而不能行者何也。北方亩数。大南方倍蓰。不立丈量之制。又朝廷贡赋无几。每至秋成。遇有天幸。获利饶给。若开沟洫。必计亩入赋。与南方等。民所不乐。一也。南方耕田。按其时以致民力。北方之田。每播谷辄下稻种。听其成熟。民皆游手无所事。若开沟洫。必按时以致力。不能稍懈。民习于偷惰皆苦之。二也。沟洫之制。必塞溪壑谷。坏庐室墓舍。民所不便。强而行之。必生怨咨。三也。西北之地。方五六千里。今若尽取而沟洫之。费以大万计。贡赋所入。不能支所用之半。费无所出。四也。禹时治水皆有经道。今故道就淤。几及千载。疏凿潴蓄。无有能知之者。复之甚难。五也。访寻水利。必滋烦扰。奉行上意。争为浮冒。追集老幼。相视可否。吏胥所过。鸡犬一空。六也。由前三者而论之。则不行之势在于下。由后三者而论之。则不行之势在于上。上下交有不行之势。而沟洫之不能复也明矣。吾乡杨公廷望为固始令。为沟洫若干。所至今民赖其利。河南一省。皆仰给固始。即一县推之而一省可知。即一省推之而天下可知。予谓沟洫之制。不若募民自垦。听民所便。不必访寻故道。不立丈量之制。贡税一仍其旧。俟其久而后议之。其有未开者。官吏疏浚之。自省会达郡县。自郡县达乡里。开通水道。岁以农隙修治之。如是则水有所归。而黄河亦分其势以入于沟洫。因之广置田以资灌溉。此诚治世之良法也。开创之初。土广民稀。易为力。至守成之时。当俟之以数十年之久。不必遽责其成功。如是。而田制乃可得而定矣。田制定而财用犹有不足者。吾未之见也。

　　读明史徐贞明传书后
刘蓉

国家有百世无疆之利。主之者定其计。而灼有可建之功。行之者竭其才。而粗有可着之效。然而事势中变。不能以有成者。畏难苟安之辈。以谬见挠之。而罔上徇私之徒。以浮议阻之也。盖古者财赋之输。取诸西北。吴越之区。秦汉以前。列在荒服。贡赋不登焉。厥后虽入版图。而土地未辟。如苏松常镇嘉湖杭州之属。在汉唐犹泽国也。自钱镠窃据。南宋偏安。民聚地辟。而东南遂为财赋之薮。逮元迄明。国用咸取足焉。西北之地利就荒。而东南之民力益竭。数百年来。民之困于输挽。死于催科者。踵相接也。是岂在上者。不恤东南之力。而独厚爱此西北之氓哉。水利之不兴。而沃壤日旷。遂使禹贡所定以供财赋之地。古今所恃以称富强之资。悉举而枯为石田。鞠为茂草。无怪乎国用益蹙。民生益困。以京师畿辅之重。亿兆臣妾之众。日嗷嗷待哺于东南之漕。而犹皇皇有不给之叹也。然则制国用者亦惟因地之利。复古之规。使四方土著之民务勤其力。各食其土地之所出而已足矣。予读明史徐贞明传而有感焉。贞明所条陈西北水利事。具有灼画。盖一举而农田河防漕运屯政边储之属。靡不兼济。而民食既足。邦本自固。此所谓百世无疆之利者也。使神宗卒用其说。委任责成。而弗阻于浮言。则地辟民勤。国足赋省。岂惟一时实嘉赖之。百世之下。犹被其赐。何至一再传之后。民困财匮。坐视盗贼之横。而兵食穷乏。莫可谁何。卒以贻分崩离析之祸哉。当贞明始建议时。庙论胥谐。未有疑其不便者。其所著潞水客谈。既毕具垦荒之利。而其时苏赞之议。毕锵之奏。亦略与其说相表里。既见施行。粗有成绩。顾一挠于郭朝宾。再阻于王之栋。曾未几时。国论中变。至举综理已成之绪而悉废之。由是西北沃壤。卒为荒芜之区。东南残黎。永无苏息之望。吁可慨矣。夫事关国家久远之图。顺天地自然之利。规画甫定。谋佥同。而一二勋戚阉寺。以不便己私之故。巧为蜚语。阻挠庙谟。当其成。合大小臣工谋之而不足。及其败。以二三宵小堕之而有余。此古今谗贼妨贤误国之常辙。所当为万世有国家者听言任人之殷鉴者也。我　朝定鼎燕京。丕建鸿烈。有明秕政。大率革除。而独于财赋一端。未暇复古。方　　　世庙时深维大计。特置水利营田府于近畿。而靳文襄公辅所上生财裕饷一疏。实与贞明相表里。至其所谓三大弊者。又能究极病源。而补贞明之所未及。当是时靳公实督河道。自以治水与垦田相济。既上此奏。躬自请行。不知竟缘何故阻格。未有成功。属在草茅。莫稽故典。而独窃以为　国家苟欲足民裕国。为子孙建万世不拔之业。盖未有舍此而别筹上策者也。夫天下大利必归诸农。民力所出必归诸地。人与地相资而后财用出焉。民力之不勤。地利之不尽。而日鳃鳃忧国之贫。是犹农家者不务稼其田。而坐祝仓箱之盈也。有日见其穷而已耳。

窃尝举天下之大势观之。大抵东南有可耕之人而无其地。西北有可耕之地而无其人。有人无地者。至于人无余力。地无遗利。穷山泽。竭污莱。尽以供财赋之入。而恒忧不足。有地无人者。至于野皆旷土。国尽惰农。弃膏腴。捐沃野。但以资游惰之食。而亦忧不足。如是而不思所以变通调剂之。何怪乎民日穷而财日匮也。变通调剂之术。则贞明之议。大略尽之。而其它诸贤之说。亦可资采择焉。当其始。盖不能不少资经费。小致纷纭。然事之成。则费小而利大。一劳而永逸。要在明主断而行之耳。不此之务。而徒沾沾焉较岁计之盈虚。讲漕运之得失。无论官司有侵渔之弊。运道有中梗之虞。而公私困竭。旱潦无资。南北转输。劳费十倍。甚非所以为体国经野之大计也。况乎东南之民力有时而竭。则漕谷之接济将不可恃。民力竭而漕不可恃。将举此百千亿万张颐待饲之众。悉使之束手待毙矣乎。吾愿谋国者。务建经世之远略。而毋徒苟目前之安。务复则壤之良规。而毋徒徇浅夫之论。则于是焉必能择而取之。而为贞明者。其亦慎度时势。勿为彼倾巧者所乘哉。

　　开河三子说
包世臣

开河三子。谓子河子堰子沟也。土工必坯头分明。乃能帮坦底平。渗水不积。则起土担土。行立皆便。法宜于河心先开子河。宽以四尺以上搭跳一块为度。深以一尺以上起土两坯为度。子河成。则两腮渗水沥入。并归水口车出。次傍子河起土。则坯头自能齐平。起土一坯。子河亦加深一坯。比及完工。验子河之水。头尾并无深浅。则土工之至善者也。然出土太远则苦工费。太近则苦土坍。法宜核明应出土方。分堆两岸。各应占地若干丈。竖木为界。从远处堆起。以渐而近。先于河唇筑一子堰。行硪坚实如老土。使坍土不得入河。则土山不必远而费省工速。子沟者子堰外抽沟行水。使子堰遭雨而不滑。且新土淋水。由沟引至水口。不致淋损河帮。有子堰以界土。有子沟以出水。土山虽近。断无坍卸入河之患矣。凡开河。最重河身收分。浚旧淤之河。以二五收分为度。若土性沙松已甚。则加为三收。若生地开河。察其土性坚实。则一五收亦可。再减于此。则必有臌墙塌之患。二五收分者。河每深一尺。则两岸各收窄二尺五寸。假如河深一丈。底宽三丈。两岸各较底宽二丈五尺。则口宽八丈。以此差之。明于此。则突肚贴坡诸弊。无所容于其闲矣。凡实土一方。重一万斤。每担以六十斤为率。每方计土百六十担。假如开河宽十丈。深一丈。两岸土山。先远后近。牵得十丈。中分河心。牵得五丈。又起土并高深相乘。牵作十五丈。是担土往还为六十丈。一重一空。合三担为路一里。日五十里。一人可出土百五十担。余大小夫头督率。及看篷造饭起土装箕之夫。十分去三。是夫十名。日共可出土六方半。以一月起算。每夫一名。可出土二十方。是二十万方之工。用夫万人。得晴天一月可以集事。法宜先将工程丈尺。核明见丈为土若干方。安夫若干名。每夫五十名。插为一塘。其棚即搭本塘之旁。以木板写明小夫头姓名。领夫实数。工若干丈尺。土若干方。限若干日完工。竖于塘头。每三日一较分数。以核勤惰。勤者有赏。大都藉众力者必得众心。劳其勤动。恤其疾苦。则众心自得。若一任威刑。无不偾事者。其地形支错。及河在两山之中。不能以子堰子沟限新土者。则必送土过分水。不可拘子堰子沟之法。而子河则不可改。凡估河。大率谓配平河底。然必先于两岸较明旱平。悉其高低分寸。乃能得河底之实。底虽贵平。仍宜上浅下深。大约河长三十里。当作为三大段。下段较上段加深一尺。若河尾直达江海。则下段尤宜加深。使水势建瓴以敌潮汐。而聚溜刷淤也。凡钉桩必取硬志。使无可移作弊。切勿拘河身丈尺。收工时。但就桩较明原估丈尺。其长河是否如式。但看子河水平。一目便了。仍饬每段子河。留一底堰。以较上下段高深之数。则河底自平。而就下之势亦得。徒阳河每三十丈。两岸各钉信桩。河心又加志桩之法。必不可用。河心钉志。必留土墩以候量验。一志留土。少亦数方。为土五六百担。工竣。仍须留夫数百名。以备收工后起除志墩。收工之后。人心已散。起除必不能净。是徒使工员多费。而河身反增症瘕。且河心有志墩。占碍子河。不能分中直行。常至河形迂曲。病发坐湾也。十年来江省水利之案。予颇与闻。故条别其利病所亲历者。着于篇以告来者。

　　长江图说　　　　　
马征麟

堤防之事。起于战国。壅川自利。以邻为壑。然所作堤。尚皆去水二十余里。所谓水尚有所游荡也。至汉而填淤肥美。据为田宅。金堤大起。渐成聚落。流水之壑渐狭。则消泄逾缓。消泄缓则易致淤填。隧道益高。束缚益急。而冲决之患自此始矣。计其利害。久已得不偿失。贾让治河议曰。水至而去。则填淤肥美。民耕田之。或久无害。稍筑室宅遂成聚落。时至漂没。则更起堤防以自救。稍去其城郭。排水泽而居之。湛溺自其宜也。自是以来。代苦水患。至宋而益讲求水利。熙宁中。遣使察农田水利。苏轼上书。谓天下久平。四方遗利尽矣。今欲凿空寻访水利。所谓即鹿无虞。岂惟徒劳。必大烦扰。江淮荆襄营田屯田之外。元丰末。郑民宪上言。祖宗时营田皆置务。何承矩建议于河北。欧阳修募弓箭手于河东。陈恕樊知古招置营田于河东北。范仲淹大兴屯田于陕西。耿望置屯田于襄州。章惇初筑沅州亦为屯田务。正以极边多不耕之地。并边多流徙之余。因地之利。课以耕耘。赡师旅而省转输。此扈边实塞足国安民之至计也。屯田以兵。营田以民。然前后施行。或以侵占民田为扰。或以差借耨夫为扰。或以诸郡括牛为扰。或以兵民杂耕为扰。又或以诸路厢军不习耕种不能水土为扰。至于岁之所入。不偿其费。遂又报罢。绍兴六年。张浚奏改江淮屯田为营田。寻命五大将刘光世韩世忠张浚岳飞吴玠。及江淮荆襄各路帅。悉领营田使。郡国利病书。汉唐以来。代苦水患。至宋为荆南留屯之计。多将湖渚开垦田亩。复沿江筑堤以御水。故七泽受水之地渐湮。三江流水之道渐狭而溢。其所筑之堤亦渐溃塌。政和以来。有湖田之奉。文献通考。宋庆历嘉佑闲。始有盗湖为田者。三司使切责漕臣甚严。政和以来。创为应奉。始废湖为田。自是岁被水旱之害。绍兴之末。有坝田之扰。续通考。南宋庆元时。泾奏言国家承平之时。浙江平畴沃壤。潴泄得宜。无水旱之忧。自绍兴末。军中侵夺濒湖水荡。创制堤埂。号为坝田。民田已被其害。隆兴干道之后。日朘月削。所在围田。以臣耳目所接。三十年闲。昔之江湖草荡。今皆田也。潴水之地陕隘。旱即易涸。水源既壅。则江流填淤。疏泄甚难。水即易盈。荡为巨浸。事之利害。岂不较然。既以壅遏而致填淤。益以填淤而加壅遏。明初承元季凋敝之后。垦田修堤。法禁明白。湖河深广。垸少地阔。故水得漫衍停泄。而无泛滥之患。岁月寖久。渐攘为业。且湖田税轻。民多利之。堤防益多。水愈湍激。而冲啮之患。如水益深矣。利病书。成化甲午。宏治庚申。水大涨。正德丙子复涨。丁丑如之。皆乘舟入城市。堤防悉沈于渊。民浅者为栈。深者为巢。飘风剧雨。长波巨涛。烟火断绝。哀号相闻。沈溺死者。动以千数。国朝自道光之末。漂溺殆无虚岁。又况陂泽尽为陇亩。即偶免水患。而旱魃灾之。民安所逃命乎。

水之不能宽缓而冲激震撼也。堤防侵削壅遏之为害也。固也。然非尽堤防壅遏之害也。所以致其壅遏者。亦有故矣。入江之水。为省八九。深山穷谷。石陵沙阜。悉加垦辟。以为尽地力也。夫天之阜民。山川原隰。各有其利。山之所利。在于竹木茶果。而不在于菽麦稻粱。此所贵于通功易事也。乃山居之民。莫不秃其山。烧薙而锄之。究其收成。殊为瘠薄。而土脉疏浮。沙石迸裂。随雨流注。逐波转移。其沙石之重者。近填溪谷。其泥滓之轻者。荡积而为洲渚。平湮湖泽。远塞江河。溪谷填。则近山之田亩受其漫压。江河塞。则近水之田亩遭其漂荡。湖泽湮。则既虞水溢。旋虑旱干。山民之所利甚微。而原隰膏腴之产。罹害何穷。夫围田之弊。贪其肥淤。而害及井牧。开山之弊。苦其硗瘠。而致废膏腴。围田者见利之在前。而不知害之在后也。开山者损材木自然之利于己。而显贻耕凿之害于人。是故开山围田。皆有例禁。而开山之禁。尤当致严于围田也。

治江之道。观于古人之论治河而可知。汉平当有言。经义有决河深川。无堤防雍塞之文。此鲧所以殛。禹所以兴。以尧舜之圣。不能与横流之水争胜者也。贾让治河议曰。古者立国居民。必遗川泽之分。度水势所不及。大川亡防。小水得入。陂障卑下。以为污泽。使秋水多得有所休息。左右游波宽缓而不迫。夫土之有川。犹人之有口。治土而防其川。犹止儿啼而塞其口。岂不遽止。然其死可立而待。故曰善为川者决之使道。善为民者宣之使言。今徙冀州之民当水冲者。决黎阳遮害亭。放河使北入海。期月自定。今濒河十郡治堤。岁费且万万。及其大决。所残亡数。如出数年治河之费。以业所徙之民。遵古圣之法。定山川之位。此功一立。千载无患。谓之上策。多穿漕渠。得以溉田。分杀水怒。谓之中策。若乃缮完故堤。增卑培薄。劳费亡已。数逢其害。此最下策。二子之言。可为行水龟鉴矣。乃云闲王氏则曰。徙其旁民。不与争尺寸之利。可行于昔。而不可行于今。彼所虑者。祗冀州耳。今历青兖豫徐之境。皆为冀州。安能尽徙。故昔之上策。今为迂议。究其为说。不过曰既决之后。用下策塞之。旋塞旋决。旋决旋塞。无可奈何而已。殊不思河身愈积而愈高。塞之愈难。决之愈暴。北无所容。徙而之南。南无所容。徙而再北。南北并无所容。则江河所经。在在皆为溪壑。其为祸患不堪设想。岂治世安民疆理土地者。所宜出此哉。然则为今之计将如何。曰五者并举而可矣。一曰禁开山以清其源。二曰急疏瀹以畅其流。三曰开穴口以分其势。四曰议割弃以宽其地。五曰修陂渠以蓄其余。五者并举。大川易泄。小川有所蓄。废弃无多。所全甚众。此外无良策也。至于增堤塞溃。在前代或为下策。冀幸一时。自今日视之。直为非策矣。开穴即贾氏之中策。割弃即其上策。必并行之。所谓众擎易举。不致趋重一隅。知难而退也。或曰。恒产有定。而生齿日繁。山巅水湄。勤劳已甚。岂得已哉。且其生斯哭斯。去此别无永业。徙之谈何容易。信乎上策果不可行于今日也。曰。子知开山围泽之为益之也。而不知益之失其道。其为损也无算。子知禁山决堤之损之也。而不知损之得其道。为益也亦无算。山人居山。泽人居泽。自有各足之道。求益于一脉。而害及全体。至全体受病。一脉之益果自保乎。凡持大计。务实而已。无务其名。试计今日凿山围泽。幸免于水旱之所入。与夫良田正业。岁所亡于水旱者孰多。姑以　国家蠲免赈济之数计之。岂凿山围泽。偶一增入之赋。可以当之乎。而况于茫无津涯之所漂没。赤地千里之所枯槁乎。此所谓欲益反损。不待智计而决矣。且生齿之繁。所增于农民者十二三。增于工商者三四。增于闲民惰游者盖四五。孰非食谷之人。而犹足以赡之。故田不加辟。无损于农。至于凶岁。农民反多饿殍。虽日加辟。奚救死亡。若夫山民之不能并耕也。须计现在山居户口。责于山水所及农田之家。均派以平其籴。示以年限。俟其竹木树艺之利既成而后已。其后时入山者。不得援以为例。有司者簿记主持之。则山原两利之道也。或曰。疏河行水。圣神之能事。极唐虞之盛。笃生一人而已。何疏瀹之易言也。曰。圣神能事。道本中庸。孟子云禹之治水行所无事。可谓得其要领矣。抑洪水于今日。既有禹贡施工次第之成规。无须金玉字之神授。又禹之治水。启龙门。辟伊阙。析底柱。破碣石。凿三峡。断七谷。负黄龙。锁支祇。功拟于神明。非人力所施。今所疏治。乃沙泥浮积之余尔。即防海之轮船。施以蒺藜。乘涨汛潮力以浚之。罅坼稍启。水随而荡涤。始于海门。以次而上。上流之泥沙虽动。未必一蹴入海。将必复壅于下。逐节震刷。数四往返。荡涤一分则江流畅利一分。即田庐获保一分。行之不已。禹一能之。今百之。禹十能之。今千之。不犹愈于蹈堙水之覆辙乎。轮船外以防海。内以疏瀹江河。既无复费。亦不重劳。不亦可乎。若乃穴口之复。必须畚臿之功。然一渠既成。两岸之堤亦就。涝藉以泄。旱藉以蓄。复饶鱼之益。永世之利也。虽其故道不可复知。所穿皆必破民恒产。然所废者数十分之一尔。以数十分之力弥缝其一。必有以处之矣。至所割弃。非谓举堤坝之田尽委而弃之也。但使水得其壑而止尔。且其所围者。本皆沮泽。不耐风涛。名为弃之。实则省其播种之资力。不致望洋而虚掷。又得数岁治堤之费。及堤决所亡失之数。以移徙安集之而有余。是拔之水中而登之衽席矣。至于陂渠之修。必蓄水于高源。始蒙灌溉之利。文献通考。绍兴五年。宝文阁待制李光言。越境皆有陂湖。大抵湖高于田。田又高于江海。旱则放湖水溉田。涝则决田水入海。故不为灾。似无与于导水就下之事。不知禹贡于九川涤源之后。即继之曰九泽既陂。集传。谓九州岛之泽。已有陂障。而无溃决。则是于泄水之时。即为蓄水之计。使九州岛之内。既不忧涝。复不忧旱。此圣人允执厥中之道。无在不见其权衡。而无俟战国秦汉穿渠引漕。始知灌溉之为乐利也。

帝王作用。历万古而无偏弊。率而行之。兆民永赖矣。其有偏弊待于补救者。皆后之人各出私智。不师古先。自即于偏弊尔。其始非无小利近功之可悦。其继则偏弊生而补苴之术出。其既遂积重难返至于隳败而不可收拾。凡所立政立事。莫不皆然。而况于神圣之治水。为亘古以来兴利除害第一大政哉。自堤防水利之说兴。凡所规画。皆知私而不知公。见小而不见大。谋近而不及远。趋利而不能避其害者也。昔者圣人为陂泽以蓄余波而防其太尽。后人为堤防以御洪涛而敌其方盛。夫挟土以胜水。鲧所以殛。后世乃窃取其术以显功名。而偷享其利者。方且歌谣而尸祝之。以致微禹其鱼之报。夫堤防之初不过惧水之侵啮我也。习而玩之。因而利之。乃挟堤防以侵啮水矣。自汉以来。日朘月削。国利其赋。官贪其功。民饵其利。阛阓积为巨镇。若江陵之章卜郝穴。沔阳之新堤。广济之武穴龙坪。皆商贾辐辏。多至数千百家。皆缘堤结屋。聚落渐成县邑。如湖北之公安。湖南之安乡华容等县。皆所谓排水泽而居者。此积羽沈舟轻折轴之势也。水之为堤防侵削缚束。至于不能舒畅其流。于是湍急震怒。泛滥横决。不惟所争于水者。呼吸之闲。漂没立尽。又波及不涝之良田。当年之井牧。同归泽国。倏葬江鱼。则又咎堤防之未坚也。天心之不仁而降灾也。于是缮溃增卑。岁以为常。上耗　国帑。下罄民膏。以从事于沮洳草泽之闲。行险而徼幸。此与积薪厝火寝处其上者。何以辨焉。夫水之有道。犹人身之有窍。日填其窍。乌得不病。既病而犹以通利之剂为迂谈。可不为之大哀乎。且夫地有九州岛。即有四海。有四列三条之山。即有南北两条之溪壑以泄其水。江有澧沅九江之会。则生洞庭之泽以渟之。有豫章之入。则生鄱阳之泽以渟之。故江得以舒缓其流。汉之入江也。曰曰夏曰沌。皆其分泄之道也。而犹未足以杀其势也。是故圣人为彭蠡之泽以渟之。为北江以分之。此所以斡旋造化者也。地之有水也。犹人身之有血脉。行于隧道之中。何致泛溢为患哉。是故水不激不怒。不塞不溢。不尽其利不罹其害。是故经典垂万世之大法。

　　论江水十二篇
赵仁基

道光三年。江水大溢。皖省成灾。滨江耆老以为未经见也。越十一年水再溢。较三年复增数尺。沿江田亩无不淹没。堤塍无不决溃。则更为奇灾。以为数百年所无矣。然是年自五月至六月。霪霖不止。上游诸川之水。同时并发。致此不经见之巨涨。理或宜然。及十二年苦旱。而江流之涨。较平时为甚。心始疑焉。十三年夏。晴雨应时。阴阳适中。而自六月以后。江水日增。至八月乃与十一年分寸适合。以千百年不经见之奇灾。三年中乃两见焉。于时灾之重轻。等于往年。而民之疾苦则尤甚。余方为怀宁令。平日耳闻。兹乃目。绸缪阴雨。幸而获全。然杞人之忧。不在已往之灾年。而在将来之患。常于稠人广座中。谓频年大水。昔所谓变。今恐遂以为常。辄推往日致患之由。并为今日防患之计。闻者或疑或信。余以十四年四月受代。比五月而江水复至。其所至虽未逮前。相去亦已不远。节甫小暑。势未有艾。往岁之灾。又恐复见于是。益信余平日所持之说。不为无因。而江之为患。为未可遽息已。

或问曰。江水为患。决堤防。坏田庐。自古有之。然不以为常也。今频岁皆然。则必有故矣。敢闻何故。余曰。言此者亦多端矣。或以为蛟水之屡发也。或以为海口之不纳也。夫蛟水之发。病在上游。海口不纳。病在下游。余皆不谓之然。蛟居深山之中。感风雨而发。其力足以崩决山阜。破坏川谷。水之所至。高或数丈。远或千里。然率一直注。乘溪而入大河。其迹遂泯。使一蛟之水。措之于江。则不能加毫末也。若聚千百蛟之水。同时并发。则蛟之产不能约而同。蛟之出不能比而合。又山中蛟患。于古有之。不闻频岁相仍。若操左券。且人所称为蛟者。非真见蛟水中有所指。实不过山水骤发。其势汹涌。遂以为蛟。其实深邃之山数日骤雨。则水奔腾如注。一昼夜可长丈许。半日雨止则遂消退。是蛟非蛟。乌从深辨。即曰是蛟。而江能容之于往年。不能纳之于今日。是江已失其常度。病因蛟见。而实不起于蛟。海为百川所归。海水或高。则江流不纳。坐致壅溃。于理最近。然既由海水不纳。则江流入海之处。必先受病。滨海居民。当早被淹。下游未淹。何至上游先受其害。且频年江水骤发。皆先闻豫章汉阳大水。次至皖江。及皖江淹。而金陵瓜步以下。尚不闻有水患。迟之又久。始与上游相同。此可知患不起于海水。非熟察情势。乌能知之。

然则江之为患何繇。曰。此非一朝夕之故也。孟子曰。水由地中行。江淮河汉是也。河患自三代以后皆有之。淮水为患迄今始有之。汉水上游闲有漫溢。及江汉既合。则皆安流数千里以入于海。盖四渎之中江最大。亦惟江最安。水由地中行。数千百年如一日。今以数千百年由地中行之水。一旦行于地上。直注数千里。旁决数百里。每岁如是。习以为常。则千古非常之害必有千古未有之原。明乎其原。而江之为患。乃可识矣。

何以明其原耶。曰。太平日久。生齿日繁。未有甚于今日者也。生齿繁。而天下之田亩。不足给民之耕。天下之生计。不足尽民之力。地无余利。而欲更求其利。民有余力。而思别用其力。于是辟千古未有之局。开千古未有之端。事起于积渐。而患遂中于隐微焉。古之耕者。平原广隰而已。今则平陆不足。及于山陵之田。层级垦辟而上。可以蓄流泉。植嘉禾。虽山田而与平陆同科。其山形之陡峭者。流泉不能蓄。嘉禾不能植。于是种苞芦藷芋之属。不必耕地使平。因山之势。斜行旁上。皆可下种。皆可有收。始而一二郡邑有之。继而数省有之。近且深山穷谷。人迹素罕。皆有户口错居其闲。结草为棚。谓之棚民。无山不垦。无陵不植。初既作苦。久乃获利。盖自秦蜀楚吴。延万余里。所在无虑皆是矣。夫此棚民习筋力之勤。谋开垦之利。自谓与人无患。与世无害也。然山未垦之先。所生者树木。所积者草茅。盖有洪荒至今未尝开辟者。今将垦而为地。以种苞芦藷芋之属。则必锄削其树木。诛夷其草茅。使草尽土见。然后可以惟吾所植。山势既陡。略无平衍。设遇霖雨。则水势建瓴而下。草去土浮。挟之以行。溪谷之闲。水皆赭赤。势既湍急。旦夕千里。泥沙所至。不期自远。故晨居山陵之颠。夕已达于江河之内。充类之尽。不至陵谷互易不止。夫此开垦种植。既秦蜀楚吴数千里皆是。一遇霖雨。则数千里在山之泥沙。皆归溪。而数千里溪之水。又皆奔流激湍。转迁徙以达于江。江虽巨。其能使泥沙不积于江底哉。江底既积而渐高。复遇盛涨之时。其能使水不泛溢为患哉。然其事实千古所无。迟之数十年。而害乃见于今日。故曰事起于积渐。而患中于隐微也。水溢由于沙积。沙积由于山垦。是则然矣。然山之垦辟。远或百年。近亦数十年。江之受病非一日。何至今日而病乃见。且道光三年成灾之后。中隔六七年不闻为患。何至十一年以后。而频岁相仍。灾害如一。岂泥沙入江。昔少而今多。昔缓而今骤耶。何其说之不可通也。曰。未开山以前。入江岂无泥沙。江流浩瀚。其力足以运之。入海则不能为患也。既开山以后。江流浩瀚。其足以运之入海如故也。特泥沙之来。较甚于昔。江虽运之入海。而不能无所积。其始起于铢寸。其继遂成寻丈。于是洲地日见其增。而容水之地狭矣。江底日见其高。而容水之地浅矣。然犹积之数十年而病未易见者。则江为德水。其地广大。其势浩瀚。其气足以自运。其力足以自遂故也。病之征。一见于三年。再见于十一年。其势犹缓。至十一年之后。比年大水。则势急而病遂成。势急病成。情势已变。犹持向日致病之说。则又有所不可通也。夫向之受病不至太骤者。以江水犹能挟沙以行故也。即不能尽挟以行。而犹能十去其八九故也。及积之既久。而一发于三年。其漫溢所至尚不甚广。迨十一年而逾甚。向日江流宽不过十余里。兹则宽或百余里或数十里。江水惟束之于地。则溜急而沙去。今乃以数十百里之宽。而使江流游衍其闲。溜散则沙易停。以五六月水涨。至八九月水退。中闲约三月有余。泥沙之来无穷。俾之纡徐停蓄三月余而后去。则水患一年其所积之沙可敌数十年之力。是以三年十一年。皆积数旬霖潦。而江涨始兴。十一年以后。则无霖潦之患。而水之所至。与十一年等。其不能归咎于江水之盛。而当蔽罪于江底之高也。明白昭著。然江底之高。如此其骤。则又不能归咎于山垦沙下。而当蔽罪于江涨沙停也。明白昭著。故受病之始有其原。水溢由于沙积。沙积由于山垦是也。成病之后有其变。江涨而溜散。溜散而沙停是也。此不可易之说也。

然则今日之江水。有以异于自古之江水乎。曰。无以异也。寒暑有往来。阴阳有消息。天地之气。偶有偏积。不远而复。今谓自古所无之盛涨。一之不已。至于再至于三。且遂比岁皆然。岂天地之气。遂积而不复乎哉。实非也。江水犹是江水也。夏秋之涨。犹夫夏秋之涨也。冬春之涸。犹夫冬春之涸也。雪消而水生。雨降而水至。亦犹夫雪消而雨降也。江水犹是。而江底日非。水不能容。溢而为患。此江水为千古之常。江身乃今日之变。譬之于人。风寒暑湿。感于天时之暂者。其祸虽烈。其病易瘳。痱癖重膇。积于人事之久者。其来若微。其去不易。江水偶涨。犹风寒暑湿。病之易去者也。江底日高。犹痱癖重膇。病之难瘳者也。江病难瘳。而滨江州郡。其受害乃未知所底止矣。

然则为今日之计当奈何。曰。此非人力之所及也。黄河自古为患。治之者迄无善策。峻其堤防。增高培薄。积之愈久。河身高于平地。一旦横决。千里为鱼。然黄河所居中原平衍之地。决之可东可西可南可北。故有改今道。复古道。因势利导之谋。疏瀹决排之用。江水之大。数倍于河。古今皆由此道。无可迁移。欲于沿江两岸。峻筑堤防。所费帑金。何止千万。然江势浩瀚。亦非人力所可抵御。一黄河为患。　国家设官分职以治之。岁糜帑金数百万。岂堪又增一治江巨工哉。且即设官发帑以治之。而又未可必其遂治也。曰。江之为患。既不可治。然则遂将任其泛滥。而莫之救乎哉。且失今不治。恐日增月益。而其患又将不止今日也。曰。人力可及者。尽人力而已。人力不可及。将归其事于天。自古灾异之作。以类相从。贤人君子必求其故。方今　　天子圣明。大臣公正。非有以致此灾患也。然不及而失之于薄。宁过而失之于厚。天下大矣。　朝廷以及百官万民之事众矣。苟有与天地之理相贯通。阴阳之气相感召者。时时省观。宜可有效。又　　圣朝怀柔百神。江神为四渎之首。或晋其封号。遣官祭祷。或沿江立庙。列之常祀。神苟效灵。亦何患之不可弭哉。此人力所不及。归其事于天者也。

由前之说。人力既无可施。天事又不可必。则亦同于束手无策。设有至圣神人者出。岂竟无所设施哉。曰。神圣设施不可知。今且为补苴目前之计。亦有数端可行者。治江之计有二。曰广湖潴以清其源。防横决以遏其流。治灾之计有二。曰移灾民以避水之来。豁田粮以核地之实。

广湖潴以清其源奈何。曰。今持泥沙入江之说。以为由于开山。则清江之源。当申山之禁。然山之开垦。既举秦蜀楚吴。无不皆然。以一邑万户一户八口计之。上游数百州县生民。不下数千万。此数千万之民。无所衣食。乃就山开辟。以养其生。以赡其家。今欲禁其为。则将使之处何地。徙何业。而可以生全哉。且即明申禁令。不使复垦。文告虽严。令亦不行。今种植苞芦。各省有禁。州县每岁申报大府。然深山邃谷。地皆是。不徒山民自赡。合邑咸利赖焉。何者。小民生命所系。非法令所能及也。开垦既不可禁。而欲使泥沙日下。不及于江。其道何由。夫长江历数千里。以达于海。入江之水。盖以百数。小水源或百里。或数百里。其来不远。水之大者。金沙江会于叙州。嘉陵江会于重庆。此秦与黔滇之水也。洞庭会于岳州。汉水会于汉阳。此两楚之水也。鄱阳会于九江。巢湖会于庐州。洪泽会于扬州。此三江之水也。金沙嘉陵二江。虽挟沙以行。然在巴蜀上游。夹江皆山。为害犹缓。洞庭鄱阳巢湖洪泽。皆承千百里之水输之江。虽有泥沙。一入于湖。纡回停衍于数百里之内。渐就澄涤。比其入江。所挟已轻。能使湖底日高。而不至骤为江患。惟汉水发源嶓冢。历秦楚之境以入于江。挟泥沙最重。夹汉两岸。皆为堤塍以束水。泥沙无所澄涤。加以比年上游开垦。沙下愈多。每遇水发。其色赭赤。甚于黄河。又有抛沙之险。其沙自水底泛滥而上。拥舟即覆。居人以为有之仅数十年。此又山垦沙下起于近今之明验也。汉水泥沙既尽入江。比年汉口下游。率多水患。故吾以为江之受病非一。而于汉水为尤甚。窃思楚号泽国。潜沱云梦。遗迹尚存。沔阳天门之闲。旧皆湖潴。明之中叶。湖潴渐淤。其闲居民又牟水利。筑堤筑垸。岁无虚日。使汉江浊水。无所荡涤。今虽不能使尽复湖潴之旧。亦宜令夹汉居民。勿复与水争地。未有之垸。永禁私筑。已筑已溃之垸。不许修复。庶几让地与水。使之纡回其闲。泥沙稍停。江不受害。其洞庭鄱阳诸湖。虽能澄水使清。而湖底日高。不能蓄水。久之亦为江患。补救之法。亦惟有使四围居民。勿侵湖地。使之宽为游衍以缓其流。沿江小水既多。势不能一一施治。宜随地相度。视其泥沙尤重者。为陂以障之。使水既澄而后入江。以纾江底之患。此或上游利害所繇补救万一之术也。防横决以遏其流奈何。江流广阔。溜缓沙停。其受病最重。见病最速。欲疗此病。非高为堤防。峻其筦束。则不能刷沙使去。浚江使深。然此未易言也。今日江流盛涨。宽至数十里。或百余里。欲束之使狭。无论力有不能。即力能为之。而堤高数丈。江亦随之而高。人力所至。终不能与天争胜。今规度形势。自汉阳而下。至于海口。凡二千余里。两岸有山夹江对峙者。十居六七。其山下距江尚有余地者。悉以让之于江。使江水以山为限。其前后连属之山。偶有断缺。而中闲地形较高。江水不至溢入。即或泛滥而所至不远者。悉皆置之。其连属之山中有断缺。地势平衍。江水浸灌可以远及者。必为大防。使山与山相连。其地势平衍。山远不能连属者。则当就去水稍远地形稍高之处为之。总使水不能远越而止。其筑堤之费。民力可以自为。则谋之于民。民力不能自为。则筹之于官。必使堤之高厚可及百年。弗为苟且目前之计。如工多不能悉举。则相度形势次第为之。使筑一堤则收一堤之利。初若让地甚宽。不与水争。然江水横决。即日甚一日。而吾先为深远无穷之虑以待之。为患或不至甚烈。则所以为东南数千里谋者收效。或在数十百年之后。若骤欲为之堤防以束水而攻沙。则非今日之力所及也。

移灾民以避水之来奈何。今日之水。其来常以五六月。去率以九十月。水来则居民或逃之四方。或聚之城邑。困苦颠沛。十毙五六。及水去则欣欣然归其故宅。诛茅辟地。以为此后幸免于厄矣。比春夏之交。耕田植禾。日望成熟。以期一饱。禾方苖而秀秀而实。以为旦晚登场矣。而江水大至。黄云万亩。一漂殆尽。田庐井臼。荡焉泯焉。于是扶携哭泣。或就陵阜。或集方舟。如水中之。泛泛而不知所止。呜呼。情可惨悯。孰有甚于此者哉。彼惟不知水之岁以为常。故数罹危厄如此。为之上者。能筹度隙地以置灾民。给予恒业以延残命。此事之最善。然恐势所不能。计惟有明出示谕。告以江水之来。年年不爽。不必瞻顾首邱。各宜自谋生路。或资佣趁。或依亲属。务迁高阜。勿恋低乡。如此晓谕。即不能顷刻听从。或可积渐远去。数年之后。水乡已无居民。江水虽至。幸免流离之状。此亦转移之要术也。

豁田粮以核地之实奈何。　国家加惠灾黎。至优极渥。被水之地。则有蠲免。毗连灾区。则有缓征。灾民无依。则有赈赏。凡所以拯民命赡民生者。无不至也。然沿江各省州县。蠲缓不下数百万。赈赏复累百万。度支稍不给矣。一岁如此。犹以为暂。比岁如此。遂以为常。　国家出入相衡。岁损千万。而民之颠连疾苦。仍不能免。此而不加筹度。将何以持久。凡一县之地。被水成灾者十之三四。其未成灾者尚十之六七。以毗连灾区。概从停缓。此诚　本朝旷荡之恩。入民肌骨者也。然偶遇灾荒。暂缓以培民气。转眴成熟。征还以纾　国用。则恩出旷荡。事属可行。若比岁成灾。习为故常。水所浸灌。加以蠲缓。无可言矣。地居高阜。水所不及。而以境内成灾之故。概从缓征。则低田一日被淹。高田一日并缓。徒有带征之名。并无征还之日。皆安然作息。坐缺正供。于民则为幸人。于　国遂为弃地。此决非政之可以持久者也。今凡水所不及之处。虽在灾境。皆当如常征收。其实为水所浸灌者。核计顷亩几何。暂从蠲缓。数年之后。幸而水退。复征如故。如或不退。则蠲缓之处。概请豁免。以为滩地。勿复征收。　国家既弃此地于江。则不宜复责此课于民。致使已废实征。尚存虚额。其水乡居民。知课赋已免。无所瞻顾。便于迁移。不复留滞。灾民渐少。赈赏可停。　国家所豁之数。比于今日三之一耳。此裁制国用自然之势也。

先祖未达时。幕游楚北垂十年。颿樯所历。洞悉上下江险要。比服官皖北。所任又多沿江要区。爰着此篇。时皖抚邓嶰筠中丞亟赏之。未几中丞握粤督去。勿克见诸施行也。今大理盛公遍征文献。续为此书。谖寿获预校之役。敬谨录入。之以行。以副公之盛美云。

戊戌三月孙谖寿谨识

　　疏通大江论　　　　
李祖陶

天下之患。有积之数百年之久。已成痼疾。及今治之尚可以救。再迟数十百年。则病入膏肓。其患有不可胜言者。东南之水患是也。盖大江为东南之纪。凡四川两湖江西江东六省之水。皆流入于江以入海。此如人身之有肠胃。肠胃通利。则上可纳饮食。下可以通大小便。而人无病。否则积之于中。其人必胀塞死矣。道光甲午。予馆吉安府鹭洲书院。为张南山司马书黄梅御灾录后。谓南纪之有大江。犹北纪之有黄河。黄河水挟泥沙。性善怒。惟有以堤束水。以水攻沙。庶可保全旦夕。南方则厥土涂泥。又处处石山高耸。沿江亘以御其暴。故水患时有。民亦不致荡析离居。乃数十年以前。水患未剧。近岁则频频告灾。无异于河。固由辛卯壬辰癸巳等年雨水过多。然雨止而水不即退。有延至二三月而后田土涸出者。其故何也。则以大江两岸。处处围地为田。与水争地。故致横溃四出而不可止也。且潴两湖之水者南莫过于洞庭湖。湖旁为人围占。湖不容而溢于江。荆州沔阳。遂处处为患。通湖北之流者北莫过于汉水。汉水自襄阳南下。折东至汉阳府。下流水面。狭于上流。堤偪水筑。水涨无可宣泄。汉川天门等县。遂长在水中。予丙戌丁亥戊子等年。在湖北学幕。随使舟上下。熟察情形。尝作七古一首以言其意。大旨谓湖北不可筑堤。无堤则水势散缓。虽大雨而不为灾。譬之一杯之水。固虞其溢。若注于大盘。则见盘而不见水矣。主人与幕中客。皆骇其言。而卒莫之能易也。至黄梅以下则江汉与彭蠡会禹贡所云三江也。水势洪大。倍逾黄河。而处处围田。处处作室。江面渐狭。江水遂不能畅流。且地尽垦辟沙土无草根坝住雨即涌入江中。江亦渐浅。夫江面不阔。则容水不多。江底不深。则泄水不快。加以淫雨连。蛟螭怪发。水安得不横溢为患。黄梅居其中闲。上涌下偪。区区土堤。一触即破。此韩子所云引绳而断之。其断必有处者也。司马出其全力。为黄梅御此大灾。固非寻常吏治可及。然职守所拘。亦不过眼痛医眼。足痛医足。至于洗涤肺肠。流通血脉。上令咽喉可以吞而不致哽噎。下令尾闾可以泄而不致鼓胀者。则未暇及也。他日擢居言路。或持节坐领一方。知必有道以处此矣。其时予尚未与吴竹庵司马相交。文亦统论东南。而非指江西。后竹庵以所著此君园付予校勘。见中之文。有与予暗合者。其记登新吴文昌阁也。谓文昌阁居考棚之中。西望远山隐隐。杳与天际。相与论棚民开垦之勤。稻畦竹林。与山俱上。桑麻鸡犬。如在云端。然而地方尽开。则山皮亦破。骤而冲激。往往淤塞良田。填高河路。桑海变迁。将有贻患于数百年之后者。乃生息既蕃。无田可耕。遂至斩山布种。跨岭植松。固缘人力之勤。亦迫谋生之亟也。落落数言。祸之根已揭出矣。其为石钟山新洲记也。谓石钟山临水为高。石皆峭骨玲珑。水则穿穴激荡。风来涌之。则呼吸有声。此石钟之所以名也。丙申冬。舟过湖口。望上下石钟山。皆屹立平地。水竟不至其足。缘近年傍山涨出一洲。与西岸土勘相植。岸既狭。则受水之地。不能廓其有容。将水流之地。渐且滞而难畅。则此洲之继长增高。所关非浅鲜也。且夫江汉朝宗。其东汇为泽者彭蠡也。彭蠡流江西十三郡之水。聚而为东西鄱阳湖。东湖之水。由徽饶广信南康而来。西湖之水。由南赣吉临南昌而来。其合流在吴城之罐子口。其出路则惟湖口。湖口之水阻于洲。则将逆流散漫而无所归。恐江西之水患。不可问矣。予自丙戌以后。未尝北上。不以此言为然。后甲辰往安庆。过之。则石钟竟绝响矣。此犹肠胃闲生一大毒。上之饮食不能容。下之大小便亦不通利也。其为江西之害可胜言哉。

其为江西水势论也。曰沧海果可为桑田也哉。其说近于荒唐。其变由于积渐。盖非一朝一夕之故矣。予到江西三十年。今昔情形。已有月异而岁不同者。如水势日涨。河道日浅。不知伊于胡底也。自戊辰需次豫章郡。无论公所民房。未有以水为宅者。今辛卯以后。水灌城内。淹没数次。自东大街而东。屋内水迹皆及墙腰。沿河居民以堤为命。荡析离居。几不能胥匡以生矣。然而河道转由此日浅。十年前粮艘不闻起剥。今起剥不止一处。即出江以后。闸河亦处处浅阻。夫豫章各郡之所以浅。由山土开垦之日淤。闸河以北之所以浅。由河工挑挖之不力。而其源则因海口狭而江水壅。江水高而湖水滞。近湖口又生洲数里矣。湖水艰于出。乃浸溢于江西各郡。水涨时则忧其深而不安于居。水涸时又忧其浅而不利于行。虽有智者。不识将何以善其后也。于是有为疏江之说者。裕鲁山制军守武昌时。见湖北年年水灾。堤高则水与俱高。良由江底淤浅。不能容纳。即欲知会各省。同力疏江。而未及行。去岁恭逢　　圣主下诏求言。顺天府丞臣陈宝禾即以此言进。谓近年东南所以屡受水害者。非江水年盛一年也。其弊在下流积河成滩者。岁增数十区。而所以岁增之故。半由湖广等处无业游民。私垦山田。每将所掘细碎沙石。抛掷江干。或为雨水冲倒。或为潮汛飘转。渐涌江心。历时既久。高出水面。阻河成陆。下流苏松居民。又以河田易种茭芦。税轻利重。往往据为己有。藉以谋生。小则数十里。大则数百余里。与水争地。无怪水之横溃而为害也。臣愚以为及今江水未涨时。　钦派一二臣工。如明永乐朝夏原吉袁浚故事。乘驾小舟。顺流上下。体察通江情形。访问滨江父老。孰为旧有之沙滩。孰为新增之苇荡。滩形已成。应如何开垦。沙势已聚。应如何疏通。究众水汇江处所。应如何引而聚之。俾得蓄水力以去淤沙。大江出海口门。应如何浚而广之。俾得泄洪流以顺水性。绘图贴说。恭呈　御览。或竟交阅视之人办理。抑或分交各督抚细估工赀。量设丁力。委婉开导附近居民。不得争此些小之利。以致岁受浸没之灾。并严禁江广游民。不得于偪江左右。抛弃沙石。庶江流顺轨。而水患可以永息。此折言所以致弊之由。止以上游抛弃沙石下游垦种沙洲为言。而不言垦山开土围地为田。虽尚未尽。而其奏请命官体察访问云云。则实在可行。若果能行。则江西尤大受其福。盖江西之近频患水者。皆由于鄱阳湖口之不能消。湖水之所以不能消者。由于江水一与湖平。即能阻遏湖水。使不得遽泄。禹贡所以言东汇泽为彭蠡也。江水或高于湖。则且乘其隙以倒灌。黄河所为以浊流而淤运道也。如能由海口以上。节节疏通。傍岸为田者。尽皆废弃。中流起洲者。并即除。则江水皆滔滔东下。鄱阳湖水与洞庭湖水。即随之而行。则东南之水患除。而江西之水患亦除矣。

然而此盛举也。亦大役也。须为一劳永逸之计。不可苟且以塞一时之责。首在用人。须得一智勇深沈。晓事而兼能任事。如元之贾鲁。明之潘季驯。　本朝之靳辅者。驻九江适中之地以主之。各省督抚相与应和。从长计议。按轻重缓急之势以举之。不一年可底于成。费用浩大。不必请帑。亦不必开捐。各州县皆依田科派。不独近江附湖者可派。即远不相及而有水流入于湖者亦可派。以沙土随流可下。其受惠均也。工则调取附近州县之丁。计口给赀。附近居民。身被其患。必乐于从事。可不劳督责矣。大江既治。以余力并治鄱阳洞庭及汉水大为民患者。然后申饬州县。凡小港支流有水可入通川者。及通川之归于鄱阳洞庭者。并加疏浚。俾泥沙皆得随之以入海。并令州县岁委丞倅巡查一周。有不如法者。随督责之。则地平天成。其功当与神禹比烈矣。盖禹之治水也。禹自言之矣。曰予决九川距四海浚畎浍距川。言先决大川之水。使归于海。后决田闲之水。使归于川也。孟子复代言之矣。曰水由地中行。江淮河汉是也。当洪水横行。怀山襄陵。何以能使之由地中行。则疏瀹决排。孟子复历历言之。而非如近人筑堤作坝以障之也。夫东南之水无大于长江者。江西之水无大于章江者。长江以大海为归宿。章江以鄱阳为归宿。而鄱湖之水又流入长江以趋海。故必江水深通。由地中行。而后湖水不致壅积。湖水不致壅积。而后章江得顺轨安流。章江得顺轨安流。而后各郡之通川小港及田闲畎浍沟渠之水。皆不致横溢为患。此犹人身肠胃通达。血脉周流。而上之咽喉可以纳。而下之尾闾得以消也。吴竹庵有见于此。故言之重焉。词之复焉。虽未及疏江。而意实重在疏江。陈府丞本其意而申言之。而后治病之方。一旦为之拈出。但需善于用药。主攻伐而不主补剂耳。予故牵连书之。而为此论。世有大力者行之。则东南数千里之福。亦东南数千年之福也。

　　平捻善后议
葛士达

捻逆肆虐十数年。蔓延数千里。虽未据守城池。而根柢纠缠。甚于发贼。今大憝既歼。党与之散匿者犹众。必搜杀之尽而后已。非特杀不胜杀。抑且大伤阴阳之和。欲缓纵之。而此辈顽悍成性。其非法纪所能绳明矣。况其中鸷悍者岂遂无人。其乘机窃发之心。正难逆料。而东豫各省。遭兵劫以来。田亩荒芜。庐井零落。民之颠连而无告者。所在皆是。大兵之后。不幸而岁逢不稔。能保其不复啸聚而起乎。则平捻而所以善其后者。正不可不预筹及之。昔孟子曰。使民菽粟如水火。而无有不仁。管子曰。仓廪实而知礼节。衣食足而知荣辱。盖食者民之天。富者教之本。自来论治。未有不以民事为首务。以足民为要图者。今北省之民。好乱乐祸。岂尽无良。患在贫耳。不思所以救其贫。而徒责之使无为不善。是犹耕者之揠其根而蕲其苗之长也。是犹渔者之竭其泽而冀其鱼之得也。是犹医者之以乌堇为饵而欲其疾之愈也。可乎。且夫天生民而树之君。爰立百官师长。以为民也。至驱之使不得其所。逞兵力而抗其颈而诛之。已可痛矣。区区孑遗。复不思所以安集而衣食之。岂仁者之用心邪。夫圣贤足民富国之经岂别有术。亦因天地自然之利而利导之耳。故禹之功弥天壤。夫子称之曰尽力乎沟洫。孟子言王道惟树艺畜养之事。道诚无以易乎此也。今试以直东豫三省。与江浙比较。地非必窄也。民非必少也。江浙即遇凶岁。犹不至流亡。北省岁偶歉收。已多饿莩。且江浙之民。耕田数十亩。八口之家。可以无饥。北省耕田动以数十顷。每不敷一年之用者。则水利不修。地多旷弃。人有余力耳。夫地旷而粮不能旷。则贫益加困。人余力而无所事。则遇丰岁而游惰废业者。即遇歉岁而竞思非义。所谓逸则思淫也。夫土之所以生物茂美者。以有水以滋润之。彼艺一花一木。犹必朝夕灌溉。始能成就。岂耕种而独不然邪。

尝考之古谋臣良吏。欲求利民莫不亟亟讲求水利。西门豹引漳水灌邺。魏之河内以富。郑国说秦凿泾水。自中山西抵瓠口。并北注潞以溉田。关中称沃野。汉大司农郑当时穿渭渠。起长安南山下至河。溉田万余顷。河东守番系穿渠引汾。溉皮氏汾阴。庄熊罴穿洛溉重泉以东。赵中大夫白公穿渠引泾水。起谷口入栎阳注渭中。皆大利民。歌讴迄今不绝。嗣后如裴延浚幽州督亢渠。何承矩引滹沱河溉蹈。阎承翰引唐河至定州。引保州赵彬堰徐河入鸡距泉以通漕利民。若是者。难更朴数。无不着效。岂施之昔而不能施之今哉。患在无人经略之耳。患在牧民者无兴利除害之实心耳。今能仿古沟洫畎浍之制。相度土宜。师其意勿拘其。变通行之。令民各就其所有之田。掘沟引水。有百亩者掘二面沟。广四尺深四尺。有千亩者掘三面沟。广八尺深八尺。中复掘一沟横贯其中。至万亩。则通力合作。共掘一大沟。广一丈深一丈二尺。方圆曲折。随田形势。总以大小流通。辗转挹注。互相灌溉。不得专利曲防为主。掘去之田。丈量确实。豁免粮赋。所掘之土。即以筑田之四堰。仿南方圩田之法。以备盈溢枯涸。至十万亩。则求一大川引而注之。或邑中并无川泽可注。则觅故河道之淤垫者。少疏浚而决水以灌之。否则即就车路之深者掘而注之。以为众流之宗。县达之府。府达之省。水有本源。不致涸竭。亢旱既免赤地千里之灾。水有自泄。不致泛滥。淫雨亦无万顷汪洋之虑。秫麻杂种。易为米谷。就近运输神仓。可备缓急仓卒之用。可省津贴水脚之费。可无海道风波之忧。可免折耗陈腐之弊。而黄杀宿莽。尽成膏腴。民见其利。各自奋力。治田益勤。治水益力。民有所赖。自不流入匪类。且种稻之勤劬。百倍于秫麦。终年水耨火耕。常恐不及。非僻之心无由以生。而沟道纵横。水田复沓。一旦即有仓卒。戎马不得逞其驰突。更可设平地之险。而巩京师门户。万世之业。窃以为莫过是也。然议者必曰。斯事体大。弥年累月。不能奏绩。且兵燹之后。民困未苏。创此大举。必至骚扰。恐有难行者。不知天下事奚有难易。亦惟问有利于国。有益于民否耳。果其实有利于国。实有益于民。特以其难而不为。将国与民谁赖以利益邪。夫八年四载。手胝足胼。其难莫过于此。然圣人不以其难而辍之。盖意见游移。易者犹难。精神所注。难者亦易。况今日之事。本无有所谓难者。水利训农。本为牧令专责。亦系民生切己利害。各邑各治其邑之水。各家各治其田之水。不必别派员役。不必动用公帑。各省长吏即各责成牧令。牧令责成里正绅耆。复躬自巡行劝导。相度形势。顺土之宜。随民之便。勿为豪右所惑。勿使胥役扰累。俟农工毕后。督率兴工。以三年为限。里正等能出力者。破格奖叙。牧令亦以勤惰为黜陟。长吏即以牧令之能否为优劣。一劳永逸。为北省计。实为天下社稷计也。若夫散遣兵士。安插降众。抚恤难民诸事。想当事者固已熟筹之矣。鲰生复何敢赘哉。

　　淮南北善后议　　　
金安清

淮南北为自古中原争战之地。大淮注其中。四山环其郭。民俗之悍。甲于江皖。其由来者渐矣。　国初靳文襄即有凤泗闲田募民开垦之议。二百年来河患频仍。沟洫水利。无可讲求。农民于春夏之交。率键户渡江求乞。秋后始归。幸无旱涝。侥幸一获。习而为盗者。更比比皆是。即殷实之户。亦豢养多人。谓之保家。非此不足存活。久之习惯自然。遂以格为长技。其风与粤闽任气者又不同。皆富教之术无以理之也。河决不以时。而洪湖下壅上溃。淮流亦足为患。督抚大吏及良有司。非不蒿目时艰。而形格势禁。卒无术以挽之。无年不蠲。无岁不赈。府库日以捐。民生日以匮。至今日而酿为数十万盗贼。以纵横东北。诛不胜诛。抚不胜抚。不亦大可慨乎。故为皖北计安全。当自经理农田始。而经理农田。又自疏浚水利始。为水利筹费。则自通达长淮商贾始。淮之大利在北盐。其出之海州各场者。官盐年额四五十万引。每引四百斤。计当有二万万斤。其私贩不与焉。豫皖上游口岸。价贱每斤三四十文。贵则七八十文。核之食户民资。酌中以每斤五十文。盖已积钱一千万缗。其茶米杂货南货之去来者。视盐资尚十分三四。其闲旧榷。惟凤阳一关。使另筹征输之法。分盐货为两大宗。核实经理之。税课当可筹一二百万缗。即以兵氛甫熄商贾无多言之。当亦可至百数十万缗。闲田周遭数千里。及是时招集流亡。酌给牛具籽种。责其尽力屯垦。一二年而阡陌成矣。连年旷废。所获必倍。所谓大荒之后必有奇丰。又理之凿然者。被胁之乱民。受抚后。但赦其骈诛。而日给升斗以活之。分地安插。使之经营沟洫。其费当较平时募夫易。以一夫之费。责五夫之功。百万治河。百万治田。酌商之余波为农之创始。以淮治淮。固无待于大农之帑也。农田既兴。沟洫皆备。地无旷土。人无游民。而保甲乡约学校诸善政。皆可次第行之。莠者迁为良。瘠者垦为腴。壅者可使通。涸者有以溉。数百年强悍之俗。其亦可以稍杀乎。论者或谓此议可行。则前人何弗措意。而不知今昔地势民情。有大不相同者。请备申其说。黄河自夺淮南徙。由彭城东入海。故在明季即有防护凤泗祖陵之事。即决于上游豫省。其浑浊之水。盈科而于凤泗。卒以洪湖为归。此水患之所以无已。今大河北徙。未必再归故道。皖境数百年巨患已除。无虞邻壑。一劳永逸。其便一。洪湖关系漕运。往往守高堰潴蓄之。虽盛涨不启。湖益盈。源益壅。倒漾至上流皖境数百里外。今则河运已废。高三河。常年通流。循序下注。永无壅积之事。不遇非常蛟水。淮不为灾。其便二。　国家经费有常。皖省尤为瘠弱。大吏久暂无定。水利巨役。非一时可竟。既难请帑。亦难议捐。今则善后本当举办。此乃善后之大端。而在外就地筹费。不虞部驳。其便三。平时田亩。皆有业主。利于此即害于彼。水利一兴。纷纷聚讼。不能绳以官法。而地方官各分畛域。孰能绸缪全局。求百世之利。今则民田会为贼有。事后查丈归民。尚需时日。目前官为经理。必无起而挠之者。其便四。河工募夫。以日计工。以工计方。以方计价。其难恒倍。今则以垂毙之民。任畚锸之役。但能餬口。不致裹足。所省实多。其便五。

凡此五端。在昔日虽以韩范之经猷。包海之风力。有所不足。今已时异地殊。因其势而利导之。其易自百倍于旧。盖饥寒者。盗贼之媒也。水旱者。饥寒之本也。是治盗贼者亦治其饥寒而已矣。民易犯法。而辄自诿于饥寒。此乱民也。知用法而不恤民之饥寒。此暴吏也。仓储有一定之数。赈贷有一定之时。数不可竭。时不可常。则民之不饥寒者暂。而其长饥寒者无穷尽也。耕九余三。天地之道。十年之内。必丰多而歉少。乃凤泗初无丰时。良田阡陌之不分。粪薙之无法。耕耘之失时。而其故多由于水利之不治。水利不治则民无所归。其弊不至于寇攘奸宄不止者。亦势为之也。凤颍之水利。以长淮为经。左挟汝。右挟涡。其次则濠梁五河之水。由淮入于泗之洪泽。而千里闲之小河支流。盖不可胜纪。其潴而为湖。规而为塘。为颍之西湖。寿之安丰塘。其较著者。汉扬州刺史刘馥治苟陂茹陂七门吴塘。以溉稻田。魏文帝以谯旧乡便徙民屯田。皆藉淮水为用。其它凡一州县之境。沟渠遗迹。各以百数。始则湮弃。渐则侵占。官不知利民。民亦不知自利。岁月既久。视为固然。有以水利为言者。则笑之矣。古君子以起敝振衰为心。具移风易俗之志。潜移默运。拔本塞源。遂民生而扼悍俗。其在斯乎。其在斯乎。

　壬戌春。以官事牵率来临淮。居小舟中五阅月。侘傺之余。辄步沙渚中。与老农牧竖互相问答。详询风土。览川原。慨人事之不修。念补救之未晚。窃拟此议。以俟采风者之刍询焉。

余少壮妄以匡时自期。浮沈廿年。了无尺寸之柄。偶一兴作。忌谤纷来。惊弓孤羽。尚复何所措意。而惓惓之怀。犹冀以记问为中流一壶之助。其愚也。抑可哀也。自记

　此议有关大局。非仅为一隅水利计也。故与平捻善后一议以类相次。俾济变者益知推行尽利焉。

卷一百十四　工政十一直隶水利

　　畿辅水利议
王

天下有大计。可以宽东南之民力。而后国家裕足食之源者。莫如行西北之水利。而尤莫切于畿辅。然欲兴其利者。必先有以操其根本。而达乎神明变化之权。然后可以成大功。而传之久远。昔北魏裴延为幽州刺史。立渠溉田万余顷。唐瀛州刺史卢晖引滹沱溉田五百余顷。宋何承矩于雄莫霸州兴堰六百里。元丞相脱脱立分司农司。西自西山。南至保定河闲。北抵檀顺。东至迁安镇。立法佃种。给钞五百万锭。期年大稔。明徐贞明水田议尤详。尝以九月任事。至明年二月。已垦至三万九千余顷。卒为浮议所挠。论者惜之。此古营田之尤着也。　本朝雍正三年。　　　上命怡亲王周履三辅。大兴营田。五年分立四局。一曰京东局。辖丰润玉田诸州县。自白河以东咸隶焉。二曰京西局。辖宛平涿州诸州县。自苑口以西咸隶焉。三曰京南局。辖磁州永年诸州县。自滹滏以西咸隶焉。四曰天津局。辖天津静海沧州及兴国富国二场。自苑口以东咸隶焉。其所引水。小则诸山泉。大则拒马河子牙河白洋淀小清河滏阳河滹沱河永定河及海口潮水运河潮水。自五年至七年。得田六千顷有奇。此尤近事之可征也。迄今甫及百年。遗迹多湮。岂无望于修明其绪者欤。余尝历直隶诸府。考其志书。乃知北方水利固可行。然亦有难于南方。而不当一概施之者。徐贞明反谓北易于南。夫岂其然。盖南方土黏而固。故田塍厚仅数寸。而开畎出水之川。终岁不毁。北方土瘠多沙。虽寻丈之堤。水入则坏。此土质之异也。南方多水之委。且旁有所束。故源远而流不甚激。终岁不竭。北方多水之源。冬春水涸。虽近河之田常不赡。而远者益难及。夏潦一至。则势激而多壅。近河之地。先受其害。其去易涸。故下流所资亦无多。此水性之异也。南方气暖。春雨常多。蓄秧莳田得及时。北方雨泽常稀。值雨则又忧水潦。此气候之异也。且如史起引漳。传为美谈。而今志书谓漳水决不可引。亦犹郑国引泾。而泾阳县志言泾水决不可引也。非又古今之异宜哉。然则欲兴水利。必先相其土宜。仿南方筑圩蓄水之法。或开支河之流。或为潴水之塘。而又参用古人沟洫浍川之法。旱则引水以至沟洫。潦则引水以达浍川。然后水之便者可以代雨。而又以防其泛溢之虞。其余粪田之物。播种之具。一切募南方人为之。其土之必不宜稻者。仍使之艺旱谷。旱谷不可以久藏。则于近地产稻之处。易谷以为积贮。又使多植枣栗以供食。要使地无旷土。民无余力。即不必尽为水田。而所得者已不少。则无论可省南方之输运。而先有以裕北方之食用矣。由畿辅而推之于秦晋齐鲁。其利皆可兴也。然今之田。皆民闲世业。岂可夺其自前自有之利。以供我之开渠筑岸。相其水势而行之哉。是必厚偿其直。而募人以耕作之。随时以修治之。则公帑之耗。其可以省乎。故徐贞明亦言惮于费财。而欲举力田之科。开赎罪之条。吾恐尚不足以劝也。善乎。许力臣先生之言曰。虞集之议。不行于当日。而丞相脱脱能行之于至正闲。以其时钞法盛行。内帑不亏而国用足也。然则欲行水田。必先讲求钞法。而后为之不忧其无成。成之不忧其旋废。斯诚万世永赖之利也夫。

　　畿辅水利议叙略　　
林则徐

窃惟　国家建都在北。转粟自南。京仓一石之储。常糜数石之费。循行既久。转输固自不穷。而经　国远猷。务为万年至计。窃愿更有进也。恭查雍正三年。　　　命怡贤亲王总理畿辅水利营田。不数年垦成六千余顷。厥后功虽未竟。而当时效有明征。至今论者。慨想遗踪。称道勿绝。盖近畿水田之利。自宋臣何承矩元臣托克托郭守敬虞集明臣徐贞明邱浚袁黄汪应蛟左光斗董应举辈。历历议行。皆有成绩。　国朝诸臣章疏文牒。指陈直隶垦田利益者。如李光地陆陇其朱轼徐越汤世昌胡宝瑔柴潮生蓝鼎元皆详乎其言之。窃见南方地亩。狭于北方。而一亩之田。中熟之岁。收谷约有五石。则为米二石五斗矣。苏松等属正耗漕粮。年约一百五十万石。果使原垦之六千余项修而不废。其数即足以当之。又尝统计南漕四百万石之米。如有二万顷田。即敷所运。傥恐岁功不齐。再得一倍之田。亦必无虞短绌。而直隶天津河闲永平遵化四府州。可作水田之地。闻颇有余。或居洼下而沦为沮洳。或纳海河而延为苇荡。若行沟洫之法。皆可成为上腴。谨考宋臣郏亶郏乔之议。谓治水先治田。自是确论。直隶地亩若俟众水全治而后营田。则无成田之日。前于道光三年。举而复辍。职是之故。如仿雍正年闲成法。先于官荡试行。兴工之初。自须酌给工本。若垦有工效。则花息年增一年。譬如成田千顷。即得米二十余万石。或先酌改南漕十万石。折征银两解京。而疲帮九运之船。便可停造十只。此后年收北米若干。概令核其一半之数。折征南漕。以为归还原垦工本。及续垦佃力之费。行之十年。而苏松常镇太杭嘉湖八府州之漕。皆得取给于畿辅。如能多多益善。则南漕折征。岁可数百万两。而粮船既不须起运。凡漕务中例给银米。所省当亦称是。且河工经费。因此更可大为撙节。上以裕　国。下以便民。皆成效之可卜者。至漕船由渐而减。不虑骤散水手之难。而漕弊不禁自除。绝无调剂旗丁之苦。　朝廷万年至计。似在于此。谨荟萃诸书。择其明切要可备设施者。条列事宜。析为十二门。首胪水田利益　国计民生。明当务之急也。次辨土宜。次考成绩。因利而利。示已成之事。着必效之券也。次专责成。次优劝奖。齐心力。励勤能也。次轻科则以绝顾虑。次禁扰累以杜流弊。次破浮议阻挠以防中梗。由是令行禁止而经画可施。次以田制沟洫而营种之事备焉。经画既施。美利务在均平。故摊拨次之。美利既昭。见小终贻远害。故禁占碍又次之。首善倡行有效。以次推行各省。普享乐利。而营田之能事毕矣。凡所钞辑。博稽约取。匪资考古。专尚宜今。冀于裕　国便民至计。或稍有裨补云。

谨案周官大司徒。掌天下土地之图。辨十二壤而知其种。树艺之事繁矣。而王畿之内。惟稻人设专官。其用水作田之法。亦较诸职特详。盖五谷所殖。稻之入最丰。又性宜水。为之沟防蓄泄之制。天时不齐。可仗人力补救。非如他种之一听命于天。故农为天下本务。稻又为农之本务。而畿内艺稻又为天下之本务。我　朝劭农重谷。　　　列圣相承。茆檐耕织。悉被　　　宸章。海澨雨旸。动关　　圣虑。稼穑惟宝。艰难周知。固已立万世不拔之基矣。而畿辅农田水利。历经奉　　　旨兴修。艺稻迄犹未广。今畿辅行粮地六十四万余项。稻田不及百分之二。非地不宜稻也。亦非民不愿种也。由不知稻田利益倍蓰旱田也。乃观潞水客谈所述。及　本朝诸臣奏疏。先后指陈稻田利益。深切着明若此。是其上裨　国计者不独为仓储之富。而兼通于屯政。河防下益民生者不独在收获之丰。而及于化邪弭盗。洵经国之远图。尤救时之切务也。今诚逐条研核。确信夫营田艺稻。实为根本至计。效可必致。而事在必行。则万年美利。既不难操券以观成。俶载经营。乃可与更端而图始。土宜之辨。已事之征。可递详矣。又案稻水谷也。禹谟六府。始水而终谷。故天下有水之地无不宜稻之田。近在内地者无论已。迪化在沙漠之境。而有泉可引。宜禾锡以嘉名。台湾悬闽海之中。而有潮可通。产米甲于诸郡。此皆从古天荒。开自　本朝。而一经耕治。遂成乐土。况　神京雄据上游。负崇山而襟沧海。来源之盛。势若建瓴。归壑之流。形如聚扇。而又有淀泺以大其潴蓄。有潮汐以资其润泽。水派之播流于全省。若气血之周贯于一身。奥衍之资。天造地设。是有一水即当收一水之用。有一水即当享一水之利者也。然非深明乎因地制宜之用。化瘠为沃之方。恐狃于成见。必将以水土异性为疑。今且不敢远征。断自元明建都以来。敷陈诸策。固已言之凿凿。试之有效。而我　朝怡贤亲王周历经度。次疏陈。参之诸臣奏议三辅志乘。凡土之宜稻。地之可田。悉经逐段指出。则畇畇畿甸。实据天地自然之利。尤为万无可疑。今即水道之通塞分合不无小殊。而土性依然。地利自在。可知稻田之不广。良由人事之未修。而所以物土宜兴水利者。可以考求遗。实力举行矣。

又案天下事创则难与虑始。因则易与图功。故治地莫善于因。明臣左光斗水利三因策曰。因天之时。因地之利。因人之情。明课稻于北。似创而实因也。时韪其言。水利大兴。邹元标尝言三十年前。都人不知稻草何物。今所在皆是。此三因之明效也。臣窃谓今日用因之法。莫如因古人之遗而修复之。因现在之成效而推广之。非特施功易。奏效速也。西北水田。久置不讲。一旦兴举。事同创始。利益虽宏。土宜虽得。而未经试可。人将不信。宋何承矩规画塘泺。人多议其非便。发言盈廷。承矩援汉魏至唐屯田故事以折之。众始信服。不二年辇穗送阙。功效大着。至今畿南稻。犹其遗泽。承矩盖善于用因者矣。今历稽开垦成绩。着之于篇。某州邑某泉某水。按图可索。信而有征。主议者既决然于说之必可行。任事者亦晓然于功之有可据。或就废堰古渠之。寻访遗规。或即羹鱼饭稻之乡。讲求成法。而一切营垦事宜。可举而措之矣。

又案周人重农。故农官莫详于周礼。汉魏而降。如搜粟都尉宜禾都尉典农中郎将司田参军。皆于守令而外。特设专官。窃以养民裕国。本是守令之事。若设官专领。于民情之苦乐。地方之利病未必周知。而既无司牧之权。则令未必行。禁未必止。公事恐多牵掣。若仍须会同地方官。又易启推诿歧视之渐。且多一衙门。多一冗费。即乡村董劝之人。如农师田长等名目。亦不必设。恐奉行日久。实去名存。徒滋闾阎浮费也。守令为亲民之官。情形熟。呼应灵。择其勤恤民隐。实心任事者。属之经理。以成田之多寡。得稻之盈绌。课其殿最。不烦更张而事可集。故当创行之始。相度水泉。经画地亩。以及招募农民试种倡导章程。宜专大员。核定办理。俟事有端绪。效可广推。则专责之地方官为便。

</div>
    <div class="pagination">
<a href="皇朝经世文续编_page185.html">上一页</a><span>...</span><a href="皇朝经世文续编_page181.html">181</a><a href="皇朝经世文续编_page182.html">182</a><a href="皇朝经世文续编_page183.html">183</a><a href="皇朝经世文续编_page184.html">184</a><a href="皇朝经世文续编_page185.html">185</a><span class="current-page">186</span><a href="皇朝经世文续编_page187.html">187</a><a href="皇朝经世文续编_page188.html">188</a><a href="皇朝经世文续编_page189.html">189</a><a href="皇朝经世文续编_page190.html">190</a><a href="皇朝经世文续编_page191.html">191</a><span>...</span><a href="皇朝经世文续编_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
