<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 171 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 171 页/共 287 页
  </h1>
  <div class="content">
   金日知录　　　　　
顾炎武

宋太宗问学士杜镐曰两汉赐予多用黄金而后代遂为难得之货何也对曰当时佛事未兴故金价甚贱今以目所睹记及会典所载国初金价推之亦大略可考会典钞法卷内云洪武八年造大明宝钞每钞一贯折银一两每钞四贯易赤金一两当银四两征收卷内云洪武十八年令凡折收税粮金每两准米十石银每两准米二石是金一两当银五两也三十年上曰折收逋赋欲以苏民困也金如此其重将愈困民更令金每两准米二十石银每两准米四石然亦是金一两当银五两也永乐十一年令金每两准米三十石则当银七两五钱矣又令交址召商中盐金一两给盐三十引则富银十两矣岂非承平以后日事侈靡上自宫掖下逮勋贵用过乎物之故与辽张孝杰为北府宰相贪货无厌尝曰无百万两黄金不足为宰相家幼时见万历中赤金止七八换崇祯中十换天启中权奄用事百官献媚者皆进金卮金价转贵江左至十三换矣投珠抵璧之风将何时而见与

古来用金之费如吴志刘繇传笮融大起浮图祠以铜为人黄金涂身衣以锦采垂铜盘九重何姬传注引江表传孙皓使尚方以金作华燧步摇假髻以千数令宫人着以相扑朝成夕败出更作魏书释老志兴光元年有司于五缎大寺内为太祖已下五帝铸释迦立像五各长一丈六尺都用赤金二万五千斤天安中天官寺造释迦立像高四十三尺用赤金十万斤黄金六百斤齐书东昏侯本纪后宫服御极选珍奇府库旧物不复周用贵市民间金银宝物价皆数倍京邑酒租皆折使输金以为金涂犹不能足唐书敬宗纪诏度支进铜三千斤金薄即箔字十万翻修清思院新殿及升阳殿图障五代史闽世家王昶起三清台三层以黄金数千斤铸宝皇及元始天尊太上老君像宋真宗作玉清昭应宫甍栱栾楹全以金饰所费巨亿万虽用金之数亦不能全计金史海陵本纪宫殿之饰传黄金而后间以五采金屑飞空如落雪元史世祖本纪建大圣寿万安寺佛像及窗壁皆金饰之凡费金五百四十两有奇水银二百四十斤又言缮写金字藏经凡糜金二千二百四十四两吴澄传言粉黄金为泥写浮屠藏经泰定帝纪泰定二年以国用不足罢书金字藏经时于云南立造卖金箔规措所此皆耗金之繇也杜镐之言颇为不妄草木子云金一为箔无复再还元矣故南齐书武帝纪禁不得以金银为箔宋史真宗纪大中祥符元年申明不许以金银为箔之制仁宗纪康定元年禁金箔饰佛像哲宗纪元佑二年禁私造金箔刘庠传仁宗外家李珣犯销金法庠奏言法行当自贵近始从之金史世宗纪大定七年禁服用金丝其织卖者皆抵罪元史仁宗纪至大四年禁民间制金箔销金及织金而太祖实录言上出黄金一锭示近臣曰此表笺袱盘龙金也令宫人洗涤销镕得之呜呼俭德之风远矣

　　银日知录　　　　　
顾炎武

唐宋以前上下通行之货一皆以钱而已未尝用银汉书食货志言秦并天下币为二等而珠玉龟贝银锡之属为器饰宝藏不为币孝武始造白金三品寻废不行谢肇淛曰汉银八两直钱一千当时银贱而钱贵今银一两即直千钱矣旧唐书宪宗元和三年诏曰天下有银之山必有铜铜者可资于鼓铸银者无益于生人其天下自五岭以北见采银坑宜禁断李德裕为浙西观察使奏云去二月中奉宣令进彔皿子计用银九千四百余两其时贮备都无二三百两然考之通典谓梁初唯京师及三吴荆郢江湘梁益用钱其余州郡则杂以谷帛交易交广之域则全以金银为货而唐韩愈奏状亦言五岭买卖一以银元稹奏状言自岭已南以金银为货币自巴已外以盐帛为交易黔巫溪峡用水银朱砂绘彩巾帽以相市杜氏通典载唐度支岁计之数粟则二千五百余万石布绢绵则二千七百余万端屯疋钱则二百余万贯未尝有银其土贡则贵州贡银百两鄂新党三州各贡银五十两贺州贡银三十两邵端昭潘辨高龚浔严封春罗牢窦横象泷藤平琴廉义柳勤康恩崖万安二十七州各贡银二十两是唐人以银为贡而不以为赋也宋史仁宗纪景佑二年诏诸路岁输缗钱福建二广易以银江东以帛于是有以银当缗钱者矣金史食货志旧例银每铤五十两其直百贯旧唐书哀帝纪内库出方圆银二千一百七十二两充见任文武常参官救接是知前代银皆是铸成者也民间或有截凿之者其价亦随低昂遂改铸银名承安宝货一两至十两分五等每两折钱二贯公私同见钱用又云更造兴定宝泉每贯当通宝五十又以绫印制元光珍货同银钞及余钞行之行之未久银价日贵宝泉日贱民但以银论价至元光二年宝泉几于不用哀宗正大间民间但以银市易此今日上下用银之始今民间输官之物皆用银而犹谓之钱粮承宋代之名当时上下皆用钱也然明初所收天下田赋未尝用银惟坑冶之课有银实录于每年之终记所入之数而洪武二十四年但有银二万四千七百四十两至宣德五年则三十二万二百九十七两岁办视此为率按宋苏辙元佑会计录岁入银止五万七千两元史成宗纪右丞相完泽言岁入银止六万两而宣德五年奏温处二府平阳丽水等五县银额至八万七千八百两所开坑冶渐多当日国家固不恃银以为用也至正统三年以采办扰民始罢银课封闭坑穴而岁入之数不过五千有余九年复开福建浙江银场是年采纳已六万七千一百八十两乃仓粮折输变卖无不以银后遂以为常货市舶之来多矣

太祖实录洪武八年禁民间不得以金银为货交易违者治其罪有告发者就以其物给之其立法若是之严也九年许民以银钞钱绢代输今年租税十九年诏岁解税课钱钞有道里险远难致者许易金银以进五月诏户部以今年秋粮及在仓所储通会其数除存留外悉折收金银布绢纱定输京师自是交易之禁少弛正统元年命江南租税折收金帛先是副都御史周铨奏行在各卫官员俸粮在南京者差官支给本为便利但差来者将各官俸米贸易物货贵买贱酬十不及一朝廷虚费禄各官不得实惠请令该部会议岁禄之数于浙江江西湖广南直隶不通舟楫之处各随土产折收布绢白金赴京充俸巡抚江西侍郎赵新亦言江西属县有僻居深山不通舟楫者岁赍金帛于通津之处易米上纳南京设遇米贵其费不赀今行在官员俸禄于南京支给往返劳费不得实用请令江西属县量收布绢或白金类销成锭运赴京师以准官员俸禄户部尚书黄福亦有是请至是行在户部复申前议上曰祖宗尝行之否尚书胡等对曰太祖皇帝尝行于陕西每钞二贯五百文折米一石黄金一两折二十石白金一两折四石绢一匹折一石二斗布一疋折一石各随所产民以为便后又行于浙江民亦便之上遂从所请每米麦一石折银二钱五分远近称便然自是仓之积少矣二年命两广福建当输南京税粮悉纳白金有愿纳布绢者听于是巡抚南直隶行在工部侍郎周忱奏官仓储积有余遣行在通政司右通政李畛往苏松常三府将存留仓粮七十二万九千三百石有卖银准折官军俸粮三年命籴广西云南四川浙江陈积仓粮遂令军民无挽运之劳而囷庾免陈红之患皆一时之便计耳

自折银之后不二三年频有水旱之灾而设法劝借至千石以上以赈凶荒者谓之义民诏复其家至景泰间纳粟之例纷纷四出相传至今而国家所收之银不复知其为米矣唐书言天宝中海内丰炽州县粟帛举巨万杨国忠判度支因言古者二十七年耕余九年食今天下太平请在所出滞积变轻赍内富京师又悉天下义仓及丁租地课易布帛以充天子禁藏当日诸侯之议有类于此踵事而行不免太过相沿日久内实外虚至崇祯十三年郡国大祲仓无见粟民思从乱遂以亡国岂非百世之鉴欤正统十一年巡抚直隶工部左侍郎周忱言各处被灾恐预备仓储赈济不敷请以折银粮税悉征本色于各仓收贮俟青黄不接之际出粜于民以所得银上纳京库则官既不捐民亦得济从之此文襄权宜变通之法所以为一代能臣也

　　铜日知录　　　　　
顾炎武

乏铜之患前代已言之江淹谓古剑多用铜如昆吾欧冶之类皆铜也楚子赐郑伯金盟曰无以铸兵故以铸三钟杜氏注古者以铜为兵汉书食货志贾谊言收铜勿令市以作兵器韩延寿传为东郡太守取官铜物候月蚀铸作刀剑钩镡放效尚方事古金三品黑金是铁赤金是铜黄金是金夏后之时九牧贡金乃铸鼎于荆山之下董安于之治晋阳公宫令舍之堂皆以炼铜为柱质荆轲之击秦王中铜柱而始皇收天下之兵铸金人十二即铜人也三辅旧事曰聚天下兵器铸铜人十二各重二十四万斤汉世在长乐宫门魏志云董皁坏以铸小钱吴门阖闾家铜椁三重秦始皇冢亦以铜为椁战国至秦攻争纷乱铜不充用故以铁足之铸铜既难求铁甚易是故铜兵转少铁兵转多年甚一年岁甚一岁渐染流迁遂成风俗所以铁工比肩而铜工销绝二汉之世愈见其微建安二十四年魏太子铸三宝刀二匕首天下百炼之精利而悉是铸铁不能复铸铜矣考之于史自汉以后铜器绝少惟魏明帝铸铜人二号曰翁仲又铸黄龙凤凰各一而武后铸铜为九州岛鼎用铜五十六万七百一十二斤唐韩滉为镇海军节度以佛寺铜钟铸弩牙兵器自此之外寂尔无闻止有铜马铜驼铜匦之属昭烈入蜀仅铸铁钱而见存于今者如真定之佛蒲州之牛沧州之狮无非黑金者矣

唐开元中刘秩上议曰夫铸钱用不赡者在乎铜贵铜贵则采用者夫铜以为兵则不如铁以为器则不如漆禁之无害陛下何不禁人于人禁于人则铜无所用铜益贱则钱之用给矣旧唐书食货志文宗御紫宸殿谓宰臣曰物轻钱重如何杨嗣复对以当禁铜器文宗纪考禁铜之令古人有行之者宋孝武帝孝建三年禁人车及酒肆器用铜南史唐元宗开元十七年禁私卖铜铅锡及以铜为器代宗大历七年禁铸铜器德宗贞元九年禁卖剑铜器天下有铜山任人采取其铜官买除铸镜外不得造铸宪宗元和元年禁用铜器各本纪晋高祖天福三年禁民作铜器通鉴宋高宗绍兴二十八年命取公私铜器悉付铸钱司民间不输者罪之宋史本纪然今日行之不免更为罔民之事惟有销钱铸钱上下相蒙而此日之钱固无长存之术矣

南齐书刘悛传永明八年悛启世祖曰南广郡界蒙山下有城名蒙城可二顷地有烧炉四所从蒙城渡水南百许步平地掘土深二尺得铜有古掘铜坑并居宅处犹存邓通南安人汉文帝赐通严道县铜山铸钱今蒙山在青衣水南故秦之严地道蒙山去南安二百里此必是通所铸甚可经略并献蒙山铜一片又铜石一片平州铸铁刀一口上从之遣使入蜀铸钱魏书食货志熙平二年尚书崔亮奏恒农郡铜青谷有铜计一斗得铜五两四铢苇池谷计一斗得铜五两鸾帐山计一斗得铜四两河南郡王屋山计一斗得铜八两南青州苑烛山齐州商山是往者铜官旧既有冶利所宜开铸从之旧唐书韩洄传为户部侍郎判度支上言商州有红崖冶出铜又有洛源监久废不理请凿山取铜置十炉铸铁而罢江淮七监从之册府元龟元和初盐铁使李巽上言郴州平阳高亭两县界有平阳冶及马迹曲木等古铜坑约二百八十余并请于郴州旧桂阳监置炉两所采铜铸钱宋史食货志旧饶州永平监岁铸钱六万贯平江南增为七万贯而铜铅锡常不给转运使张齐贤访求得南唐承旨丁钊能知饶信等州山谷产铜铅锡乃便宜调民采取且询旧铸法惟永平用唐开元钱料最善即诣阙面陈诏增市铅锡炭价于是得铜八十一万斤铅二十六万斤锡十六万斤岁铸钱三十万贯此皆前代开采之也

　　论钱币　　　　　
陆世仪

古有三币今亦有三币古之三币珠玉黄金刀布今之三币白金钱钞古之为市者以其所有易其所无皆粟与械器耳粟与械器持移量算有所不便则于是乎代之以金金者所以通粟与械器之穷也所谓大不如小也物有至微毫厘市易则金又有所不便于是乎又代之以钱钱者所以通金之穷也所谓顿不如零也千里赍持盗贼险阻则金与钱又俱有所不便于是乎又代之以楮楮者如唐之飞钱今之会票又所以通金与钱之穷也所谓重不如轻也识三币之情则知所以用三币之法矣

钱之重轻自当以一钱为率钱之价值断当以每一文准银一厘为率若钱太轻则铜不敌银铜不敌银则多费钱太重则银不敌铜银不敌铜则难用今之薄小低钱固非法矣至京师黄钱每六文准银一分亦未为得也

今　朝廷用钱每便于发不便于收每便于下不便于上此由纯用小钱无子母相权之法故也天启时尝铸当十钱每大钱一当小钱十其重以一两为率愚谓今后凡遇官民交易势当用钱者小钱难于个数竟用当十大钱出入了然无耗损兑折之币亦一法也

自古三币皆用金若铜未有用楮者唐宪宗时令商贾至京师委钱诸路进奏院及诸军诸使富家以轻装趋四方合券乃取之号曰飞钱此楮法所由起也然此特以楮券钱而非即以楮为钱宋张咏镇蜀患蜀人铁钱重不便贸易设质剂之法谓之交子高宗时又有会子始以楮为钱然犹用官钱为本至金元之钞则直取料于民不复用官钱为本其所费之值不过三五钱而欲售人千钱之物民虽愚岂为所欺哉且钞易昏烂不久仍废则楮币之无用可知矣必欲行楮币之法须如唐飞钱之制然后可今人家多有移重赀至京师者以道路不便委钱于京师富商之家取票至京师取值谓之会票此即飞钱之遗意宜于各处布政司或大府去处设立银券司　朝廷发官本造号券令客商往来者纳银取券合券取银出入之间量取路费微息则客商无道路之虞　朝廷有岁收之息似亦甚便

　　铜政议上　　　　　
王太岳

窃见滇南地处荒裔言政者必以铜政为先然自官置厂以来未六十年而官民交病进退两穷或比之捄荒无奇策何也今日铜政之难其在采办者四而在输运者一一曰官给之价难再议加也乾隆十九年前巡抚爱必达以汤丹铜价实少八钱有奇奏蒙　　恩许半给则加四钱二分三厘六毫越二年前巡抚郭一裕请以东川铸息充补铜本则又加四钱二分三厘六毫越六年前总督吴达善通筹各局加铸再请增给铜价则又逢　　特旨加银四钱又越六年前巡抚鄂宁遵　　旨陈请则又暂加六钱越三年始停暂加之价于是汤丹大水碌碌茂麓等厂遂以六两四钱为定价而青龙山等二十余小厂旧时定价三两八九钱四两一二钱者亦于乾隆二十四年前巡抚刘藻奏奉　　谕旨既照汤丹旧例每铜百斤定以五两一钱五分有奇收买即金钗最劣之铜亦以四两之旧价加银六钱　朝廷之德意至为厚矣然行之数年以困敝告岂尽人情之无厌哉限于旧定之价过少虽累加而莫能偿也夫粤蜀与滇比邻而四川之铜以九两十两买百斤广西以十三两买百斤何以云南独有节缩乎江阴杨文定公名时抚滇奏陈铜厂利弊疏云各厂工本多寡不一牵配合计每百斤价银九两二钱其后凡有计息议赔莫不以此为常率至买铜则定以四两以至六两然且课铜出其中养廉公费出其中转运耗损出其中捐输金江修费出其中即其所谓六两者实得五两一钱有奇非惟较蜀粤之价几减其半即按之云南本价亦特十六七耳皆由旧定之价过少也然在当时莫有异辞而今乃病其少者何也旧时滇铜听人取携自康熙四十四年始请官为经理岁有常课既而官给工本逋欠稍多则又收铜归本官自售至雍正之初始议开鼓铸莲京局以疏销积铜其实岁收之铜不过八九十万又后数年亦不过二三百万比于今日十纔二三是名为归官而厂民之私以为利者犹且八九官价之多寡固不较也自后讲求益详综核益密向之隐盗者至是而厘剔毕尽于是厂民无复纤毫之赢溢而官价之不足始无所以取偿是其所以病也兹硐路已深近山林未已尽夫工炭价一皆数倍于前而又益以课长之掊克地保之科派官役之往来供亿于是向之所谓本息课运役食杂用以及厂次路耗计其中而后又有九两二钱之实值者今则专计工本而已几于此厂民实受价六两四钱之外尚须贴费一两八九钱而后足问所从出不过移后补前支左而绌右他日之累有不可胜言者矣夫铜价之不足厂民之困惫至于如此然而未有以加价请者何也诚知度支之籍制有经非可以发棠之请数相尝试也且虽加以四钱六钱之价而积困犹未遽苏也故曰官给之价难议加也采办之难此其一也

一曰取用之数不能议减也滇铜之供运京外者亦尝一一议减矣乾隆三十二年云南抚巡鄂宁以各厂采铜纔得五百余万不能复供诸路之买咨请自为区画淮户部议是年加运之京铜及明年头纲铜以及诸路买铸于是云南减运二百六十余万斤后三年云贵总督明德又以去年获铜虽几千万然自运供京局及滇鼓铸外仅余铜一百三十万斤以偿连年积逋九百二十余万犹且不足难复遍应八路之求因请概停各路采买准户部议奏许缓补解京铜酌停江南江西两道采买于是云南减买五十余万斤后半年前巡抚明德又以各路委官在滇候领铜四百一十余万以去年滇铜所余一百余万计之四年乃可足给此四年之中非特截留及缺交京铜不能补运而各省岁买滇铜二百余万积之数载将有八九百万愈难为计因请裁减云南铸钱及各路买铜之数准户部议奏许停云南之临安大理顺宁广四府并东川新设各局铸钱又暂减陕西广西贵州湖北买铜六十三万斤于是云南得减办二百余万斤通计前后缓减五百余万厂民之气力乃稍舒矣夫滇铜之始归官买也岁供本路铸钱九万余千及运湖广江西钱四万串计纔需用一百一万斤耳至雍正五年滇厂获铜三百数十万斤始议发运镇江汉口各一百余万听江南湖南湖北受买至雍正十年发运广西钱六万二千余串亦仅需铜四十余万其明年钦奉　　　世宗宪皇帝谕旨议于广西府设局开铸岁运京钱三十四万四千六十二串计亦止需铜一百六十六万三千余斤乾隆二年总督尹文端公继善又以浙江承买洋铜逋欠滋积京局岁需洋铜滇铜率四百万斤请　　敕江浙赴滇买铜二百万斤云南依准部文解运京钱之外仍解京钱三十余万以足二百万之数而直隶总督李卫又以他处远买滇铜转解孰与云南径运京局由是各省供京之正铜及加耗悉归云南办解然尚止于四百四十万也未几而议以停运京钱之正耗铜改为加运京铜一百八十九万余斤矣又未几而福建采买二十余万斤矣湖北采买五十余万斤矣浙江采买二十余万斤矣贵州采买四十八万余斤矣既而广西以盐易铜十六万余斤矣既而陕西罢买川铜改买滇铜三十五万寻又增为四十万觔矣于是云南岁需备铜九百余万而后足供京外之取而滇局鼓铸尚不与焉夫天地之产常须有余以待滋息独滇铜率以一年之入给一年之用比于竭流而渔鲜能继矣又一年之用几溢于一年之入凶年取盈之术也皆由取给之数过多也尝稽滇铜之产其初之一二百万斤者不论矣自乾隆四五年以来大抵岁产六七百万耳多者八九百万耳其最多者千有余万至于一千二三百万止矣今乾隆三十八年三十九年皆以一千二百数十万告此滇铜极盛之时未尝减于他日耳然而不能给者惟取之者多也向时江安闽浙买滇铜以代洋铜议者以滇铜衰盛靡常当多为之备仍责江浙官收商买洋铜以冀充裕及请滇铜径运京师以其余溢湖广开铸而商办洋铜则听江浙收买铸钱议者又以滇铜虽有余尚须筹备以供京局若遽留楚供铸设令将来京铜有缺所关不细又议浙江收买洋铜亦须存贮滇铜或缺仍可运京接济即近岁截京铜部议亦以滇铜实有缺乏情形当即通筹酌剂是皆以三十年之通制国用为天下计非独为滇计也至于今日而京师之运额既无可缺而自江南江西以外尚有浙闽黔粤秦楚诸路开铸纷纶举一则曰此民之用也饟钱也不可少也再则曰炉且停矣待铸极矣不可迟也而滇之铜政骚然矣夫以云南之产不能供云南之用而裁铸钱以畀诸路诸路之用铜者均被其利而产铜之云南独受其害其产愈多则求之益而责之益急然则云南之铜何时足乎故曰取用之数不能议减也供办之难此其二也

一曰大厂之逋累积重莫苏也谨按杨文定公奏陈铜政利弊疏云运户多出夷猓或山行野宿中道被窃或马牛病死弃铜而走或奸民盗买无可追偿又硐民皆五方无业之人领本到手往往私费无力开采亦有开硐无成虚费工本更或采铜既有而偷卖私销贫乏逃亡悬项累累名曰厂欠由此观之自有官厂即有厂欠非一日矣然其时凡有无追之厂欠得乞　　恩贷免故岁岁采铜数倍于前而厂民之逋欠亦复数倍司厂之员惧遭苛谴少其数以报上官而每至数年有巨万之积欠则有不可以豁除请者矣上官以其实欠而莫能豁也于是委曲迁就以姑补其阙乾隆二十三年奏请预备汤丹等厂工本银十二万五千两所以偿厂欠也三十三年逮治综理铜政及司厂之员着赔银七万五千余两所以厘厂欠也三十七年除豁免之令而于发价时每以百两收银一两大约岁发七十万两可收七千余两藉而贮之以备逃亡亦所以减厂欠也至于开采之远工费之多官本之不足则莫有为之计者故不数年而厂欠又复如旧三十七年冬钩考厂库以稽厂欠前后厂官赔补码万斤外仍有民欠十三万余两重蒙　　皇恩特下指挥俾筹利便然后厂铜得以十一通商而以铸息代之偿欠今之东川局加铸是也然加铸之息悉以偿厂欠通商之铜又以输局供铸至于未足之工本依然无措也是以旧逋方去新欠已来两年间又不可訾算矣自顷定议每以岁终责取无欠结状由所隶上司加之保结由是连岁无厂欠之名然工本之不足厂民不能徒手枵腹而致采也则为之量借油米炉炭以资工作而责其输铜于官以此羁縻厂民曰尔第力采我能尔济厂民亦以此饵其上曰官幸活我我且力采以赎前负上下相蒙不过觊幸于万有一遇之堂矿是虽讳避厂欠而积其欠借不归之油米炉炭亦复不下巨万之值要之皆出公帑也蚩蚩之氓何知大义彼其所以俯首受役敝形体而不辞者孳孳为利耳至于利之莫图而官帑之逋负且日迫其后而厂民始无望矣夫厂以出铜民以厂为业民无所望厂何有焉区区三五官吏之讲求其于铜政庸有济乎故曰大厂之逋累积重莫苏也采办之难此其三也一曰小厂之收买涣散万纪也云南矿厂其旧且大者汤丹碌碌大水茂麓为最而宁台金钗义都次之新厂之大者狮子山大功为最而发古山九度万象诸厂次之至如青龙山日见汛凤凰坡红日岩大风岭诸厂处僻远矿硐深窅常在丛山乱箐之间而如大屯白凹人老箭竹金沙小岩又皆界连黔蜀径路杂出奸顽无藉贪利细民往往潜伏其间盗采盗铸选踞高冈深林预为走路一遇地方兵役纵迹勾捕则纷然骇散莫可追寻其在厂地采矿又皆游惰穷民苟图谋食既无赀力深开远入仅就山肤寻苗而取矿经采之处比之鸡窝采获之矿谓之草皮菜石荒是虽名为采铜实皆侥幸尝试一引既断又觅他引一处不获又易他处往来纷藉莫知定方是故一厂之所而采者动有数十区地之相去近者数里远者一二十里或数十里虽官吏之善察者固有不能周尽矣加以此曹不领官本无所统一其自为计也本出无聊既非恒业何所顾惜有则取之无则去之便于就则取之不便于就则去之如是而绳以官法课以常科则有散而走耳何能縻乎官厂者见其然也故常莫可谁何而惟一二客长锡头是倚厂民得矿皆由客长平其多寡而输之锡头炉房因其矿质几锻几揭而成铜焉每以一炉之铜纳官二三十斤酬客长锡头几斤余则听其怀携远贾地方核其实数曾不及汤丹厂之百一夫以滇南矿厂之多诸路取求之广而惟二三大厂是资其余小厂环布森列以几十数而合计几十厂之铜比之二三大厂不能半焉则大厂安得不困故曰小厂之收买涣散莫纪也采办之难此其四也

若夫转运之难又可略言矣夫滇僻壤也着籍之户纔四十万其畜马牛者十一二耳此四十万户分隶八十七郡邑其在通途而为转运所必由者十二三耳由此言之滇之马牛不过六七万而运铜之马牛不过二三万其大较矣滇既有岁运京铜六百三十万又益诸路之采买与滇之鼓铸岁运铜千二百万计马牛之所任牛可载八十斤马力倍之一千余万之铜非十万匹头不办矣然民间马牛止供田作不能多畜以待应官岁一受雇可运铜三四百万其余八九百万斤者尚须马牛七八万而滇固已穷矣乾隆三年　廷议广西府局发运京钱陆用牛一万四千头马九千匹水用船三千只念其雇集不易恐更扰民辄许停铸是年云南奏言滇铜运京事在经始江安闽浙之二百万未能一时发运准户部议运京许至明年而江浙诸路之铜且需后命凡以规时审势不欲强以所必不能也又前件议云户部有现铜三百万工部稍不足可且借拨又乾隆三十五年议云户工两局库有现铜四百五十万云南尚有两年运铜计可衔接抵局者仍八百余万自后滇之发运源源无绝以供京局铸钱有盈无绌其截发挂欠铜三百五十余万均可着缓补解此其为滇之官民计者持论何恕而其为国用计者论事又何详也今则不然户局有铜二百五十万合工部之铜三四百万滇铜之发运在道岁内均可继至者千有余万其视往时略无所减而议者且切切焉有不继之忧于是云南岁又加运旧欠铜八十万斤通前为七百一十余万而滇益困矣且夫转运之法着令固已甚详矣初时京铜改由滇运起运之日必咨经过地方令防卫催稽守风守水守冻又令所在官司核实转报咨部其后以运官或有买货重载淹迟迟兼责沿途官弁驱促遄行徇隐有罚其后又以纳铜不如本数议请申用雍正二年采办洋铜之例运不依限者褫职载罪管运委解之上官夺其官领职如故其有盗卖诸弊本官按治如律责上官分赔又改定运限自永宁至通州限以九月其在汉口仪征换篓换船限以六十日自守冻外守风阻水之限不复计除运铜入境由所在官弁依期申报奏闻而滇蜀亦复会商以永宁泸州搬铜打包限五十五日其由永宁抵合江由重庆府抵江津听所在镇道稽查委官催督或有无故逗遛地方官弁匿不实报者予纠劾其后以铜船停泊阻塞挽漕又议缘江道路委游击都司押运自仪征以下听巡漕御史催赶运官虽欲饰诈迁延固不得矣又积疲之后户部方日月考课于是巡抚与布政使躬历诸厂以求采运之宜而责巡道周环按视以课转运之勤怠而察其停寄盗匿其自守丞以下州县之长与簿尉巡检之官往来相属符檄交驰弁役四出所在官吏日惴惴焉捄过之不暇而厨传骚然矣尝考乾隆二年滇有余铜三百七十四万故能筹洋铜之停买十七年有积铜一千八九百余万故能给诸路之取求二十四年以后有大兴大铜二厂骤增铜四百余万故能贴运京钱岁无缺滞此如水利其积不厚而日疏抉之则涸可立待势固然也今司运之官惧罹罪责既皆增价雇募然犹不免以人易畜官司责之吏役吏役责之乡保里民每籯数日之粮以应一日之役中间科索抑派重为民扰喜事之吏驱率老幼横施鞭打瘁民生而亏政体非小故也故曰转运之难此其五也

　　铜政议下　　　　　
王太岳

具此五难是以滇之铜政有救荒无奇策之喻虽然荒固不可不救而铜固不可不办不可不运也窃尝求前人之论议厝注得失之所由其有已效于昔而可试行于今日者曰多筹钱息以益铜价也通计有无以限买铜也稍宽考成以舒厂困也实给工本以广开采也预备雇值以集牛马也云南之铜供户工二部供浙闽诸路供本路州郡饩饷其为用也大矣故铜政之要必宽给价给价足而后厂集厂集而后开采广广采则铜多铜多则用裕前巡抚爱必达疏云汤丹大小等厂开采之初办铜无多迨后岁办铜六七百万及八九百万今几三十年课耗余息不下数百万金近年矿砂渐薄窝路日远近厂柴薪伐尽炭价倍增聚集人多油米益贵每年京外鼓铸需铜一千万余斤炉民工本不敷岁出之铜势必日减洋铜既难采办滇铜倘复缺少京外鼓铸何所取资前巡抚刘藻以汤丹大碌不敷工本两经奏　　允加价厂民感奋大铜厂本年办铜六十万大兴厂夏秋雨集停工尚有铜三百七八十万各厂总计共铜一千二百余万历岁办铜之多无逾于此实蒙　　特允初未见有不许也今之去昔近者十年远者二十余年所云硐日远改采日难者又益甚矣而顾云发棠之请不可数尝者何也有铜本斯有铜息有铸钱斯有铸息故曰有益下而不损上者不可不讲也按乾隆十八年东川增设新局五十座加铸钱二十二万余千备给银铅工本之外岁赢息银四万三千余两九年之间遂有积息四十余万自是以后云南始有公贮之钱而铜本不足亦稍稍知有取给矣二十二年东川加半卯之铸岁收息银三万七千余两以补汤丹大水四厂工本之不足二十五年以东川铸息不敷加价又请于会城临安两局各加铸半卯二十八年再请加给铜价则又于东川新旧局冬季三月旬加半卯三十年又以铜厂采获加多东川铸息尚少则又请每月每旬各加铸半卯以加汤丹诸厂之铜价而大理亦开钱局岁获息八千余两以资大兴大铜义都三厂之戽水采铜先后十二年间加铸增局至五六而未已滇之钱法与铜政相为表里已久矣以厂民之铜铸钱即以铸钱之息与厂费不他筹泽不泛及而此数十厂百千万皆有以苏困穷而谋饱暖积其欢呼翔踊之气铜即不增亦断无减于以维持铜政绵衍泉流所谓多铸息钱以益铜本者此也

取给之数诚不可议减矣诸路之所自有与其缓急之实不可不察也往者江南江西浙江福建陕西湖北广东广西贵州九路之铜皆买诸滇沓至迭来滇是以日不暇给夫　圣朝天下一家其在诸路者与在滇之备贮固无异也窃见去年陕西奏开宁羌矿硐越两月余已获现铜二千四百斤仍有生砂又可炼铜五六千斤由此追凿深入真脉显露久大可期又湖北奏开咸丰宣恩两县矿厂先后炼铜已得一万五千余斤将来获利必倍见之邮报者如此今秦楚开采皆年余矣其获铜也少亦当有数万而采买之滇铜如故必核其自有之数则此二邦者固可减买也贵州本设二十炉继而减铸二十三卯采买滇铜亦减十万顷岁又减五炉议以铜四十四万七千斤岁为常率而滇铜仍实买三十九万六百六十斤至于黔铜则减七万将以易且安者自千而劳且费者予滇非平情之论也是故黔之采买亦可减也又今年陕西奏言局铜现有二十五万一千四百余觔加以商运洋铜五万当有三十余万矣委官领买之滇铜六十二万六千二百觔且当继至以此计之是陕西已有铜九十余万而又有新开之矿厂产铜方未可量此一路之采买非惟可减抑亦可停矣又闽浙湖北及江南江西旧买洋铜每百斤价皆十七两五钱而滇铜价止十一两较少六两五钱其改买宜矣然此诸路者其运费杂支每铜百斤例销之银亦且五六两合之买价常有十六七两其视洋铜之价未见大有多寡加以各路运官贴费自一二千至五六千则已与洋铜等价矣以此相权滇铜实不如洋铜之便则此数路者可停买也诚使核其实用则岁可减拨百数十万而滇铜必日裕矣所谓通计有无以限买铜者此也

厂欠之实见杨文定公始筹厂务之年后乃日加无已逮其积欠已多始以例请放免其放免者又特逃亡物故之民而身有厂欠受现价采现铜而纳不及数者不与焉是故放免常少而通欠常多乾隆十六年议以官发铜本依经征盐课例以完欠分数考课厂官堕征之罚止于夺俸厂官尚得藉其实欠之数以要一岁之收于采固无害也其后以厂欠积至十三万而督理之官自监司以下并皆逮治追偿寻以铜少不能给诸路之采买遂以借拨运京之额铜二百六十几万者计其虚值而议以实罚于诸厂之官罚金至十有四万寻以需铜日急严责厂官限数办铜其限多而获少者既予削夺或乃惧罹纠劾多报铜斤则又以虚出通关按治如律罪至于死斯诚铜厂之厄会矣夫大小诸厂炉户砂丁之属至千万所恃以调其甘苦时其缓急者惟厂官耳顾且使之进退狼狈莫所适从至于如此铜政尚可望乎由今计之将欲慎核名实规图久远蕲以兴铜政裨　国计则非宽厂官之考成不可何也近岁之法既以岁终取其所欠结状而所辖之上司又复月计而季汇之厂官不敢复多发价必按其纳铜之多寡一如预给之数而后给价继采是诚可以杜厂欠矣然而采铜之费每百斤实少一两八九钱者顾安出乎给之不足则民力不支将散而罢采欲足给之而欠仍无已必不见许于上官是又一厄也然则今之岁有铜千百万者何恃乎预借之底本与所谓接济之油米固所赖以赡厂民之匮乏而通厂政之穷者也谨按乾隆二十三年预借汤丹厂工本银五万两以五年限完又借大水碌碌厂工本银七万五千两以十年限完皆于季发铜本之外特又加借使厂民气力宽舒从容攻采故能多得铜以偿夙逋也三十六年又请借发特奉　　谕旨以从前借多扣少厂民宽裕今借数既少扣数转多且分限三年较前加迫恐承领之户畏难观望日后借口迁延更所不免仰见　　圣明如神坐照万里而当时又以日久逋逃新旧更易为虑不敢宽期多发仅借两月底本银七万数千两而以四年限完厂民本价之外得此补助虽其宽裕之气不及前借而犹倚以支延且三四载此预借底本之效也又自三十四年三十七年先后陈请借贮油米炭薪以资厂民厂民乃能尽以月受铜价雇募砂丁而以官贷之油米资其日用故无惰采斯又所谓接济者之效也今月扣之借本消除且尽独油米之货当以铜价计偿而迟久未能者犹且仍岁加积继此不已万一上官不谅而责以逋慢坐以亏挪则厂官何所逃罪是又他日无穷之祸而为今日之隐忧者也前岁云南新开七厂条具四事户部议曰炉户砂丁类皆贫民不能自措工本赖有预领官银资其攻采硐赢绌不齐不能绝无逃欠若令经放之员依数完偿恐预余地惮于给发转妨铜政信哉斯言可谓通达大计者矣今诚宽厂官之考成俾得以时贷借油米而无他日亏缺之诛又仿二十三年预借之法多其数而宽以岁时则厂官无迫挟畏阻之心而厂民有日月舒长之适上下相乐以毕力于矿厂而铜政不振起采办不加多者未之有也所谓宽考成以舒厂困者此也

小厂之开涣散莫纪矣求所以统一之整齐之者不可不亟也窃见乾隆二十五年前巡抚刘藻奏言中外鼓铸取给汤丹大碌者十八九至余诸小厂奇零凑集不过十之一二然土中求矿衰盛靡常自须开采新预为之计庶几此缩彼盈源源不匮今各小厂旁近之地非无引苗惟以开挖大矿类须经年累月厂民十百为通力合作借垫之费极为繁巨幸而获矿炼铜输官乃给价甚微不惟无利可图且不免于耗本断难竭蹶从事又奏云青龙等厂乾隆二十四年连闰十有三月共获铜四十八万自二十五年二月奉　　旨加价至二十六年三月初旬亦阅十有三月共获铜一百余万所获余息加给铜价之外实存银二万九千数百两较二十四年多息银一万有奇而各厂民亦多得价银一万二千余两感戴　　圣恩洵为惠而不费又三十三年前巡抚明德奏明言云南山高脉厚到处出产矿砂但能经理得宜非惟益铜务而数千万谋食穷民亦得藉以资生由此观之小厂非无利也诚使加以人力穿峡成堂则初辟之矿入必不深而工不必费又其地僻人少林木蔚萃采伐既便炭亦易得较大厂攻采之费当有事半而功倍者尤不可不亟图也今厂民既皆徒手掠取而一出于侥幸尝试之为而为厂官者徒于坐守抽分之课外此已无他求是故诸小厂非无矿也货弃于地莫为惜也又盗卖盗铸其为漏又不知几何哉小厂之铜岁不及汤丹大水诸大厂之十一者实由于此诚于厂之近邑招徕土著之民联以什伍之籍又择其愿朴持重者为之长于是假之以底本益之以油米薪炭则涣散之皆有所系属久且倚为恒业虽驱之犹不去也然后示以约束董以课程作其方振之气厚其已集之力使皆穿石破峡以求进山之矿而无半途之废虽有不成者寡矣若更开曲靖广西之铸局而以息钱加铜价则宣威沾益诸山之铜不复走黔路南建水蒙自诸山之铜无复走粤安见小厂不可转为大也所谓实给工本以广开采者此也

滇之牛马诚少矣滇之所储备又虚矣而部局犹以待铸为言移牒趣运急于星火殆未权于缓急之实者也铜运之在滇境者后先踵接依次抵泸既以乙岁之铜补甲岁之运又将以乙岁之运待丙岁之铜而泸州之旋收旋兑者亦略不停息则又终无储备之日矣夫惟宽以半岁之期会然后泸州有三四百万之储储之既多则兑者方去而运者既来是常有余贮也如是而凡运官之至者皆可以时兑发次第启行在泸既无坐守之劳在途亦有催督之令运何为而迟哉若夫筹运之法固非可以滇少马牛自谢也则尝窃取往籍而考之始云南之铸钱运京也由广西府陆运以达广南之板蜂舟行以达粤西之百色而后迤逦入汉而广西广南之间经由十九厅州县各以地之远近大小雇牛递运少者数十头多者三五百至一千二百以先期给价雇募每至夏秋触冒瘴雾人牛皆病故常畏阻不前既又官买马牛制车设传以马五百八十八匹分设七驿又以牛三百七十八头车三百七十八辆分设九驿递供转运会部议改运滇铜乃停广西之铜而以江安浙闽及湖北湖南广东之额铜停买归滇运京于是滇之征耗四百四十余万悉由东川径运永宁其后以寻甸威宁亦可达永宁也乃分二百二十万由寻甸转运而东川之由招通镇雄以达永宁者尚二百二十万其后又以广西停铸之钱合其正耗余铜通计一百八十九万一千四百四十斤令依数解京是为加运之铜亦由东川寻甸分运至乾隆七年而昭通之盐井渡始通则东川之运铜半由水运以抵泸州半由陆运以抵永宁十年威宁之罗星渡又通则寻甸陆运之铜既过威宁又可舟行以抵泸州矣十四年金沙江以迄工告而永善黄草坪以下之水亦堪通运于是东川达于昭通之铜皆分出于盐井黄草坪之二水与寻甸之运铜得径抵泸州矣然东川昭通之马牛亦非尽出所治黔蜀之马与旁近郡县之牛常居其大半雇募之法先由官验马牛烙以火印借以买价每以马一匹借银七两牛四头车一辆借以六两比其载运则半给官价而扣存其半以销前借扣销既尽则又借之往来周旋如环无端故其受雇皆有熟户领运皆有恒期互保皆有恒侣经纪皆有定规日月既久官民相习虽有空乏而无逋逃亦雇运之一策也今宣威既踵此而试行之矣使寻甸及在威宁之司运者皆行此法以岁领之运价申明上官预借运户多买马牛常使供运滇产虽之庶有济乎然犹有难焉者诸路之采买雇运常迟也顷岁定议滇铜每以冬夏之秒计数分拨大小之厂各以地之远近铜之多寡而拨之采买委官远至东驰西逐废旷时月是以今年始议得胜日见白羊诸远厂之铜皆自本厂运至下关由大理府转发黔粤之买铜者鲜远涉矣而义都青龙诸近厂与云南府以下之厂犹须诸路委官就往买铜自雇自运咸会百色然后登舟主客之势呼应既难又以农事牛马无暇夏秋瘴盛更多间阻是故部牒数下而云南之报出境者常虑迟也往时临安路南之铜皆运弥勒县之竹园村以待诸路委官之买运其后以委官之守候历时爰有赴厂领运之议然其时实以云南缺铜不能以时给买非运贮竹园村之失也诚使减诸路之采买而尽运迤西诸厂之铜贮之云南府以知府综其发运又运临安路南之铜尽贮之竹园村以收发责之巡检如是则诸路委官至辙买运去耳岂复有奔走旷废之时哉若更依仿运钱之制以诸路陆运之价分发缘路郡县各募运户借以官本多买马牛按站接运比于置邮夏秋尽撤马牛归农停运则人马无瘴疠之忧委官有安闲之乐于其暇时又分寻甸运铜之半由广西广南达于百色如运钱之旧即运京之铜亦且加速一举而三善备焉矣惟择其可采而纳焉

　　复当事论厂务书　　　　　
倪蜕

凡采取五金之处古俱曰冶场今音讹曰厂按周礼司徒职矿人掌金玉锡石之地而为之厉禁以守之若以时取之则物其地图而授之巡其禁令此古冶场之所自始而今矿厂之所由名然今天下之厂于云南为最多五金而外尚有白铜朱砂水银乌铅底母硝磺等厂大小不止百余处也今请言银厂历考载籍云南之厂肇自明时管理者为镇守太监其贴差小阉皆分行知厂今迤西南北衙厂尚其遗也初亦不立课额以渐增至三万有余逮硐老山空矿脉全断凶阉以此课款迫令摊于民田厂俱封闭以后或开或闭听民为之至康熙二十一年滇省荡平厂遂旺盛嗜利之徒游手之辈具呈地方官查明无碍即准开采由布政司给与印牌谓之厂官繁缨垫坐先马执殳居然官矣于是择日出示开炉试煎每用矿砂不计多寡煎罩之际厂官课长硐领各私投块银于内以取厚汁之名因即宰牛祀山申文报旺此名一传挟赀与分者远近纷来是为米分厂客或独一人或合数人认定峒口日需峒丁若干进采每日应用油米盐菜若干按数供支得获银两除上课外分作十分镶头铜领共得一分峒丁无定数共得三分厂客则得六分若遇大矿则厂客之获利甚丰然亦有矿薄而仅足抵油米者亦有全无矿砂竟至家破人亡者此关乎时命亦不可必得之数也至上课之法则品定矿斤入炉煎罩成汁较定三拍以铁为之如戥盘而有柄上拍可两许此为解上官课中拍可五钱是厂官养廉下拍可二钱系课长及诸役分支商民所开之厂大概如是至于踹获大厂非常人之所能开者则院司道提镇衙门差委亲信人拥赀前去招集硐丁屏辞米分独建其功不旁贷虽获万两亦与商民无与然有本有利诸无怨辞当其时厂未升课又极兴隆是丝丝入扣官民皆优裕有余资矣及康熙四十七八年贝制军始报课二万七八千两至今二十余年陆续增至七万两先以年多缺额之故裁去厂官分属府厅州县管理以便参处嗣有存库公银一项年年拨出补额已数载于兹云南银厂始末颇尽于此然云南之厂云南之害也厂分既多不耕而食者约有十万余人日縻谷二千余石年消八十余万石又系舟车不通之地小薄其收每忧饥殍金生粟死可胜浩叹故唐宪宗诏曰铜可资于鼓铸银无益于民生天下见采银坑并宜禁断亦见及乎此已且近厂之地食物必贵盗贼必多鸡犬不宁虀盐告匮此则民之害也煎炼之炉萎黄菽豆洗矿之溪水削损田苗此又民之害也有矿之山概无草木开厂之处例伐山此又民之害也藏亡纳叛不问来踪大慝巨凶因之匿此又民之害也舍其本业走厂为非翦绺赌钱诈骗无忌此又民之害也流亡日集奸匪日滋杀勾连附彝索保此又民之害也至若邮递厂文供亿厂役种种难罄亦无一而非为民害者是资于课者无多而害于民者实甚而谓百姓乐于地方有厂者岂其然乎今承下问谨将悉知之利害具陈惟鉴照而加之意焉

　　与云南李参政论铜务书　　　　　
李绂

盐政已详前幅更有渎者滇中之弊莫甚于盐而滇中之利莫大于铜当日滇中铜斤与钱法实分为二目今特奉　　新纶命滇鼓铸则滇中之铜斤产于滇者十之五六产他省者十之三四当未开洋时天下铜斤大半仰给于滇而铜斤足用宝泉宝源未闻缺额目今开洋采买而铜斤反致缺额者以滇铜不出故也铜乌乎不出自滇省设立官铜店而滇铜遂不出矣矿民入山采铜每百斤官必预发价银四两五钱至铜砂煎出时抽去　国课二十斤秤头加长三十斤共交一百五十斤此无本之矿民所由困也其有不愿官价自备工本入山开采者至铜砂煎出时令矿民自备脚力驼至省店领银每百五十斤给银五两又旷日持久不能支领于是有本之矿民亦困其有私相买卖者谓之私铜将铜入官复坐以罚夫矿民开采铜斤其费甚大有油米之费有锤凿之费有炉火之费其运至省店也有脚价之费所费甚大而官价不足以偿之所以矿民每有硐老山空之请托之以逃耳硐实未尝老而山未尝空也夫山海之利公之于人则普而多私之于官则专而少公之于人则可以富国而裕民私之于官则至于害民而病国至民逃铜乏而官课亦亏专利之弊反至于无利往往然也今滇省开局鼓铸需铜之时势不能不设官店但官店可设而官价必不可发若能出示晓谕除无干田园庐墓外招民肆行开采照市价发给矿民则利之所在人争趋之铜斤所出自必数倍于寻常矣上可以佐　朝廷鼓铸之用既有益于钱法而铜斤既多抽收必广又有益于课银下可使穷苦之民入山采铜得铜获银食天地自然大利既有益于民而铜斤多出办铜官员不受缺额之罚又有利于官铜斤既多则买铜之银归之滇省有益于游食刁悍之徒聚之矿地使得衣食渐知自爱盗贼鲜少讼狱衰息风俗政治咸受其益公利之利无往不利此亦必然之势当事者所宜急加之意也夫铜斤者钱法之源钱法者铜斤之流其源既开其流易杂滇省鼓铸其弊有三私铸行则病公而害民官钱轻则私铸之官役可以盗铜而肥己搀铅多则暗中省铜而钱易于坏诚能并杜此三弊则源广而流亦清矣故曰铜斤与钱法实合而为一者也

　　重铜运以杜弊累疏　　　　　
严烺

臣伏查滇省岁运京铜六百余万斤向由滇省委员解运户工二局嗣经云南巡抚奏请分省递运准行在案本年二月复奉　　上谕三省递运一事势属难行照部议仍循旧定章程滇省委员径送进京以归简易钦此臣窃以为滇省运员之累有二其一在滇其一在京在滇者往往运铜多委亏空之员希图当下扣其运费以补亏夫州县有亏原宜因时题参而运费之应领于滇者不下六七千一经扣抵难以敷用此泸州领铜时即有卖铜之弊又不敷用复有沿途盗卖之弊也其不肖州县或缺分本无亏空一闻委运之信即将官项入橐装点亏空明求藩司扣其运费而一路卖铜为费者亦时有之种种积弊皆宜急除应请　　旨敕下云南巡抚于每岁派员解运时查其本任亏欠在一千两以内者立即追完方准发给运费饬催起行数至一千两以外者即行指名题参另换他员解运至于滇省应领运费毋得丝毫扣抵庶运员长途有资各顾考成不至盗卖官铜自取罪戾矣至于在京之累则户工两局胥吏需索是也前年童焕曾破案之后奸胥稍知敛迹然法以防小人则防维不厌其密闻铜运抵大通桥时运员即与户工两局书吏往来关说使费议定交贿后始能进局否则百般刁难必致兑收无日臣查江南道御史有稽查户局之责陕西道御史有稽查工局之责每月到局监放饷钱应请嗣后于铜运抵大通桥时令大通桥监督报明两道御史酌限十日或十五日即令起运进局仍户工两局知照两道御史统于十日内传该运员眼同兑收以杜胥吏任意需索累月搁压之弊至交收明白仍将有无亏短挂欠曾否依限兑收知照两道御史查核且恐兑收时胥吏等上下其手运员无可如何除户工两部管理钱法堂侍郎不时到局查验外应请照御史监放饷钱之例　饬令满汉科道每月轮流一人监兑庶胥吏等有所警畏运员不受需索抑勒如运员有亏短铜斤过多者即将其亏短实数先行奏闻再听户部照例核参如此办理不惟胥吏无所售其奸即运员亦不敢盗卖短少似属两有裨益庶以仰副我　　皇上慎重铜运体恤运员之心于万一矣

　　请开矿铸钱疏雍正六年　　　　　
广东布政使王士俊

窃广东各属山场所在皆产铜铁铁炉现在开煽输税未奉停止惟铜矿久经封禁但粤省田少人稠民无常业自铜矿奉禁以来附近居民仍复聚偷挖在地方文武各官视铜矿为小民衣食之地明知偷挖不行拦阻督抚提镇知有矿徒聚集虽檄饬官弁驱逐无如伊等声息甚通官弁未到之先则已另往他处官弁既去之后旋回垄口挖砂其实矿徒究未尝一日逃散也臣查肇高雷等府民间贸易行使悉系唐宋旧钱广韶等府俱用低薄砂钱相隔一二百里之间钱有行使不行使之别故钱法之坏莫甚于粤东倘蒙　　敕令督抚勘明各属山场照云南湖广之例一体开矿采铜并历年收买之铜器设局鼓铸所有唐宋旧钱及低薄砂钱令各州县于收买铜器处所发价收买新铸制钱分运各府换银行使支放兵饷搭定银七钱三将见旧钱砂钱自然无适于用而现在偷挖之矿徒转为开采鼓铸之夫役国宝流通于薄海黎食力于铜砂是诚一举而两得也或以开采铜疑夫役易聚难散但铜矿与铁厂无异今铁厂所需夫役颇多取结互保并无难散之虑铜矿夫役照铁厂一例编查止用附近居民不许外人溷入聚固甚易散亦不难又何有意外之虑耶臣从钱法起见因敢敬陈刍荛之言伏乞　　皇上睿鉴

　　汴宋历朝钱文轻重记　　　　　
顾栋高

乾隆四年余就九江榷使幕设馆大孤山塘西去府治德化县四十里又东十里为青山俱滨鄱阳湖为设税口岸十月水涸有客舟青山下移舟举碇重踰常悉力举之则累然有物发视之皆古钱也居民闻之竞来取日集三四十小舟凡得钱数十百万往日运钱曾覆舟于此积水中六百余年矣钱皆宋时物杂出唐开通钱一二文兼用八分篆隶余取其轻重一一较之唐开通元宝重一钱开通系武德四年铸每十钱重一两历代遵为定式世目为开元通宝者读误也余较其轻重果信又有唐国通宝重一钱一分南唐李氏所铸宋太宗时始用纪元铸钱曰太平通宝其轻重一准唐开通重一钱或钱二分不等真宗朝天禧重一钱二分咸平重一钱祥符重一钱一分或九分半不等景德重一钱三分或一钱仁宗朝嘉佑及至和俱重一钱一分景佑一钱二分天圣一钱五分庆历一钱八分又有皇宋通宝及圣宋通宝俱重一钱一分文献通考云国朝钱文皆用通宝而冠以年号及改号宝元文当曰宝元元宝诏学士议因请改曰丰济元宝仁宗时命以皇宋通宝为文庆历以后乃复冠以年号神宗朝熙宁重二钱四分或一钱不等元丰二钱或一钱八分哲宗朝元佑一钱一分绍圣二钱一分或九分不等徽宗朝元符二钱二分或一钱一分大观三钱崇宁三钱二分余所见钱文之重无逾于此且铜质润泽坚厚轮郭端好钱文堆起如金剜成宣和二钱政和七钱二分自是汴宋亡矣自熙宁而后钱重者文俱云重宝高宗朝建炎一钱七分绍兴一钱六分南宋钱止此两年号余之所见止此余维自古铸钱通物以前民用钱之关于民也大而轻重之际治乱因之周景王铸大钱单穆公争之汉桓帝时有议改铸大钱者刘陶言其不便乃止以货重则物壅令数易则豪强易以为奸故也自古称得轻重大小之中者汉五铢而后莫如唐开通故宋初因之今观前所列者凡系太平有道之世钱俱不甚相远至浊乱奸佞之朝则重逾常格此非其明效大验欤庆历之钱特重者以是时方有事元昊而乏军需用张奎范雍言铸大钱与小钱兼行寻至盗铸数起为公私患自是仁宗之弊政其余熙宁之钱重由于安石绍圣之钱重由于惇卞崇宁大观政和之钱重由于蔡京元佑司马一出当国而钱复其旧统前后观之其故了然矣余读文献通考至钱币名臣论列凿凿而莫有详其轻重铢两者今于六百年后而得悉有宋一代钱文之轻重与马氏之说相表里而治乱得失于此可想见不可谓非读史之一助爰泚笔而记之

　又曰大观钱文书法端好系徽宗亲书蔡京当国时也蔡绦国史补曰国朝铸钱沿袭五代及南唐故事岁铸之额日增庆历元丰间为最盛铜铁岁无虑三百余万贯及元佑绍圣而废弛崇宁初已不及祖宗之数多矣鲁公秉政政和二年徙封关中思复旧额以铜少终不能得乃考古人子母相权之说因作大钱以一当十至大观上又为亲书钱文焉昔者鼓冶凡物料火工之费率铸十钱得息者一二而赡官吏运铜铁悉在外也苟稍加工则费一钱之用始能成一钱而当十钱者其重三钱加以铸三钱之费则制作极精妙已得大钱一是十得息四矣始得通流又以其精致人爱重之然利之所在故多有盗铸如东南盗铸其私钱既锲薄且制作麤恶遂以猥多成弊大观三年鲁公罢政朝议改为当三当三则折阅倍焉虽县官亦不能铸矣而大钱遂废案绦此条于当十钱源委利害了如指掌亲见其父建置惟思图利殃民而不顾国家之祸使人主屈万乘之尊为钱文书字其钱流布四出卒成播迁为殂落五国城之谶此真罪不容诛然其言可备故实聊附识于此　宋史蔡京传京自崇宁大观宣和政和凡四居相位四变封国自崇宁二年即创为当十大钱以图利至宣和六年复相目昏眊不能事事悉决于季子绦绦恣为奸利长子以绦钟爱于京数白徽宗请杀之则当十钱之说即出绦之规画可知矣观其所书利害明析真所谓如贾三倍君子是识者而其言正可借鉴利之所在虽刑戮不能禁有国家者慎无与小民争利哉

　　滇系论钱法　　　　　
师范

钱前也所以前民用也又全也非是则缺而不全也然置金于两戈之旁其势亦险矣太昊氏高阳氏谓之金有熊氏高辛氏谓之货陶唐氏谓之泉商人齐人谓之布齐人莒人谓之刀金之品有三而其用也或以钱或以布或以刀或以龟贝太公立九府圜法轻重以铢黄金方寸重一斤布广二尺二寸为幅长四丈为疋故货宝于金利于刀流于泉布于布束于帛周理财之官甚多唯外府掌赍赐之出入泉府主买卖之出入于钱币之职为最专景王铸十二铸钱而国用匮楚庄改轻币而民人怨大小失宜自周已不免秦铸半两汉病其重而改为榆荚然高后二年所行之八铢即半两之遗制既改八铢而废榆荚然六年所行之五分即榆荚之旧钱钱制未定迁移有不能自主也文帝铸四铢文重半两至武帝建元元年改为三铢五年复罢三铢而行半两半两者即前四铢也与秦制不同有司以盗磨钱质而取镕钱益轻薄乃消半两更铸三铢三铢轻而奸伪易作于是更请郡国铸五铢周郭其质令不得消镕而钱制遂定然犹以郡国不无奸铸故令京师铸官赤仄一当五赋行之二年稍贱而民以巧法用之故卒不便而废天子乃悉禁郡国铸钱而专其事于三官自三官之钱既行天下非此莫用向之郡国所铸皆消为铜以输入于官而民间盗铸私积之患渐息先是朝廷乏用造鹿币与白金重其直以舒急及官铸赤仄白金不贵民弗之宝唯元狩所铸五铢其为用甚广其历时最久迄孝平时已成二百八十亿万焉自是以后五铢之行益利于民有变其制而大之者王莽之十二铢陈宣帝之六铢东魏梁末之四柱两柱孙权之一当千一当五百后周之五行大布永通万国唐肃宗之干元重宝重轮干元李后主之永通泉货是也有变其制而小之者汉董卓晋沈充宋孝武之孝建二铢前废帝之重铸二铢舆夫来子荇叶鹅眼綖环是也有变其制而能得轻重大小之中者唐高祖武德时之开通元宝千重六斤四两者是也若夫不变五铢之制而遵用不移者则唯东汉之世祖西晋之诸帝北魏之孝文隋代之文帝前之张轨而已然王莽之作大钱契刀错刀必与五铢并行谓之四品蜀先主造直百钱亦勒为五铢后周宣帝铸永通万国钱必合五行大布及五铢并用谓之三品是变易五铢之制者亦未尝尽废五铢而不使之兼用也汉桓帝欲改大钱以刘陶之言而止灵帝更铸四出钱文而卒兆后日之乱故行之及身而废魏文改用绢帛至明帝又立五铢北齐高帝因孔觊请铸五铢乃使诸州市铜惜身殁而志不遂陈宣帝改用六铢身后而复为五由是观之所谓不朽之良规者即五铢也夫事有异而同有同而异宋元嘉铸四铢钱形铸与古五铢一价百姓不资盗铸无五铢之名而有五铢之实魏孝庄时所用五铢薄于榆荚迄北齐神武霸政之初犹沿永安之旧自是钱日细薄有五铢之名而无五铢之实然则名孚于实重如其文者其文宣之常平五铢乎而梁武帝所铸内好周郭则又名实俱混均此五铸之文也而或重四铢或重三铢或重五铢或重八铢或重三铢半或名曰女钱或名曰男钱或名曰稚钱或名曰对文钱凡钱之用有通塞有升降各随其时以权之故自唐显庆之以一善钱售五恶钱也而恶钱之禁以弛自干封之改铸泉宝而不能久也而开通元宝以之再行自宋璟之请禁恶钱而不果也而二铢四参以之终废夫行废者岂钱之所自为耶亦其时为之是故肃宗之干元重宝一当十者也至代宗而以一当二重轮干元一当五十者也至上元而减为三十至代宗而一以当三且三日后而大小诸钱皆一以当一其始也人铸铜为钱以取赢改钱为钱以获利其卒也人销钱为铜以增直化钱为器以便用贞元元年申销钱之禁至后唐天成而其弊难除十四年弛见钱出界之禁至天成而仍限五百以上宋时则出界皆置重罪故虽王安石之愎亦只除于一时而不能止其禁于后者以与契丹邻境恐钱出之资敌也

晋天福二年铸二铢四参之钱文以国号与唐之开通无别唐穆宗禁销钱造物而周世宗则毁佛像以铸钱事有不同利民之心则一也唐宪宗以钱币不充运用不便于是始制为飞券钞引以通商贾之厚赍贸易者其法执券取钱非以券为钱也自宋庆历后局中始有交子建炎以来东南始有会子交会既行天下直以楮为钱矣大抵宋初诸钱或为元宝或为通宝人间有铁镴者悉以送官莫不以铜为适用其后国帑渐匮杂用大小铁钱铁钱之官愈多而用愈不足加以交会之法既有行在会子又有川引淮交湖会各自印造而卒至收换不行称提无策元时天下皆通用银唯武宗尝一铸钱其外皆银与钞明初禁银钱而专用钞然而钞卒不克行迄化治以后糜烂殆尽而钱法之坏极矣铁钱初起于公孙述至光武而罢继起于梁普通中至陈而罢迄南唐时韩熙载铸之李氏行之诸国相承用之始犹以铜铁相权而行干德以后只持铁钱而已可贸易矣宋祥符后铜坑多不发天禧以降以铸铁为急务张咏黄观实董其役相与度其大小量其轻重而每岁所铸二十万余贯焉夹锡钱崇宁二年所作因二虏以中国铁钱为兵器惟杂以锡铅则桑不可用而敌资于是乎寡锡钱起唐河东自元和四年河东节度王锷置炉距马河水铸钱以剌史李听为使于是月铸钱三十万而河东之锡钱皆废后太和八年锡钱复起以蔚州所铸之钱岁不满十万缗也嗟乎钱之变至为锡铁九府之制大坏世变亦因以随之而后周时河西诸郡又有用西域之钱者其钱乃以银为之与今粤地之洋钱同制然所行不广自货币之兴惟钱之行可久钱之用最利而贡禹桓元乃以为不便于民而欲废之五铢之行马援孔觊任城王澄皆善其通易无滞而陈高谏之乃以为不利于国而欲以三铢易之岂人之意见有不可强同者耶夫钱之置监着于隋盛于唐最者莫如宋总计诸路所置共二十六监而铜居十七铁居其九夹锡之钱则附于铁监焉宋铸钱之剂八十两可得一千三分其剂六为铜而三为铅锡皆有奇嬴凡钱输官之数其号为百者或八十或八十五而天下私用则有以七十为百以四十八为百且有以三十五为百者钱愈杂而数愈淆是故论钱之重以千钱计之则齐十一斤以上隋文帝之四斤二两唐六斤四两宋五斤齐与隋乃同以五铢而分量不一夫太公立钱法以利后世由周以至两汉由六朝以至唐宋沿革之制变通之用马端临考之甚详而谓晋用魏五铢钱不闻有所更创则其晋事也稍失之疏按前凉太府参军索辅言于张轨曰晋秦始中河西荒废遂不用钱裂匹以为段数缣布既坏市易又难弊之甚也今中州虽乱此方安全宜复五铢以济通变之会由此言推之则晋泰始时中州皆用帛而不用钱马氏于魏文之改用绢帛则特为书之而此不详何也我　国家承明之后设局户工二部而滇为产铜之区云南临安大理沾益四处皆有铸局其后罢举不一近惟云南东川二府委官监铸省局统于藩臬两司东川统于知府每千钱铜六铅四约重七斤半立法之善实迈往古乾隆五十五六年间私铸充斥每银一两易钱至十千文　　　纯庙命福公康安来滇经理立将匪徒搜擒正法并设局收买小钱积弊始清大抵私铸之弊必先清局私铜之弊必先清厂尤在奉行者有皭然之操确然之志庶于钱法可无更变焉

　　禁私销议　　　　　
乔光烈

窃惟钱文为民生利用之资我　国家轸恤民隐自京师以及外省各设炉座广为鼓铸宜钱文日裕民用益饶乃近年以来钱未见足价值不平奸黠之徒罔利私销致妨民用亟宜生法严诘以杜其弊然禁私销之法更难于私铸私铸者虽藏匿僻地必须设以炉座加以匠工为时既久尚易败露惟私销者可以镕化无随时随地最易藏奸是以法禁虽严终于百无一获也夫欲绝其弊必先清其源防其弊于已然不如杜其弊于未然小民趋利若骛大抵钱质重则盗销者多钱质轻则盗销者寡此自然之理也考古太府圜法以铜为钱或为半两或为榆荚或为八铢四铢或为赤仄鹅眼或为綖环荇叶惟汉之五铢为得其中五铢以后唯唐之开通元宝纲目载称每钱径八分重二铢四絫积十钱重一两积一千重六斤四两较之五铢轻重大小最为折衷有明邱文庄公曰钱质如开元至今存焉其说有本也我　朝定制每钱一文重一钱四分一钱二分五厘不等唯康熙二十三年管理钱法侍郎佛伦等奏将钱一文改铸一钱至康熙四十一年复改铸每钱一文重一钱四分今现行钱文如顺治康熙青钱质重一钱四分者每百中仅见一二文康熙钱重一钱者每百中常居十之三四历考成书征诸时事唯钱质止重一钱者可以行之久远而无弊耳今应请仿照康熙二十三年之例将现在鼓铸钱文每钱一文题请改铸一钱每钱千文共重六斤四两较现行制钱每千重七斤八两计减用铜铅一斤四两选匠精造务使轮廓周正字迹显朗既于国体毫无关碍而盗销者照现在制钱价每银一两二钱五分易钱一千文止得黄铜六斤四两即改造器皿所得价值不过在一两以内奸徒无利可图毁销之弊似可不禁而自除矣又定例鼓铸钱文铜铅各半每铜铅百斤如入点铜三斤其质柔不能打造响铜器皿立法已属周详但不能为打铜尚可为铸铜如铜镜乐器以及箱柜事件等碎小器皿均可私销改造而碎小器皿加以手工往往不计分两取值每易子倍于母是以铜少之区虽钱质甚轻而仍不免有私销之弊夫铜镜等物为民间日用所必需若因私销而复严禁锢之例又属繁重难行唯一州一县之中铜匠不过数户尚易稽考应饬地方官稽考铜匠共有炉座若干每月收买铜斤系何来历务须确有根据并令邻甲人等具结保任仍不许纵役需索如此立禁严密民知畏惧似亦杜绝私销之一法也
  </div>
  <div class="pagination">
   <a href="皇朝经世文统编_page170.html">
    上一页
   </a>
   <span>
    ...
   </span>
   <a href="皇朝经世文统编_page166.html">
    166
   </a>
   <a href="皇朝经世文统编_page167.html">
    167
   </a>
   <a href="皇朝经世文统编_page168.html">
    168
   </a>
   <a href="皇朝经世文统编_page169.html">
    169
   </a>
   <a href="皇朝经世文统编_page170.html">
    170
   </a>
   <span class="current-page">
    171
   </span>
   <a href="皇朝经世文统编_page172.html">
    172
   </a>
   <a href="皇朝经世文统编_page173.html">
    173
   </a>
   <a href="皇朝经世文统编_page174.html">
    174
   </a>
   <a href="皇朝经世文统编_page175.html">
    175
   </a>
   <a href="皇朝经世文统编_page176.html">
    176
   </a>
   <span>
    ...
   </span>
   <a href="皇朝经世文统编_page172.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
