<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 97 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 97 页/共 101 页
  </h1>
  <div class="content">
   有也者不增不减不生不灭即体即用即身即物格致之言曰人物更换七日一新夫气血代谢时吾时物吾抱此幻身应身无量混然与天地同体无所不是吾自己星辰是吾渊源蚊蚋皆吾眷属吾年二十四度变幻已不知几千万吾几千万物依然故吾者非万物皆备于吾而能如是乎

有则皆能有生死死生如水冰冰水如是吾未生以前已有吾吾既死之后仍有吾今日更深信有吾古人者已去之吾后人者同是之吾名所独性所同也陆子之言曰东海有圣人出焉此性同此理同也推至西海南海北海千百年之上千百年之下有圣人出此性此理亦无不同也至理不二大道无外

有则皆是有色即是空空即是色物不有空空无非物无物无身无身无觉无觉无性一切声色香味触有形质可见有分两可权一无虚入一无虚出果即是因因即是果吾即是天天即是吾奚为天堂地狱神鬼魂魄哉

有之为物无量者也盖太虚非心非法无声无臭固无所谓幻迹色相者也色相皆由人造人身有限心灵块然觉悟种种色相以人为速率惠吾字逆吾字恶易目字清难目字浊一切言语文字有反正比例矣人物智愚之分即在比例之广狭比例者有率率也太虚者无率率也以有率测无率比例亦无量焉如畴人以几何积微法量天逾高而逾渺至不可思议维茫然曰无量而已

有之为物三一者也有好生性有无量活成无量生机有好辨性有无量热成无量形色有好信性有无量力自任无量生机无量形色永无怠烦此三一妙性弥纶宇宙有天球摄力斯行星有拒力拒力者地心力也有地心力斯有结力结力者爱力也有爱力斯有化合力化合力者阿屯姆力也有阿屯姆力斯有天球摄力推至一切动植定流万殊一力小有深浅皆有成己成物之力人为万物之灵体用较备力尤深者焉全体学小脑主运动大脑主知觉中脑主立志心灵学觉悟记思象五才予谓不觉不悟觉悟一才无记无思记思一才象一才运动即觉悟才知觉即记思才立志即象才觉悟才仁也好生性为之记思才义也好辨性为之象才信也好信性为之只仁无义谓之贼仁只仁无信谓之徒仁只义无信谓之浮义只义无仁谓之酷义只信无仁谓之虚信只信无义谓之妄信此良知良能三而一一而三也试以文字证之觉悟才出一切动作活字记思才出一切形容虚字象才出一切名目实字活虚实字即奇诂偏训可变幻通用如花字花费花而美杨花火字火其书火速渔火是也

按中外性理之论如同一辙上古有上帝主宰天命天诸名立祭焚塑刻洗割诵拜诸礼神道设教驱人为物奴之恫中古之性有清浊伪混气质玄明之分纷纷无定论太过者废形色相毁分别性顽如木石以枯寂无为为旨毫无生趣不及者私心惟义利是图辱身忘命近世格致丛兴义理渐精宗印度巴门教者有路氏创人由猴变之说宗希蜡可必梯尼教者有邓氏创天良即重心之论二氏皆耶教中人大违厥旨所论皆有实理亦无奈其何夫儒者即物求道而已物即在道道即在物兹天道实学知者尚鲜或理解虽圆非行莫证人性之凶险诡诈生命之颠覆惨毒有时耶安得遇魁闳通之士共与参最上乘妙谛行大自在哉

　　文学　　　　　　　　　　　　　　　　　　　　　
沈学

文学书卷一论字母反切卷二积音义成字卷三积字成句诗歌韵律卷四积句成章词章各学余制体用字谱反切三篇为文学卷一性理文学书法三篇为文学卷二其三四卷泰西中华各有成书均学中华详于泰西词章亦曲于泰西以有四声八股惟泰西韵有长短通转词章能施之实用述之于笔即可出于口其字句生动浏亮者必有口才议会中硕人每口如悬河中华娓娓纸上者颇多期期艾艾以文字与言语判若天渊余谓汉文积于义汉文聚名山大泽之菁英数万万之手迹方至于此而约于音上古先有文后有字是文浮于字音寄于义音随地有变其字义宛在考字义以小学审字音无由讨索曰古音方音双声韵之书其笔画依然象文夫象文一字数用一用一音所注之字吾乌知某用某音夫字士人之利器以逾利为逾妙今日西字亦足称强一时致利用后世尚不可泥汉字如夏鼎商彝然古物欲字公共天下后世非兼原音原义不可谋长治久安之计者新字不可不读余才短袜线于字学一道生平精力在此法则十全能用万世或问新字何以有此绝大功用余今日历试而知今日可译天下音义是千古可译天下音义今日之口齿心思即后日之口齿心思尽得脑内之原义天下之义莫能逃尽得口内之原音天下之音莫能逃十八笔并非纸上空谈尽人八下钟便可把笔自书凡格致初闻相惊异一知其理视为常事余六篇反复推详无非此理此篇后性理论字义泰西分字义九类余并助语衬接叹息为动作一类英文浮如与及在于吁噫吟飞游泳等活字指名等级区类为形容一类英文阿及底胡如尔我他快慢彼此大小方圆红绿等虚字名号自成一类如中国沈学笔墨等实字英文囊每一字音有单杂如天地玻璃睍睆巴图鲁莫须有慷慨激昂无可奈何伯理玺天德丢克韩林顿各成一字以缮连为书上别文理一法更有别活虚实三字之法详书法活字分曲直一切设若转折比量为曲一切志向问答使令为直虚字分正反如轻重黑白无有重白有三字为正轻黑无为反实字分公私一切物名为公如牛马米麦一切题志为私如英克兰华盛顿上海之类活虚实三字可互相调变如香字鼻嗅之香香臭之香香奁之香书字书写之书书家书画之书不一成句如春风风人夏雨雨人解衣衣之推食食之己溺溺人己渴渴人入其门无人门焉者入其闺无人闺焉者训诂之道有之久矣人以为字学假借如此不知性理变化如此性理中外一式字学变化亦一式观性理人之忘也先忘实字如人名地名后忘活字活字如忘虚字必不记忆性理曰三无分彼此人拘形体之见十次记思觉悟已百次象才只一次其故五官觉悟失之于声得之于色失之声色得之于嗅味失之声色嗅味得之于触不学自能记思一才非深于觉悟勿可象才更觉悟之精英是故字学活字最多实字最少人之灵于禽兽记才象才较胜其所以较胜为觉悟灵敏五官之觉悟其亦有限假器具以觉悟灵敏百倍格致家田舍翁之觉悟相去如成人之于婴儿器具之巧拙必不可弗论文字者器具之尤也

　　反切　　　　　　　　　　　　　　　　　　　　　
沈学

沈氏新字出见者曰系双声韵及罗马字之滥觞吁乌足以知沈氏哉历来反切家不考原音少立笔画为检韵注释起见双声可通韵韵可通双声徒有母子之名绝无母子之位纷纷扰攘曰若干母若干子不知母子之所以者也岂新字亦如是泰西反切啡呢兴首创若样字即埃及之减笔象形也曰康沙乃脱浮话耳无非当地之母子故兴废随势国亡与亡有人以洋文为中国字者可以此鉴日本通市初学荷兰文今朝野操英文焉意为英强荷兰十倍抑若英文可长留宇内其亦见及此乎今较着而留为古文者三希伯来希利尼蜡丁蜡丁即罗马字罗马失国流为方音罗马字一变于欧洲各国再变于各处新地三变于中国教会所谓变者借其笔画居多用其母子实少大都拼牵强之声并非蜡丁本音且拒合并列运用怪别位子乱字母缺西书因雪可必的亚自述其弊虽字学家辈出各有论说苦无更替修正之法惟其功用已足智强故得大布天下西人有言曰造方音罗马字至中国最棘手一音连四五字字上复横加记号字母满百尚无定本宜上海不宜别处各地成各字一如欧洲各国前三年上海西士聚议文学有以罗马字说者傅兰雅力辨其非良以难公天下耳苟沈氏所制与彼无相上下亦何乐而为此嚣嚣此皆浅见者未及知也沈氏谓字法之变古今不一惟音义笔画皆有定极新字者无可再变之字也取其定极者矣古人无如是用无如是字今人有如是字有如是用今人有是用无用字之心无用字之地而不能用者大可惜也当欧洲猖獗之际东西隔一岭绝无侵蚀留古国于今日方有往来者天之福吾华也汉文一音一字经数千载之琢磨乃得音韵之精微必有其人撮其精微成字沈氏不作岂无作之之人天之为新字计也今之英法俄德昔日之野人也天使野人得罗马文化罗马一统天下音以罗马字母之今有新字于此用可同文亦将以中华为罗马乎或曰得如是字未必得如是用楚材晋用者有之是耶否耶惟反切天籁大传大用天下无不知不识之人小传小用平生无难说难写之音元音者天下之公物也固人人自然工夫一触反切机关鸣然声自口出字母表依声部体用自喉音至唇音挨定经纬左右一无紊乱只能口传难尽字注原音只一即表右第一母曰原音十八者由唇舌喉齿牙之浅深广狭而生一原化六高低长短重轻即吴音平上去入清浊沈氏另立新名者恐人误会也

由声带之紧缓多少大小而生一谱分五音正副吸偏余正音共六十五内五十四化音十一底音副音共一百七十内变音七十一附音九十九吸音共十一偏音共二百四十九内加双偏三音余音共一千一百九十三总共字母二千六百八十八

反切表吸音得四百四十欧韵得二千六百七十七衣韵得二千四百四十九安韵得五千零二十七偏音得一万零三百三十余音六万一千九百零五总共得八万五千五百十六勿同单音考五音之理反切之理见体用图及人音机图便知正音副音之异一自己有音一必借底音成音十一底音中以欧衣安三韵为最广三韵中以欧韵为最便即表在第一母按底音即表上之短音口五为左底作右行七变音挨晚嗳恶四底功用同欧韵曷底除一喝自成底外屋为原合列左行其余短音复有七原一变不称底音无和韵之力无底音功用也吸音只在表左兼并得十一偏音分舌卷齿围唇三类余音分高长尖粗四类即泰西乐目开衣拿次色泼来拿培司按字母谱左右上下每类得三位有余音每类得九位共四九三十六位足为男女言语吟咏之用五音前二音为正字母后二音为副字母有正副字母天下无遗音矣沈氏验试声部得其五质地四尺寸十八方向知反切之所以名母曰板音檀板音子曰管音箫管音板音秃秃管音翁翁按声学浪纹各别横直有异板音音向即灭管音有附音相助浪纹拽长变韵此理证之檀板击井一击井中一击井外咚嗒各别子不夺母移之同击井中嗒亦为咚母可切子声部实具井中井外功用因之复制音律新谱详书法篇得乐目五十六位可谓男女乐限及人音机一具欲其语即语歌即歌十八笔能音者十八管即人音机无不能音投谱入机按谱出音大叩大鸣小叩小鸣可为问字之师木能解语可代舌人之用哑亦成声惟放音有定不克一机音随人而变此机可与留声机对照一自成音放音有定一本无音无音不可入耳按放音见泰西声学本是无量安得造无量机以尽其变乎所谓格致者皆取其纲领耳犹之丝竹金石放音各别工尺则一工尺之所以一中西暗合者有人耳以限之耳夫沈氏之制岂独为反切哉既识其音可通于律某宫宜按某拍宜压某字填词得法今日士大夫鲜讲音律或有知音者惟守古传仪文之律非正变工尺之音致音韵杂乱乐律浸淫古乐流至昆曲乃为末唱附有曲文蓑衣诸注音律尚未分歧今日梨园二黄西皮之外复有[梆](挪)子秦腔凄楚裂帛之声盈于两耳求其一字三眼独母双拍得乎古人乐器就人今人人就乐器古人惟恐乐律乱音箫按正宫笛按小宫所谱黄钟无射之调今人惟恐音韵破律倒板必七拍过门必提弦致歌者不至力竭声嘶不止呜呼音律之失传也

　　书法　　　　　　　　　　　　　　　　　　　　　
沈学

书法不一由器用而异古人书画未分六书俨如六法用刀笔刻画蝌蚪籀篆如细描双字无粗细迨弱毫兴隶书宋体行楷如写意传神画分肥瘦字学其笔法结构架非一笔可缮连者书法必直笔法旋圈旋移一字一笔者书法必横按体用两目左右书法横行较直行便同一用力方向狭如一与五半比夫今日书法之难孰有如汉文哉人生百岁幸而为士然吮毫磨砖工夫居其半挥毫临池动辄腕折目眩汨没性灵岁月莫此为甚乃自弃者月书一两缄犹紧双眉今日人上者辄欲文学兴人才出亦思量及此乎夫书法之最古者皆曰苍颉象形不知伏羲首画八卦以开文教为指事数目之祖其画自左横右一形化三方向奇耦尺寸长短俱全易者易也八卦变易之道失视为卜筮神天下之耳目适所以愚天下之耳目有绝妙书法失传良可惜也沈氏宗之制十八笔兼用曲直六弦生十二弓左右折半画点圈踢变化成字本音用直弦左弓右弓横弦上弓下弓左侧弦左侧弓右侧弓右侧弦上侧弓下侧弓左偏弦左偏弓右偏弓右偏弦上偏弓下偏弓十八画化音偏音吸音加点左右上下附音余音加圈上下非整圈半圈耳或左行长三分之一右行短三分之一元义表书法较元音表长大一倍别文理活字踢左或上虚字踢右或下实字无踢详见字母反切表书法如洋文自左横右每行占四直弦地步新字笔法六面每缮连游移上下故也惟排印成书一如洋文并行一线下笔如小篆不分粗细粗可细亦可别音不在肥瘦之间在方向耳高下自成比例一目而知沈氏用司太泼滴克搿司笔制就新字其利用相去方登笔什百中藏墨水笔端坚尖随写随下可写二万音不竭足为文人一日之用一切句读号码除切音外书法依旧沈氏以欧韵一字反另造缩笔一法除单母外借欧韵谐声为从音字即表左四十七母毋论何音除要字双拼外一音只有一画其书法之速可快与言同闻之上古人寿数百岁至数千岁者至今日七十已稀抑若造化寿人有厚薄之分余考其理实无相上下同一器用古拙今巧其因果数百岁数千岁同数十岁耳逾趋逾简天机流露之处器用之巧拙即生命之寿夭人之智愚可同日语乎可喜近日创制新字不约而成者五六人此人为之乎抑天为之乎同治十年上海卞某以羊毫改方音罗马字为方正式如汉文笔画今复有龙溪蔡某制直行快字及门卢某锡山吴某西人雪司培先生各有新字切音书法以雪司培为较便即泰西之旭得亨时译短写其画分粗细比寻常西字省捷余无他妙余往角技雪谢不敏盖早闻之矣去年余授教师卜监院之请演讲新字时雪亦在座云总之造省笔立字母几尽人皆能欲书法省至不可省字母无音不可译方为字耳然不知体用之学不足制字按书法之速率余尝试得一表以一下钟为率小篆得一百八十字王隶得二百字宋体得二百八十字正楷得三百字草书得三百六十字英法俄德文得四百音印度文得三百二十音日本切音得三百四十字满蒙藏三合清文得三百六十音中国方音罗马字得三百八十音洋文短写得六百音元音新字得六百音元音缩笔得一千八百音按今日电报一下钟得三千六百跳于汉文得九百字于洋文得一千八百音耳

新字只大小六模正反横斜已足排印仿泰西太一泼力透制新字机一具同一功用可省工夫七分之五闽人阮文达善空谷传声之法来自镇江学是新字更为余制元音十八拍可为传向隐语非熟演不可其法以十八笔为本拍之虚实时之长短声之高低数之奇耦而成定某音在某拍非某拍可出某音也更有谱曲电报新法哑瞽写读新法亦新字之利用书法之别调泰西曲谱有工尺之音无歌词之字新字笔省无乐体以起笔为眼肥瘦为节换去拿脱开衣即是今日之电报共三法一电盘一电针一电笔余以自制角笔代之可报天下音免翻译之劳移书上下免粗细缪曲之乱耳从来哑者难以达音瞽者不易写字沈氏憾之制大小哑弓二以像十八笔较西法双手单手劳逸何止十倍另有哑谱一部每幅色画图一上系汉文洋文下系新字笔画哑者见图知义见字演音宋石生夫子署其签曰有色有声亦非虚语也余制角笔其形尾尖如角头三棱式有活舌四按某舌即见某音四活舌尽十八笔之用焉瞽者两指挡笔旋挡旋书迅速不乱明目用之免弓弦淆混之苦更为利用瞽人识字用阳纹字模十二枚拾聚相无偏倚高下之患扣紧倒置即是印板泰西亦有是法余谓凹字不及凸字醒指用纸不及用木之滑泽泰西瞽人日抚百字不三年皮甲十重好学之瞽无奈辍读其故西字母笔画烦多如换新字可用六十年之久纵手诵百篇皓首穷经十指俨如十目日后瞽圣如维勒太希腊诗人离娄者定不乏其人谓沈氏之功余当不讳书法除元音表外复有元义表一以元音译天下音不能限某音定为某义复以系词之法定元义表书法大一[倍](培)元义系原义所化天下义理无量其由原义出则一一如天下口音无量其由元音出则一一表四义原只三详性理篇正即左行副即右行附即欧衣安三韵位作正反疑似三面元义表经纬并取得单义一零三八八得合义一九二六五四四按字学本分音义两大类音中有义义中有音亦有音中包不全之义有义中包不全之音此非字典画谱不补此缺处西文经学有经学字典医学有医学字典格致有格致字典以同是一字易地异非注释其义绘出其形必致误解今日读中外书者皆曰汉文无洋文生动无时候地位牝牡诸名目或曰洋文较汉文尤烦多层色数号区类诸名目混入字眼余谓汉文太含混处有单义字不少洋文太分晰处有三合义字颇多各有胜劣沈学以格致公理造元义一表寻常无同音异义同义异音之字矣然今日知公理人少不若元音切否一闻便知阿利多之言曰格致家探出新理非征一二代不信此所以吾道之穷也

　　盛世元音凡例
一是书沈学新着本名天下公字英文由孚三而昔司的姆一切名目斟酌自定一切图样剖验自绘撰论七篇由原本英文译出限于篇幅不及其半

一全书七篇体用讲言音来源字谱论古今字样性理辨文字义理文学别文法用反切附字母表反切表书法附哑瞽写读等法末篇沈学以文字为机心可以格物末篇稿未定各表嗣出

一丙申八月一登申报就学访道者不少其告白曰创制新字译天下音义八下钟尽人能悟志在广播传证并不因利投一名刺便可就学如有更胜善法愿酬洋三千元为资敬无遗言兹三逾月来就学访道者日盛伏祈海内不视为小道幸甚光绪丙申冬月沈学识

　　蒙古声类表序　　　　　　　　　　　　　　　　　
龚自珍

自　国语以至额讷特珂克土伯特以至天山北路准部南路回部皆有方语则皆有字头呼韵之学而五十一旗部属及喀尔喀四大部反无之今蒙古语言文字具在沿流以溯原因子而识母因其自然而不惟师心之尚能之乎曰不能则无为贵聪矣但其义迾触手棘道出于天籁无不同法成乎人例实不一自　国书十二篇外经典白同为世尊之所宣说同是阿难之所结集译祖东游震旦笔受一经之文先后数译尚尔乖迕若夫神珙所制司马光所图与德干必特雅星哈所受通密伞布喇所传乾隆初仰承　睿指或烦定正而后胪列整齐源流明备各还其一家之言重以准部有托忒体回部有弹舌声下士谫愚冥搜博采求其贯通不亦劳矣今先举诸家各不同处然后准的可得而寀义迾可得而择也诸家不同约有七事按僧伽婆罗译师利问经举五十字不空译文殊问经举五十字竺昙摩罗察译光赞般若经举四十一字无罗叉译放光般若经举四十二字鸠摩罗什译摩诃般若经举四十二字符奘译大般若经四十三字佛驮跋陀罗译华严四十二字实难陀译华严四十二字地婆诃罗译华严四十二字三藏般若译华严四十二字不空译华严四十二字金刚顶经五十字昙无谶译大般盘经如来性品六十二唱实举五十字六十二字约以十四音有重见之字故止五十也有初短次短次长三种别佛言皆以舌齿喉而有差别此经未经　同文韵统采摭故特详之凡十三种皆一母一声　钦定天竺五十母西番三十母回部二十九母皆同惟　圣朝国书之母则以阿额衣鄂乌谔六字为第一类余至十二字不等如八拨逼以下乃十二字准部十五母则亦以阿至互七字为第一类余亦七字成类而非以额依等字为所生之声此例之异者一也天竺母所生可举者一千二百一十二字西番旧六字纱靸婀妻鸦合齐雅合赍雅合凡六所生纔二十四字合新旧三十字所生可举者共四百三十四字回部所生字单字一百七十四字连字则以一字领二十八字轮流统领又兼本字自领本字如阿阿衣衣乌乌之属计八百四十一字共计一千零十五字　国语则除第一乌珠为十一部之纲其第二部起自阿衣额衣阿拉额拉以下共生一千二百四十□字而准部十五母尚无推衍成图之作者准部若以　国书比较只抵有　国书之第一图耳中华见溪疑卅六字旧法有演出十二摄各四声者又藏经十三穜惟华严实难陀本每卷毕唱演三节每节十字起至十四五字不等而仍收声于第一字是亦谱生声之例而彼十二家无闻此例之异者二也同为母生子而所以能生又分两种　国书仿照天竺之例定有主辅二类其字之收声于阿者定纳阿至髟背阿二十四字为辅字也阿至鄂六字主字也第一部之纳奴窝起皆收声于阿皆辅阿而行天竺自阿至阿斯十六字主字也自嘎至嘎剎三十四字辅字也盘凡六十二唱而佛言十四音亦具主辅之理余如西番之三十母即不能分主辅矣而余十二经准之托忒皆不能分矣且西番旧六字无所配合而生声实难陀本无所配合而生声即回部加记号之百七十四单字不能不以为子而以为二十九头之辅也盖单字从字母生连字又从单字生比各家又中一重如算法家之有祖孙位是其特异然亦无所配合而生声司马氏以十二摄演神珙近之矣但上为双声下为韵一言了然不必谓之配合而生声此例之异者三也南北等韵各家或用喉舌唇齿分配阴阳而难有定论惟元人周氏作中原音韵不用分配而阴阳乃确乎不易人之喉舌唇齿皆各兼阴阳岂必分配乎周但以字区之南北人皆同之此例之异者四也

恭　睿指　国书以阿字为元声实抉古来圣神未发之秘胎八极于一喉自然之苻也大藏十二种皆同天竺同准部同而间有小异者西番之不于发声也回部之不于字头而于化单字也盘之不于第一而于第四五六七也又复见第二十三字推本以谭西番自阿努之子通密伞布喇至天竺取三十四字归删其十一加旧传纱等六字又加两国同旧有之阿字为卅字见彻辰萨囊书则原非以为殿后字而章佳国师叙次之小倒也回部之单字一转移而即成爱里普固即阿也盘之首三恶以义从非必以声从也皆不出大圣人指授之范围矣虽小异不阂大同惟大同可胪小异此例之异者五也中国等韵诸家旧法无文空圈记声其二合之字独见佛经瑜伽师地论中黑也字是也实难陀于所生字每用圈于母字则始用二合空左是也三合者仅一见曷多是也梁时僧佑作梵汉译经同异记辨之博而见之早矣今准部亦只二合无三合　钦定天竺西番皆至三合谓所生字字母则以二合而止无四合　国书回部书乃有四合回部竟至五合舌愈捷而法愈邃矣此例之异者六也天竺西番有纱补住吉固征卜纳啰双纳啰哈兰答雅答克巴鲁达札麻噜乌巴达麻诸记号回部则有则尔则白尔帕尺都则尔都则白尔都帕尺诸记号因思大海乌巴什等之因蒙古书加圈点为　国书亦即此例盖以形命声而不必本有其声并不必别其形至敏捷也余家无之此例之异者七也今欲推见蒙古字母则诸家之法具在其若之何而用所当用弃所当弃立于不可易之地哉按明初陶氏曰元国字以可侯为母此言巨缪者也则恭援小儿初生之圣训以斥之至其都数则定以十部每部之数则以三为例凡三十声为第一总图兼用百五音隶十五类之例天山北路与喀尔喀接壤同祖故也不以第一头为九头之纲不必于巴博卜下收声于阿不必配有主辅而生声此则不泥于例也三十字中有两字书成一作一声读者凡五其二十五皆单声也所生之图首分阴阳两大支为两图何为阳以中国有平声无上声之字为阳何谓阴以中国四声具足之字为阴此元人周德清例也阳凡十七母阴凡十三母也阴阳各举字七倍于母余可以推也又使卅头以一领二十九互相领而书之上书大下书小成一图得九百声回部连字例也又于三十头之下各加一璸都记号各成一声又于三十头之下各加一天竺雅答克记号改成一声又于三十头之下各加一吉固记号改成一声共又得九十声回部单字例也第五第六第七图犹　国书总图外之十一图也其书连字样则亦　国语及天竺例也有二合三合四合无五合参用　国语天竺西番例而不用回部例也每头之下必注明今蒙古语之某句某字以见图为蒙古作也盖为图凡七为声凡一千四百有十第一母阿字阿实达之阿第二和字和拉哈喇之和第三伊字伊苏之伊为一类第四母巴字巴拜岱之巴第五母博字卓齐博哈之博第六卜字实喇卜之卜为一类第七母图字约苏图之图第八腾字腾吉思之腾第九坦字哈坦之坦为一类第十哲字哲卜尊之哲第十一札字札木楚之札第十二春字库春之春为一类第十三苏字舒苏之苏第十四苏图第十五索图和即阿之转索图即苏图之转如笛家之有鬲指声为一类第十六喇字喇呼济之喇第十七拉厄字即喇转第十八朗字达朗达赉之朗为一类第十九穆字图萨特穆之穆第二十曼字曼济鼐之曼第二十一穆尔字穆之为穆尔犹苏索之加图此如琴家之有泛声为一类第二十二母诺尔字诺穆亲之诺第二十三囊字他布囊之囊第二十四鼐字鼐曼之鼐为一类第二十五丹字罗丹之丹第二十六等字鄂等答之等第二十七特字土默特之特为一类第二十八棍字棍楚克之棍第二十九肯字色彻肯之肯第三十克字克哷之克为一类

　　日本天文志序　　　　　　　　　　　　　　　　　
黄遵宪

外史氏曰自地而上皆天也日月之照星辰之明天之覆万国者莫不同也苍苍者其正色耶舟车之所至人力之所通海之所际地之所载万国之观天亦莫不同也所未同者各国推步之法耳余观中国之志天文者有二一在因天变而厉修省自三代时已有太史所职在察天文记时政盖合占候纪载之事而司以一人故每借天变以儆人事春秋本旧史而纪日食后世史志因之因有日食修德月食修刑之说前代好谀之主有当食不食及食不及分讽宰相上表率百寮而拜贺者其谬妄固不必言而圣君贤主明知日月薄蚀度有定数千百年可推算而得然亦不废救护之仪省惕之说者诚以敬天勤民实君人者之职而遇灾修省之意究属于事有故亦姑仍旧贯而不废举行此中自有深意也彼外人者不足语此遂执天变不足畏之说概付之不论不议矣一在即物异而说灾祥自伏胜作五行传班孟坚以下踵其说恒雨恒旸恒燠恒寒恒风皆附会往事曲举证应其它若荧惑退舍宋公延龄三台告坼晋相速祸以及德星之聚颍川使星之向益州客星之犯帝座皆一一征验若屈伸指而数庭树毫厘之不爽者何其妄也夫星辰之丽天为上下四方前古后今之所共仰而人之一身不啻太仓之一稊米乃执一人一时之事以为上应列宿有是理乎余观步天之术后胜于前今试与近世天文家登台望气抵掌谈论谓分野属于九州岛灾异职之三公必有鄙夷不屑道者盖实验多则虚论自少也若近者西法推算愈密至谓彗孛之见亦有道亦有定时则占星之谬更不待辩而明矣日本之习天文者甚少日月薄蚀以古无史官阙焉不详而星气风术之家中古惟一安倍晴明精于占卜后亦失传故占验均无可言即有之要不足道也今特专纪其授时之法考日本旧用中历今用西历皆袭用他人法其推步又无可称述第志其因革耳若乃体分蒙澒色着青苍则刘知几有言今之天即古之天也必欲刊之国史施于何代不可也余亦以为外国之天犹中国之天也苟欲限以方隅志之何地亦不可也作天文志

　　天学新理　　　　　　　　　
美人悭利士比威廉附

法国有一人名马梨士世居里忌路一千八百零三年五月三号曾作家书云本县地方忽有怪异神迹诚足令人惊骇夫彼所谓神迹者若火球之状日间由空际坠落旷地即当日稗官所记某年月日野火陨于地忽然大声裂开有无数碎石片星散于邻近数里者是也欲考神迹之据以此为确证矣百十年来格致家犹疑此事未确不知从来有之必非子虚其片石常有存于礼拜堂内以为证据或有不信者人必斥之但格致家仍复考究凭据近百年中法国大书院学人仍不信有空中陨石事惟于一千八百零二年咽滑侯曾在君前读报纸所载陨石之证据既毕论曰由天坠地之石或兼火光或无火光实有此种异事虽属难明亦不得没之也故传闻里忌路有大石坠地之异事法国书院急命一人名毡巴地士拜押者往审察之志在穷诘其事而释此谣言此人性理精深奉命而往果得陨石之实据复求格致之理而释之但此异事何以能明一时格致家争论纷纭莫衷一是化学家则谓无数先有小质飞腾于天际结聚而成体故积重下坠成为陨石地学家则谓陨石原为地球之体质曾被火山爆出久之复近乎地相吸而降落焉又有天文家柯路罢与腊甫里士二人附会其说曰陨石必是火山爆出之质但非地上火山乃月中火山也又希腊人则以陨石为出自日球有一人胆力更壮竟谓陨石既非出自日月并非出自地球实乃穹苍空隙间之游体此乃德国当代著名之人名晏士茄辣尼性理精奥一千七百九十四年彼已主持此说惟同时之格致家尚多不信空中陨石之奇而茄辣尼更敢判断此等陨石实与夜间常见之流星同种类凡有流星显见即有小体坠下空气之内茄辣尼谓此种小体或自成世界从未与日月诸星地球大体相切也此说理虽透彻但终属空谈当时天文家所见太浅无以表明不学无术者哗然非之以为此理与七政有序之理相悖后有布兰士与边仙白二人测得流星之速每杪为十五至十九英里遂破月中火山爆出之理使果由月里爆出其行之速若是则火山必蓄无穷之猛力但查月中火山断无猛力之理且别有确据可以全废此说也至由地上火山爆出陨石之说未易破除为此说者适当电学大兴凡有不明之事多借电气解之因陨石之火光与闪电之光同色遂得指鹿为马之助故一千八百二十三年有著名考究陨石之士名多马士科士打者所著书仍以陨石出于火山为确凿时人争论陨石起于地虽不一其说但晏士茄辣尼所创之说则竟忘之及至一千八百三十三年忽有一异事足令时人之纷论冰释是年十一月夜间流星四射如雨美国爷路大书院教习丹尼臣庵士铁考之觉流星之中如磨心形光芒四散此心随流星转移故知其必非起自地也凡通天文之人自见此事疑团冰释信服流星皆穹苍空隙间之游体尚有拘滞之人仍复固守陨石起于地面之说又有柯路罢与奈端二人推得三十三年当一次复见及至一千八百六十六年其言果流星四射景象如前固执者至是始哑然无言自此又有分光考质之镜西名士辟吐路士汲新出相助考得流星之光而知其所含之质与陨石之质俱同故知陨石与流星同源毫无疑义更定此种流星实乃彗星别名设非彗星亦即星气之类也如是晏士茄辣尼之狂言竟成不磨之论且彼尝称说流星之众不知几千万兆人以为无稽久之自有确据天地之大事理常有意料所不及者故昔日格致家以为必无天坠大石之神奇今竟实有其事盖每日或有亿兆希奇之事经历于世上固非世人所素见亦非世人所易解也

夫古昔之人以火球为神奇而惊怪之不知其遇北方晓又当如何惊怪矣盖北方晓华丽更甚于火球某书云阖埠人见空中现一幻境若有骑马者结队而行各穿锦衣有如兵阵宝剑银鞍豪光夺目有十四日之久昔人亦以为凶恶之兆观一千七百一十六年英国曾极美丽之北方晓一次国人大鼓噪虾利遂笔之于书后世传为美谈及至一千七百五十二年傅冷连考出雷电之理此后所有天象之奇人皆信为出于自然北方晓无足奇也一千六百余年时北方晓载于史籍者祇一次而一千七百余年时北方晓常见故傅冷连解北方晓为北极雪面所发电气其电气由空气之中传回赤道又有衣里士马士打云者谓北方晓之豪光或由于空中之轻气自焚盖时人多以为空气之上层有轻气甚多又有爹路顿者先测北方晓之高约得一百英里乃推度北方晓之豪光由于地球摄电之性与天空之微铁尘相感而生本百年之初人最信服此说由是留心讲究北方晓之人颇众但格致家论说纷纷均是杯弓蛇影并无确据故今日所知者无异于百年前然穿凿附会者代不乏人一千八百一十七年有拜押者在舌兰海岛考究北方晓亦以为空中铁尘感电而光至其铁尘则发自海岛中之火山后之人臆度又以为铁尘非出自火山乃由于陨石在空气之上层撞碎化尘浮荡于空中也此种铁尘常近北极之雪面上山顶积雪亦曾有铁尘之迹但此铁尘能否生北方晓之光尚待考究又有性理家尝解其故由于上层空气或有云或有雪与过往之电气相感而生或谓由电气流过微气而成并无所谓浮云铁尘之类自一千八百三十一年花里爹表出摄铁自能发豪光堪波又更其说以为北方晓乃赤道所生电气从空气腾上流归地极而生实与傅冷连之说相背今人服此说居多此说所以久持者盖以空玻璃球内放电气而过之即显豪光与北方晓彷佛但未能冰释者因以分光考质之镜考之北方晓之光线实无比伦惟昏旦晓气之光线与之同种但昏旦晓之理亦是奥妙不明北方晓之理勿论由何而生总不离地球摄电与之相关凡遇北方晓之后必有指南针乱动一电线亦为之变乱堪波呼此事为摄电妄行又凡遇摄电妄行之际日中斑点亦与相涉事虽奇异难明但确有其事日中黑斑亦与北方晓相同或潜或见均以十一年为转期譬如第三年北方晓频数第八年北方晓不见则第十四年北方晓必频数第十九年北方晓必不见故以十一年为一周日中黑斑亦如是也百年前有虾树路者曾疑日中黑斑与地上天时有关故举麦米之价以为定衡惟考究已久亦无实近来天文家复疑此说为可验者有美路度林君谓凡日中频见黑斑之年印度必然多雨此等关涉之事信或有之但近世性理家多鉴于古人荒诞之说极其慎言若有关涉于雨雪风云不敢轻议矣盖前人尝以月离尽括乎天时阴晴寒暑无不以月离占之又凡遇流星四射之时即以为主某奇异之事又主春秋二分之节必逢大雨于是逐年记其所占毕竟俱属荒谬故后人尽非前人之见虽有可信之事亦不轻许也惟事理之机日新月异日中黑斑北方晓之光地之摄电与天时有所关涉之说虽今日梦想所不到焉知将来之不成铁案也此理未明之先尚须考究但考究愈多愈觉其与天时相关惟太阴五星彗星流星等虽昔日以为天时之准则嗣后可以全废于是有人谓太阴五星彗星流星既属无用于人世何故存于两间又地中伏热与北方晓有因之说创者美兰也但时人亦不之顾以为伏热之力不足以为此又地中摄电之极何不与地极同方并地中摄电之力何以从电极渐减至电赤则无力时人亦常疑问堪波初查出此电极本与地极同方彼亦不以为意因其固执曰摄电之力从未闻能与地势天时相连者也

空气中更有一寻常之事人亦不易解之即水化汽也本百年之初人尚争论未明傅冷连曾说空气之镕水犹水之镕盐从其说者亦众虽有爹鹿驳之表明真空之内水化汽更急然多人信服傅冷连盖爹鹿谓水之所以化汽者系如前化学家所云每点水即有一点热质与之相间故水即涨多而为汽又有衣喇士马士打云者融会以上二说曰空气可含无量水汽另杂热质于其内与水汽之点相间此说久无人驳直至约翰打路顿表明空气与水汽不相涉此人后为著名之空气化学士一千七百九十三年初刻一空气论已将水汽之理论出眉目及至一千八百零一年全刻其论人皆觉其识见卓越惟水化汽之理未全备而驳论亦多夫水化汽既属驳论未定则汽凝水亦必未明当时有最着名医士名乞顿作一雨论发明雨之来历由于空气中之水汽遇冷风而结为云雨无异于热水镕盐至极度遇冷则盐复结即空气含湿至极度遇寒水湿复结于是水化汽而汽结雨之真理已萌芽矣此乞顿之说为中的也以后所有之确论不出其范围其次伟论则以云为题作者名路加侯押列于一千八百零三年性理月报中此论钦服打路顿所创空气与湿汽无相涉之说但仍以为湿汽与热质热本无质古人以为有之故云相间又谓云乃地上水汽上腾而成无轻养二气在空际化合而成之理独取电气能令湿汽结云之说又与爹鹿梳沙二人之意相符盖彼二人尝论云乃小水点各点如空心球内含轻气此说创于百年前之虾利医士彼曾谓不论何种轻浮之气质皆以此为形云侯押所论结露尤足动听盖谓露之所以成者因湿汽内之火质遁入寒体之内故遗下水珠云此说与古人论火之理极肖古人以为焚物因火精由物里散出彼云遁入寒体是以一入一出适相反侯押又谓露原在空际结成而降于地面亦反乎霜由地下升至地面之说法美人多从霜由地出之说那亚乌合士打曾申论之结露之理全解之者名委路美国医士也结露之理既明则别种湿汽之凝结亦明矣委路早于一千七百八十四年曾考究水化汽与汽凝水之理至一千八百一十二年始获实据当时有林佛爹委李士里着论热学盖热学之理亦久为舌战之也有医士名布沥考得伏热之理驳论汽凝水者取而证之于是得知水收热而涨既缩则复散其热又一千七百八十八年医士打云曾表明空气被压而缩则放热纵之复收热而成涨至一千七百九十三年爹路顿作一文论空气所含之湿汽其涨缩亦与此同理但一千七百八十四年英国大书院之天文教习函询衣颠白城之皇家御会一怪事又迟数年间打勃雷城有昔士者亦同询一事久不能答盖二人曾觉结露之处其风比其数尺上之风更寒故疑露结之时必先收热但与成说之理大相违背直至一千八百一十六年有委路士者讥前两人之见谓其以马推车而非拖车也盖谓其风之寒非因其霜之结实其霜之结因其风之寒也先因地面土石与草木之体反射风气之热上升故风气变寒所结之露珠放出其伏热而补之光泽之定质性能反射热试以镜对太阳之光则光热并被镜反射即此理也凡天朗气清之夜结露愈多者因空际无云反射其热此解最明更无遗义复引爹路顿所论湿汽与风气无干惟其容积必因热之高低而异并以上二说融会而贯通之则云雨雪霜之理无不冰释委路士之论一出数十年笔载舌讼之案自此肃清矣

医士委路士之论既刊次年又见法国某会新出一书名性理随录其第三卷引论空气中之异事入会者不过十余人俱知名之士一名亚里高一名卑辣一名巴拖烈一名拜押一名插拖路一名地间多路一名刁郎一名畿罅色一名堪波一名腊皮李士一名培顺一名梯讷其人之[议](讥)论异寻常其论之最出色莫如三卷以下题曰地面热力作者名亚力山大堪波而所论之事包涵热力分散于地面分散于山侧分散于海洋分散于地内并所以分散之故其精神在乎比较天下各方之热度欲藉格致之理而预测每岁中之天时也按推验天时之事久已有之美兰曾欲专以热力为主而定天时又有夭罅者曾以算理推算得半夜之际赤道之寒更甚于地极之冬天又有英化学士列查卡环以算理合测验推定各纬度该有之寒暑但堪波之意以为各方之热度不宜推算宜随处实测不得以纬度相同热度推之譬如伦顿与加拿大之乞臣海湾同纬度但其热度之中数据堪波所说与美国仙善拿地相同纬度均同而热之中度不同堪波又说初迁美洲之人见其天时严寒因欧洲人未及预防也惯于游历之人如佐治花士打者曾觉五洲之西岸比其东岸异常加暖而海滨之地比山内之地亦常加暖堪波初论各方中度之热已会此意故所定各方中热之度皆合格致实测之理细察各方之中热不能以次序而布置之因其与地势均有干涉极难推定也堪波所论各方中热所以不遵纬度者其故有数大端指北半球而论凡地之西近大洋或有海股相交北方有大海或南方有大平原或有大山阻隔寒风或无湖池散热或有沙地而无树林或夏间之天色明凈或邻近洋面流水来自热方皆可增热若地势相反则热度必减低乃自然之理堪波又以一言蔽之曰各方热度之中数除以纬度相关不计外尚与邻近之海陆有大相关也凡空气中之妙理必与地势方位有关若舍之断不能明云此说甚确一经指出自见显浅堪波又借洋海而譬喻空气即就洋海之理而忖度空气之理各处洋海均有恒流归向常有一定故各海面之寒暖藉其迁流而调和之故空气洋之上其迁流之势更甚被日热正照于赤道沸荡其气故其上层由赤道流向二极下层由二极流向赤道以补之故名恒风又名贸易风又上层之风自赤道流至二极渐变寒而降于温带仍向二极流之即与贸易风相对贸易风既近赤道则渐偏向西因地球旋转近赤道之地面东行甚速风气不及相随而转故也此理曾经乞利指出于一千七百三十五年但人未之信至一千七百九十三年爹路顿亦论出此理不谋而合贸易风既偏向西与贸易风为对者自然偏向东故五洲之西岸[在](古)温带内者咸得海风而东岸则无此解冻之温风也大洋之中水受热而成流甚[急](思)俨然海上有河其最显著之海流莫如美洲东南之大海湾川发源于赤道被贸易风逼之偏向西被圣罗克角即地名斜撞之遂向北而流入卡利便海并墨西哥海湾又逼过傅佬利大海腰冲入大西洋带来热气以温欧洲之西岸也据堪波所解大海湾川如此约在一千八百五十年间美国有陆路守备官名马太分田磨利亦当代知名之性理家曾着一书曰海水之轻重或因冷热而异或因咸淡而殊轻重不平则动动急而为流故大海湾之川流以一重字能括之矣其书名海洋性理刻出之后人争读之后有苏格兰地学师名雅各布古罗路着一书名天时气候直批驳之无何海上之川流藉力于恒风之说又复兴矣近来有人作一模式设法吹风于水面令其成流以为恒风助水成流之确据又海上川流之猛者不计另有人所不觉之流起自赤道而向两极均遵重学之理一千八百四十五年俄京彼得罗堡有书院教习名连士者曾将此理详细描画人未服之再二十年后又有医士卡便打亦细论其事前后不相谋而理同一致则所说宜为定论乃至今犹翻驳不已或以[为]有(为)或以为无然无法能证其必无也此等隐约之洋流或有或无姑勿具论惟人所能觉之洋流每日自赤道而向地极运去热力甚巨不容辩也古罗路致意于此事必较甚于他人彼谓美洲东南大海湾之川迁运其热于大西洋之北者居其所受于日者四分之一又谓赤道之热若不得此急流并太平洋上诸急流而迁之则热带内之地与海水积热必甚大矣又谓赤道两边之恒风如变其方向则可改变大海湾川流之方向被圣罗克角斜射而南者今则斜射而北矣此川之流既改则北半球之气候亦改其变祸实不可测今吹向欧洲之贸易风得大海湾之川流而温之者将变为甚寒之风而北半球之地亦愈寒矣又设使扳拿孖地腰变为海此大海湾之川流则必流入太平洋而欧洲之气候亦与之变迁或谓地学师曾说此处地腰生成未久然则南美洲与北美洲之地或断或续能乱南半球之气候乎则应之曰显然能乱之也若此大海湾川流之猛不减则可直射至俄境也凡世上之事无论怪异若何若循格致之理而反复求之无不显明也

欧洲考古家不明上古何以有象游于西伯利之北又有麝鹿于地中海之旁其所以知象鹿曾经此地者由地中掘出此兽骨也若地学家考得中美洲为新积地则考气候家或能破考古家之疑也中亚美利加既为新积则南北二洲古不相连而大海湾之川流必从折处冲过而至亚洲俄境之海滨流水之热可温西伯利部于是西伯利反寒为温而欧洲反温为寒象性喜温而恶寒鹿性反是上古象于北鹿聚于中或职是之故也然中美洲为新积之地则极难解因川流既急安能积土而塞之乎必北洲有高大之山被水激崩而倾塞之否则难明矣且大海湾之川流或可冲至亚洲俄境之东但不若欧洲得负贸易风而送其热恐未必能温西伯利之地盖负贸易风吹向东北耳而不能吹向西北也论气候之理仍以风力为要无论海上流水迁去热力几何究竟赖风力为之布散据古罗路所言大海湾川流运来之热非直温欧洲西岸乃先温负贸易风而后负贸易风转温其岸之地因负贸易风吹向东北而过欧洲为西南之温风也又凡天下各方以水流而调和气候者皆藉风力吹送不能以其近而布散也测气候未成专学之前久已有知风力为气候之要领故百年以往已有爹路顿着贸易风解以为格致气候之基但久无进境以至一千八百二十七年法国之古匿士碧埠有骞列次答付者心气候风势之理后成专门之学彼将风分为三类曰恒风曰期风曰偶风其所考之理最要者谓地上之风无论何种皆与地球之转动有关故风势方向必周而复始遂成恒风二种即贸易风与负贸易风其余各种皆此二风之小旋风由是始知偶风亦同此理也数十年后美国有气候学士名威廉花路曾读磨里所著海风之论又以算理推得凡有物在空中直行不论方向地面之人必觉其行成圆圈而归原位此因地球自转故也在北半球则觉其从左向右而旋在南半球则觉其从右向左而旋此理早经法国性理学士陪顺说出于一千八百三十五年但时人祗置之为算学奇理而已直至花路始取以解旋风之故其算理适与陪顺不谋而合自此风行之势得门径而解之所以贸易风虽似旋转其实直行一则吹向南一则吹向北二流之间即有旋风众寡大小徐疾不等惟每旋风必有一心其心则随大风而迁试观川流之旁常有水旋转可以取譬焉此等环洄各有心随大流渐迁而落间有逆流而上者风亦犹是但偶然耳若依常理而论北半球温带内有旋风其旋风之心必随负旋风之方向而迁至东北间有迁至东南但罕有迁向西者譬如美国有旋风凭电线传报则觉其由美国内地渐至大西洋之滨若欧洲有飓则来自大西洋故美国传报气候均藉电音大为有益此等旋风非恒风亦非期风乃偶风也大小不一其圆径或大至千余英里小者亦二三百英里姑不具论其风之旋并非久同一心实则四围向心斜吹成垂下扭纹名曰西哥乱英音或离心斜吹而成渐扭纹名曰晏梯西哥乱常人之谈祗以极大之飓为西哥乱而文理中人则不作此解凡微风吹向心而旋者气候家亦呼为西哥乱无异于西印度之大也又西哥乱非专指其风而言并其旋风之心亦包括其中盖旋风中心却毫无风也然则旋风心是何物不过一处风雨针较低而已因其气比附近周围之气愈低依重学之理风气亦求均平无异于水必得均平而后定是故有一处气体轻浮则周围之重风吹来补其欠乏遂成风飓之心但吹来之势不能直至中心依花路解明之理必偏于右故旋风之方向恒有一定即从左向右上文曾言之若取时表之面向天则旋风之向反乎表针之向也此单指北半球而言若南半球则反是又旋风之徐疾与风雨针之高下相为消息若飓心轻浮飓周重浊则风势必猛所差愈甚风亦愈狂也又因其风之徐疾可推其风之偏度若何其风将近于心风路极似垂下纽绳形又自摆市波律指出一简便之法则知风飓大作之时以背向风则心必在左方亦指北半球而言

至于飓心之气额外轻浮之故首因其处之热度太高也热度太高则气大涨而上升故压力变薄而风雨针降矣又热气上升内含湿汽极多升至上层受冷相侵而成云因[结](屮)云而放出其伏热据天多路所推每湿汽一磅复凝为云则放出之热足以镕生铁五磅如是浓云多结之处泻出之热足令空气扬荡而风飓之势成矣曾有气候学堂首领名衣士皮谓旋风若不得结云所泄之热而助其势则风势断不能太狂而久云查温带内极大之风飓常含湿汽极多而结云若无此湿汽未知能成此极大之飓否纵或成之能久留连不散否又晏梯西哥乱尽与西哥乱之情形相反其心之气质甚重故吹向四周而散因四周之气质较轻故也亦如前说其风不能向直而吹因地球旋转令其风偏于右西哥乱旋风之向同聚于心晏梯西哥乱旋风之向同散于外一聚一散方向适相反也惟散于外者甚缓虽为旋风亦不烈矣凡测气候者以考究风飓为急务美国纽约有测气候师名沙践敦司报风雨之职最留心此事各国所以设天文台而报风雨者亦为预防风飓也其法则以电线传达各处风色热度并风飓程途绘图明之其言能先知风雨诚非谬妄因电行较急于风也若独居一处而预测天时能不愧先知之名者天下独有一处即北印度之庚治士山谷之中央也此处之天时气候大倚赖于期风此风名为满酸英音自西历四月始至十月止常由海而吹向陆又自十月始至次年四月止常由陆而吹向海夏间之满酸风带来各等甘雨使五谷发生若此风之来太迟滞则该处必大旱而饥荒矣至此风来迟之故似因谦马李亚士山落雪非常之多或落雪太迟故雪镕亦迟耗去热力极多既大减其春间之热则不能引海风至此而经过庚治士山谷也夫如是先在此处查测其雪之厚薄迟早或能推测是年夏间庚治士山谷之雨数多少也去冬印度饥荒瘟疫已早于前数月之间有人预料之矣近来考究天时气候之事以此事为最应而可恃今格致之学仍以考究气候为切要焉

　　上会典馆测绘舆图书　　　　　　　　　　　　　　
邹代钧

一曰测天度以定州县之部位地体浑圆其南北二点正当天空之南北两极其中腰大圈亦与天空赤道相当如人在北极下则以北极为天顶人渐向南行见北极渐低至赤道则北极与地平合南极亦然是地之南北不同则北极出地之高低异焉耳东地之日出入早于西地之日出入地周三百六十度与天周相应每度六十分都为二万一千六百分日历天周为昼夜分二十四小时时六十分都为一千四百四十四分故时之一分等于度之十五分四分等于一度此地在彼地之东一度则此地之日出入早于彼地之日出入四分时是地之东西不同则日出入之迟早异也而测天度者必先定午线如京师之有中线英吉利之格林回次法兰西之巴黎昔年西图所用之福岛皆是考工记曰匠人建国水地以县置槷以县以景为规识日出之景与日入之景昼参诸日中之景夜考之极星按此言匠人建国而于夏至日定其国之午线也水地言以水平地如西人之用水平县垂线也言平地者必使地与垂线成直角槷表臬也植表臬使正如垂线而其景也日出之景与日入之景必等长虑所识景端或不确乃任以一景之长为半径臬底为中心展规为平圆两景端均交圆边则为密合是为规识日出入之景也复中折两景端闲圆边为点向臬底作直线即为午线之向郑注云度两交之间中屈之以指槷则南北正是也又日中之景为最短必与所作午线合故既画午线复以日中之景参之极近北极之勾陈星即尧典之璇玑旋璇借机极也言勾陈为旋绕北极最近之星也其说详见尚书大传周髀算经等书星即尧典之玉衡星经之斗六星庄子之维斗尔雅之斗极晋以后天文志所名之黄道极者是也夜观勾陈与玉衡为直垂线则赤极与黄极相当又与所画午线方向合则午线准是夜考之极星也大司徒以土圭之法测土深正日景土深指南北日景指东西夏至昼漏中日南景短是地在南近日故土圭之景短也日北景长是地在北远日故土圭之景长也此定南北纬度之理也日东景夕是地在东日过其国之午线时东地之景已夕日西景朝是地在西日过其国之午线时西地之景方朝此定东西经度之理也西人定其国之午线亦用匠人之法而参以指南针除电气差安子午仪使极稳以窥日星之过午其随处测经纬度则自日晷将午至日晷过午用纪限仪或经纬仪屡测太阳高弧取其最高度为本处太阳过午线距地平高度亦即本处午正乃以太阳距地平高度减蒙气差加地半径差为实高度以象限九十度得太阳距本处天顶度以与本日太阳赤纬度南加北即得本处北极出地之度于是先以极准时表如太阳过其国午线之午正开准行至本处既测得午正以与时表较迟早差若干时分化度即知本处在其国之东西若干度分但一测午正而地之南北东西皆定古今中外若合符节其理至当其用至宏是作图者所宜先务也

一曰测地面以定州县所辖之各地地面辽远近不一高低不齐无法以御之不能成图其法不外乎三角即九数之句股周髀算经卧矩知远偃矩望高二语足以尽之而西人测地亦分二端一测地面平形一测地面高形其测平形也所用之器最要者为经纬仪为测向罗盘均为圆周分三百六十度密者能辨分秒疏者亦半分度皆有指南针经纬仪有窥管测向盘仅安植表系丝于窥管与植表之视孔成十字交点视交点蔽所测之物方为指准任在何州县之城门植柱为起点用仪器测左右距城门之甲乙二物设甲物在偏东二十度乙物在偏西三十度则所成角为五十度记二物之向及角度于册于是量准测处至甲乙二点直线远近为底边又从甲乙二点转测他处可见之物递测不已均记其向与度使大地成无数三角形又每三角之内或有可指之处仍一一记之使大三角容无数小三角又有道里河流之迂曲均测其迂曲之向而以记里车记其各迂曲之远近使容于各三角之内而测平形之事毕矣其测高形也所用之器最要者为纪限仪为瓶水地平仪纪限仪为六十度弧亦能辨分秒有活半径及回光际线等镜有窥管亦系十字线以测高深之都数测法于测处置二定点与山顶成三点以二定点间相距数为底边用平测三角法已知三角一边求得测处至山顶斜线之数再用立测三角法以斜线为已知之边测得三角求山顶高于测处之数既得山形之高数乃以测处至山顶斜线与高数为已知两边求得山顶垂线与平地成直角至测处为平距数而山之斜度亦须测得大但可不计分秒用红铜版为象限仪九十分之悬垂线于版心系锤使下坠自弧之一角依平边仰望高处相切视垂线所成角即为斜度行军之图斜度约分三等十五度以下车能行三十度以下马兵能行四十五度以下步兵仅能行过此须攀援矣故测斜度止于四十五瓶水地平仪以测逐层高低之数器为长铜管管之两端上安玻璃瓶刻度盛水瓶与管成直角管下承三足架当管中承处为活节置器于高低之间升降铜管视两端瓶水等平而止于器之上与下对管口植长尺自管窥上尺恰当何尺寸反窥下尺恰当何尺寸以两数较所余为上尺处高于下尺处之数高低悬远者屡测之而记其逐层之数山势磅者环测之而记其各点之向屡测者逐层之高须等以便命共距之数环测者各点之高亦须等以便成平剖面之形又山高与逐层之高之比如平距与各平剖面平距之比均求之以记于册而测高形之事毕矣

测事既毕于是始言绘绘者当首明分率分率者地与图之比例也地周三百六十度度二百里里一千八百尺是则一尺实为一万二千九百六十万分地周之一凡为图必先开方设为每方一寸十方一里是以图之一尺代地之一千八百尺也其分率为一千八百分之一然作总图者不必如是之大酌而用之每方一寸方五十里是以图之一寸代地之九十万寸分率为九十万分之一他如或大或小随人度其图之详而命之可也分率既定始布经纬度经度当赤道处每度相距二百里渐北则渐狭当用八线表以半径一千万为一率每度二百里为二率各地北极出地度之余弦为三率求得四率为其地经度相距里数按度推之列为成表以便检用而画经纬两线亦不一法有经纬均作曲线者有经为曲而纬为直者有纬为曲而经为直者其经纬均曲与经曲纬直两种虽能得球形之理然不能无差一则差在东西两边一则差在于北皆由经纬相交不成直角对角线亦不相等故作图以纬曲经直者为无差其法当求圆锥为公中心以规作各距等圈若作一省一府之分图去圆锥过远则以求零弧之法变通之又作分率微分尺如图为九十万分之一用四寸六十分之名曰度尺用四寸二百分之名曰里尺均画对角斜线表微分又作分度器密者以铜为圆弧玻璃为中心能辨三百六十度之分秒疏者以明角片为半周分百八十度度半分之若填州县城之经纬度可展规按度分量分率度尺纵横定点于图即得经度去赤道渐远者则按度求其相距里数以里尺量之亦得若填所测地面各三角点须用分度器之中心合城门之起点正其子午按左右甲乙二点之向作直线再依所测底边远近如分率量之以定甲乙二点于是转移分角器之中心合甲乙二点据所测各多点之向一一作直线成无数三角形如所测地面凡两线之交即各物定点而图之平形成矣画高之法大要以山之各层平剖面平距数依分率入图如其远近方向作点以曲线联之成自天空俯视山顶及各层平剖面之形再于平剖面之闲补作垂在线下交于两平剖面界必成直角其疏密定率两垂线相距等于两平剖面界相距四分之一垂线之方向即斜度之方向也粗视之斜度小者其线疏斜度大者其线密若辨其度之几何则必以共距明之共距者山之逐层高较也如共距为三十六尺图为一千八百分之一乃以一八除三六得十分寸之二为图之共距以与垂线相比而斜度得矣共距之长小于垂线三四倍则斜至十五六度小于垂线两倍则斜至三十度与垂线相等则斜至四十五度凡用共距者分率愈大则辨析愈明若日耳曼人补垂线之法不必以共距明之视黑白之多少定斜度之大小线为黑线间为白凡图中全黑者为四十五度八黑一白者四十度七黑二白者三十五度六黑三白者三十度五黑四白者二十五度四黑五白者二十度三黑六白者十五度二黑七白者十度一黑八白者五度线大则黑多线细则黑少以此辨度亦甚明确盖西人作垂线之法凡三英吉利之法能令图清日耳曼之法能令图准法兰西之法则清而准前所言疏密定率实法兰西之法也苟明乎此而图之高形显矣既测天度又测地面申之以绘法而图犹不精妙者未之有也

就其湖北测绘舆地图章程互相发明录之云一测天度周礼大司徒以土圭之法测土深正日景土深言南北即定纬度之理也日景言东西即定经度之理也盖地为圆体其南北二点正对天空之南北两极其中腰大圈亦与天空赤道相当人立地面目力极数十里耳数十里外即属茫然天虽无涯而地平以上可仰观得之故必分地为三百六十度与天体合藉天空诸曜高弧以求地面之度而地之圆形始得今会典馆开办舆图于经纬度再三言之自应遣精通算法善用仪器者携经纬仪度时表往六十八州县治所测天求度而州县幅员大者至数百里又宜览其形势于四边之界南北东西不致平行之处择四定点测其经纬度分于是一州县之境有五经纬定点先以法求各经纬点相距之鸟道次以平三角联络其间互相榰柱虽广大之地不难御之入法矣而名山之大川之口以及古郡县旧治关隘险要前人纪载言在某县某向若干里迨名号已易部位转迷测地时能考确处定其经纬度分注之于册于考古者亦为有益而一县之区于五定点外又增各点即求各点相距为三角底线尤能密合　一测地面鸟道鄂省六十八州县北极郧西南极通城西极利川东极黄梅约其面积为方里者殆六十万非测三面不能[定地面各]物今于州(定地面各)县郭平地量成底线长或一里短或半瑞安测向仪于底线两端彼此互测记其向度始各测所编号竿而记其自某测某几百几十几度几十几分于册又移仪于已测三角之外边两端插竿于未测之地而测之东西南北渐移而前各期抵界而转而三角之定点必须联络互用展转成形然后地面之上皆成三角三角之外始无余壤凡村院镇集山山峡断崖水源水口堰桥梁津渡交衢关隘税口厘卡盐局电局电杆营汛驿站塘铺烟墩营垒故垒台塔庙古迹及山脉水道道路界线四者之转向处均须作为三角定点其定点密者三角亦密若旷野荒漠地惟尽目力所及作数大三角而已　一测地面人行道凡山脉水道道路界线四者之转向均经测出固已肖其真形但三角所得者鸟道也四者蜿蜒于三角之中其小曲之远近非直边所能得故必以人行道计之今以测向仪定方向记里轮量远近一人测向一人记里而书其自某处起程偏若干度分行若干尺至某处转若干度分行若干尺至某处所过之地有驿站塘铺镇集桥梁矿者均分别注之凡界线为两县所共测定一县即可旁及他县自应详测不必求省惟路之支径纷歧水之溪涧错出若不择要必旷时日兹道路惟测其四至之官路有驿站塘铺者余则之水道则分别大小考求利弊鄂境之水江汉为大江水西自巴东东至黄梅约行二千三百余里汉水北自郧西南至汉阳约行一千九百余里舟楫所济水利所关自必以人行道计其流向远近并及水涨水落之沙界遥堤内堤之定基他如入江入汉之水行五百里以上者测之若水口通舟楫利停泊者则不论所行远近俱宜详测江汉之濒湖泊甚多防水为田遂成泽国民生利病胥在于此均应循湖测岸并逐测纵横交错之堤皆得其方向远近高低厚薄以便依率入图水涨之时不能识水落之界水落之际可以察水涨之痕故测水宜水落从事淤河废渠有可考者亦测大至鄂境之山以郧阳宜昌施南为最多襄阳次之嘉庆教匪之乱贼迹出没其间致稽征讨盖磅礡万山丛杂西接川陕皆为密箐他如大江南北亦山势奔赴若必逐层环测求其高较以表斜峭则非数年所能惟先考旧图得知山脉大始择要测之欲知山之脉络当观水之源委水源分流之冈脊必为干山迤逦于二水之间遇二水合流而止者必为支山支干既明方有把握其人迹已到之区则以人行道绕测山麓盘互远近之址及山立距平距之数深山穷僻但以测向仪望测其山得其平距及脉络委曲之势而已论测量之道以山为最难湖堤水道次之言民生之计湖堤水道为最要而山又次之自宜酌其缓急先从事于湖堤水道除测三角应及于山者自不容缓专测山址与山脉之事甚费时日俟办有成效酌量期限缓促再渐次施行可也

一用人不明算学者不足以尽测绘之能仅明算学者多未亲测绘之事故用人以施诸实事为准其精通算学能用仪器测天度地依率绘图者为上仅守成法测地面依率绘图者次之但鄂省幅员之广欲求实测必非数人所能今招聪俊生童能耐劳苦者二十人教以测绘成法习之三月始出从事学成之后即分派局中所有成材十二人及学生二十人为四大路计八人共测一州县每八人中又分四小路二人任测天度为一路测州县治所及各定点外仍应测地面三角管记里轮者一人同学生一人为一路测人行道里外亦应测地面三角余学生四人分为两路专测地面三角惟测地面甚为繁重虽能辨向分角而插竿满目屡测不已或至迷识当预编竿号属插竿之人详查竿号次第不可颠倒插置测向者按号记之庶不至乱凡两路分段相交之处尤宜留心交点南路必交测北路之原点北路必交测南路之原点不可增亦不可漏方能合其要在先察旧图预约每日所测地段方有依据约计之每八人共测一州县期阅月毕之逐各州县测去以四大路测六十八州县风雨及甚寒暑不计外约历二年当毕测事再以一年为绘事故期限止于三年　一用器古人测量莫不用器土圭所以测天短度所以测地缅怀旧制必称精密仿而为之虑不逮古近日西人之器尚属可用如经纬仪纪限仪测向仪夺林仪度时表记里轮纲练带尺分角器规笔平行尺曲线版等物均测绘家所必需其测天多用纪限仪测地多用经纬仪如测向仪夺林仪则行军人用之测平三角及高深者究之纪限仪亦可测地经纬仪亦可测天二者俱备自称完美惟是费钱既多购置亦不甚易不如酌购一种为便纪限仪便于行海及测天空天两曜相距之弧若用之陆地测午正不如经纬仪之易于从事但必如西人用经纬仪测地虽称最密而用人既多需器亦多所费殊不赀且经纬仪之大者能辨一秒小者能辨一分若测地面三角必求分秒则地圆之弧角差天空之蒙气差均应推算除清然后能得真角又非数年所能收功今酌用经纬仪能辨十秒者度时表测天测向仪夺林仪测地测向仪虽不如经纬仪之密然分三百六十度又半分之能辨三十分为七十二向矣较之吾华旧法其密为十倍过之且弧角差蒙气差在地面人目所及断无多至三十分者故用测向仪均可不计　一绘法绘者当首明分率会典馆所颁格式原就书式大小而设外间测绘原本务必放大以便详测密填迨图成之后始照馆颁格式缩成定本送馆仍将外间原本副送一分以备采择今酌定外间原本分率省府总图定为九十万分之一以图之一寸代地之五十里五十里为九十万寸州县分图定为十八万分之一以图之一寸代地之十里十里为十八万寸随测随绘之草图定为一万八千分之一以图之一寸代地之一里一里为一万八千寸用圆锥通径法作纬曲经直之式使经纬相交皆成直角各如率布算定其南广北狭之式用分角器微分尺填绘各点凡测向仪所成子午仪必与图之经线平行以求各点角度则能得各处距等圈真形不至展而生向差矣图中作识之法送馆之图自应照馆颁格式所言外间原本所收既详名目亦多识别不嫌其繁今另为表识图附后此图未刊　一图说禹贡一书为千古志地者之祖于九州岛之后即继以导山导水师其意而作者有班固之汉书地理志伯益夷坚之山经曹魏时之水经盖地志取法乎九州岛山经取法乎导山水经取法乎导水也踵地志而作者历史之郡国州郡地形诸志皆是而自唐讫明所存元和郡县图志太平寰宇记元丰九域志诸书纪载虽有详之殊其体例固本之孟坚也仿水经作者则有而黄洲之今水经齐次风之水道提纲仿山经而作者则有戴东原之水道记黄岩李诚之万山纲目皆为名作今会典馆所发表格其叙沿革疆域乡镇盖仿班志诸书之例叙山则拟山经叙水则拟水经又详天度道里而山之矿产要隘水之圩堰桥津均叙于当处之下简而明要而详自应遵之无庸别生异议也

　　格致浅理　　　　　　　　　　　　　　　　　　　
阙名

天地一大机轮也人身一小机轮也知人身之巧斯知地球之巧知地球之巧斯知虚空无尽界之轮轴机捩为尤巧夫以吾地球各星绕日论日居中次水星次金星次地球次火星次木星次土星次天王星次海王星轨道大小行度迟速终古不爽说者以为有吸心力离心力乃希腊人号世界为高斯马斯言其次序井井也罗马人号世界为门士士言其奇巧可爱也佛家言有三千世界今由绕日行星各成世界推之无数恒星其轮机轨道当不止三千然则地球直微尘世界而地球中大小知觉运动之物又各具无数机轮于其身以成世界夫人其至巧者也吾有身而不自知其巧恶乎可

西人格致诸学横绝古今皆由默探造物之原静天空之理研几极深成兹绝业而电学尤有日新无已之功其寔电化声光诸学祇近取诸万物皆备之身而无遗义

请言脑气筋为电学之理其质非筋非肉非骨而如管而柔如丝而白外为胞膜内为精髓分布于五官四体无时或息其管之髓二一司知觉一司运动咸通于脑故名曰脑气筋无论吾身有何喜怒有何哀乐有何痛楚耳遇成声目遇成色知觉者递信入脑运动者载命而出迅速如神不容呼吸假令地球上无此脑气筋以知觉运动则虽铜丝电杆布满寰区谁为达之故西人有所谓以太者乃传空气至神至妙之用也西人以脑筋喻电证据甚多而精请言人身为化学之原格物探原曰人身所造之本物有五一曰胶二曰胶三曰卵青四曰丝卵青五曰奶卵青五物合而为肉外亦有脂脂之元质炭轻养三者之大小轻重皆有定衡外此则为骨骨之内含胶与丝卵青二质其余如血如脑气筋如皮肤如发皆含各质不等详格物探原论物质内若夫食管中有连环螺丝喉下有二管一为气管一为食管食物入管必经化物三功用始入胃一运动匀转令化二生津液令化三本热令化经此功用水先吸入微丝管余在胃中化为麋麋入小肠又经汁甜肉汁匀合始分别所化之精液渣滓而后众微吸液管摄吸精液分置各处渣滓则经阑门渗入大肠而出是人身所含元质与其化分化合之功用固有巧不可阶者矣

请言目光为光学之原目睛为球前有目胞后有目窠胞内之皮曰晴皮睛皮之内有明角所以透光而见万物者目睛球凡三层外层曰白中层曰血络黑油衣内层曰脑筋衣油衣之内又有曰隔帘者其中为孔为瞳人前后有清水曰前房水后房水帘外又有细微肉丝三层内层丝圆纹外层直纹隔帘能自开大以取光又能敛各光子内而无遗其内则睛珠如稠结明胶一粒有薄明胞衣包之衣内微有清水所以收束外入之光以通于脑筋衣者也其充满睛球之内前至睛珠后至脑筋衣者曰大房水所以夺目珠已敛之光而达于脑者也格致家考目中如许奇妙故凡外入之光大而山河日星小而毫厘丝忽莫不毕现于一粒粟中虽至电光之速而睛珠能状而留之且光学家言光之原本为球形又论眼能透光之理甚详见英国田大里所辑光学篇于是而悟照像之有透光镜于是而悟筋网即脑筋衣之为糙玻璃于是而悟发光敛光回光射光之辟合于睛球筋网而神奇莫测斯之谓天然之光学

请言耳力为声学之原夫耳固创成机窍以通空气者也故耳外有耳轮其用在摄声而传之外窍外窍约深寸许二分许至耳膜为界耳膜西人谓之耳乃外窍之皮中窍之衣相倚而成者其用在击声成浪而传之中窍中窍有递相连贯之骨四一椎骨二砧骨三小珠骨四马镫骨再入则为内窍内窍歧路甚多大致判为三处一曰三角房二曰半圈骨骨有管三三曰螺纹骨此外窍中窍内窍之也凡声之入由外窍传耳膜耳膜传椎骨椎骨传砧骨砧骨传小珠骨小珠骨传马镫骨马镫骨传内窍内窍之水膜感动脑气筋脑气筋接众声递入脑中此传声之妙窔也格致家于此悟声浪动荡之质点详田大里声学篇空气往来之速率无微不至而声学之用矣

人身所有兼流质定质二种定质如肌筋骨韧骨肕牙齿皮膜脂脑核血管毛发甲是也流质如精血胆汁节油涕涎是也西人医学其外科圭刀之术不能不从事定质然必深明流质之理乃能剖判全体之所以然若其内科医学尤必细参流质功用与夫生命生性之根荄轻养淡炭之呼吸灵魂之所以知觉运动机器之所以传代生育内科理法曰人之全身犹夫极灵之机器其功用多过于人造最巧之机器身内自能生育自能保护且能传代生育而得其同式之体始可言医然则兹事虽小其诸精研气化洞悉天人之儒者非欤

凡人全体中水居三分之二设体重百斤水则有六十余斤血则居体十三分之一其色时紫时赤味碱比水率重如水一千两血则有一千零五十二两若用显微镜看又有红轮白轮浮泛于血汁之中红多白少则其人壮健红白相并则患气乘之故人之一身自脑气筋外血轮之流转为最要然吾于此知其运行之理与地球海水无异何者血发源于心之左下舍出总脉管流布周身资养全体迨至微丝管入血管色变为紫由微丝管运行至心之右上舍转入下舍复转入肺色变为赤每日往来运行不绝如环是为流质之所以然西人谓之布里尼或从身内取出停三分至七分时即为稠质西人以为此系血内蛋白类之两种质结成一名格路布里一名非爱布里拏成详内科理法前编又活人管内之血不能凝结或血管受伤及有病即能令血凝结故医士有用放血法将其血块放出此血为流质有时为定质之理若海水每至赤道下为日光晒至极热其分量重于冷时故往南北两极分道流去皆浮行冷水之上及为冷气所中旋亦下沈其分量仍重于热时及仍向赤道倒流又为热气所摄渐渐上浮如此周而复始冷热递嬗盖即血轮运行时紫时赤之理其日光较远冱阴结成定质而为冰盖即血离人身不受身之热力即成稠质及人有暗疾得空养二气少亦能凝结成块之理然则血之在身水之在地皆本轮之气与力与所受日光之气与力摩荡离吸为之知此而人身一小地球之说益信

　　质点配成万物说　　　　　　　　　　　　　　　　
阙名
  </div>
  <div class="pagination">
   <a href="皇朝经世文新编_page96.html">
    上一页
   </a>
   <span>
    ...
   </span>
   <a href="皇朝经世文新编_page92.html">
    92
   </a>
   <a href="皇朝经世文新编_page93.html">
    93
   </a>
   <a href="皇朝经世文新编_page94.html">
    94
   </a>
   <a href="皇朝经世文新编_page95.html">
    95
   </a>
   <a href="皇朝经世文新编_page96.html">
    96
   </a>
   <span class="current-page">
    97
   </span>
   <a href="皇朝经世文新编_page98.html">
    98
   </a>
   <a href="皇朝经世文新编_page99.html">
    99
   </a>
   <a href="皇朝经世文新编_page100.html">
    100
   </a>
   <a href="皇朝经世文新编_page101.html">
    101
   </a>
   <a href="皇朝经世文新编_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
