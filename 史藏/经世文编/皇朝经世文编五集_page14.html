<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编五集 - 第 14 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编五集 - 第 14 页/共 36 页
  </h1>
  <div class="content">
   三百年来泰西之智士致知格物精究天人窃我绪余成其绝诣遂有天学地学化学重学光学诸科咸竟委穷原因此达彼良工利器益国便民而四海之气象规模焕然为之一变各学源流授受经纬分明尽屏虚无归诸实测即深远难知之理皆耳目之所共见而共闻造极登已有止境矣惟电学一事虽已有电报电灯电筩电车之制宜民利用巧夺天工而电之气何自生电之力何所极彼国之老师宿学皆不能悉其当然更未能深明其所由然也夫电之为用因电霆下击气类琉璜故考验其闲愈推愈广今日之所用干电与湿电而已磨荡之电与化分化合之电而已电之效用于人者生力生光二事而已然电信则一丝飞递不越须臾电筩则万里传声如亲謦欬电灯之皎洁星月不能掩其明电车之飞驰龙象不能齐其力九天之上九地之下五洲万国南北二极之闲气之所至而电即至焉气之所不至而电亦至焉万物皆有象而电则出于虚空万理皆有涯而电则旷无边际因疑地球绕日即为日中之电力所持月绕地球实为地中之电力所摄而五星绕日与地球分道而行圜则九重永无凌犯月不折入于地地与众行星不折入于日亦各有电力相维相制以终古无穷维人亦然人身之电力必与空中之电力轻重相等故起居坐作得以自由下至飞潜动植之伦各有生机即各函电力同生并育适如其分量之所必须故电也者造化之端倪上帝生天生地成人成物之神机妙用也虚而拟之则道也性也生也实而征之则光也热也气也皆未知其一而二也二而一也一与一为二二与一为三也是故巧思奇器其力皆有所限其量皆有所穷电则疑鬼疑神非真非幻语大莫载语小莫破无远弗届无坚弗摧惜开辟五千年未得用之之法耳今用之未及百年不过亿万分之一而已耳目筋骸之尽废且言思拟议之俱穷矣泰西各天文台皆设暗房察地下所升之电阴晴风雨如响应声而于气之所生力之所极仍博求新理汲汲不遑谓宜荟萃言参仿规制穷思力索得其统宗此亦他日师夷制夷之枢纽也夫磁石引针琥珀拾芥物理相制同气相求火器始于元人电学原于火器仅泥粗迹未底精深固已霆击雷轰杀人无算杀机极而生机伏矣美国力士失毕大江瀑布千寻所生之电足给一城机器之用中国之瀑布多矣长江大河深矣远矣人巧极而天工错取精多而用物宏今何时也斯何世也而尚龂龂然执管以窥天胶柱而鼓瑟也斯天下之大愚已
　　电气利于园圃
昔讲究电学之人初不料电气果能有实用于农家也但由近来查验之中究得此质几乎无所不能奥国耕使用电气业经派吞脱凡新制一物禀请政府存案准其专利若干年英语谓之派吞脱在案至耘草耙收禾车及割禾打禾机器之使用电气者均得见于美国赛会场中其器之用法经验颇称合意现有田地专备试验之用其耕耙肥润各法以及散种后复以土又去蔓及打禾收禾所需工程几无不借用电气之力而收用电力尤以在上设一水轮使浪转轮生电为最省需费亦较少精益求精将来耕田必以电气为本而后止耕地用电气其最足观者为滋补草木之法此法虽尚无实效可收而据试用电气耕地之处具报各情其所费苦工当亦不致虚耗夫田园谓之电气田园固属新奇而其新奇将来必因其有实用而益彰数年前有欧洲格致家以电滋补草木而试其效雷母司曲勒母在沸兰司班乃夫在南俄罗斯又塞黎在法国分别讲究此道用电通于所散之种子及所栽草木之土地并及草木土上之天气司班乃夫先以电滋补散种之子后及散种之土所产红萝卜长十七英寸径大五英寸半
美国考纳尔大书院于五年前仿照雷母司曲勒母之法首先研究其理夫天气中所含之电与菜蔬生长之道本大有益早为农学家所知但从未有造电气试之者考纳尔书院试验时除用电气灌入草木之种子及栽植草木之土地又复于晚间试用电光照验得草木晚间受电光日间受日光者比之未用电光照者生长较速生菜苋菜及红萝卜又同类之蔬菜受电光之感者仅须寻常一半时候即已成熟凡草木经用电光照竟有未出叶而先结子者其生长之力大如此又凡草木用电灯隔五尺远照后由土中取出不久即枯
凡花草用电光照者其效甚显发芽早茎高瘦而软弱开花亦较速至若班丢尼叶花则开花比用旧法较多而否皮那五色小球草花若逼近电灯往往损伤叶与花生发虽速每小而不足观而近根之花每有未开足而已先枯焦者电光之有感于草木之色比之有感于生长之道读之尤觉有昧其于茨菇花色深浓而鲜明其于淡红深红粉红及蓝色各花则色往往变为白灰惟花草用电光感之者其色不久即衰且退色亦比天生之花较速
试验电力其中最要者为电感五谷所有五谷未经电光损伤者其收成比之未用电力加倍雷母司曲勒母于察验电感牟麦及蔬菜之力查得土地一小方安有电线者所种五谷比之同一土地未用电力收成百分之中能多收五十分考纳尔书院自将以上所述试验之后现仍随时研究所有农学家久望之效得之异日意中事也草木中有数种最喜电光受光后不特生长较速且花头必向电灯其喜电如此惟有数种不独无益并且有损其所有有用之质用电光照数夜后尽化为乌有而讲究减小电光之力使与各种草木合用于是乎始查减小电力惟不透光之玻璃罩颇称相宜而考纳尔书院中每用琥珀色罩以电光中之橘色与草木生长之道最有益也电光中之各色光线其感草木之效各不相同而用电光感草木能否使之如用电线通电入土同一有效尚难预言雷母司曲勒母用通电入土之法曾得其效所感草木比之用电光照损伤较少四年前美国漫山秋塞芝省之阿林登镇有老圃名劳荪者曾以电光用之园圃获利丰厚电光之能感草木彼于一千八百八十六年始知之缘彼时阿林登镇各街均设电灯内有一灯设近其园光照于花池池中草木受光后立即生发其长成过于园中各花池嗣经老圃查悉此因电光之故遂于草木屋内设一电灯试一二季后知同一土地冬季种生菜红萝卜若感以电光所产较速菜亦较佳老圃草木屋内自用电灯以来所获之利百分中加二十五分至四十分不等
法国所制之器由天气中收吸电气其费尤觉减省农家人人得而用之其法以线在园中栽植草木之处纵横安设再与一铜线相接铜线装在木杆头上高四五十尺杆顶设有收电具配置磁球使不通电木杆既高则收电具收吸空中电气场面广含电自多均由线通入园内　查此法所得电气其能益草木之生比之由电池所得电气收效尤佳空中电力虽不及电池中所发电气之多而能滋润不损伤草木也
　　太平洋电论
文明大启四海一家地球五大洲将合而为一直如万派朝宗非人力所能阻止顺天者昌逆天者亡观国家得失盛衰之故良足发人深省其有终于不振者非偶然也回顾四十余年前我邦独立东海之滨以锁国为正论举国人民其醉生梦死于孤岛中者数百年矣当安政年间始采欧美之文物学其技艺制造与夫造就人材之法尔来日就月将大有可观其得超出于亚洲而灿然发扬光辉于东洋者未尝不由于袪旧习而扩新知以博大昌明为国是也国是在此则当世之关系并以后宇内之大势良不可不讲求盖既介于诸强国之间舍是即无以谋富强之术也然我邦地处极东于欧美文明之地去之甚远如大海浮沤虽未尝不随海水俱动奈甚细乎故今日者宜使日本接近于欧美文明之地密迩于握地球形势之要冲而直当宇内之利害耳请详陈其大如下
自千八百至九百年学问大进物产骤增并将古来未曾有之地现于坤舆之上茫茫五大洲缩为寸土东西万余里化为比呜呼自非有一大怪力孰能至此乎夫蒸汽及电气二者固宇宙之怪力也假使地球为活物则电似为其脑气筋而汽车及轮船如循环血液之血脉也血脉于人身固不可少而不如脑气筋之尤不可少盖支体所以能活动而灵敏者全恃脑气筋之作用则大地之能联为一体讵不由于电欤今全球电之长几踰亿万里然未可谓之完备则以太平洋海底未见有电即如地球之脑气筋有所欠缺也太平洋之在球面分隔亚美两洲为二渺茫五千余英里东有美洲千五百七十五万方里土地育一亿二千万人民西有亚细亚大陆千七百万方里土地育八亿万人民于南则有大西洋洲其地方四百二十三万二千里其人口四千万太平洋实横贯其间夫以三大陆有此人口又有无限之利源而无有联络之电岂非一大缺事乎间尝思古往今来世运之消长昔时最擅荣华者莫如地中海滨诸岛沿至今日寒烟衰草无复从前景象即大西洋岸全盛之运亦将渐倾而富强之气运且将移于滨太平洋诸国是则乘朕兆已萌之候为有开必先之举太平洋底电其可缓乎盖能密接三大陆而缩小五千有余里之洋海使为沼池者全赖此海底之电也将来因此而蒙其利益者非独一人一家又非独一国一洲也实有关全球之利害也唯其利害所系关乎全球则其事业亦复千古无两旷世无俦足以历劫不磨传之永久矣
中日交战遂使日本之文明表显于全球之上至是天下始知日本之进步非昔日可比且许其与诸强国为平等可不谓有志竟成也乎古来在日本人所经营之事其有闻于当世者极鲜不问其为兵事与外交也虽成见固尔亦实由地势使然无由施其极大之经纶故若等大经纶亦不存于人之胸臆间也中日之事东海之波澜渐其所潆洄已远及欧洲之中原然西人之意苟非汹涌于两洋之间犹未视为大波涛也是故不论外交与商务不作一有关全球之事业未足称当代知名之人天下莫强之国也为日本国民者可不大放眼界作控制全球之想亟于太平洋电加之意乎将来二十周内西人以耶稣纪年每百年为一周今一千八百九十六年为十九周再逾数年即二十周也空前绝后之文明将大兴于太平洋滨其基础全在此也吁嗟天下何处得此现成之事业哉天殆欲牖启我国人民故特留此事业使大伸其权力于世上也苟坐误事机不知奋发吾恐易世而后又使彼白色种人得成其名也
现时美国上议院咸以此事为当行下议院之允此议者亦多闻美政府之议拟每年拨款十六万余元于千八百九十九年一月一日先布置香港至布哇即檀香山之电至次年七月乃由布哇接至日本云加拿大政府现亦盛行此议是皆欲于将来二十周内掌握太平洋之权利也是则该之设于军事外务商务有至大之关系决不可使我国之民袖手傍观视为无关紧要也
四海波静宇内无事则已苟一朝有事于争战及交际则所最不可少者惟电音矣电音者能通万里之消息于瞬息能报四方之意向于顷刻藉汽车之便过北美大陆犹须七日夜若乘轮船过太平洋更须半月惟有电音则转瞬千里交涉之机宜军务之筹议往来便捷矣
放眸东眺则太平洋之尽境有加拿大有美国有南美诸国转眼则贸易风风名起处有南澳大陆及太平洋洲岛是诸国皆与我为唇齿之邦然有天涯地角之叹则以利害不相系气息不相通无一联络此等地之脑气筋也逆料第二十周内不独商业之中枢必移于太平洋即军务交涉之中枢亦将移于太平洋也美民早有所见故诱布哇以利将经由布哇而设日美电冀独占各种之利益将军须克费儿的尝阴抵布哇考查其港湾观察其险要归而语诸当轴曰布哇在我太平洋岸实天然之营哨也美人重视太平洋如此则可知美国政府不吝赀财冀其成功之意矣为日本国民计宜速设法联络布哇政府先安设日布间之电使美人不得垄断其利斯为要着吾知英国亦必敷设布哇至澳洲之电而分太平洋为三布哇以东美国制之以南英国有之而以西我有之鼎足之计既成则亦足以雄视于第二十周内之世界矣
为不有太平洋电故日本所受之亏损不一而足中日之役我之发电音于欧洲也不得不借资于与我不协之国故蒙其阻者实不鲜也又自丰岛牙山之战以至陷威海卫其间与中兵周旋于硝烟弹雨之间者不可一二数在日本固连战连胜然当时中国之电先到欧洲每虚报捷音余当时在欧洲实亲见其事各新报馆每先揭中国电报于馆前其报类皆言日军大败观者未得确实消息即亦为其所惑讥笑日人之败绩虽日后渐知其而日兵之枉被讥诮实已不少是实由不有太平洋电之所致也
国运之进步由于与欧洲之关系加密外交之机宜亦将由之而愈繁也平日日本发电音于欧美苟不由北方俄即必由南方之幸平居无事则已傥一朝有事于诸国则直有隔断信息之忧惟有太平洋电则假令被在欧洲之敌国遮断一而犹有他一之便得以通消息于全球也且夫日本国民须知为期不远即有视太平洋如衽席之时而日本海军亦当知为期不远全国之舰队即当组织于太平洋面也天下之事不可苟安今日无事安知明日必无事乎苟使于太平洋面有事而日本于此洋面上未有一之脑气筋则何能任意缩伸哉虽有百万之艨艟窃恐其不能操纵自如也又设使为他人所有则更多为难之处余故曰太平洋电关系于我军务交涉者甚大盖为此也
近十年来太平洋贸易之进步大有可观于加拿大有加拿大便船于美国有亚美利加便船太克马便船而我航海业之进步亦自邮船公司开通日美海路始其贸易之迅速颇有驷马不及之势前年日美贸易计进出共六百二十五万五千百九十九元而加拿大贸易并日中两国计共二百四十二万五千元其它南美国应于后日为我货物之好市场又为好东道主人可指日待也且我民之寄居北美者殆一万人在布哇墨西哥者亦二万二千余人是皆我之有利害于太平洋岸者盖贸易之发达恢张全恃通信之便利是则增加输运扩充商业与安设电必相须而不可离也明矣盖电之为务不惟使输运之法加捷更能另设新法振起商业以得交易之便也则夫太平洋电竣功而后此洋面之贸易必骤见兴盛而使人惊为意外也
或曰美国西岸未进文明之域设此电未见其有益噫为此言者其亦不知世运推移矣试思往时教徒舍本国而来美洲何尝料有今日之盛哉星霜二百印土人所栖迟之荒原今也化为黄金世界矣沙漠平远之大西洋矶今也危楼杰阁巍冲天其变化之迅速也殆匪意所及料是故商业之中枢必渐去旧世界西人谓欧洲为旧世界而移于新世界之东岸即美国也抑北美文明所以超乎大西洋东岸而为迅速之发达者为接近于旧大陆而所转输之物产不全恃美洲东岸故也今也又将变而移于他方如市俄哥府在数十年前不过印土人一部落而今也其人口财产几驾纽约而上之北美政治商业之中枢亦将向此而移去矣太平洋西岸有香港崛起为一大商埠太平洋之光景一变人所宜知也乘此大势思为因时制宜之法诚当以设日美海底电为急务为日人者可不三思乎哉
　　西医　
陈次亮
中国之医学导源于神农黄帝岐伯诸圣人本草灵枢素问之编精矣备矣越人扁鹊别着难经脉络稍殊指归则一惜理法虽具而方剂无传及后汉张机所述伤寒金匮之书始别类分门灿然明备考古者因汉志未经箸录遂疑内经卷帙皆后人依托傅会之辞而不知其精理名言有断非俗儒所能作伪者唐宋元明以后采摭益杂方术益歧今人每见经方辄生疑沮于古人寿世保生之意愈久而愈失其真医理之不明疾病夭札之所由接踵也惟古人治病汤剂特其一端其针灸外治诸方失传已久书传所载诸治验虽或夸张失实然汤散之不及必有他法以佐之无疑义也今天下医日多药日杂病者不及择死者不可稽而泰西之医乃盛行于中国考泰西医术始于希布可拉弟司当中国周贞定王时箸书六十余种迩来精研化学推阐日精医者授于师掌于官器必求全药皆自制偶有不治必考其由与周礼所谓十全为上失一次之失二次之失三次之失四为下死终则各书其所以而达于医师者用意适合今之论者或抑此而伸彼或摈西而袒中各尊所闻莫能轩轾而要之中国则漫无稽考日退之机也泰西则加意讲求日进之势也窃尝取彼国医书而读之固亦各有短长矣西人病死则剖视之故全体脉络考验最详然所见者已死之筋骸藏府也至于生气之流行化机之运动尚有非耳目所得见闻者执朽腐以溯神奇安必果能合故西医常泥于实而中医常失于虚西人内证诸方用金鸡那阿芙蓉者十居八九摄邪入胃而使之下行苟中气素虚恒以伏留致困惟内证而兼外证者则精麤咸备取效如神庶几古人割皮解肌剔筋搦髓之遗意故西医之法参而用之可也舍而从之不可也中国既自有太医院矣谓宜仿西制优给俸糈精选世医考校充补各省郡县分设医官治验定方岁稽得失专门立学总贯中西毋许庸妄者流滥竽充数其养生卫生之法咸加搜采汇为一书庶本末兼该源流合一寿人觉世总于斯矣夫医非小道也自在上者等之于杂流方伎而中国生齿之蕃庶复甲于五洲上下漠然不甚爱惜遂使伪药盈市庸医塞涂横死夭亡比比皆是而彼此因循苟且绝不一思补救之方于古者尊生慎疾之心育物仁民之意盖两忘之而两失之也可慨也夫
　　天气利用　
译西报
压气压结之天气也用于矿务比用于他业尤多凡矿开在可用水力之处五里以内欲办理合宜应备压气机器设在瀑布俾用水力压结天气将压气通至矿内运动地钻抽水盘汽机及抬重物器之类所有米希甘地方之水力公司以压气由相隔三里远之坤尼塞瀑布通至乍品及留定登铁矿其办理甚为得法明征也
据机匠之有才能者云压气之力照马力算计每匹每年不过二十一元而各城出售之汽力每匹自六十元至一百元甚至有百元以上者此等城邑将来必换用压气之力明矣
压气石钻初用在一千八百六十五年天下之大地道俱用此筑成因放炸药之洞以轰山石均用石钻钻空该钻所需压气由相宜皮带接来供用
铁路厂房现皆广用压气运动抬重物器及各种机器人所以乐用之者取其便宜取其用法甚多如放气进油箱内取油洗刷气管及转动写字房内备用钞写机器是也此外复有奇用以寻常皮带洒扫火车及造火车厂房尤能扫除车垫之尘土既净且速
近来新造一种擸(夭韭)车用车管接由汽机运动车下放有倒擸(夭韭)之圆轮与天气车轧之天气圆轮相彷佛火车所用保险器具如火车转湾及报信之法大都使用天气准足可靠人咸重之此等在空气中所用之管冬季宜用火酒以免凝冻
匠具用压气转动者甚多有一种钻专钻五金颇称灵便钻时所需之气力由树胶管通来该钻用时可以随便如何放法格兰母伯船厂用气补塞漏水兵船已逾三年每气塞可抵四人之工力塞法尤善汽锅及缸亦用此法补塞人工补塞参差不匀是以补塞漏水之船皆弃人工而用气塞矣
凡遇雾起船只不可近岸由灯塔报信之雾亦用压气法人以水气不便尽用天气所用压力仅二十八磅以试验压力过重均不合用故也
近有一种新丝名曰塞留洛司丝以天气将木浆从小洞内压出细丝复将该丝六根绞作一根即合织紬之用查用木造纸已属寻常现用木制丝之法果能盛行将来衣服皆木成之也
　　格致　
陈次亮
自大学格致一篇亡于秦火西汉黄老之学朝野盛行东汉明帝夜梦金人佛教亦乘虚而入中国迄今二千载中国贤知之士溺于高远而清净寂灭之说遂深中于人心汉儒守缺抱残穿凿附会泥于礼文之迹未窥制作之原宋人析理虽精而流弊之所归亦苦于有体而无用与二氏无以大远也大抵束缚智勇掩塞聪明锢之于寻行数墨之中闭之于见性明心之内其盛也可以销磨志气忘机寡欲使乱阶无自而生其究也手足拘孪爪牙亏折中原万里旷若无人而外患之来遂横溃侧出而不可救药印度自汉以后释教大兴而一并于天方再夷于蒙古三灭于英吉利合五部八千万之众束手而受制他人故二氏者弱国之枢也贫国之券也即亡国之祸首罪魁也中国自格致无传典章散佚高明沈潜之士皆好为高论而不知自蹈于虚无遂使万古名邦气象薾然将为印度之绩天恻然悯之皇然思所以救之乃以泰西各国所窃中国古圣之绪余精益求精还之于中国中国之人遁天倍情忘其所受乃强分彼此疑而之窃以为非计也夫泰西之天学占星揆日足资修历授时者我圣祖皇帝既已采而用之矣有地学焉识五金之质辨九土之宜析山海以豪芒得神奇于朽腐而地无遗利矣有化学焉别五行之精气审万类之性情分之合之以尽神参伍之错综之以尽变而物无弃材矣有植物学焉判天时之寒热考地力之肥硗去其所害而性不伤聚其所欲而生乃遂则庶汇蕃矣有工艺学焉竭心思耳目之能广水火木金之用寓灵奇于规矩穷变化于鬼神则百货备矣有重学焉古法有所未备人力有所必穷动之静之而用殊假之借之而事集则无塞非通矣有光学焉导水以生火积气以然灯回光窥日月之精照海绝风云之阻则无微不显矣此数者祇其大略以外所得之新理所创之新法所成之新器所箸之新书万族千名更仆而未能悉数而固非别有奇奥也其道至庸易知易能宜民而利用而固非索之虚无也其事至实愚夫愚妇习见而共闻小叩小鸣大用大效变通尽利因应无方洵足窥大学之渊源亦以补冬官之阙佚视二氏之课虚叩寂谈元说空率天下之人入于幽暗昏蒙之域者其贤不肖何如也作者之谓圣述者之谓明此古人格致之真功三代富强之实效秦政燔书之后迁转至于欧西彼自以久假而归之我疑为异学而摈之嚣嚣然自命为圣人之徒而不知其背古逆天贻诮于天下后世也于何辨之辨之于有益无益仁与不仁而已矣
　　格致源流说　
江建霞
格致之学由来尚已凡散见于诗书发明于经传者皆是大学一书所云致知在格物直抉千古之奥顾大学虽载其名而已忘其实于是渐失格致之真传朱子补传一篇言欲致我之知在即物而穷其理然而物无尽时即理无尽境于实践之功终有所歉因是遂谓西人格致之学殚精竭力造乎其极制器尚象穷探精微似若中学专尚空谈不如西学之深求实验不知溯厥源流中西固有出于一致者西人初论天文尝分天有九重之位其实中国早有此说载在屈原天问云圜则九重孰营度之有可考也西人谓地体为圆则如周髀算法云地形四隤如覆盘大戴礼曾子曰如诚天圆而地方则是四角之不揜也注云圆者必不能揜方之四角今地为天所揜明地在天中天体圆地体亦圆也西人谓日转地球一周由东左旋中国天文家亦有左旋右旋之说春秋元氏云地右转以迎天张横渠谓天左旋处其中者稍迟则反右其义亦同西人近言地动环日而行而仓颉亦云地日行一度风轮扶之尚书考灵曜曰地恒动不止而人不知河图[括地](地括)象曰地右动起于毕凡则皆与西人合者也墨子曰化征易若为鹑五合水火土离然铄金腐水离木此即启化学之绪也亢仓子云蜕地之谓水蜕水之谓气此即阐化汽学之微也墨子云均发均悬轻重而发绝不均也均其绝也莫绝此即重学之说也临鉴立景二光夹一光足被下光故成景于上首被下光故成景于下鉴者近中则所鉴大景亦大远中则所鉴小景亦小此即光学之说也经云地载神气神气风霆风霆流形百物露生关尹子曰石击火生光雷电缘气而生可以为之淮南子曰阴阳相薄为雷激扬为电炼土生木炼木生火炼火生云炼云生水炼水反土其言电气甚详西国之讲求电气者亦不能脱此范围岂但磁石引针琥珀拾芥为述电学者所祖哉至于周易之数理尧典之历象洪范之物性何一非格致之开其端西人格致之学本乎算学而中国自隶首立法商高授书掌于保氏散为畴人由来已久西人名借根方为东来法可见中西历数同出一源即如尧典所载四仲中星之次今以历法证之恰合四千年前之星度则古时历法已精已可概见若夫针制指南鼓能记里开钟表之端井缏桔其机器之先声乎土圭度影斯测量之古法也成汤作飞车送奇肱氏归国斯即气球之权舆欤前乎此者若燧人氏之钻木取火神农氏之尝药辨性作耒耜兴陶冶伏羲氏之画八卦造书契轩辕氏之作甲冑舟车金天氏之作弧矢网罟皆能深明物理创立制度以强国而利民即虞廷之璇玑玉衡用以测天周官之铜壶昼漏用以纪时何一非由格致而来降至夏商递相祖述逮周公作周礼考工之记可补冬官犹可想见古圣人制作之精心此中国格致学之最古者自孔门设教弟子三千身通六艺者七十二人而冉有为之首论语虽未尝有格致之言而尼山之论学志道据德依仁之外终以游艺可知考察名物象数以为世用者实学者当务之急然则格致之学可弃而不讲哉三代而下如公输子之削木为鸢可以升天削木为御可以驾车墨子亦能削鹊而飞偃师傀儡手足运动无异生人孙武之梯冲用以攻城诸葛武侯之木牛流马藉以运粮朱买臣之楼船祖冲之之千里船不因风水施机自运王彦恢之飞虎轮舰杨么之轮船专恃人力行驶水面其捷如飞元顺帝之龙舟宫漏此其奇技妙构巧思独绝何异西人特当时作者既亡继起无人遗制沦亡遂至转失其传火器一端今日西人称雄于海外而不知亦由中国流入西洋中国于南宋金元之际渐已流行虞允文采石之战发霹雳炮以败敌火炮之制已肇其端金人守汴城中名震天雷者用铁罐盛药以火点之炮起火发其声如雷此近代用火炮之始阿里海牙攻樊城时元世祖得回回亦思马因所献新炮法命送军前以之攻樊樊破遂移攻襄阳一炮中谯楼声如震雷世所谓襄阳炮也火炮之制至是益精然元代仅一用之而造法不传泰西于此时制造火器尚未有所闻也由是观之举凡西人今日之绝技莫非中国往哲之遗传惟相沿至今巧拙遂判此固无庸为中国讳也然则格致之学溯其本实事事胚胎于中土或变其名目或加以变通中国为其创而西人为其因中国肇其端而西人竟其绪中国信以传信数世不可考耳西人精益求精专门竟成绝诣此固中西学问消长之机亦即国势盛衰强弱之所由判留心世道者默审其机慨然兴叹务欲中国弃虚文而尚实学讲求格致胥出于一途人人思创新法以利国而便民将见不出百年中国兵无不精国无不富安知不能驾地球各国而上哉
　　变学论　
江建霞
通经者致用幼学者翔行古人所称仕优则学学优则仕原以见仕之与学异途而合辙者也中国为声明文物之邦数千百年来尊诗书崇礼义地灵人杰代出英贤久为五大洲各国之所共仰自八股取士而士类受其厄矣自捐纳宏开而士类愈受其厄矣迄今之时由今之势而环视中国学校间其父兄之所授而所传而子弟之所受而所习者犹无非八股帖括非不穷而思返盖以捐纳之科寒儒无力则舍此无以进身也夫寒儒所望以进身者则科甲而已然即使翰林进士指顾青云而即用者补缺无期留馆者开方无日且即补缺矣开方矣亦安必尽为有用之材遂得经纶之大展哉又况仅仅博一第青一衿者将复何望依人作嫁以馆为生钱谷刑名过时难习从戎万里文弱难胜以笔为耕修金无几养身不足遑恤宝家所称读不如耕士不如贾者论非过激盖有由耳中学之窒于用胥一世咸知之矣于此遂曰舍旃舍旃竞从西学吾恐数千百年来尊诗书崇礼义孔孟之道一旦遂绝非我中国之一大患乎不知西学宜从而中学亦未可弃也如人之一身五官并用缺一不可舍西学而守中学虽心极灵明而手足拘挛耳目障蔽将以行远顿见其颠越也从中学而兼从西学则心之所之手足耳目皆能赴之有体有用而向者能说不能行之弊可于一旦而涤除也西学之有用其显者昭昭若揭矣上之为天文为地理为格致为化学为史学为律学为兵学辨精细于毫茫窥端倪于造化虽鬼神而莫测亦形质之难拘用以拓地开疆御灾捍患国因以富兵因以强其次则声光动植矿电之学以及农桑制造商贾贸易等事苟能工一技擅一长或数世而专其官或数年而专其利家给人足温饱无忧又其次亦得以笔墨谋生遨游各国或行医或讲教院长教习广授生徒视矻矻穷年案萤槁死者相去何啻天渊两相较量而孰得孰失不待上哲当可了然矣且凡事必舍己而从人不无出主入奴之势必倍师而他学或有迁乔集谷之嫌不知今日之西学仍有与曩日之中学不相径庭者历考前闻稽曩志如西周贤佐最重多材东鲁大儒亦夸博学而且云车制于黄帝飞鸢造自公输地道云梯燕师资其防御木牛流马汉军用以馈粮凡诸西学之急需皆我中邦之素习盖格致之事本大学所兆基特机械之心为我儒所不尚耳至欲合中西为一学则异柯同本异派同源并非舍己以从人背师而他学也方今　圣天子宵旰忧勤励精图治当务之急因时制宜刻下各省督抚及督学院并皆奏设西塾广延教师日报之中几至载不胜载会看十年以后人材辈出国家升平外侮息而内患消正可操券以待

时务分类文编卷十四
　解释类
　　句股平三角解　　　　　　　　　　　　　　　
詹贵桢
三角形有直角九十度者为句股过九十度者为钝角不及九十度者为锐角无直角者作中垂线分为两直角亦成两句股故句股由三角而生三角亦由句股而成三角形三角相和等于一百八十度句股则有直角九十度余二角相和亦等于九十度故直角与二角相加亦得一百八十度夫角之大小视所对之边大小为准凡三角形有一角即有八线皆可以句股比例求之也三角形有六事三为边三为角有两角一边能求余三事法以对所知之角与对所求之角为比即如所知之边与所求之边为比也有二边一角亦能求余三事法以对所知之边与对所求之边为比即如所知之角与所求之角为比也此所知之角矛在所知两边之间也若角在所知两边之间法当以两边和为一率两边较为二率所知角之外角半弧之切线为三率求得四率为半较角之切线既得较数而角度亦得矣有三边亦能求三角法以三角形求取中垂线分为两直角形而三角自随之而得矣惟句股形有一角一边或两边能求余三事何哉句股系取直角其直角九十度已知之虽曰有一角一边或两边以直角合而论之实二角一边或二边一角也夫以广为句修为股直角相对之边为弦弦自乘等于句自乘加股自乘此句股正数之所以立法也句股中名目颇繁如和较和和较较等类二事相加谓之和二事相减谓之较如句加股句股和也股减句句股较也弦加句股和名曰弦和和即三事和弦加句股较名曰弦较和弦与句股和相较名曰弦和较弦与句股较相较名曰弦较较夫求句股其法不一而要不外比例相推如句自乘等于股弦和乘股弦较股自乘等于句弦和乘句弦较试列比例表如左凡句股诸题按表驭之庶觉简易耳
　句股比例表
股弦和
句
弦较和
三事和
句
股弦较
弦和较
弦较较
弦较和
弦和较
倍句股较
倍股
三事和
弦较较
倍股
倍句弦和
句弦和
股
弦较较
三事和
股
句弦较
弦和较
弦较和
弦较较
弦和较
倍股弦较
倍句
三事和
弦较和
倍句
倍股弦和
　　地圆解　　　　　　　　　　　　　　　　　　　　　
莫有镳
地圆如球乃行星之一也地极广大视之似平坦然细考之知地圆而动绕日而运行其证不一试略言之如一大河约四五英里人低头平望不见对岸之矮屋小舟祇见高山大树因水面微高略成圆形能遮目力之所及其证一也如人立海边高处遥望大船驶来初见桅顶渐近则见船帆更近则见船身若望大船开行船去稍远则不见船身更远则不见其桅愈远则桅顶亦不见夫船身大者也桅帆小者也若海面是平则船之来也应先见其大者船之去也应先不见其小者今所见与此相反因海面微圆船身在底远即不见桅帆在高远犹可见也其证二也凡月蚀时见月面为黑影遮掩此乃地球之影也日与月相对而地适在其中日光照地地后有影射于月面故月蚀所谓月入闇虚其黑影正圆是知地球全体必是圆形其证三也人于平原无树林峦碍目之处目力所极视天地周界成一平圆或登高塔或在海船升乃顶所见地面水面必有一定界线四周成大平圆若登高山则四周之界更大亦成平圆界线外不能见非蒙气差遮隔乃地为圆体目之视线直行不能如弧线之弯故不见也其证四也如以平线[测](则)量地面相距一英里地面微弯八英寸距三英里约弯六英尺距五英里微弯一丈六英尺地体非圆曷能如是其证五也凡诸曜显似绕地运行或成大圜或成小圜不等惟北辰居其所似乎屹然不动盖地体圆而自动运行不息而南北不改其向故觉诸曜循环而北辰不动也其证六也如开河道各处河底深法不同相距若干远须差若干尺各河工皆知之其证七也凡航海者自某处驶行或向西或向东俱能绕地一周而仍至原处如船由中国扬帆西去先过印度洋又向西南过好望角又向西行过大西洋及南亚美理驾海角又向西北过太平洋直向西行复至中国可见地为圆体其证八也有航海者船行近北极则不见南极星复驶船行近南极则不见北极星如蚁之在橙蒂不见橙底也是知地体为圆其证九也有此九证显见地圆如球岂虚语哉查地球径中数约七千九百二十六英里赤道径大于二极径约三百分之一知地非正球乃微扁然其差甚微虽目力极精者亦难辨也因作地圆解
　　西法代数本于中法四元说　　　　　　　　　　　　　
姚模
从来理溯渊源必由乎旧术求敏捷必出以新数学自河洛图书而后门类日增精义日出诸法繁多理甚精奥入者未深迷眩矣至　本朝西人以借根方法传入中国借根方者即西国古代数也至近年而代数盛行其式虽繁而理尚明晰然西法代数即中法四元不过阐而明之集而补之故曰代数本于四元考四元之法中国失传已久嗣后宋之秦九韶着数书九章元之朱汉卿着四元玉鉴李仁卿演测圆海镜诸书至　国初皆无从可得后由高丽得之而四元遂复行当六朝时四元之法流入天竺国名东来术希腊有丢番都因其法而用字代记号而天竺后有精于丢氏者代未知之数用五色名即秦九韶之大衍术此为代数本于四元之始元时意大利之薄那洗学自亚拉伯以传于其国至明嘉靖万历时铁法利传于日耳曼白勒得利传于法兰西立可传于英吉利皆仿东来术易天地人物四字而各用方言字母代已知之数及未知之数此四元法流入各国之始迨牛端出始加以诸号并作诸捷简法依其浅深难易之步数集为代数大成于是言算法者不复知代数之本于四元矣夫代数以字母相乘除而四元以天地人物相因剔代数相消之理即四元所谓如积相消齐同相消之理代数有公生一名公度数又名公约数大公生一名大公度数又名大公约数之名四元有天勾地股人弦物黄方之号上下升降左右进退互相变化用假象真加正消负同一理也况推演四元之法悉本方程试演代数之法亦本方程推代数之所以通于方程者以四元本于方程故也四元法立天元一立地元一代数术有一次二次悉根方程之一色二色而出方程对减一遍去一色而省一行犹四元相消一遍去一元而省一色亦犹代数相消一遍去一次而省一事由是观之四元本于方程而代数本于四元可知矣盖四元之法中国失传而后流入天竺由天竺而传入欧西经西人推阐增详创为代数复行于中国习算者以四元简而深为难以代数繁而浅为易遂谓四元不及代数中法不如西法是未知代数之渊源与四元之奥旨也
　　释日月食　　　　　　　　　　　　　　　　　　　　
徐永铨
凡日月食皆由一体之影掩一体地为暗体由日照而得光其影于背日远处可见日大于地地影尽处必成尖锥形所谓闇虚也地影两旁更有一外虚影离地影愈远外虚之影愈淡月绕地行相离不远地影常足掩月使日月与地三者正在一直线必食月食恒在望其不屡食者黄白二道斜交月行近上近下不适相平否则每月必食食之分数不一有时或至一二点钟之久凡日食月掩也食时月适居日地之中月后有影射地面人在影中不见日光故成日食日食恒在朔凡月食月入暗虚也食时地在日月之间地后有影遮蔽月面人不见其光是为月食月之受食深浅不同月面半入地影者为半食全入地影者为全食至地影与月面两心相掩者则为食甚矣日半食时月影射地其处即见日食在影外者仍见日光至日食甚时两心相掩或作金环露于月边其时月距地较远使月之轨道与地之轨道同在一平面内则日食恒见于朔月食恒见于望但二道斜交角约五度又四分之一其斜交处谓之交点日食初亏时始于日之西及复圆时终于日之东月食初亏时始于月之东及复圆时终于月之西按每年交食多则七次少则两次约中计之则有四次即日食二次月食二次月食循环之序大率每十九年而复转常人向视日月食第以为有咎不知实为天文之要学焉由月食可辨地为圆体并知日大于地地大于月与夫月之运动有时在地理家则于交食可以定地之经线在历家亦可于交食考事之时宜
　　释潮　　　　　　　　　　　　　　　　　　　　　　
徐永铨
海水于十二个半时长落二次曰潮潮乃关于日月之摄动也海潮则以月之摄力为尤甚天地万物皆有自然摄力月当以其摄力摄水惟相距愈远摄力愈微若距地加远平方之比向月最近之水其受摄力较多于地球对面向日之水盖日距地远月距地近故也天学家牛端考月摄潮之力大于日之摄力四倍半月摄海水约高八英尺七寸日月合力祇摄水约高十一尺耳或问月之力摄正面之海水上升是矣而同时相对背面之水亦上升何也曰地与水皆受月之摄力引动正面之水受摄力较地体多故上升对面之水受摄力较地体少地去而水留故亦上升也所以地球两面相对之水同时发涨而距涨潮相等之处两面相对之水均为落潮潮之盛长也非在月过午线时乃在月过午线后凡物之静而动动而静不能立时改易水势亦然月过午线时水应极长月过午线后水势仍长不能立时即消也夫海潮受日月摄力而成浪顶恒随日月之视行与日月之诸差相合日月二浪有时合而相加有时离而相减朔望为二潮之和两弦为二潮之较故朔望时潮最大名曰高潮两弦时潮最少名曰低潮当月在赤道之北月过午线在地平上时其潮大在地平下时其潮小若月在赤道之南潮之大小与此相反推是则月之向南也月在平地下时赤道对面之潮极大月在平地上时赤道对面之潮极小同一理也设令地面皆水则潮之长落应无异时所以各处地势潮汐不齐者为岛及两大洲所滞耳欲解其理必按各处海岸沙滩及各河地势论之自能明其所以然矣洋中诸小岛潮长甚微惟海湾河口其潮之高常由十二尺以至五十尺高潮有时最高低潮有时最低皆在冬至后约十日即西历正月元旦也其时因日距地最近其摄力必较壮于他时潮高者遇其时亦较盛于他时太平洋之潮盛于大西洋之潮而潮在大西洋热带内地界于阿非力加亚美利加者较少于在温带内之潮以海面较耳海面不宽潮多阻塞惟在大洋面由高至卑阔计九十度之处潮乃畅流无滞云
　　释电气摄力　　　　　　　　　　　　　　　　　　　
潘行让
电气摄力者何试以玻璃或琥珀一片用干物或手擦热令近轻微之物如线发羽芥等彼物为摄力所吸则互相黏连移时始落设以木箸一枝两头插以轻塞以丝线中悬使平复以琥珀或火漆擦热近轻塞而引之箸即随之转运此皆电气摄力也凡摄轻物之力即谓之电气摄力物而有此摄力者曰有电气质为他物之摄力所摄者曰受摄气质物有擦之而不生摄力者曰无电气质人发猫皮暗中擦之常见电光此皆有电之质也格物家傅兰克论天下万物俱含电气流质盖天然电气各物均平惟电气互相牵引故有摄力者其电气较多无摄力者其电气较寡试以传电之物如五金一片近多电之物处则金片将物之余电传来斯时所受之电气较其本质之电气为盛此之谓正电气正者有余之谓也倘以传电之金片置近寡电之物则金片之电气为物所分斯时所有之电较其本质之电气为寡此之谓负电气负者不足之谓也按电气流行由有余传至不足者其势易然物有难传电气者有不传电气者凡电气相引由正而引至负者为引电质其难传电及不能传电者为阻电质能引电之物五金为最不引电之物琥珀火漆松香玻璃磁器丝绸为最凡物以电气架托之则电气可储如以玻璃为椅足或置五金一片于玻璃之上电气亦可储也如欲多取电气流质以作别用须用电气机器机器类繁以玻璃造者为大宗有擦电之物用以激电有引电之物用以储电有托电之物使电气不外散其机器皆今电气运行者也傅兰克谓人造之电气与在天之雷电相同其理已经诸格物家讨论深矣以雷电之形体与人所造之电气相较不相径庭夫电光灿烁闪出重霄流行无定而电光发响其象则同西人以风筝取电风筝上有铁齿以线放于空中接手处系以丝线防引电也丝麻相接处坠一铁匙电由风筝下达时见丝线蓬蓬立以手近之见有火星后以此法蓄之于器见其发光爆响与人所造之电气无异焉雷击极高之物遇传电之物流行甚易遇阻电之物则勃发热而成雷火以至焚击爆裂殛及生灵此皆由电之流质而来也西人有避电之法于房屋最高处树一铁竿长数丈一端埋于地中或近水处一端高出于屋顶数尺上有盆齿以银包其尖恐生锈也雷电过之即随铁竿下入于地而人屋可保此名防雷铁盖雷性遇传电之物畅行无碍若遇阻电之物遏其流行之势乃轰然作声奋击为祸耳
　　气学浅说　　　　　　　　　　　　　　　　　　　　
戴儒珍
有冲漠先生言于凭虚公子曰今试然一洋灯君以为何所有耶曰光以外莫之见也先生曰凡空管中自满空气至灯一然则空气由热气上升而出而热气始散盖热气轻于空气也推之他管亦然试观地球热带之风每吹于南北极各处从可知热气之能高出乎冷气矣按蒙各耳飞哀热气球始于西历一千八百年球为亚拿乃蒙各耳飞哀昆仲所创制其法以热气灌于球内务令充足待其热与球口生火处之热相等则热气自足以高升乎冷气之上而球亦与焉高至极处约有七八百法尺公子曰何妨作一球以试之先生曰一球不足以明其理必作十球而后可公子曰是何言也先生曰不难知也吾今以杯水和胰皂少许再以笔管入水中吹之君所见者何耶公子曰第见皂水中出无数[泡](苞)由管端飞入空际耳何关乎热气球乎先生曰即此亦可明气学之理焉泡之为吾所吹出者盖口中之热气由管而入于水热气既轻于冷气自由水中上升而成泡耳公子曰何泡之不能极高耶先生曰口中吹出之气不甚热一遇空气即复冷故五色皂泡遂为点水而散入纤尘矣公子曰而今而后吾无惑乎皂泡亦关于气学焉先生曰此亦格物之一道也然犹有可试验者如以一盆及一深玻璃杯盆内置水仅半复以引火纸一头然着放于杯内急将杯倒置于盆火即熄而盆中之水涨入杯内因气中养气一经焚尽水无不升于杯中公子曰此何故耶先生曰杯中有火则所余之气均为淡气初固热而涨继即冷而少终且成为空故水受空气压力即泛以补其缺公子曰吾深喜此考验之法请毕其说先生曰试往庖人处取一卵烧熟去其再取一玻璃瓶用塞塞之放于近火处烘之待其瓶热极急易此卵以塞之然后将此瓶离火君又何所见耶公子曰吾见此卵渐入瓶中矣先生曰其故因瓶为火烘热则瓶中本有之空气皆为热气所迫而出及至离火已远则热气自减而渐成空瓶中既空则外之空气欲入而适有此卵以阻之卵虽阻而气欲入卵能不为气压令入瓶乎
　　释热　　　　　　　　　　　　　　　　　　　　　　
长庚
热之为物也无声无臭而其用至广有从日而来者有由火而生者有因二物擦磨而出者其从日而来者与光直来历程万万里由火而生者其热有光与从日来者无异地受太阳照临热气甚盛地心积热如大炉焉地震即地中烈火所致烈火发于火焰山如地心之火炉烟故常地中火出至人身之热则无光人之觉暖也由体内自有之热非衣足以暖体也衣以蔽体使内热不速外散耳二物擦磨而生热亦有无光者如以两滑棍相磨祇觉其热而已如木机器两端擦磨热甚则生火二木棍互相摩击亦有火生热能四散如执一铁条置彼端在火俄而此端觉热因传热速也如二物相连热能由此达彼设有二物一热一冷互相依近少顷二物冷热等矣热之传也视各物质以为迟速铁传热最易试持铁条置一端于火热即传至彼端若为木条传热必不若此之易也盖木难传热彼端然火此端尚不觉其热耳热能令物涨大如火轮车之铁轨两轨相接处必留空隙防其因热铁涨也车轮安置铁圈必先炙其铁铁热则涨安之甚易然后沃以水铁圈缩紧轮自坚固即此理也热能发舒天气气热则涨涨则轻轻则上升而他处之气较冷较重即向此处吹聚以补其空缺所以天气时常鼓荡也设严扃一暗室仅开一隙放光射入窥光线中见天气飞腾或上或下是知气遇热则升他处之气吹来此气之流行无滞也风之起也职是故耳海涯晚风之凉爽也因当昼地受日热热甚则气升清气吹来故成海风也热气恒轻于冷气以气遇热则涨而气之质并无所加祗觉愈涨愈稀愈稀愈轻气遇冷则缩而气之质并无所减祇觉愈缩愈稠愈稠愈重也水与流质遇热则涨而薄热甚流质即化气如水热则化为蒸汽实质遇热亦涨惟不若气与水之甚耳热之大者由日而生使世界无此热气则庶物不育草木不生热之为用大矣哉
  </div>
  <div class="pagination">
   <a href="皇朝经世文编五集_page13.html">
    上一页
   </a>
   <span>
    ...
   </span>
   <a href="皇朝经世文编五集_page9.html">
    9
   </a>
   <a href="皇朝经世文编五集_page10.html">
    10
   </a>
   <a href="皇朝经世文编五集_page11.html">
    11
   </a>
   <a href="皇朝经世文编五集_page12.html">
    12
   </a>
   <a href="皇朝经世文编五集_page13.html">
    13
   </a>
   <span class="current-page">
    14
   </span>
   <a href="皇朝经世文编五集_page15.html">
    15
   </a>
   <a href="皇朝经世文编五集_page16.html">
    16
   </a>
   <a href="皇朝经世文编五集_page17.html">
    17
   </a>
   <a href="皇朝经世文编五集_page18.html">
    18
   </a>
   <a href="皇朝经世文编五集_page19.html">
    19
   </a>
   <span>
    ...
   </span>
   <a href="皇朝经世文编五集_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
