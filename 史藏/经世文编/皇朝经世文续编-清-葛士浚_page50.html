<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 50 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 50 页/共 103 页
  </h1>
  <div class="content">
   衢今衢州府四务
睦今严州府七务五万贯以上
处今处州府八务三万贯以上
　　此宋史食货志所记庆历以前未增酒课之所入也其时每斗课钱不过五十文而所入已如此则南宋时增至百五十文每岁当得三百万矣考文献通考记南宋浙江户口四百余万我　朝承平二百余年滋生日众视南宋约增一倍而赢此千万人中饮酒者当得十之二以每人日饮一斤计之每日可售酒二百万斤每斤加钱五文每日可得钱一万贯一年即可得三百六十万贯地不改辟也民不改聚也果能参古今之宜得廉干之人而经理之其于国计岂但小补而已哉
　　召见恭纪　　　
吴廷栋
咸丰壬子臣廷栋由刑部郎中京察一等时在部堂官为满尚书恒公春左侍郎全公庆右侍郎书公元汉尚书周公祖培左侍郎曾公国藩右侍郎彭公蕴章先是书公兼充崇文门副监督奏获长兴店私酒三十六家人犯数十名交部分司审办其酒五万余斤悉付缉役充赏各堂官知案情未确书公执为漏税欲加严惩承审者拟人予满杖书公犹以为宽纵适案犯呈诉问官枉断各堂官以控涉本部问官应行回避奏请　钦派大臣审办奉　朱批以先存成见有意推诿严加申饬不准回避堂官乃改派廷栋等满汉八人覆讯究出书公家人藉查拏私酒远至城外诈赃未饱所欲始行送部等情先行具奏大概情形并请　旨转饬监督将委员及家人交出归案质讯奉　朱批严斥昏愦糊涂显存成见又　谕以城外片壤皆国家之地何分远近饬委员听候传质家人送部归案等因钦此　上意向书公疑其孤立同官故为立异旋调全公吏部书公转左侍郎以基公溥署右侍郎调曾公吏部彭公工部以吕公贤基署左侍郎陆公应谷署右侍郎嗣三月京察引　见廷栋蒙　恩记名以府道用初九日　召见仰瞻　天颜微含怒意首曰汝承问私酒案乎奏曰臣是渎派覆讯　上曰案情何如奏曰此案不得谓为私酒也长兴店离彰仪门四十里归宛平县管理初不归崇文门且其所卖之酒皆系买自各处有官帖之烧锅发票可据亦不得谓为漏税也至崇文门之收税当以城门为限入城而不上税方为漏税既未入城何名漏税如必指离城数十里外之酒为漏税则何往而非私酒小民何所遵守是徒为差役所影射以启讹诈之端耳监督大臣惟以国税为急恐有偷漏不得不任家人为耳目家人不能历城外不得不任差役为巡罗差役有定额复不得不藉白役供驱使俗名所谓圆扁子是也此辈皆游手无赖之徒既无工食甘效奔走其意果何图无非为利而已监督本欲整理税务而不知受朦蔽于家人家人即不尽欺主营私而不能不受诓诱于差役至下授其权于圆扁子而闾阎之扰累不可问矣且监督家人敢于至长兴店索诈者亦由崇文门兼收城外半壁店酒税也立法未善故得托以为辞去岁九月闲崇文门奏获冒充官役妄拏私酒之案即系臣审办臣以收税惟以城门为限始易稽查无虞偷漏自有城外收税远及离城十八里之半壁店巡罗难周实易生弊定案时曾奏请　饬下崇文门另议章程以城门收税为限当日书元阅奏稿深以此议为是可见缉私而远及长兴店非监督意也　上闻奏未及半为之霁颜连声应答廷栋复奏曰长兴店既不得谓为私酒即其人无罪可科所获之酒自应发还诈赃之家人自应按例惩办如此方得其平　上应而颔之时同　召见者为刑部满郎中多山　上旋问多山家世数语遂同退出廷栋到部谨遵所奏办结此案缮稿呈堂未及具奏三月十五日廷栋奉　旨补授直隶保定府遗缺知府翼日谢　恩蒙　召见　上问直隶官有汝同年否奏曰祗藩司陈启迈是臣拔贡同年　上曰汝常读何书对曰臣尝读程朱之书　上曰何以学程朱者多迂拘对曰此正不善学程朱之故程朱以明德为体新民为用乃由体达用之学天下断无有体而无用者其用不足必其体尚多缺陷凡临事迂拘不通正由平日不能如程朱之格物穷理而徒资记诵非学程朱之过也
　上曰明之杨大洪此等人岂可谓非程朱之学对曰明朝开国即崇尚程朱之学人人奉为法守故能培养一代人心廉耻而节义最着杨大洪节义之士也程朱非无节义只是自尽其性分之常而不得仅以节义名若节义之士深以涵养亦即程朱之学但其至性勃发迫于忠爱每近激烈非容纳直言之君不能谅其心　皇上深取于杨大洪是崇奖节义之士也而人心将自此振矣　上曰汝识曾国藩否对曰曾国藩曾署刑部左侍郎臣实早与相识其人励志不苟亦是杨大洪一流人材虽进言近激而心实无他　上曰汝识倭仁乎对曰臣亦早与相识是笃守程朱之学者平日专在身心检察日自记载以为考验臣尤佩其笃实其守道似近迂而能知大体　上曰其记载所着是何书对曰是非着书乃每日自省课程盖学问不从身心上讲求则根本不立其用处即不能无弊昔宋臣程颐进说于君有三曰立志曰责任曰求贤志不立则规模不定　皇上高居九重天下之所瞻仰意有所向莫不如响斯应若此志一定何为不成志在尧舜斯为尧舜矣初无难也任不专则大臣得以谢其责奉　皇上以干纲独运之隆称自处于奉令承教而得失两无所预天下事谁与　皇上分其忧古所谓君逸臣劳正惟各受其任即各专其责也天下事无大小首在得人不急于求贤则无与共治然欲得人必在知人知人之道尤归本于人君之一心　皇上读书穷理以裕知人之识而又清心寡欲以养坐照之明深宫寤寐旁求则辅相得人辅相进贤待用则内而部院外而督抚得人部院督抚各择其属则内外司官州县无不得人斯贤才出矣　上曰如某者才亦可用对曰小人无才不足以售其欺□□□□是其敢于欺　皇上之验昔道光年闲□□□□□□□是其敢于欺　成皇帝之验　成皇帝赦其重罪畀以重任复敢罔　上行私其才何所赖乎　上闻奏默然廷栋乃悚然而退廷栋已离部至十八日始具奏所结私酒案奉　朱批严斥荒谬坚执成见着再行细钦此得心审讯等因钦此得　严旨后部中情悚惧惟吕公贤基谓此案无可再讯谨申明案情实已确凿无可再讯仍照原拟于二十二日具奏始奉　旨依议钦此此审办私酒案奏结之原委也越日廷栋往谒彭公公告廷栋曰　上尝垂询军机大臣今之留心理学者祁春圃相国以倭仁及君名对予亦以曾国藩对君昨　召对后　上告我等曰吴某学问结实廷栋闻公言为之悚惕无已窃念逖小臣一念爱　君之忱发于不自知不觉言之越分乃　圣主不以为忤反虚怀开纳诱之尽言得邀非分之　知正不知所以图报也然则吾　君之聪明天亶听言如转圜尤独留心正学岂下所能窥测哉苟欲稍裨　高深当知所先矣己未仲冬月臣吴廷栋追忆恭纪
　　请禁直境烧锅片光绪四年　　　
直隶总督李鸿章
直境粮价增昂固由秋成歉薄亦因耗费太甚通省烧锅约计千余家每日需用高粱两万余石每月共需六七十万石即以每人日食一升而论该烧锅等一日之费已占二百数十万人之食境内及外来之粮经往被其购用遂致民食缺乏虽招徕远近商贩源源运粜价不能平查永平宣化顺天各属烧锅最多其在永遵者并用海船自赴奉省大宗采买今直晋灾区皆指奉粮接济势难任其争购夫酒可终年不用日不再食则饥轻重原自有别该烧锅等每岁应交课银统共不过三万余两所益于库款者有限而占夺穷民口食贻害于闾阎者实深自来荒政本有禁酒之条山西近已奉　谕饬禁烧锅直省为　畿疆重地际此粮价日增民生困苦更宜舍缓就急应请除热河承德县岁丰粮贱可毋庸置议凡直顺各属烧锅自明年正月起暂行停烧以济民食俟秋成丰稔后仍准开烧依旧纳税如蒙　俞允即由臣出示晓谕禁止倘有限内私烧照例治罪并通饬地方官秉公查察不准役胥得规包庇或藉端扰索违则从严参办分别重惩
　　请将台属各项杂饷分别豁除疏　　　
福建巡抚丁日昌
窃惟我　朝深仁厚泽薄赋轻徭前代所有弊政无不概予豁除凡可以纾民力之艰难培　国家之元气者虽在田赋正供不惜减之又减仰见我　皇太后　皇上惠泽沦浃损上益下民说无疆实足超轶敻古台湾虽属重洋远隔海外一隅然百姓生计之盈虚无一不廑　宸衷之念虑兹因该处所征杂饷尚有相沿郑氏旧辙未经厘定者谨即据实胪陈仰乞　圣明采择查台郡当郑克塽归诚时仅有台湾凤山嘉义三县地界其彰化县淡水噶玛兰两厅皆系后辟幅员东至内山西至海地皆浅狭惟南北袤长计台湾凤山嘉义三县合长二百九十里共额征供谷十三万余石而后辟之彰化淡水噶玛兰三厅县合长五百八十里仅额征供谷五万六千余石核计彭淡兰之地比台湾凤嘉几多一半而所征之谷比台凤嘉反不及一半何哉盖由台湾凤嘉三县开辟较先所征税则皆沿郑成功之旧而彭淡兰新辟之地则由朝廷新定科则故赋税较轻民皆乐业议者或虑畸轻畸重然有田而后有粮百姓勉事耕耘尚不致缺亏正额其尤为民累者则莫如杂饷查杂饷名目繁多内如归化生番不植稻麦无区亩可计无田粮可科仅知捕鹿种麦按数纳饷即以鹿皮小米为名至所谓塭饷者则征于蓄鱼之所所谓蔗车糖蔀者同业异名系各就田园设厂雇工营作按作则征饷如此之类虽为苛细然因其稍有赢利酌取一二以益正供不过如四川之有碾榨税直隶之有榛栗税于民尚无大损他如海水支流曰港洼深积水曰潭凡可养鱼之所即与塭饷一律征收日久地势变易或填成田亩税项仍不能减若有水道可通之处无论竹筏小船运载货物即按照抽资又如草厝瓦厝即市廛建屋之基牛磨即磨之场旁及瓦菜园槟榔番檨莫不征饷其征诸渔户者则曰罟曰罾曰曰縺曰滚曰箈曰纲曰沪曰鸟鱼旗更有采捕小船亦征税饷析及秋毫吏役藉此勒索横征穷民苦累实甚且所征杂饷佣户鱼民均皆去来无定官役不能尽悉底蕴则必需熟悉情形之土豪出为包揽先须于地方官预纳承充之费然后垄断浮收舐糠及米输于官者十取于民者百臣到台后查悉各弊即拟稍为厘剔而各项名目大为琐碎影射牵连非尽断葛藤终难绝其弊窦除番社所输鹿皮小米犹有任土作贡遗意暨民间塭饷蔗车糖蔀其弊尚易厘剔应仍其旧外所有港潭等项杂饷统计各属共有五千二百二十三两九钱六分五厘均应豁免以除民累其港潭有浮变成田者另行勘明升科饬据台湾道夏献纶转据台湾府知府张梦元查覆开单具详请奏前来伏查台湾府所属台凤嘉三县正项供谷征收既重而杂饷名目尤繁小民终岁勤动所得几何而一经胥吏隳突嚣遂有枷棒在户犬无声之叹民困何由而苏元气何由而复乎此项征收名目本属郑成功开端向为内地所无之举若逢　圣主至仁如天与民休息虽江浙数百万漕粮犹蒙裁减台地此起杂饷每年所征合计不过数千余两且各项皆系就地征纳支发归入奏销台湾近年出产茶叶樟脑等项厘金关税均属新征较之此起杂饷多至数倍而台北现议筹开矿务则地利更可横兴前项杂饷为数无多谨即查列清单恭呈　御览合无仰恳　天恩俯准将单开征收杂饷各款自光绪三年起永远一律蠲除如蒙　特旨允准即当敬谨誊黄宣示　恩德务令僻壤周知以杜吏役藉词需索规费庶期实惠及民至各厅县有应支之款当饬该道府另筹拨补亦不至有所窒碍所有请豁台湾杂饷缘由谨会同闽浙督臣何璟恭摺具陈
　　会商整顿关务疏光绪九年　　　
福州将军穆图善
窃臣穆图善迭准户部奏咨行令遵奉　谕旨整顿关税设法稽征务于足额之外力求溢解等因深愧庸愚勉图报称与臣何璟臣张兆栋遇事会商和衷共济窃维征税之法在于择地以设官相时以税卡扼歧路以杜奸商之走漏循成宪以稽蠹吏之侵渔前因甯德县辖开垦筑提经臣等奏将税关移置东冲改白石为验卡建议之初人情难与谋始外论不免异同坚持定见行之数月商舶往来一按税则毫无例外取赢咸称利便盖皆宣扬　朝廷　恩德遵守户部定章因之纳输日有起色此移关之验也查原设关税口岸十九处甯德白石为北路之二甯德关移设东冲仅于白石填给照单于税课犹多疏漏至以茶叶为大宗甯属白石一口向有征收茶叶渡税长征福安所出之茶始因该处采办内多茶胚茶梗体恤商艰每担折收制钱六十文彼时出产有限类皆附入货税造报迨光绪初年所征渐旺始行汇合折报按则科征每担征银一钱列册报部有案自白石改为验卡福安茶叶不由东冲经过致有漏税且查北路产茶逐年增旺非独福安一县统计福甯所属五县处处皆有茶商运茶按其地势尽属海滨港纷歧易滋绕越与西路延建等处绝无海口者不同非择要移卡不足以杜偷漏臣穆图善昼夜焦思与臣璟臣兆栋往返筹商务求　国课得有裨益饬据东冲口委员佐领金生会同甯德县知县朱宝书察看海勘得离福甯府二百二十里之飞鸾地方为北路茶商进省必由之路将从前白石征过茶叶渡税就该处设立总卡稽征实足扼五县要冲查照常税则例从其轻者不论粗细每担征银一钱其余杂货亦照税则减成折收经臣等联衔示谕分饬各该地方官转饬遵办并饬福防同知王冕南传谕各茶商毋许推延观望臣等覆查卡由移置既非创设税亦循旧并非重征属扼要之区易剔漏私之弊当兹持筹支绌固不敢专求科敛罔恤民艰亦未便任听奸人私营利薮相应请　旨部核议示覆以便遵行
　　会查税课酌拟章程疏光绪十年　　　
奉天将军庆裕
窃查接管卷内本年三月二十九日接准　钦差吏部尚书徐桐刑部左侍郎薛允升来咨奉　命查办奉天事件奏称辽阳以税课盈余为每年办公之用旧章相沿已久势难一律裁革惟市卖牛马等税每价钱五千作银一两收市钱五百文按照时价系属十分税一以及每年派差分赴乡屯查税名曰海查既任听旗民举报漏税往往查传十余家仅止二三家应罚未免过于扰累诚恐他城亦所不免等情光绪十年三月十八日奉　上谕着该将军府尹会同盛京户部将各城税务章程详加厘定奏明办理等因钦此钦遵知照到奉奴才庆裕裕长到任后当即会同奴才启秀拣派委员分赴各城将各项牲畜税务确查具报旋据先后查明分款开单禀覆前来奴才等按款覆查所有漏税罚钱一节现经查明各城均无勒罚情弊海查一节现经查明各城或于每年年底派差分赴村中催令报税或随时派差查催均无海查名目惟辽阳城守尉衙门于每年秋后查照向章派差分赴四集镇油粉豆房客店查催牲畜税课该商民等按照历年包纳之数呈缴是否与置买牲畜实数相符税局从不查问是即所谓海查辽阳税课与各城不同之情形也其买卖牛马骡头税课一节现经查明广甯益本牛庄铁岭华州锦州熊岳复州金州等九处均以买价东钱五千作银一两收税银三分余另有票钱牙纪多寡不等与辽阳之以钱五千作银一两收钱五百不收票钱牙纪钱者不甚悬殊开原以六千作银一两收税钱四百文岫岩昌图甯远凤凰城新民厅中前所中后所均以买价十千作银一两收税自三分至六分不等另有票钱牙纪钱亦多寡不等统计此项税钱以辽阳等十处为较多至于猪税则以岫岩甯远复州金州中后所中前所为较多羊税则以甯远中后所中前所为较多此辽阳收税与各城或同或不同之情形也检查户部则例奉天一省独无税则为衙门所收牲畜税课有始自康熙年间者有始自干隆年间者有不知始自何年者年久相承各有定章于此而欲勒归一辙如准其最少之数恐此后各处征收必难足额如欲以酌中为断照向来少收各款均须加增法愈改而弊愈滋自不如仍令各循其旧以免纷歧即如斗秤厘捐各城收支数目均有不同当日创办之时原属因地制宜固不独税章为然徐桐等查办税务并未议令改为一律想已见及于此此项税课除照额报部外盈余藉以津贴办公并开支薪水工食房租心红纸张等均为必不可少之款徐桐等摺内声明税课盈余为每年办公之用旧章相沿已久势难一律裁革自系确论至税课十分取一以及派差海查并漏税罚钱各节经徐桐等奏奉　谕旨饬令详加厘定奏明办理奴才等亟应钦遵会核以筹定章而免漏弊伏查各城收税既无勒罚情弊亦无海查名目应请毋庸置议辽阳税局向有海差虽非核实纳税之法惟每年纳税一次较之勒限上税纷纷稽查者尚觉简易商民相安已久无关弊窦且辽阳所属之刘二堡南北两堡商民数百家每逢单日即有集市买卖牲畜每年固不下百余匹仅包纳东钱一百七十千合银不过十七八两油粉豆房客店均饲猪每家每年多则宰猪百余口少亦七八十口仅包纳东钱十千合银不过一两较之核实纳税甚为轻减若必禁止海查不准包纳不惟恐滋烦扰且税钱转致加增商民必受其累似不必嫌海查包纳之名而贻增税扰民之患惟辽阳所收牛马骡头税课以买价东钱五千作银一两收东钱五百系属十分税一为应行酌减之款其广甯等九处亦以东钱五千作银一两虽每两税钱不及五百而另有牙票等钱与辽阳不相迳庭亦宜一律酌减以昭公允查奉省自马税银内有按照东钱六千一百合银一两解部之款奴才等公同商酌拟将辽阳等十处收税折银章程通改为六千一百合银一两每两照例收税银三分其愿交钱者准按时价折钱投税各从其便第以银两解部均须库平库色且解银运费亦为必不可少之款而薪水办公又宜筹及拟令于正税三分之外酌收税银二分以一半添补平色一半作为饭食公用此外一切名目悉行删减永不准再收一文免致变本加厉其各行牙纪在市取用应听买卖各主酌给未便官为随课征收仍将办理漏税章程照例申明以杜胥役借端滋扰至岫岩等处所收牛马骡税向以十千合银一两开单向以六千合银一两按其每两所收税银均较新章为轻请仍其旧如蒙　俞允奴才等即会同出示晓谕使各城永远遵守倘有额外多收违例勒罚即行从严惩办庶税务均有定章而稽征可免流弊
　　酌拟崇文门税务章程疏光绪十一年　　　
武英殿大学士宝鋆
臣等奉　旨详改崇文门章程已将尚贤刘恩溥所奏各节遵议具奏窃维崇文门征收税课系　国家维正之供正额盈余均有定制京师为万方辐辏之区地称首善惠商便民尤属当务之急近来劣员猾吏蠹役奸商因缘为奸遂至上亏　国课下累民生为害不可胜言亟宜设法整顿以重税务而除积弊臣等谨于尚贤刘恩溥原奏内所未经议及者酌拟十六条恭呈　御览
一嘉庆五年钦奉　上谕各关税局如再有讹索扰累等事从重治罪等因又道光二年钦奉　上谕严禁崇文门税局需索蠹弊等因应令该监督将　谕旨二道敬谨缮写悬挂该衙门大堂俾资永远遵守一奏派宜择本属也向来正副监督到任后事皆责成奏派委员总理一切文则用印稿司员武则用印务参佐其人率以明白干练心地端直者充选故能上顾　国家正课兼可钤制验货家丁免滋流弊近来或参以亲故等人以致堂官家丁狎熟牵掣种种弊端在所不免正本清源必自奏派委员始
一堂委宜戒滥派也奏派向止二员恐有别项差故则堂官派委员以佐之此项委员亦当以一二员为是缘廉正朴实之品本不多觏而人多则牵制亦多近闻堂委之员多至十余员或二十余员不等非浮薄少年酒食征逐即艰窘末吏或喜事生风实于公务无益亟宜裁汰以端浮嚣而杜挠乱
一各口宜择妥员也崇文门向有分局例设于芦沟桥东坝海淀半壁店南口穆家峪张家口等处派员驻守以慎分司需人既多势不能尽取本属明干人员悉派税差致旷本职故向来监督每择素识之人量材器使然亦不容纯用情面以私废公且张家口东坝两处中外商人纷错于途查核甚非易事奸巧猾商藉端影射亟当详遴明白晓事之员常州驻局中外茶商交涉倘有疑窦即禀明监督迅速行文总理各国事务衙门详察办理不得漫任冗员有妨税务
一芦沟桥东坝半壁店穆家峪海淀张家口等处口岸向设委员分驻稽察近年监督所派委员未能一律在局驻宿一切公事悉由家人书吏经手致滋流弊亟应申明旧章由监督饬令分司税口委员轮班驻宿督同书役家人认真办理以除积弊其各口委员每处祗需四员由正副监督各派二员庶免人浮于事
一京城十三门向来监督但派家人书役分驻巡查惟各门距务较远委员耳目难周致有勒索留难等弊拟请嗣后安定东直朝阳东便广渠左安永定德胜西直阜成西便广安右安十三门均由监督拣派廉勤人员每门二员轮班住宿稽查不准旷违者参处所有十三门委员应需饭食津贴银两由监督酌量筹给奏明办理
一海巡宜调营弁也海巡向用家丁世家大族世仆老练或不敢恣肆妄为近来仕宦之家仅多招募派
一海巡惟知藉端滋扰得财卖放比比皆然未革偷漏之弊徒滋勒索之端营弁究系官属尽可行文步军统领衙门调取来署该衙门巡役清册点交该弁该弁亦得海巡津贴当差并可勤奋矢志倘仍不得力即由该监督自行参惩
一光绪九年给事中楼誉普奏崇文门海巡请按名给发号衣腰牌嗣经该衙门奏称若给予号衣腰牌转恐恃有官物四出招摇流弊更甚且于密查偷漏益多窒碍等语窃惟该巡役无号衣腰牌则恃无查考肆意妄为有号衣腰牌则奉官缉拿被拏者既不敢拒捕往拏者亦不敢诈扰至巡役藉词密查实在搜求攫取无所不为仍请　饬下该监督将巡役每名各给号衣一件并各给印花腰牌均写明某门海巡姓名有讹索者准商民指名禀究庶几真伪可辨而棍徒蠹役不得冒充如有伪造号衣腰牌冒充巡役者严行究办其制造号衣腰牌经费准由盈余项下开销至巡役向无额数散漫无稽莫可究诘拟请　饬下崇文门监督将巡役酌定额数每门若干名务上及十三门共若干名造册咨报户部查核嗣后每届年终造册咨部遇有更换随时咨报
一例载各关征税科则责令该管官详刻木榜立关口街市并责令地方官将税则刊刷小本每本作价二分听行户颁发遵照倘该管官将木榜不行设立或书写小字悬于僻处希图高下其手者查参治罪又例载已革之税概行刊榜晓谕各等语现在崇文门未将税则及已革之税刻榜立地方官亦未将税则刊刷颁发以致商民无从周知亟应申明旧例略加变通所有征税科则应由该监督认真详刻木榜其例应免税之货逐款开明另刊木榜一并悬挂税务衙门门外及十三门暨各税口并由该监督将商税则例现行比例增减新例及免税各条刊刷成书于每年八月初三日监督到任后发给各行户经纪一本使商民共见共闻其刊榜刷书经费准由盈余项下开销
一例载干隆四十九年奏定丁梨脆枣最下之物不过近京所产即有兴贩亦止于肩挑背负嗣后应豁免税银庶近京小民不无所补等语嗣后除水梨系属客货仍照例收税外至近京西山等处所产丁梨毋论是否肩挑背负应一律免其送务征税芦沟桥及各门亦不准私收税钱饭钱违者惩办
一例载名关商民输税填写收税红单二纸一给商人收执一送部查察其有不给红单或纳银数多给票数少及私将红单撤回多征勒索者许商民首告究拟嗣后崇文门收税拟请用三连票根一给商人一存该衙门一送户部以备稽查如有前项情弊一经商民首告照例究拟
一例载崇文门税课令本商自行完纳若货到而本商未至准店铺代报纳课等语惟往往有数家之货该行到务呈递验片只写一家字号易滋弊端嗣后货物报门无论数家共一货车总须各分各单不得数家并作一单仅写一家字号致涉牵混至各门每日送务手本亦须将各铺字号一一分写不准笼统以杜行户影射漏课及巡役朦混诬拏等弊
一行次重责成也商贾纳税必由行次原为事期简易责有攸归乃日久相沿竟成作弊之首平日串通本处书吏临事贿嘱验货家丁卖放营私视为故事而该衙门所办漏税不过偶拏一二贫民或负私酒或卖蛋者反为扑以示官威行次弊端反置不问是当饬奏委司员随时逐行详查倘敢仍前作弊立予严惩毋稍轻纵
一崇文门拏获漏税客货该委员过堂时并不言明罚银数目辄先令画供认罚迨画供后委员于原供内批罚银至数百两数千两之多交坊押勒缴殊属不成政体拟请　饬下崇文门监督嗣后遇有应罚之案除按照例定倍数拟罚外务须先将应罚银数示知该商并于内供写明令其输服画供不得刑逼勒罚所罚既有限制庶商民力能呈交罚款亦不至虚悬无着每月实收罚款若干分列货物款项案由分驻本税银若干罚款几倍银若干明示税务衙门门首咨明户部庶儆偷漏并有稽核
一崇文门照例验货纳税放行不准留难勒索嗣后每日各门送到行李货物到务无论天晚必须当日验完不准押送客店延至次日方验违者即将委员监督参处
一崇文门监督到任向系出示晓谕严禁官店至每日务上未经验完之行李货物押送店内有押至数日之久者其拏获漏税货车有押至数十日之久者无官店之名有官店之实该店串通差役藉渔重利商民受累不堪为历年未除之积弊嗣后崇文门附近客店如敢容留务上交押之车准被押之人赴城喊控即由该城御史将委员查明参处并将该店勒令封闭店商从严惩办　以上各条或参核旧例或酌拟新章总之立法必先防弊任事尤贵得人应请　旨饬下崇文门监督随时督饬委员认真办理实事求是期于　国课民生两有裨益所有酌拟崇文门税务章程缘由谨恭摺具陈
　　查明梧关病商实情并厘剔一切弊端疏光绪十二年　　　
张之洞
窃臣之洞于光绪十年六月承准军机大臣字寄闰五月初七日奉　上谕有人奏广西梧州关税加费过多请饬永远全裁等语又有人奏广西积弊太深亟宜剔除一摺等因钦此当经臣之洞咨会前广西抚臣潘鼎新据实查明会奏迭次札饬西布按二司会查各在案潘鼎新迄无一字咨覆西两司覆称潘鼎新于光绪十年奏明梧关公费解交省局久未准抄摺咨会臣秉衡在臬司任内以粤事紧急奉　旨驻龙办理后路事宜旋蒙　恩命暂护抚篆又奉光绪十一年六月十八日　上谕张曜奏广西被水成灾拟筹赈款一摺等因钦此经臣秉衡先后提充赈款一面恭录转行署广西布政使庆爱署按察使沈康保查办其梧关一案经臣等迭次委员密访西省委知府黄宏藻东省委直隶州知州陈占鳌通判徐敦诒降补知县杨铨光盐大使周志端从九品张祖恩先后分别密查并会委奏留差遣河南候补道朱寿熔覆加确查会同西藩臬两司核议禀覆去后兹据覆称查原奏内称梧州府关税自咸丰七年后加抽经费为招集乡勇保卫地方起见凡往来货物于正税银一两外加抽银一两每年合计约加抽银四五十万两均收银而不给票肆意侵渔无从查考加征过多请饬永远全裁一节查梧关加抽经费实系咸丰初年艇匪土匪肆扰前任梧州府知府陈瑞之募勇剿捕经费无出集商筹议按货抽捐以供勇费竟有税费相等者有费多于税者嗣后贼平勇少而经费如故商人屡以为言乃减去旧数之半先设分局十二处陆续裁撤光绪六年复将木只分局裁去或由粤东会馆经费局抽收或由水旱两关带抽兹经委员改装易服前往向来往商民分投密访或佯作商贾赴关纳税或潜搭货船观其收费并传讯该局司总梁宝琛等暨平码馆商董东茂兴公昌聚丰信全昌等调集水旱关暨各帐簿书巡等私簿互相参核计该府每年所收经费约银十万两有奇实无三十万至五十万之多该州自兵燹后正税未能足额即以经费拨补又广西巡抚藩臬盐道衙门办公不敷历年于梧关经费项下拨解公费此款早年出自税余后因兵兴税绌改在经费内动支从前系每年三万两此外虽有节寿之说收与不收视乎上司光绪十年减为二万二千两裁去节寿余作该府路勇两营及护关扒船之饷费惟查历年经费之数官收虽不过十万有奇而商人所费实不止此吏胥巡役家丁地棍船户浮收包吞皆所不免虽无档册可稽追出书巡分银底帐及船户木商充经费底簿按月核计全数约略可知约计每年大率收银十七万两实为商民巨累此外尚有因头一款为原奏所未言及此款系由书吏算船估税而起定例榷算米数豆麦各船之法以长一丈广一丈深五尺为五因一因五千斤五因共作二万五千斤他货二三因至七八因不等皆有定则书吏欺愚商贾如米则谓例应七因今私让为六因应纳使费若干故曰因头商人恳嘱关吏不令报足十成甘于税外私纳规费名为让减一因实已暗增一因先则商人利其隐漏继则关吏踵事多求既属病商亦兼蠹税计暗加因数每年约银二万两私得因头每年约银五万两系书巡幕丁所得又有外费一款系书巡府差人等所得每年约银六千余两又有现费一款乃上下水零星货物若缸瓦挂碎爆竹彩钱笔竹木梢等款皆例不收税之物系查船巡丁所得每年约银五千两又有柴火银一款乃无税无费之物每柴一束收钱一文系充该厂日用每年约银一万三千两合而计之正税尚属有限而商贾于正税之外所费至二十余万商民怨苦实不能堪蠹纵横人思染指情弊之深至斯而极
查该厂经书七名算房七名银房十名即官银匠巡役四十四名内正总四名亦称签子手亦称尺手书巡皆五年一换经书算房银房及正总更换时各纳充费一千两上下不等此条最为诸弊之根查梧州一区既有例设税厂又有厘金总局又有经费局一日之内三次榷征百金之货完至什一实为病商苛政且经费一局商民费至二十余万两　国家并不能用其分文尤出情理之外征敛愈重商贾愈困趋避走漏勾串影射愈多省西税厘大局将不可问自应将经费一项即行裁免抽收以苏疲商而保正饷并将该府所募勇丁两营全数裁撤以节糜费由西省另派防营驻梧巡查弹压令该府于经收正税自行竭力稽征不得藉口缺额别图弥补从前该厂征解税项系前后递推牵搭淡旺不均或淡月而所解极多或旺月而所解甚少应改令按照定额计日摊解以免藉口赔累此后该厂征税俱按定则估算不准浮加一因其余吏役私收之因头分费现费等项一律严除永免商累并刊给三联印票分别存发报查其厂书巡役充规概行禁革惟根蒂不除弊端决不能断应将厂书算房银房签子手尺手等名目年限一概革除厂中查船核算缮写记簿俱改用司事签手尺手改募巡丁现无报部额缺充满年限即可随时另募随时革换庶可杜贿充婪索之弊惟向来各项人等仰给此厂者不下数百家此次裁除太钜若不酌筹饭银限一定数必致另开需索刁难之弊防不胜防甚至包串漏越转亏正款拟令按正税之数每两止许收饭银五分分给司事巡丁一切人等统在其内不准多取分毫亦不准别立名目查梧州厘局向有商捐三江缉捕一项及盐包小厘一项以养护商扒船每两五分每年约银一万二千两现经臣秉衡饬将此项缉捕委员勇役扒船概行裁撤另派水师扒船巡护缉捕盐包捐项概行免交计以此项抵税厂饭银之处每年商民尚可少纳银七千余两此外货船一只有红单银一钱有挂号钱上水一百文下水二百文有收旗钱三十文皆散役差艇所得为数甚微应准均仍其旧又查上项所开柴火银一项销路甚广取之甚微积之甚钜无税无费尚不致为商民之累此项一万三千两即遵　旨提充公用查西省乡闱经费例销止一千九百余两不敷甚钜向系由各州县派捐银一万四千余两其余由外筹补各属瘠苦难支应即于此项内按年提银七千两解存司库备支科场经费以后各州县应摊闱费立案永远免派至旧日院司道公费二万二千两原系办公之需臣秉衡及司道等均未提作私用惟现既停抽经费不宜累及该府惟有极力撙节拟裁减一万六千两即以柴火银余款六千两分季解交善后局分充巡抚藩臬盐道各衙门办公之需并将此次裁革减定各项数目榜示该厂十里内外并勒碑水陆通衢人人共见永遵远行计税费均按例定因法征收一项裁减约二万两经费一项官私裁除约十七万两因头一项裁除约五万两外费现费两项裁除约共一万二千两缉捕捐款盐包小厘两项限抵充饭银外裁减约千余两通计此后商贾过梧关者每年约可省银二十五万两若有浮收勒索逾于定章之外者被人告发或经查出严行参办并严禁梧州府永远不准馈送上司节寿如有私送私收者与受均一律参处
又原参内称广西藩司衙门有吏一房吏二房向系广东肇庆府黄姓充当而作弊惟吏一房尤甚盘踞日久视缺分之肥瘠索取规费一节查广西正佐各缺原有详定轮委酌委章程前藩司张梦元谨小慎微在任日每有缺出必详核轮委超委各册照章办理现署藩司庆爱一本定章间有人地未宜改为酌委者随时禀由臣秉衡酌定始行悬牌详委传到各员面给委札不经书吏之手官场并无闲言似无延搁索规之弊至补缺本有定例无论酌补轮补之缺均详由臣秉衡悉心核定分别　题奏办理又官员缴凭例应于到任后扣明程限有无逾远具结列批送司按季汇缴其间有声明舛错驳查更正以致稽延亦事之所有并无半年后始行缴凭之事藩署吏一房书吏前藩司张梦元于到任时查阅卯册见系黄姓居多且籍多肇庆者业已分别更换吏二房书吏查无黄姓之人署藩司庆爱随时访查各书尚无弊窦其有承充年满者概行撤换一有弊端立予革究又原奏内称广西厘金各卡自桂林顺流而下省垣上下关两卡阳朔县城一卡平乐府城一卡昭平县城一卡梧州府城三卡自梧州府溯流而上则至藤县一卡蒙江一卡平南县之白马塘一卡大乌墟一卡桂平县之大隍江墟一卡浔州府城两卡又自浔州府分南北河溯流而上其南河则横州之南乡墟一卡永县城一卡南甯府城三卡宣化县之三江口一卡右江平马墟一卡百色城一卡其北河则至武宣县属之浊水河一卡柳州府城两卡融县长安墟一卡古宜墟一卡庆远府之怀远镇一卡皆大河船只所常经其余穷乡僻壤私设之卡尚难尽悉各卡有督办有帮办有委员司事有尺手巡丁除耗费侵渔外报解不过十中一二朘削商民应于府城旧设厘卡酌量裁并其外卡除择要者酌留一二处其余概行删汰一节查广西地瘠山多舟楫可通之处乃有商贾聚集是以开设厘卡皆在滨河口岸而四境多与云贵广东湖南等省连界支河歧出并无扼要总口堪以归并抽厘不得不于桂平梧浔南甯百色柳州庆远等府属沿河市镇设立正分各卡或管抽收或司查验设卡之数虽似较繁实则杜绝绕漏并非节节重征盖西省厘金章程凡商民囤货发行时抽落地厘金一次贩运货物由邻省入境则抽入境厘金一次由本省运赴邻省者抽出境厘金一次无论落地入境出境均止抽收一次经过各卡验票放行概不重抽办理多年历久相安水陆设卡之外陆路祗泗城府属　甸卡一处稽查滇省绕道入粤之货其余僻远之区实无一卡历来设卡之所必先详由抚臣批示大张晓谕方无抗违更不能任意私设卡至各卡有督办帮办委员司巡等名目则系量厘物之繁简分别酌派其应支薪水等费向有定章不能任听虚耗历经查察整顿将行为卑陋声名平常之试用县丞蒋锡熊吴桂森从九品尹鋆典史葛森徐溥试用通判程铣先后参革并将开报含混之通判陶用中加平渔利之司事丁忧湖北巡检孙新原即孙仲裘参革究办在案近年厘数每年总在六七十万之间广西贫瘠省分货少商稀抽数尚不为绌似无侵蚀之弊如果报解不过十之一二则每年收数当在四五百万从何有此钜款所议裁汰厘卡一节查前次给事中刘曾戈靖先后　奏请查办均经澈底查核凡有可裁之卡已钦遵　谕旨裁去二十余处无可再裁经前抚臣覆　奏有案臣等亦知抽厘为不得已之举如能随时裁撤以惜商艰原属善政无如边防孔殷饷需紧迫广西别无可筹之款惟有仍请循旧办理严饬承办各员倍加谨慎力杜烦扰容俟时务渐缓再行体察情形酌议裁并
又原奏内称州县案件株悬太多候质之人概行监押书差私行拷扑停给粥饭必索诈得遂而后已炎暑薰蒸禁卒又不打扫囹圄以致死于饥饿拷扑瘟疫者累累该管官定按月报限期各州县多空文回覆其时案仍延阁不办一节查各州县办理一切案件先经升任抚臣张树声照直隶清讼章程将积案监禁管押逸犯四种分别管收除在四柱按月册报专派委员将各属月册逐案详核随时饬催讯结分别功过自理词讼一原一被一证或证至二三人而止令头门外悬挂粉牌将在押人名案由月日及有无刑具逐一开载倘有私押私刑准该家属喊禀并由省随时委员密查如并未悬牌及开报不符者惩处臣秉衡起家州县于恤民一端时兢兢以此为意前在臬司任内深恐各州县有名无实复经通查各属未结各案应办者依限详办应释者取保开释各州县陆续禀报遵行虽才具短长不一尚不至延阁不办其候质之人分别取保候讯并非概行押并严饬各州县清查监狱所勿令禁役勒索凌虐曾经委员密查分别惩儆尚无十分荒谬情弊至署臬司沈康保到任后仍不时严加查催惟州县断不能人人勤明差役更不能忘情伪诈惟有随时密访随事重惩有被控及查出者决不宽贷或可狱少冤民此又非章程文檄所能为功者也据该司道等先后查明议拟分别禀覆前来臣等覆查此次　饬查各节以梧州经费为最要此事前曾经言官论及此次奉发　片一摺皆论此事其为病商厉民亦可想见此次臣之洞委员往查书巡等许以重贿加以恐吓该委员坚拒不听因遂造言倾陷希冀撤回臣等察知狡谋不为所动然则积弊之深澈查之难更可概见现经裁撤经费局革除厂书签手裁减公费禁止节寿改章之案勒石永遵当可于恤商保饷均有裨益丁忧梧州府知府梁俊未能禁止书役多取病商迭经饬查复不行据实禀明查禁节费充公咎无可辞惟经费局历经相沿弊端积重已久未便专责一人致有偏枯且该府平日居官尚能办事似可量予从宽相应请　旨将梁俊以同知降补以示薄惩其严禁藩署书吏盘踞把持以及整顿厘务清理讼狱各节均系实在情形至光绪十年梧关解存公费臣秉衡与西藩臬两司盐道俱系存局存公并未移作私用臣秉衡上年先已　奏明提作赈抚水灾之用在案十一年臣秉衡等公费亦已遵　旨提解再此件因臣等六次委员密查始得查核详实且须察度情形会商定章是以覆　奏较迟合并声明
　　请　饬禁抽收赌款疏　　　
邓承修
窃广东赌风最炽向有闱姓番摊白鸽票花会等名近年则番摊白鸽票花会经督抚臣明禁虽未能尽绝根株尚不致设局开场抽收经费如闱姓一事者查闱姓之赌起自机房小民渐而相率效尤行于省会经前抚臣郭嵩焘罚缴款项以资津贴奸民因此藉端禀案抽缴经费巧立榜花名目每届乡会科期及岁科两试之先设局投票每票限写二十姓以中姓多少为赢输其投票之资则自一分一钱以至盈千累万其投票之处则自省会以及各府州县穷乡僻壤其投票之人则自缙绅士大夫以及农工商贾妇孺走卒莫不罄其所有各存幸心希图一掷以致倾家破产歇业潜逃甚而服毒投缳卖妻鬻子凡此之类难以悉数尤可骇者每遇科年谣言四起或云某姓已通关节或云某姓已托人情其岁科两考百计钻营有姓字未登票内或经取录则畀以多金惎使不行赴覆或寻其瑕隙激同大众禀攻否则有赂之故犯场规甘遭摈斥者至武闱乡试并无糊名其监射等弊窦更难缕指以　国家抡才之典为市侩赌博之资阻寒士登进之阶启官绅贪污之渐立心之险设局之奇有如此者伏思粤东素称富庶自红匪构乱以来迭经兵燹贾肆萧条民生凋耗该督抚臣留心民瘼各赌具已行明禁独闱姓未经裁革其始则借罚款为名继则以抽收成例在该督抚之意不过以用项支绌藉资津贴耳岂知其为害之至于此哉夫番摊白鸽票花会各赌率皆市井无赖之尤稍知自爱者犹不肯为若闱姓则公然设局明目张胆恃官长为护符即父兄何能束其子弟伤风败俗病国蠹民莫甚于此且赌博之禁　朝廷显有科条今则官为抽收更复成何政体就令有利无害臣愚犹以为不可为利无几而贻害如此若不早行禁止恐科场因此而滋事必至酿成巨案百姓由此而并穷必至流为寇盗其弊更有不忍言者何以仰答我　皇上爱民取士孜孜求治之至意相应请　旨饬下广东督抚臣将抽收闱姓赌款迅行裁革出示严禁以肃政体而杜弊端

皇朝经世文续编卷四十八
　户政二十五钱币上
　　钞币议　　　
王
三代以上君民相通但有足民之事更无足君之事必百姓足而后君足犹子孙富而父母未有贫者也三代以下君民相隔既有足君之事又有足民之事且必君足而后百姓足犹父母富而子孙亦未有贫者也夫欲足民莫如重农务穑欲足君莫如操钱币之权然而往往不能操其权者何也盖自毁钱为器起于工匠而利权一失矣铅钱私铸窃于奸民而利权再失矣外洋钱币行于中国而利权三失矣银价低昂操于商贾而利权四失矣钱票会券出于富户而利权五失矣今欲操钱币之权莫如禁银而行钞而又尽去其弊则国用常足而民财同阜矣请综钱币之源流论之后魏高谦之曰尧遭大水以历山之金铸钱汤遭大旱以庄山之金铸钱夫古者分国而治资于粟帛者重而资于钱币者轻故非水旱要可不铸后人或以珠玉龟贝刀布为币未尝专以银与钱也郑司农释诗抱布贸丝云周人以布广二寸长二尺凭官司印书其上以为民闲贸易之币此即行钞所昉汉武帝造白鹿币唐宪宗用飞钱又为行钱之渐至宋张咏始行交子宋孝宗以内帑金帛易楮币藏于内库一时楮币重于黄金沿及金元皆用纸钞明初亦行宝钞至英宗有米麦折银之令弛用银之禁由是有出无入而钞遂不行迨崇祯十六年生员蒋臣奏行铜钞帝意欲用纸钞因流贼渡河其事遂止夫自宋迄明凡行钞四五百年　本朝顺治中亦尝兼行钞币苟其有害无利安能行之如是其久哉按明户部侍郎倪元璐尝欲行钞其时省臣条陈十便一曰造之本省二曰行之途广三曰齎之也轻四曰藏之也简五曰无成色之好丑六曰无称兑之轻重七曰革银匠之奸偷八曰杜盗贼之窥伺九曰钱不用而用钞其铜尽铸军器十曰钞行而银不行其银尽实内帑此十者惟末二条立法尚未尽善盖钞可用而钱不可废也银虽可废宜仍散之民闲为器饰而不宜尽实内帑也其余皆至论名言无可疑者而蒙细推行钞之利其实不止此如凡以他物为币皆有尽惟钞则无尽造百万即百万造千万即千万则操不涸之财源其大利一也万物之利权收之于上布之于下则尊国家之体统其大利二也外洋不得以其币行中国则动远夷之畏服其大利三也奸民谋逆类皆以财利要结人心国家财用不竭则消奸民之逆志其大利四也用银有白纹元丝洋钱之不同行钞归于画一则齐天下之风俗其大利五也钞法既行收铜以供鼓铸则极钱法之精好其大利六也钞直既有一定商贾不得低昂之则绝民心之诈伪其大利七也富家或以土窖藏银历久不用银益见少今举而变之悉出易钞则去壅滞之恶习其大利八也钞式宜变从前分为七等大钞书孝经其次书印先正格言俾民识字则寓教民之深意其大利九也凡漕务河务盐务皆有积弊当厘人不敢议者恐经费不足故也若行钞无难更定章程矣则除万事之积弊其大利十也国计大裕捐例永停即捐衔亦可无庸则重朝廷之名器其大利十一也一切取民者从薄予民者从厚则行千载之仁政其大利十二也夫天下无不弊之法而常恃有救法之人而欲图天下之大功必先破众人之论人徒见宋金元明行钞不能无弊遂以为不可行不知皆立法未周之故耳今言试其弊之大略一则单纸易坏而不知装潢糊表也二则式印苟简而不知宜镂版精工也三则钞文但书刑律无可观玩也四则印章不多难于辨别也五则中统钞自二贯至十文分为十一等太琐屑也六则中统钞止于二贯民犹不便也七则钞直二贯者止费钱三四文资本太轻纸幅狭隘程式不精也八则有司以出钞为利入钞为讳也九则民以旧钞换新钞必增工墨费每贯三分也十则旧钞行用每至简阅也十一则钞法屡更使民疑也十二则不铸钱而钱日少也十三则仍杂用银也十四则专利于上而不能行惠于民也十五则虽设严刑而未尽防伪之道也今诚能一一悉去其弊则行钞者宋金元明之法也而所以行钞者固非宋金元明之法也岂非理财之善策哉嘉庆年闲翰林学士蔡之定曾奏请行钞然徒言行钞而不知去弊之方则无以全收其利而不受其害宜其议之不行也夫自古有治人无治法然苟有治人必有治法而立法之善不过即弊法而去其弊所谓胜者所用败者之谋也蒙尝博观载籍访通人有言行钞之利者必与之深心商搉而究其理有言行钞之害者必与之反覆辨论而穷其故实见钞法之行利及百姓而非止国家也利及万世而非止一时也故为考证八条目四十问答二十以破众人之论刍荛之愚俟有言责者择焉
　　原钞之始
元何异孙曰郑司农释诗抱布贸丝云周人以布长二尺凭官司印书其上以为民间贸易之币此用钞之始
　按司农此条见周礼注余初得之谓可以证钞法后检旧本十一经问对则知何异孙已先我言之矣今通志堂经解所刊十一经问对删去此条
汉武帝时禁苑有白鹿乃以白鹿皮方尺缘以藻缋为皮币直四十万王侯宗室朝觐聘享必以皮币荐璧然后得行
　按一皮而直四十万其值太重窥此意止欲取王侯宗室之利与民间无预也
唐宪宗行飞钱令商贾至京师委钱给券轻装趋四方合券取之
　按飞钱合券取钱即交子之权舆
宋太祖置便钱务许商人投牒输钱左藏库以诸州钱给之
　　按此亦飞钱之意
宋仁宗元年置益州交子务初张咏知益州患蜀人铁钱重不便贸易一交一缗以三年为一界而换之六十五年为二十二界谓之交子使富民主之后富民稍衰争讼不息转运使薛山张若谷请置交子务以权其出入禁私造者帝从其议立务于益州界以百二十五万六千三百缗为额
　按商贾惮于重齎交子之设正以便民今民闲自行会票则交子之用隐操于富户矣
　　造钞之法
宋史云景定四年以收买逾限之田复日增印会子一十五万咸四年以近颁见钱关子贯作七百七十文公私擅减者官以赃论吏则配籍五年复申严关子减落之禁七年以行在纸局所造关子纸不精命四川制使抄造输送每岁以二千万作四纲
宋高宗二十四年金使置交钞库金以铜少造钞引一贯二贯三贯五贯十贯五等谓之大钞一伯二伯三伯五伯七伯五等谓之小钞与钱并用以七年为限纳旧易新诸路置官库受之每贯取工墨钱十五公私便焉宋理宗景定元年蒙古行交钞法王文统立十路宣抚司示以条格欲差发办而民不扰盐课不失常额交钞无致阻滞遂行中书省造中统元宝文钞立互市于颍州涟水光化军交钞法自十文至二贯文凡十等不限年月诸路通行赋税并听收受仍申严私盐酒钞麴货等禁
　按金元用钞之初皆见其便迨行之久而其弊渐生于是议更造愈更造而弊愈生其故有由也金之钞初止十贯而其后乃有二百贯至千贯者元之钞始止二贯迨桑哥造至元钞自一贯至五十文凡十有一等每一贯视中统钞五贯文是方尺之纸直钱五十文也武宗造至大钞凡十三等每一贯准至元钞五贯是方尺之纸直钱五万文也先后轻重不伦无怪乎视为虚券而不可行也斯固由更法之弊而亦创制之初未能斟酌至精也然则欲行钞者必立法之始详审精密先求尽善一定之后更不改造而后钞可永行矣
金史云初贞元间既行钞引法遂设印造钞引库及交钞库皆设使副判各一员都监二员而交钞库副则专主书押搭印合同之事　又曰交钞之制外为阑作花纹其上横书贯例左曰某字料右曰某字号料号外篆书曰伪造交钞者斩告捕者赏钱三百贯料号衡阑下曰中都交钞库准尚书户部符承都堂劄付户部覆点勘令史姓名押字又曰圣旨印造逐路交钞于某处库纳钱更许于某处库纳钞换钱官私同见钱流转其钞不限年月行用如字文故暗或钞纸擦磨许于所属库司纳旧换新若到库支钱或倒换新钞每贯量克工墨钱若干文库搯攒司库副使各押字年月日印造钞引库库子库司副使各押字上至尚书户部官亦押字其搭印支钱处合同用印依常例
　按金之制钞法亦备矣惜其尚未知装潢精工使不至易坏也至于命善书者书先正格言其上富民而兼寓教民不尤善乎
元史云世祖中统元年始造交钞以丝为本每银五十两易丝钞一千两诸物之直并从丝例是年十月又造中统元宝钞其文以十计者四曰一十文二十文三十文五十文以百计者三曰一百文二百文五百文以贯计者二曰一贯文二贯文每一贯同交钞一两两贯同白银一两至元十二年添造厘钞其例有三曰二文三文五文初钞印用木为板十三年铸铜易之元至大四年罢行至大银钞铜钱杨朵法曰法有便不当视立法之人为废置铜钱与楮币相权而用古之道也何可遽废耶言虽不用时论是之
　按以钞为不可废以钱钞为宜兼行自是确论
元顺帝十年欲更钞法吏部尚书偰哲笃迎合宰相脱脱意请以钞一贯文省权铜钱一千文国子祭酒吕思诚曰中统至元自有母子岂有以故纸为母而立铜为子者乎又曰钱钞用法见为一致以虚换实也今历代钱与至正钱中统至元钞交钞分为五项虑下民藏其实而弃其虚恐不为国家利偰哲笃曰至元钞多伪故更之思诚曰至元钞非伪人为伪耳至元钞人犹识之交钞人未之识伪将滋多偰哲笃曰钱钞兼行何如思诚曰钱钞兼行轻重不伦何者为母何者为子汝不通古今徒以口舌取媚大臣乎
　按以钞为母以钱为子钞数多而钱数少钞以便总统之用钱以便零析之用此法未尝不善第当于立法之初先定其规而慎守之元世先废钱不用至顺帝时钞法极弊之世承仁宗罢行银钞铜钱之后而欲更法宜其不可行也偰哲笃诚未达时务而吕思诚之言亦岂极至之论耶
陆世仪曰古有三币今亦有三币古之三币珠玉黄金刀布今之三币白金钱钞古之为市者以其所有易其所无皆粟与械器耳粟与械器持移量算有所不便于是乎代之以金是金者所以通粟与器械之穷也所谓大不如小也物有至微厘毫市易则金又有所不便于是乎又代之以钱钱者所以通金之穷也所谓顿不如零也千里齎持盗贼险阻则金与钱又有所不便于是乎又代之以楮楮者如唐之飞钱今之会票又所以通金与钱之穷也所谓重不如轻也识三币之情则知所以用三币之法矣
　按此论三币甚确知重不如轻则知钞之不当废矣
高珩云钞法亦可救急若大粮商税非钞不收则钞法立行上操利权出不尽而用不竭又安用朱提为乎唐法为租为调元明开国之初皆以宝钞济用不专重金银也
　　究钞之法
宋史宝佑四年台臣奏川引银会之弊皆因自印自用有出无收今当拘其印造之权归之朝廷仿十八界会之造四川会子视佑之令作七百七十陌于四川州县公私行使两料川引并毁见在银会姑存旧引既清新会有限则楮价不损物价自平公私俱便矣有旨从之
宋沈括曰钞法数易富家不蓄钞而蓄钱
宋徽宗改四川交子为钱引新交子一千当旧交子四千交子法大坏
金赵秉文曰比者宝券滞塞盖朝廷将议更张而已妄传不用因之抑遏渐至废绝此乃权归小民也自迁汴以来废回易务臣愚谓当复置令职官通市道者掌之
金赵伯成曰更造之法阴夺民利其弊甚于征之
　按前朝行钞皆在开国之初而行钞无弊尤在一朝极盛之时元始祖明太祖皆开基之主也宋仁宗金世宗皆一朝极盛之时也宋孝宗亦南渡后之盛时成祖亦当明之盛时故钞法通行无弊明庄烈帝当末年危殆之时方思行钞尚何及哉所以虽有倪元璐之才终于不可行也
本朝顺治八年行钞贯之制是年始造钞一十二万八千一百七十二贯有奇自后岁以为额至十八年即行停止
　按前朝于铜钱之外皆兼以钞为币　本朝始专以银为币钞惟顺治年间曾暂行之后以国用充余遂行停罢论者谓　国初制钞甚少故暂行无弊然苟敛散有术制度精工虽多造常行亦可以有利而无弊也
　　防钞之伪
宋史赵开兼宣抚处置使司疏通钱引民以为便宣司获伪引三十万盗五十人张浚欲从有司议当以死开白浚曰相君误矣使引伪加宣抚使印其上即为真矣黥其徒使治币是相君一日获三十万之钱而起五十人之死浚称善悉如开言
　按此亦权时善处之法然伪引加印为真则当时立法之可见矣固不若多为印特造佳纸尤使之难于作伪也
宋孙甫监交子务或以伪造多犯法欲不用甫曰交子可以伪造铁钱可以私铸但严治之不当以小害废大利
　按甫之言可谓通达国体若因有作伪而废之是因噎而废食也
宋史高宗三十二年立伪造会子法犯人处斩告者赏钱十串不愿受者补进义校尉若徒中及庇匿者能告首免罪受赏愿补官者听
宋史熙二年宗正丞韩祥奏坏楮币者只缘变更救楮币者无如收减自去年至今楮价粗定不至折阅者不变更之力也今已罢诸造纸局及诸州科买楮皮更多方收减则楮价有可增之理上曰善三年臣僚言今官印之数虽损而伪造之券愈增且以十五十六界会子言之其所入之数宜减于所出之数今收换之际原额既溢举者未已若非伪造其何能致多如是大抵前之二界尽用川纸物料既精工制不苟民欲为伪尚或难之迨十七界之便印以杂用川杜之纸至十八界界则全用杜纸矣纸既可以自造价且五倍于前故昔之为伪者难今之为伪者易人心循利甚于畏法况利可立致而刑未即加者乎臣愚以为抄撩之增添纸料宽假工程务极精致使人不能为伪者上也禁捕之法厚为之劝厉为之防使人不敢为伪者次也
　按此论防伪之法极精切
金史曰高汝励言钞法务在必行府州县镇各籍辨钞人给以条印听与人辨验随贯量给二钱贯例虽多六钱即止每朝官出使则令体究通滞以通闻
　按欲防伪则必为民间立辨伪之人此法决不可废
元史林兴祖至治中知沿山州沿山素多伪造钞者豪民吴友文为之魁友文奸黠悍惊因伪造致富乃分遣恶少四五十人为吏于有司伺有欲告之者辄先事戕之前后杀人甚众兴祖至官曰此害不除何以牧民即张榜禁伪造者且立赏募民首告俄有告者至佯以不实斥去又有告伪造二人并赃者乃鞫之款成友文自至官为之营救兴祖命并执之狱具逮捕其党悉置之法
　按钞之利厚民必思伪造虽立严刑以禁之而伪造者犹冀其事之不败露也若非立赏募告则人以为首告者损人而不利己非素有仇怨又谁肯为之乎兴祖之治沿山善矣窃以为伪造者既重其罪凡亲族邻里知而不举者皆当缘坐而首告者必予重赏凡官长能发觉逮治者必立予迁擢如是则人皆畏法悦赏而伪造之弊自绝矣
　　重钞之术
  </div>
  <div class="pagination">
   <a href="皇朝经世文续编-清-葛士浚_page49.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page45.html">
    45
   </a>
   <a href="皇朝经世文续编-清-葛士浚_page46.html">
    46
   </a>
   <a href="皇朝经世文续编-清-葛士浚_page47.html">
    47
   </a>
   <a href="皇朝经世文续编-清-葛士浚_page48.html">
    48
   </a>
   <a href="皇朝经世文续编-清-葛士浚_page49.html">
    49
   </a>
   <span class="current-page">
    50
   </span>
   <a href="皇朝经世文续编-清-葛士浚_page51.html">
    51
   </a>
   <a href="皇朝经世文续编-清-葛士浚_page52.html">
    52
   </a>
   <a href="皇朝经世文续编-清-葛士浚_page53.html">
    53
   </a>
   <a href="皇朝经世文续编-清-葛士浚_page54.html">
    54
   </a>
   <a href="皇朝经世文续编-清-葛士浚_page55.html">
    55
   </a>
   <span>
    ...
   </span>
   <a href="皇朝经世文续编-清-葛士浚_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
