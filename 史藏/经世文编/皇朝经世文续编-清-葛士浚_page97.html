<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 97 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 97 页/共 103 页
  </h1>
  <div class="content">
   一练兵须求实际中国额兵及各省所募练勇合计不下一百余万多于法国数倍法人之在安南及台湾者统计不过万余我国沿海省分之兵各有数万亦多于法兵数倍自去年开衅以来各处纷纷添募而恐不敌者兵不精也非兵少也兵之不精由于爱惜铅丸火药不肯逐日训练耳兵在精不在多兵多而不练与无兵同枪不命中与无枪同若操大阵打排枪乃徒壮观瞻无济于事欲求实用必须逐日打靶艺方能精艺精而无胆临阵仍要手忙乱故练兵须先练胆然胆在人之腹内如何能练昔在军中尝观临阵奋勇之人无不身轻戎马其退缩不前者半属身体胖重不能奔走之辈始知轻捷善走者其胆皆大因此悟练兵必须练走查干隆年间傅鼐在湖南平定苗疆所部之勇仅三千人其练法每日囊沙轻走以习步立上中下三的以习俯击仰攻之法枪则百发百中行则可及奔马其进也可杀贼立功其退也可保命全师一军皆精锐当时号为飞兵曾奉　谕旨令各直省督抚提镇以傅鼐练勇之法练兵应请通饬各将领逐日依法数月之后便可悉成劲旅惟此项经费甚大若吝惜不练练之不精虽添数百万亦难以拒敌也
一陆战宜讲求也用兵之道知己知彼百战百胜观外国兵书罗马之兼吞各国全恃土垒近日后膛枪准头可及一百二十丈每于未战时急挖浅濠以避枪子新筑之土遇来复弹于六十二丈处能透深九寸于三十一丈处能透深一尺三寸于七八丈处能透深一尺五寸其墙应高三尺四寸可避敌兵如敌来紧急能筑二尺高之墙兵即可跪而放枪不但前锋应筑土濠其后面策应之兵亦须筑之如前锋前进则策应者进守前锋之濠如前锋败北则前锋退守策应之濠策应者便为前锋不肯空垒而出以中敌人旁抄之计如兵寡敌多不能抵挡则四面筑墙严兵固守以待援兵此外国临阵之战法也中国火器不如外国之精而欲以血肉之躯当之宜乎其不敌而议者每谓敌人船坚多利于水战俟其登岸而击之可以取胜试问中国火器能如彼之精乎枪能如彼之准乎布置能如彼之详乎持此论者真所谓坐井观天然敌既如此精强宜思所以破之为今之计惟有令兵勇各带锹铣遇敌先扎老营如二千人出队以一千人为前锋一千人为后应分为廿队前十队每队隔五丈远筑五丈土濠以避弹子后十队在前锋后五十步空隙处每队亦筑五丈之濠留出路置以便轰击敌如未到则策应向前诱敌退归筑濠之地让前锋开轰击前锋得胜追击则策应者进守前锋之濠前锋败北则从空隙发以策应之如敌人众多力不能支则退归老营以待救援敌少我众则用旁抄侧击之法自可取胜敌人数万里航海而来能精而不能多用此法以困之自难得志如不求甚解以乌合之众一拥直前而能取胜者未之有也水战不如人犹可说若陆战再不如人其将何以为国应请通饬各将领如法预备以期万全倘有别法可以取胜不妨各陈其说以见人才之优劣也
　　操练章程光绪十一年　　　　　　　　　　　　　　　　　　　　　　　　　　
张之洞
海防各军原为洋务而设新募各军自应专择目前切要事宜斟酌情形认真训练方为饷不虚糜缓急可用查向来营操各阵式以及大刀花枪钢叉等件在今日已无实用兹特酌定数条
一练卧枪专演卧放后膛枪滚地前进以备冒攻敌
一练过山队测表取准
一练掘造地营
一练安放地雷
一练修筑台
一练临敌散队不准沿用方圆旧阵更不准仿袭近日各省洋操阵式徒饰观美聚方行务期进战之时可于顷刻间令一营变为无数小队不嫌畸零人自为战但须互相救应可分可合
一练演放洋式火箭
一练安设行军电线
一练健步疾行踰濠越岭
一练夜战扰敌大率守地营则惟以坚静深藏为主出战则专以轻剽猛疾为贵至于浚濠筑墙一应工程皆须督率勇丁听令工作教习虽参用洋弁口令俱专用华语每半月本部堂亲临校阅一次如操演有效随时奖赏如技艺不精工作不实惟该统领是问勉之檩之
　　论练兵洋务抉要
李东沅
古人有言兵在精而不在多将在谋而不在勇是以甘甯百骑能劫曹营背嵬五百可摧金虏皆由养勇于平日故能敌忾于临时又曰置之死地而后生处之危地而后安故项籍之破釜沈舟而强秦锐挫淮阴之肯水列阵而赵国锋摧盖必士卒有忘生敢死之心斯为将者乃克操出奇制胜之策耳又读苏洵所着心术有曰夫惟义可以怒士士以义怒可与百战凡战之道未战养其财将战养其力既战养其气既胜养其心夫将欲智而严士欲愚智则不可测严则不可犯故士皆委己而听命安得不愚惟其愚而后可与之皆死昔孙子之教吴宫穰苴之斩庄贾田单之却燕军勾践之破夫差其术不外乎此今之战事虽与古异战之心法仍与古同所谓聚不义之人激不平之气授之凶器使之杀敌也然欲令不义者转而效忠非术以制之蔑以济矣故为将者窥天时察地理揆形势审机宜运以精心贞以定力然后可以将兵兵法曰杀士卒之半者威加海内杀十之三者力加诸候杀十之一者令行境上夫岂真嗜杀为哉不过能制其死命之意也故欲制敌人之死命先制我军之死命能与我俱死而后可与之俱生迩来用兵全恃火器彼此哄击往往稍挫前锋难资后劲善将兵者虽战阵之顷瞬息千变运用之妙存乎一心如陆营选北人充之则骑射是其所长水军择南人充之则行船是其所习然后汰其怯弱选其精强再参以兵法阵图奇正纵横穷研娴习一经临敌先列车环于三面前队冲锋奋施火器继以步队伏于两翼使之前后策应回合自如虽弹如雨骤若雷轰惟有进前万无退后能制我军之死命故克制敌人之死命也且古者师行敌国乡导为先诚以地理茫然兵法最忌故统兵大帅必先洞悉山川形势由何处进剿何处安营何处设伏何处可断其粮道何处可绝其援师地势敌情了如指掌绘图录示使营中上下无不周知洞若观火朗若列眉其心先已有恃而不恐以故战无不胜剿无不克将兵之本以此为先而练器练阵练兵犹为末查当日普兵破法自统帅偏裨以迄队长人人夹袋中皆有法国地理图一册以为指南举凡山川城市险要之所在兵粮之所聚戍守之所严若者难攻若者易取披图具载先已了然于胸中上下一心卒成大捷此明验也今之为将者不思练兵专言募勇其实兵之与勇人同而名异耳夫兵者正也勇者奇也有奇必有正可暂亦可常相辅而行始克有济而部卒之强弱视乎将领之贤愚训练严明军饷足备均入干城之选有何兵勇之分总之有治法尤贵有治人务宜慎选将材任以军事将额设水陆营兵严加挑选分为三等其惯于驾驶能辨风云沙线者为一等精于韬略能识山川形势者为一等膂力过人工于枪击刺者为一等不能入此三等者悉行裁汰就地另募壮丁补充无论盐贩渔户以及好勇斗狠之徒弃之悉为莠民训之可成劲旅复汰额兵之疲弱者以两兵之饷并给一兵果得一兵之用较之委靡不振坐縻军饷者其得失为何如耶查陆营旧制马兵月饷二两步兵一两五钱守兵一两非特无以赡家抑且不足自顾其入籍者悉老弱无聊之辈无赳桓壮健之夫承平日久战阵不经或旧额虚悬或余兵顶冒营伍之废弛非一朝夕故能勿亟加教养使行伍重整壁垒一新乎
至各营所需之粮饷军装枪火药等项固不可缺更不可迟宜每省各立粮台派员专管按月给足不令营中自行采办庶免克减挪移上下舞弊其一切操练似宜仿照前法妥立章程随时演习考英国弁兵之号令视十将军十将军之号令视大将军以次递传严明齐一将军又以时按行各部而策其勤惰焉英之将士平时多令学古兵法设立韬略馆四处其极大者在英伦都城之和立次等处地方又有武书院随营之医生工匠弁兵皆在其中凡武职官员皆从韬略馆出其兵弁技艺工夫皆从武书院出而军装一律鲜明军器并皆坚利而在中国未尝计及也尝见身充行伍者号衣垢敝枪械朽锈平时循例摆队尚不足以壮观瞻一旦临阵冲锋更不足以昭神武军容不整识者忧之今夫定天下以武而治天下以文处治平之世而黩武适为祸乱之阶当战守之世而尚文亦属危亡之渐夫儒以治天下农以养天下工商以给天下而无兵以卫天下不能一朝居也矧外患内忧之际积薪厝火之时乎考我　朝兵额满洲披甲前锋护军骁骑校巡捕步军等营十二万绿营健锐火器等营三万　神机营则选锋之军兵数较两汉唐宋元明不为甚少八旗之制寓兵于民其法本善乃承平久而锐气销有兵之名无兵之实今欲其强而有用宜设总理京营满汉戎政以王贝子领之设参赞戎政一员以忠勋威望汉大臣当之军事专以委任其统领统带互用满汉能员绿营则须足七万人之额时加训练满营则复　国初八万之旧必经遴选然后入营此外则简精锐以充军实汰老弱以充屯田营制一视湘淮步伐各遵西法赏罚必信教养兼施我　皇上复举行大阅典礼以作士气以肃军容毋贱视弁兵毋轩轾文武增兵饷以资其衣食选将才以专其责成立军屯以持久开荒并塘汛以分防合守训水师以筹备海防制轮舶以练习海战经理得人自收实效强兵之要当不外是矣
　　论民团　　
李东沅
古者寓兵于农天下皆因之迨春秋以后兵与农分寖失古意故制度不同而得失互见是在当轴者因时制宜参古酌今诚无一定之善政也南宋之括财明季之加赋皆因不识机宜转为兵多所累坐致积弱不振识者病之我　朝八旗兵制深合三代遗风绿营兵额五十余万诚使将领得人固足以战无不克攻无不取以威民而惧戎迨承平日久营规废弛兵气不扬故发逆之乱几二十年陷窜十余省而藉以次第荡平者全赖勇丁之力将帅之谋至绿营额兵则几如虚设故言者有裁兵并饷之议有以勇改兵之谋意非不良似尚未折衷于一是诚能不拘资格妥定新章如绿营官兵有出缺者即选哨官勇丁充补凡缉捕弹压等事厘定规制以专责成仍不失绿营之旧规而得收勇丁之实效更新去故反弱为强特转移间事耳况武科选举不谙营制而所习之技勇刀石又不适于用远不如勇丁之合宜今可于武试中别立新章曰能熟知韬略畅晓戎机也能明地理之险阻战守也能制舟舰枪机器也能造碉堡营垒桥梁也能演放枪命中及远也如此庶　朝廷得收取士之功武科不致乏才之叹更仿五家为伍古法使守望相助众志成城如湖州之赵忠节绍兴之包义士俱自捐军饷训习民团或力守孤城或扞卫一乡贼虽四面环攻数年不溃卒之粮尽援绝守义捐躯以上报乎国家而溧阳金坛之间所练团勇在江以南颇有猛悍名诚使处处团防村村联络则发逆何至披猖若是考德国军制民除残疾即充伍籍先举攻守之法数年然后入遇有出师责无旁贷年二十始籍于军三年充战兵四年充留后守兵又五年退入团练营每岁两次演操万一战兵不敷仍备调遣年至五十止守本国不列战兵其传教及文学富贵人不入兵籍如事值危急出而教练或充守兵一年余则团练以保地方法国章程凡部民应效力者悉籍为兵不准出资雇代自二十岁至四十岁均充行兵或守兵各兵分隶各后当行兵五年当战兵四年当留兵五年当戍兵六年战兵者二十岁以上至二十四岁壮丁也留兵者已曾经历行阵退老休息也行兵戍兵均随时派驻各隘者也除疲癃残疾不入兵籍外更有免充兵丁数条如无父母之长子例应留养幼弱者免之寡妇之子或其父出外而子须留养其母者免之父年七十以上子当留养或长子长孙长曾孙均免之兄弟两人长者免充或其兄业已当兵其弟亦免之兄弟或有当兵受伤阵亡者俱免如已入水龙会及出外贸易者亦免之美国之民皆习武艺有警则人尽可将人尽为兵盖泰西各大国不独寓兵于农且寓兵于士工商贾缓急征调顷刻可集数十万兵费不糜而兵自足昔普国君臣卧薪尝胆国人亦莫不知兵卒以胜法英俄各国近复效之精益求精争雄海外今　朝廷诚能谕饬各直省督抚将军都统慎择知兵任事之员认真教习沿海州县边疆等处次第举行先选什长百人设局训练教以刀矛枪四种一俟学成各教其所辖之十人十人学成则各自教其家之人使人尽知兵同心用命悉归地方官管辖时同委员校阅察其贤否予以黜陟如有才识过人防御得力者因材器使或保官职或给顶戴以资鼓励而民兵之未尝学问者宜设塾师五日赴局听讲乡约一次并谈兵法阵图及古来名将事御敌立身等事使忠义之心油然而生咸思感奋倘有寇警随时随地有司可以檄调诚如是则士皆劲旅人尽知方转弱为强在此一举矣
　　救时刍言六则　
张焕纶
自西人精究船以来旧时城垒无一可恃古城以石为最固砖次之沙土又次之今则石不如砖砖不如沙土盖弹之猛遇刚则裂遇软则陷故近时西国城垒俱改用沙土若中国则未尝与西人苦战故不甚知旧城之不可恃然欲改弦更张亦岂易事生谓各城额设守兵宜及今无事督令挑挖城濠及城内市河即以泥土附于城根渐增渐高渐厚久之濠益深城益厚不待改更而居然成土垒矣
古之为城者每扼水以为固今则又不然西人攻城每先以舶攻城上守之兵使之不得放然后以炸弹击破城上之使之不能还攻然后以陆兵筑平行垒渐渐进逼而船则以树枝系帆梢杂于深林之中又不时移动其处城上还放之不能得准放百才中二三是守者以死击活船攻者以活船击死故
古之言战者主势常便于客今之言战者客势常便于主今欲如魏源之言弃沿海之地而守内港其势固有所不能计惟多筑隔堆以护之多埋水雷地雷阻船等物以拒之多设水台小碰船练水师以惊扰牵掣之使之不得安泊逼近而已
近时火之猛几于无可抵御昔曾文正公百试而不得其法则曰惟有以血肉相薄而已由今思之殆无以易其说生曩尝言多选敢死之士率以前驱前者死后者继裹创蹀血而进短兵相接西人失其所恃矣盖即此意也然窃闻西人近来战事火虽猛伤物多而伤人实鲜盖固有保护之道焉西军正兵之外有工兵交战时辄令工兵作矮土垒或即令正兵为之顷刻可成高不过二三尺并所掘地深计之则五六尺矣故为工不多而足以蔽人生以为近日练兵宜添入演习筑垒一层以迟速为赏罚则临时不致仓皇而兵将之死者必少即所有旧时砖石之城均可藉所筑之土垒以蔽护矣
自火兴而弧矢失其利矣宜以枪为上藤牌次之长枪刀叉又次之今绿营操演有仍沿旧制者宜悉改换新式枪炮以打靶为正操而佐以藤牌等技
昔宋臣治边城以银为的射中者即赏之技渐精的渐小人有犯罪轻者令射之中即免罚故人人知奋不烦养兵而备自足今宜略师其意以演打靶
礼失求诸野中国军礼失传久矣闻西国军礼颇有可观宜参取而变通之严其尊卑之分所以作其敬而动其忠孝之思也
　　广军会合桂省主客各军力战破敌实情疏光绪十一年　　　　　　　　　
钦差大臣彭玉麟
窃惟广东奏派冯子材王孝祺两军入越协剿当于上年十二月奏明在案至本年正二月间诸军保关复谅大挫凶锋当经前广西抚臣潘鼎新随时电　奏臣等仅于桂电所不及者间有　奏陈惟来电与各路禀报颇多异同深恐或有参差挂漏即不足以服将士之心现在款议粗成边防犹亟谨将详实战状上为　皇太后　皇上陈之查上年十二月法虏大股自船头来犯十九日攻谷松二十九日陷谅山本年正月初九日入镇南关桂军将领杨玉科战殁董履高重伤诸军多溃惟苏元春所部及陈嘉六营尚完于是法踞谅山于关外十里之文渊州筑台安炮为坚守计龙州为全军后路商民惊徙游勇肆掠逃军难民蔽江而下广西全省大震自太平南甯以达浔梧皆电报所通水路所达纷纷告急请兵桂林空虚倥偬筹备先是帮办军务前广西提臣冯子材暨广西右江镇总兵王孝祺于腊月先后抵龙而募军未足装械未齐王孝祺率数营驰援出关而谅已溃冯子材原有之八营尚在东路仅带中军两营驻龙州元旦闻警乃留一营弹压根本亲率一营赴南关与王孝祺军拦截溃勇一面调八营来关晤商抚臣潘鼎新告以守关无须该军令仍顾东路遂以所部全扎关外派站亲往督剿初九日南关告警复檄西援十二日闻信折回时法已于十一日晨焚关自退冯子材素有威惠为桂越人心所向还入关众心稍定乃建议于关内十里之关前隘跨东西两岭间督所部筑长墙三里余外掘深堑为扼守计谓桂军宜稍养锐自任以所部萃军守之营于岭半令王孝祺勤军屯于其后半里许为犄角当是时帮办军务署广西提督臣苏元春毅新军陈嘉镇南军俱屯幕府在关前隘之后五里蒋宗汉广武军方友升亲军俱屯凭祥在幕府后二十里潘鼎新率鼎军屯海村在幕府后六十里魏纲鄂军屯艾瓦防艽封在关西百里王德榜定边军屯油隘专备抄截兼防入关旁路在关外东三十里独广军两枝当中路前敌时值北海封口西电皆谓法将由钦廉攻南甯断桂军后路而廉州并无统将臣等因桂军渐集拟调冯军回顾钦廉又恐难于移动当经电奏调廉仍令冯子材酌度进退缓急一面询商该帮办或全移或只调两营或全不移动声言即日东援以定众心听其斟酌因潘鼎新屡电不以冯军为得力必不肯言留故令该帮办自酌知其力任大局必有权度旋接潘鼎新覆电谓苏元春自艽封调回即令冯军回廉冯子材覆电则言该军吃重两营亦难移调当即电复令其专顾桂防不必援廉此正月中旬以后广军布置扼守前敌之实在情形也
于时冯部全军已成桂军休息渐定越人密报法将出扣波袭艽封攻牧马绕出南关以北且断唐景崧马盛治两军归路苏元春率军暨魏纲军趋艽封以待冯子材遣五营扼扣波以邀之二十七日法数十骑率教匪至艽封官军先在惊走扼扣波之冯军突出奋击败遁获其驮军火大象一擒匪党一二月初二日法人又争扣波遇冯军脱洋衣洋帽桂林木而窜艽封即长定府法以越官长定府知府绐已杀其子遂无西犯意冯子材请于潘鼎新调苏军还中路法扬言将以初八九日犯关冯子材料法必于初七日礼拜一出兵决计先发制敌议多不欲战潘鼎新以士气未复止之冯子材力争率王孝祺军于初五夜出关袭敌山有贼垒三安巨炮我军已入街心自五鼓战至初六日午刻贼益盛王孝祺马中炮毙易骑战率死士由山后攀崖而上破其二垒毙贼甚多贼败走我军伤亡亦多未刻我军饥疲乃还此二月初五初六两日广军倡议出关力战破垒之实在情形也初七日法果悉起谅山之众并力入关直扑关前隘长墙攻广军营垒冯子材告诸军曰法再入关有何面目见粤民何以生为王孝祺以淮军为龙州人所诟病诸军多轻之愤甚皆誓与长墙俱死法以开花炮队循东西两岭互进向下轰击以枪队扑中路法谓越人皆冯内应自以真法兵居前黑兵次之西贡洋匪又次之教匪客匪在后炮声震天远闻七八十里外山谷皆鸣枪弹积阵前厚者至寸许我军死战伤亡殊多东岭新筑五垒未成为敌攻踞其三王孝祺自率小队抄敌后仰攻敌稍却战至申刻苏元春援军至合力拒战诸军竟日不食至夜仍未收队是日王德榜自油隘出军夹击踞文渊之对山与敌鏖斗数时互有伤亡遇贼运军火干粮之驮马无数逐之皆返走法粮械遂不得入关初八日清晨复大战贼来益众炮益紧冯子材居中苏元春助之王孝祺当右陈嘉蒋宗汉当左右路即东岭敌炮最猛冯子材与诸统领约有退者无论何将遇何军皆诛之复于各路设卡以截杀逃者冯子材王孝祺各刃退卒数十人贼势狂悍致死已薄长墙或已越入冯子材年将七旬短衣草履持矛大呼跃出长墙率其两子冯相荣冯相华搏战将士齐开栅门涌出诸军冯子材如此无不感奋关外游勇客民千余闻冯子材亲出阵首自来助战伺便随处狙击冯军扣波五营自关外西路来夹击其背于是诸军合力死斗短兵火器杂进王孝祺部将潘瀛率队撄锋袒臂裸体冲入敌阵故所部勤勇伤亡最多陈嘉争东岭三垒蒋宗汉继之七上七下陈嘉四伤不退至酉末王孝祺已将西路贼击败亲率军由西岭抄敌后与陈嘉等合击而王德榜之军亦自关外夹击东岭之背遂将三垒全数夺回是日王德榜自清晨出军甫谷待敌援贼至率队冲之贼截为二援贼因回枪击德榜军我军奋击大胜部将张春发萧德龙战最勇毙法酋法匪甚多余众败走获其骡马五十余匹所驮皆枪弹饼洋银之属德榜遂自外夹击东岭夺回三垒法鏖战两日弹码已尽而后收队军火被截惶惧无措顷刻间声顿息遂大溃我军任意斩杀贼翻岩越而窜教匪路熟先逸法兵多歼此战所毙真法兵黑兵千余法酋数十客匪教匪数百逐出关十里而还是日冯子材王孝祺身畔屡有开花子坠落未炸我军曩与法战被挫之时率皆阴雨霾雾是日大开晴霁风日光明此初七八初二日广军会合桂省主客各军血战大捷之实在情形也初十日冯子材亲率十营出关攻文渊州法匪望风溃遁追击毙红衣法酋一遂复文渊法以越官文渊州知州通冯剖其腹杀之而去十二日诸军三路攻谅法踞谅城固守并扼对河北岸之驱驴墟墟有王德榜旧垒甚固黎明王德榜进攻之士卒多伤毙其六画兵总一午后诸军至王德榜与王孝祺两军战尤力伤亦多孝祺部将潘濂执旗先登诸军并进克之法涉水而逃并守谅城十三日五鼓冯子材军杨瑞山刘汝奇等渡河攻谅辰刻克之获其军械粮米无算皆纳之于官军无私焉诸军大至法悉众遁分兵追剿桂军楚军追中路广军追西路十五日陈嘉攻谷松贼势仍悍王德榜力援克之斩三画法酋一冯子材军追贼至观音桥破其巢同日克复屯梅屯梅即长庆府生擒五画法酋一斩三画法酋一遂进军克拉木逼攻郎甲郎甲即谅江府王孝祺进军贵门关连日诸军追杀搜获法兵极多尽复去年官军所驻边界此初十日至十五日广军会合诸军分兵追剿获胜复界之实在情形也
越人久苦法虐闻冯子材此次起家治兵欣若望岁越官越民多来入关通款当即密布间谍宣慰招徕及克谅后遂慨然画扫荡北圻之计越官北甯总督黄廷经纠集各路义民立忠义五大团二万余人皆建冯军旗号供粮米作乡导或分攻或助战北甯城内逃溃大半李扬才之弟在北甯来报官军破郎甲彼即率众内应冯子材各许官赏分给旗榜河内海阳太原等处皆密受约信纷纷叛法西贡亦以重金购通款已令莫善喜一军由钦州袭广安时唐景崧一军亦由牧马进窥太原冯子材已定于二十五日亲率全军进窥北甯并率勤军同进适奉停战撤兵之　旨乃止前军冯绍珠麦凤标等于二十九日尚攻郎甲是夜前军闻　旨乃还自三月十四五日起广桂楚鄂诸军连环卷扎至二十日皆撤入边冯子材之军分屯樟山平南关彬桥等处王孝祺军屯彬桥此二月十六日以后三月二十日以前广军进规北甯遵　旨凯撤还界屯防关内之实在情形也窃惟法虏自去秋败盟以来扰闽围台增兵踞越攻犯桂军谅陷关失以后大局岌岌此战若再不利则南太将危钦廉隔绝两粤事体殆难措手幸赖　国家威福宏远　诏令严明诸将同心士卒效命遂获大捷克复越南一省一府一州擒斩法酋六画至一画数十法提督尼忌理亚重伤法之精锐尽歼客教离散全越惊扰法人自谓入中国以来未有如此次之受钜创者时滇军亦获大捷于是法都震慑　天威举国嗟怨将其外部花利罢黜仓卒乞款　圣上宽仁不欲黩武俯允其请休兵息民是此战胜负之所关实非浅鲜在前敌亲见战事者佥言法二次犯关非有生力大军难遽言战非冯子材创筑长墙与王孝祺合军死守则诸军无所依倚更无战守之法当初六七广军苦战两日之后非苏元春军往援陈嘉蒋宗汉力拒东岭则冯军亦将不支非王孝祺叠次肉薄陷阵横冲敌坚则冯苏诸军亦不能取胜非王德榜截其后路断其军火关内外夹攻则亦不能如此大溃然非冯子材之素得人心忠勇奋发镇边安民戢掠收溃设险倡战料敌情散贼党广援应则法亦不至如此摧破瓦解惶骇远遁故诸将皆有功而尤以该帮办为功首然非李秉衡之廉劲公诚坚镇龙州力持危局上匡抚臣下调诸将吊死恤伤多方慰劳以抚残军苦心撙节悉力供赏以励勇士粮饷军火不分主客随宜接济则诸将亦不能成功该护抚臣之搘拄挽回其功不细凡此皆参考各路电报禀函采访关内外军民舆论并询访自龙来粤人员公论确情俱出之一辙其广军屡次出力伤亡员弁勇丁已由臣之洞咨照苏元春李秉衡汇同各军奏请奖不致虑有淹没　圣主明见万里优奖戎行其应如何　特颁懋赏　朝廷自有权衡惟是敌情军势将略民心臣等既考察详实不敢不详晰上陈不惟知以前之战状亦可以筹后日之边防
　　款议虽定仍宜备战以毖后患疏光绪十一年　　　　　　　　　　　　　
钦差大臣彭玉麟
窃臣前接总署转电光绪十一年二月二十二日奉　旨法人现来请和业经允其所请约定越南宣光以东三月初一日停战十一日华兵拔队撤回等因钦此臣比即电致总署万万不可先撤兵中其狡谋乞为代　奏二十七日复接总署转电本月二十六日奉　旨彭玉麟电奏请饬统兵诸臣仍扎原处等语撤兵系照津约断难失信昨已将办理此事全局利害谕知张之洞即给与该尚书阅看自可了然且撤兵回界仍系整军严防彼即挟诈背盟我亦有备无患该尚书等惟当檩遵前旨迅速办理毋误事机钦此伏读之余仰见　圣谟深远筹策万全于议和息兵之中仍寓思患预防之意莫名钦服但微臣区区愚虑尚有不能已于上渎　宸听者请更陈之我　圣朝政崇宽大待岛族过于优容决无自我横启衅端之事彼族知其然也而以为畏之遂日肆其欺侮而悍然罔顾然如琉球之未复伊之让界兵端未开犹可说也此次　朝廷赫然震怒命将出师迄今三载本年二月十三日谅山大捷　天讨方张乃津约忽以款局终事堕其术中益见轻于彼矣彼族犬羊成性枭獍为心如市井无赖小人惟利是趋安知信义挟其趋利之心存一见轻之意见我之兵卫既撤全越悉为彼有险要已失藩篱洞开安有不乘机侵轶之理若待至此而始悔失计不亦晚乎且上年津方定约彼即犯越之观音桥我兵方撤入关彼即肆扰台湾前事固昭昭可鉴今复狃其故智以款欺我我复信之堂堂中华任其玩弄于股掌而毫不省觉臣愚恐诸国闻之谓吾华之易与也亦必从而生心思因我以为利边鄙之患其有已时哉抑臣更有虑者西国觊觎中土多历年所彼其用兵于我忽而请款者夫岂有爱于我而讲信修睦哉其必有所图也明矣自海上告警以来召将征兵购船制械天下骚然糜饷已数千万及布置粗定兵机渐利彼乃以一和字误之而我所用经费尽成虚掷如此行之数四海内罢敝势必不支不得已一惟和之是从由是当事者以和为得计无复自强之谋领兵者以和为固然销致果之气边疆要隘又以屡和之故武备懈弛而不修一旦黠虏挟其坚船利号召彼类环起而与我为难其时财用既匮兵气不扬天下大局将有不堪设想者此其用心至深设谋至毒而其势殆将必然故臣每一念及辄中夜以兴绕帐彷徨不能一刻稍安也昔赵宋南渡韩刘诸将百战抗金岳飞力图恢复长驱北向几复中原乃秦桧主和金牌遽召遂终宋之世讫不复振何则战则气以厉而弥奋故可进于强和则气以馁而益偷故日趋于弱宋之已事固其明效大验矣方今款议已定自难中改然黠虏无信事未可知伏乞　严饬沿海各疆臣及各将领严备陆师战守外濒海如天津吴淞福州广东台湾等处应赶紧添造大小铁甲战船每口至少必须十余只各另成一军募各海岛精壮渔户熟习风涛沙水之性者编为各船之勇免使为敌人募用以成奸细精选久于水师身经百战健将为之管带勤加操练静以待之庶几立自强之基万一敌复败盟狡焉思逞即永绝其好一意从事于战内外臣工复有敢以议款之说进而损威纳侮者应请照十年七月十五日　上谕交刑部治罪　严旨肫切自宜檩遵断不可一误再误仍蹈故辙图一时之苟安贻无穷之隐患惟务声罪致讨大张挞伐必令俯首帖耳就我衔勒不敢复肆鸱张而后已如此则　国家之威灵遐畅彼族之窥伺隐销四海永清寰宇蒙庥矣微臣愚戆不知避忌谨披沥血忱由驿驰陈
　　缕陈选将练兵情形疏光绪十一年　　　　
会办云南军务前潮南提督鲍超
窃奴才由广西归顺进扎牧马途次准督臣岑毓英函商往河阳会剿当即折回行抵马白关准两广督臣张之洞咨奉电　寄法人请和已允停战撤兵毋庸出关等因钦此仰见　圣主柔远息兵之至意惟将领忠勇性成闻之皆捶胸跌足怒目竖眉恨未能战统领徐连陞季金声向世珍周鹏举并诸将俯伏帐前力请兼程一战营务处何应钟则求迅速拜摺请战奴才以　君命为重再三慰退及闻我兵退而法兵不退诸将愤怒又环列帐外擦掌磨拳同声请战战如不胜先立结状甘从军法奴才谕之不应挥之不退更叩头不起言词激烈至于涕泣奴才行止两难心如锥刺不得已乃独责营务处以违　命悖理更委婉慰退诸将然心中焦灼废寝忘餐欲上言请战不但干违　旨之愆而且恐劳　圣虑欲极言停战不但阻将士之气而且恐懈军心以奴才蒙三朝之恩当五旬之后久积愤懑之怀幸奉主战之　旨于此而不图报　国后恐图报无由于此而不期诛法后恐欲诛不得故选将练兵益加严慎深期一战而捷以彰　国威虽边衅久开恐兵连祸结然痛加惩创而许和则法人胆慑丑心惊寇患可除今　圣主怀柔俯允其请虚糜帑金亿万数千里徒劳士卒此奴才中心之恨事亦即为奴才毕生之恨事也且和议虽经初定后虑尚多隐忧奴才身列行间言之则近恋栈不言又心实难安积日思维人臣当不避斧钺何况嫌疑管见所及不得不为我　皇上缕陈之法人狡诈甫败请和安知非避我锐气懈我军心耶安知非老我将帅糜我帑金耶我初胜而彼请和安知我稍懈而彼不乘隙狡发耶海国迢遥谋为莫测轮船飘疾来去难知敌情诈而防不胜防海岸阔而守不胜守和议成后该敌不必防我而该敌易于乘我我不能往攻该敌我不能不防该敌筹防日久糜费日多将领日衰军士日懈不数年间元勋宿将壮者老而老者殁一旦有变欲求如今日之能战能攻诚不易也即不然而选将练兵另起炉势必缓不选急较奴才去年之成军为尤难且训练队伍需用枪均非急切所能办再兵端一开各守公法尤为临时所不能办况审时度势眈眈而视者又不仅一法人也然既经许之大信难失但条约不可不慎后虑不可不周勿使其独据利源勿使其得有地势往岁议和敌屡索赔兵费今无故扰我藩疆侵我内地坏我兵轮毁我船厂彼岂不应赔偿耶再按万国公法据理力争彼将何辞以对设从宽免赔则越藩之疆土尺寸不可让台湾之法人一卒不可留越连滇界滇产五金华涎内犯后患何穷台虽海岛物产富饶乘间相侵全闽何恃得陇望蜀人情类然而况诡谲之法人乎现在我正撤兵彼反添兵我已退滇粤彼尚扎台澎不开台廉海口反禁我接济船只何耶郎甲退即又开四以击冯军新议便违诈情已露如此奸欺殊堪痛恨倘和约稍涉要求仍请一意主战奴才合滇粤诸军及所部将领誓拚犬马余生力灭豕狼小丑必动出万全功成一战庶我　朝柔远之恩威并周而报　国之愚忱略尽使天下臣民廿余年之积愤亦得稍抒且法人所恃者枪奴才所恃者队伍枪为呆物队伍乃活人若专赖枪与决胜负虽胜而所伤亦多奴才虽不能不用枪决不专赖枪必率队直入敌阵短兵相交四面兜剿尽戮之而绝其根株正月二十八日片请添募二十营者原期厚集兵力拟独任灭敌复越之责添营虽必添饷灭敌后各省之防饷可轻一劳永逸是添饷尤为省饷计也若洪逆窃据江南使诸逆各陷各省贼数无算带队攻剿无一不战而破其全军数年肃清数省灭全逆而致中兴如　朝廷信奴才于昔委以重兵授以重权势必复全越而灭法人奴才成军时已誓诸将不诛法复越必不生入关门况法兵无多即倾国来犯亦断不及洪逆十中之一分法据越地万不及东南数省之一隅今昔相较多寡相衡则奴才破之灭之更如拉枯折朽成案可鉴非敢侈张欺罔于　君父之前也海内臣民无日不以诛法为心而奴才旧部将士亦无日不以灭法为念又不得不望我　皇上赫然一怒伸　天讨而快人心耳 
奴才赋性愚直责任戎行战事外不敢多言而一片血忱不得不披肝沥胆详细直陈伏乞　谕令总署深思妥议勿失事机致贻后患并令沿海沿边选将练兵议求数事以壮军心万不可因和而堕敌彀也夫兵可百年不用而不可一日无备用兵以得将为先选将难而得将尤难募兵易而练兵不易选将贵先选其心性气力次之心性朴诚者勉以忠义授以议宜平时秉性不移临敌自奋身不顾练兵贵练真队伍技艺次之队伍严肃者步伐整齐进止如一操演呼应既灵对敌自指挥如意所谓恃一人之力而力有限合众人之力而力无穷灭发剿捻实由选将得将募兵练兵合策力之所致耳前督抚臣曾国藩胡林翼集载霆军进如潮涌立似山峙又载霆军自成一家不二法门者此也如唐仁廉孙开华娄云庆曹志忠陈由立王衍庆龚占鳌熊铁牛唐得胜江自康李定明等皆霆军旧部格遵旧章精练队伍临敌皆能力战去夏奴才奉　旨出师八月十三日始奉　谕旨招募万人因居家无现成之勇筹饷之权数千里调将二千里筹饷忧心棘手焦急如焚诸将虽奋勇赶来而器械勇粮动难敷用全军仅请五成洋枪又皆前膛到未及半乃捐饷挪办快枪十月二十二日仓猝起程沿途借银赊米费尽周张不有商号借银九万余金全军万难速进且日行冰天雪地仍饬半日行程半日操队跋涉已艰苦万端将士仍勇气百倍一路官民同称精壮而亦窃喜胜算堪操然数月来艰难忧急实已费尽苦衷非徒奔走驰驱先后毙九员将官百余兵勇即江直之拨枪子亦未到齐而捐办之快枪子火更难赶到于此知成军之难而采办枪械军火为尤难苟非平时选将练兵而临事招募无不贻误事机以目前之时势而论战事尚可忽乎哉兹谨将所部久经战阵之将领衔名籍贯另缮清单上呈　御览以备选将之用现因马白粮少两军共食粮草仍属难办故移师广南就粮勤加训练恭候　圣命
　　疏陈边疆文武大臣得人疏光绪十一年　　　　　　　　　　　　　　　
钦差大臣彭玉麟
冯子材三次出关讨平越乱恩威并着此次统军赴龙桂越军民闻其至若得慈母称为冯青天其军纪律最好凡关外越人惧法匪游勇之害者关内民人惧各军骚扰之害者咸来赴诉冯子材亦视若子弟恻然矜悯为之抚恤示禁告戒诸军越官越民争为耳目敌人举动常来报知近自北甯远至西贡皆通消息其军出关后扶老幼箪食壶浆来相探问愿供办军米向导先驱助官军剿除法人长为　天朝赤子冯子材毅然自任致书臣等谓若假以事权期以一年肃清全越由今视之全越则未可知若乘胜进兵滇军东下刘团横出数月之内必可扫荡北圻其撤兵之日越民揽辔乞留痛哭不舍随之入边者甚多师还以后尚有越官绅阮文庭等数十人到龙具禀请冯军往剿免遭法人报复残虐愿纠各省义民以为内应其凯旋龙州商民香灯炮竹迎迓者三十里不绝当闻　旨罢兵之日冯子材以兵机方利敌患方长机会可惜力持不愿电函并至忠愤填膺请上奏阻止谓必须责法人以越地还之越王方可班师嗣经传示屡次续奉电　旨知成约难改始肯还师在身为边将者志灭强虏自是职分当然如该帮办之忠勇廉惠决机料敌戢军爱民考之古来名将殆无过此乃　文宗显皇帝拔擢任用之人留备今日边关缓急之用到防之日即奉　特旨帮办军务士气为之一振故得成功至李秉衡素有清望为臬司时吏民久已翕然祷颂及到龙州办后路即值大局将溃之时屹然不动收集吏民严禁逃溃前抚臣潘鼎新平日抚驭将吏军民诸多不洽屡次挫退民怨军离威令久已不行该护抚臣惟以至诚至公激励将士杨玉科战没舆尸通衢无人过问乃亲迎其丧痛哭厚殓诸军咸涕创医药局治军士之阵伤者每日必两三次察视痊后亦日往一次多赖全活于主客各军将领苦心调和视同一家粮饷军火不分东局西局但择其急者便宜应之在军自奉刻苦滥费冒支力持不予于战功赏则搜括腾挪力从其厚一无吝惜护抚　命下之日欢声雷动桂省官吏军民若庆更生无论桂军即庆军楚军诸大将无不虚心相听愿为尽力大抵冯子材李秉衡两臣其忠诚廉直皆同而其得人心亦同一战之功不足喜而边疆文武大臣能得人心为有足恃此后边防不论有事无事当可措置得法该两臣均膺重任克振大局臣等既确有所知不敢不据实上　闻

皇朝经世文续编卷一百十一
　　　　　　　　　　　　　　　　　　　　　　　　

　洋务十一教务上
　　猾夏之渐中西纪事
亚西亚洲之西曰如德亚国西方天主降生之地也天主何人耶稣也耶稣何以名华言救世主也其生以西汉哀帝元寿二年庚申凡在世三十三年宣扬教化五印度之人悉宗之及其教西行入大秦则欧罗巴洲之人悉奉之于是大西洋各国皆以天主诞生之年起数不自立年号也初西人奉释氏之教自佛灭度后六百年而耶稣生以为人生一大事首在敬天爰追寻初祖上溯鸿蒙判十字以定四方合气水火土四行之精肇生万物天外无神故无偶像旡祈祷凡立庙设位陈牲酒施鼓乐赞颂神名者皆外道也耶稣以天为父自称神子厌世上仙代众生受苦以救万世故其死也西人以天主称之然自唐以前不闻于中国迨太宗贞观间有大秦上德阿罗本远将经像来献上京太宗诏立大秦寺度僧二十一人世阅七朝当代宗之建中二年有大秦寺僧景净述其缘起撰景教流行中国碑后儒遂以是为天主教入中土之滥觞唯其所贡经二十七部无可考而所贡之像则三一妙身旡元真主阿罗诃又有三一分身景尊弥施阿则三一妙身之母碑中所云室女诞圣于大秦者也一时中国又有三夷寺大秦一也祆神二也末尼三也解者曰大秦称其国祆神着其所祀之神若末尼则西女之入中国者三教悉渊源于外洋而祆神之即天主遂为西人假托以为彼教之流行中土盖千年于兹矣当大秦经像之既东也时又有为天方教者出于西印度之阿丹国主其教者曰穆罕黔德生于耶稣后六百年而辞世于隋开皇之十四年至唐而其徒日盛遂以回纥朝贡之期挟摩尼即末尼俱至京师私创邸第佛祠朝廷弗能禁其教专辟大秦故自回回教行而大秦之教遂替宋元以来寂寂无闻直至明万历九年有大西洋之意大里国人利玛窦泛海九万里至粤东又二十年始至京师中官马堂以其方物进献内有所贡天主及天主母图又有神仙骨诸物礼部奏言其自称大西洋人而会典无大西洋之名其真伪不可知又寄居二十年方行进贡则与远方慕义特来献琛者不同且其所贡天主及天主母图既属不经而所又有神仙骨诸物则唐韩愈所谓凶秽之余不宜令入宫禁者也况此等方物未经臣部译验径行进献则内臣混进之非与臣等溺职之罪俱有不容辞者及奉旨送部乃不赴部审译而私寓僧舍臣等不知其何意乞给赐冠带还国勿令居两京与中人交往别生事端不报帝以利玛窦慕义远来假馆授餐给赐优厚卒不遣而公卿以下咸重其人利亦安之遂久留不去卒于京邸自利玛窦东来其徒先后至者日益众时值历官推日食多舛乃有五官正周子愚言大西洋归化人庞迪我熊三拔等深明历法其所历书有中国载籍所未及者请令仿洪武初设回回历科之例许迪我等入局测验于是西人之入中国者以推算为名而阴行其天主教法遂有王丰肃者居南京专以天主教惑众士大夫暨里巷小民间为所诱礼部郎中徐如珂恶之其徒又自夸风土人物远胜中华如珂乃召两人授以笔劄令各书所记忆悉舛谬不相合乃倡议驱斥遂于万历四十四年与侍郎沈给事中晏文辉等合疏斥其邪说惑众且疑其为佛郎机假托乞亟行驱逐礼科给事中余楙孳亦言自利玛窦东来而中国复有天主之教乃留都王丰肃阳玛诺等煽惑众不下万人朔望朝拜动以千计夫通番左道并有禁令公然夜聚晓散一如白莲无为诸教且往来濠镜与澳中诸番通谋而所司不为遣斥国家禁令安在帝纳其言是年十二月始令王丰肃庞迪我等俱遣赴广东听还本国令下久之迁延不行所司亦不为督发四十六年四月迪我等奏臣与先臣利玛窦等十余人涉海九万里观光上国叨食大官十有七年近南北参劾议行屏斥窃念臣等焚修学道尊奉天主岂有邪谋敢堕恶业惟圣明垂怜候风便还国若寄居海屿益滋猜疑乞并南都诸处部臣一体宽假不报乃怏怏西去丰肃寻变姓名复入南京行教如故朝士莫能察也自明万厤九年至此皆明史意大里亚传文
当明之季天主教入中国士大夫翕然从之者徐光启为首李之藻李天经冯应京樊良枢等相与附和且为之润色其文词故其行日益广时又有西士汤若望者进天主书像图说朝士相与提唱援引于是自畿辅开堂蔓延各省京师则宣武门之内东华门之东阜城门之西山东则济南江南则淮安扬州镇江苏州江甯常熟上海浙江则杭州金华兰溪闽则福州建甯延平汀州江右则南昌建昌赣州东粤则广州西粤则桂林楚则武昌秦则西安蜀则重庆保甯晋则太原绦州豫则开封凡十三省三十处皆有天主堂以上据杨光先不得己书自明万厤以后　国初康熙以前其教不胫而走矣大秦之名始见于范蔚宗后汉书传乃中国所称谓者大西洋之人不知也自利玛窦入中土得与徐光启交自谓渊源于东汉继以艾儒略得见景教碑遂援以证天主乃作西学凡一卷考其时代源流汤若望又述耶稣之神灵异蹟及其受刑十字架上代民赎罪之颠末图写流布于是耶稣及天主之名遂大传于世国初之主持天主教者为汤若望其廓然辞而辟之者则杨光先也汤若望者大西洋人从利玛窦至中国以推步之学与罗雅谷并以崇祯三年奉诏供事历局徐光先奏请令其以西洋新法与中国大通历较其疏密纂修新法算书一百卷由光先进之于朝值干戈扰攘又牵制于廷臣之门户不果行十七年诏李建泰平三晋以汤若望随行任火攻水利遭甲申三月之变而止值我　朝定鼎若望遂以顺治二年至京师上书言新法有验并进西洋仪器得　旨试行特命西洋人汤若望南怀仁人为钦天监官乃照西人新法造时宪书颁行直省时有歙之新安人杨光先者世习畴人之学爰具呈礼科谓宪书面上不应用依西洋新法五字不报旋于康熙三年状告礼部摘其推算本年十二月戊午朔日食交会之误奏闻　旨交吏部审遂黜汤若望等授杨光先为监副寻转监正光先自以但明推步之理不明推步之数凡五请解职不许六年以推闰失实方请更正则宪书业已颁行遂下光先于狱拟大辟秋审缓决乃议遣戌遇赦归自是复用汤若望南怀仁为钦天监正副官一时士大夫言天学者无不右汤而左杨光先自愤其先忧之隐不白于天下后世爰着不得已书攻其教法其略曰自利玛窦入中国以来其徒党皆藉历法以阴行其天主教于中土今开堂京师宣武门外及各省凡三十窟穴而广东之香山澳盈数万人盘踞其间成一大都会以暗地送往迎来而棋布党羽于　大清十三省要害之地其意欲何为乎其日食天象验篇曰汤若望之历法其推验康熙三年十二月戊午朔之日食人人有目难尽掩也而世方以其不合天象之交食为准而附和之是以西洋邪教为中国不可无之人而欲招来之援引之自贻伊戚无论其交食不准之甚即准矣而　大清国卧榻之旁岂容若辈鼾睡从古至今有不奉彼国差来朝贡而可度越我疆界者不有入贡陪臣不回本国而呼朋引类煽惑我人民者不江统徙戎论盖蚤烛于几先以为毛羽既丰不至破坏人之天下不已兹着书显言东西万国及我伏戏与中国之初人尽是邪教子孙其辱我天下之人至不可言喻而人直受之而不辞异日者设有蠢动还是子弟拒父兄乎还是子弟父兄乎之义既不可拒之力又不能请问天下人何居焉光先之愚见甯可使中国无好历法不可使中国有西洋人无好历法不过如汉家不知合朔之法日食多在晦日而犹高四百年之国诈有西洋人吾惧其挥金以收拾我天下之人心如抱火于积薪而祸至之无日也其辟邪上篇曰天主教不许供君亲牌位不许祀祖先父母真率天下而无君父者也而傅会其说者曰二氏终其身于君臣父子而莫识其所谓天即儒者或不能无弊噫是何言也二氏寺观供奉龙牌是尚识君臣佛经言供养干辟支佛不如孝堂上二亲是尚识父子况吾儒以天秩天叙主教乎惟耶稣以犯其国法钉死是莫识君臣耶稣之母玛利亚有夫名瑟而曰耶稣不由父生及皈依彼教人人不得供奉祖父神主是莫识父子夫杨墨之害道也孟子拒之恐人至于无父无君今天主之为教也恐人至于有父有君呜呼妄矣
徐光启以历法荐利玛窦等于朝以数万里不朝贡之人来而弗稽其所从来去而弗究其所从去行不监押之止不关防之十三省之山川形势兵马钱粮靡不收归图籍而莫之禁古今有此玩待外国人之政不　大清因明之待西洋如此习以为常不察伏戎于莽万一窃发百余年后将有知予言之不得已者又其下篇曰问耶稣为谁曰即天主问天主宰天地万物者也何为下生人世曰天主悯亚当造罪其说言天始造人男女各一男名亚当女名厄袜以为人类之初祖祸延世世苗裔许躬自降生救赎于五千年中或遣天神下告或托前知之口降生期至天神报童女玛利亚胎孕天主玛利亚欣然允从遂生子名曰耶稣故玛利亚为天主之母童身尚犹未坏问生于何代时曰生于汉哀帝元寿二年庚申噫荒唐怪诞一至此哉夫天果有天主则覆载之内四海万物无一非天主之所宰制必无独主如德亚一国之理且既称天主则天上地下四海万物待以宰制今天主下生三十三年谁代宰制之天地既无主宰则天亦不运行地亦不长养而人物万类亦几息矣天主下生救世宜过化存神型仁讲让登一世于雍熙乃仅以瘳人之疾起人之死又安能锡一世之云礽以还造化之固有哉天堂地狱释氏以善恶分乃彼教则但崇事耶稣母子者即升之天堂不奉者即下地狱使奉者皆善人不奉者皆恶人犹可言也苟奉者皆恶人不奉者皆善人不已颠倒赏罚乎谓佛堕地狱中永不得出谁则见之而耶稣生钉十字架则现身剑树苦海岂有主宰天地万物之人而不能自主其一身之性命乎以造化世界之上帝而世人能戕之戮之者乎剽窃释氏天堂地狱之唾余而反唇谤佛又援儒而谤儒历引六经之上帝而断章以证其为天主问其救世之功则以瘳人之病起人之死无论不足为主宰万物者之功即以此为功则何如不令人病不令人死之功则更大也且利玛窦之书止载耶稣救世功毕复升归天而讳其死于王难汤若望黠不若利玛窦乃并其钉死十字架上图写而直布之其去黄巾五斗米之张道陵几何而世或以其制器之精奇而喜之或以其不婚不宦而重之不知其仪器精者兵械亦精适足为我隐患也不婚不宦者其志不在小乃在诱吾民而去之如图日本取吕宋之已事可监也诗曰相彼雨雪先集为霰又传曰鹰化为鸠君子犹恶其眼今者海氛未靖讥察当严揖盗开门后患宜毖甯使今日詈予为妒口毋使异日神予为前知是则中国之厚幸也夫光先既遇赦归行至山东为欧罗巴人毒死又以重价购其不得已书板毁之自钦天监复用西洋人遂为定例而汤若望南怀仁等皆以台职终卒于京邸于是西洋人之相继入中国者浸浸乎以推步入台为开堂之捷径矣
直省开堂之禁始于康熙八年是时钦天监复用西洋人又因南怀仁推闰得实奉　仁庙特旨许西洋人在京师者自行其教惟不准传教于中国及直省开堂者禁之然明季至国初各省私设之天主教堂未奉追毁而西人方以得自行其教恃为护符互相容匿于是开堂传教之风久而愈炽五十六年广东碣石镇总兵官陈昂奏言天主一教各省开堂聚众在广州城内外者尤多加以洋船所汇同类招引恐滋事端乞循康熙八年例再行严禁毋使滋蔓从之五十七年两广总督杨琳疏言西洋人开堂设教其风未息请循五十六年例再行禁止五十九年西洋人德里格以妄行陈奏获罪从宽禁锢雍正元年　恩诏赦归时闽浙总督觉罗满保疏言西洋于内地行教闻见渐淆请除送京效力人员外俱安置澳门其天主堂改为公廨奏入得旨　远人住居各省年久今令其迁移可给限半年委官照看毋使地方扰累沿途劳苦二年十二月两广总督孔毓珣疏言西洋人先后来粤者若尽送澳门安置滨海地窄难容亦无便舟回国请令暂居广州城内天主堂有年壮愿回者附洋舶归国年老有疾不能归者听惟不许妄自行走倡衍教说其外府之天主堂悉改为公廨内地人民入其教者出之三年二月毓珣又疏言广东香山澳有西洋人来居此二百余年户口日繁至三千余丁请着为定额多者悉令随舶回国俱报可干隆间西洋人私赴各省传教者日益众经湖广省查拏究出直隶山东山西陕西四川等省俱有私自传教之犯奏闻奉　旨交刑部审拟永远监禁嗣于五十年十月奉谕前因西洋巴亚里央等私入内地传教经湖广省究出各省传教之犯业据刑部审拟监禁第思此等人犯不过意在传教尚无别项不法情事且究系外洋不谙国法永禁囹圄情殊可悯俱着加恩释放交京城天主堂安分居住如情愿回洋者着该部派司员押送回粤以示柔远至意钦此以上据　皇清通考四裔门初大西洋人之入中国者意大里亚之人为多以利玛窦系其国人方以类聚也自新法之行其徒日广继以　国初许其设堂京师自相传教于是踵门受廛之辈皆以入京当差为名而推步之学亦惟大西洋人独擅之故欧罗巴洲之各国闻风而来足迹遂于天下然其在官之人则　国朝自有定制凡西洋人愿入监当差者准先赴澳门呈请然后由督抚咨送到部部臣查验得实留京效用自后即遵用　天朝服色安置京师天主堂内生于是馆死于是殡不准复还本国自传教者私往各省交结民人往来自便封圻大臣漫无觉察其知者又恐别生事端容隐不发因而此辈久居中土绘图测镜消息通虽　列圣怀柔示以大公不疑其别有不法情事而觊觎之渐萌于此矣维时英吉利之国王雅治者欲藉以通好　天朝乃遣其使臣航海修贡干隆五十八年英使入都奉其国王表文求请贸易各款并乞援俄罗斯往例遣人寄住京师未及传教之事意在弛禁以示中外一体华洋相安按表文无此语盖使臣在部呈请之词奉　纯庙敕谕尔国留人在京言语不通衣服殊制无地可以安置若必似来京当差之西洋人令其一体改易服色则天朝从不肯强以所难至于尔国所奉之天主教原系西洋各国向奉之教天朝自开辟以来圣帝明王垂教创法四方亿兆率由有素不敢惑于异说即在京当差之西洋人等居住在堂亦不准与中国民人交结妄行传教所请尤不可行英使礼毕告归　纯庙亦以礼遣之寻将赐答该国王　敕谕前后二道　颁付粤东疆臣载入档案以上据魏源海国图志所采粤中档案盖　圣人防微杜渐之深意也英国王所请不行复于六十年由商舶赴粤附具书币交粤督陈奏又于嘉庆二十一年再遣使臣修贡中国而其使臣初入粤东即争谒见仪注入　觐之日又以彼国素奉天主法无跪礼　睿庙却其币而遣之自此始有觖望意而其求在中国贸易及寄居京师澳门等处之蓄念不少衰一时私赴各省传教之徒希冀禁网稍益无顾忌其教按七日致斋入庙礼拜大都黑夜相传杂以符咒之术愚民被惑奸民乘之于是家供十字之架人持七日之斋蔓延各省不可究诘而白莲天理等教之变起矣
白莲教即末尼之支派唐人所称三西寺之一与大秦同入中国者也其后回回教至挟摩尼俱来故其教介于天主天方二教之间明之徐鸿儒乱山东已有白莲教匪之目至我朝干隆之末　纯庙训政授受礼成是为嘉庆元年时则苗寇未平湖南四川教匪继起蔓及河南陕西甘肃等省其教以白莲为名大兵且剿且抚凡八年而后定十八年河南滑县李文成直隶大兴林清复以邪教煽动四省约期内外相应遂有是年九月十五日之变其教曰天理曰八卦首尾五阅月首从以次受擒而是时愚民被惑持斋诵经咒者率以七七为名遂有不跨十字架食豕肉之禁回教不食豕肉末尼宗之而不跨十字架则天主之专教与回部无涉方嘉庆中叶广缉白莲教匪时百相国龄总督两江缉得教头方荣升等先期鞫之堂下令从其教者但跨十字架复予豕肉一块吞之即可免死而方荣升及一女尼朱二姑娘者但求速决俾生西方乐土卒不肯跨食遂以越日正典刑方鞫是狱时先名宦公在江甯实亲见之归语其事则是时天主教已早入中土矣皆出自中土无赖之奸民藉拜会歛钱以聚众谋逆又以同财同色为其教法之纲领与传教之大西洋人无涉也然大秦回回末尼三教同源而其教法亦大略相等愚民受其左道之惑者转相仿效自立名目故自嘉庆以后直省教匪谋逆之案至今不息又自英人内犯其所刊耶稣书传布中土则奸民奉为枕秘壬寅议抚越三年而有佛郎西人在粤呈请弛禁部臣不敢诘于是各省会匪无不藉拜会为名归宿于天主之教驯至粤西起事金田结盟而其教益不可收拾盖履霜坚冰所由来者渐也
道光二十二年白门抚议成议内所列传教一款言耶稣天主教原系为善之道待人如己自后有传教者来至中国各省须一体保护地方官不得刻待禁阻等语然但言传教之人加意保护未尝许华人之习其教者亦一律宽容盖康熙八年以后之档案具在也至五口通商亦无许其增设教堂聚徒讲教之明文而白门议款定自英人佛郎西弥利坚皆不与焉其后二国商船赴粤相继陈请佛郎西货船之至中国者少而私赴各省之传教者为多颇不便于中国之禁而思有以变通之二十五年佛郎西商船赴粤寻诣总督衙门呈称天主教劝人为善并非邪教请弛汉人习天主教之禁时相国耆英方任两广总督据以奏闻奉　旨交部议准海口设立天主教堂华人入教者听之惟不许奸诱妇女及诳骗病人眼睛违者仍治罪自此外洋人寄居五港口者皆设天主教堂按房虚昴星躔度之期以七日一宣教法洋商于是日停止贸易入庙礼拜谓之安息日遂以为常然海口人民不服其教者亦以此屡起衅端官吏调停中立而已咸丰八年天津之役英人纠集佛郎西弥利坚俄罗斯三国复请增定条约饬赴沪中由　钦派大学士桂良尚书花沙纳等至沪会商而佛郎西意在传教故其八款内开凡法国人照旧约在通商各口地方或长住或往来应听其在附近处所散步动作毋庸领照其上文言领执照者专指通商之船只言一如内地民人无异又十三款内开凡按第八款条约入内地传教之人地方官员务宜厚待保护凡中国人愿崇信天主教而循规蹈矩者毫无查禁皆免惩治向来所有或写或刻奉禁天主堂各明文无论何处行宽免时因广西西林知县张鸣凤将佛国传教之马神父神父者法人尊其教主之称论法处死由该国控诉入京并请于续增条约将西林知县革职缘由知照该国大臣载入邸报自此传教习教之徒虽在华民亦张胆明目恃外洋领事为护符益弁髦官吏矣
沪中议定维时钦差大臣桂良等方奏请　圣裁令四国使臣先后入都换约未几英人以背约闯入大沽口毁我防具遂有踰年五月之师西人败归沪议亦寝而外洋已将奏准天津新议刊入西人通书中十年英人由天津入寇　上狩滦阳恭亲王奕欣留守京师遂于是年九月十一十二十七等日与英法等国交换和约又于天津新议外续增若干款颁示各省督抚将军遵照办理于是法人又请续增专款谓应如道光二十六年正月二十五日　上谕即行颁示凡各省军民人等传习天主教许其会合讲道建堂礼拜且将滥行查拏者予以应得处分又将前禁天主教时毁为公廨之天主教堂坟茔田土等件应即查明交还法国驻京之使转交该处奉教之人照旧收执并听法国传教之士在于各省租买田地房屋悉由自便等因当八年沪议甫定法人即于其年之冬以传教为名游于江浙间或数月或半年皆与大吏分庭抗礼至是奉到新议条款许其传教各省及交还旧毁之教堂地基等件于是法人前赴总理衙门请给护照游历各省一时华人之从教者恃外洋为护符藉以凌虐军民胁制官吏复奉　上谕总理各国事务衙门奏习教人众请分别良莠饬令地方官妥为办理等语据称法国条约内载天主教劝人为善业经准行惟近来各省习教之人与不习教者往往彼此龃龉嗣后各省地方官务须查明根由持平办理如习教者果能安分自爱自当一体抚字倘或倚恃教民作奸犯科亦必照例治罪等因时则有湖广江西拆毁教堂之役详后卷中此天主教兴废之本末也
按西人新法入中国汤若望罗雅谷等已于明季供事历局而　国初因之然台官之狱一时士大夫欲讲求中西同异骤擢西士入台遂为畴人子弟所集矢先师汪衡斋先生莱以嘉庆戊辰入　国史馆纂修天文时宪志其稿本藏于家予谨阅首卷即及杨光先与汤若望交讼事至其不得已书之大略具见于王渔洋池北偶谈及阮仪征畴人传中后在新安又得其残本读之窃谓争新法者不过沿明季门户之见偶摘其日食交会之谬即起而攻之不足以关西人之口而夺其气惟光先自谓明理不明数五请解职未尝以推步自许也言中国甯可无好历法不可有西洋人亦未尝极诋新法也若其着书自称不得已比于孟子之距杨墨是则光先所攻攻其西法非其新法也其言孟子之距杨墨恐人至于无父无君今天主之为教恐人至于有父有君可谓辞严而义正矣光先讼不胜卒为西人所害后来言推步者遂谓其于天学全无所解比之妄人乃至王尚书阮相国采录其词亦以此为中西争新法之关键岂得为知言哉夫其苦口危言不幸亿中伏莽有先几之识开门无远虑之人封疆大吏不务绸缪当国老谋视同癣疥遂梗祸阶于今日反推先觉于畴人良可慨已今英吉利要抚白门欲弛传教之禁不数年而佛兰西在粤陈请遂并华人之习教者而亦弛之部臣不能援引档案以间执其口而鳃鳃焉惧误抚局从权照覆不知当　国初时西人之在京师者　仁庙许自行其教不过示以叙戎柔远之至意所谓修其教不易其俗齐其政不易其宜乃我　朝不欲以中国之教强外邦而西人乃得以外邦之教煽中国是贾生所谓倒悬之势也然则光先所论固已烛其几于二百年之前矣当雍正元二年间因闽粤督臣请毁天主教堂拨为公廨时有湖北黄冈吴德芝记其事云自西洋人设立天主堂细民有归教者必先自斧其祖先神主及五祀神位而后主教者受之名曰吃教人按一名与白银四两榜其门以赤纸上画一长圈中列十字架刀锥钩槊皆具或曰其所奉神以磔死故门画磔器也每月朔望男女齐集堂中阖门诵经及暮始散有疾病不得如常医药必其教中人来施针灸妇女亦裸体受治死时主者遣人来敛尽驱死者血属无一人在前方扃门行敛敛毕以膏药二纸掩尸目后裹以红布囊曰衣胞纫其项以入棺或曰借敛事以刳死人睛作链银药生前与银四两正为此也故死时若不使闻知不听其敛法者谓之叛教即令多人至其家淩辱百计权四两之子母而索之穷民惑于此每堕其术中而士大夫之嗜利无耻者皆几其链术可得相与尊信之称之曰西儒而其主如所在地方必与其长吏相结厚馈遗有事则官长徇庇之以故其教益张所刻口铎一书其说极狂悖工绘画虽刻本亦奇绝一帧中烟云人物备诸幻态而寻其理皆世俗横陈图也又能制物为裸妇人肌肤骸骨耳目齿舌阴窍无一不具初折叠如衣物以气吹之则柔软温暖如美人可拥以交接如人道其巧而丧心如此康熙中黄冈令刘公泽溥深恶之议毁其庙逐其人胥吏有从其教者惩以重典不旬日而上官檄下反责以多事盖钱可通神也雍正二年浙江制府满公名见上上言其恶朝廷纳之礼部议覆奉　旨西洋人除留京办事人员外其散处直隶各省者着该督抚转饬各地方官除起送至京效用人员外余俱遣至澳门安插其所造天主堂令皆改为公廨凡误入其教者严为禁谕令其改行如有仍前聚众诵经者从重治罪地方官若不实心禁饬或容隐不报如之三月奉通檄尽逐其人以其堂为义学公所百年污秽一旦洗濯因喜书其事如此按此书见采于梁中丞章钜所着浪迹丛谈言此事在雍正初至今刚踰百年而其焰复张甚为可恨云
又魏源海国图志天主堂条下云查西洋之天主不可知若中国之天主教则其方入教也有吞受丸药领银三次之事有扫除祖先神主之事其同教有男女共宿一堂之事其病终有本师来取目睛之事凡入教者给银一百三十两为贸易资本亏折许复领领至三次则不复给仍赡之终身受教者先令吞丸一枚归则毁祖先神主一心奉教至死不移有泄其术者服下药见中有物蠕动洗视之则女形寸许眉目如生诘之本师曰此乃天主圣母也入教久则手抱人心终身信向不改教矣凡入教人病将死必报其师师至则妻子皆跽室外不许入良久气绝则教师以白布囊死人之首不许解视盖目睛已被取去矣有伪入教者欲试其术乃佯病数日不食报其师至果持小刀近前将取睛其人奋起夺击之乃踉跄遁闻泰西中国铅百斤可煎纹银八两其余九十二斤仍可卖还原价惟其银必以华人睛点之乃可用而西洋人之睛不济事也按默深所论与黄冈吴君大略相同而吞受丸药则传教者得手之初恃此以为左券之握盖药性初发状类癫狂因有劈毁祖先神主之事迨药性既下则心如魔醉不但礼拜吃斋乐于从命即使裸体受辱亦所甘心是则所谓手抱人心终身不改必有妖物凭之者矣又闻传教之士周历各省凡深山穷谷靡所不至有不信其教者则于其入堂讲劝之际暗使此药于茶饵中不踰时而本性移皈依不二矣至同教男女共宿一堂何以有黑夜传情之事则以本师预目其妇人之白皙者临时投以药饵受者不悟而吞之能令有女怀春雉鸣求牡盖即世俗春方之品正所谓鸩以为媒者也然则部议所云奸诱妇女诳骗病人眼睛者不能拔其传教之根株而举此暧昧无凭之端以示惩警是犹闭男女于一室而禁之交媾遇屠人于市中而劝之戒杀岂非掩耳而盗铃者欤
汉之黄巾五斗米其教匪之滥觞乎明之白莲无为其天主教之伥使乎我　朝干嘉之际直省教匪公行一时传其教者谓之七七教而考其教法则不出吴魏二君所记之数事是虽未尝操入室之戈而卧榻之旁已被西人鼾睡矣自英人请立传教之条佛人请弛习教之禁于是各省拜会无不藉天主为名即非天主教者亦假托之粤西军兴则有冯云山洪秀泉杨秀清等共结金田拜上帝之会谓上帝为天父谓耶稣为救世主又杜譔赞美经谓天父鸿恩广大无边不惜太子遣降凡间捐命代赎大都剽窃耶稣书中说以诱胁从之愚民令每饭诵之迨咸丰三年粤匪攻踞江甯则有上海不肖之外洋领事欲藉以徼利径乘舟由海道至江甯与之联教通款遂酿是年八月上海刘丽川之案时又有粤东红棍贼者据曾中丞望颜奏摺内言近来粤中大吏不许人提及会匪二字因而该匪等毫无顾忌谓大宪并不禁人拜会我等乐得结拜遂至蔓延通省及于广西今竟祸连吴楚当二十四年有外匪来至臣籍之香山在于港口隆都各乡诱人入会始犹数十人于夜间结拜后则千百为行之白昼其结拜之处凡有路口俱用枪把守以防官兵围拏凡入会者每人敛钱三百其党引得一人入会者则分钱二十文其已结拜后再看人结拜者谓之看戏亦得分钱十文结拜之时设一纸帐城城上所供未知何牌位旁坐一白衣白帽者谓之亚妈入会之人俱穿刀门而入跽听亚妈教授隐语各以缝针针其指头出血血水一钟各饮一口亚妈乃高声念悖逆之语众皆齐声答应而起云云按西人崇事天主有亚尼玛之学亚尼玛者华言灵性也天主之母曰玛利亚义亦如此此皆袭西人之唾余而张皇其教法者至血水一钟各饮一口其应如响此必杂以符咒方药如传天主教者吞丸一枚即终身信向之类予以为必有灵物凭之者以近年之所见知之当壬寅抚议定后踰年而发棺之狱起徽甯一带惑形家言久厝不葬猝传其事相与戒严然其所发皆新丧衣物无所取惟死者之脑辄遭斧凿疑其取脑髓也一时乡里无赖之徒遂乘其闲以发富家贵人窆圹窃其珠玉襚衣乃有歙县程侍郎及泾县潘河帅之先茔事发奏请勒限严缉而残尸之真盗无所得时大吏通檄各州县以为青莲匪党然绝无左证阅三年而有浙江萧山小儿之案方其急病而死数日之间传染数十家无识之者有某户偶寻视其小儿瘗处被人掘发斧其脑骨传之比户无不皆然方悟其为妖术也贫家小儿嬉于门外有过者投以瓜果寘鸩其中有顷小儿晕仆在地适有善医者过视曰此谜药也儿实不死奈何弃之遂传解谜方如其法急救而苏者全活无算然一二月间流毒南北各省及于畿辅辇毂之下御史奏请严缉而各州县系狱鞫治者率多流佣走丐卖方操卜之徒即偶有刑逼认供者亦卒不能得其情实予意邪教中符咒方药欲藉人身精气之灵而脑中之髓又其精灵之最聚者此辈以左道惑人预为魔蛊之用初取新死者之髓不验乃谋取其生者故以谜药投之小儿使其醉不至死待其弃之漏泽则如探丸囊底得珠颔下不啻取诸其怀而生致之矣然操其术行数千里而不败露者岂真鬼域之技能遁其形而胥吏因缘文网疏纵欲以图猛虎于决蹯之后制螫蛇于断腕之时不已难乎此道光二十六年事是年当内午阳亢之运又其事起于午未之月予以告里中父老谓东南数年之后必有大狱未几而粤西告变矣西人自弛禁之后传教入中国者佛兰西之人尤多近年来始有传其取婴儿脑髓室女红丸之事播入人口盖又于天主堂后兼设育婴会也道家修链其下者流入采补此固邪教中必有之事附记于此
附西人教法异同考
佛灭度六百年后而有耶稣是为天主耶稣治世又六百年后而有穆罕默德是为天方教此三教之先后消长升降于西土者也佛生于中天竺而天主天方皆生于西天竺此三教者皆在亚细亚洲之界与极西之大秦无涉也然佛教之行自西而东故由天竺而至中土天主教之行自东而西由波斯而入大秦若天方者值罗马之衰遂并其东土之西印度诸国自立一教有不服者辄以兵胁之故始行于岭之东西遂及于震旦之南北惟欧罗巴人与之为仇故二教虽并踞西土已分水火之局而考其所自来则皆婆罗门之支流余裔也佛经有婆罗门天祠斥为外道而唐陈元奘使西域经历各国之奉祀天神者皆以为婆罗门种是其教起于佛氏未出以前而再盛于佛教既衰以后若天主之变至为天方则又其最后者观其削顶留须七日礼拜与夫分水土为地体之二行作十字为天方之交此其拾天主教之糟粕且不必论而合二教之书论之天方古史称阿丹为治世之初祖传二千年后洪水泛滥有大圣努海受命使其徒四方治水云云此全袭泰西创世记中语曰阿丹治世即记所云天遣亚当下世肇生人类者也曰努海治水即记中所云挪亚避洪水之难率其子孙散处四方者也摩西本以色列之族为耶稣之远祖而以其受十诫于西奈山则言阿剌伯亦本之西奈山在阿剌伯境内回部之首也波斯本条支之地为回部之祖国而以为大秦经像之所自出则言景教者亦宗之至考其渊源之所自则二教实皆本耶稣而言天方者独讳之盖天方之教起自尔撒至穆罕默德集其成故回人以尔撒大圣穆罕默德为至圣而尔撒之生正与耶稣并世吾友俞理初正燮谓尔撒者即耶稣之对音余为之证以天方古史言阿丹传施师师传努海海传易卜刺欣欣传司马仪仪传母撒撒传达五德德传尔撒尔撒不得其传六百年而后穆罕默德生西人纪年以耶稣之降生起数回部纪年以穆罕默德之辞世起数梅宣城据回回历以推穆罕默德辞世之年在隋文帝开皇十四年甲寅上距汉哀帝元寿二年庚申天主降生正合六百年之限是则尔撒耶稣之非二人毫无疑义理初又引回人干尔塞经塞与撒音之转言尔撒圣人者亦阿丹之后立教敬天为主传徒繁盛战胜攻克或通其妻求异术尔撒告妻畏人缚发妻于是夜暗系其发仇至遭擒便被杀害其徒愤天不垂佑乃奉天主不复事天云云此与汤若望所记耶稣被害钉死十字架上同一无稽之野语而受擒死于非命大略相同其时已称尔撒为天主尤是一非二之确证盖自二教既分驯至数典忘祖同室操戈于是西人主耶稣而奴尔撒回人主尔撒而奴耶稣实不悟其为一人即有知者亦讳不欲言乃自于其六百年一语供证确凿然后知天主天方固自一家眷属也杭世骏续景教考既混天方于大秦钱大昕跋景教碑尾谓耶稣生当隋开皇之世又误以穆罕默德辞世之年当之总缘二教争胜皆援唐碑景教之文故考据家不能别其同异要知天主本非大秦之产大秦亦与回部无涉此不足与之辩但据其后来之教法论之则天主教固拾佛氏之唾余而天方教又拾天主之唾余也非独二教自分门户即天主本教欧罗巴人所奉亦不尽同其总名曰克力斯顿教后遂演其派为三一曰加特力教即旧天主教今意大里亚佛兰西等国所行者是也一曰额利教今俄罗斯所行者是也一曰婆罗特士顿教士顿即斯丹一曰算滩皆转音对音也令英吉利荷兰弥利坚等国所行者是也婆罗特士顿者英人谓之耶稣教始于明时日尔曼人路得所立遂与天主之旧教分今英制国主将嗣位则大臣咸集巴厘满衙门会议必新主背加特力教而崇婆罗特士顿教乃共立之然则天主耶稣以一人而分二教遂亦如水火枘凿之不相能此又何说故曰六合之外圣人存而不论可也
　　江楚黜教中西纪事
西人之入中国也藉传教游历各省则出自法兰西者盖十之九自壬寅议抚通商越三年而法人在粤请弛华民传教之禁部议允行具详第二卷中己未天津议抚载入法约第十三款内然与在粤所请大略相同迨十年换约续增第六款内开华人无论军民有传习天主教会集讲道建堂礼拜者地方官不得妄行查拏违者予以应得处分又将前谋害天主教时所充之天主堂学堂坟茔地方等件应赔还法国驻京公使转给该处奉教之人并任法国传教之士在各省租买地土建造自便等语查旧档康熙雍正间因西洋传教之风日炽大吏请申康熙八年直省开堂之禁奏请各省及粤东外府县之天主教堂悉撤为公廨历经查办在案法人所索赔还之地基盖即指此而中国传教之奸民互相煽引滋扰无休江西抚州门外有法人在义塚之旁租赁房屋一区常以黑夜传教亦不敢自立教堂名目其他如抚建袁瑞临吉等处亦多似此惟吴城东菜园地方设有教堂多历年所道光间新建知县某援禁撤毁嗣又于望湖楼下改设一区咸丰五年水师统领今兵部侍郎彭玉麟复率兵勇毁之以其地为龙王庙时天津新议未行法人及传教之士不敢阻也京师换约之踰年法人请赴各省传教由总理衙门给与执照有法士罗安当者来至江右舟泊九江遣其副方安之赴省向南昌府衙门呈递照会约期晋省时江西巡抚毓科会商善后总局派委予及前署德化知县张国经充接伴使前赴抚州门外晤方安之方固广东南海县人也据称罗教士现已自浔起程带有总理衙门咨文面见大府商请一切事件并据方安之称省城内快子巷有法国新置一区以为育婴公会内养女婴十余人请入视之约以暮归禀之大府诺焉时十一年十一月也踰月十八日罗安当至省由方安之先期照曾请代通报爰暨张令会同南昌新建知县约相见于公所罗行免冠礼遂同入城自抚军以下皆按平行礼接待坐间面呈恭邸咨文一角则赔还吴城教堂事也时已岁暮法士请在城内育婴公会过年抚军许之初罗安当将至江抚传询相见仪注予因检天津新议法约第四款内称两国官员办公人等因公往来各随名位高下准用平行之礼法国大宪与中国京内京外大宪公文往来俱用照会法国二等官员与中国省中大宪公文往来用申陈中国大宪用劄行其两国平等官员照相并之礼等语详其文义所称彼国大宪指全权公使而言中国京外大宪指京师之王大臣及外省督抚而言若所称二等官员则彼国之总领事及正副领事以下也又检英约内开该国正领事与中国道台同品副领事繙译官与知府同品凡衙署相见会晤文移均用平行礼又英人在沪照复桂相援法国二等官员类推领事官既与道台同品总领事应与藩臬同品今统核二国之约必彼国有全权官衔者始得与京内之王大臣互外之督抚平行明矣查罗安当不过彼国一传教之士本无官职可比例而据其前次来柬称海国总理江西传教事务则与现在九江领事自称总理江西通商事务者同九江领事既与九江监督同品来往文移悉用平行仪注则其行文抚宪须用申陈与道员行文抚宪之称详称禀者同而其来往谒见亦当如司道见督抚之仪辕门外下舆由角门进督抚迎送如见司道仪今罗安当比照九江领事官例已属优待谨摘录条约缮具清摺呈送核行等因抚军是之及罗至省二次柬内忽增入代理全权大臣字样予方请中丞驳回而中丞已传谕升炮开中门如督抚相见之仪江省绅民闻而骇之罗既出有识之者曰此二十余年前匿庙巷中庙巷即其旧天主堂地名被前抚吴文节公驱逐出境者也又有识方安之者以为即江西之抚州人适罗安当其传教告示请饬地方官张帖众议汹汹踰年而难端作
当法人之请领执照也分遣传教之士游行各省将至楚楚南长沙湘潭一带传教之奸民相与夸耀其事以为吐气扬眉复见天日楚之绅士闻而恶之乃譔为公檄议黜天主教有畀屋居住者火之有容留诡寄者执之有习其教者宗族不齿子弟永远不准应试大略谓其藉宣讲为名裸淫妇女设女婴之会采取红丸其他种种奸恶描写尽致流传入江正罗安当持照赴省逗留不去时值试期将及江省巨绅大集于豫章书院则有告归之翰林院检讨夏廷在籍之甘肃臬司刘于浔等将楚南公檄鸠赀付梓一日夜刷印数万张揭省城内外通衢法人闻之请诘主者会同治改元江抚内召受代者为沈幼丹中丞葆桢未至督粮道李黻堂观察桓文恭子也时方升任藩司护抚篆乃以五日京兆辞迨中丞至赴愬不面往拜亡于是教士益失望而时值南昌郡试之期学使之按临者亦及焉二月十七日予在郡署校阅日晡王霞轩太守必达南昌孙雪筠大令家铎急走语予曰顷见外间揭帖期以明日午刻拆毁天主教堂倘激而生变非但地方官未便即委员亦未便也予曰为之奈何二人曰检讨主讲豫章虽不预谋可以止之予曰检讨日饮无何杜门谢客惟儿子识其小阮数人请往觇之归寓呼儿子策骑疾去甫出门而罗方之谍者至告曰婴堂已被主人幸无恙今疾趋出抚州门矣然女婴已失势将及城外教堂不识能保全否也予乃偕张令亟趋郡署则两首县皆在焉遂同诣快子巷除育婴会被毁外又拆从教之店屋民房数十间漏初下城门已扃归告中丞中丞叹曰西人逞志于我久矣不虞吾民之藉手以报也虽然办理不善之咎我辈自任之幸勿作缉捕论也爰据实入告自请严议而地方官及委员之接伴者皆不及于劾典十八日再毁法国城外之旧天主堂又毁教士坐船一只皆夜毁之也罗安当之逸而出也与方安之分道而走方至瑞州罗至抚州中途憩息于从教陈姓之宅是日予探得城内及城外散失之女婴共二十余人皆在南昌之茌港与进贤接界盖教士之谍者告之也予以语雪筠曰女婴之在茌港有乳妇领之将送至抚州该洋人育婴会中然省中事起沿途皆以逐天主教为名若女婴被劫彼固何罪尤恐教士之有以藉口也雪筠乃选派妥役自茌港截回逐名点验连乳妇共二十七人以舟送入抚州果有南昌进贤两界之居民以搜捕罗安当不得连劫陈姓数家罗逃入浔由浔至沪遂达总理衙门旋准恭邸函致中丞意欲仍照赔还完案中丞议以五千两偿其教堂婴堂及酌贴从教被毁之房屋派委予至浔面议而罗安当闻委员将至避入上海由上海总领事控诉该国驻京公使来文内称连年各处被亏及现在省城进贤两处房屋器用经典等项共计估值七万两又欲索抚州门外之丁家山及九江西门外之琵琶亭空地以备该国教士随时建造房屋教堂坟茔之用交罗安当承管由总理衙门咨照在案踰年罗安当方安之复乘舟赴省理论方泊滕王阁下见河干竖一大旗禁止法人入城随有抛击砖石飞中其舟始解缆下驶中丞派员前往谕以迅速赴浔由九江关督会商办理其人始稍稍敛戢卒以二万金议结完案又索九江城外琵琶亭空地若干亩即美界外之余址也法人在浔既无贸易亦无领事而以传教兴波占立马头余地故英美二国商人亦阴惎之谓其为不商不贾之游民皆约中游历二字启之也
方教堂事之发也江省绅士以由揭帖公檄转相号召遂为拆毁者口实相与汹惧嗣闻江抚办理此案不株连绅士不牵涉地方官乃由检讨夏廷呈送骨殖一包铜管一具血膏一合向江抚面称骨殖起自该洋人教堂院中铜管系取睛所用血膏系婴儿精髓合成中丞以其言多不经亦无根据发交南昌府县查办经南新二县按蒸检法检验该骨数具并无伤痕其铜管血膏似系外洋之物亦不识其所用因详称奉发各件在该绅等虽非确有所见而地方官实已先有所闻除骨殖业已验明应毋庸议外其铜管血膏究系外洋所用无从辨认一经传播便骇听闻亦似非无因而起应将原件缴呈请即咨照总理衙门转向驻京法使查诘咨会来江以释绅民疑团以敦中外和好等情由江抚咨行在案继以此案仍照赔款议结其事遂寝
楚中黜教之公檄既行法人之传教者与江西先后并至遂有湖南之长沙湘潭等县起而攻之江西拆毁教堂在元年二月间而楚中湘潭之役亦以是时踰月有江西南丰编修吴嘉善者自楚中踉跄归过省中馆于夏检讨之宅时检讨竹林方以江事为忧闻编修自楚归询以楚事自言其侨寓在楚适教堂狱起波及从教数十家该编修因习西洋绘事传其照镜点水之术嬉戏以为常一日突遇数百人仡然而入谓其为天主教徒将执之某欲辨不及毁垣而逃则寓中已劫掳一空矣检讨之侄某大令走告予予曰今士大夫之从天主教者岂少哉盖某编修之托词也大令曰请试之乃倩编修传其绘法一日间传写数像须眉毕肖始信其言之不诬传闻楚中事发地方官被劾革职勒限严缉然邸抄不具惟是年三月初十日奉　上谕总理各国事务衙门奏请饬地方官于交涉教民事件迅速持平办理一摺前据该衙门奏称天主教原以劝人行善为本是以降旨令地方官妥为办理兹据该衙门奏称各省地方官于奉文后未尽认真妥办等语着该督抚转饬地方官照依此次所奏于交涉教民事件务须迅速持平办理不得心存偏重以示一视同仁之意摺内所请各节均着依议行钦此按此奏正在江楚毁教之后疑即该教士控愬入都由该国公使照会云云也踰年总理衙门照抄法国照会咨行江省见中间所叙皆江楚两省之案又并索楚中赔款三万两其湘潭等县革职勒缉亦同载照会中同一公文而分咨江楚者其后楚中如何议结未见明文若江省查办此案中丞不激不随方伯亦以楚事之嫌阳谢之而阴持之庶几持平办理者也
按法教之害人具见于魏默深海国图志所载及黄冈吴德芝所记具详第二卷中予阅楚南公檄谓其收养婴儿为采生拆割之用室女自幼入堂必过天癸之期始行遣嫁而红丸被其摄取链入丹中可以恣淫欲资长生又言黑夜传教所投妇女丸药率皆春方能令女反求男故其术久而不泄间有泄其术者令妇人带归试之立验然皆无左证若江西绅士送到之铜管血膏尤涉暧昧而其揭帖中言毁堂之后放出女婴皆目瞪口呆不省人事皆欲加之罪而文致之实无稽之妄语耳吾友孙雪筠截回会中二十七人逐名点验其十岁内外者尚能述其里居姓氏且亦无一人诉称教民害己不愿入会者此可见矣惟予初在快子巷查得女婴十三人皆自五六岁至十岁上下者询以所养小儿及女婴之在孩抱者则称悉付乳婆带回家中又询此等女婴从何而来则称断乳之后始送入堂询以男婴岂无断乳而稍长者何以堂中不见一人该教士词穷捏称赎回或称送入塾中读书皆支吾语也城外之旧天主堂予始查并无收养之婴孩后闻自饶州带来女婴十余人查验与城内所收年纪大略相等则该教士所云断乳之后送入堂中者语亦近似惟会中不收男婴而收女婴又男婴之长成者不闻置有义学而女婴之长成者必欲收入会中且快子巷收养女婴仅十三人而查其照管之妇人已有四名且老少各半此中形迹种种可疑时该教士又向予称瑞州高安有女婴业已赎回后因择配不遵教条遂致两姓涉讼请代求大府迅饬瑞州府审结予不解其何意令其具呈代达内称高安有育婴会系交本地从教之胡姓掌管已历多年十年前有高安吴姓茂才将女送入会中迨其长成前来取赎当议付会中乳哺资二十千文付过一半便将此女领回惟该会规矩凡女婴被人赎回须在会立约载明此女长大仍凭教士作主指配从教之家不得于教外自行择配今吴姓领回之女胡姓系会中首事欲为指配该族教内之人而吴姓坚执已赎回应听自行择配两姓口角遂互控入县由县入府现尚未结等语予固知此中曲直不辨自明请转饬瑞州府持平断结旋据府中传集两造供词与该教士所呈略同惟吴姓坚执女已赎回应听自行择配且素不崇信天主教不愿与教内人为婚胡姓不能难遂由府中断结饬令吴姓补出十千文交胡姓收领胡姓代择之配应毋庸议取具两造遵依由该府详请销案讵教堂狱起方安之避入瑞州复唆胡姓翻控至今未结当该教士呈请之时予曾诘以收养之女应指配教内人则江省安得有从教相当之男女又安能以从教之故逼令远适异域该教士笑曰江省何县何乡无我国教中人君固不知耶旋据瑞郡函称胡姓呈送远年卷宗该族皈依教法实始于明季然则该教之行由来已久一旦张胆明目恃有奥援宜其祸之相寻而无已也
　　教堂一案设法办理疏同治元年十二月　　　　　　　　　　　　　　　　　　　
沈葆桢
窃臣承准议政王军机大臣字寄同治元年闰八月二十四日奉　上谕总理各国事务衙门奏江西教堂一案久悬未结请饬妥速办理并将照会等件照录呈览一摺着沈葆桢悉心酌核飞速覆奏等因钦此臣当即督同司道邀集公正绅士将抄发照会等件公同阅看属其各自晓谕士民仰体　国家柔远之心蠲小忿成大信务释猜嫌永缔和好所议条款定须一一照行各官绅深明事理并无异议乃传语甫经数日通衢处所遍贴扑灭异端邪教公启据南新二县揭呈前来怨愤情词几有不共戴天之势臣一面饬县严密查拏一面传诘绅士据称奉谕后即遍告各亲友或晓以义理或悚以利害听者无不帖然皆云阖省自有公论我辈只知从众而已日来喧传揭帖各绅具有见闻然莫能查出何人所撰臣又诘以夏子春徐士章何人据称绅士中实无此两个名字但江省此姓甚少既据照会中指为捏控唆使之人则各衙门自有案可稽不难着落研究乃遍查臣及司道府县各衙门并无此二人控词而教堂一案亦未曾有人具控臣只得令绅士再行逐加晓谕如士民人等别有实在冤抑许其联名具呈意谓既得主名便有操纵把握乃数月并无一人呈诉惟匿名揭帖愈帖愈多此处揭去他处复帖理谕势禁均无从下手臣访闻街谈巷议咸谓官藉外国威逼小民人情汹汹深恐复激成变故因密派素信亲友假扮外路客商于茶坊酒肆中托为邂逅闲谈乘其不意与之反覆辨论冀其渐开觉悟兼可访出倡首之人乃察其所记问答之词则满腹疑团始终不释人言藉藉众口雷同臣思此案必使民间毫无猜疑而后教士重到省城可以安心传教若只由臣等含糊答应将来必大起衅端即法国公使亦豫料事势所必然故照会第一条即有仍蹈前辙惟各该省督抚是问之语两国既敦和好臣等与该教士亦休戚相关若不早策万全致后来有不忍言之事臣等从重惩处固分所应得要何补于该教士之业已吃亏即如本年二月间何尝无委员防护兵役弹压然众怒难犯势如潮涌谁能御之所以再四熟商数月莫能定议窃思传教与用兵不同用兵则以力屈人传教则以心服人人何以服信之斯服之矣人何以信示之以可信斯信之矣即如佛教来自西藏当其初入中国夫谁信之今则士大夫以至愚夫愚妇然信之矣即天主教行于上海等处民趋之若不及而江西湖南遽有此变非江西湖南好与法国为难也上海等处为时较久民实见其可信故不强之信而自信江西湖南为时甚暂民未知其可信故迫求其信而愈不信也使传教士徐示以可信不强以遽信久焉断无不信之理古人有言曰将欲取之必姑与之该教士既以传教为己任必其学识深远洞晓人情定以斯言为不谬查江西前案与湖南贵州颇不相侔当滋事之时教士教民业经他往并无受伤受辱之人该教士素以爱人如己释不报为怀当必不以此为芥蒂教堂本褊小民居所值无几该教士且肯舍其家属资产而来教民又皆乐善好施亦断不以此为吝惜揣该教士之心第以劝人为善反遭不白之冤若罪无所归恐为他国所轻视臣拟由官筹措五千金俟罗教士抵浔时解与九江道妥交以为赔修之费但凡百姓愿卖之地任凭罗教士自择建造以壮观瞻至臣防范既疏又复调停乏术致中外大局几起衅端仍请　旨将臣交部严加议处似可以全该教士之体面而服其心该教士从此可曲顺舆情因势利道由近及远自易及难其一时未能遽信者勿与较量教民倚势结怨者晓谕禁止勿听一偏之词致开嫌隙俾百姓欣然相告曰彼教之爱人如己诚如是也彼教之释不报诚如是也有不从之恐后哉故曰徐示以可信不强以遽信久焉断无不信者也若谓慑之以兵威期收效于旦夕则匹夫不可夺志万众同心背城借一惟天所授胜负何常劝人为善者当不出此可否　饬下总理衙门照会法国公使晓谕该教士遵照办理
　　皖南人心稍定洋教士迭请雪冤并拟现办情形疏光绪二年　　　　　　　　　　　
沈葆桢
传教士居住中国当从中国法律风俗不得自立门户尤不可有违国法官令僭越权能以及坏人名节凌辱民人令人多疑而犯众怒若毁及中国圣教公愤难容各教士悉归地方官约束至中国教民一切所事与平民无异凡演戏赛会自当照常免派钱文而应有差徭与地方公事不得藉端推诿至于应缴在官钱粮应纳业主租项更不准恃强挂欠外国教士不可包揽抗违遇有民教交涉讼事听凭地方官从公审断传教士不得插身帮讼如原被告有教民在内不准隐匿不到致案中之人拖累无休倘教士干预讼事地方官将请托原函禀呈督抚咨报本衙门将教士撤回本国而教民若有户婚田亩词讼擅敢央求教士出面说情者地方官从严究办查中国崇重儒教以释道两教推之喇嘛原非中国人而无不敬守中国法令凡是非曲直听官办理闻外国传教士居住各国者国律风俗在在遵行从不自立门户违国法背官令僭权揽权或污人名节虐待平民致人怀疑而犯众怒教士既来中国传教自应归地方官约束乃竟有骄矜自大藐视官长殊非自爱而习教者本系中国黎民更宜守分与平民一律况教民乡城皆有里乡党更宜彼此亲睦乃遇有地方公事与公举各款辄敢恃教免摊自待已薄何怪人皆轻之更有抗粮拒捕辱官虐民等事教士不知底细反为刁恶教民所惑包庇不肯送官究办于是有犯重罪投入教中而求保护者且各省教民结讼竟有外国教士出头干讼如四川教民妇女骗赖平民租项反戳伤平民身死法国主教者居然行文说情教民妇女竟不抵罪川民无不切齿贵州入教者遇有讼事自称教民以为护符恶迹可知况各省民间互相结婚入教者必令不入教者退婚或父兄入教必指不入教之子弟出忤呈控到官教士袒护各种情事何能免人怨恨
一中国人外国人相居密迩用法两无所偏若遇命案当抵偿者中国人照中例外国人照西例以服民心无论中外办案当就本案定罪不得于办罪之外另议赔偿且不得于本犯之外任意牵连无辜绅商受累而地方官遇有民教交涉之案或民人欺入教者照所犯之事拟罪或入教者欺民人亦照所犯之事拟罪均当平允如习教者行为不法为地方官访闻或被人告发自当照例拏办教士皆不得包庇隐匿如有庇匿不到案者先将犯法者照例究办仍将庇匿抗传之教士与犯人一律办理或将教士撤回本国查同治六年四川殴毙教士冯弼乐一案业已拿获冉老五正法有梅教士硬指绅士主使逼勒赔银八万两本系无知贫民滋事及至激成巨案反逼守分绅富赔银此等情形怨望最深又查同治八年四川殴毙教士李国一案实由教民逼人退婚肇祸经李中堂崇将军会办已将正凶何彩正法刘幅拟绞而教民杀死平民及历年奸掳焚杀首恶教民王学鼎张添等虽已议罪终不到案其司铎覃辅臣纠众杀毙团民赵永林等二百余名梅教士声称已赴外洋不能查办川民愈加忿怒
一法国传教士所往何省传教于所领执照内必将某省某府详注照内指定在某省传教不得暗赴他省注明某人收执不准转给他人该教士所过关卡一切应纳税货不得私自带希图偷漏至抵某省某府应将所领执照即呈地方官衙门验看如验得人地不符或私授中国教民顶冒除将原照注销外如查出有私买私受与不法等事定将顶替教民严究仍将教士驱之回国凡照内教士姓名以华字为凭各处易于认别若教士或回国或病故或改业理将执照缴销至各省有叛逆之处领照之人不准前往将来有教士请照前往之省查系军务之省即将执照一停给所以明保护之意也查贵州教案内赵教士一名所领执照并未注明于花名册内嗣德繙译来函据称查得洋文册内有被伤身死之赵司铎实系同治四年六月二十五日领照之瑞勒思即其人也误为赵姓云云又查同治四年六月二十五日三百二十五号之瑞勒思乃往四川者而贵州护照簿内实无赵姓亦无瑞勒思似此传教省分与教士姓名先后互异何堪取信而能保护又教士林辅臣杀死俄人案内林辅臣先充教士又服役于市馆中而原照竟不缴还或私相转给或遗落他人非但冒充之弊难免且恐落于逆贼之手则国家受害甚大亦大失教中体面
一传教士本系劝人为善当于收人入教之先细访其人有无作恶犯罪之事当收者收之不可收者去之应照中国所有庙宇知会地方保甲登记册内便于查核之例如收一人必分别立限呈报地方官于何年月日进教者系何处人向来作何事业实无犯罪更名以便查考或其人出外或病故皆当报明其人进教时本无罪恶进教后所为不法旋即逐出教外一体呈报按月按季汇登总册呈送地方官备查地方官如查庵庙寺院之例按月按季前往稽查则教民无玷而民教俱各相安查同治五年贵州巡抚案报贵定县有冉石保等先曾从贼嗣入教民袁玉相夏正兴团中藉教中声势纠众杀害王江保左寅寿二人重伤三人将其家财什物牛马掳抢一空又查同治八年贵州巡抚案报遵义县公禀内有宋玉山唐神仙谭元帅蹇元渊等先曾从贼受伪职嗣入教中扰害乡城人民不可胜计又有杨希伯刘开文郑小明霍闻九赵文庵等皆系遵属素不安分之人同入教中在堂执事乡愚被其讹索孤弱受其欺淩出入衙门干预讼事若教民涉讼审虚杨希伯等率领教民多人闹入县衙强逼县官另断教民被官管押即用外国教士名帖硬请释放他如强占人之妻女财产及人命重案不可枚举
一洋教士在中国当照中国规矩不可干名犯义擅用关防印信于大小衙门送递照会如有本身应诉之件而于他项词讼无关者准照中国儒教士子之例缮禀呈明地方官核办如欲晋见中国大宪亦与中国士人见大宪之例同其见地方各官亦同此例但必相见以礼毋许扰乱公堂有失体统查同治六年成都将军咨报法国有洪主教者移行四川省局官员擅用关防同治七年本衙门收到贵州主教胡缚理照会一件擅由堤塘官驿递送且保举前任道员多文等请予优奖山东传教士有擅称巡抚之事四川贵州教士因教案而有请撤地方官之说是侵官吏之权事已难恕甚至侵　国家之权情实难容似此无理已极安得不犯众人之怒
一嗣后教士不得任凭私意指请索还教堂以免启所有教中买地建堂或租赁公所当与公正原业主在该管地方官呈报查明于风水有无妨碍即使地方官核准尤必本地民人众口同声无怨无恶始可照同治四年定章注明契上系中国教民公共之产不可伪托他人买产成交更不得听信奸民蒙蔽私自买卖成交查传教士久居中国本欲彼此相合中国人无所忿恨自然攸往咸宜迩来教中一切行为多致中国民心不服即如查还教堂一节近年各省地方抵还教堂不问民情有无窒碍强令给还甚至绅民有高华巨室硬指为当年教堂勒逼民间让还且于体制有关之地以及会馆公所庵堂为阖境绅民所最尊最重者皆任情需索抵作教堂各省房屋即实属当年教堂而多历年所或被教民卖出民间辗转互卖已历多人其从新修理之项所费不赀而教士分文不出逼令让还此等情事如何不令百姓怒目眈眈视同仇而激生事变以上所开各节不过举其大略而言足见传教士行为非是民教不安之证譬之有病延医审病发药急求有益无害不致因传教一事而伤中外和好大局也推之各省案件尚多不及缕述总之人有善恶惩恶即以劝善犹之奸商舞弊不严办奸商而公正商人必受其累教士传教不问善恶招之使来一入教中则不善者必藉教势欺害良民甚而抗拒官长众怒已成将合中国百姓如津民之恨洋人当其时　国家政令虽严亦难挽救岂非危险之至乎兹拟各条中国自必竭力保护不失宽和之道而教士如能实力奉行自可相安无事倘以此为不便于教士不合于教规惟有请回本国传教可耳中国教民中国定与不入教者一视同仁无所厚薄此非不准教士传教于中国也实因教士未能自安本分为不肖教民所惑势必激成众怒而至决裂之地矣然与其临时无可挽回不如及早筹防之为愈也
　　禀覆教民案件　
徐赓陛
窃于五月二十七日奉宪台札开光绪六年五月初十日接法国李领事官函称云云等因奉此遵查卑县民情犷悍械斗成风从前大姓并吞小姓强房蚕食弱房事所常有维时外迫海氛之不靖内逼红匪之攻围地方官议剿议防日不暇给而又习尚久疲纪纲不振是以政教陵替相率因循洋人以和议既成来县传教始至之日弱民无所控诉因即相从习教冀其保护身家教士偶见不平一为伸雪地方官察其实在情理亦有听其嘱托即为查办者于是民情趋骛实繁有徒迨同治七年奉派方镇到县办匪械风渐止民气稍安其时漏网之正凶着名之积匪遂复相将入教恃为护符始而假教士之势萃聚逋逃继而寻平昔之仇横起争讼终且合不逞之徒夺犯殴差横行乡里甚谓一经入教官司不得拘责　朝廷免征钱粮占民田房赖人钱债民控教则拘传不到教控民则挟制忿争偶拂其心教士则饰词上诉州县畏纠缠也于是遇事含容多方迁就以致民情积忿疾之如仇知控诉之徒劳则激为斗掳矣知官司之终庇则酿为擅杀矣是欲庇之而适以害之欲全之而适以杀之也是以赓陛履任以来一面剀切晓谕谓天主耶稣等教不过与释老相同释老亦来自殊方习久则毫不为怪僧道虽所服异教　盛世亦何所不容吾民但自修其本原不必惊其非类一面延到各教士告以民间词讼无论教与不教皆吾子民但问莠良不分民教盖民教词讼与中外交涉事件不同中外交涉事件是指两国商民互有争论我　国家怀柔远服屈法原情特开会讯之旷典至民教词讼是中国民人由中国官员办理固不可因习教而稍加漠视亦不能因习教而稍废刑章故条约之文载明教士不得干预词讼诚以我国自有政体事权不容或挠尔国亦重邦交搀越终嫌非分也且尔传教者犹民之师而我作令者乃民之父今子与子讼事在家庭自有严父之劝惩不烦明师之陈说况父子之谊较师弟为尤亲一父而生子二人必不因习教与否而稍存歧视人虽异域理本相同开譬再三各教士亦无可辩难是以两年承乏民教讼案因以无多乃县属大溪輋法国教士苏恒礼者先以正凶庄连喜被获三函求情经赓陛驳斥继以叶亚兰抗粮不完出头包庇经赓陛谕饬局绅按田查粮不得迁就复以庄兆兰欠完住房租谷先为私函嘱托经赓陛明白批斥遂乃摭拾虚词上烦宪听谨备录原案为宪台一详陈之一咸丰七年据民人李润蓁李初招等具控庄连喜庄添喜庄月明等与叶姓械斗强勒该族将承耕叶姓之田归伊收租该族不允庄月明等赴村掳人抢牛经该姓尾追讵庄姓于范厝凹地方埋伏多人出而截杀当被庄添喜铳毙李丙生庄连喜铳毙李进兴庄月明铳毙李亚富等三命等情报经前县饬差查起尸身并吊放被掳之人均被庄连喜等聚众持械逐回不遵查办历经各前令设法拿缉而庄连喜等身居石鼓塘乡该乡在万山之中山路崎岖层岩叠嶂多拨兵役则窜入深山难以搜捉少拨兵役则聚众拒捕不服拘拿又投入天主教中党类繁多距县约二百余里之遥即拿获亦被截夺赓陛抵任察知形势知非兵役所可捕拿随探得石鼓塘之左为五云洞彭姓其右为书村叶姓均系强宗大族若募其壮丁前后犄角其力自足制之而且熟习山险不难饬令穷搜逼处其旁彼更畏其报复能穷搜则绝其兔脱之路畏报复则杜其抗拒之心固非同兵勇之后难为继也于是一面函告教士一面召募彭叶两姓之人团集千丁听候调拨又访得教民之首有庄从禄者在内主谋一面悬赏严拿使其自顾不遑无暇代为施设于是庄连喜庄添喜等计无所出乃挽教士董若翰作书陈请投审当提尸亲李初招质讯供指庄连喜等下手发铳伤人情节凿凿而庄连喜等供称李丙生等三命系在逃之庄月明致毙情愿缉送庄月明到案质明经将庄连喜庄添喜分别发押姑令交凶仍一面饬差严缉暨关移邻县一体查拿庄月明务获究办乃传教士苏恒礼屡函求释经赓陛逐层指斥嗣又以绅士在外招摇谓费金可释等语来相恫喝经赓陛指诘绅士姓名以凭查究随据函呈上砂保正兼清粮局书庄受海请帖一纸内开被控一案敦请罗玉堂范六和二翁调解等语
当提庄受海查讯据供庄连喜等系其族叔因被拿在官意欲邀请罗范两绅向李姓说合私和情愿许给李姓银六百元讵发帖后两绅不允调处即作罢论等语则是庄受海听从族叔庄连喜托向李姓私和口许虚赃并非局绅在外撞骗当将庄受海惩责并革去保正局书取保管束函内又称庄连喜一入所即费金一百二十两张仲固认据一条当经拘到张仲固并提同庄连喜质讯据张仲固供向在县城开设杂货及饭店生理素与庄连喜熟识庄连喜被押后即交有银一百二十余两嘱为随时雇送水饭打点房差小的仅雇送水饭百余天用去银十余两书役差人等并无向其需索情事并将用帐呈阅赓陛当堂将余银饬令如数缴出发还庄连喜等承领饬令嗣后庄连喜庄添喜两犯口粮由署发给不准在外雇送并详覆该教士各在案则是庄连喜庄添喜等系被尸亲李初招等指控正凶即据所供诿为伊侄庄月明致毙而现在庄月明尚未获案讯认自不能遽准开释此系中国命案一定办法与其传教毫不相关也谨将赓陛与教士往复书函录呈均鉴此办理李初招具控庄连喜命案之原委也一卑县钱粮民屯米石每年征收较定额不过五成固由民俗强梁视抗欠为恒事然自近年以年地方渐安咸知　国课所关均已踊跃首认惟民屯米额以河田一带为尤多习教之民于河田一带为尤盛从前一经入教图差里甲不敢入其家而教民扬言入教后免完钱粮愚妄者即信以为实赓陛抵任后即于河田设立清粮总局派廪生罗象森监生范鸣高总司其事一面明白晓谕告以钱粮乃　国家正供无论民教均当一体完纳其有教民买田而未经过割者即行过割立户照例输完倘再诿延即与平民一体拿究不得顾瞻随据该局禀称教民叶茂兰承买叶贻盛等本姓三十一户杨振坤李荣特等外姓三十一户共六十二户田粮除奉　恩豁外尚积欠折米六十七石零屯米六十二石零并地丁屯丁在内计应银六百余两既不过割又不输粮请示核办前来当经赓陛派拨勇役驰往拘拿旋据备缴银六百两赴局收存恳请一面查户过割一面扫数清完续据叶茂兰认割过五十三户共应完银三百七十余两尚有承买叶昌兴叶相兴李子荆李廷岳李开先李成林李传盛李荣特李承发等九户田粮未据叶茂兰承认该局绅以就田查粮不容狡赖勒令一律认完如敢诿延应即按亩插田以昭核实若田多粮少欺隐即应创惩若田数与粮额相符原银即发还承领所议原属持平乃教士苏恒礼赴县代求意在免其查插赓陛谓就田问赋事属至公求免插田显有情弊绅士人役夫马工食均由县捐发更无劳扰之虞自不能徇情免究致　国课为之虚悬乃该教士拂意之余遂隐其包抗之实情饰为迫借之虚语且指为员绅等诱令反教其荒诞不经之说固早在洞鉴中矣此一事也一本年四月初十日据民人庄绍徽呈称伊父庄广就于道光二十六年典受教民庄兆兰之父庄应茂住屋一所议明赁回居住岁纳小斗租谷十石零六斗契约两据现庄兆兰既不完租又不完钱呈乞拘究等情正差传集审问即据教士苏恒礼函称庄绍徽嫉教诬控请宪详察等语越五日始据庄兆兰赴案具诉赓陛以房屋钱债细故就令庄兆兰被控枉抑尽可赴县呈诉静候讯断且与同族互争债务何得托言嫉教由该教士出头干预私函嘱托既已显违条约自应明示防闲随将该教士不合之处当堂明白批示并将钻夤请托之庄兆兰杖责二十聊示薄惩一面饬传讯断讵该教士恼羞成怒积愧生嫌因架嫉教之词摇惑领事之听上渎宪聪此又一案也总之民教之案办理端在持平傥教士有争胜之心牧令有偏徇之意民之怨恫易启厉阶在官司上体　朝廷无不以怀柔为务在愚民不知大体难禁积忿生端迨事变既成而始悔包荒之适以酿祸亦已晚矣故愚以为绝非礼之干所以曲为爱护也执不阿之节所以善为保全也深愿领事教士等各具深心善体此意庶民教无不和之中外坚永好之心矣赓陛身膺司牧职重抚循合民教而悉属子民即合民教而同此仁爱传教无关轻重嫉之何居政令贵自修明嫉之何益惟有平情应物贞固不摇以仰副大人绥安远人怀保小民之至意除查奉各案遵札妥为办理外所有各案始末缘由理合先行禀覆大人察核修赐札行照会法国李领事知照并严饬教士毋得违约干预词讼
附禀
窃查卑邑地方从前习天主教者约有三千余人习耶稣教者约有五六百人势已披猖党尤固结闾阎　有重足侧目之情赓陛抵任以为邪说害正由我礼义之不充民之附从由我治具之不立欧阳文忠之本论可深思也然非化于无形泯然无亦难以口舌争是以赓陛于教民最多之处分延士类宣讲　圣谕广训十六条佐以先儒格言之浅显者所以开其秉彝之好也教以祭葬报本之义事亲从兄之文所以动其天性之良也　科听讼不以教民稍加曲贷所以夺其利诱之媒解其胁从之势也两年以来耶稣一教现已无人礼拜教士他徙其租住之教堂已由赓陛赁作宣讲　圣谕之馆而天主教盘踞多年虽不能一时感化而民情知其无益每月到堂礼拜者亦不过数百人矣然而赓陛接教士则待以优礼初无疾厉之相加论教事则出以和平亦无片词之菲薄近来人心渐化出教者多该传教士苏恒礼情知无可如何乃于教民词讼急求争胜一二事以便夸诱他人因赓陛仍以条约大义折之是以饰为肤愬之词指赓陛为嫉教也赓陛自揣颛愚本无学识既不能政平讼理报称清时更何敢率意径情上劳荩虑用特略陈固陋密禀附陈
　　禀督院张　
徐赓陛
窃于十一月十一日伏奉十月二十七日所发密札猥以清除内匪一条仰荷训示察其狂直而曲赐涵容虑其粗而诫以妥慎谆谆告语直如师弟诏勉于一堂在大人谋　国之忠处事之审盖合武乡之谨慎潞国之精纯以维持庶务曲照不遗者卑职幸承下风且惭且感所当益持兢业祗服训词竭尽愚忠上体盛意第士伸于知己曝献于野人再上刍言伏求照察窃查粤东拆毁教堂之案其起或不一端然致民怨之深者必由有司抑民而袒教盖牧令不谙大体动谓远性难驯必迁就乃可了事民懦易制即抑屈尚或无妨不知远人不服愈迁就而愈启骄矜民气不舒愈抑屈而愈生忿戾情莫伸于官府怨遂结于教堂故自来教堂之变端皆酿成于牧令之庸鄙倘使平日依如慈母畏若严师亦何致猝起祸机敢于犯上作乱也至民教互讼之案虽不敢谓州县之尽出持平但既属教民即强直之官亦未有畏洋人之挟持以上烦宪府者惟教士饰非护短州县隐忍偷安驯至民怨沸腾一发不可止遏此其故在畏事而适以生事也现在中外大局声教既不足以临之兵威又不足以制之惟此民心忿怒为洋人　　一慑而无可如何故驾驭之权正可因民情向背之机为节制要求之地窃以为愚顽固宜约束用以戢边陲衅隙之萌义愤未可摧残用以系　国家根本之重伏维大人智周万变学通三才浅陋之思愿闻明诲缘系禀覆密札事理辄陈固陋改用夹单密订上呈未敢通禀各宪衙门求免批行合并声明
　　覆法国领事文光绪十二年　　　　　　　　　　　　　　　　　　　　
两广总督张之洞
案接贵领事官文称日前广东省各属教堂被抢被烧之案当经饬令教士将各处情形逐一详细列单共计三十三张相应照送贵部堂查照惟此次教士教民被害共失去银三十八万三千三百八十八元三亳四仙皆光绪十年十一年即法国一千八百八十四年八百八十五年之事亦因各地方官未能实力保护是以遭此惨毒虽经屡奉　大清皇上保护之旨无如各官不能实力奉行是以各处百姓将教士教民任意欺淩无可安生此次既被扰害又失钜款深为可悯素仰贵部堂高厚广大为怀定为本署领事用心速为将案办结仍希饬知各属一体保护以敦睦谊或由贵部堂派委明干公正之员会同本署领事所派之员商量秉公妥办亦可至应如何办理之处希即照覆为此照会等情附送法文一张并中法失单三十三张本部堂均已阅悉查中法自去年定约敦睦如初所有前年七月贵前领事官离粤以后至去年六月回粤以前一切事件本部堂实以为无可议办去年七月初四日接师前领事来文业于七月十一日照覆文内暨七月三十日答覆函内明白指陈在案意谓师前领事必当恍然大悟深悔立言之失贵领事官亦必不至再为沿袭师前领事之错乃此次来文核与师前领事去年文件大意相同殊甚诧异贵领事素来深明公平道理备悉各国交涉章程不应又生波澜为此不合情理之请本部堂不得不更与贵署领事切实论之来文所称教堂各案约分三端一曰教堂一曰教士一曰教民粤中各属法国教堂有事时则官代为之封固看守事平后则点明交还保护之道不过如此此教堂之无可议办者也教士出境则送之留粤则之保护之道不过如此此教士之无可议办者也以上二节前此照覆文内均已详切声叙现在无庸覆说至于教民一项其人虽习法教仍系中国子民领事离粤期内粤省教民之事岂能复行追问是不啻干预中国保护子民之权矣此又教民之无可议办者也
总之前奉　谕旨保护法国官商教士乃系我　国家格外浩荡之深仁弃捐小忿眷念旧盟之厚谊故虽当兵事纷纷而高天厚地覆涵濡曾无小异粤中文武百司宣奉　恩命为之泯仇衅为之行旅为之保室庐其时人情汹汹数百里内外传书聚众必欲得敌人而甘心见有敌国之人无论官商敌国之物无论钱货誓不少留于境内贵前领事暨教士人等何一不亲见何一不深知经本部堂再四通饬晓谕声明法国官商教士不因争战而来本与法兵有别严饬诸将约束各营明示密防费尽心力始有今日之安夫以众怒所萃之物业而居然幸获瓦全即小有遗落仅如纤芥所存于法国者实大且多法国官商教士将去之时无伤生之恐及去之日无失路之悲复回之后得栖止之所其所仰赖于　天恩者至优极渥而粤省地方官睦谊之重禁令之严粤中之民遵　旨守法格外厚道亦甚有可感激之处本部堂之意以为师前领事回粤之后必当转述贵国国家与夫将相大总臣及教士之意善词尽礼道歉道谢以答我两广百姓以后格外谦和格外谨敛不争不竞以期民教永远相安则贵领事官斯为善于奉行西教维持商务者也今来文不知感谢地方官不知慰答众军民乃谓保护之　旨各官不实力奉行诬为欺凌诋为扰害试思若果当时不实力奉行则当义民百姓虓怒沸腾之际恐于贵国师前领事官业已不利矣尚何论区区之教堂什物乎现在玉帛重敦言归于好以前之事自应置之不提来文所谓失银三十八万余元请为将案办结等语查此等皆开战以后议和以前之事无可归结如果各属教堂于去年七月教士回堂之后别有被抢被烧之案一经照知自必按约饬地方官持平妥办亦不必另派商办之员也再者去年撤兵立约以前之事本部堂本不欲言及致形见小今来文既屡经纠缠前事则本部堂亦未便默然不言查中国自光绪九年办理海防以来以至十年六月鸡笼开战而后耗费银款各路用兵之费及税厘短收之项为数甚钜然此系国家款项断不屑与国计较即以商民亏损而论兵端既启生理多碍福州台湾镇海等处兵燹扰攘士农工商船户渔户损伤人口物业财货船只不知凡几然此尚系别省姑置勿论即专以广东一省而论掳广海之渡船封北海之商口省潮廉琼道路梗阻货物停销商工船渔俱受亏折统算广东省各口损耗银数约计三百八十余万两按照万国公法自应以举兵至人之国生衅者该其咎贵领事官须先言明将此款银三百八十万两若何查办若何归结筹有妥善切实办理与本部堂议明办妥再为查办教堂损失零星物件可也至广东省筹办海防正需经费现拟筹备银四百万两购买船尚未措齐贵领事官友睦为怀如能代为用心筹助尤所欣悦者耳
　　洋教所言多不合西人格致新理论　　　　　　　　　　　　　　　　　　　　　
杨象济
往时为丰顺中丞译西人七大洲地球图说于每国政事之外各系教会民种一条亦犹中国志乘之有风俗也其教之目虽多而要以天主耶稣二者为大宗惟佛教无闻盖五印度之地全产鸦片务贸易西来之旨久已失传然教会名目如此之多而中国又有道教释教与圣人之教蔑乎并行赵氏翼曰孔孟之教占地甚少犹之于物其精粹至美之处本不甚广其脬壳则所占之地甚多非圣人之教不敌彼教之善而民皆信服之也然今前后藏皆崇佛而办事大臣必与班禅会衔奏事民心之不可移易如此近西人复力攻天主而崇尚耶稣姑即以耶稣论之论耶稣必先论耶稣之所自出今其书云自取肉身于贞女马利亚氏夫童女受孕千古第一怪事然则耶稣者有母而无父其本身之来历已属暧昧不明其余更可知矣至其种种荒诞不经之说五尺童子闻之而疑即以质诸洋人格致新理亦多不合格致之学多征实曰体曰质曰点曰光曰热曰气皆从目验身试而得教会之言多凭虚曰理曰道曰神曰天曰上帝曰造物主遁乎无声无形之表此大端之不合也创世记曰创造天地造二耿光大以理昼小以理夜亦造星辰置之穹苍照临于地则是天空所有日月星辰造物者无非为地球而设也若据格致家言太阳为诸恒星之一地球为诸行星之一行星不能自有光皆借日之光以为光诸恒星外必有如地球者环绕之日属诸行星上亦必有山川人物一如地球此不合者一也失乐园诗曰撤但见太阳行空乃化一小天使问司日之天使言欲往新造地球司日者指示之则是天空之表宛若有赤道黄道之经络乎其间任人之流行自在也若据格致家言行星恒星俱有摄力互相牵引凡空中气质流质定质行近其轨道内必为其所引当撤但问司日者之时其行近太阳可知不知当时用何力离开太阳而不为太阳所引此不合者二也至其所谓乘云升天之说尤属无稽据格致家言地球有吸力故古今从未有离此地球而坠入别行星者况人非养气不生离地二万尺以上空气中之养气过于淡薄不足以资呼吸故轻气球升至二万六千尺而人已奄毙则乘云升天尤格致家所必无之理也其他若空中有声荣光自天而下诸神异质之天文声学光学之理皆属平淡而无奇凡若此说彼教士闻之必曰是固非言思拟议之所能及也夫既非言思拟议之所能及尚得谓之道尚得谓之教哉创世记见慕维廉地理全志失乐园诗见艾约瑟乙卯中西通书
洋教以旧约新约西书为根本彼中奉为圣经谓言皆有征几若一字之成固于金汤顾书中所言天地万物之理半属故老传闻质之实测恒外不合特西人亦狃于习俗莫敢窃议其非自格致日精重学光学电学化学之新理日密欧洲渊雅之士于此信之既专则于彼疑之必力当有不期然而然者此亦洋教盛衰之大几也诸卷多误会题意惟此作独得要领且精于西学足以关教士之口而夺其气惜仅举摄力一端未及其他耳
　　各国教门说
王韬
  </div>
  <div class="pagination">
   <a href="皇朝经世文续编-清-葛士浚_page96.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page92.html">
    92
   </a>
   <a href="皇朝经世文续编-清-葛士浚_page93.html">
    93
   </a>
   <a href="皇朝经世文续编-清-葛士浚_page94.html">
    94
   </a>
   <a href="皇朝经世文续编-清-葛士浚_page95.html">
    95
   </a>
   <a href="皇朝经世文续编-清-葛士浚_page96.html">
    96
   </a>
   <span class="current-page">
    97
   </span>
   <a href="皇朝经世文续编-清-葛士浚_page98.html">
    98
   </a>
   <a href="皇朝经世文续编-清-葛士浚_page99.html">
    99
   </a>
   <a href="皇朝经世文续编-清-葛士浚_page100.html">
    100
   </a>
   <a href="皇朝经世文续编-清-葛士浚_page101.html">
    101
   </a>
   <a href="皇朝经世文续编-清-葛士浚_page102.html">
    102
   </a>
   <span>
    ...
   </span>
   <a href="皇朝经世文续编-清-葛士浚_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
