<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 52 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 52 页/共 101 页
  </h1>
  <div class="content">
   一千八百七十一年德国行用金币
一千八百七十三年比利时荷兰二国银圆暂行停铸
一千八百七十三年瑙威瑞典及丹国行用金币
一千八百七十三年德国废银圆
一千八百七十四年法比意大利瑞士四国限铸银圆之数四国于一千八百六十八年立约同
　用一种钱币四国皆可通行西人名此四国曰腊丁国会因其文字皆根腊丁也

一千八百七十五年意大利国银圆又暂行停铸
一千八百七十五年荷兰国各属地银圆暂行停铸
一千八百七十六年瑞士国银圆停铸
一千八百七十六年法国银圆暂行停铸
一千八百七十七年芬兰行用金币
一千八百七十八年法比意大利瑞士四国均暂行停铸银圆祗铸小银圆
一千八百七十八年西班牙国暂停鼓铸银圆
一千八百七十九年奥斯马加恒加利国暂停鼓铸银圆
一千八百八十五年埃及国行用金币
一千八百九十年绿马尼亚国专用金币
一千八百九十一年土泥斯在地中海滨行用金币
一千八百九十二年奥斯马加恒加利国行用金币
一千八百九十三年印度银圆局停铸银圆
一千八百九十三年俄国鼓铸金卢布一百兆圆
一千八百九十五年智利国行用金币
一千八百九十六年考斯他立楷国南美洲民主之国行用金币
一千八百九十七年日本国行用金币

　　日本拟改圜法章程　　　　　　　　
英人阙名附

日本拟纳用金圜之说已逾五年于兹矣近阅日本寄来新报谓此事或将交本期议院核夺云云按司藏大臣松芳本掌度支员中之最精圜法者也日本纸币曾大跌价嗣经松芳力为维持始得与银圆同值今松芳极主改圜之议内阁各大臣与之意见相同所有司藏局总支应委员拟列章程经每日新报录登由日本美尔西字报照译如左　一以九成成色之金重二分二厘二丝二毫二忽定为日本圜率谓之一圆　二新铸金圆每圆须合二十圆一种重四钱四分四厘四毫四丝其花纹志日本与中国交战之事　三鼓铸各种金圆除以上一种外应一概停止所有已通行之金圆应收回重铸　四现行之金圆应照一金圆合二银圆之价兑换　五商家请铸之一圆银洋应即停止　六政府如有须添铸银圆之处可铸一圆之银洋惟须限以数目　七现通行之银圆为律定之钱圜应准其照金子定价抵用不立限制　八纸币易金易银均从其便　九日本银行应设法收回现行之金圆　十日本银行应设法将库中所存之银尽行换金　十一新定圜法施行之前须先贮存新铸金圆合一万万圆　十二现行之钱圜及纸币等章程须体各前款立意删增　以上圜法日本美尔报谓之主金第此非仅用金实为金银比例定价而并用之虽为主金银之党所喜然照日本所定之比例一合三十二之说又非主金银党所愿也日本初行金银圆时其比例之价系一合十六是以现将铸之金圆每圆即合二银圆亦即新金洋之分两比旧金洋减轻一半也查日本银圆约合英金二先零之谱按诸传闻日本有铸一金圆合五银圆之说是一金圆适合英金一海塞甫伦英国金圆合十先零惟照前章凡准鼓铸者仅一金圆合二十银圆一种即合英金二塞甫伦亦即合美国十圆之金圆也再现行之金圆一概收回重铸之议日本用金甚属有限施行此款尚无十分关碍至银圆准照一合三十二之定价抵金兑用不设限制及政府虽停止鼓铸银圆将来银圆如不敷流通仍可鼓铸各款尚有为难之处恐须俟日本与各国新定之约施行后方能开办缘一千八百六十六年日本与各国所订东京约内载有西人或日本人有用西国金银洋圆者除各洋圆铸价外应得照其实价兑换日本洋圆等语此约想松芳必不致忽略也又查金圜未施行以前库中须贮一万万圆一款日本库中现在贮有八千万圆加之中国应偿赔款所余未缴之金尚多此款亦不难施行又查日本拟改圜法其故有二一日本欲与西国并驾齐驱而各国俱行金圜二日本欲向西国借款以开国中利源并用西人资本藉兴各种工艺惟西人资本用之东方已属走险裹足不前加之银价复有贱跌之患无怪其不欲险上加险若用之通行金圜之国或犹西人所愿为者也日人之意日本若订借金款仍以金还其中难处或能解除虽然纳用金圜利固颇多特恐有碍工艺振兴耳其中利弊圜法委员亦已臆料及此神户西字报言之甚简兹照录左　一货物由用银洋之国进口者其价必减　二债主得利　三国用必减　四货价贱跌　五债户及还定税之人必受其亏　六商务工艺为之减色　七钱款利息减成　八农夫必受其害　九税饷及政府各种入款必减少　十付辛工之人必为难　十一工必减少　十二由用金之国来货必减　凡国中金银并用比例定价而他国金银市价时复互相上落者必有难免之弊其弊维何曰格夏雷母之定论也按此论银价若跌不足以抵一合三十二之数则日本受金之亏银价若涨有过所定比例之数则日本又受银之亏矣此弊固已拟有除之之道曰禁金出口如法国银号办法再禁铸银圆如印度办法藉涨银价然此实非主金之谓也

　　日本用金后情形　　　　　　　　　
英人阙名附

日本改用金钱为国宝定制据其今日之情形未知改成何若设使其现任枢密院之官员能把持其爵位过此三年或事可大成若不满三年之期恐不能济事盖各官员初亦不意此事有成就之机且自制此令以来用金无所益且反有伤害之势日本之人心主持不定几令掌理国政倡始用金之官有位高而危之惧故此次在议院集议未完心如水冷若无人从中主理则用金之事纵不全废亦必冷落或者新银须补水始能出脱查其所定制之银比欧洲之银尤轻某世爵以为非此法无以获利据其单张所载以向所用之银圆十枚当十圆之金钱一枚但此十圆之金钱一枚实值银之时价九圆五五二又新制金钱实值英金二十个丝零又五个篇士又三个花丁今用作值英金二十个丝零又十个篇士又两个半花丁于此可见某世爵存心欲割削其金钱之利将银价故意减低使金畅销某世爵即倡始用金之官今始觉得银价易定而难流通金价原贵银价原低今日本以银钱而当金用市上客商均舍银而收金按某世爵之谋原欲借此为引令国家通用金钱与欧洲相同又令外来之银钱皆不能通用于国中不知此例既定反见金钱亦不流通因金钱被人收贮不放日本银行尤甚在专发出银票而收金钱将金钱藏诸府库至以银圆交易则必折作成数始肯收换此是新例初行之难也虽有实益于后亦不肯宽待焉或问日本用金之新例若能通行何以印度未效之此问最易答也日本此次有例一将私铸银圆之局尽行封禁外处付往之银皆不通用如此则不但印度受累东方诸国皆暗亏损于是东方用财之事又变一局财帛原以彼此通行为妙东方诸国自可以改变银制无庸听候欧美二洲日本虽有此款之例尚未行之印度若见日本用金新例通行必先封禁其铸银之局日本亦接踵相随中国亦须仿效其变局之急或出人意之外今之老人或能及见一枚金钱通行于东方之各处此事有大益于商务再难新思一法较胜于此者于是金银之价画一无涨落之弊东西贸易皆易定其市价若印度不效日本则日本或忽然降其银价则印度受累匪轻且用银之世银价或涨或落殊令西商把持不定亦同受亏损今自日本改用金制各国从而效之此患或可免也然始变时必有难处但能确见其利当忍然行之则终受其利耳请静观之无远识者因小不忍而乱大谋是岂可以为国欤

　　钱币缘起利弊述　　　　　　　　　
法人阙名附

法国曾于一千八百八十五年与比利时国希腊国意大利国瑞士国同立通用金银国宝之约名曰拉丁同文通宝约盖此诸国之文字多发源于拉丁约既立法国设法交通各种金钱银钱银单于同盟各国又教其如何制钱币并如何防伪诸事因此法人作一书细述钱币之缘起利[弊](币)当时掌法国铸钱局之官地藿维路君也将其所知之钱银故事著书呈览于户部大臣其第一章已刻出中有数事颇于见闻有益故转述之以告天下一则我法国之钱局十分兴盛为前代所未有一千八百八十年此局制出之钱数不过二百五十万小枚共重四万四千镑值银二十万佛郎克按法银每佛郎克约合华银二钱八分至于一千八百九十五年制出之钱数增至五京四兆三亿枚重至七亿七万二千八百六十镑值银一百五十八兆佛郎克而去年一千八百九十六年所制之钱数增多至六京二兆五亿二万四千四百八十三枚共值银二百三十九兆九亿二万七千二百六十佛郎克又零百分之六十一佛郎克也法国铸钱局如此兴盛者因其所出之钱非专为法国所用诸国多有藉法国钱局代之造钱取其价廉工细而钱无伪也我国所堪受人奖誉者祗幸存此一端耳一千八百九十五年托我法国代制钱者除本国藩属之外尚有摩洛哥在非洲文匿哥在欧洲俄罗斯各国而代俄国制者已为五十六兆五亿佛郎克矣代其所制者陆续加增至今未已安南之仙钱其印模则为大匠钓倍士所雕我国之铜钱模亦此人作之彼已将其花样画出交当道察料本年间此钱当出矣近有人考得金钱每十年耗损其重千分之一若至七十年则耗损千分之七而所值即减必须归还钱局重铸现重铸之费犹轻惟一千八百五十年至六十年所成之金钱极多因是时美国加宽尼亚省产金极盛故每年法国制成金钱五百兆之多近今每年因重铸此等金钱耗银十万余佛郎克可预料三四十年后其耗更大至一百五十万至二百万佛郎克也银钱之亏损虽不若金钱之易但银钱更为通用故亏损实甚于金钱而银钱既亏损其值亦因之减低按小银钱流行既久不独亏损其重亦且渐灭其花纹历五十年之小金钱花像犹存若历五十年之大银钱变为滑面银片矣一千八百五十年至六十年共造金钱五千兆佛郎克试计算前此以往法国共有钱币几许则见共有金钱八千八百七十一兆佛郎克银钱五千二百五十三兆铜钱六十六兆地藿维路君云此一千四百余兆之银所存流通者实不及此数因其或镕或毁或失或流往外国银钱则亡过半金钱亦将及半也然流出外之钱不久转归犹之乎彼外国之钱用于法国者亦可流归其本国也又云通行于法国之银钱至多不过二千五百兆佛郎克而金钱则有四千兆佛郎克而已乃法国银行常存现银钱金钱不祗二千兆佛郎克之多由是似有金银铜钱六千五百兆佛郎克之多分藏于各人囊中但其余八千余兆佛郎克从何遁去尚须思索而地藿维路君则曰金银首饰匠每年用去净金重三万九千六百镑净银三十八万镑俱自金银之钱镕而取之其值不下一百兆佛郎克前后八十年之久自补足八千兆之数但我本国所出之外另有外国运入金钱亦属不少历年如是惟法德战后二年则间断耳

自一千八百一十五年至九十五年税关所记出我境者为一穰八秭六垓一京九兆佛郎克十兆为京百兆为垓千兆为秭万兆为穰而入我境者为二穰九秭六垓六京八兆佛郎克则见入口者较多一穰一秭余佛郎克即一万一千余兆佛郎克若我国祗存六千五百余兆佛郎克而其余应存之银未知何在何不慎乃尔从此可见登录数目不能不细然地藿维路君亦有所不知者因子年之前法国银行暗贷银八十兆佛郎克与英伦银行各报纸曾约猜之惟税关反失察而未登可知地藿维路君所报存银六千五百余兆佛郎克之多不无差谬今以六千五百余兆为准人皆信服盖法国之金囊甲于天下若以民数均派则每人所有之现银尤比别国人民为充足也美国钱局总办曾计算各国金钱银钱银纸之多寡但今祗举天下最富五国而比较之法国存金值银七正二涧五沟佛郎克十万兆为沟百万兆为涧千万兆为正故居第一法国存金值银三正一涧二沟五穰佛郎克故居第二美国存金三正零九沟佛郎克故居第三英国存金二正九涧佛郎克故居第四而俄国存金二正四涧佛郎克故居第五但使我国不限于用金而添入银钱银票按人数均分之则见法人之过于他人者盖我国每人实派得银一百八十佛郎克美国每人派得一百一十七五佛郎克英国每人派得一百一十三七五佛郎克德国每人派得银八十五五佛郎克而俄国每人派得四十二五佛郎克也此数无非忖测而定未必悉符但出自外人所言今录之未为夸大故不妨以天下之富国自居也

　　通用金镑说　　　　　　　　　　　　　　　　　　
陈炽

裹粮以适千里载十斛粟与十千钱孰便则必曰钱便也铜钱十千与银钱十元孰便则必曰银钱便也银钱十元与金钱一元孰便则必曰银钱便金钱尤便也虽然此犹千里数千里之遥耳若远而至万里数万里则舟车屡易行李多虞银钱至数千元数万元数十万元数百万元其累重与铜钱等水有风涛之险火有回禄之殃盗贼有掠货伤人之惨金钱则以一值十万一有事银钱须十人担负而逃者金钱则可以一人荷之而逸其便利何如乎古之时民情浑朴九州岛画井地限中原粟布交易而可矣屡朝拓地日广民用日繁乃采铜铸钱以通贸易虽有黄金仅贵者赠问之仪不为币也嗣后钱法世轻世重黄金渐少白金渐多唐宋以来遂开银冶至有明嘉靖之世西人探获美国墨西哥银矿之旺冠绝寰瀛遂由粤海通市之区浸淫内地维时中国之银二两易黄金一两金不贵而银亦不贱也而地丁钱粮改折银两上兑中国之需银日多外国之来银日广彼以银易货我以货得银尚无所谓亏损也英人商务兴于国初其本国出金素多又得新旧金山两金穴乃用金以笼天下之利广铸金钱名之曰镑金钱一值小银钱二十所谓先令者也乾隆时美人自立为国然举国皆英人其用金镑如故而美墨二国金渐少银益多专用银者独中国印度岁岁载银入口易我之货与金由是中国金日贵物日贵而银独日贱旧有之铜钱亦随之而贱二贵二贱是生四弊黄金者国之宝也彼不惜购以重值中国富商贵人争售之以要目前之利而举国无盖藏设有不虞何以备之是贫中国之富人也弊一饮食日用各物生人之所必需今使之无一不贵怀宝啼饥而万姓无安乐铤而走险何以御之是贫中国之穷人也弊二内外各官之廉俸自有明以迄本朝本无所为不足银贵故也今使之贱至十余倍而贵至将相封疆贱而兵勇吏役旧有之俸薪工食皆不足以餬口而养身上既不能议增不得不取之于下贪官蠹吏接迹于时虽有刑诛不能复禁是坏中国之吏治也弊三四裔诸国向不铸钱惟中国独有得钱则珍如拱璧耳今各国皆有钱其金钱一文较铜钱贵至一万二千倍华钱之太贱可知钱既贱矣而又太重且内含银质概目以铜中国之私铸者因其重也以一文化两文犹倍利耳外国之私销者因其有银也以汞引之每铜钱一千可提银数两十数两廿余两不等遂有数十倍之利而安可以严法禁之故中国之铜钱不尽不止是绝中国之民生也弊四中国此后果自问能闭关绝市则不铸金钱我行我法焉亦可矣如不能禁西商入口又不能禁华货出洋则彼之钱皆贵我之钱皆贱非彼富而我贫乎彼之物皆贱我之物皆贵非彼通而我塞乎彼富我贫则日仰人之鼻息而中国无富商矣彼通我塞则日予彼以奇赢而中国且将无贫商矣通商六七十载轮舶飞行而印度越南缅甸诸邦无一商运货自通中国者利权一授他人则贫苦艰难永作终身之奴隶耳呜呼可胜叹哉欲收利权欲兴商务非自铸金钱不可金钱之轻重非仿用英镑不可英国出金最多故欲以金钱为准比来美国银矿大旺故欲参用银准而英尼之何则金多之国利用金银多之国利用银故也英之尼之者亦所以固守利权也

中国产金最多产银最少而自明以降官民上下通用纹银固已不识外情受人盘剥矣各省金银诸矿相沿至今一律封禁又且不知内事启彼觊觎矣泰西各国咸谓金价太昂金产太少不敷全地球万国通商之用惟中国金矿闭置未开必须开中国之金始足给生民之欲故英之窥川藏也金也法之窥滇桂也金也俄之窥东省也金也日之窥高丽台湾也金也蕴利生孽有齿焚身中国以此区区将为众射之的何如速开金矿自铸金钱使天下利权仍归于己乎宜购铸钱机器专铸金钱饬各省矿金一律归官采买鼓铸私售者重治其罪民间旧有金器亦按时价收之所铸之钱款式用龙文分两同英镑金钱一抵银钱十永着为例各省关均颁一分成色一律而中国通行矣各国均赠一分并知照各金银之会成色一律而外国通行矣如是则四弊可除乃兴四利金叶金惟巨富者始得藏之耳铸以为钱则贫苦食力之民亦思人庋一二枚以防意外则国宝不流而一弊除彼之持我贵贱者以金镑耳今我自有金镑又能广辟利源中西之货贵贱相等则民用可足而二弊除京官之俸以银一两折金钱一外官之廉俸旗绿兵勇之俸饷吏役人等之工食均以银二两折金钱一裁额而加俸则贪吏皆成廉吏而三[弊](币)除中国既自铸金钱又复广铸银钱及当五当十之银铜钱以贵权贱以大权小以少权多即使旧钱尽销而已敷周转则无钱忽变有钱而四弊除海关进出口税皆以英镑金钱通用中人西人买货卖货亦以英镑金钱通用皆免以镑折银暗受亏损利一国家购船购拨还洋款或他日息借洋皆可以金钱抵英镑免致买镑卖镑出入参差利二中国金钱轻重与英美之金镑同中国银钱轻重与美墨之银圆同则彼之金镑银圆均可通行于中国中国大开地利以货易之则彼钱皆我钱也利三中国产金之富久为各国垂涎今金矿自开金钱自铸权操于我利溥于人则边隙渐销戎心渐息民生日富国势日强利四此一事者不止为商务言之而其利益于商务固无穷也且必自有金钱而后可言商务也使当十年以前早明于中外权衡之故出我之美利以利四海之人则百废俱兴已成天下第一富国而惜乎觉悟之已迟也门户已开藩篱皆撤人皆下手我始留心及今而为之其难有十倍于当日者然及今而不为之则亦更无能为之日矣印度越南朝鲜缅甸其前车也

　　铸银条陈　　　　　　　　　　　　　　　　　　　
陈炽

呈为敬陈管见仰恳据情代　奏事窃维夏书禹贡惟金三品三品者何金银铜也周兴以珠玉为上币黄金为中币刀布为下币恐上币太贵下币太贱乃高下其中币以制上下之用故曰黄金者用之量也盖天下之财币惟贵能制贱惟重能制轻非三品兼权不足济生人之日用三代以前圣神相继自黄帝以下莫盛于成周而文武当日理财实以黄金为准遂以车书一轨九译来庭固由德化之覃敷亦制驭之得其道耳明初纹银之贵与黄金等故俸饷地丁概以纹银出入岁仅三百余万而民间仍用铜钱即以贵制贱以重制轻之义也万历以后美国银矿大开运入中国本朝沿明旧制仍用纹银年复一年度支渐以不敷俸饷皆难自给上既病国下复病官病民何则纹银之价日贱日轻不足以制物价之贵重也英吉利既得新旧金山自铸金钱名之曰镑每镑重二钱二分五厘持以与各国通商无能敌者盖闇合周法得贵贱重轻相制之道故能纵横四海独擅利权各国隐受其亏不能不谋自立美洲分国亦铸金钱式与英等嗣而法效之矣德效之矣俄效之矣奥日意比效之矣今日本亦效之矣其与英镑同者十之七八不同者十之二三盖人贵我贱人重我轻必为人制我贵人贱我重人轻必为制人人贵我亦贵人重我亦重则虽不能制人而亦可以自立此必然之理也各国制度不必仿英而不能不仿英之铸钱者非有金钱一通商即为人所制也今各国皆有金钱而中国独不用不铸受害之巨悉数难终约言之厥有四弊一曰国债中国前时所借洋债尚少然拨还期近镑价必抬以十成计之辄亏至二三成以上今岁拨三千万岁亏二成即多出银数百万两至于购购船一切海防之费无一物不买镑即无一事不受亏若自铸金银钱入之金银之会以镑还镑彼自无辞一也二曰商务通商各口买卖货物均须以镑合银彼有千镑之金钱即可作万金之贸易我轻而彼重即彼富而我贫中国之汇号银号典肆钱庄无不仰洋商之鼻息以金镑易纹银易以纹银易金镑难是彼以一金镑奔走华洋华人已暗听指挥相率入牢笼之内而平日出入亏累所不必言六十年来中国商务所以永无起色驯至今日海疆各埠无一富商即偶有之亦必倚洋商通缓急者职此故也自铸金钱通用金镑彼此之势始可持平二也中国开银行以后将与洋行通往来乎抑不通往来乎如通往来必须金可通银可通票亦可通方无窒碍否则买镑卖镑必致受亏亦与国债相等如不通往来其局面仅一汇票庄官钱局耳况国家万一忽有急需岂能自坚其说则千日积之一朝散之反聚敛中国之现银以输之外国矣惟铸用金银钱银行钞票亦以金银钱为数则四通八达若网在纲三也中国既开金矿又不禁金出洋是为授人利器既不铸金钱又不用金镑是为自窒来源今目银贱于金三十余倍铜钱贱于金钱一万余倍他日将金收尽低昂其价值以盘算中国之银则中国银根立时短绌市面立见动摇生人养命之源悬于人手盖贵能御贱重能御轻而轻断不能御重贱断不能御贵此一定之理虽圣王复起无可如何也惟铸用金银钱则大局挽回在此一举四也

或曰中国官民上下所通用者银耳只须银多何患金少此在通商以前可也通商以后则不可此后不通商可也此后仍通商则不可何以言之今综计天下厘金关税盐课税出于内地之商者约二千余万两岁有所短各海关洋税药厘税出于海疆各商者亦二千余万两岁有所增是海疆之贸易已与内地相等内地可以银计海口必以镑计内地之现银少海口之现银多频年海溢川流彼已将利权操之掌握此后金银价值高下由人尚能保此银之长在中国乎惟金银并用乃可轻重相权且金钱轻便所值较多人可收藏一二文以防不测是铸用金钱即藏富于民之上策也或又曰中国金矿甫开奈黄金不敷鼓铸何而无虑也各国之铸钱者非皆自有金矿也按时价购金铸钱已能敷用况中国从古至今称黄金最多之国只须广开金矿并由银行金店按市价买金断无不足现在情形可考而知者海关出口黄金之数岁值银三千七百万两计重一百余万两按照英镑之重可铸金钱七百万元漠河一处出金岁亦在十万两内外此外吉林奉天四川云南等处岁岁增多外国铸钱之机皆金银并铸惟钢模不同金重于银一倍金钱虽小而分两转多也故金多则铸金钱金少则铸银钱从无停机待铸之患总之铸金钱所以御外铸银钱所以安内多铸一金钱即外国免一分盘剥多铸一银钱即内地免一分拮据而以贵贱轻重之理及现在情势言之则铸银钱犹缓而铸金钱乃弥急也请言自铸金钱之利天下各国所用之金惟中国赤金系十成足色标金则九八也各国所用器饰钱币之金自六成至九六而止无能及标金者因炼金无须化学愈鍜愈纯故中国独居上上耳各国铸钱之金大以八四为率因成色低则行用不便成色高则资本太多当日英镑通行即系八四他国仿英而铸亦以八四为衡本不必十成足色也汇丰马加利等银行专做中国金银交易运金出口并无税厘以彼八四之金钱抵我十成之金价是每金百万两显亏十六万两矣今我取以铸钱则每金百万两即可净赢十六万两合纹银五百万两其利之大如此故铸铜钱仅敷成本而已铸银钱为国大利铸金钱则大利之尤此项利源理宜归　国并应奏定程序颁行以重其事则源源运铸美利开矣请言通用外国金镑金钱之利英镑盛行而后各国相率铸钱此国之金钱不得通行于彼国出入亏折仍属不便于民惟中国自道光以来外国之银钱销流于海疆内地中国行所无事亦竟无弊端盖天下之钱本供天下人之用天无私覆地无私载日月无私照则钱币之流行天壤者亦然此天下之公义也银钱如此金钱可知今自铸金银钱而外国之金银钱与中国分两成色相同者均准通用则彼钱皆我钱也在我振兴商务以货易之而已夫天下万事万物各有一至当不易之道无中外古今一也自开辟以来五千余年天下铸钱之多莫多于今日者各国钱法之乱亦莫乱于今日者而有不多不乱者存于何之于天下人之便不便而已矣便不便于何之于通行之广不广而已矣今英国之金镑通行已地球美国墨西哥鹰洋所行亦占地球之大半粤鄂仿铸分两相同得其要矣中国铜钱虽仅行本国而以御小物畸零分算大益民生此三者皆天下之至便贵贱轻重适得其权衡度量之所宜然固圜法中至当不易之大道也

然天道后起者胜利弊之故历久而始明中国当此之时会逢其适实富贫强弱之一大转机天佑　国家时不可失应请　宸断毅然厘定圜法　饬下英美出使大臣购买鼓铸金银钱机器一副来京即于京师设立钱局机器之大小以每月能铸金钱百万元银钱三百万元为度明降　谕旨定圜法为三品金钱为上品成色轻重同英镑而龙文款式如银钱每金钱一枚权纹银七两银钱十枚铜钱十千外国金镑金钱与中国分两成色相同者亦准通用银钱为中品成色分两款式均照粤鄂奏定之章每银钱一枚权纹银七钱铜钱一千五角小银钱二枚二角小银钱五枚一角小银钱十枚五分小银钱二十枚外国银钱与中国分两成色相同者均准通用铜钱为下品各省照旧鼓铸轻重以七分为率适敷其成本而止出入一律概以钱钞各半为衡明定火耗公费章程由内外官吏自行酌定请　旨遵行以资津贴布告中外咸使闻知嗣后有阻挠圜法挑剔留难者以违　旨论京师钱局及粤鄂各省铸银钱局并请　皇上准今酌古　赏锡嘉名以着一朝济变之经开万世同文之轨提纲絜领操矩持衡万化之原权舆于此伊古以来安有堂堂大国亿万人民而日鳃鳃然患寡患贫者徒以钞币未定民用不敷物重钱轻致成贫弱以自铸金钱立其本以参用钞票畅其流以广铸银钱铜钱宏其用以开矿务农通商惠工诸事收其利而保其权若网在纲如金受范远师夏后继美周京然而不强不富者未之有也管蠡之见是否有当伏乞据情代　奏请　旨施行无任悚惶激切待命之至

　　奏请仿造金银钱折　　　　　　　　　　　　　　　
杨宜治

奏为外洋镑价日增请变通成式造金银钱以弭巨亏恭折仰祈　圣鉴事窃查七月二十五日江海关道刘麒祥来电称本日英金镑价规平银一两合二先令四本士二十六日并转询总税务司赫德声称近日以来镑价自七两已涨至八两有奇月内尚须续涨不知所止等语镑价愈涨则中国征收所入使费所出无不加倍吃亏借款一项吃亏尤巨而久中国　国家商民交困其患俱在有形独此镑价递昂耗物力于无形之中日加一日诚为奇厄莫可挽救元气就竭伊胡底止论者谓镑价故昂盖西人之蓄意陷华待其困极而唆之愚懵亦以为然久而知其说之亿逆而不经也考中国周秦汉之世货布泉刀率皆以铜而金银亦不甚贵汉赐臣工曰黄金数十斤汉书谓外域以银为钱钱如其王面维时中国铜山甚富外域银产初开故各尚有土宜以一国家之圜法今数千年以来外域银矿充塞转而重金中国黄金已耗降而重银又直省均准开局铸钱各异铢分任郡县商民自为权量遍地私铸不能如律禁止当圜法大坏之秋适各邦整齐之日乌在其不困也于人乎何尤洋货入口售得华银除买土货外赚得之银悉在上海银行兑换镑票及各国银纸回国盖中国未铸之银西国视同货物不能易币祗可铸器西国柈匜无非银质是其明证此金镑日贵而华银日贱之由也欲挽积弊弭大亏非率宇内之权量整齐而画一之定准圜法以与各邦平均往来不可若徒愤愤于人之困我坐以待毙此自窘之道也近来中外臣工条陈圜法不知凡几或虑其纷更骚扰而不忍遽行或偶尔开铸银元而未能流通收效意者尚未扼其要领参酌时宜使宜举而易行欤臣曩年周历各国见其圜法无不自定极准之式如法之佛郎德之马克俄之卢布皆银质三国皆有金钱三等之币皆由国家定准价值入其国者必遵之各国之币皆可通行惟金钱尤便各国金钱轻重稍别而以英金镑为准故镑价视英金为定按华公砝平约计英金每镑重二钱二分英银钱一先令重一钱五分一金镑合二十先令一先令合十二铜质本士同治年间每镑合中国规银三两三钱三分光绪十三年春每镑合规银四两一钱六分五厘规银一两合四先令今则一金镑合规银八两有奇二先令四本士合规银一两是英银三钱五分合中国银一两矣燃眉之急莫切于此拟请　谕旨准予变通先按先令分两成色式样铸造银钱务令京师直省一律通用专聘英国匠师购运英国机器在京沪地方审定一处开铸俾与画一严禁伪造并请一面　饬下各直省将军督抚速采金矿聘匠开挖将来再仿英镑式样铸造金钱并严禁内地黄金出洋以杜漏溢闻漠河一处每岁采金不下数万两皆运上海销售宜照时价收回银钱既铸金钱续成由是可仿英式制造钞票金银钱存储　国库直省库视存钱之多寡为准则钞票辗转流通无用之金钱将同土壤矣一转移间不加赋不事捐输不求人加税立即挽回利权三倍富国救贫之策无捷于此所有儗请整顿圜法冀弭巨亏各缘由谨就管见所及恭折具陈是否有当伏乞　皇上圣鉴　训示谨　奏光绪二十三年八月初一日奉　旨该衙门依议钦此

户部咨总署片

为片呈事准总理各国事务衙门片称军机处钞交通政使司参议杨宜治具奏镑价日增请变通成式铸金银钱以弥巨亏一折奉　朱批该衙门议奏钦此查此件应由户部主稿会同本衙门办理等因钞录原奏片行前来查原奏拟铸先令金镑原为外洋镑价日增设法抵用起见惟中国铸金银钱按照外洋分两成色式样仿造将来铸成以后归还借款及购买船械外洋能否一律通用本部殊难悬断事关交涉要务相应片呈贵衙门详细酌核速行见复以凭办理可也须至片者

总署复户部片光绪二十三年八月初九日准片称通政使司参议杨宜治原奏拟铸先令金镑原为外洋镑价日增设法抵用起见惟中国将来铸成以后归还借款及购买船械外洋能否一律通用本部殊难悬断请酌核见复以凭办理等因本衙门查原奏约分三首叙镑价之低昂借款征税使费出入之亏耗见华之不能不变次叙各国通用金银钱置未铸之银为无用为金镑日贵华银日贱之由末叙英金镑价独行于中国中国自不能不仿照夫英式因请自造金银钱以定内地圜法之准三中带叙宜与各国一律平均往来及各国金银钱皆准通行以为将来之比例并以权量参差私铸未禁为圜法之亟弊请禁外溢推广开挖以保大利而裕金源并无一语提及抵用而抵用已在言外盖聘匠购机得法成色式样不差务令境内一律通行官商出入相准入吾境者乐简易而信公平计无不可抵用之理大抵金钱利于外洋银钱便于中国中国现行金价每钱换银四两微零英镑二钱二分合中银八两有奇即以未铸者购镑亦已差足抵用所悬绝者先令与生银之数耳英国既可以一钱五分之先令合吾银四钱四分沿海商民遵之不背中国有自主之权户部总天下之赋亦何难自定画一之式乎而犹不必遽驱迫吾民勒令海疆外省开用也先设官金银行在京师开铸试办令凡赴部纳款者必在官行买先令金镑上兑务期出入往来之价一律以昭大信于是可逐渐推行矣比如今日官行定价每一华先令合银四钱四分洋商游士持一华先至何处行号皆得易银四钱四分上下即无不愿行用再以抵款彼愿收我金银钱则照时交付或不用金银钱而用银即以我金银钱易得之生银与之其数亦适相准所谓收利三倍者盖先收吾华亏与外洋之利归之公家也或疑以一钱五分之华先收闾阎四钱有奇之生银损下益上势必不行要知国币者非论分两也乃凭据也信票也民间行店以银易京蚨数千至百两千两之纸票何以流通国家以银钱为票出入相准以示信尚何损益之有夫古之鹿皮货布尚矣汉初铸五铢钱以当半两宋大观铸漉铜钱以当十全盛之世有行之者矣今准交涉之时价而铸此银钱计亦不过当五耳直省有司果能曲体此意晓谕地方当不患其不行至于缴纳公款向有费用仍应定明加扣以资办公商号行使亦可注明扣折以归行用民间票据不致废歇此皆外洋之通例不过较之歧平歧色任意扣算者稍为不便然裨益于公家者甚大且以之正人心厚风俗者甚微也此事总权利害似属当行惟尚有宜防之弊一端金钱之可通用无疑矣华先令一项将来果行于内地亦自可行于外洋但洋人心计最工财力最大加以华商为之谋主谓华先既抵用于外洋而英先亦当行于中国于是广运英先购我华银银必骤涨购我华镑金必外溢而积滞之英先或不销行于内地又不能转销于外洋是不可不防也防之之法应援英例以示禁英例凡交涉贸易用先令过二十以上则折为一金镑用钱或以货准镑或以金钱易镑而不用先令盖杜其以银钱之多耗竭金镑也各国用金银钱与英足以相抵惟中国用银多一折合故宜防其暗算此弊当在十年外华先令与外洋通行之后特先虑及是在贵部之预计耳

　　论金银涨落　　　　　　　　　　　　　　　　　　
梁启超

梁启超读杨通政请仿造金银钱折以问于求在我者曰其何如求在我者曰其所忧者是也其所以忧之者则犹未也原议以生银铸成先令样式此议之可行与否应以铸成以后外国能否一律通用为断查欧美各国皆有自定圜法通行本国同治五年法比意瑞四国以本国圜法其成色式样轻重大小无不一一相等因联公会议定四国铸成金银钱彼此国库皆准抵用而收付银钱则以一百佛郎为限是则四国所铸金银其分两成色式样原无出入而非预联公会彼此仍难抵用者明矣今中国而按照外洋分两成色式样仿造金银钱若不先与会议其难以抵用者亦明矣即使先与会议彼此抵用则通用银钱亦有限制而金贵银贱之弊亦难补救何则议者以为英国先令只重一钱五分而足抵四钱四分生银之用我亦可以一钱五分之生银铸成与英先同式等重之华先购船械还借款以抵四钱四分之价不知英先以见钱收付只限十九枚其二十枚以外则用金镑是则我以生银铸成华先即能抵用而于购械还债亦只可以权巨款之尾数限以十数枚而止而应付巨款仍宜以时价极贱之生银购回极贵之金镑以偿之然则自铸先令也于银贱金贵之极弊何补至如总署复片谓由官定价每一华先合银四钱四分着为令务使通行国中则外国即不肯抵用而以我金银钱易得之生银与之其数亦适相准又云或疑以钱五分之华先收闾阎四钱有奇之生银损下益上势必不行要知国币者非论分两也乃凭据也信票也民间行店以银易京蚨数千至百两千两之纸票何以流通国家以银钱为票出入相准以示信尚何损益之有云云其说似甚辨不知彼之以英先重一钱五分而可抵四钱四分之用佛郎重一钱有零而可抵四钱之用者非其国之威令能迫其民必遵行也盖彼国以金为正币若夫非金之品若银若铜若镍因以子母其金钱者亦必以金抵之故于铸金钱流通外凡铸银钱若干枚流用民间即提若干重金适当银钱所值之数另存以待取故民虽手持不足价之银钱而信其可以换等价之金也故用之而不疑泰西诸国有纯用金者英美诸国是也有金银并用者法比瑞诸国是也日本号之为单本位两本位纯用金者先令等银币只可兑金两镑过此只照银价论金银并用者自五佛郎银币起至数千万皆可向库兑金钱纯用金则金之磨耗必巨并用银则提存之金亦不菲而要之无论纯用并用之国凡每铸银钱若干必提等价之金若干存于库中此是定例时务报第二十册载日本改定圜法章程第十款云日本银行应设法将库中所存之银尽行换金第十一款云新定圜法施行之前须先贮新铸金圆合一万万圆即其例也日本现章盖犹金银并用之国也然则中国而欲铸华先以与抵用以通行于民间也亦应于生银铸钱外更提存相当银价之金以备焉非是而彼必不信用也譬之钞币之制必有银一万圆而行一万圆之钞则相与安之若欲以银五千圆而行一万圆之钞则必大乱外国之银行中国之票号钱庄莫不皆然彼之用银其例亦犹是也用钞者非用钞也用其所代之银也用银者非用银也用其所权之金也今若铸银先令而不提存金也吾见其不数月而弊滋起也是宋元交子钞引之虐政也若提存金也则议者欲少还金而多铸银今转以用银而多备金失算甚矣

曰若是乎银币之不可铸也曰恶是何言也凡天下之币必经铸造有成色分两者乃可谓之币譬如千钱之重为六斤四两而凡言钱币者必举其若干枚之数而必不能举其若干斤之数此至浅之理也今中国之银钱以每两计是何异于铜钱之以每斤计也有以铜六斤四两为言者则笑之有以银六两四钱为言者则习之噫是直无圜法而已无圜法非国也是以洋银入口已得藉以持我生银价值之涨落不待金矣故铸银今之急务也而特不能持一先令抵四钱四分之说以病我民所谓离则双美合则两伤者也

梁启超曰金银价值涨落为今日地球第一大事五洲之商贾焉屏营忧慹惊骇汗喘以趋避之五洲之士夫焉比较测营目抵掌以论议之五洲之政府焉变革迁就左右轻重以维持之然而金币国病于金银币国苦于银金银两币国厌两币使全球十四万万人莫不心如悬旌然有不可终日之势此其故何欤非用金用银与合用金银之为害而天下各国或用金或用银或合用金银各不相通之为害以致此盈则彼绌甲喜则乙忧一发牵而全身动铜山崩而洛钟应天下商务之不均其原皆起于此今地球文治日进交通之势日盛舟通车通邮通电通士通工通商通物产通语言通文字通其率极速其力极大其不能不趋于一昭昭然矣而所谓币制者犹界以国犹域以地以不通之事行于大通之世是以万变而万不当也孟子曰天下恶乎定定于一故非一币制不能平天下然今日有币之国为金也为银也为金银并也各有得失各有利害其将一于谁氏乎曰天下公理由质而进于文由贱而进于贵故最初有币也用粟帛以其所有易其所无秸秷而献焉尺寸而翦裁焉久之苦其重赘也而用铁而用铜犹苦其重赘也而用银犹苦其重赘也而用金今夫币也者饥不可食寒不可衣要之持之可以得衣食实为衣食之代数而已人人共享之代数斯为真数焉夫代数者必务极其简易轻便则于人之性也愈益顺钞币者又代数之代数也故地球币制不一则已苟其一之必一于金此事理之无可如何者也今者欧美各国虽未画一然大率皆以金为正位即金银并用之国亦仍是以金为正位其美国合众主银党必欲持平酌剂定为金一银十六之比例者虽争论甚切然其势必不行盖地球自然之变率非人之所能遏也然则一于金币之时局实已将及凡用两本位之国尚有不能自持之势而况我中国之以银为正位者乎而况我中国之号称以银为正位而实以铜为正位者乎中国铜钱有圜法银钱尚未有圜法仅以几两几钱计然则中国直以铜为正位耳与银币之国尚隔一层痛哉○以春秋三世言之铜为据乱世之币银为升平世之币金为太平世之币○又凡必有圜法者乃可谓之币制故中国秦汉之间虽用金而必不能指为金币之国故即靡论他事即以国体论之亦必宜由铜而进于银由银而进于金乃足以列于文明诸大国之数至易明矣故今日铸金之当急有不待辨而决者虽然既已铸金则必以金为正币而成一金银共享之国考日本此次新例第十一款新定圜法施行之前须先贮存新铸金圆合一万万圆盖既为正位之币流通于国则一切银钞皆视之为主率故必所贮之金足以为流通一国之用然后可无窒也故俄国将改行金币而贮藏国库之金至一亿一千万镑日本将改行金币而自本年一月至五月由正金银行购金于伦敦者六千余万圆奥国近年所购之金亦极不故必得多金而后可用金此定理也中国虽以多金闻于天下而一切矿苗开采未能如法今即严申金矿出口之禁而计每年所出口不过合金镑二百余万镑之数即尽收妇女簪珥之饰充其量亦不过数万镑以日本区区小国行用金币犹且先贮一万万圆中国人数十倍日本为流通行用计当贮日圆十万万圆约一万万镑之间即以工艺未兴人尚简省通用之币额可节减以折半计之亦当先贮存金镑五千万镑乃可以今日中国所出之金计之尚未敷是额也若如俄日奥诸国之例更购金于泰西是益增金价之飞涨而我国受银贱之大累者将又添一途此则必不可也故不开金矿不能言行金币此吾所谓一变一切变将欲变甲必先变乙及其变乙又当先丙惟万弩齐发斯百废具张愿我政府勿更以弥缝补苴之术行之学邯郸未就而先失其故步也

曰金贵银贱之为大害于中国夫人而知之矣敢问亦有为利于中国者乎曰有以银贱之故中国出口货可以畅销何以言之如十年前丝价每石值银四百两其时金价每镑值银四两故四百两之丝价在洋商值一百镑今日丝价仍值四百两而每镑已值八两则洋商只出五十镑可得丝一石在华商之丝价未减而洋商计之已减至半价矣于是法丝意丝倭丝以金价之贵而价昂价昂则难与华丝争故华丝出口加多矣丝已然其它出口货亦莫不然使吾稍讲农学荣其物产虽物质稍次而西人制造家必以其廉而争购之是不啻环立用金之国为我作渊鱼丛爵也又以银贱之故外国进口货转使之滞销何以言之如十年前洋布一疋在英值金半镑其时金镑值银四两半镑价之洋布售于中国只值二两今则洋布犹是也布价如故也然每镑已值八两则半价之布在华应售四两华民昔以二两购之者今忽贵至一倍必少购少购则进口之布少销而兑出之金少则金价亦可渐贱矣洋布然其它进口货亦莫不皆然使吾及是时也取凡向所仰给于西货者皆由中国立厂自行仿造则工料皆偿以银而所出之货较之外洋以金偿其工料者其价必倍贱于是外洋进口货来路可以尽绝如此则银贱匪惟不能困我反足以利我昔日本是已日本至今用金之事已定而犹有持异议者以谓三十年来坐它国用金本国用银得以增进输出之额而阻阏输入之额而商务受非常之益计光绪四年银价每圆值英金四先令是年商务仅五十八兆五十万圆至光绪二十二年银价降低其半而商务增至二百八十九兆五千万圆十八年间骤增五倍盖半受银贱之赐也今若骤变恐失此利今日人之持此论者尚呶呶也上海字林西报译日本某报云我国若依旧用银则用金各国购货于我者必纷至沓来倘用金币则反是何也金贵银必贱以金购货于我其利倍蓰利之所在人人趋之一旦易用银而用金彼无利可图势不能不舍是他求向之购货于我国者悉改而就中国及他用银之国而我之销路岂不大滞不宁惟是同是用金无所亏耗而我国民转因其无所亏耗争购货于彼日益见众输币外国胡所底止见时务报三十九册又京津西报云日本改用金后进口货多出口货少若不设法整顿恐大有损于日本而无益于银同上由日本之言以反比例求之则吾乘此举天下用金之时岿然以用银之一国独立其间加以日本新变偪处相形其于加增出口货而阻绝进口货之道可以事半功倍白圭之言理财也曰趋时若挚鸟猛兽之发吾以为中国而不欲富强斯已耳中国而犹欲富强也此亦千载一时矣自古未有不讲商务而能立国者亦未有不讲物产工艺而能通商者公例有然而今日之中国又时之不可失者也若犹是苟且敷衍推诿涂饰辄以兹事体大望洋而叹是则以一事不办为宗旨以坐视不救为要策斯亦已矣又何必更铸金银钱之仆仆为哉要之今日之中国能开金矿则用金莫大之利也能兴工艺则用银亦莫大之利也苟不兴工艺则用银可以贫中国苟不开金矿则用金亦可以贫中国西人惟百废具举商务极盛各不相让故于金银权衡一转移间而非常之利害见焉中国则此事非不为利害也然有存乎此事之先者必彼之既变然后此之可图孟子曰善推其所为而已今我政府既采通政之议鉴于金贵银贱之敝而思所以捄之则亦何不念金贵银贱之利而思所以用之也虽然今之谭洋务者方且日言购船购枪之不暇必欲自煎其膏自枯其髓以与敌人然后为快而于国之工商匪惟不教之且又朘之削之压之虐之则无惑乎只受其害而终不一受其利也

　　日本食货志后序六　　　
黄遵宪

外史氏曰楮币可以便民不可以罔利者也苟使持数寸脆薄之物使天下之人饥藉以食寒藉以衣露处藉以安居则造之易而赍之轻天下之至便无过于此矣无如其不可何也金也银也铜也是亦寒不可以为襦饥不可以为粟穴处不可以为屋而天下之人奔走而求之且萃五大部洲嗜欲不通言语不达之辈不约而同以此为利则以布帛菽粟之不可交易乃择一物之贵而有用者为币以适用而金银铜实为适宜若以楮为币则直以无用为有用虽以帝王之力设为金银铜交易之禁严刑峻法驱迫使行而势有所不能且夫在唐有飞券在宋有钞引今银行钱店罗列于市廛人亦争出其宝货以易空楮经商四海者携尺寸之券虽在数万里海外悉操之则获不异于载宝而往于是禁飞券禁钞引必嚣然以为不便而欧洲各大国又有国家公立之银行富商巨室举其家所有之金银大者牛车小者襁负实输于其中予一张之纸则珍宝而藏之日本初用楮币也值相等者价或重于真金蚩蚩细民给予钱则拒给予纸则受亦安在楮币之无用今曰不可行者何曰以楮币代金银则可行指楮币为金银则不可行也有金银铜使楮币相辅而行则便于民无金银铜凭虚而造漫无限制吾立见其败矣挽近以来物侈用糜钱之直日轻钱之数日多直轻而数多则其致远也难成色有好丑铸造有美恶权量有轻重民有交易奸诡者得上下其手以肆其诈伪而金银铜之便以用者又憎其繁重矣代以楮币则以轻易重以简易繁而人争便之虽以中人之赀设市易银纸币尚足以行况以国家之力有不趋之若鹜者乎诚使国家造金银铜约亿万则亦造楮币亿万示之于民明示大信永不滥造防其则为精美之式救其朽则为倒钞之法设为银行以周转之上下俱便此经久之利也日本自明治四五六年金银铜三货并铸计值六千余万当时纸币八千余万虽其数既浮民尚利之既有萨摩之乱骤加纸币二千六百万加以银行之增发公债之充溢核楮币之数过于真钱几亿万即使金钱不流出而增造无艺浮数过巨势不得不贱况又益以输入过多金银滥出之害乎前之以一圆易金银货一圆者浸假而十一浸假而十二至今则十三四乃能易矣金元明之行钞不过百年及其弊也钞百贯值钱一文耳乃至不足偿楮墨之费美利驾之行纸币法兰西之行纸币皆为时不久值千值万之纸币至不能谋一醉今日值十之三四将来殆不可问也寻前明及美法之弊终至拉杂摧烧废弃不用转而用金银吾稽日本新铸之货多流出海外存于国中者不可问也全国上下所流通者纸币已耳一旦不用殆将转而易布帛菽粟矣纸币日贱物价日昂贫民之谋生者日难于一日既有岌岌不可复支之势然以本国之币购本国之产自相流转尚可强无用为有用购他国之货则非以货易货不可矣若或不幸饥馑洊臻敌国乘隙终不能复举无用之楮币以购菽粟以储枪诚未知其税驾之何所也诗有之曰譬彼舟流不知所届其今日日本纸币之谓乎吾将拭目以观其补救之方也

　　拟中国设局鼓铸小银钱节　　　　
英人欧斐理附

窃维小式银钱便于行用诚能设局鼓铸既裕国而利民亦经营而易举何以知之观近来试办各处成效昭然今言之广东试办有日获利省工官民两益所不待言而闽省福州府一带三年以前除常用铜钱及号商所出零张钱票外并无他项便用之钱适值贸易萧条商肆间有闭歇该号所出之钱票竟同废纸民间大受其亏当经地方官出示禁以钱票完粮乃自外省运到一毫二毫之小银钱代票行使民用称便旋即渐次推广光绪十八年中由广东运来小银钱三十六万元尚不敷用台湾近亦建设鼓铸之局将来亦必与广东后先继美就此而论则　国家似宜及时创设鼓铸之局专制五毫二毫一毫五仙各品之钱以便各省流通使用若中国自行鼓铸与墨洋同体之银钱商务定必大有利益然有故不能制作现在香港及通商各口行用九成实银之墨洋工料牵算本亦折阅盖因墨西哥地方产银甚多不如此无从运消故虽折阅而仍为有益也香港于二十年以前曾经设局鼓铸各品银钱与墨洋同体之钱分量成色均无差别其小式银钱维轻重相埒而成色较减一成造墨洋未免折阅而小式银钱获利甚丰惟因壤地褊小无处流通故羡余不足补其亏折数月之后该局即歇业矣现在香港所用者大钱来自墨西小钱运自英国今将小钱购价与运费合并牵算其获利尚在百分之七日本办理此事较香港尤善自二十三年以前设局鼓铸各品金银铜钱通国人数三千五百万此二十年来共造足用各品之钱一万九千二百六十九万五千元其中金钱墨洋两品利息甚微所获之利多半在于小式银钱之内其利若何虽初创之二年折阅四十三万零八百九十二元而二十年内则实获余利九百二十二万九千零三十一元其初创二年所以折阅者因购买机器建设房间官员薪俸并制造金钱及墨洋较多故不能得利也凡初行使用银钱之际必须趸造人数足用之钱方敷分布嗣后则不过每年添造若干而已今日本之钱数已足敷用现在通计所有便用小式银钱已不下二千万元每年不过添造一百六十万元而已去年日本获利已至二十一万五千四百八十元矣据此则中国各省若能设鼓铸便用小银钱局获利岂不溥哉今福州一带及广东商民均以此等小式银钱甚为便用想各省商民亦必同此舆情然银钱之分两成色务须始终一辙自能历久不衰中国工匠人等多有善用泰西机器之人虽初创之时少用西人领授数年后即可无须指引且试办之初置买机器费用不多渐而随用随添亦足应手夫专制便用小式银钱其成色合计实银八成是每百两除花费之外可得余利八两至十两之谱是以确无折阅之处所最忌者在官吏舞弊成色失宜又或奸民渔利私造伪钱是应谨慎防范者也且购置机器亦无庸亲赴外国在上海洋行颇有定价包办者以上所论皆系设局鼓铸便用小式银钱裕国之实情至商民所受利益昭然若揭可勿烦言惟中国行使之铜钱及元宝银锭甚不便于取用故通商各口皆行用墨洋至行使华商所出之钱票亦系银钱不便之据而号商时有荒闭则所出之钱票无从取钱商民交困甚至酿成大患者有之图免此患应即制造小式银钱并官为出示禁用商号私出之钱票且定明行用小式银钱之限制如数在五两以下方准行用小式银钱也现在香港新嘉坡日本三处之小式银钱皆系八成足银惟广东独系八零四四足银以上四处小式银钱到处流行并无轩轾是以中国开制小式银钱应以八成足银定其成色花纹式样各省皆应从同惟以小字别其省分而已广东所造一毫银钱铸有七分二厘字样即系粤省墨洋之价十分之一也今既制造小式银钱以便行使若径书制钱一百文字样亦无不可

　今将日本设立钱局鼓铸各品钱文开列于后
　　品类
　自一千八百七十年十二月设立以来所铸金银铜各品钱文皆以墨洋为则
　　金钱五品　二十墨洋者　十墨洋者　五墨洋者　二墨洋者　一墨洋者
　　银钱五品　一墨洋者　　半墨洋者　二毫者　　一毫者　　五仙者
　　铜钱四品　二仙者　　　一仙者　　半仙者　　十分仙之一者
　一千八百八十九年添造五仙泥格钱一品
　　钱数
　自创设钱局之日起至一千八百九十一年三月杪止共铸
  </div>
  <div class="pagination">
   <a href="皇朝经世文新编_page51.html">
    上一页
   </a>
   <span>
    ...
   </span>
   <a href="皇朝经世文新编_page47.html">
    47
   </a>
   <a href="皇朝经世文新编_page48.html">
    48
   </a>
   <a href="皇朝经世文新编_page49.html">
    49
   </a>
   <a href="皇朝经世文新编_page50.html">
    50
   </a>
   <a href="皇朝经世文新编_page51.html">
    51
   </a>
   <span class="current-page">
    52
   </span>
   <a href="皇朝经世文新编_page53.html">
    53
   </a>
   <a href="皇朝经世文新编_page54.html">
    54
   </a>
   <a href="皇朝经世文新编_page55.html">
    55
   </a>
   <a href="皇朝经世文新编_page56.html">
    56
   </a>
   <a href="皇朝经世文新编_page57.html">
    57
   </a>
   <span>
    ...
   </span>
   <a href="皇朝经世文新编_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
