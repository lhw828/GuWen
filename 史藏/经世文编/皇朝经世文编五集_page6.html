<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编五集 - 第 6 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编五集 - 第 6 页/共 36 页
  </h1>
  <div class="content">
   一门类之先后西学之属先虚而后实盖有形有质之学皆从无形无质而生也故算学重学为首电化声光汽等次之天地人谓全体学物谓动植物学等次之医学图学全属人事故居末焉西政之属以通知四国为第一义故史志居首官制学校政所自出故次之法律所以治天下故次之能富而后能强故农矿工商次之而兵居末焉农者地面之产矿者地中之产工以作之作此二者也商以行之行此三者也此四端之先后也船政与海军相关故附其后
一已译诸书中国官局所译者兵政类为最多盖昔人之论以为中国一切皆胜西人所不如者兵而已西人教会所译者医学类为最多由教士多业医也制造局首重工艺而工艺必本格致故格致诸书虽非大备而崖可见惟西政各籍译者寥寥官制学制农政诸门竟无完帙今犹列为一门者以本原所在不可不讲悬其目以俟他日之增益云尔
一书目例标撰人名氏今标译人不标撰人者所重在译也译书率皆一人口授一人笔述今诸书多有止标一人者原本不两标故仍用之名从主人也
一收藏家最讲善本故各家书目于某朝某地刻本至为龂龂今所列皆新书极少别本仍详列之者不过取便购读与昔人用意微殊其云在某某书中者无单行本也其云格致汇编本万国公报本时务报本其下不注本数价值者亦无单行本也
一古书用卷子本故标卷数后世装潢既异而犹袭其名甚无谓也故今概标本数不标卷数
一目录家皆不着价值盖所重在收藏无须乎此今取便购读故从各省官书局之例详列价值其标若干两若干钱者银价也其标若干千若干百者制钱价也其标若干元若干角者洋银价也制造局同文馆天津学堂之书概据原单其家刻本及西士自印本据格致书室单制造局书有原价减价重减价格致书室单所列制造局书依其减价之值今所列者乃其重减价之值减价之视重减价约如十与八之比例
一表下加识语表上加圈识皆为学者购读而设体例不能雅驯所不计也惜所识太又学识浅陋未必得当耳世之君子尚救正之
一附卷所载通商以前之西书多言天算言教两门今除言教之书不著录外自余诸书不能以类别故以著书人为别
一附卷所载中国人言西学之书搜罗殊隘其海内通人或有成书而未刻刻成而鄙人未及见者当复不少管窥蠡测知其孤陋若夫坊间通行之本有稗贩前人割裂原籍以成书者乃市侩射利之所为方闻之士所不屑道概不著录以示谨严非罣漏也
一中国人言西学之书以游记为最多其余各种亦不能以类别今用内典言人非人化学家言金非金之例区为游记类非游记类二门
一近人颇有以译本之书而归入自著书之中不标译字者概为疏通证明仍入诸译书表中不援名从主人之例
一表后附札记数十则乃昔时答门人问之语言各书之长短及某书宜先读某书宜缓读虽非详尽初学观之亦可以识门径故窃取过而存之之义附见末简名曰读书法博雅君子谅无哂之若其刍荛之见则具所著西书提要中此不能多及也
　　西书提要农学总叙　　　　　　　　　　　　　
新会梁启超撰
论者谓中国以农立国泰西以商立国非也欧洲每年民产进项共得三万一千二百二十兆两而农田所值居一万一千九百三十兆两商务所值仅一千一百二十兆两然则欧洲商务虽盛其利不过农政十分之一耳稼植之富美国为最每十方里所产可养人二百而化学家以为能尽地力每十方里所产可养人至一万六千较美国今日所产增十余倍而美国所产较欧洲尚增一倍有余然则今日欧洲农政直萌芽之萌芽耳中国农政又远在欧洲后如三十四与十二之比例西人谓设以欧洲寻常农学之法所产推之中国每县每年可增银七十五万推而至一省十八省当何如耶推而至十年百年又当何如耶况中国去赤道近日热厚雨泽足同用一法所获又可加丰于欧洲若推而极于尽地力之法又当何如耶故中国患不务农耳果能务农岂忧贫哉今之谭治国者多言强而寡言富即言富国者亦多言商而寡言农舍本而图末无惑乎日即于贫日即于弱也西人言农学者国家有农政院民间有农学会农家之言汗牛充栋中国悉无译本祗有农学新法一书不及三千言本不能自为一部今特立此门采格致汇编中与农学比附者益之以明此事为切要之举以俟后之君子续译巨编俾裒然成帙焉
　　沈氏音书序　　　　　　　　　　　　　　　　
新会梁启超撰
国恶乎强民智斯国强矣民恶乎智尽天下人而读书而识字斯民智矣德美二国其民百人中识字者殆九十六七人欧西诸国称是日本百人中识字者亦八十余人中国以文明号于五洲而百人中识字者不及三十人虽曰学校未昌亦何遽悬绝如是乎吾乡黄君公度之言曰语言与文字离则通文者少语言与字文合则通文者多中国文字多有一字而兼数音则审音也难有一音而具数字则择字也难有一字而具数十撇画则识字也又难日本国志三十三呜呼华民识字之希毋亦以此乎梁启超曰天下之事理二一曰质二曰文文者美观而不适用质者适用而不美观中国文字畸于形宜于通人博士笺注词章文家言也外国文字畸于声宜于妇人孺子日用饮食质家言也二端对待不能相非不能相胜天之道也抑今之文字沿自数千年以前未尝一变篆分楷草写法小异不得谓文字之变而今之语言则自数千年以来不啻万百千变而不可以数计以多变者与不变者相遇此文言相离之所由起也古者妇女谣咏编为诗章士夫问答着为辞令后人皆以为极文字之美而不知皆当时之语言也乌在其相离也孔子在楚翻十二经见庄子徐无鬼篇诗春秋论语孝经齐儒鲁儒各以其音读之亦如英法俄德各以其土音翻切西经又乌在其相离也后之人弃今言不屑用一宗于古故文章尔雅训词深厚为五洲之冠然颛门之士或乃穷老尽气不能通小学而山海僻壤百室之族知书者往往而绝也是以中国文字能达于上不能逮于下盖文言相离之为害起于秦汉以后去古愈久相离愈远学文愈难非自古而即然也西人既有希腊拉丁之字可以稽古以待上才复有英法德各国方音可以通今以逮下学使徒用希拉古字而不济以今之方音则西人文言之相离必与吾同而识字读书者之多亦未必有以加于中国也稽古今之所由变识离合之所由兴审中外之异知强弱之原于是通人志士汲汲焉以谐声增文为世界一大事吾所闻者有刘继庄氏有龚自珍氏颇有所述造然世无传焉吾师南海康长素先生以小儿初学语之声为天下所同取其十六音以为母自发凡例属其女公子编纂之启超未获闻也而朋辈之中湘乡曾君重伯钱塘汪君穰卿皆有志于是业咸未成去岁从万国公报中获见厦门卢戆章所自述凡数千言又从达县吴君铁樵见蔡毅若之快字凡四十六母二十六韵一母一韵相属成字声分方向画别麤细盖西国报馆用以记听议院之言者即此物也启超于万国文字一无所识音均之学未尝问涂瞢然无以测诸君之所长也然窃窃私喜此后吾中土文字于文质两统可不偏废文与言合而读书识字之智民可以日多矣沈学吴人也无字邃于西文究于名理年十九而著书五年而书成名曰盛世元音其自言也曰以十八字母可切天下音欲学其技半日可通其简易在五大部洲一切文字之上谓卢君之法泥于古不如己也余告以蔡君法则谓画分麤细不适于用法未密亦不如己也余于卢君书未得见蔡沈二家则其法同盖皆出于西人或沈君更神而明之有所蜀犬得欤然吾之寡学终无以测诸君之短长也沈君以年少覃心绝艺思以所学易天下常以西人安息日在海上之一林春茶楼挟技以待来者而授焉其亦有古人强聒不舍之风乎沈君属以书入报中其书文笔未尽雅驯质家之言固如是不能备求也至其言论多有透辟锐达为前人所未言者呜呼不可谓非才士也已先以原序登其书与法俟诸别简世之君子或愿闻诸
　　变法通议自序
法何以必变凡在天地之间者莫不变昼夜变而成日寒暑变而成岁大地肇起流质炎炎热镕迁累变而成地球海草螺蛤大木大鸟飞鱼飞鼍袋兽脊兽彼生此灭更代迭变而成世界紫血红血流注体内呼炭吸养刻刻相续一日千变而成生人藉曰不变则天地人类并时而息矣故夫变者古今之公理也贡助之法变为租庸调租庸调变为两税两税变为一条鞭井乘之法变为府兵府兵变为骑骑变为禁军学校升造之法变为荐辟荐辟变为九品中正九品变为科目上下千岁无时不变无事不变公理有固然非夫人之为也为不变之说者动曰守古守古庸讵知自太古上古中古近古以至今日固已不知万百千变今日所目为古法而守之者其于古人之意相去岂可以道里计哉今夫自然之变天之道也或变则善或变则敝有人道焉则智者之所审也语曰学者上达不学下达惟治亦然委心任运听其流变则日趋于敝振刷整顿斟酌通变则日趋于善吾揆之于古一姓受命法立制数叶以后其子孙之所奉行必有以异于其祖父矣而彼君民上下犹瞷焉以为吾今日之法吾祖前者以之治天下而治薾然守之因循不察渐移渐变百事废弛卒至疲敝不可收拾代兴者审其敝而变之斯为新王矣苟其子孙达于此义自审其敝而自变之斯号中兴矣汉唐中兴斯固然矣诗曰周虽旧邦其命维新言治旧国必用新法也其事甚顺其义至明有可为之机有可取之法有不得不行之势有不容少缓之故为不变之说者犹曰守古守古坐视其因循废弛而漠然无所动于中呜呼可不谓大惑不解者乎易曰穷则变变则通通则久伊尹曰用其新去其陈病乃不存夜不炳烛则昧冬不御裘则寒渡河而乘陆车者危易证而尝旧方者死今专标斯义大声疾呼上循土训诵训之遗下依蒙讽鼓谏之义言之无罪闻者足兴为六十篇分类十二知我罪我其无辞焉
　　盛世元音原序　　　　　　　　　　　　　　
吴沈学来稿
今日议时事者非周礼复古即西学更新所说如异所志则一莫不以变通为怀如官方兵法农政商务制造开矿学校余则以变通文字为最先文字者智器也载古今言语心思者也文字之易难智愚强弱之所由分也上古结绳之世文风未启黄帝垂裳制形象数器物以便民生苍颉制六书以代结绳文物渐昌明矣籀文篆隶字体代变历数千年几尽失制字精英大都删繁就简畏难趋便然亦人性使然事理必至　大清　列圣御世风气大开萃万国之冠裳通五洲之轮舰极从古未有之世界启从古未有之变局中外相形中国不啻羲皇上人最绌者文字一学太西切音中国象形故也自苍颉造字至今四千五百余年分字部之法有三一事类一音韵一笔画字部多至五百四十四至少亦二百一十四共计字体四万九百余字士人常用者惟四五千字非诚读十三经不得聪明非十余年工夫不可人生可用者有几次十年因是读书者少融洽今古[横]览中外者更少既文事凌夷外患动当此痛巨创深之际莫不欲自强为计窃谓自强陈有三一欧洲列国之强罗马失道欧洲散为列国列国所以强有罗马之切音字也人易于读书则易于明理理明利弊分晰上下同心讲求富强二美洲之强其所以强由欧人迁居其地大都读书种子今格致富强与欧洲并驾齐驱者亦切音字为之切音字易达彼此衷曲上下无隔膜三俄国日本之强俄皇彼得幼肄习欧洲一切富强事铭之心笔之书身登大宝新政隆然今天下畏之日本通商二十载奋然兴者勇于师也上下莫不以吕方美兴为志今天下敬之二国之自强其势由上藉本国切音字翻译太西富强书令民诵读者也三者莫不以切音字为富强之源中国人民居天下三分之一人民既众宜识字之法更便不然多多者皆蠢蠢之辈虽具耳目如无见闻统计华人三四百兆每年生死相比百人多一人一年增三四百万十年增三四千万即多两省之人不速为计何以教养变通文字则学校易广人才崛起有曰切音易于写读者理也独象形目治切音耳治目治无耳治之广远耳治无目治之恒久利害相抵也余曰象形恒久岂以其象耶字形代变意会者多欲真恒久非图画不可字非图画字各有音汉文以边傍为训诂者若干部与格致大相刺谬不足为义考字义之源只三详文学性理篇既字义三源安知不可用法成之详书法篇字音有六千二百八十不同单音详反切篇是更要于字义何止千倍西字不作字义只以字音连句读通行天下足证字音胜字义字义难载字音汉文音随地而变义不少变字音尽载字义观西字汇可证是切音字不独广远兼能恒久
或曰然则假彼国之切音字切中国之音可否余考中国之方音最多最乱欧洲方音不大远殊尚不能合切各成字母英文不切法音法文不切俄德丹音其字母亦不能相通欧人每议合数国音使之同文卒至今日无成其笔书亦并不省捷数十字母有并两三字为一母者三仄四声茫然声音不及笔画又梗转不如用象形字虽写读较难而意义尚易判别也中国音同义异之字颇多用其切音字理所不可或谓为富强计不在另创新字一切效法泰西用洋文者洋文汉文者汉文可也余谓欲深通格致力求富强非兼通汉文洋文不可尽驱国人学洋文势所不能必赖出洋之徒译其书翻其语注以汉文授子弟然汉文不能注西字音者甚多且快慢脱节轻重失序在在皆是汉文一字各随方音而异欲其惠于后学得乎是生为华人欲兼数国之文须白尚在塾中欲其精一艺得乎余恐中国风气一变劳逸之心生利弊之见明以洋文较汉文写读之易利用之大不百年读汉文者无矣国中一有变更将弃如敝屣如此则富强未得中国之方音灭矣中国之文字废矣上以埃及巴西为鉴下以印度日本为鉴千古之精英尽失良可叹也然则汉文处今日有不得不变之势又有不能遽变之情为之奈何天下无不可考之理无不能为之事余阐详体用得盛世元音十八笔字母可公天下能切天下音兼分文理音同义异之字以译汉文洋文书籍音义不爽累黍以十八笔为阶八下钟可以尽学写读之疾省制作之美备古今未曾有也一载通国皆能诵读有用之书三年地尽属有用之人得文字之快捷方式为自强之源头同文之盛殆将见之矣

时务分类文编卷二
　[富强](生财)
　　总论
天下万事万物莫不有理浅者见浅深者见深浅人不可以语深犹深人之不可以语浅也富国之学以美利利天下欲天下人人能知之能行之则必自浅者始矣斯密德者英人也首创是学名之曰邦国财用论言富国也实言富民也盖财用者人生衣食之源民苟无财国安得用故民财者国用之本也夫财在天地之间其途亦至广矣凡人之所食所用有无多寡盈虚缓急或足或不足彼此交易而退者皆得谓之财天空之气生人呼吸之所需也得之则生不得则死其可宝贵孰大于是然取之不禁用之不竭人非不足我非有余不可交易者非财也水之为物无地无之无人不用宜水亦非财然而通都大邑地狭人稠雨水不足以供用则必借人力以运之而水亦财矣英国安威耳山名泉所出一渠之水贱与天空气等及运至伦敦迁地十余里而纽利佛自来水公司遂倚为致富之源故天下之财无定者也视天下人之用与不用而已视所用之有无多寡盈虚缓急而已贫富之不齐非独国与国然也即一国之中今与昔亦异英人昔日之贫与今之土番等地犹是地民犹是民以今较昔若判天渊者何哉英所倚以致富而保富者煤铁也纺织也工艺物产也昔有是财而不知用不能用故蹙蹙然千岁食贫耳乃数十年间风气大开贫者骤富则昔之英民愚而今之英民智也造物生财不囿方隅本无限量而取财用财理财之道则视其国之教养以为盛衰无中外古今一也有富国有贫国有不贫不富之国厥初生民猎兽而食一变而为游牧再变而为耕稼而教以兴而政以立声明文物彪炳寰区所谓富国者也蛮夷之俗佃渔为生沙漠之民游牧为业或草衣木食或毳幕毡裘荒忽往来自生自灭所谓贫国者也东方诸国立长以治聚族而居遗俗流风最为近古特安常习故不知变通地产虽丰人力未尽所谓不贫不富之国者也此其中各有其所以然之故焉不可不察也天下事不进则退富国求进不已故能日臻富强贫国日退者也不贫不富之国不求进亦不欲退终亦归于日退而后已宇宙生成之物固无久而不敝者夫国亦犹是耳钱币者计数者也校量物价之贵贱以懋迁有无者也而百年以前觇国之贫富者辄以金银之多寡为衡谬矣夫钱币可以笼万物而万物亦可以制钱币人见钱币之贵遂谓万物莫贵于钱币金银之外无所谓财乃至理财制用内治外交上下沾沾然日为积金之计抑知财之所以生与国之所以富者在是而不在是也苟务得之乃反失之此既聚之彼或散之将欲取之必固与之不有通人安知道妙此富国策一书所由不能不作也
　　三要
生财之道三曰天时曰地利曰人功天事隐而难明也请先言地利地上之利则五谷百果鸟兽草木及飞潜动植诸物是已地中之利则五金煤铁药石诸产是已地上之生长者无穷地中之蕴藏者无穷而出以供天下人之取者有限此所谓自然之利不竭之源也然地利虽富取材致用则全恃乎人如煤产于山天生利薮不有人力采而运之其利将终弃于地即采之运之仅恃人力而手足之力必有所穷则取者半而弃者亦半也机器之用兴而后山川之蕴出其制虽巧非铜铁不能成则地利之与人功交相需也亦交相济也虽然以物制物物必有自来以工作工工不能无食所以筹之于先积之于素固有在地利人功之外者则资本其尤要矣夫资本不从天降不由地出一言以蔽之曰撙节之所余非谓有所余即有所得有所节即有所成也地利之所生或经数十百人而始能供用人功之所出或阅数千百器而始可观成譬之农夫服田力穑自耕芸播种以至有秋必经数月之久此数月中岂能枵腹而待新谷之登乎所恃以延生养命者固旧岁之所余撙之节之以济今年之用者也农夫则然推之于工推之于商亦何莫不然然天下之人往往明于农而闇于工与商者则何也夫地利者生财之道也人功者取财之道也而资本者节财之道也是之谓三要
　　人功
一纱一布物至微矣然而种棉者美国也纺纱织布者英国也购而服之者印度中国日本诸国也计其道里已环绕地球一周其棉之在美国也始而耕继而种终而获而轧子而打包而舟车运载由内地以至海口美国人功之劳费已不可胜计矣其由美至英隔三万里之海程不能径渡英人于是乎造舟以迎之初用帆后用轮万舳千艘连樯入口又必有担负之人夫堆积之行栈舟车运载由海口以达内地入织布纺纱各厂汽机一动万轴玲珑工徒千人往来如蚁经十五器而成纱经廿四器而成布而成包而成捆舟车运载又由内地以出海滨载以轮船入地中海穿苏士河四万里而至印度又二万里而至中国日本则英国人功之劳费又当何如也区区纱布之微其功繁且巨如此此外之百货百物可知矣功虽至繁费虽至巨而上下孳孳然并力一心未尝厌倦者则亿万生民度日谋生之所系也然而人功之生财有可见者有不可见者有相关者有若不相关者万物生于天出于地聚于人成于众人之不能生物犹天地之不能聚物也谷之与麦天所生地所出种之获之舂之磨之炊之煮之成饭成饼以充饥而果腹者人也若农若工若商此生财之显然可见者耳钱镈以耕釜甑以爨农有所不能为则助农以耕者皆生财者也饥必思食寒必得衣工有所不能致则助工以作者皆生财者也道路往还舟车转运商有所不能兼则助商以通者皆生财者也不宁惟是彼修道之兵夫巡街之捕役听讼之官吏守埠之兵船乃至轮舟火车邮政电报银行之属及各种格致化学重学光学电学地学之类皆所以补农工商之不及兴大利除大害以永保此农工商各业以坐收大利于无穷也此生财之功若相关若不相关若可见而若不可见者也即如乡里之蒙师不知者以为糜财实甚妨工实甚若谓蒙师亦生财者其谁信之及出而就农工商各业则知书识字者较之不知书识字者所得之工价必较丰则所生之财在人身矣所成之物料必较精其取价必较昂则所生之财在器物矣今日通商万国机器盛行无论大贾巨商皆须通达古今中外人情政俗之大凡始能独操胜算即下至小负贩一材一艺若非通晓书算几于跬步不行智慧聪明非师不开非学不出然则劳力者生财之末节而劳心者生财之本原也且人之所以成大功立大业者恃此精神意气耳苟惟是潦倒颓唐则万念俱灰即万事瓦裂西国七日安息蹴踘放鹰花草园林供人游隐以陶镕志气涵养心神使举国之人俯仰宽然皆得有生之乐而后可以课其勤惰责其功能所谓劳之而不怨也此事无端糜费似有害于生财而固亦生财之大本矣独是糜费则同而有益与无益不同天下不能无游民游民不能无浪费如东方诸国修筑寺观赛会迎神僧道之流敛钱肥己不耕而食不织而衣所费者皆农工商勤苦之所生而不能自生一物以裨世用则于生财一道有害无利有过无功实国与民之大也而作为有益之人亦往往有无益之浪费如一身之服物戚友之应酬婚丧则奢侈相高玩好则珍奇是尚校其究竟无益于己并无益于人徒以习俗相沿性情偏嗜负累滋甚欲罢不能所谓久则难变耳欲富国者审之于劳力劳心之大小辨之于有益无益之异同于生财之大道思过半矣
　　资本
资本者蓄积之谓也而非金银钱币之谓凡预储于平日以为生财之具者皆是也执农人而问之曰尔有资本若干则以若干金对非必皆金银也综其田产器物之属都为此数耳盖必如是而后可为良农也新谷既登今岁之所入备明岁之所出不能不售也用之于有益则资本矣用之于无益则非资本矣或曰售谷易金以供耗费此金不已为人之资本乎不知好此无益者耗费也作此无益者亦耗费也皆非资本也譬以千金制一服百金设一筵食尽则空衣敝则弃用者售者均浪费耳假移此千金百金者出而就农工商各业则朝夕孳生之财产什伯倍蓰而不可胜穷而所费之佣值所役之工人复有无算贫民藉奔走以谋衣食是用者售者均有大益也故资本者撙节之余彼此均利之谓非藏而不用与用而不当之谓能孳生者谓之资本不能孳生者即不得谓之资本其大较也故用财之道有三既能养民又能生物勤于农工商之本业者上也虽能养人不能生物用于筑亭凿沼土木诸工者次也既不能生物又不能养人费于衣食玩好之具者下也或曰国趍节俭如财源壅滞何毋宁示之以奢使钱币流通小民亦得各谋生计乎夫所谓撙节者非惜财聚财如守财虏也乃用财于有用之地则财产益增流通益广生计益宽而贫贱之民皆得以节其劳而纾其力是故田器牲畜者农之资本也机器工食者工之资本也金银钱币者商之资本也皆通也非塞也皆蓄也非藏也资本有二曰暂本曰常本暂本为目前计消耗易筹措易孳生亦易而收效则速而小常本为持久计消耗难筹措难孳生亦较难而收效则大而长如农之耕芸培壅暂本也开渠建堰则常本也工之廪饩暂本也机器则常本也商之货物暂本也行栈舟车则常本也暂本之外应有常本以备意外之事不时之需异日推广拓充之用而人知暂本不知常本者识力有大小心计有浅深耳夫暂本之改为常本也莫大于手工之改为机器舟楫之改为轮舟车马之改为铁路矣将改之时咸虑工商失业乃消耗虽巨弥补益丰富国富民均倚此为生财之大本而当其始也则明智者犹窃窃然疑之皇皇然虑之然后知天地之理日出不穷规规一隅安知大局一知一不知一改一不改其不敌也决矣天下事知则真知改则竟改若如中国吴淞铁路购赴台湾听其霉烂江河虽广轮舟有准行有不准行机器厂听人设立而自不设立则偏枯瞀乱百弊丛生不改固不能改亦终无所利也此之谓不知本
　　分合
地利人功资本生财之三要然孳生之力则有多寡大小之分英国有数郡物产至富昔也沦为泽国荡若邱墟后以智巧转移硗田变为沃壤此地利之因时而异者也犹是刈稻粱也英人一日之作抵俄人者三犹是造铁路也英人一日之工抵法人者二体性之强弱技艺之工拙系焉此人功之因地而异者也地利有所遏以机器开之人力有所穷以机器济之时日之多费道里之险艰以机器通之速之此资本之分因地因时而异者也美洲密息比江滨一片平原产麦丰富运欧售卖费重利微瑞士诸山多产大杉空谷朽株无人过问自轮舟铁路通行而二物皆售重价矣澳大里亚之草田牧羊蕃息皮贵而肉贱犹弃物也逮开工徒云集雾萃而[肉](内)价顿昂则地利因人而分也人功之善者曰勤与巧性情专壹各国皆不如英勤赋于天而巧关于学同一腴田美产在苏葛兰之南鄙较英吉利值价尤多者因苏人好学故耳农人读书识字则智巧所出耕获倍丰田价之贵贵由佃户农犹如此工商可知则人功因学而分也综计英国一岁所生之物几冠地球使非机器盛行虽合倾国之力为之不能及半所用之器愈巧所获之利愈丰以我之有余补人之不足亦以人之有余补我之不足即以机器之有余补地利人功之不足则资本因器而分也针之为物至微也一针之工凡历八十手而成器铸钢以为截以合度锐其首穿其鼻利其磨之砺之整齐而束缚之使以一身兼众役虽至巧者仅日成二十针今分而任之而每日每人可成五千针加速至二百余倍则加利亦二百余倍矣此其故有三用志不纷熟则生巧一也不易器不旷时二也各以私智创新机事半功倍三也且工之精粗不等则其工价亦不等系针针之役儿女子优为之而钢针非良工不能制造每日工价自六钱递减以至五分使以一人为之精粗并骛即一人能抵十人之力其针价犹当四倍于今举一针而其它可知矣此分职之妙也机器代人工作而每一机器必有专司之人纺织棉花经二十四器而成布美国造船机器铁工木工分人司理程工迅速阅日而成然则机器所长在精与速而所以能精能速者则其用在分也然能分之而不能合之不可也有同合有异合同业相济以多人合作如造一路开一矿建一桥并力一心众擎易举所谓同合者也异业相济不相谋而适相成如种棉纺纱织布制衣经历多任务始堪服用一事不备功废半途所谓异合者也然则生财之理备于分合而能分能合之道莫要于通商英人游天下垦荒辟土一人之产不给多田尽地利也修道浚渠先开互市通人功也创立商埠轮舟铁路络绎纵横厚资本也每得一地不数年而骤臻富庶者职此故耳新金山金矿大开趋之若骛人疑矿利虽厚垦业将衰乃未几而百物殷阗农事亦益加兴盛散内地之金以来天下之货而维多利亚一郡遂颉颃欧亚名都其骤兴也若彼印度古之大国也徒以民习游惰道路不通转运艰阻此郡之米不能救彼郡之饥英人得之数十年惟沿海之区尚产棉花罂粟其腹地荒凉芜秽如古未经开辟者然其难兴也若此同为英属同是英人岂厚于澳而薄于印哉抑拙于治印而工于治澳哉三要不全而分合之势异也按此书作于数十年前今印度铁路四通转运灵便北印度茶利突过中华中印度棉花颉颃美国盖即用此书之说竭力经营臻兹繁盛以今观之岂澳洲所能及哉甚矣地利人功不可不求进步也
　　以爱力转国运说　　　　　　　　　　　　　　　　
钱塘汪康年撰
国者何也以其能自完固也质点相切而成物若未受空气之改变而质点未相离则同类之物必无能损之理若金类然必已锈蚀而后见残于同类之金否则必有刃而后能锤锉之也若木类然必已腐朽而后见残于同类之木否则必施以削而后能锤击之也惟国亦然与他国同立于地球之上而独见弱于他国则必其本质已有内离者矣内离者何失爱力是也夫起于相忘者终于相绝起于相爱者终于相成是故农与农相爱则通力合作转相告语凡播种辨土可以新法行之矣工与工相爱则居肆成事互相劝勉凡购器造物事事可仿制矣商与商相爱则集赀易广谋事易就凡公司行栈可如林而立矣士与士相爱则得失相较善否相示凡置书立会可并时而起矣官与官相爱则善法相告过失相救凡兴利除弊之事可一旦行之矣疆臣相爱则救灾捕盗设防治水之政不分畛域而彼此形迹之见可尽除矣卒与卒相爱则胜相让败相救而失伍弃军之事可免矣将与将相爱则进止攻守互相应援而无彼此不相顾之患矣若夫上惟爱其下也则恩威互用而下必不忍蔽其上官惟爱其民也则宽猛相济而民必不忍疾视其官将惟爱其卒也则赏罚平均而卒必不忍轻弃其将且以全国之爱力爱其君则君益尊以全国之爱力爱其国则国益固以攻则克以战则胜以守则完相爱而后能相相而后能相固是以爱力生强者也
夫责国之强必求器械之利士卒之勇将帅之武粮糈之足然是四者咸强国之末务也非本务也鹰之鸷由于嘴爪然安嘴爪于燕雀必顿失其鸷则以嘴爪是也其所以用此嘴爪者非也鹰之全体固皆与嘴爪称者也犀之猛由于齿角然使安齿角于麋鹿必顿失其猛则以齿角是也其所以用此齿角者非也犀之全体固皆与齿角副者也然则不以全体之爱力生强而但求强于整军经武得乎项羽百战百克而卒见灭于汉则以项羽之爱力不如汉也窦建德王世充之徒非不足以抗唐也而爱力不若唐则卒并于唐故英之保党公党设心不同而其为英则同美之共和党合众党议论不同而其欲富强美则同普已蹶而忽兴法将亡而复振以国势虽衰而爱力如故也惟其相爱也则必求所以相存求相存则必求所以自强是故农夫荷畚执锸之时工人审曲面势之时商人操奇计赢之时虽各营其私而心思所注射咸在于国虽以佣赁贩之微咸不敢以国事为后于是必思所以旋转此国事者必思所以改革此政法者必思所以监察此用事之人者如此则虽欲不强不可得矣 
夫相爱也者非仅相爱而已也有相爱之意则行事相劝利弊相告进止相助艰阻相扶过相隐善相称得相贺失相矜成功相期同类相助如此则不期成而自成矣相忘也者非仅相忘而已也有相忘之意则行事相阻利弊相隐进止相挠艰阻相倾过相讦善相诬得相恶失相幸成功相忌同类相离如此则不期于绝而自绝矣然则察善败之由审劝导之宜有国者宜何从焉
中国迭更艰阻而犹晏然无振作之意说者谓其守旧法也谓其多掣肘也谓其意见之歧也吾以为由于不相爱也其仕者以为我惟求敷衍抵塞终身不失官而已遑恤其它士以为我工制举业即足以自进何必劳心于他学商以为我得新法当以自利何故公之人工以为有利便之法宜秘不示人富者以为他人之危急无与于我何必劳心以为人是以通商数十年来坐视强族之逼处国势之危险利权之全失而未有共谋一事特创一业以开维新之景象者公司屡创而屡蹶商会虽有而如无至若学会公会则尤未有见端西人之事皆赖众人之心力而后能成之而中国则断无合众人心力以成一事者呜呼爱力之失人心之亡也人心既亡欲求国势之能振将何所必乎
今夫中国之人不能食于故土流离海外幸而成立又不得保护有被侵夺于他国者如此则失爱力于我之旅民矣编户之民赋税未缺平居则官吏侵扰过当饥馑则任其转徙而莫或过问如此则失爱力于我之居民矣工商以其巧力餬口而厘税无定章保护无定法以致折阅失赀无算如此则失爱力于工商矣隶名卒伍无事则其名粮有事则驱之前敌罢归则任其流徙甚有为丐盗者如此则失爱力于武士矣士读书求官然滥其取而狭其入官之途有穷老不能自存者如此则失爱力于士子矣求俊秀之人行之海外而赀之学学成则不复问使求食于他国如此则失爱力于学人矣尝以赀藉得策名仕版然屡改其铨选之方又不思所以维系之以致不能活八口则失爱力于入仕之人矣有位于朝者既已委之事而宠之官然禄不足以给其养使不能无他营如此则失爱力于在朝之人矣用是之故有权藉者专为欺蔽侵渔而不顾其上富者怀金待寇而不肯以资军实士以不与外事为贤良民以苟免为得计甚至比邻不相知闻北方饥寇而南方钟鼓贫贱之人闻富贵者之倾覆则引为庆幸同国之人而相待乃如此环顾全球诸国未有如是者也
夫爱力甚者先自爱其国内其国而外诸夏内诸夏而外彝狄春秋之义也是以春秋内大恶讳内大夫卒日凡以殊异于外也孔子曰不爱其亲而爱他人者谓之悖德然则不爱己国之人而爱他国之人者独不为悖乎然而今日之事有异于此西商正税值百抽五华商完厘则有例内之追求有例外之苛索西人日用物皆得不税华人仿造乃复从而征之华船挂洋旗则遇关卡无敢过问华店用西商牌号则虽越禁踰制无所妨碍华商托西人报关则无滞之苦反是则留难讹索将不可言状延请西士不惜重金礼聘华人即才技与相齐等亦必薄其廪饩异其礼貌购物于西商惟所取求不敢与谐价入华人之肆则百端吹求必欲抑价短值而后快甚至有俟其折阅而冀其贱售者夫如是是驱举国之人而使有外心也夫有外心则无内矣
夫以是解散涣释之心而欲使成事是必一人可为之事而后能成也若多至二三人则不能成矣又多至千百人及亿兆人则愈不能成矣今使开行栈立公司皆千人以上练军旅饬捕务皆万人以上设学会建议院皆亿兆人以上然而以彼此不相顾之人处之纵使明立规条选用贤哲亦必俄顷之间变故纷起局内则自相忌嫉局外则互相疑阻始而意见各执继而彼此倾轧终且推诿避嫌而置正事于不问以军则不武以财则不富以商则不能扩充以工则不能新异是何也以其不相爱也不相爱则相争方自相败坏之不暇何暇为集事计然则有国者必行其爱之之心尽其爱之之实以生其相爱之意于是相切愈密相附愈坚可以致富可以致强舍是则何以焉
　　中国自强策上　　　　　　　　　　　　　　
钱塘汪康年撰
事至今日危迫极矣挫于倭迫于俄侮辱于英教案蜂起回匪蠢动兵变民变之事不一而足而瓜分中国之说西报屡载之西人屡言之虽至愚之人亦知其殆然而庙堂无定策中外无定议旧弊未一除新猷未一布则非安于不为即以为无策也夫安于不为则无论矣以为无策尚未然也夫中国在今日犹以一羊处虎之交曾不足以累其牙爪然而不遽动者雄角立未有所归故艰于发难又无端戕人命败商务又西人所不欲为故犹迟回以待之我苟能自振则西人之于我亦犹其于日本耳惟我永不自振则彼惟恐为人所得必将争先以取之然则我国振兴之政不于今日则无及矣夫中国利之宜[兴](去)弊之宜除谁不知之而卒无定论者盖食于弊者太多则必多为之说以乱之多出其途以挠之盖非不明不强之患而由于权无所归则无人焉为发光与力之地也夫　国朝承明之后惩于擅权朋党之祸故执政之臣名曰军机大臣人多而权不一但能唯诺于上前而不能坚持其意也但能恭拟　谕旨而不能自发号令也然则苟欲聚其权以办庶务舍立相莫由矣顾今日而骤然立相窃恐但有牵掣阻碍之苦而无行权决策之效则非先立议院不可矣或曰立相则不免擅权之虑开议院则权在下且散而不合徒滋论议于事非便不知有议院以与相相持则相不能擅权议院之人多矣且有议事举人之权而无行事之权虽在下何病又议院论虽不一西例必择其多者从之何嚣杂之患且凡事初行必多漏略要在随时审正耳若其成规则西人之议院章程可择而行也至于开办维新之政则有三大端焉一曰齐天下之论今天下之论至不一矣政府不择而用之或朝暮更易或南北互异必当论定一格以便施行二曰慰天下及各国之望维新之政中国望之不应则离西国望之不应则侮宜明诏天下以舍旧从新之故而与各国立力保太平之约并方便予以权利且聘其贤豪与之参定法制则中外始有更新之望矣三曰安天下官吏士兵之心维新政行则宗室旗丁冗员士人胥吏军士皆有失所之虑始而以言语相煽惑继而以全力相阻挠宜预筹安插之法宗室旗丁除作官当兵外或与以利益或弛其禁防新改立之官除总理之人必拔用能者其余仍以旧官依班补叙学校新设必十年方能选用则从前士人在十年之内仍可补官胥吏军士汰剩者可补充诸役如此则各人无失业之忧即新政无阻挠之患矣然此但言开办之大要而未及其所行之事也
　　中国自强策中　
汪康年
中国自古独立于亚洲之中而其外皆蛮夷视之素以君权为主务以保世滋大为宗旨故其治多禁防遏抑之制而少开拓扩充之意君恐臣之侵其权故不使之有纤毫之权恐臣下之结党故务散其党牵掣之使不得行其志锢蔽之使不得极其聪以天命怵之以鬼神惧之臣下承之以讳饰为能以敷衍为工以趋避诿卸为巧其于民也但以压制欺吓为事无复有诚意以相孚故吏习于弊混民安于刁翫士成于陋劣兵贯于哗溃其齐民皆以闭户不与外事为秘策以积财遗子孙为得计故上下之大弊不出四事曰徇私曰恶直曰崇虚曰耽逸循习至久全国之民皆失自主之权无相为之心上下隔绝彼此相离民视君父如陌路视同国若途人夫民之弱与离君所欲也积至今数千年乃受其大祸然则至今日而欲力反数千年之积弊以求与西人相角亦惟曰复民权崇公理而已其于官也汰冗职删仪官使官各有事其教人也必使为有用之学毋误用其聪明其选人也必使以所学为其官毋使用非所学其升补也必依其本职毋使朝此而夕彼其用人也厚其禄过则责故则斥勤奋则升迁而递加其俸终身无失业之虞其定律也依罪为断必求可行无虚设之律无难行之例其罪人也访缉密而治之宽其谳罪也稽罪而尽其辞其取于民也各以其资占税毋倒置毋苛索其理财也使财归实用毋糜于虚文毋漏于中饱昔之重文而轻武者今必使文武并重昔之优文士而轻吏治者今必以吏事为急汰繁重以求其速捷去虚文以责其实效删矫诬不实之谈斥虚伪无理之事尚创作而贱安间尚改变而贱守常以能开利源为能以能创新学为优民性必求其宣达士气必求其振奋昔之不使民与国事者今必与之共治昔之使民安于愚弱者今必使之极其明强务使内之权力在在足与外人相抵夫如是或可徼幸与各国相持然此但言其治道宗旨所在而未言办法之实也
　　中国自强策下　
汪康年
请实言办理之法今使上赫然下明诏告天下以力图自振之故而使士民之明秀者互相举为议员使至京入议院而使中外大员自三品以上俱入上议院议院既立则立相以总内外之务立户部以掌财用之出入立刑部以掌天下之狱讼及巡捕之事立商部以兴商贾并掌税则及考察工作物产之事立农部以教种植立外部以理交涉之事立兵部以掌兵事立工部以掌营造之事立邮政部以理道路河渠轮车轮船邮递之事立民部以掌各处地方之事立海部以掌海军之事立教部以掌学校之事俟议员举定相臣则由相臣自择用诸部大臣及各省之长大臣及长又各举其属而皆决于议院十年之后则议员及各官皆取于学校如西国之法设吏治局于京师征天下贤能之吏使学习治法而分派之于各省以教诸地方官十年以后亦皆取之学校各省提镇选于兵部而提镇又递选其属十年之后始取之水陆武备学堂外部及出使大臣必取精西文通西事者十年之后始取之使才学堂京师立各种学校精选中西之能者教之以递及于各省府州县十年之后始取之师范学堂宰相与各大臣既举定则遣使与各国立力保亚洲太平之约而大改上下内外之体制务从简易悉去趋跄拜跪之节复立宪报馆凡新政改革之意及中外交涉之故悉载之各种振兴之政乘时并举且捐纳停冗员裁调济安插之途废资格班次之说止既无无事之官复无无官之事局中之人可因官以展其才局外之人可因事以责其效则职无不举矣一事一官既无旁贷之方一官一事又无丛脞之虑则人勤于职矣在事之人有治事之权事外之人有监察之权而又有议员以钳制之有日报以举发之则官邪息矣厚俸禄而革陋规入官之日予以装钱辞官之日予以恩俸或给终身或逮子孙办公有费登程有资则人兴于廉矣改衙署之制速咨之法汰酬应之烦删迎送之礼则官敏于事勤于察矣省府州县各设议员以与官相抵官不能专其事则民困苏矣因其事以设之官因其官以为之学因其学以定所取入官之后非罪不斥心不枉耗才不虚糜人无失所官不易方则人知专所学矣取士多途学堂设由都会以及州县由州县以逮乡闾人无废才才无滞用则人劝于学矣厘定文字使归浅近多撰教化之书使人易晓而设义塾教堂以教齐民则寻常之人皆可读书明理矣凡刊刻书籍由官准驳其便用者准其专利则要用之书不日可得矣
严户口之册定乡里之制产业生死婚姻必注零户必禁城镇无杂处之虞乡里无散居之虑而又设巡捕并设包探则逋逃清邪民无所匿矣律法从平无有偏颇重则绞杀轻则禁罚则罪易办而情易得矣刑官治狱不兼他事复有会审以察其虚诬有律师以伸其辨说无刑求之苦无拖累之患则枉滥息矣吏皆有禄役皆受缗既无借口之资即无婪贿之獘如此则狱讼易矣有不率教者禁锢终身动其羞耻严其禁防则人耻于为非矣平道路浚江河开铁轨通电报招商以成之借债以足之且路灯自来水在在设立使往来便捷消息灵通则用兵赈灾经商行旅便矣矿务开银行设然后铸金银铜三等之币齐其轻重又制钞票而禁兑换银钱之店以便行使税饷出入一律行用三年之后度新币已足则悉禁旧钱则钱法行而人便于用矣制钞币立银行正税则严中饱则国用可足矣立商部定商制严赔偿之法定诈骗之条除厘税之苛捷水陆之途考求各国之物产察勘各地之工作内江外海准行轮舶能纠合公司者奖之商之成本重者许其专利则商劝矣能效法泰西制造各物者赏之并许专利能以新法制器者给以功牌则工劝矣税以资算富重而贫轻税以息计商多而农少蓄泄有资种植有法则民劝于田亩矣停无用之武试开水陆学堂令凡能武事者不与齐民齿则人竞于武矣精选而厚其饷严教而重其防老休则廪以终身战死则恤其子孙则兵皆能战而平时不敢滋事矣防兵周于水陆兵将悉由考试定平时遣调之法定临事招募之方炮械必精雷舰必备医药必赡兵法既娴军律尤峻则武备严矣厘定祀典公私无名之祀悉行停止一切虚诬术数之说皆不得行则邪说息而正务举矣设报馆以达民隐凡中外交涉选举狱讼报销悉由官登之报新理新法及一切民间之事及其冤抑无不可登报则上下之情通矣定齐民之等级以有能者为上有业者次之游惰为下则民勤于所事矣而又设舆图局以测全国之形势设翻译馆以收各国之书籍设制造军火局以给军用如此行之十年国以富兵以强始可收回已失之权利除租界之法改进口之税定管辖异邦人之制而与泰西各国相抗衡若夫施治之宜叙次之方新旧交替之法则当俟办理之时议之非一时所能决也
　　论中国求富强宜筹易行之法　　　　　　　　
钱塘汪康年撰
今必欲筹全局乎则必官同心士同志工商同法此徒滋论议而积久不能成一事矣今必欲正本源乎则必设议院定官制尽改政法此又徒滋论议而积久不能成一事矣小水之相会也非欲成大川也然而成大川之道在此矣众声之相和也非欲成大响也然而相和已多则成大响矣治水者自流伐木者披枝事故有由散而后得整由流而后及源者今天下虽未能一旦更变然内之部院外之督抚监司固有就其职所能及幡然以图更变者其郎曹守令及其居乡搢绅亦有就其力之所堪而毅然以成事为己责者今且无言高远也但就各人愿力之所及随其事之大小难易而合力以图之则安知数年之后维新之盛业不于此基之哉
今日振兴之策首在育人才育人才则必新学术新学术则必改科举设学堂立学会建藏书楼然改科举必将官制政法尽行改革非旦夕所能期泰西学堂之制最为美备有大学堂中学堂小学堂而武备水师医生律师又各有专门学堂别有师范学堂以教为师者其学堂规制大者工费至数十万镑小者亦数万镑延师购书之费称是此必非一时之力所能举办泰西各种学问皆有学会盖以讲学之人多故学会可设也泰西之藏书楼藏书至数十百万卷备各国文字之书是三者皆兴国之盛举也而非今日所能行也今日之务一在立小学堂堂中延一教西文师延一教算学师延一教中文并各种初学书之师而成材之愿学者入焉一开小学会凡士子欲讲求时务政法算学舆地者可各联一会购置会中应用书籍一月数聚自三人以上即可创办以渐增加一建小藏书楼各州县应醵赀购中西各种学问切要之书置诸楼中使人掌其籍愿学者可就观之而限以时刻一各处书院应兼试时务艺学不能作或作而不当者不得居前列一凡秀异之才无赀读书者可以公中之财资之学学成则行之海外以博其学识一宜多撰问答体之各种启蒙书以图说使观者易晓一宜多译西人专门学问政法之书由浅而深又多译章程之书以便仿行一宜用西人灯影法讲各种学问使人乐观而易晓凡此数者自匹士以上即有可为之事而官绅亦可各以其权力所及而为之此不待巨款不劳聚论而即可行者
振兴之要又在阜财用阜财用则必兴商务兴商务则必定商政改税则立公司铸金币设银行开铁路然定商政必由　朝廷采取西法设立商部大臣无论变更成法非一时所能行且或立法未善或不得其人则益滋流弊西人税则出口轻而进口重此非今日国势所能行仿西法铸金币诚今日提挈商务之要举然事既创举且　国家赋入赋出之法将因之尽变亦难猝办设银行则可握利权阜商本而事亦浩大铁路既开则中原之物产可尽出程途轻捷转运便利而非刻期可待之事立公司则赀本殷实布置周可与西商相角然华人自为者多罕能共济凡兹数者皆繁重而难举非可必之于今日者也今日之务宜筹商人能自行之法各业能自振之方一宜立商会凡通商大埠为商务聚会之区者宜立总商会专考求商务盈亏之故而筹更变之策而各业又自立会凡美善之法必宜师之其疵病獘端必尽去之庶物易销售而西人不能抑勒矣一宜仿泰西制造各物本国销售使财不外溢并可渐行之各国一宜择中国之物为西人所乐用者精其制造以便营销一宜定专利之法使创造者不致有徒费之虞一凡新造之物宜减轻其厘税一应由商会派人考求各处物产一应设商务报专报以上各款之事然商贾阜通货贿者也而货贿非造于人则出于地然则不讲求农工而但求诸商务岂非务末而忘本乎故宜设验工会凡通商大埠应立验工会凡制作精工过于他肆及能自创新物者奖之或许专利又设务农会凡农蚕种畜之事悉心考求辨物土之宜求孳乳之法以上二事可随地设之有所得则登商务报各州县行之各省行之不数年而物产丰饶利源推广矣凡此数事人人可行事事可行无多待于上并不见掣于外苟行之数年未有不见富庶之效者也
至若御外侮尊国权则必讲武备然整顿水师陆军延西将练洋操购船炮此皆　国家之事非常人所当与闻若夫改武试则变更旧制难期淮行绘舆图则繁费不易行常人所可讲求者一宜立兵学会凡夙负材勇之士宜[入](人)此会会中应购备各式枪炮及武备书籍以资考求一宜多译书籍一宜选士之精细者专考求修造鎗炮之法或竟入西国名厂中肄习一宜选士之有谋者专考求西人行军步伍行阵之法及其号令击刺一宜考求中国沿海内地攻守险要之所在及敌人进兵之路凡若此者苟以精心毅力行之大固可备将帅之才小亦足备一方之患此则在下位者皆可勉力为之者也
抑是三者固非烦劳难行之事然旧习不除则虽有良法美意亦必阻格不行中国旧习好矜己事而罕察外情一则以为中国之旧法已善矣一则以为我之行事已善矣如此则忠告不至无从取正一也好听谀言而恶逆耳不知得谀多者受蔽亦愈甚二也怠于作事而人成功见他人有所造作辄以私意排诋之甚至甲作则乙斥之乙作则甲又斥之终于无成三也意见各执抗不相下宁败成功不肯迁就四也退后之谈非无正论及见当局则心中所不然及于理不合者皆置不言而专用揣测迎合之说五也见他人之得则思排挤见他人之失则思推避不相扶救六也袪是六失宜崇五善一宜虚心听受二宜广采直言三宜互相扶救四宜论列以实不得以私意非毁五宜作事必要其成不得有所畏惮而又必立简法以免纡回求速捷以惩迂缓勤事为以防废弛限时刻以定作息则庶乎诸务克举而功效可矣
　　盛京卿宣怀自强大计举要胪陈折附片二件　　
盛宣怀
奏为自强大计当举其要谨就管见胪陈梗概恭折仰祈　圣鉴事窃自海防事起中外上下竞言自强谠论嘉谟日有献纳上年经日朝之衅荩臣志士益慨然于强弱利钝之故欲尽取欧洲之新法变易华夏之旧习　朝廷深维至计举其大者远者于是有创办南北铁路之役顾臣以为铁路者所以速征调通利源为自强一端非干路既成即可坐而俟其强也泰西诸邦用举国之才智以兴农商工艺之利即藉举国之商力以养水陆之兵保农工之业盖国非兵不强必有精兵然后可以应征调则宜练兵兵非饷曷练必兴商务然后可以扩利源则宜理财兵与财不得其人虽日言练日言理而终无可用之兵可恃之财则宜育才臣顷蒙　召对陈愚虑嗣军机大臣复奉　旨传询俾罄蠡管窥测之微仰见　圣人兼听并观迩言是察不揣愚昧谨以三事为我　皇上条析陈之
一曰练兵之要中国三代寓兵于农唐宋以降专用召募兵民久分各国皆然近年东西诸国兵制皆由募兵而复为征兵世变所趋中国岂能独不然哉顾今日既縻饷千余万以养无用之绿兵复縻饷千余万以养有用之练勇发捻平定二三十年所谓有用之勇一旦临敌其偾事与绿兵等方事之各路添募仓猝成军臣所目多有不能持枪施放者盖募兵一事无赖亡命兼收并蓄来无所考其弊一少壮从军衰老除汰去无所归其弊二闻警增募类驱市人不教谓弃其弊三事定遣散多为盗贼遂贻民害其弊四近者议裁绿营而减兵不能汰官议建洋操而饷重不能多练况勇饷与兵饷不同新勇与旧勇饷复不同饷厚者不免相矜饷薄者自甘废弛军制愈纷饷力愈绌兵气愈弱现除京营外各省实存绿兵练勇八十余万人更新而不去旧无此财力制兵而不画一非善治军宜将天下画分十镇海疆边疆为重腹地僻地为轻坚强朴实之地多征膏沃柔脆之区少选参酌西法简练新兵三十万人就各镇形势轻重差等兵数多寡征选户籍可稽未经罪犯年在二十以上二十五以下体质身干合格者录为常备兵入营教练期以三年退为豫备兵亦期三年退为后备兵亦期三年退为民兵期以五年除其兵籍自豫备兵以下平时在家服农有事以次征集豫备兵每年一次召集屯营与常备兵合操后备兵每年一次召集便宜地方使之演习皆视道里远近给路费民兵不集操在籍者皆免本户徭役每岁十月由各镇拣派选兵官分赴各属会同州县验选合格者注于籍随时征充常备壮者入营而老者退籍老者退而壮者又复入营历三年而一兵之饷得二兵之用历六年而一兵之饷得三兵之用九年以后岁额三十万人之饷常得一百二十万人之用兵皆土著游惰不录其利一更递进退室家可归其利二事至征召人皆练习其利三事毕归农不流为匪其利四各镇营制饷章统归一律各营枪器械统归一式举绿营勇营悉去之以其岁饷三千余万两练常备兵三十万人重订饷章祗期核实不必过优岁约不逾二千万两其余以备洋教习薪水豫备后备兵调操路费及酌留绿营之饷计无不足此事为强弱关键虽加筹款项亦所应为况就饷练兵尤难濡缓但持之贵坚行之宜渐或每镇先练三分之一练成后再行添练以足额为止裁革绿兵营勇亦如之至绿营向有城守防汛之责护饷解犯等差或酌留若干属于州县如各国警察巡捕之意而责成整饬之自无偏废之虞应请　特简知兵重臣会同兵部户部查明兵数饷数并采取英德俄法美日诸国练兵之法决择参酌厘定章程　奏准施行永为定制
一曰理财之要理财有二义开源节流尽之矣今之广制造兴矿政以开源也纱布各厂成本之重不足敌洋产五金各矿收效之速不足济急需今之并局卡裁冗费以节流也减并者百一无裨国计之大节裁者锱铢何当中饱之巨言常用则岁出岁入不相抵言通商则输出输入不相抵言洋债则竭内外之力而更无以相抵欲求足国先无病民欲收商利在挽外溢加税之议事未就绪闻西人以厘金为词窥我国用之绌必不能停收厘金也应机决策莫若径免天下中途厘金加关税为值百抽十令彼无所借口厘金既免即仿行西国印税之法办理得宜计加收之关税新收之印税合之当倍于厘金而免厘则出口土货易于流通加税则进口洋货或稍清减取益防损利在无形所谓足国而不病民且阴以挽外溢之利者此也西人聚举国之财为通商惠工之本综其枢纽皆在银行中国亟宜仿办毋任洋人银行专我大利中国银行既立使大信孚于商民泉府因通而不穷仿借国债可代洋债不受重息之挟制不吃镑价之亏折所谓挽外溢以足国者此其一也墨西哥国以九成之银铸钱运行中国易我十成之银岁耗以万亿计近来中外臣工多议自铸银元广东湖北北洋南洋先后铸造分两轻重悉准墨银臣愚以为　国家圜法自古及今皆自为制度随人趋步各国所无既不能废两为元各库出入仍需元宝必致无银可铸查光绪十二年十月海军衙门奏请将应放南北洋经费及东三省饷项均按二两平核发是饷需改用京平已有成案今宜在京师特设银元总局以广东湖北天津上海为分局开铸银币每元重京平九成银一两再酌铸金钱及小银钱使子母相权而行凡出款俱用官铸银币各省关收纳地丁钱粮盐课关税厘金俱收官铸银币元宝小锭概不准用惟收款仍照库平十成银计算库平较京平定以每百两加平六两十成银较九成银每百两应加色十两除各库上兑津贴银一两定以每百两加色九两如应交库平足银一百两者实收银币一百十五元无轻重高下之别无减平扣色之弊易简理得妇孺难欺每年度支八千余万两户部约可盈余平色银一千二百万两较向来各省拨解平余多收当不下千万所谓挽外溢以足国者又其一也此外商务巨细万端设施有序应请　特简通达中外商务之大臣专司商政会同户部取法邻国实见施行兴起商学鼓舞工艺利源无外溢藏富于商民君孰与不足国何患不强
一曰育才之要西国人才之盛皆出于学堂然考其所为学堂之等入学之年程课之序与夫农工商兵之莫不有学往往与曲台之礼周官之书左氏公羊之传管墨诸子之说相符盖无人不学无事不教本三代学校之制特中国去古既远寖成文具而泰西学堂闇合道妙立致富强益以见古圣人之道大用大效小用小效文轨虽殊而莫能外也近日刑部侍郎李端棻推广学校一折洞见本原当蒙　采择窃谓各府州县骤难设学堂宜令各省先设省学堂一所教以天算[舆](与)地格致制造汽机矿冶诸学而以法律政治商税为要先设武备学堂一所教以筑垒测地枪炮制造弹丸发送队伍分合马骑控御诸学而以兵律戎机有勇知方为要在下之趋向全视在上之用舍同文馆广方言馆出洋学生糜费不少而得人不多文科之八股试帖武科之弓刀石不待督责而莫不致力其明证也今不能尽改科举之制似宜专设一科裁天下之广额为新学之进阶明定功令使文武学堂卒业者皆有出身之正途齐仕进于科第则闻风兴起学校如林人才自不可胜用应请　特简通知时务学行俱懋之大臣专司学政会同礼兵二部提挈纲领一新海内之观听有志之士不自奋于有用之学者未之有也
以上三端参酌欧美致富致强之术实不外圣经足食足兵之谟举而措之要在知人用人而已所虑拘牵旧制难以变通又或慨然于物穷则变意在振兴而尤虑天下督抚心志不齐难以统筹全局恐年复一年外人耽耽视我一无足恃肆彼要求得步进步无兵则不能保守利权无饷则不能充养兵力二者互为掣肘甚至洋债不能再借边土不能自保至其时始悔七年之病不蓄三年之艾殆已晚矣自古国家政事之张弛强弱之机括皆系于君臣之谋虑一转移间其效立见臣惟国耻不可忘邦交不可恃伏愿　皇上鉴覆辙之在前审宇宙之大势发愤自强毅然　定断勿敷衍而畏难勿回惑于疑议王大臣等皆公忠体　国卧薪尝胆同赞　圣谟国富兵强远人自服此薄海臣庶所延颈企踵以俟之者也臣管见所及谨冒昧陈伏乞　皇上圣鉴训示谨　奏
再银行昉于泰西其大旨在流通一国之货财以应上下之求给立法既善于中国之票号钱庄而国家任保护权利无旁挠故能维持不敝各国通商以来华人不知务此英法德俄日本之银行乃推行来华攘我大利近年中外士大夫灼见本末亦多建开设银行之议商务枢机所系现又举办铁路造端宏大非急设中国银行无以通华商之气脉杜洋商之挟持议者谓国家银行当全发帑本简大官通行钞票由部造发如英法等国财赋皆出入于银行是户部之外府也然中外风气不同部钞殷鉴未远执官府之制度运贸易之经纶恐窒碍滋多流獘斯集或致委重西人取资洋数千万金咄嗟立办其词甚甘其权在彼利害之数未易计度臣惟银行者商家之事商不信则力不合力不合则事不成欲慎始而图终必积小以成大拟请　简派大臣遴选各省公正殷实之绅商举为总董号召华商招集股本银五百万两先在京都上海设立中国银行其余各省会各口岸以次添设分行照泰西商例悉由商董自行经理臣前在上海与开设粤闽浙沪江汉各海关官银号之绅商候选道严信厚议及银行之事严信厚顾全大局情愿以其独开之银号归并公家之银行使其气局宽展并照汇丰银行规制以精纸用机器印造银票与现银相辅而行按存银之数为印票之数以备随时兑现各省官司向银行借贷应照西例由总行禀明户部批准以何抵还方能议订合同欧洲国债数千百万皆由银行筹办印发借券应收年息归行取付大信不渝集事自易嗣后京外拨解之可交汇以省解费公中备用之可暂存以取子息官造银元尚不能通行尽利者可由银行转输上下官得坐收平色之利银行用人办事悉以汇丰章程为准则合天下之商力以办天下之银行但使华行多获一分之利即从洋行收回一分之权并照西例俟有余利酌量提捐归公预定章程遵守商民既交得其便国家即阴收其益俟将来官商交孚内外政法变通尽利再行筹设国家银行与商行并行不悖庶几早见措施以免空言无补谨附片陈请伏乞　圣鉴训示谨　奏
再使命不辱专对称能自非学人莫任斯选迩者环球通商皇华载道泰西各国来华使臣类能尊主庇民克举厥职虽凭借国势要其才行多有本原日本维新未久观其来者亦往往接武西士中国遣使交邻时逾廿载同文之馆培植不为不殷随使之员阅历不为不广然犹不免有乏才之叹者何欤毋亦孔孟义理之学未植其本中外政法之故未通其大虽娴熟其语言文字仅同于小道可观而不足以致远也臣上年在津海关道任内筹款设立学堂招选生徒延订华洋教习分教天算舆地格致制造汽机化矿诸学禀经直隶督臣王文韶　奏明开办本年春间又在上海捐购基地禀明两江督臣刘坤一筹款议建南洋公学如津学之制而损益之俟筹办就绪再当陈奏综厥成课收效皆在十年之后且诸生选自童幼未有一命之秩既不能变更科举即学业有成亦难骤膺显擢予以要任相需方殷缓不济急日本明治初元麑岛马关战屡失利诸藩皆择遣藩士翘楚厚其资装就学外国今当路诸人率出于此拟请取其意在京师及上海两处各设一达成馆取成材之士专学英法语言文字专课法律公法政治通商之学期以三年均有门径已通大要请　命出使大臣奏调随员悉取于两馆俟至外洋俾就学于名师就试于大学历练三年归国之后内而总署章京外而各口关道使署参赞皆非是不得与资望既着即出使大臣总署大臣之选也其入馆之法两馆各以三四十名为额京官取翰林编检六部司员外官取候补候选州县以上道府以下令京官四品以上外官三品以上各举所知出具切实考语保送　特简专使学政大臣考取分发京师上海两馆其常年经费延请洋教习及馆舍膏奖书籍食用各项每年两馆约需银十万两请由臣在所管招商轮船电报两局内捐集解济以伸报其设馆之地京师由专司学政大臣酌定上海附于南洋公学详细章程俟奉　俞旨后由专司学政大臣核定　奏咨照办抑臣更有陈者孔门以德行为首科西学以修身为根本必先贞固乃为干事之材未有华士可当重远之寄保送之人必以志操坚卓器识深稳为指归勿震声华勿牵私故庶几行己有耻可使四方此则内外诸臣所共知而在臣特为鳃鳃过虑者也谨附片具陈伏乞　圣鉴训示谨　奏
　　振兴中国三大纲论　
薛福成
闻觇国势者在财用之优绌人材之盛衰而已矣财用何以优能法善政则财用足人材何以盛不拘资格则人材出　中华为亚西亚之大国声明文物彪炳寰区而泰西诸国往往为中国[惜](借)者诚于振兴自强之计未能纲举目张也今夫一国犹之一身也铁路筋骨也银钱气血也邮驿一呼一吸往来之孔道也人无此三者何以为人国无此三者则无以为国试为缕陈之一铁路宜开筑也自我　皇上御极之六年与俄罗斯争伊犁之约海内戒严　诏询方略刘省三爵帅首上请开铁路一疏而合肥伯[相]()覆奏亦深韪之其时刘云生参议自出使日耳曼还朝抗疏力争遂罢斯议嗟嗟迂儒之不足议事诚如是哉考之火轮车创造较火轮船为后嘉庆五年德微的始造道光七年斯提反笋父子造成西人见多利益转相效慕日就富强乃我华则言之一人阻之千百坐误因循伊于胡底然亦思英人轮路由印度以达缅甸缅甸岂其止境法人轮路由西贡以达东京东京岂其止境不六七年缅甸之铁路竟至马白关越南之铁路竟至镇南关关门之外绝足飞行而我之铁路筑乎不筑乎与我最近者莫如俄考西卑利亚铁路图说自打穆斯至额尔库特斯为第一自伯喀尔湖至纳尔嗔斯克为[第]二自乌苏里至浦潮斯德为第三限定五年工竣又云自俄京圣彼得堡至浦潮斯德凡十五日浦潮斯德者即今之岩杵河也此八九年前事也今于日本兵事敉和后闻许俄满州筑路以达东方夫俄之于吉林黑龙两省曹述杰之八十五条言之详矣无烦再述我　国家欲根本之巩固则辽左陇右之铁路不可不先筑也欲南北之贯通则清江浦至北通州之铁路不可不先筑也欲商贾之振兴则湖襄至成都之铁路不可不先筑也至于海口通商各埠宜筑路以通内地者应亦不乏是在留心时事者矣闻之工程家铁路之工约而举之有七一为相定之铁路方位二为去凸补凹三为凿通山洞四为造桥五为路面铺铁条之法六为火轮车与货车客车之作法七为管理铁路并得利之法后来火车盛行新制日出虽多弯曲多斜面及向上向下处皆无妨于事则第二条去凸补凹之工可省铁路之宽亦不同英国之大铁路其铁条相距七尺如爱尔兰地方各铁路之相距六尺二寸英平常之铁路四尺八寸他国亦大半如此有数处铁路宽三尺或二尺半即二尺亦有之路愈宽则车行愈稳如铁条各处相距同则所有之车亦可通用初用之铁路铁条每尺不过十二磅逮后渐渐加大至每尺二十四磅二十八磅不等有人推算每火轮车行一百八十里销去铁路二磅有余又每运货物一墩行一百八十里销去铁路一两半故多车行过之处铁条必常换新者而火车亦有数种快车为送信与有要事者之客所用其价贵平常之客车分为二等一等其行稍缓而价亦便宜更有运货之车为最缓者车行之处大半有旁路以备缓行之车在旁路避过快车行过然后再行极铁路之变则有海中之铁路地下之铁路横空之铁路腾云之铁路铁丝之挂路种种不同矣泰西铁路创于公司中国向归官办然不如左文襄公以归商办之计为善而官为之补缺承乏不徇情面滴滴归公勿用私人事事尽善计斯得矣至于利弊则前格致书院课艺中虽多过当之谈已历历言之矣使由急及缓次第行之又于各处书院学堂及出洋学生广为陶育细加甄陶不尚虚文务求实济不数年间得人而理使火车轮路诸机器及机器油等皆能由厂制造无求于外利源日溢国势有不蒸蒸日上哉
二银钱宜鼓铸也中国宋唐以前上下通行之货一皆以钱未尝用银汉书食货志秦并天下弊币为二等而银不与自唐之世惟岭以南金银为货[币](弊)宋史仁宗纪景佑二年诏诸路岁输缗钱福建二广皆以银江东以帛于是有以银当缗钱者金史元光二年宝泉几于不用哀宗正大(民)间民间但以银市易此上下用银之始明宣德五年有银三十二万二百九十七两岁办视此为率九年闰七月戊寅朔复开福建浙江银场是年采纳已六万七千一百八十两本　朝顺治六七年间海禁未设见市井贸易多以外国银钱各省流行所在多有也至于钱者乃历代通行之货稽之往古钱之轻重素不同重如吴之当千蜀之直百晋之比输梁之两柱轻如汉之榆筴魏之鹅眼宋之綖环隋之皮单穆公曰民患轻作重以行之谓之母权子民患重作轻以行之谓之子权母母子相权以衡万物之平究之物价腾贵而民生日弊本　朝立法大公至正宝源宝泉二局铜质精良康熙乾隆胥重一钱四分其益下之意可谓厚矣乃银日缺钱日少者其故何哉论者每归咎漏于外洋销于私铸而不知由于鼓铸之未尽得宜也恭稽　大清会典以万二千四百八十缗为一卯宝泉局岁铸钱六十一卯得钱七十六万千二百八十缗遇闰加铸四卯得钱四万九千九百二十缗以颁发兵饷凡直省奏开铸者则有直隶山西江苏江西福建浙江湖北湖南陕西四川广东广西云南贵州十四省光绪十二年杨昌浚奏言闽省制钱改由器机局筹办当时本因宝福局停铸已久改储军装请在船厂设炉鼓铸借资轮机以省人工原非定例然已为机器鼓铸之先几或又谓广设钞币以济银钱之不足然钞币有数弊一伪造者多二非可久之物三难零折四一有外变即难通行各省外洋乎盖藏以济银钱之不及则可欲专恃以浚利源则不可原夫银钱之本由于开矿我　朝矿学之不讲久矣率以硐老山空一疏了事即有矿苗显露质产精良或限于时论或拘于风水因循坐误良可惜也使深明化学之人深为测算严立章程招商开办然后购办外洋机器设局铸造当可取之不竭用之无穷矣考之铸金银铜三种全副机器价若[九万二千](九千二万)余元专铸铜钱全副机器价约四万五千余铜钱锅炉需用煤斤约一万四千三百五十四磅及置局采银采铜铅等不过三十万苟虑资本难集不妨借本于商保其生息按结[拨](拔)还则虽百万亦无难矣前　　上谕南北洋沿海繁庶地方招集股分开铸大小银钱以济圜法之不足草莽之臣捧读之下每慨我　　皇上干纲独断不惑言仿照西法可浚利源不遗余力也阅上年申报有既集三十万在福建厂置器设局开办复分局于上海招股开办明春可以开炉机器皆由外洋购定每日可出四五万元云云事历星霜未知究竟但使各省俱权宜办理照章开局则一日之出可得百万元则银钱有不盈溢府库有不充满者哉
一邮政急宜整顿也夫驿传之设有冲有僻所以供皇华之使臣朝贡之方国赍奏之员役者谓之驿站仅供本州岛邑之驰递为之递马又谓之里甲马驿站每州邑或再设或三设额马六十七十不等递马则不过数匹而已后[汉](唐)舆[服](物)志驿马三十里一置史记田横乘传诣[雒](淮)阳未至三十里至尸乡置是也唐书百[官](里)志凡三十里有驿白居易诗从陕至东京山低路渐平风光四百里车马十三程是也古人置驿之多故行速而马不敝后人以节费之故历次裁并至有七八十里一驿者如通州路河驿四十里至夏店驿五十里至蓟州渔阳驿今以夏店公乐二驿并于三河则一驿七十里矣又何怪马之倒而官之逃乎不独此也冲要之区大军之更调差员之驰驱京官之致餐授馆络绎不绝额银不给势必请增于大部岁耗无数之金银则病在国大帅贵僚悍差健卒逞威横索有司虽竭力以奉之而怒诃笞辱靡所不至则病在官驿中浮费日甚一日正供不足不得不出于借支借支不足不得不出于佥派船之官雇者而民雇矣车马之官办者而民办矣骚扰搜括则病在民国病官病民病而欲求之善处之方殊非易事也其为差也有钦命公干之大臣有朝贡之藩使有入觐莅任之督抚提镇及巡鹾监税之部院台卿是谓大差有奉　命星驰急檄飞递期以赴者谓之紧差有承舍斋奏本章佐僚代捧庆贺大计表册是谓小差悯劳恤死许给邮骑是谓散差官则给以勘合役则给以火牌勘合之廪按员火牌之口按分而水驿之船只陆驿之夫马则遵照部填其为驿役也有官坐紧差小差散差包马之不一其为驿差也有总理有兵房有马牌牧马夫背包送差打探官报之各执事至于额外之差有上司之纸牌有封之协济额外之累有过差之越站额外之苦有马匹之多索各项之苛求种种不一矣泰西诸国陆则有轮车水则有轮船设立官信局公私信函皆得邮寄以函之轻重路之远近收取信资设信部官以经理之数万里之遥期而至从无遗失且取价殊廉日本仿而行之名曰邮使中国何不起而为之使与电报相表里亦可与铁路相为维持而裁下之车棚马匹即可转为军前之用不特大江以北多驰骋之士大江以南亦有善骑之用矣或又谓驿务之兴废系乎总理之得人得则驿务兴不得则驿务废然欲其与本官休戚相关诸事不欺则难一支销用度账目分明则难二应差马匹酌量分拨得宜而劳逸适均则难三看待驿中马夫宽严并用情法兼施使相悦服则难四行止老成专意办公不交接浮浇赌娼酗饮则难五此一人也不斤斤乎难哉直隶巡抚王登联欲革驿条陈上疏其越站枉道滥费蒙混假公诸害既洞中利弊而除害之方亦复确切不移然以光绪九年甘肃驿务计之关内外共设马六千三百五十余匹夫三千六百余名牛五百余只有牛夫拉车马一百五十[匹](四)有马夫每岁需工料站价银二十五万七千余两粮料草朿在外一省如此省省如此则每岁所需不啻六七百万夫以如此之巨而使丛弊百出饱吏胥之囊亦何取耶故欲整顿驿政莫若专设驿务大臣采取各国成法行之且使之兼理铁路电报夫铁路电报二者相扶而行者也邮政之旺亦本于铁路电报今电报已行矣所未广行者独铁路耳苟广招商贾以筑铁路直通内地则驿递有不六通四辟者哉兹三者皆我　中国之急务也而其要在于得人得人之道在于推广学校设立书院不拘资格我　　皇上刍荛兼采日新又新凡在臣民莫不拭目俟之矣
　　中国富强之策宜推广西学讲求实际严袪欺蔽论　
曾纪年
今天下竞策富强矣国不一国即策非一策然已富已强之国固莫不有因时制宜因地制宜者以收夫富强之效初非仅以徒托空言虚行故事而已也然而此时中国富强之策亦应亟亟于论其所宜矣夫富强者为昔之中国所不尚而今之中国所要图也其策何在曰生今之世反古之道非识时务者之所以谋富强策在由中学以求西学而推广之然而近之言西学者亦正不少矣初则学其语言文字矣继则学其饮食嗜好矣终则学其车马宫室矣以是为推广抑末也乃学其本者则又以招股开矿设关征税为致富之道造船制炮开筑堡为自强之基卒之学致富者未得其物产之利先丧其开办之本而愈贫学自强者未得其器用之精先受其糜费之害而愈弱是则虽有推广西学之虚名而无推广西学之成效又安怪夫不明西学者动借口于西学之不相宜哉抑知西学中固各有其实际存焉特以中国之策富强者皆不肯实事求是故虽日见其西学之推广而终无利益可收耳必也宜于西学中之实际者事事以讲求之方不背乎富强之本旨且不失其推广之初心窃于此得两策焉一曰尽地利地之中有天生之富焉地之外有人为之富焉推而求之富故无不可以由渐而致也学可画乎曷言乎其天生之富也地中之煤铁金玉是已然使不究其原质矿苗之根柢而但延洋匠以钻挖之是犹藏珍宝于家而不识而反雇夫役以代为搜寻也乌乎可[策](第)在宜先立矿产学堂以讲求之也何者为其物之所由成何者为其物之所由变必于其流动凝结之渊源变化细杂之道理讲求不厌其精详夫而后见苗知(知)实取如探囊不必仰求外人而自得取之不穷用之不竭之富厚矣曷言乎其人为之富也地上之澍畜造筑是已然使不考其物土疆场之情形而但运洋货以敷衍之是犹弃田产于野而不治而反向市肆以置办食用也乌乎可策在宜先开生理学堂以讲求之飞潜动植如何可使其蕃衍而发荣铁路舆梁如何可使其速邮而利涉必于其种类质性之配合工程物料之经营讲求不遗其巨细夫而后辟土开强从如归市不必取材异域而自得无利不兴无废不举之富饶矣
一曰尽人事人有应使其体质心性之强者人又有应使其工艺材力之强者推而求之强亦无不可以变法而成也学可囿乎曷言乎其体质心性之强也人之刚健坚定是已然使不明其柔弱颓靡之所由致而但用医药以补救之是犹揠苗以助其长而竟忘其培植涵育之工也乌乎可策在宜先设养心学堂以讲求之革裹足伤肝之恶习妇女得保全完好斯所生之男子皆可以雄壮魁梧除吸烟丧志之浇风武夫固血气充盈即无力之文人亦无不精神振作可知已必于其卫生保命之源流感动奋兴之机会讲求不惮其烦琐夫而后朝野上下积健为雄不必救弊补偏而自改其强盛之气象矣曷言乎其工艺材力之不强也人之聪明作用是已然使不辨其兴衰治乱之所由成而但仿洋法以试行之是由沐猴而予以冠而难用其鼓励扩充之术也乌乎可策在宜先争胜学堂以讲求之悬特赏以奖劝制造其精美将无物不有且多加人一等之新奇立重以经武整军其操练方无时不然且得高人一筹之智勇必于其出奇制胜之器具防守战攻之经略讲求不嫌其精深夫而后货物兵民天下无敌不必劳师袭远而自成其强之大规模矣然则以是言富强中国其遂收实效乎曰未可也以中国虽实学之已讲而犹有败蔽之积弊未袪也纠难成之股分以欺殷实矣加额外之厘金以欺商民矣办无用之军械以欺主上矣创不济之水师以欺朝廷矣甚至兴水以治河则挖决以行其奸既糜费夫帑金又滥叨夫名器救饥荒而办赈则浮报以成其忍既侵吞夫公又纯盗夫虚声筹饷开捐则计臣遂中饱之私而百姓更形其不足添营募勇则到处皆乌合之众虽千军亦何足以成师无一不欺无一不蔽以欺世盗名之政治行蔽聪塞明之教化富既无期强又安望哉曰欺蔽至此是又非严以袪之不为功矣袪其官办之假手于吏胥凡百工作之兴悉照西法之公司以分设浚巨河则淮其收船费建飞桥则淮其取渡资筑轮路则淮其售车票因兆民生财之大道开各处便利之巨工上无岁修月费之度支下有耕九余三之积蓄国不患贫而民皆藏富得西学之实惠庶中国无瘠弱之忧乎袪其兵制之动出于招募一切军旅之事悉仿西人之团练以分防于山林则猎户矿丁派营官以编为行伍于江洋则渔船场拨兵轮以练为水师于城市则土著客民借武弁以训为劲旅就安居乐业之林总寄御灾捍患之干城营无疲癃残疾之顶充野有杀敌致果之忠义国不患弱与民而皆自强仿西学之实在庶中国有振兴之机乎吾故曰中国富强之策非推广西学以讲求其实际而严袪夫欺蔽则终于不合时宜而已矣
　　原强　
郭宗宪
今之扼腕奋舌而讲西学谈洋务者亦知五十年以来西人所孜孜勤求近之可以保身治生远之可以利民经国之一大事乎达尔文者英国讲动植之学者也承其家学少之时[周](历)历寰瀛凡殊品诡质之草木禽鱼集甚富穷精眇虑垂数十年而着一书名曰物类宗衍自其书出欧美二洲几于无人不读而泰西之学术政教为之一斐变焉论者谓达氏之学其彰人耳目改易思理甚于奈端氏之天算格致殆非溢美之言也其为书证阐明确厘然有当于人心大旨谓物类之繁始于一本其日纷月异大抵牵天系地与凡所处事势之殊遂至绝相悬几于不可复一然此皆后天之事因夫自然而驯致若此者也书所称述独二篇为尤着西洋缀闻之士皆能言之其一篇曰争自存其一篇曰遗宜种所谓争自存者谓民物之于世也樊然并生同享天地自然之利与接为构民民物物各争有以自存其始也种与种争及其成成国则与争国与国争而弱者当为强肉愚者当为智役焉迨夫有以自存而克遗种也必强忍魁桀趫捷巧慧与一时之天时地利洎一切事势之最相宜者也且其争之事不必爪牙用而杀伐行也习于安者使之处劳狃于山者使之居泽不再传而其种尽矣争存之事如是而已是故每有太古最繁之种风气渐革越数百年或千余年消磨歇绝至于靡有孑遗如卵学家所见之古禽古兽是已此微禽兽为然草木亦犹是也微动植二物为然而人民亦犹是也人民者固动物之一类也达尔文氏总有生之物而标其宗旨论其大凡而又有锡彭塞者亦英产也宗其理而大阐人伦之事帜其学曰学学者何荀卿子有言人之所以异于禽兽者以其能也凡民之相生相养易事通功推以至于兵刑礼乐之事皆自能之性以生故锡彭塞氏取以名其学焉约其所论之节目支条与吾大学所谓诚正修齐治平之事有不期而合者第大学引而未发语而不详至锡彭塞之书则精深微妙繁富奥衍其[持](特)一理论一事也必根柢物理征引人事推其端于至真之原究其极于不遁之效而后已而于一国盛衰强弱之故民德醇漓翕散之由尤为三致意焉于五洲之治由狉獉蛮夷以至着号最强之国指斥发麾什九罄尽而独于中国之治嘿如也此亦于其所不知则从盖阙之义也锡彭塞殚毕生之精力阅五十载而后成书全书之外杂着丛书又十余种有曰[劝](动)学篇者有曰明民要论者以卷帙之不繁而诵读为尤众[劝](动)学篇者劝治学之书也其大指以谓天下沿流溯源执因求果之事惟于学为最难有国家者施一政着一令其旨本以坊民也本以拯弊也而所期者每不可成而所不期者常以忽至及历时久而曲折多其利害蕃变遂有不可究诘者是故不明学之理不独率由旧章者非也而改弦更张者乃愈误因循卤莽二者必与居一焉何则格致之学不先偏僻之情未去束教拘墟生心害政固无往而不误人家国者也是故欲治学且必先有事于诸学焉非为数学名学则其心不足以察不遁之理必然之数也非为力学质学则不知因果功效之相生也力学者所谓格致[之](七)学是也[质](炙)学者所谓化学是也[名](各)数力[质](炙)四者已治矣然其心之用犹审于寡而[荧](萦)于纷察于近而迷于远也故非为天地人三学则无以尽事理之悠久博大与蕃变也而三者之中则人学为尤急切何则所谓者固积人而成者也不精于其分则末由见于其全且一一国之成之立也其间体用功能实无异于生物之一体大小虽殊而官治相准故人学者学入德之门也
人学又析而为二焉曰生学曰心学生学者论人类长养孳乳之大法也心学者言斯民知行感应之秘机也盖一人之身其形神相资以为用故一国之立亦力德相备而后存而一切政治之施与其强弱盛衰之特皆如释氏所谓循业发现者耳夫固有为之根而受其蕴者也夫唯此数学着明而后有以事学学治而后能修齐治平用以持世保民以日进于郅治馨香之极盛也呜乎美矣备矣自生民以来未有若斯之懿也虽周文王生今未能舍其道而言治也呜呼中国至于今日其积弱不振之势不待智者而后明矣深耻大辱有无可讳焉者日本以寥寥数舰之舟师区区数万人之众一战而剪我最亲之藩属再战而陪京戒严三战而夺我最坚之海口四战而覆我海军今者议不成而畿辅且有旦暮之警矣则是民不知兵而将帅乏才也曩者　天子尝赫然震怒矣思有以更置之而内之则殿阁宰相以至六部九卿外之洎廿四行省之督抚将军乃无一人焉足以胜御侮之任者深山猛虎徒虚论耳夫如是尚得谓之国有人焉哉兵连仅[逾](愈)年耳而乃公私赤立洋债而外尚不能无扰闾阎是财匮而蹈前明之覆辙也夫一国犹一身也击其首则四肢皆应刺其腹则举体知亡而南北虽一君彼此居然两戒首善震矣四海晏然视邦国之颠危若秦越之肥瘠则是臣主君民之势散而相爱相保之情薄也将不素讲士不素练器不素储一旦有急蚁附屯授以外洋之快枪机炮则扞格而不操窒塞而毁折故其用之也转不如陋钝之抬枪而昧者不知遂诩诩然曰是内地之利器也又有人焉以为吾习一枪之有准遂可以司命三军且大布其言以慑敌此其所见尚何足与言今日之军械也哉更何足与言战阵之事也哉夫督曰制军抚曰抚军皆将帅也其居其名不习其事乃如此十年已来　朝廷阙政亦已多矣其谋谟庙廊佐上出[令](今)者与下为布翘污浊苞苴之行以为天下标准且腼然曰弊者固中国之所以养天下者也此其言是率中国举为穿窬而后已也即目击甚不道之政亦谓吾已无可奈何于吾君或为天下后世所共谅且此数公者又非不知与乱同事之罔不亡也正如息夫躬所言以狗马齿保目所见苟幸及吾身之无亲见而已而　国家亿万年之基由此而臬兀焉非所恤矣而孰谓是区区者之尚不余耶至所谓　天子顾问献替之臣则于时事时势　国家所视以为存亡安危者皆茫然无异瞽人之捕风其于外洋之事固无责矣所可异者其于本国本朝与其职分所应知应明之事亦未尝稍留意焉而一考其情实是故有所论列则唵呓[](樨)骀传闻远方徒资笑虐有所弹劾则道听涂说矫诬气矜人经　朝廷数十年之任事在辇毂数百里之中[于](以)其短长功罪得失是非昏然毫未有知徒尚嘂嚣自鸣忠谠而一时之论亦以忠谠称之此皆文武百执事　天子缓急所恃以为安者其人材又如此至其中趋[时](是)者流自命俊杰则矜其浅尝夸为独得徒取外洋之疑似以乱人主之聪明而尤不肖者则窃幸世事之纠纷又欲因之以为[利](和)求才亟则可以侥幸而骤迁兴作多则可以居间而自润凡此云云其皆今日逆耳之笃论抑为鄙人丧心之一言也夫人[才]求(才)之于有位之人既如此矣意者沈废伏匿于草野闾巷之间乃转而求之则消乏雕亡存一二于千万之中即竟谓之无亦蔑不可审矣神州九万里之地四百兆之民此廓廓者徒土荒耳是熙熙者徒人满耳尚自谓吾为冠带之民灵秀所锺孔孟之所教礼义之所治[抑](仰)何其无愧而不知耻也
夫疆之事一彼一此战败何足以悲今且无论古即以近事明之八百三十年日耳曼不尝败于法国乎不三十年洒耻复亡蔚为强国八百六十余年法兰西不尝破于德国乎不二十年救蔽扶伤褎然称富论世之士谓其较拿破仑之日为愈强也然则战败又乌足悲哉所可悲者民智之已下民德[之](已)已衰与民膏之已竭耳虽有圣人用事非数十百年薄海知亡上下同德痛刮除而鼓舞之终不足以有立而岁月悠悠四邻耽耽恐未及有为而已为印度波兰之续将锡彭塞之说未行而达尔文之理先信乎其未必能遂然也吾辈一身即不足惜如吾子孙与中国之人种何于戏天地父母山川神灵其尚无相兹下[士](土)民以克诱其衷俾咸知奋闻前言者造而问余曰甚矣先生之言无异人之忧天坠也今夫异族之为中国患不自今日始也自三代以迄汉氏南北狺狺互有利钝虽时见侵无损大较固无论已魏不纲有五[胡](湖)之乱华大河以北沦于旃裘膻酪者近数百年当是之时哀哀黔首革枕戈不得喙息盖几靡有孑遗耗矣息肩于唐载庶载富及至李氏末造赵宋始终其被祸乃尤烈金源女真更盛迭帝青吉斯汗崛起鄂诺威憺欧洲忽必烈汗荐食小朝混一华夏南奄身毒北暨俄罗幅员之大古未有也然而[块](魂)肉沦丧不及百年长城以南复归汉产至　国家龙兴辽渖　圣哲笃生母[我]()黎革明弊政湛恩汪濊盖三百祀于兹矣此皆着自古昔者也其间递嬗要不过一姓之废兴而人民则犹此人民声教则犹古声教然则即今无讳损益可知林林之众讵无类而吾子耸于达尔文氏之邪说一将谓其无以自存再则忧其无以遗种此何异众人熙熙方登春台而吾子被发狂白昼见魅也哉不然何所论之怪诞不经独不虑旁观者之闵笑也夫　昭代厚泽深仁隆基方永景命未改讴歌所归事又万万不至此殷忧正所以启圣明耳何直为此也且而不见回部之土耳其乎介夫俄与英之间壤地日蹙其偪也可谓至矣然不闻其遂至亡国灭种四分五裂也则又何居吾子念之物强者死之徒事穷者势必反天道剥复之事如反复手耳安知今之所谓强邻者不先笑后号咷而吾子漆叹嫠忧所[贬](骋)君而自损者不俯吊而仰贺乎余应之曰唯唯客之所以袪吾惑者可谓至矣虽然愿请间得为[客](容)深明之若客者信所谓明于古而闇于今得其一而失其二者也姑微论客之所指为异族者之非异族盖天下之大种四黄白赭黑是也北并乎锡伯利亚南襟乎中国海东距乎太平洋西苞乎昆仑墟黄种之所居也其为人也高颧而浅鼻长目而强发乌拉以西大秦旧壤白种之所产也其为人也紫髯而碧眼隆准而深眶越裳交趾以[南](东)东萦吕宋西拂痕都其间多岛国焉则赭种之民也而黑种最下则亚非利加及绕赤直诸部所谓黑奴是已今之满蒙汉人皆黄种也由是言之则中国也遂古[以还](远远)固一种之所君而未尝或沦于非类区以别之正坐所见隘耳
彼三代春秋时徐燕越吴楚闽濮胥戎狄矣又乌足以为典要也哉第就令如客所谈客尚不知种之相强弱者其故有二有鸷悍长大之疆有德慧术智之疆有以质胜者有以文胜者以质胜者游牧射猎之民是也其国之君民上下截然如一家之人忧则相难则相赴生聚教训之事简而不详骑射驰骋云屯散旃毳肉酪养生之具益力耐寒故其为种乐战而轻死有魁杰者要约而驱使之其势可以强天下虽然强矣而未进夫化也若夫中国之民则进夫化矣而文胜之国也耕凿蚕织城郭邑居于是有刑政礼乐之治有庠序学校之教通功易事四民乃分其文章法令之事历变而愈繁积久而益富养生送死之资无不具也君臣上下之分无不明也冠婚丧祭之礼无不举也故其民也偷生而畏法治之得其道则易以相安失其道亦易以日窳是故及其敝也每转为质胜者之所制然而此中之安富尊荣声明文物固游牧射猎者所心慕而远不逮者也故其既入中国也虽名为之君然数传而后其子若孙虽有祖宗之遗令切诫不能不厌劳苦而事逸乐弃惇德而染浇风遁天倍情忘其所受其不渐靡而与汉物化者盖已寡矣善乎苏子瞻之言曰中国以法胜而匈奴以无法胜然其无法也始以自治则有余迨既入中国而为之君矣必不能弃中国之法而以无法之治治之也遂于入于法而同受其敝焉此中国所以经其累胜以常自若而其化转以日广其种转以日滋何则物固有无形之相胜而亲为所胜者每身历其境而未之或知也是故取客之言而详审[之]则谓异族常受制于中国也可不可谓异族制中国也然而至于至今之西洋则与是断断乎不可同日而语矣彼西洋者无法与法并用而皆有以胜我者也自其自由平等观之则捐忌讳去烦苛决壅蔽人人得以行其意申其言上下之势不相悬君不甚尊民不甚贱而联若一体者是无法之胜也自其官工商贾章程明备观之则人知其职不督而办事至纤悉莫不备举进退作息未或失节无间远迩朝令夕改而人不以为烦则是以有法胜也其民长大鸷悍既胜我矣而德慧术知较而论之又为吾民所必不及故凡所谓耕凿陶冶织树牧上而至于官府刑政战斗转输凡所以保民[养](义)民之事其精密广远较之中国之所有所为其相越之度有言之而莫能信者且其为事也又一一皆本之学术其为学术也又一一求之实事实理层累阶级以造于至大至精之域盖寡一事焉可坐论而不可起行者也推求其[故](收)盖彼以自由为体以民主为用一洲之民散为七八争雄并长以相磨淬始于相忌终于相成各殚智虑此日异而彼月新故能以法胜矣而不至受法之敝此其所以为可畏也者中国之法与无法遇故中国常有以自胜今也彼亦以其法与吾法遇而吾法乃颓堕蠹朽[瞠](膛)乎其后矣则彼法日胜而吾法日消矣此曩者所以有四千年文物然不终日之叹也此岂徒客之所甚恨石介有言吾岂狂痴也者但天下事既如此矣则安得塞耳涂目不为吾同胞者垂涕泣而一道之耶且客过矣吾所谓无以自存无以遗种者夫岂必死者以国量平泽若蕉而后为尔耶第使彼常为君而我常为臣彼常为雄而我常为雌我耕而彼食其实我劳而彼享其逸以战则我居先为治则我居后彼且以我为天之僇民谓是种也固不足以自由而自治也于是束缚驰骤奴使而虏用之使吾之民智无由以增民力无由于奋是蚩蚩者长为此困苦无聊之众而已矣夫如是则去无以自存无以遗种也其间几何不然夫岂不知其不至于无类也彼黑与赭且常存于两间矣矧夫四百兆之黄[也](白)哉民固有其生也不如其死其存也不如其亡贵贱苦乐之间异耳且物之极也必有其所由极势之反也必有其所由反善保其强则强者正所以长存不善用其柔则柔者正所以速死彼周易否泰之数老氏雄雌之言固圣智者之妙用微权而非无所事事俟其自至之谓也无所事事而俟其自至者正太甲所谓自作不可活者耳天固不为无衣者寒岁亦不为不耕者饥也客亦知之否耶
即至土耳其之所以尚存则彼之穆哈蓦德固以敢死为教而以武健严酷之道狃其民者也故文不足而质有余智术虽无可言而鸷悍胜兵尚足有以自立故虽介乎两雄而灭亡犹未也然而日侵日削所存盖亦仅矣若我中国则军旅之事未之学也又乌得以土耳其自广也哉虽然使今有人焉愤中国之积贫积弱攘臂言曰曷不使我为治使我为治则可以立致富强而厚风俗然则其道何由曰中国之所不振者非法不善也[患](应)在奉行不力而已　祖宗之成宪俱在吾将遵而用之而加实力焉于是督责之政行而刺举之事兴如是而期之十年吾知中国之贫与弱犹自若也何则天下之势犹水之趋下夫[已](矣)浩浩然成江河矣乃障而反之使之在山此人力之所不胜也乃又有人焉曰法制者圣人之刍狗也一陈而不可复用天下之势已日趋于混同矣吾欲富强西洋富强之政有在也何不踵而用之于是其于朝也则建民主开议院其于野也则合公司用公举练通国之兵以御侮加什二之[赋](职)以足用如是而亦[期](朝)之以十年吾知中国之贫与弱有弥甚者今夫人之身隋则窳劳则强固常理也而使病夫焉日从事于超距赢越之间则有速其死而已中国者固病夫也且其事有不能以自行者苏子瞻知之矣其言曰天下之祸莫大于上作而下不应上作而下不应则上亦将穷而自止锡彭塞亦言曰富强不可为也特可以致之者何[相](植)其宜动其机培其本根卫其成长使其效不期而自至今夫民智已下矣民德已衰矣民力已困矣有一二人焉谓能旦暮为之无是理也何则有一倡而无和也是故虽有善政莫之能行善政如草木置其地而能发生滋大者必其天地人三者与之合也否则立稿而已王介甫之变法如青苗如保马如雇役皆非其法之不良其意之不美也其浸淫训致大乱者坐不知其时之风俗人心不足以行其政故也而昧者见其敝而訾其法故其心不服因而党论纷歧至于亡国而后已而后世遂鳃鳃然举以变法为戒其亦不达于理矣苟曰今之时固不然则请无论其大而难明者即小小一事众所共见者证之可乎曩者有西洋人游京师见吾之贡院笑谓导者曰尔中国乃选士于此乎以方我国之囹圄不如其湫秽溷浊不足以畜吾狗马此至不恭之言也然亦着其事实而已今无论辟治涂塈为其中以选士者上之人有不克也费无从出一也幸而费出矣而承其事之司官胥吏所不盗蚀而有以及工者几何其土木之工所不偷工料者又几何幸而吏廉工庀矣他日席帽而入居于此者其知此为上之深恩士之公利而爱惜保全焉不恣毁瓦画墁以为快者又有几人哉然则数科之后又将不中以畜狗马[然](财)则此一事也固不如其勿治之为愈也此虽一事而其余可以类推焉凡为此者士大夫也士大夫者固中国之秀民也斯民之坊表也圣贤之训父兄之诏此其最深者也其所为卓卓如是则于农工商贾以至皂舆台夫又何说者尝见人以僧徒之滥恶而訾释迦今吾亦以士大夫之不肖而訾周孔以为其教何入人心浅也惟其入人心之浅则周孔之教固有未尽善焉者此固断断乎不得辞也何则中国名为用儒术者三千年于兹矣乃徒成就此相攻相感不相得之民一旦外患忽至则糜烂废痿不相保持其究也且无以自存无以遗种则其道奚贵焉然此特鄙人发愤之过言而非事理之真实
子曰人能宏道非道宏人儒术之不行固自秦以来愚民之治负之也第由是而观之则及今而图自强非标本并治焉固不可也不为其标则无以救目前之溃败不为其本则虽治其标而不久亦将自废标者何收大权练军实如俄国所为是已至于其本则亦于民智民力民德三者加之意而已果使民智日开民力日奋民德日和则上虽不治其标而标将自立何则争自存而欲遗种者固民所受于天不教而同愿之者也语曰同舟而遇风则胡越相救如左右手特患一舟之人举无知风水之性舟楫之用者则其船必至于倾覆有篙师焉操舵指挥而大难济矣然则三者又以民智为最急也是故富强者不外利民之政也而必自民之能自利始能自利自能自由始能自由自能自治始能自治者必其能恕能用絜矩之道者也今夫中国人与人相与之际至难言矣知损彼之为己利而不知彼此之两无所损而共利焉然后为大利也故其敝也至于上下举不能自由皆无以自利而富强之政亦无以行于其中强而行之其究也必至于自废夫自海禁既开以还中国之仿行西法也亦不少矣总署一也船政二也招商局三也制造局四也海军五也海军衙门六也矿务七也学堂八也铁路九也纺织十也电报十一也出使十二也凡此皆西洋至美之制以富以强之机而迁地弗良若亡若存有淮橘为枳之叹公司者西洋之大力也而中国二人联财则相为欺而已矣是何以故民智既不足以与之而民力民德又弗足以举其事故也颜高之弓由基用之辟易千[人]有童子懦夫取而翫弄之则绝膑而已矣[折臂](抵壁)而已矣此吾自废之说也嗟乎外洋之物其来中土而蔓延日广者独鸦片一端耳何以故针芥水乳吾民之性固有与之相召相合而不可解者也夫唯知此而后知处今之日挽救中国之至难亦唯知其难而后为之有以依乎天理批大郄而导大也至于民智之何以开民力之何以厚民德之何以明三者皆今日至切之务固将有待而后言
　　民富而后国家富强说　　　
王咏霓
富强云者先富而强之也富为强之本强为富之效求其效而不求其本是犹郄行以求前缘木以求鱼不可谓不劳且惫也然终不能进终不能得也是故欲求强者必先求富自古以来未有富而不强亦未有强而不富者考历代之史册当夫国运强盛之时则府库充牣度支裕余用兵则不患饷糈之匮乏有为则不忧经费之难筹其兵也不用则已用则必有功其事也不为则已为则必有成洎乎国运衰微之际府库空虚度支竭蹶兵不能不用而患饷糈之不足事不能不为而忧经费之太绌由是兵心思乱众心不固而所向披靡事虽欲为有始鲜终而难奏成效国势衰弱而外患迭乘数十年后国事几不堪问矣吁可畏也或疑国运强盛之时则富国势衰弱之际则贫贫富随国之运势以转移有不其然而然者其实非也有若之对哀公曰百姓足君孰与不足百姓不足君孰与足书曰民为邦本本固邦此固夫人而知之也民既为邦之本矣安有民贫而国不贫民富而国不富者耶此自然之理也古先圣王深明其故洞悉其理故霄旰忧劳者无非欲民之富也君相所论者无非为民事求使民能富之法也盖民既富而国亦随之而富矣不必计国之富与否也然而有国家者不畜言利之臣何哉盖不畜括民之财攘民之利以为富之徒也而实未尝不畜开民之利增民之财之臣也开国创业之君臣莫不知之故国富且强后世之君相有昧于国富由于民富之理如汉武帝用兵乏财桑宏羊创为买贱鬻贵之法谓之均输于是商贾不行盗贼繁炽几至于乱而民遂贫国亦中衰矣宋王安石以理财之说误神宗创置三司条例司行青苗等法遣使数十辈周行天下以求利而民遂困弊宋祚中绝我　朝武功冠乎前代用饷银亦不知几千万万如大小金川之役用饷至七千万川楚之役逾万万准回两部之役三千三百余万缅甸之九百余万恢复南安之役费亦至百万以外而雍正时户部库存六千余万乾隆初因用兵动支外尚二千四百余万　国家出虽巨而府库之存未尝或绌此何故也岂非当时之民家给人足而又得理财之法哉自道咸以来内寇外患迭起环生迄无已时　国家财用所出逾于所入而司农筹划不免左支右绌又加以海军之费练兵之费各省制造军火之费采办鎗炮军械之费此皆从前所无近数十年间所增添之出也而今乃又有偿日本一项至数百兆之多此又数十年来所无自今岁议和后所增添之出也虽然　国家府藏告匮而民则富足无难振臂一呼巨顿集无如民闲十室九空仰事俯蓄犹恐不给因穷乏而为盗贼骚扰各乡因游手而谋不轨旋罹网法即家境稍裕者亦不过免饥寒冻馁而已若有数千金数万金之产业往往不数觏焉当今之世士大夫之留意时事者竞言富强而卒不获富强之效者无他民贫故也当今之急务欲求强兵姑不必专事于枪炮而先求富足欲求富足姑不必先求上之充盈而务使　吾民富饶吾民既富且饶矣国安有不富哉上下皆富而谓国不能强者吾不信也或者又谓西国之富强在于税重故国用充足而兵精器利殊不知彼之税重者非无艺之征求者也其议院中人为百姓广开利源振兴商务于是因商以养兵即因兵以卫商故税虽重而民不怨亦未尝因税重而民贫困也且日见其富也我中华苟能振兴商务广开利源使百姓既庶且富而在上者善为经理之自然税项渐增而国用充足夫而后求兵之强器之利未有不效者矣非然者徒求赋税之旺必难免横征暴敛之举是自困之道也即古人所谓言利之臣也乌乎可
　　自强　
陈次亮
自黄帝以来重贤累圣文章功业震古烁今至于秦而天下之祸亟矣先王之典章制度经春秋战国之乱而大半凌夷及秦政并兼鞅斯变法焚书坑儒以愚黔首乃一切澌灭净尽而百无一存天恻然闵之于其闲生一孔子宪章祖述删诗书定礼乐表纲常名教之大以维天道正人心然名物象数之繁器也而道亦寓焉中国大乱抱器者无所容转徙而之西域彼罗马列国汉书之所谓大秦者乃于秦汉之际崛兴于葱岭之西得先王之绪余而已足纵横四海矣阅二千载久假焉而不能不归也第水陆程涂逾数万里旷绝而无由自通天乃益资彼以火器电报火轮舟车长驱以入中国中国弗能禁也天祸中国欤实福中国也天厌中国欤实爱中国也譬我有奇宝焉遗之道路拾遗者秘而不出亦人之常情耳今彼日餂我以言日挟我以势若惟恐我之不受然者我之却之也愈坚彼之欲归我也愈甚物各有主天实为之彼虽欲自私自秘焉而有所不得也我而终拒之是逆天也逆天者不祥莫大焉君子观于此而中国之当变不当变者从可识矣形而上者谓之道修道之谓教自黄帝孔子而来至于今未尝废也是天人之极致性命之大原千万世而无容或变者也耶稣何人天主何教乃欲以彼易此乎形而下者谓之器是道之粗迹先王遗意之所存经秦政之酷烈熏烁而迁流于西域者天将以器还中国而以道行泰西表里精粗交易而退人情之所便天意之所开虽圣人复生其能拂人情违天意而冥行独往傲然其不顾哉故知彼物之本属乎我则无庸显立异同知西法之本出乎中则无俟概行拒绝然而受之则富否则贫得之则强否则弱者何也曰天也为迂远空疏之论者不知彼不知己不知今不知古不知人不知天嚣嚣然曰我大国也彼小国也我中国也彼外国也不观于东南诸国之已事乎缅甸越南琉球不变者也其亡不旋踵焉日本变法者也而至今存焉强且富焉暹罗朝鲜欲变而未变者也其势岌岌然如不终日此言虽小可以喻大空谈无补实丧易危霸术之终王道之始君子不观之今而观之古不求之人而求之天知几其神殷忧启圣而一切牖下书生之议论皆可息矣
　　富强策上　　
江建霞
洪维我　国家深仁厚泽远迈汉唐创制规模迥超前代　朝廷励精图治不尚虚文因时制宜贵求实济　国朝发祥辽浚定鼎燕京以列圣之德威远播文轨大同幅员之盛千古未有十八省外又有东三省及内外蒙古散布于北庭新疆回部之蟠迥于西域以至青海西藏莫不归诸典藉东至于吉林之三姓西至伊犁喀付噶尔岭之西南至于广东之王(曼)崖北至于唐努乌梁海托罗斯岭纬线则自赤道北十八度起五十三度余止经线则自京师偏东十九度起至偏西四十五度止南北相距七千余里东西相距一万余里截长补短约得五千万方里拓土如是之大即称雄于欧美两洲之各大国亦复莫与我京虽俄罗斯跨据亚细亚美利加两洲之北境北至于北冰洋南界瑞典普奥土耳机波斯回部外蒙古黑龙江及英属美境等处括不毛据沃壤绵二万余里然其地半属寒带冰雪凝积辍至半年不消开垦乏膏腴之地种植穷灌溉之方故一切宝藏物产及土肥硗远不逮温带热带之地又且地旷人稀户口萧索鸣犬吠之声四境不闻不人烟者往往几千里以是疆土虽倍于中国其利泽反远逊于中国夫基大者业必昌本固者枝必茂中土北界寒带南接热带论天时则气[候](侯)和煦雨旸时若飓风虽有亦不为灾偶涉风潮尚堪御堵严寒既少酷暑亦稀则天时又如是之宜论地利则膏腴万里沃壤四野地震之灾仅见火山之祸不萌财利尽于东南而西北稍逊则地利又如是之美虽频年晋豫粤中山东顺直奉天等处水旱迭乘说者谓天时地利之不齐而知人力有所不足也是在兴水利水利一兴水道可达如逢亢旱则向所储蓄而不涸者可以挹彼注兹若遇大水则泄之无所壅塞者可旁通而曲达如是而犹有水旱之患乎至于黎庶之众则统计省府州县人丁册藉核而算之约得三百余兆夫全地球人民之共数亦不过一千三百余兆而中华一国竟居全地四分之一则人民又如是之众若论宝藏土产则地既大者物必博博五金之矿遍野蕴蓄又珍宝水银丹砂玉石藏乎云贵珍禽香木玳瑁明珠出乎两粤湖丝鲜果生于浙闽珍药异材产于川蜀他若茶叶麝香蕃殖于两江两湖以及皮参羊马骆驼之类皆利尽北庭西藏之美又有千百种货大宗如荳谷棉花等亦莫非我华自然之地宝也则物产又如是之盛夫以三百余兆之民居五千万方里之地又有如是之天时地利物产无论立国之深浅开辟之早晚而一加以生聚教训亦不难家给人足若是则未有不富且强者也未有不富强甲于天下者也四洲之人民皆不禁引领而望曰亚洲之声名洋溢者中国也有子惠诞保者中国也何其盛也行将于变时雍而黎慕义从风向化而丕显咸归矣则我中国之为中国宜乎如是中国人之望中国亦无不如是乃曩年之役时为西国所见轻今日之用又尚西人而告贷何竟不如泰西各国之富且强乎然富强者自富强贫弱者自贫弱此普天下所共见共闻富强固不待告而后知贫弱亦难讳而不使之知也溯自康熙一朝休养生息六十一年以保我黎民日臻富强迄雍正乾隆时饶裕特甚四海咸亨不惟仓廪丰实府库充盈且有广东之洋商各省之盐商富埒王侯者指不胜屈嘉庆道光初年尚称富足虽不若前时之盛尚未有如今日之情形竭蹶也然而今日之贫者所以亦非一朝一夕之故其所由来渐矣道光中叶海疆衅起元气已伤逮至末年赭寇蠢动天下骚然风气为之一变自此事而多于前用浮于昔时虞空匮不免绌支夫多难所以开邦国殷忧所以启　圣人虽利钝存天而转移在人是在权其时度其势不泥乎古之道善变乎今之法而已然而当今之时处今之世论今之势筹富强之策者莫不曰饷不可不裕也矿不可不开也烟不可不禁也荒不可不垦也商务利权不可不夺也税务偷漏不可不杜也船舰不可不坚也鎗炮不可不利也水师不可不练也制造不可不讲也铁路不可不筑也敌情不可不察也公法不可不谙也凡一切关于富强之术者皆不可不一一考求也虽然若非参新意而折衷势必并旧章而无得无论其所考求未能真与泰西各国并驾齐驱即使果有成效亦非探原固本之长治久安之策同于谈兵纸上徒托空言耳徒知考求而不知其本末精粗所在无当也夫万事莫不有本而于治天下之大事岂无本乎知其本而源可溯溯其源则事有序有序则分先后先其所先后其所后事无难成矣故富有本强有本本所先也尽人而知之其本维何厥有二要
　　富强策中　
江建霞
  </div>
  <div class="pagination">
   <a href="皇朝经世文编五集_page5.html">
    上一页
   </a>
   <a href="皇朝经世文编五集.html">
    1
   </a>
   <a href="皇朝经世文编五集_page2.html">
    2
   </a>
   <a href="皇朝经世文编五集_page3.html">
    3
   </a>
   <a href="皇朝经世文编五集_page4.html">
    4
   </a>
   <a href="皇朝经世文编五集_page5.html">
    5
   </a>
   <span class="current-page">
    6
   </span>
   <a href="皇朝经世文编五集_page7.html">
    7
   </a>
   <a href="皇朝经世文编五集_page8.html">
    8
   </a>
   <a href="皇朝经世文编五集_page9.html">
    9
   </a>
   <a href="皇朝经世文编五集_page10.html">
    10
   </a>
   <a href="皇朝经世文编五集_page11.html">
    11
   </a>
   <span>
    ...
   </span>
   <a href="皇朝经世文编五集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
