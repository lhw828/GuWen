<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 43 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 43 页/共 67 页
  </h1>
  <div class="content">
   卷四十一　礼政六学校上

　　　请推广学校疏　　　
李端棻

奏为时事多艰需材孔亟请推广学校以励人材而资御侮恭折仰祈　圣鉴事窃臣闻国于天地必有与立言人才之多寡系国势之强弱也去岁军事既定　皇上顺穷变通久之义将新庶政以图自强恐办理无人百废莫举特降　明诏求通达中外能周时用之士所在咸令表荐以备擢用　纶綍一下海内想望以为豪杰云集富强立致然数月以来应者寥寥即有一二或仅束身自好之辈罕有济难瑰伟之才于　侧席盛怀未能尽副夫以中国民众数万万其为士者十数万而人才乏绝至于如是非天之不生才也教之之道未尽也夫二十年来都中设同文馆各省立实学馆广方言馆水师武备学堂自强学堂皆合中外学术相与讲习所在而有而臣顾谓教之之道未尽何也诸馆皆徒习西语西文而于治国之道富强之原一切要书多未肄及其未尽一也格致制造诸学非终身执业聚众讲求不能致精今除湖北学堂外其余诸馆学业不分斋院生徒不重专门其未尽二也诸学或非试验测绘不能精或非游历察勘不能确今之诸馆未备图器未遣游历则日求之于故纸堆中终成空谈无自致用其未尽三也利禄之路不出斯途俊慧子弟率从事帖括以取富贵及既得科第遂与学绝终为弃材今诸馆所教率自成童以下苟逾弱冠即已通籍虽或向学欲从末由其未尽四也巨非一木所能支横流非独柱所能砥天下之大事变之亟必求多士始济艰难今十八行省祗有数馆每馆生徒祇有数十士之欲学者或以地僻而不能达或以额外而不能容即使在馆学徒一人有一人之用尚于治天下之才万不足一于功课不精成就无几其未尽五也此诸馆所以设立二十余年而　国家不一收奇才异能之用者惟此之故曰然则岩穴之间好学之士岂无能自绩学以待驱策者曰格致制造农商兵矿诸学非若考据词章帖括之可以闭户獭祭而得也书必待翻绎而后得读一人之学能翻籍乎业必待测验而后致精一人之力能购器乎学必待游历而后征实一人之身能履地乎此所以虽有一二倜傥有志之士或学焉而不能成或成焉而不能大也乃者钦奉　明诏设官书局于都畿领以大臣以重其事伏读之下仰见　圣神措虑洞见本原臣于局中一切章程虽未具悉然知必有良法美意以宣违　圣意阐扬风化者他日奇才异能由斯而出不可胜数也惟育才之法匪限于一途作人之风当遍于率土臣请推广此意自京师以及各省府州县皆设学堂府州县学选民间俊秀子弟年十二至二十者入学其诸生以上欲学者听之学中课程诵四书通鉴小学等书而辅之以各国语言文字及算学天文地理之粗浅者万国古史近事之简明者格致理之平易者以三年为期省学选诸生年二十五以下者入学其举人以上欲学者听之学中课程诵经史子及　国朝掌故诸书而辅之以天文地舆算学格致置造农商兵矿时事交涉等学以三年为期　京师大学选举贡监年三十以下者入学其京官愿学者听之学中课程一如省学惟益加专精各执一门不迁其业以三年为期其省学大学所课门目繁多可仿宋胡瑗经义治事之例分斋讲习等其荣途一归科第予以出身一如常官如此则人争濯磨士知向往风气日开技能自成才丕可胜用矣

或疑似此兴作所费必多今　国家正值患贫何处筹此巨臣查各省及府州县率有书院岁调生徒入院肄业聘师讲授意美法良惟奉行既久积习日深多课帖括难育异才今可令每省每县各改其一院增广功课变通章程以为学堂书院旧有公其有不足始拨官补之因旧增广则事顺而易行就近分筹则需少而易集惟　京师为首善之区不宜因陋就简示天下以朴似当酌动帑藏以崇体制每岁得十余万规模已可大成中国之大岂以此十余万为贫富哉或又疑所立学堂既多所需教习亦众窃恐乏人堪任此职臣以为事属创始学者当起于浅近教者亦无取精深今宜令中外大吏各举才任教习之士悉以名闻或就地聘延或考试选补海内之大必有可以充其任者学堂既立远之得三代庠序之意近之采西人厂院之长兴贤教能之道思过半矣然课其记诵而不廓其见闻非所以造异才也就学者有日进之功其不能就学者无讲习之助非所以广风气也今推而广之厥有与学校之益相须而成者盖数端焉一曰设藏书楼好学之士半属寒畯购书既苦无力借书又难其人坐此固陋寡闻无所成就者不知凡几　高宗纯皇帝知其然也特于江南设　文宗　文汇　文澜三阁备庋秘籍恣人借观嘉庆间大学士阮元推广此意在焦山灵隐起立书藏津逮后学自此以往江浙文风甲于天下作人之盛成效可也泰西诸国颇得此道都会之地皆有藏书其尤富者至千万卷许人入观成学之众亦由于此今请依乾隆时故事更加增广自　京师及十八行省省会咸设大书楼调　殿板及各官书局所刻书籍暨同文馆制造局所译西学按部分送各省以实之其或有切用之书为民间刻本官局所无者开列清单访画价值徐行购补其西学书陆续译出者译局随时咨送妥定章程许人入楼看读由地方公择好学解事之人经理其事如此则向之无书可读者皆得以自勉于学无为弃才矣古今中外有用之书官书局有刻本者居十之七八每局酌提数部分送各省其费至省其事至顺一奉　明诏事即立办而饷遗学者增益人才其益盖非浅鲜也二曰创仪器院也格致实学咸藉试验无视远之镜不足言天学无测绘之仪不足言地学不多见矿质不足言矿学不习汽机不足言工程之学其余诸学率皆类是然此等新器所费不资家即素封亦难备购学何从进业焉能成今请于所立诸学堂咸别设一院购藏仪器令诸学徒皆就试习则实事求是自易专精各器择要而购每省拨万金以上已可粗备此后陆续添置渐成大观则其费尚易措筹而学徒所成视昔日纸上空谈相去远矣三曰开译书局也兵法曰知己知彼百战百胜今与西人交涉而不能尽知其情伪此见弱之道也欲求知彼首在译书近年以来制造局同文馆等处译出刻成已百余种可谓知所务也然所译之书详于术艺而略于政事于彼中治国之本末时局之变迁言之未尽至于学校农政商务铁路邮政诸事今日所亟宜讲求者一切章程条理彼国咸有专书详哉言之今此等书悉无译本又泰西格致新学制造新法月异岁殊后来居上今所已译出者率十年以前之书且数亦甚少未能尽其所长今请于　京师设大译书馆广集西书之言政治者论时局者言学校农商工矿者及新法新学近年所增者分类译出不厌详博随时刻布廉值发售则可以增益见闻开广才智矣

四曰广立报馆也知今而不知古则为俗士知古而不知今则为腐儒欲博古者莫若读书欲通今者莫若阅报三者相须而成缺一不可泰西每国报馆多至数百所每馆每日出报多至数万张凡时局政要商务兵机新艺奇技五洲所有事故靡所不言阅报之人上自君后下自妇孺皆足不出户而于天下事了然也故在上者能措办庶务而无壅蔽在下者能通达政体以待上之用富强之原厥由于是今中国邸钞之外其报馆仅有上海汉口广州香港十余所主笔之人不学无术所言率皆浅陋不足省览总署海关近译西报然所译甚少又未经印行外间末由得见今请于　京师及各省会并通商口岸繁盛镇埠咸立大报馆择购西报之尤善者分而译之译成除恭缮进呈　御览并咨送京外大小衙门外即广印廉售布之海内其各省政俗土宜亦由各馆派人查验随时报闻则识时之俊日多干国之才日出矣五曰选派游历也学徒既受学数年考试及格者当选高才以充游历游历之道有二一游历各国肄业于彼之学校纵览乎彼之工厂精益求精以期大成一游历各省察验矿质核商务测绘舆地查阅物宜皆限以[年](早)期厚给薪俸随时著书归呈有司察其切实有用者为之刊布优加奖励其游惰而无状者官则立予降黜士则夺其出身数年之后则輶轩绝域之士斐然成章郡国利病之书备哉粲烂矣或疑近年两次所派游历学生未收大效不知前者所派游历乃职官而非学童在中国既未经讲求至外洋亦未尝受学故事涉空衍寡有所成其所派学生又血气未定读中国书太少遽游历绝域易染洋风虽薄有技能亦不适于用今若由学堂选充两弊俱免其所成就必非前此之所能例也夫既有官书局大学堂以为之经复有此五者以为之纬则中人以下皆可自励于学而奇才异能之士其所成就益远且大十年以后贤俊盈廷不可胜用矣以修内政何政不举以雪旧耻何不除上以恢　列圣之远猷下以慑强邻之狡启道未有急于是者若蒙　采择乞　饬下中外大臣妥议章程取　旨施行臣愚一得之见是否有当伏乞　皇上圣鉴训示谨　奏

　　议覆李侍郎推广学校折*或作议覆推广学校疏　　　
总署*或作总理衙门

奏为遵　旨议奏事光绪二十二年五月初二日军机处钞交刑部左侍郎李端棻奏请推广学校以励人才一折本日奉　上谕着该衙门议奏钦此臣等查该侍郎原奏所陈各节大抵以时事多艰人才凋乏　朝廷之旁求虽切荐剡之奇杰罕闻因推原于立学之方育才之术蕲以树风声而开趋向浅学扩其闻见通才益便精研其在于今诚为切要综观环球各国三十年来莫不以兴教劝学为安内攘外之基崇学者积治以富强虚伪者积衰以贫弱事如操券成效炳然则今日广励学官诚属自强本计惟是施行宜为之次第条理必致极精详近日风气大开士崇新学词林郎署愿就同文馆肄业者颇不乏人外间各省书院亦多有斟酌时宜于肄业经古以外增加算学制造诸课者臣衙门于去年十二月议覆御史陈其璋推广学堂奏内请　旨饬下沿江沿海将军督抚于已设学堂者量为展拓未设学堂者择要仿行听令官绅集赀奏明办理亦即该侍郎所谓推广学校励人才而资御侮之意业经奉　旨通行各省遵办在案如内地各府县绅耆闻风向慕自可由督抚酌拟办法或就原有书院量加程课或另建书院肄业专门果使业有可观三年后由督抚奏明该衙门再行议定章程请　旨考试录用以昭激劝其藏书楼仪器院译书馆三节均可于新立学堂中兼举并行西人报例有专谈时务者有专谈艺学者时务之报译者尚多艺学之报译者寥寥而为用甚广亦不妨令学堂中选择译之以收知新之助凡此皆　朝廷所乐为鼓舞惟在地方官之劝导有方而兴学校以嘉惠士林要仍视人士之乐于向学若地方自安僻固无意讲求虽加提唱固亦无益也该侍郎所请选派游历一节与臣衙门奏派同文馆学生出洋学习所议章程大意略同游历诚多多益善而过多亦虑经费之难支应请嗣后游历诸学生由学堂选派者即由学堂筹给资斧由商局选派者即由商局筹给资斧出洋时仍由督抚给与文凭到洋后仍由出使大臣一体照料推广之中仍存限制庶几事无窒碍可以经久常行以上各节均系就臣衙门奏定成案量与扩充如蒙　愈允恭俟　命下即由臣衙门通行各省责令实力奉行以期得收实效至该侍郎所请于　京师建设大学堂系为扩充官书局起见应请　旨饬下管理书局大臣察度情形妥筹办理所有臣衙门遵议缘由理合恭折具陈伏乞　皇上圣鉴训示遵行谨　奏

　　广学校　　　
彭玉麟

今之自命为通儒者以洋务为不屑鄙西学为可耻有习其言语文字者从而腹诽之且从而唾骂之甚至屏为名教之罪人嘻甚矣夫所贵于儒者贵其博古耳通今耳试问今之儒者通各国言语乎通各国文字乎即叩以各国之名能通知乎徒拘拘于制艺之末而学问经济尽于是而已矣方今海防孔亟而所谓熟识洋务者不过市侩之徒正宜培养人材攻彼之盾即藉彼之矛谁谓西学可废乎又西学者非仅西人之学也名为西学则儒者以非类为耻知其本出于中国之学则儒者当以不知为耻即以文字论古之制字者本三人下行者为苍颉从左至右而旁行者为佉卢从右至左而旁行者为沮诵泰西之字实本于佉卢也天文历算本盖天宣夜之术周髀经春秋元命苞等书言之详矣墨子曰化征易若为鹑五合水火土离然铄金腐水离本同重体合类异二体不合不类此化学之祖也均发均县轻重而发绝不均也均其绝也莫绝此重学之祖也临鉴立景二光夹一光足被下光故成景于上首被上光故成景于下鉴者近中则所鉴大景亦大远中则所鉴小景亦小此光学之祖也亢仓子云蜕地之谓水蜕水之谓气汽学之祖也礼经言地载神气神气风霆风霆流形百物露生电气之祖也关尹子言石击石生光雷电缘气以生可以为之淮南子言黄埃青曾赤丹白礐元砥历岁生澒其泉之埃上为云阴阳相薄为雷激扬为电炼土生木炼木生火炼火生云炼云生水炼水反土中国之言电气详矣至于圜一中同长方柱隅四讙圜规写殳方柱见股重其前弦其车右法意规员三神机阴开剞罽无城守舟战之具蛾传羊坽之篇机器兵法皆有渊源墨言理气与管子关尹子列子庄子互相出入韩非子吕氏春秋备言墨翟之技削鹊能飞巧輗拙鸢班班可考泰西智士从而推衍其绪而精理名言奇技巧本不出中国载籍之外儒生于百家之书历代之事未能博考乍见异物诧为新奇亦可哂矣但西学规例极为详备国中男女无论贵贱自王子以至于庶人至七八岁皆入学在乡为乡学每人七日内出学费一本纳合中国钱三十文在城为城学每人一月出学费一喜林合中国银一钱七分如或不足地方官捐补其曰乡曰城者特就地而言之其实即乡塾也塾中分十余班考勤惰以为升降其不能超升班首者不得出塾学艺乡塾之上有郡学院再上有实学院再进有仕学院然后入大学院学分四科曰经学法学智学医学经学者第论其教中之事各学所学道其所道无足羡也法学者考论古今政事利弊及出使通商之事智学者讲求格物性理各国言语文字之事医学者先考周身内外部位次论经络表里功用然后论病源制药以至于胎产等事更有技艺院格物院均学习汔机电报织造采矿等事又有算学化学考验极精算学兼天文地球勾股测量之法化学则格金石植动胎湿卵化之理再有船政院武学院通商院农政院丹青院律药院师道院宣道院女乐院训瞽院训瘖院训孤子院养废疾院训罪童院余有文会印书会别有大书院数处书籍甚富任人进观总之造就人才各因所长无论何学必期实事求是诚法之至善者也而

中国取士止分文武两科文科专尚时艺钱谷兵刑非所习也武科虽以骑射技勇见长究之武经尚未识为何书遑问韬钤前次发捻等匪跳梁其建大功而荡丑者武科中人乎抑非武科中人乎然而武科正大可用也方今战守之策不外水师火器两途诚能于武科中设三等以考试之一试以山川形势进退之方二试以算学机器制造之能三试以测量枪高低之度其兼擅众长者不次超迁其专工一艺者量材任事选将之道将于是乎在近年来我　朝总理衙门派幼童出洋学习万里从游法至良意至苦矣但童子何知血气未定性情心术愈染而愈失其本来尽弃其学恐尽变于夷者也不如将西国有用之书条分缕析译以华文刊行各直省书院每院特设一科请精于泰西之天算地球船政化学医学及言语文字律例者为之教习或即以出洋学习之学成返国者当之其学徒则选十岁以上念岁以下不得过长以致口音之难调亦不得过以致气质之易染又或于科岁两试所录文武俊秀择其有志西学年亦相当者就其性之所近专习一科其理易适其效更速又名列庠序咸知自爱既可以收当务之益复不背于圣人之教而诸生之数奇不偶又别开一途以博取功名谁不乐于从事哉至于在院膏火宜效龙门书院章程官为筹备肄业期满历试上等者准赴京都同文馆或总理衙门考验考验之后或给以经费赴外国大书院学习三年或派赴总理衙门及船政机器等局当差或充各国出使随员譒译庶几人材日广风气日开不独长西人之所长何难驾西人而上之哉现　京都设有同文馆沪上设有广方言馆近复创立中西书院广其额至四百余人分为两院其法以疏通文字者为超等以年齿稍长而读书多者为一等其余各有差凡三等超等一等以午前学西学午后学中学二等以午前学中学午后学西学三等以年较少专习中学而缓西学恐以西学分其心故也粤东与苏州州新设有西塾专教西语西文西算设案报测电诸学设额虽少可以渐推而渐广为洋务培植人材正未可量鄙人闻之因不禁喜色相告也

　　论学校　　　
李提摩太

天生蒸民予以健顺五常之性岂尽能自淑哉有圣人出作之君作之师以先知觉后知以先觉觉后觉本之以孝弟忠信泽之以礼乐诗书故自唐虞三代以来未尝一日废学校洪惟　本朝文明大启棫朴兴贤璧水圜桥躬逢盛事屈指数百年来宏儒硕彦后先相望或以功业或以风节或以行义或以道学皆卓然特出著名当世其学校得人之盛固不仅掇巍科跻膴仕已也独是天道世运积久必变至于今欧亚互市此往彼来以四千年自守之天下一变而为五大洲相通之天下吾知车书一统四海同文当有渐推广者矣虽然泰西各国学校之益约有数端正不妨参考而观焉夫学校为教化之原始于比闾设于州乡本于家塾党庠州序以达于王国盖当日无人而不学无地而不设学以教之者也至今日而中国十八省生齿日繁统计每百人中能识字记事者约不过十余人而泰西各国学校规制大略相同其学堂自乡而城而郡而都各有层次国中无论男女贫贱自七八岁起皆须入学至十五岁为小成讫计每百人中能识字记事者德国约有九十四人美国约有九十人英国约有八十八人法国约有七十八人俄国约有十一人此人数之宜考者一也古之学校养其心不养其身后之学校养其身不养其心又其后也养心之教既泯养身之教复缺君子所以叹古今之殊也惟　本朝典隆养士自太学以至郡县各学莫不优以廪饩其长育人才可谓盛矣若泰西各国之学院经费尤称充足所谓养心与养身者莫不交尽其道每年需银计美国八千万法国二千万德国亦在二千万左右英国一千六百万俄国一千二百万按各国书院之有全系国家筹备者有半为国家措办半为学生捐助者虽所费较多而成就甚大此经费之宜考者二也夫一物不知儒者之耻故孔子则好古敏求颜子则博文约礼自古圣贤学问莫不从勤奋中来近日中国学校之士读书刻苦者颇不乏人其著述之书亦皆考究精详凡于历代长进及一切兴衰之故无不灿若列眉可谓善矣所惜者中国士子专习华书而于他国之风俗政事一概不知未免自囿于方隅至佛家回教之人但知读本教之书尤愚之愚也若泰西各国从前学校中人亦祇知读本国之书近则翻然改计于五洲各要书如经史子集等类莫不搜罗探讨摘录存储以备观摩之用夫以中国之士子诵读之勤心思之敏倘再能推广旁及五洲各书实与自强之道大有裨益此读书之宜考者三也千古纲常名教经济学问皆从经史中出文义中生是以历代帝王经营天下虽于戎马仓皇之际必首立学校以维国本盖知其关系大也近日欧美等洲学校中多设各国要书以讲求养民之法故闾阎康阜财货充盈较之百年前可加六倍之富其国地土日辟商务日隆天下五大洲皆有属境火车轮船逐渐推广其权势之大亦非百年前可比此关系之宜考者四也呜呼文教兴而人才众规模远而费用宏识见广而读书多强弱判而关系重是知物极则变变久则通居今之日为今之学虽圣人复起有不能不变通尽善者矣诗曰思乐泮水薄采其芹彼有教化之责者当亦憬然于学校之地固非国家之缓务也夫

　　学校　　　
郑观应

学校者造就人才之地治天下之大本也古者家有塾党有庠州有序国有学比年入学中年考校一年视离经辨志三年视敬业乐五年视传习亲师七年视论学取友谓之小成九年知类通达强立而不反谓之大成而又教以弦诵舒其性情故其时博学者多成材者众也比及后世学校之制废人各延师以课其子弟穷民之无力者荒嬉颓废目不识丁竟罔知天地古今为何物而蔑伦悖理之事因之层出不穷此皆学校不讲之故也今泰西各国犹有古风其学校规制大略相同而德国尤为明备学之大小各有次第乡塾散置民间由贫家子弟而设由地方官集赀经理无论贵贱男女自五岁后皆须入学不入学者罪其父母即下至聋瞽瘖哑残疾之人亦莫不有学使习一艺以自养其天刑之躯立学之法可谓无微不至矣初训以幼学间附数学入门本国地理等书生徒百数以内者一师训之百数以外至千数则分数班每班必有一师此班学满即迁彼班依次递升不容躐等察其贫者免出修脯稍赡者半之郡院学者之修脯亦不过一钱至半元而止院中生徒亦分数班班有专师有专教算学之师有专教格物之师有专教重学理学史鉴舆地绘画各国语言文字之师期满考列上等则各就其艺能或入实学院或入技艺院其实学分上下两院皆以实学为主约分十三班初入院在末班每班留学一年阅十三年偏历诸班方能出院上院考出入大学院免三年军籍下院虽列首班仍充军籍三年可入技艺等院大学之掌教必名望出众才识兼优者方膺此任院中书籍图画仪器无一不备一经学二法学三智学四医学经学者教中之学即耶稣天主之类法学者考古今政事利弊异同及奉使外国修辞通商有关国例之事智学者格物性理文字语言之类医学者统核全身内外诸部位经络表里功用病源制配药品胎产接生诸法技艺院者汽机电报采矿陶冶制炼织造等事格物院与技艺院略同大抵多原于数学数学则以几何原本为宗其次力学力学者考究各物之力量化学者核金石植物胎卵湿化各物化生之理其次为天学测步五星七政之交会伏留其次为航海之学必娴于地理测量驾驶者方能知船行何度水性何宜台沙礁若何趋避武学院课与实学院同但多武艺兵法御马诸务通商院则以数学银学文字三者为宗其于各国方言土产水路陆程税则和约以及钱币银单条规则例公司保险各事无不传习农政院丹青院律乐院师道院宣道院女学院训瞽院白瘖院训孤子院训罪童院养废疾院更有文会夜学印书会新闻馆别有大书院九处书籍甚富听人观览借钞但不能之出院每岁发国帑以赡生徒其教法之详教思之广如此大抵泰西各国教育人才之道计有三事曰学校曰新闻报馆曰书籍馆而学校又有三等一初学以七岁至十五岁为度求粗通文算浅地球史志为准聪者可兼学他国语言文字中学以十五岁至二十一岁为度穷究各学分门别类无一不赅上学以二十一岁二十六岁上下为度至此则精益求精每有由故得新自创一事为绝无仅有者夫欲制胜于人必尽知其成法而后能变通而后能克敌彼萃数十国人材穷数百年智力掷亿万兆赀财而后得之勒为成书公诸人而不私诸己广其学而不秘其传者何也彼实窃我中国古圣之绪余精益求精以还之中国虽欲自私自秘焉而天有所不许也后之视今亦犹今之视昔彼泥古不化诋为异学甘守固陋以受制于人者皆未之思耳今中国既设同文方言各馆水师武备各堂历有年所而诸学尚未深通制造率仗西匠未闻有别出心裁创一奇器者技艺未专而授受之道未得也诚能将西国有用之书条分缕晰译出华文颁行天下各书院俾人人得而学之以中国幅员之广人材之众竭其聪明才力何难驾西人而上之哉

　　论新学部亟宜设立　　　
李提摩太

从来古今之人材出于学而学之事无穷尽亦学之时有变迁今之学者不耻不知顾且为虚憍夸大之辞以自文饰动曰事非先圣昔贤之所论述物非六经典籍之所纪载学者不得过而问焉不知泰西之轮楫旁午于中华为五千年来未有之创局天变人事会逢其适其政事言语文学风俗之不同虽尧舜禹汤文武周孔之所不及见闻苟拘拘于圣贤之论述经藉之纪载一旦有事　朝廷不得识时通变之才而用之其于交际之宜措施之方庸有当乎处今之时为今之学则不得不就彼之所通者以通吾之所未通而吾儒诚不能以其异而诿之难而畏之也考百年前各国闭关自守此疆彼界不甚往来其国内一切政治文学莫不自以为是方谓此外诸邦皆有未逮近百年来五洲互市声教大通始知各国均有可采之事故竞立新学择善而从之以为教养之用回溯八十年前英国初得印度时深慨该处读书人士落落无多因定章每年拨银四万为开新学之用从彼时直至今日用银助开新学年盛一年计近日印度新学费用每年需银至七百余万凡该地有竭力设书房者每学生一名国家必助银几分是以传教者立书房甚多查欧洲无论男女每百人中有识字者七八十人惟印度境内每百人中仅有识字者四人目前新学日盛而印度识字者每年增多至一二百万人西历一千八百八十八年印度有报馆四百五十处每馆印出之报多寡不等极多者约有二万张可见新学之在印度已大兴矣如日本国者特亚洲东海一岛国耳人数不及印度七分之一独于新学孜孜矻矻极为研究十几年前设立新学部费银甚多现每年新旧各学至用银六百万此外又有教士分立中等书院以广甄陶而日本绅宦虽不在教因知其益国益民各愿捐银几万助成善举更有国家新学部所立中等书院五处内有大臣几人力荐教士总管各书院其意在教士可兼授英文英文既通西国各书自易于融贯至新学部各事则派亲王总办以昭郑重此日本国设立新学部之大略情形也若中国学校法度之善渊源之远辟雍钟鼓遗泽未湮实非欧洲各国所能企及顾学校之书祇知述古自囿方隅不能博通五洲近达时务为可惜耳是以海禁大开以后西国教士联襼来华其好善之怀与在他国一例立新学凡创招商局开矿开铁路并领人出洋肄习西学莫非教中学生如容观察纯甫唐观察景星马观察眉叔是也在中国从前视以上各端并无关得失迄今办有成效始共知其有益而溯厥由来实皆教士基之也至现在遍立电线纵横至三万余里加以各国开矿南北开铁路非新学之力不克至此所惜者中国新学一端不甚认真用亦有限如派学生赴美国时祇一次拨银一百二十万两再闽厂学生派赴欧洲三年共拨银二十万两前后仅此二次殊非久远育材之计其能久远造就人材者惟同文馆一处总管丁饶有学问颇可造就人材惜经费无多若与西国较祇可与小书房相等耳为　国家大计广储奇杰之材则犹有未逮顾前派出洋肄习新学各生虽人数无多业已收其实用若京都译署若南北通商节署其余若鄂若粤若闽若浙沿海各处莫不有新学之人为指臂之助当未有新学各生之前常与西国失和近则中外相安得失之数不可较然若哉然前习新学各生亦仅知其端倪而精微之域究未深造试观各国自立新学以来早获富国养民之益今中国为亚洲大邦岂可转落人后耶如中国翻然变计欲广新学宜特简亲王游历五洲遍览各国风俗政事俾知新学为当务之急实力讲求亦设立新学部再多筹经费广立书院从此渐推渐广人材辈出为　国家宣劳为海疆保障大用大效小用小效又何难驾西人上哉窃为中国拭目俟之

　　论不广新学之害
自来建非常之业必有非常之人有非常之人必具非常之学固非浅尝者所敢望尤非胶执者所能期盖揖让征诛千古无强同之局帝功王道三代有递嬗之风世运有升降学术即有变迁苟拘拘焉规模自隘推广未能窃恐功效难期于旦暮而祸害转在于目前矣今日中国之地土非不广也而闾阎凋敝户口非不繁也而饥馑洊臻营伍非不多也而兵甲未利说者曰此富民之策未精也养民之术未裕也保国之谋未宏也而抑知有大不然者何也皆不学之过误人家国耳夫所贵为学者谓其能治国平天下也考西国学院规制无论男女贵贱至七八岁皆入学乡塾之上有郡学院再上入大学院皆以实学为主学分四科曰经学法学智学医学经学者皆论教化之事各学其所学道其所道也法学者考论古今各国政事利弊及出使通商之事智学者讲求格物性理各国言语文字之事医学者考论部位经络表里功用考究病源制配药品之事四者必期实事求是造就人材有用于世故英国近五十年以来商贾通行财货充溢进数目较前加多三倍推之德法美等国无不皆然足征泰西新学之益人良非浅薄若中国自明以降读书之士竞尚制艺虽功令所趋不得不然而于各国要事尤当讲习倘轻重倒置斤斤于词章之末而不留心新学无惑乎民生坐困今不如古致令有心人感慨而不置此不广新学之害于富民一也至中国每年所生人口约四百万之数宜乎地土日广生计日增方足以资养给乃年复一年因循坐守成法相沿加以晋豫之旱灾方告鲁郑之水患迭兴本年　畿辅雨水又复肆虐总计死亡之数不下数千百万嗟嗟小民何辜横流此难在中国当道方谓天灾流行于人何与试观欧洲各处同此覆载何以厚彼而薄此抑知天灾之行实由人事之未尽耳若能仿照西国广设新法使家给人足虽偶有偏灾何至有流离之苦耶无如中国讲求新法者尚无多人而阻挠新法者不知凡几是阻新法者皆谓为害民之人也可此不广新学之害于养民一也查回教人中向谓彼教足驾天下无论何教实有效益彼皆置之不学其事悉遵成轨绝不讲求新法虽国势日渐衰弱而不悟如近日之波斯土尔其埃及等国讵非明效大验欤他如琉球之见并于日安南之见吞于法缅甸之见削于英亦皆由不知新学之益故未早行迨至身受其害而后悔前此之误亦已晚矣此不广新学之害于保国一也于戏古今来大功业大勋望皆由大学问而成所以经天纬地之才即具旋乾转坤之手嗣后中国如能变通旧制推广新学将见财源日阜生计日充兵力日强大用之大效小用之小效又岂特文章华国咸夸凤翙之才武艺超即列鹰扬之选也哉

　　西学宜设特科　　　
余贻范

中国积弱非一日矣今日之议者推究富强之道咸曰船械宜精也兵卒宜练也矿产宜兴也商务宜振也夫是数者是诚然矣然而非其本务也传不云乎有治人无治法故得其才而用之则是数者可立致也不得其才而用之则是数者固难期也今日中国之弊制造无才也而器械不精格致无才也而水陆诸军教练必延蕃将综核无才也而海关各税总理须用西官人才之乏兹富强之所由不效也夫工师之度木也大者中栋梁小者备榱欂未尝闻一室之不成也帝王之用人也可大受者大用之可小知者小用之未尝闻一事之不集也今办洋务而独至乏才岂果降诞之有间欤抑造就之未得其道欤蒙尝思而知其故矣夫古今人才皆出于学诸葛亮曰才须学学须静此之谓也今日办洋务之才少正由为洋务之学者少也近年一二名公巨卿深知此意于是开制造之局设格致之院建同文之馆立水陆师之学堂所以讲求储才之法励学之方者亦云精细毕贯巨细靡遗矣虽然蒙犹以为未得其要也夫漕运者天庾之正供也赋敛于民责成于官岁致二百万石于京国家以之授禄以之充饷而无忧不给设使　皇上藉千亩之田岁令百官庶司粪之溉之之获之吾恐其不能资旦夕之供也今日储才之法当开特科招致天下兼通中西之士予以出身优以清要然后士大夫知功名之所在而中西之可合相与探索研求以期一试之效一旦　国家有事材咸备如取如罔忧不足此则致二百万石之说也今乃祗恃设馆一途以为培养洋务人才之具就令事事合法人人可用已觉费巨而效小又法久弊生学徒桀骜于下教习敷衍于上往往徒事虚文毫无实事乎盖拔十得一之效犹乎其难之也此与所谓籍千亩者独何以异故蒙以为未得其要也且夫中国科举之法积重于人心其所由来者渐矣士子平居无事所旦夕呫哔者科举之文而已所梦寐希冀者科举之荣而已问以历代之沿革　国朝之掌故尚漠然瞢然又安知所谓西学者于此而欲责以兼通之效诚无异北辕而欲其适楚也虽然君上之权所以转移一世者也传曰吴王好剑客百姓多创瘢楚王好细腰宫中多饿死此言上好下甚之极致也果能以势利导之机寓改弦更张之意吾知人心鼓舞人思奋兴其较算学取士有名无实效之相去盖不可以道里计矣或曰如　祖制何曰是不然夫治法当与时势为变通者也世变小则治法小变世变大则治法大变故骑射之技　祖宗所恃以定鼎燕京者也今则一变而为枪矣经制之兵　祖宗所用以立功边徼者也今则一变而为募勇矣外海之水师　祖宗所设以弭兵海峤者也今则一变而为海军矣凡此之类岂乐于更旧章而定新法哉亦以时势所趋不得不然耳夫科举犹是也往者康乾年间两开鸿博一举经学初未尝循定例也其时人才辈出超轶古今今诚一仿其意别立特科则奇才异能之士自当连袂而来闻风而起而中国富强之效固可指日俟矣不此之务而于肤浅无用之时文视为钟不刊之盛典夸大自恃空相尚乃欲简器练兵诸人不实事求是是犹陆行而不具马水行而不具舟欲其日行千里之程也此实难矣易曰穷则变变则通通则久是在　朝廷一转移间耳
 
卷四十二　礼政七学校中

　　中西书院文艺兼肄论　　　
潘克先

中西之学本不相同中国重道而轻艺故以义理为胜西国重艺而轻道故以格致见长此中西之所由分也诚欲使中西之学兼综条贯各尽所长则道艺不可偏废非推广书院不为功古者家有塾党有庠术有序培养人才立法至善自后世有书院之设鹅湖鹿洞讲学着闻宋胡安定先生任湖州教授置经学治事两斋明体用之学以教诸生时弟子数百人有好明经者有好谈兵者有好文艺者有好节义者分斋设课得人称盛盖有经学而无治事则通经未足以致用有治事而无经学则发外不本乎积中必为之分置两斋而后体用兼备犹今之推广书院道艺不可偏废也乃观中国一乡一邑书院林立所工者惟文章也所求者乃科举也而此外则别无所事夫　国家沿明旧制以制艺取士无论名公巨卿须由科甲出身者谓之正途否则虽胸藏韬略学究天人皆自为异路上以此求下以此应举世奋志功名者无不从事于此将一生有用之精神尽销磨于无用之制艺幸而早遂显扬犹得讲求时事不幸而文章憎命落魄终身则一穷牖书生安能为　朝廷立大功建大业哉昔唐太宗以中原平治久不用兵英俊奇伟之才郁而无所泄或恐流为他患于是聚而试之其言曰天下英雄皆入吾彀中则其意可知矣今日四邻日强风气日变泰西诸国各出其奇技淫巧以赚我金钱而我之八股五言曾不足邀彼一盼试问制艺能御彼之轮舰乎曰不能也能敌彼之枪炮乎曰不能也自知不能而尚不亟思变通是犹讳疾忌医必至不可救药也查泰西艺学亦设有书院各国规制大略相同而布国尤为明晰其学堂自乡而城而郡而都各有层次初学乡塾分设各处由地方官捐建经理国中男女无论贵贱自七八岁起皆须入塾至十五岁为小成乡学之费每人限七日出一本纳城学之费每月出一喜林本纳喜林皆西国银钱名本纳约中国银二分喜林约一钱六七分如或不敷由官捐补塾中分十余班考其功课以为升降其沈沦末班不能迁升首班者不得出院学艺乡学之上有郡学院因材授学专教格致重学史鉴天算他国言语文字及艺术必用之书再上有实学院院有上下分十余班考工计程以定进止上院考得首班则送入大学院下院考得首班则送入技艺院再进有仕学院盖亦学优则仕之意也此院大扺十八岁以上方能就学每考仅十余人若入选则给以文凭入大学院次等入格物船政武备诸院大学院之掌院必名望出众才识兼优者方膺斯任院中各种书籍仪规器物无一不备一经学论耶稣天主二教之事二法学考古今政事利弊及出使通商之事三智学讲格物性理各国言语文字之事四医学先考周身内外部位次论经络表里功用然后讲病源制药品以及胎产等事虽所论或有彼教中事非中国所宜有然其致知格物要堪择善而从焉他若技艺院之习汽机电报矿学诸事格物院之究动植胎卵湿化诸性船政院之讲风雨潮汐沙礁诸端武备院之教武艺兵法阵图诸务莫不条分缕析而此外尚有通商院农政院丹青院律药院女学院训瞽院训聋瘖院训孤子院训罪童院不胜枚举故能国无弃材而朝无幸进诚法良而意美也

夫欲制胜于人者必尽知其成法而后能变通变通而后能克敌彼萃列国之人材穷百年之智力掷亿万之赀财方得有此成效非旦夕所能猝办者今中国京师有同文馆以肄算学天津江南有水师学堂以习海军上海有格致书院专论时务踵事日增其所以讲求西学者亦已至矣而究之袭西学之皮毛者多窥西学之精奥者鲜其故何哉间尝盱衡时局而深知其獘也其在老成持重方且以西学为不足道遇方谈洋务者非正色拒之即目笑存之而一二好趋时尚者则又非洋事不谈非洋货不用甚至改易服色沾染习气略解西语略识西文即诩诩然以精通西学自命如是而欲升西学之堂入西学之室其可得乎故识者谓纲常政教中国自有常经惟兵商二途宜集思而广益此正蒙所谓推广书院道艺不可偏废也者今两湖督宪张香帅于楚北建一书院曰自强学堂设立课程有算学格致商务等类振兴西学莫善乎此倘各省仿照此法多建学堂以资造就行见人文蔚起必有日新月盛者窃议各省所建学堂可名曰游艺书院以示本末并用不稍偏颇院中分道艺两途讲道以经史为本讲艺以天算为宗经史者如孝经小学五经史鉴及　国朝律例诸书是也随资高下循序渐进每逢房虚昴星等日则又宣讲　圣谕广训教以尊君亲上之义庶不至为异端所诱而有以尽其精进之功焉天算者如三角八线几何代数微积之类是也西学分类繁多而要皆权舆于算学学者从天算入门虽不能尽通各艺而凡一切制造考分合变化皆由此出故天算尤为西学之要也院中一月两课一课以道觇其才学器识一课以艺试其德慧术智三年一大考视等第之高下以定赏罚高等者立予奏奖或保送总署酌量差遣试用下等者照常在院学习俟下届考试再行察看其月课即由院长校阅大考则请南北洋大臣命题或由总署王大臣派员监试皆可请　旨定夺有愿学者不论贫富生童皆准取保入院富者酌偿院费以备多置书籍仪器之用贫者能出者免惟必先试以策论须文理通顺者方得入院肄业入院后又必常川住宿晨夕讲贯乃能日起有功若朝出暮归往来蹀则一日之荒功已属不少而心思亦因以不专院中宜立一号簿将学生出入随时登记以便稽查则勤惰攸分而优劣自见矣

第中西之载籍极繁而一人之材力有限必欲使兼综条贯各尽所长则推广书院所谓道艺不可偏废者犹不过举其大纲耳进而论之条目有四一曰延教习以讨论也自古教育英才无论德成而上艺成而下从未有无师而能传授者今既大开书院以道艺分途自必延请中外名师悉心训导惟延请华教习易而延请洋教习难何也中国不乏读书明理品学兼优之士苟以之充教习必有胜任愉快者若洋教习则修脯既巨而门类尤多势不能将西学十余门而各设一教习计惟于天算之外择要而图余则姑从其缓如重学为权衡之本机器之根近之用于制造工程远之推夫天空星曜矿学探金石之源分煤铁之质铜银铅锡依样可别玛瑙碔趺按形立辨化学之用甚溥体验诸一身觉察乎万物大之可搜测山海小之能剖析毫芒雷学之类甚繁如电灯电报电语电镀皆为有用之物而又有干电湿电之别光学明视理因作千里镜以窥天象显微镜以查细物而凹镜能聚光凸镜能取光皆由此推热学考涨缩因制寒暑表以测气候自准摆以配时刻而风所以变迁冰所以结化皆于此以及武备学之练水陆各军商务学之讲工艺诸法皆为当今之急务是宜各延教习以为诸生先导庶不致师心自用徒劳无功乃或谓以堂堂中国而则效西法已为可耻学西法而并请西人为师则尤可耻之甚者岂知外洋测算窃自中法制器相材源于考工营阵束伍乃古者司马法进退步伐之遗开采五金昉于周礼人之官测绘舆地亦晋裴秀成法故格致之学彼西土为东法特其性情缜密善于运思遂能推陈出新擅名海外耳其实皆中国之法也以中国人师中国之法则何耻之有二曰购藏书以供讲习也夫欲广罗英俊崇尚实学其所以开智慧增识见者莫善于藏书我　朝文治昌明藏书之富超轶前代始扬州之文汇阁杭州之文澜阁镇江之文宗阁各有　赐书俾资藏庋今虽自兵燹以后散佚无存而各省书院中仍多购书籍以备士子揣摩乃观泰西书院亦重藏书奥地里国有书楼五百七十七所计藏书籍五百四十七万六千册法兰西国书楼五百所藏书四百五十九万八千册意夫利国书楼四百九十三所藏书四百三十五万册普鲁士国书楼三百九十八所藏书二百二十四万册英吉利国书楼二百所藏书二百八十七万二千册俄罗斯国书楼一百四十五所藏书九十五万三千册若夫罗马大院萃四方之秘籍储上古之珍函别有手钞本三万五千册细若蝇头珍如鸿宝尤为各国所未易及者盖泰西古时但有钞本而无印本印本起于二百三年间近则各国俱有印书公会远近购者趋之若骛故所出书籍愈多今既以道艺并重则院中必多备经史子集自不待言而又必广购西书以为诸生朝夕讲贯查近来翻译西书如京师同文馆江南制造局广州博济医院登州文会学馆申江墨海书馆益智书会等处所译不下百数十种日本与我为同文之国译刻西书亦有百余种惟京师所译者多交涉公法之书申江所译者多工艺营造之事日本所译虽广而中间杂以土字难于通行西学有用之书不可以恒河沙计今虽翻译已多而与未翻译较者仅万分中之二三耳藉非广为购置博览旁观恐不足以探其源即不足以造其极也

三曰开特科以示鼓励也夫推广书院使仅以花红奖赏谓能沾丐寒畯虚衔议谓能鼓舞人心恐黄金之台虽高而骏足未易招致也窃谓我　国家设中西书院宜与开特科相辅而行有书院而不开特科如今之同文馆广方言馆武备水师学堂其中非无可造之资然皆因举业不成舍此就彼者故在市井子弟或赴招考而庠序中人方且鄙夷而不屑道也开特科而不设书院如七八年前陈侍御琇莹曾上条陈请开顺天算学乡试经译署议准奉行在案历有年矣而通晓算学者未见辈出今岁恭逢　恩榜且以未能如额散归大号盖苦于无人教习而自少通材也今苟设有书院人材不患其不多所虑者无出身之路耳为今之计莫如仿宋马司光议设十科之意特设一科择南北洋省会之区建造贡院三年一试命总署各堂官及督抚中之精于西学者以为考官照乡试之法试以三首场考证经史以觇其学问次场策论时事以观其识见三场则试以格致制造以及兵商诸大端凡院中大考列入上等者皆得报名应试并援今算学乡试之例每二十名取中一名会试则视人数多寡随时请　旨如是则人知帖括外亦有进取之阶而西学于是乎畅行且知西学中并无弋获之径而经史不致于偏废其有已得官职而不愿赴考者仍可按年保奖与此两不相妨惟取士向有成法断难率议更张昔在道光中叶两广督臣祁璜请开奇才异能五科同治九年浙闽督臣英桂请开算学特科光绪初元两江督臣沈葆桢欲仿汉诏求茂材异等出使绝域亦有开特科之请皆格于部议而止故今必以道艺兼试庶于搜求绝技之中仍寓科举得人之法而不致与成例有乖焉四曰广游历以扩见闻也查泰西艺学制作之巧月异而岁不同即如造船一事近时轮机铁胁一变前模船身愈坚用煤愈省而行驶愈速若不亲赴西厂观摩法难窥其秘钥至如驾驶之法虽近日华员亦能自行管驾涉历风涛而于测量天星沙线等事仍未得其深际藉非身亲目击则本原无以洞悉而曲折无以自明故欲穷西学之原必自游历始独是游历之说自撒回出洋学后生人皆以为非谓其徒费巨赀而无裨实用岂知从前所挑幼童本系贫贱小户之子于诗书伦纪政治大纲多未通晓一到外洋见起居之安适饮食之丰奢宜其习与性成甚有至于此间乐不思蜀者至后来所遗翰詹部属人员则又皆科第中人于西学一道究为门外是以所呈译署著述多捃摭剽窃之谈非实有心得也今当于书院中择其屡试上等而朴实耐劳者以备出洋之选由译署照会各国给资分送欧美两洲察其舆图物产访其风土人情交其贤豪长吏询其政教法度并悉心学其机器制造留意查其武备军储而重以出使大臣月加考察奖励而督勉之务使历殊方深知要领期满回国如有独出心裁能自造各种器械者加以不次之擢余亦量材录用酌予升迁必有以广招徕而资激劝盖既由书院出身则平日自以道艺互用不至舍本逐末亦不至扬中而抑西心术端而学术进将以前出洋诸獘一埽而清之岂不快欤以上一纲四目苟能不泥乎成法不畏乎浮议不徇乎私情有志竟成毅然特创以道为经以艺为纬夫然而中西之学兼综条贯各尽所长矣

　　中西书法异同论　　　
杨毓辉

今夫西学行于中土也久矣自明季海禁宏开彼利玛窦汤若望阳玛诺辈不远重洋而来中土各以西学鸣于时一时崇而信之者颇不乏人此实华人[讲](购)求西学之始也迨至我　朝通商开埠怀柔远人而泰西好学深思之士又各欣然向慕来观上国之光遂举西学中之天文学地舆学武备学制造学以及算学电学矿学化学汽学声学重学光学水学火学力学热学皆流传于中土于是仕宦中莫不以西学为当今之急务士林中莫不以西学为用世之良模此华人之讲求西学者所以于今为烈也然而今之讲求西学者其始也浅尝而辄止其继也泛骛而不专其终也袭粗而无精心托空言而无实补于是简编虽博常扞格而不会其通教诲虽勤恒龃龉而不得其要此无他利獘之见不明而所用之文未当也然则用华文而可谓当乎曰不可徒用华文而不用西文獘即迭起循生也然则用西文而可谓当乎曰不可徒用西文而不用华文獘亦沓来纷至也欲期有利而无獘则莫如先用华文后用西文盖无畸轻畸重之偏乃有日引日精之美也如不嫌繁琐请详论之

曷言乎徒用华文獘即迭起循生也西学有用之书不可以恒河沙计其国博物书院所藏书籍多至七十余万以供多士览观盖以格致之理甚微非博览旁观不足探其源即不足以造其极诚非浅尝焉已也今虽翻译之书甚伙然以未翻译者相较不过万分中之二三耳苟讲求西学者徒用翻译之华文则所知者不过止于此耳所能者不过限于此耳举凡未翻译之精深奥窍处必不足以知之必不足以能之而欲其与西儒并驾齐驱也难矣此其獘一也查华文翻译有三要一曰华文已有之名如有一名目为华文已有者而字典内无处可查则查诸一切杂书以便译入二曰新设立名如华文无此种字则设立新名一以平常字外加偏旁而仍读其本音如美锸钸釸等类是也一以字典内不常用之字释以新义而为新名如铂钾铦锌等类是也一以数字解释其物即以此字解释为新名而字数以少为妙如养气轻气风雨表火轮船等类是也三曰作中西名目字汇如译书时所设新名随时录于华英小簿刊书时附于篇目以便阅者一目了然以上三法在翻译诸人惜未能同心合力故所译之西书每多混名之獘此所以用华文不能免混名难辨之虞也此其獘二也泰西事物之名不计其数有为中国所有者有为中国所无者有则译之也易无则译之也难故以华文译西学每患辞不达意且于曲折细微处尤多似是而非之獘此用华文所由不免差之毫厘谬以千里之患也其此其獘三也语云君子以文会友以友辅仁诗云他山之石可以攻玉诚以独学无友非狃于浅近即囿于偏私也吾学有已至之程非友不能体之吾学有未至之程非友不能引伸之吾学有忧疑莫辨之端作辍时形之患非友不能发明而规劝之是故不讲求西学则已苟讲求西学必须与泰西积学之儒切磋琢磨相与讨论然后聪明不至于误用趋向不至于他歧若徒用华文则既不能洞晓西文又安能广交西友而欲其收观摩相长之益也不可得矣此其獘四也格致制造之学西人夙擅其长自达文施本思之说行益臻美备然以天地之大事物之繁理必有所未穷知必有所未尽其精深微渺处尚多有余不尽之蕴以待后人之研求者徒用华文必不能研索深求旁通曲引即或能之亦必不出西人之范围试举一端以见梗概尝有人竭想穷思思造一新奇之物绘图贴说出其稿以示西人意以为可驾乎西人之上而西人颇不以为奇盖西书中早有言之者特此书未曾翻译耳然则以此推之苟使讲求西学者徒用华文而不能观西籍虽有心思才力亦必不免浅见寡闻也此其弊五也据译书事略云近来翻译之书如算学测量等书约有二十二部汽机等书约有八部化学等书约有五部天文行船等书约有九部地理地学等书约有一十三部医学等书约有十余部博物学等书约有六部工艺等书约有十三部水陆兵法等书约有十五部年代表新闻等书约有六部总而计之亦不过百部左右虽近年以来广方言馆又译成不少而其数终为有限且半系入门初学之书是故徒用华文必不易淹博精通也此其弊六也有此六弊吾故曰弊即迭起循生也

曷言乎徒用西文獘亦沓来纷至也有为之解者曰西文西学之基也讲西学而用西文是乃正理乌得有獘不知少成若天性习惯如自然古人早明言之而非虚语也苟使讲求西学者徒用西文则一日所习者西文日日所习者西文西文日精而日进华文乃愈久而愈疏久而久之其不至深薄乎中学漠视乎中学以若西人之讥中学为空谈者几希矣此其弊一也西文皆系腊丁文字即古罗马国之字也所用之字母仅二十有六而千变万化以至无穷盖天下之万事万物皆恃此二十六字以书之也其字相并始能成文用之之法以字调音定音成言积言成句或两三字而调一音或五六音而成一音间有并至七八字以至十余字者盖字母则有定而变化则无穷也尝见西书中之罗马字母廿六图式其中祇有三字可以独用如二IO是也二者一也I者我也O者叹辞余则必须相并始能成言此西文之深奥微曲也至其书理又往往与中国不同故讲求西学者必先用华文之书以开其机然后再用西文之书以竟其绪始为有益苟使徒用西文则西书之精微曲折处恐不能一目了然即不能速于见效也此其獘二也大学云物有本末事有终始知所先后则近道矣夫所谓本末始终者何盖凡物之浅近者皆其本也而精深者则末也事之平易者皆其始也而高远者则终也是故不独一事如是而天下之事莫不如是不特一物当然而天下之物莫不当然即以讲求西学而论则华文即为本与始西文即为末与终苟徒用西文是不知所先后即不近于道矣此其獘三也中国之讲求西学何哉将欲上以之富国下以之强兵大以之培钦差理事之才小以之收教习司事之效非苟焉已也苟徒用西文则专心于西文者必致华文不通是亦大失　国家栽培之本意究何以有利无獘乎试以往事证之昔中国之遣学生学于美都者专习一切西文本属法良意美乃学生皆系少壮年华趋向未定既已习其语言文字读其书简籍编以周知其政教风俗之所在于是改易服色沾染风气炫异矜奇毫不知怪若竟忘其为中国人也者及乎回华乡党宗族相为引重以为其学有成上足以增邦国之光下足以增门闾之色及挹其丰采观其动作皆格格有不相入之势若华文华学更不必言矣然则是不过为海关添一通事而已为洋行添一买办而已庸有益于　国家乎此虽不仅徒用西文所然要亦无非徒用西文所致也此其獘四也且上海制造局所设翻译书局几近二十年而所费项不可以更仆数如其西文可徒用则翻译局之设不已多此一举乎吾固知其不然也顾或者谓译书事略云局内有数书馆已设多年专教一切造船或造船机器或兵戎等法惟不用局内之书盖教习者不通华文必以西文教授虽学生初时难谙久问亦易是西文未尝不可用也不知教习用西文虽深造亦有自得之时要不免于事倍功半且初时难谙一语即其明征也此其弊五也吾人为学莫患乎躐等之弊盖一躐等非特不足以见功而且适足以见过即如西文本为西学之初阶则西文固不可不用而华文又为西文之先路则西文更不可徒用功贵渐臻而不贵骤企也如或未用华文而遽用西文是犹婢学夫人有不贻躐等之咎者鲜矣此其弊六也吾故曰獘亦沓来纷至也

曷言乎先用华文后用西文乃可以有利无弊也既为华人而华文固为急务然既讲西学则西文又难缓图二者非相兼不可也如先用华文后用西文则华文之音义既可精通西文之书理亦可洞悉然后翻译之西书可得稍涉其籓篱未翻译之西书亦得深窥其堂奥又何难用其心思竭其才力以造西书之极以升西学之堂哉此实有兼听并观之益也此其利一也华人之于西学不患乎不能悉不患乎不能知而患乎有扞格不通之虑盖一遇扞格不通非费尽心力不能如冻解冰销之速也如华文与西文并用则涉猎既多见闻较广必不至有扞格不通即或有之亦得心领神会而免踌躇不之劳此其利二也语云疑思问陶诗云疑义相与析可见疑之不可不祛也如华文与西文并用则华文之书中有疑义而可证以西文之书西文之书中有疑义可证以华文之书即或征之而仍未晰验之而仍未明犹得与华人之通西学者互相讨论以究其理之所归并得与西人之精西学者相与揣摩以察其义之所在其利便实不可胜言也夫如是而犹有不能得西学之精微探西学之奥窍者吾不信也此其利三也少之所习长而安焉此人情之常也是故必于成童之始先用华文然后再用力于西文西学则将来西学虽精而必不至为其所溺盖能合中西学而一贯知华洋之大防者始为有用之才也此其利四也况乎徒用华文则有獘徒用西文则有獘如华文与西文并用则非特华文之六弊可以免即西文之六弊亦可以无是其美利正无穷也夫美利至于无穷吾故曰先用华文后用西文乃可以有利无弊也

尝推而论之艺学科则有请算学科则有增今之讲求西学者亦殷矣然而西学卒不能兴者则固利弊之端未悉也储才馆则有兴同文馆则有设今之讲求西学者亦切矣然而西学卒不能振者则又有利弊之见未明也虽然即使悉矣即使明矣而苟无人创规制宏乐育以一天下之心志使皆趋有利无弊之一途则西学究无以大兴西学卒不能大振然则欲振兴西学其不可就弊利所在而别筹善策也必矣其策维何一曰立学堂以华文西文并用者收有利无弊之效也今天下从事西学之人有志者不皆有力即明知非先用华文继用西文不足以造乎其极而或力量不足或畏葸不前或且一得而自矜浅尝而辄止究何以有利无弊乎故为今之计宜多设学堂凡西学中之天算格致等学每学设立学堂一所延请真正名师并购办既翻译及未翻译各项西书安置堂中但须严定章程凡学西学者皆自华文始譬如欲学算学则须由算学启蒙算法统宗算式集要以及数学理勾方表代数术对数表三角数理微积溯原等华文之书始然后再就西文之书籍以广之引而深之欲学格致者则须由格致汇编格致启蒙格物入门以及格致浅说格物测绘格物探原博物新编与水火光声电汽热重等华文之书始然后再就西文之书籍深以造之精以求之其余各学亦然务使各守[一]艺各执一业不得有纷营之念不得存泛骛之心中国果能如此讲求则四海从风士习一变于是精于西学者并能精于中学通于西文者无不通于华文不数年人才满天下矣此令天下华文与西文并用之道也一曰设特科以华文西文并用者清有利无弊之源也今试下令于国中凡学西学者必兼用华文西文而天下且将不从即使从矣而其显为从者或且隐即不从矣是故不可不清其源也清源之道莫善乎设特科专考西学举人则曰特举人进士则曰特进士试办之初不必每省皆考宜于南北两洋择各省交界适中之地建造西学贡院三年一试届期派总署[学](各)堂官及督抚中之洞明西学者以为考官凡各省之生监皆得与考其有独出心裁能造各种机器对象者准其随场呈并许指明所长何艺以凭先期报名命题考试其题当出二道首道缮写华文应试者亦缮就华文以对次道缮写西文应试者亦缮就西文以对中式后覆试亦如之其有西学通而华文不通以及华文通而西文不通者皆不得与试会试亦如之然后功令所在俾天下之讲求西学者知非华文与西文俱通不得邀荣而希宠斯即不必势驱威迫人自无不合华文西文而并用之也此又令天下华文与西文并用之道也

一曰广游历以华文西文并用者普有利无弊之功也事必躬亲而后悉法必目觏而后明徒恃载籍之虚传必不如见闻之实在昔战国时邹衍好谈天谓宇宙外复有宇宙中国仅居九九八十一分之一汉张骞自谓泛海寻河源至天边获支机石而返人皆信以为真至于今始知其谬地球之说莫详于西书而天下祇有五大洲并无九九八十一分之说至张骞[乘](来)槎之事尤属虚渺无凭可见载籍之不可尽据也故欲振兴西学尤当勤游历之功独是游历之说自撤回出洋学生之后人皆以为非谓其徒劳而无实裨而吾谓欲收游历之效莫如先于京师设立游历堂专派王公大臣督理其事每由堂考取聪者数十人咨送出洋其考之之法当调各学堂如上文所谓当设之天算格致等学堂皆是熟悉华文之生徒严加甄别果系华文华学精通而又有识有才可深造乎西学不至为西学所溺者即送出洋出洋之要道有二一以游历各国察其舆图物产访其风土人情交其长吏贤豪询其政教法度并悉心学其机器工艺留意查其武备军储以期师其所长知其所巧一以向其都城其间大书院专肄各项西学如英之伦敦德之伯灵法之巴黎俄之彼得罗堡皆为彼国都城其间大书院林立书籍尤多于此学之较之学于中国尤易精进惟无论为游于各国为学于学堂皆须常到教堂中听讲如下文所谓宜设之教堂即是且趁暇温理中国之文字语言然后用华文用西文而无沈溺西学之虞即不蹈从前出洋之故辙矣此又令天下华文与西文并用之道也一曰创教院以华文西文并用者宏有利无弊之谋也我华人之在外洋者如吕宋古巴秘鲁星架波檀香山旧金山新金山槟榔屿等处共数百万人而暹罗一处最多约有百万左右其中以潮人为盛共五十余万闽省次之肇庆琼州嘉应又次之久在外洋所习者西文所效者西法其精通华文者颇似晨星之寥落倘不及早变化之则数十年后华人必尽变为西人是中国无故而弃此数百万生灵不亦大可惜乎故为今之计宜于外洋创立中国教堂饬出使大臣出示晓谕凡吾华人讲求西学本属美事但既为华人而反不精华文则美中犹多遗憾自设教堂后无论何等华人皆须至堂学一切华文等书俟华文通晓后再致力于西文西书并延有辩才者不时将　圣谕广训谆谆讲解引伸触类剖析无遗如此则华人身虽在西国口虽读西书而心必不忘中国也其有关于人心国体者岂浅鲜哉此更令天下华文与西文并用之道也以上四端皆所以振兴西学人才而使之华文与西文并用也惟振兴之道有为在本国之华人设者如上二条之立学堂设特科是也有为在外洋之华人设者如下二条之广游历创教堂是也夫以中国幅之大物产之饶远驾乎欧洲之上今果培才有道兴学有方将见无利不兴无弊不去十年后兵必因之日强国必因之日富虽欲无敌于天下亦一转瞬间耳然则振兴西学之利益岂能一言而尽哉
 
　 
卷四十三　礼政八学校下

　　停武试　　　
郑观应

天下有优劣高下显然为众目共知共见虽亲爱不能阿私虽仇不能沮抑无可幸亦莫我屈者莫如武事视弓力之强弱别中之多寡非文艺之无定评比也自顺治十二年复行武　殿试遂与文科一一相准视汉六部良家羽林期门唐翘关负重之选殆于过之选举之法不可谓不备宜乎网罗天下豪杰而无或遗矣乃事竟有大不然者何哉则以右文左武之见太重而循名责实之道不讲也承平日久文吏视武弁如奴仆郭隗曰冯几据杖视指使则役之文至若恣睢奋击昫藉叱咄则徒之人至矣故武科一途衣冠之族不屑与一也力士多出蔾藿而试事之费十倍于文寒素不能与二也武试有教师垄断非其素识无门可入穷乡僻壤不得与也所取之途既狭故所得之才不真试以常人之有文学者十人与十文生校其胜文生者究少以常人之有武力者十人与十武生校其胜武生者比比皆是矣虽举人进士亦然当时为大将立大功者行伍多而科甲少武科之不得人视文科尤甚故武职以行伍为正途而科甲不与显与　国家设科之意不合而沿袭具文何为者夫优劣高下既有一定之数何取乎一日之短长何取乎一人之衡校何取乎关防之琐碎何取乎考试之劳费宜停罢大小一切武试一归之荐举仍存进士举人生员为出身之名专以膂力为高下不与选阶而绿营之迁擢必由之法由兵部明定一格力举若干斤者中生员选若干斤者中举人选若干斤者中进士选无论满汉直省一律遴选无定额令各州县于书烟户门牌时凡有成童以上力能举若干等斤者造册由县而府而督抚学政考符合皆登之册礼之如文士删一切前跪报名等例其中进士选者给咨送部引见授职内用者留京营学习外用者回省营学习余分别作为举人生员皆留营学习序补弁兵额其不愿留营愿仍就士农工商旧业者虽状元授职后亦听逾时愿至者亦听三年一举着为令嗣后绿营弁兵无出身者不得补凡以武改文者武生作为佾生举人以上作为附生一体肄业皆仍其章服或曰专以膂力为高下何也曰比就其易见而难强者用之也旁涉于马步弓刀即有一日之短长即有幸有不幸不如专凭膂力为一定不可易或又曰不与选阶何也曰专凭膂力可为兵不可为将可为裨将不可为大将或凶悍或贪黩或胆不足临阵或智不足制敌或才不足驭下虽有膂力犹之不可用也归营学习令上司廉察之昭其慎也或又曰不分省又无定额何也曰文试之就地定额无定评也显然有定评复而颠倒高下此何理也余尝遇顺德府一武童百人之数以射中不及数三黜于小试而吾吴与试即取中犹不及额圣人之治天下曰平若是者平乎不平乎或又曰听其以武改文何也曰宋嘉定十年始定武举不得应文试是武举应文试古之道乎庶几有文武全才出其间渐可复文武不分之旧耶或又曰听其来去自如何也曰此牢笼天下勇士之术也骁雄悍鸷之徒辄多不喜束缚故不肯就我又其人往往不事生产至他日迫饥寒流而为匪虽欲就我而不能令于弱冠之初以举人进士之荣名为昭明示以无所束缚必欣然就我迨饥寒既至更无不就我之理是有余者以虚文縻之不足者以实惠抚之始有余而继不足者则又预为之地以待之然吾知甘于为匪者少矣一转移间举前三獘而一空之有科目之荣无武夫之辱衣冠何至不屑一也按户而求不遗僻远二也不经教师无少浮费三也如此则罗致既广不特干城腹心之选可收实效兼可以清伏莽之源而弭无形之患矣

　　请变通书院章程折　　　
胡聘之

奏为时书多艰需才孔亟拟请变通书院章程并课天算格致等学以裨实用恭折仰祈　圣鉴事伏查上年钦奉　谕旨自来求治之道必当因时制宜当国事艰难尤宜上下一心图自强而弭隐患朕宵旰忧勤惩前毖后惟以蠲除痼习力行实政为先据中外臣工条陈时务详加披览采择施行着各直省将军督抚各就本省悉心筹划酌度办法等因钦此遵查升任顺天府府尹胡燏棻等奏条内如练兵筹饷诸大端皆为当今急务应由臣酌核情形次第　奏明办理惟裁改书院一事关系人才之消长学术之纯疵不可不熟筹审议夫　国家书院之设固欲多方造就广育人才以备任使自教失其道名存实亡合天下书法养士无虑数万人而　朝廷不免乏才之叹从而议裁改畴曰不宜然苟不探其本眩于新法标以西学之名督以西士之教势必举中国圣人数千年递传之道术而尽弃之变本加厉流獘何所底止臣观西学所以擅长者特精于天算格致其学固中国所自有也考周礼宾兴贤教习国子皆于德行而外次以六艺孔门七十二子史特以身通六艺表之数者六艺之一也汉魏以降代有专家至宋胡瑗教士其治事一斋亦以算数分科是中土西法本自赅备无遗则凡西土递创新法动谓中土未闻者如地圆地行地转之说大戴礼尚书考灵曜及张子正蒙皆言之凿凿光学重学墨子经上经下篇奥旨可寻并在西人未悟其理以前即就算术言西法之借根远逊中法之天元后乃变为代数若宋秦九韶正员开方元朱世杰四元玉鉴西法终莫能踰对数为法绝诣然推算极繁自李善兰着对数探源省算不啻百倍突过西人可见同此一理祇在善用其心不必尽弃所学方今外患迭起创巨痛深固宜有穷变通久之方以因时而立政但能不悖于正道无妨兼取乎新法顾深诋西学者既滞于通今未能一发其钥过尊西学者又轻于蔑古不惮自其藩篱欲救二者之偏失则惟有善变书院之法而已查近日书院之獘或空谈讲习或溺志词章既皆无裨实用其下者专摹帖括注意膏奖志趣卑陋安望有所成就宜将原设之额大加裁汰每月诗文等课酌量并减然后综核经费更定章程延硕学通儒为之教授研究经义以穷其理博综史事以观其变由是参考时务兼习算学凡天文地舆农务兵事与夫一切有用之学统归格致之中分门探讨务臻其奥此外水师武备船炮器械及工技制造各等类尽可另立学堂交资互益以儒学书院会众理以挈其纲维而以各项学堂操众事以效其职业必贯通有所宰属然后本末不嫌于倒置体用不至于乖违臣前在藩司署抚任内察看土风朴质类能好学深思曾就省城令德书院勖其专治实学兼习算学因院长已革御史屠仁守尝受学于同文馆总教习李善兰于天算格致颇能通晓爰属其并教诸生俾识途径臣此次到任后调阅算学课卷所有三角测量代数几何诸题多能精核相继来学者人数亦增惟未尝议定章程另筹膏火经费博收广厉其道无由今幸明奉　谕旨颁发条陈整顿书院诚为陶铸人才之大机臣与学臣钱骏祥再四筹商拟就令德书院别订条规添设算学等课择院生能学者按名注籍优给膏奖省外各府属如有可造之士由臣与学臣随同甄录调院并于天津上海广购译刻天算格致诸书俾资讲求其一切费用即于各书院汰额减课项下量为挹注或有不敷由臣等设法捐筹不另开销公帑庶经费省而事易集课程立而人知奋遇有材能超越新法明通兼达时务者不拘年限由臣咨送总理衙门考试以备器使此外学者有心得算法通晓者准令分教外府属各书院递相传习藉资鼓舞如此变通办理自可收实效而祛流獘拟请　旨饬下各省督抚于现在所有书院详议推行不惟其名而惟其实不务其侈而务其精收失礼求野之近效峻用变夏之大防学术愈纯人才日众庶几自强之道无在外求矣臣愚昧之见是否有当谨会同山西学臣钱骏祥恭折具陈伏乞　皇上圣鉴训示谨　奏

　　德国学校规制
德国无论男女贫富七八岁时须一律入学学制四等国家特设者曰国学官督民办经费半由国帑半由民捐者曰公学民间自行设立者曰民学三等之外有教士经理者曰教学每学必分十数班按时考其勤惰以为升转以资鼓舞其有沈沦末班终年不能升迁者不得出学就艺所以冀其成立用以激励之也每学课程亦分十余种有必须学者一圣书二德国语言文字三音乐歌咏四各种算法五师道学六史记舆地七格致八书法九绘图十农政此学中之要课也有可不必学者腊丁文英文法文代字法代字法者即英国之文字减笔学也凡遇字数冗长之处可以一点一画一钩一曲一挑一撇各种暗记代之西人名为福纳的克亦名奥脱背而非皆省文也西国日报馆在公堂听审录取谳词多用此法取其简而捷也欧洲各国锐意讲求教育之道而其法莫良于德自正学而外一切学问无不为之设立学堂一曰医学院课分六等首以格物考核全身骨窍形状如何配置及讲论筋肉血络液管脑气筋力内外诸部分二论各经功用如心主运血肺主呼吸甜内主榨食物等类三论病源四论药品五论制配六论胎产一曰技艺院专教生徒学习机器电报开矿陶冶制炼造织等事一曰格物院与技艺院互相贯通院中格致器具无不毕备以便学者讨论详究其最要者为化学化学考核甚广如论死物之原质若何而化生物之原质若何而化以及金石草木胎卵湿化各生物讲论天文则有测步镜仪诸器其中多发源于算学以几何之法为宗一曰船政院专讲行船各法入院者先通数国语言文字并娴天文地理几何算学如涉大海当茫无涯岸之际随处可知船在经纬线若干分数各处海道海口之浅深广狭及有无礁石之处遇大风雨应作何驾驶平时机器应若何操置得宜考选后初为副舵工阅历有年再考为正舵工果能心灵手敏艺术精通则拔取后可操全船之权是谓船主遇有误事则院长偕有司秉公鞫讯过在船主轻者罚锾重者褫职缴凭永不用尤甚者倾其家产以偿之而入以罪苟天实为之则船主与舵工免议一曰武学院课程与实学院相同惟多武艺兵能御马施放枪炮各学拔取职任旗长后升千总果属禀资聪才识超则调诣京师大院再习上乘兵法如测量地理绘图与各国水陆战法其习水师者更教以测风防飓量星探石辨认各国兵船识各处礁石地势要害及水面战攻枪炮命中截敌人不得登岸各法先授末职拾级而升可至总统将军水师提督之任一曰通商院以数学银学文字三者为尚此外更有农政院丹青院律学院师道院宣道院女学院训瞽院训聋瘖院训孤子院训罪童院务使国中人民无一弃材均有裨于公私以广其用夫富强之基首重学问德其知所先务矣以近日言之欧洲书院以德国为最盛人才之出于书院者亦以德国为最多盖其国之制无地无学无事非学无人不学乡则有乡塾郡则有郡学其国境内无论在邑在野无不为之立学文则有仕学院武则有武学院农则有农政院工则有技艺院商则有通商院四民之业无不有学其它欲为师者则有师道院欲传教者则有宣道院又如格物院船政院丹青院律乐院凡有一事必有一专学以教之虽欲不精不可得矣男固有学而女亦有学平人固有学而疲癃残疾聋瞽瘖哑无不有学孤子无父母者童子有罪者皆设一学以收教之且其国之功令八岁以上不入学者罪其父母故食德之毛践德之土必入德之学矣德国书院如此其多教化如此其备宜乎人才辈出方兴未艾而高执欧洲之牛耳也夫无地无学则朝出侍函文夕归修定省而负笈远游千里思亲之患可以免矣无事无学则今日之所学即异日之所用而所习非所用所用非所习之獘可无虑矣夫质犹田亩而学犹开垦也虽有膏腴不垦则荒虽有才良不学则废国无不垦之地则粟米不胜食国无不学之人则贤才不胜用国之盛衰系乎人然则中国今日所以力图自强不至借才异域其可不讲求造就人才之道乎哉

　　英法俄美日本学校规制
泰西各国学校规制虽互有同异然其精益求精蒸蒸日上与夫练兵制器通商务农惠工劝学一切讲求实效之处其措施之或有不同其立法之意则无不同者也上篇止论德国学兹复将英法俄美日本国书院规制一详述之英国学校共分三等曰大学院曰学堂曰书塾凡男女幼童初学入书塾继入学堂肄业有成则入大书院岁加甄别第其甲乙倘得屡列前茅声名即为之鹊起故凡自大书院出身者国人无不敬而重之通国以敖斯佛堪比立二大学院为首二院肄业者岁各二三千人经费岁各三百五六十万圆左右敖斯佛大学院在英都西北二百有八里中分二十一院大学士为之总理自督学提调而下大小学官五十二员考试官二十六员监试官十三员巡学官六员教习四十八员堪比立大学院中分十七院官员教习与敖斯佛大同小异二大学院所教者为英文华文英萨森文阿剌伯文赛拉的文希伯来文希腊文腊顶文印度文日本文天竺梵文西班牙文法文德文俄文意大利文象纬舆图教学重学格物学化学医学筭学光学性理学声学画学诗歌学气力学测量学师范学书法学药性学金石学草木学机器学治术学文字减笔学生物学律例学古例今例印度例万国律罗马律学史学万国公法出使章程学人非一学学非一事必贯通天地人者方可谓之通材其有专门名家者亦即称为首选二院教法虽同然敖斯佛以各国语言文字为主堪比立以光化电学为主其互有轻重者正以互成其用也通国学院学堂林立其名目不及备详以最著名者计之大学院二十九所中书院五百十七所小书院一万八千七百四十五所皆为国家所设此外更有一等公会之学公会学者设会以资考究辨物也如天文会地理会丹青会花木会医学会算学会救生会格物会化学会等通伦敦城凡一百三十九所每会皆有公社崇广宏敞壮观入会者尝数千人按年分捐公公会主皆以世爵富绅充之每天文有新星地球有新地格物化学有新理花木有新种或思新法或拟新章或创新工则约期入会互相辨难盖欲精益求精以期登峰造极其余教会之学及民间自立之学其数不可胜计而农政水陆武备等各种学堂其为专设者仍不与焉亦可见其设学之广且备矣英国凡亲王太子皆肄业敖斯佛大书院故敖斯佛最为著名而文武各官亦悉由敖斯佛堪比立二大学院考取无捐纳无劳绩故无正途异途之分人士受业而来者无不学成而后去故英国人才皆出于大学院济济多士莫喻其盛此英国之书院规制也法国学校亦有三等小书院设于乡如中国古时四郊所置之小学中书院设于郡如中国古时诸侯所置之国学大书院设于京师犹中国古时天子所置之太学选举之法由小书院中简其秀良者贡于中书院由中书院拔其俊异者贡于大书院小书院按年考试中书院主之中书院则四年一加甄别大书院主之以大书院统中书院以中书院统小书院而总其权于文部大臣文部大臣法所特设专司书院事宜犹中国之礼部尚书也岁终各书院须将一年课程教法造册报部听其考核计法通国为乡三万七千五百有十小书院之数如之为郡二十有六中书院之数如之一乡民数满六千人以上者其小书院规模较为开拓堂宇亦较为增广设学经费半出国帑半出民捐凡士子学既有成然后令各择一业或为律师或为教士或习医或筮仕悉令自择其得入大书院者皆声闻夙昔负兼人之资而绝类超者也法国定例地方户口至四百五十人即须设一初学学堂男女有六人以上即须设一学塾教训蒙童以立初学之基计法国初学学堂为民间设立者三千九百三十六所为教会设立者九千五百六十五所大小书院所习课程自各国语言文字天文地理兵法制造算学绘图机器等学无不因材施教循序渐进由小成以底于大成故法国人才多聚于太学数百年来通儒硕彦接踵而起于格致历数之理多所阐明誉腾艺苑名著列邦有由来也此法国之书院规制也

俄国在欧西列邦中人民为最众而读书向逊于他国近百年来文教极为整顿创立规模增修制度经贤圣之君六七作相继规画其间至尼哥拉士而学乃大明计通国分十三道道设学官一员以司文教欧洲各国字母之数皆二十有五六俄则三十有六与各国独异各处小书院隶于大书院各大书院隶于京师学校部计其国小书院三万余所大书院十余所农政工艺矿务等学堂共四百四十六所国家岁出经费约一千五六百万卢布十卢布得英金一磅此外有大武备学堂三所小武备学堂五十五所统归兵部管辖水师学堂三千九百六十三所归水师大员管辖税务学堂八十所由税务大员岁加甄别拔取其尤以襄榷政所属芬兰一部尤擅文学夫欧洲之国俄为大今文事既修武功又耀宜其雄视寰区也此俄国之书院规制也美国幼童迟至八九岁仍不就傅者亦予重罚学制分大中小三等小书院中分四班肄业者以四年为期所设课程为浅近史记文法拼写文字等学第一年入末班二年升三班三年升二班四年升头班既列头班再加考选拔入中书院其或末班子弟资秉愚鲁学问不能加进者第二年考试后仍归末班学习不得升入三班三年再考不加进者仍不得升至再至三务令辗转升入头班学有成就然后令习他图非一读不成即从而改业也此小书院之规制也由小书院考入中书院试事三日始毕所试为天文地理浅近算法史记风土人情欧洲各国史略取者拔入中书院不取者仍归小书院凡小书院中诸生经中书院三次不取者则其才已难造就始由其父母领归别习他业更有子弟在家塾读书学成后径由家塾送考入中书院者中书院亦分四班肄业亦以四年为期功课为希腊腊顶文字罗马腊顶文史记并争战纪略大算法成篇文章诗歌每读一年升进一班三年不能升则黜之其可读可不读者为德法西班牙语言文字此外课程所列及操练身体各艺皆在所必学中书院头班诸生按月必有功过单一纸按月必作大文章一篇如中国策论之类是也脱稿须向众宣讲互相质证以明就正有道之意院主必视诸生之功过以定诸生之优劣功多过少始得列于前茅功不敌过即难冀邀拔擢此以平日之操修为据而非据一日之短长所能徼幸也中书院之制子弟在中书院考成后往往别习他业以图餬口故由中书院而复入大书院者为数无多入大书院每年须缴束修一百五十元优于才而绌于赀者国家另有津贴或令作文评定甲乙予以奖银犹中国书院之膏火也凡考入大书院者试事十四日始毕所试为策论欧洲各国史论美国史论罗马腊顶史记希腊文字几何测量各种算法天文地理文章诗歌考额约十五人中取一人各题全作而无错误者为正取各题有三题错误者为备取题未全作错误又多者不取正取者当年入院备取者踰年入院或正取人数不足则以备取补其额惟补额时须集备取各生将前时差误各门另行命题考试无误者即得补额误者仍须听补下期有正取学生仍当先补正取后补备取每届试期院中各教习皆居高临下轮流监视约考生十五人即有监视者一人赴试者亦有搜检之例片纸只字毋许入违者黜退考例綦严故试时诸生皆肃静无哗悉心构想取入大书院后每年读书三十六礼拜大书院中亦分四班肄业亦以四年为期功课以腊顶希腊古文算法为最要天文地理法文次之四年学成可以出院自择一门如律师医学传教等事各就其性之所近惟欲学习律师者须在律师处学习办三年医生教士亦然三年期满而无过误始由　国家给予文凭可以游行各国博取薪水此大书院之制规也其余农政工务水陆武备等学院各有专设其数多寡不等民间自行设立男女学塾更不可胜计此美国之书院规制也泰西各国之人皆幼学壮行以实学成实功以实功呈实效从无有所学非所用所用非所学者此泰西诸国之所以强也

日本自维新后悉法泰西大小学校除私设者棋布星罗不可胜计外其由官设者多至三万一千七百九十二所教习多至九万六千八百三十三人收集男女生徒定额三百三十二万九千九百七十七名其费由国家支发而以文部省大臣总其成其中分为三等曰小学校曰中学校曰大学校而又于三等中分出寻常高等二门此外又有师范学校师范学校女子部学习院华族女学校陆军军吏学校陆军军医学校陆军士官学校陆军幼年学校陆军户山学校陆军主计学校海军大学校海军主计学校成医会讲习所幼园海军军乐练习所高等中学校高等商业学校附属商工徒弟讲习所商业主计学校职工学校高等工学校美术学校盲哑学校农林学校商船学校电信学校综其细目几于屈指难终而以东京之帝国大学校为首善帝国大学分五科一法科二医科三工科四文科五理科法科分目二曰法律曰政治医科分目五曰察验曰解剖曰内科曰外科曰目科其工科另立专门工科分目曰造船曰造军器曰造房屋曰应用化学文科分目四曰哲学曰本国文学曰史学曰博言学理科分目六曰数学曰物理曰化学曰动物曰植物曰地质其选举之法大约孩提五六岁即入小学校既由小学校擢至中学校由中学校擢至大学校每历一学校或三年或四年始卒业迨卒业后由文部省派员考试考试之法亦分为三曰豫期考试曰先期考试曰后期考试必试可后领得文部省大臣所给及第证书然后可出而应世夫是以及第者皆学有成效非同中国科第可幸获也当其在学校时凡所应习事宜无不悉心学习向晨而起夜分而睡勤勤恳恳罔有懈心而又以文艺之余习练武事每于午饭既毕就空地习兵式体操一律更换戎衣操演枪炮戈矛等事距跃曲踊击剑相扑务使劳其筋骨不得有片刻之闲若女子则以柔顺为宜故虽有体操不沿兵式师范学校女子部于体操时由其师导之入园中或倚树听蝉或穿花扑蝶或凭栏句或临水垂纶天趣盎然了无拘束及入塾肄业则又循规蹈矩井然秩然盖同一体操而与男子之习武者迥异同一入塾而兼习烹缝纫等事又与男子之祇习文章经济者各殊矣其它所设学校不胜枚举其名则有法学院英语学院文学院和佛法律学校济生学舍壬申义塾裁缝女学校独乙协会学校庆应义塾同大学部攻玉塾专修学校有得馆郁文馆明治法律学校农学校锦城学校迹见女学校明治生女学校平川女学校樱井女学校同人社物理学校英学校英学馆体操传习所毛笔画讲习所顺天求合社进德馆国民英学会医学院女子英佛学校明治法律学律讲法会唱歌专门学校专修学校内部水产学校海军兵医学校豫备校海军豫备干城学校农林学校豫备校英和学校晓星学校外国女学校支那学校二松学校寻常中学校海岸女学校工手学校成城学校明治学院齿科专门医学校英和女学校江东义塾淑女馆高等普通学校英和学校产娑学校明治英学校福音会英语夜学校体操学校方圆舍学馆独乙专修学校簿记速成学舍共立学校成立学舍女子部共立女子职业学校静女馆松香女学馆静修女学校柴山女学校兴风学校成立学校达英舍通义女校大东英和学校文友义塾数学专门敬胜馆簿记精修学馆成美塾英华学校舍速成笔记学校簿记专修学校香兰女学校敬文社讲学部专门学校外部数学专修馆商业素修学校商业专修学校立志义塾开成学校万融画塾开元学舍数理学校以上皆设在东京由民间私立者可见通国之中无地无人才即无人不向学虽未知所学之果能深造有得否而其造就之术亦既不遗余力矣按古今中外各国立教养之规奏富强之效原本首在学校今日本师泰西教养之善以育人材居然国势振兴我国胡可不亟力行之一语为之断曰不修学校则人才不出不废帖括则学校虽立亦徒有虚名而无实也

　　去学校积獘以兴人材论　　　
王韬
  </div>
  <div class="pagination">
   <a href="皇朝经世文三编_page42.html">
    上一页
   </a>
   <span>
    ...
   </span>
   <a href="皇朝经世文三编_page38.html">
    38
   </a>
   <a href="皇朝经世文三编_page39.html">
    39
   </a>
   <a href="皇朝经世文三编_page40.html">
    40
   </a>
   <a href="皇朝经世文三编_page41.html">
    41
   </a>
   <a href="皇朝经世文三编_page42.html">
    42
   </a>
   <span class="current-page">
    43
   </span>
   <a href="皇朝经世文三编_page44.html">
    44
   </a>
   <a href="皇朝经世文三编_page45.html">
    45
   </a>
   <a href="皇朝经世文三编_page46.html">
    46
   </a>
   <a href="皇朝经世文三编_page47.html">
    47
   </a>
   <a href="皇朝经世文三编_page48.html">
    48
   </a>
   <span>
    ...
   </span>
   <a href="皇朝经世文三编_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
