<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 166 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 166 页/共 172 页
  </h1>
  <div class="content">
   水西夷汉各目投诚措置事宜疏【措置投诚把目】
　　臣于本年六月初二日准兵部咨为塘报事、职方凊吏司案呈、奉本部送兵科抄出贵州督按并安位安祚远各题奉缘由、俱奉　明旨兵部看议具奏、钦此案呈到部、看得安位安祚远、穴中蚁鬬、各词呶呶、据安位疏称祚远为叛主、据祚远疏称安位为叛　朝廷、而该督按详报情由。亦各异同、在督臣惟恐开封疆之隙、在按臣则欲犁扫而臣部执其两端、参酌事势、无论安位在时、据龙场、侵沙溪、即孽位死后、诸把弄权、不请命　朝廷、遽立陇氏之子、且申文谬妄、曰中兴、曰天与、全无顾忌、傥置之不问听其自迎自立不明不白。养成尾大之势。西南半壁。从此无宁宇矣论法自当声讨、况有来归退地、所向无前、视水西余孽、直腐鼠耳、在我固不屑因人成事、以自居于不武、而以夷攻夷、亦　朝廷操纵之法、未始不可、酌而行之但今安位巳服　天诛、而祚远亦患痘毙、以水西片地、争战正未有巳合　敕该督按查陇与安果否嫡派、中兴天与等语、是谁奸把僣称、不告　朝廷、擅立宣慰、是谁奸把主持、一一查明、择一亲而贤者立之。庶穴中之鬬可寝。而西南一隅。不致于骚动也。崇祯八年三月初七日、本部题、初十日、奉　圣旨安乌俱毙、亟图善后、巳有旨了、据报擅立陇氏、呈词狡肆、着该督按详察情形、熟筹措置、仍一面将操纵机宜、明白驰奏、不得玩延酿衅、钦此钦遵、抄出到部、备咨烦照　明旨内事理定限八月中明白具奏等因、到臣准此、又于六月二十二日接阅邸报内、见兵部覆顺目投诚一疏内云、改土设流。不如分土世官。似属长便。区画之策。则惟有分别黔蜀各辖。以蜀责蜀。以黔责黔。相机操纵之一法而巳。如蔺土蜀辖也。听蜀抚矢见画。水西黔辖也。听黔督规画。有来归者。即以祚昌为例。率万人地土至者。授指挥。率数千人地土至者。授千户。率数百人地土至者。授百户。归附既众。负固者孤。寻亦当回心向化。此中国治夷之法。于计最便。但目前顺目无几。而逆日实繁有徒。若执一行。恐酿他变。汉法戎索。该督抚身在地方。自有机宜。又非臣部所能遥度矣。四月二十六日、覆奉　明旨内有水西各目有无舍旧图新相继来归者、一以祚昌为例、着该督宣布恩信招携怀来、乘时绥定、钦此、该臣遵奉　明旨就经牌行带管毕节道臣杨森、并总兵官范邦雄、宣谕外、该臣案查先据宣慰司安位妻禄氏、社柱、并目把杓佐化沙周世儒等、呈称卑司与普安东川镇雄等府、原系同派分枝、百世相沿、互相偕继、如昔年安绍庆陇怀玉之例、今卑司宣慰安位之嗣当立、干系地方、时不容缓、就经齐集四十八目一百二十宗亲、一千二百夜所、及掌衙汉把、邻近土司、亿万叟童、选立亲枝贤能、万舌同推镇雄土知府陇怀玉之子、居长且贤、况系祖父老宣慰安国亨正派重孙、例当入继、卜定官名安天与、承顶本司宗嗣、统制阖司、世笃忠贞报国、从此立见太宁、司运中兴有主、毫无他意、大惬舆情恳祈会题等情、据此、又据宣慰司管下头目白沙永则、阿乌谜、察架喇白你等、呈为遵奉循立亲枝、以正名分事、照得宣慰安位陡疾身亡、于时众目未齐、比在大方目把、惊惶痛伤、恐受抚之初、民心摇惑、议借镇雄之子继袭随具中详、蒙恩鉴察、不容以陇易安、各目感激、难容含默、窃念卑司世守西南、历代附顺、自祖霭翠、蒙　太祖高皇帝授中顺大夫、世袭土官宣慰使、加镇国大将军、三珠虎符、传流至安佐、生安万锺、万镒、万铨三子、万锺承袭、正德年间、被逆杀死无嗣、奏经勘问令亲弟万镒继袭、镒生安仁、铨生安智、镒因病故、安仁年幼、详令万铨借官扶侄、安仁既长、万铨还职、退居卧这、后安仁病故、遗子安国亨、年幼又复详令万铨借官扶孙、国亨既长、万铨仍又还职退居卧这养老、国亨长子安民、早故、次子安疆承袭无嗣、三子尧臣承袭、生今已故安位、安铨子安智生安国祯、祯生长子安邦邦生今卧这安世见生长子安承宗、旧案宗图可考议亲议嫡、义顺礼和、即录万铨两次扶让之贤、亦难冺夺、就该各目会集汉夷耆老大小夷众、照依俗礼、愿立卧这头目安世长男安承宗为巳故宣慰安位宗嗣、非周世儒等假借镇雄之子、致烦本部院驳查据此、又据四川乌蒙府呈为恳察原情俯允夷俗以服夷心事、切照卑府护印抚子女官陇氏海霸、乃镇雄府加衔参政禄氏之女、母子効忠报国、朝省皆知、祸缘蔺奢作叛、纠股水西头目安邦彦等恊从、比时安位尚未出幼、位母孤孀难制暨后该司再四恳求氏母欲聘卑府长女禄沧为水西正女官、母云水西乌蒙、本系世代亲姻、但乌蒙世称忠顺、该司不合从逆、既要求我孙女、必须听抚悔祸自新、方便主此亲事、后崇祯二年、邦彦就戮、该司听抚、崇祯三年、差九撦头目前来求亲、见得悔过听抚、及母命难违、只得详允、至崇祯五年该司公出九十九件夷礼来府交奠两府祖宗、约定八年内于归不幸安位病故切思夷俗、原与汉礼不同、凡生女子、一许某府为亲、交奠之后、稍有不幸、则女之魂灵送归伊府交割婆家祖宗设若男家不幸、女送伊府立正、以听承继、今位虽故。卑府长女、委系该司目民公礼定为女正官、交奠祖宗明白、生为安氏人、死为安氏鬼伏望轸念母氏存日颇效微劳、卑府拒或不容叛逆、母子忠顺、　敕旨见存恳赐俯允夷俗、送女禄沧为水西正女官、其继后之人、专候上司定立、俾氏女免致终身失望、　天朝兴灭继绝之恩、为不孤矣、等因、又据乌撒府土知府安其爵呈为恳给冠带安置女官以服人心事窃照子承父袭、虽为正道、妻继夫职、实系伦常、有职妹安其性、婚嫁安位、原系命妻乃自名正言顺、当巳通报三省、不意安位物故、西目离心、地方溷乱、卑职所恳、惟在安置职妹、管束民心、傥若不赐安插、不惟职妹无归、亦且各目无倚、尤恐邻夷不忿、争构终无了局、恳乞大彰举废之典、怜念寡孤、赐给冠带、安置职妹、庶西目权归一统、众夷干戈永息、等因各申呈到臣、据此该臣会同按臣胡□□看得安位故后、夷汉各自把纷纷图立、臣查陇怀王虽安国亨之孙、与安位称同堂兄弟、但系庶出小枝、且无以陇继安之理。卧这宗派、虽则伦序相应、而久处箐中。众心不附。若乌蒙之女。虽许嫁而未婚。安其爵之妹。虽巳嫁而被逐。皆于理不顺。臣巳俱行禁阻。即于三月十六日、随委标下中军参将谭正修、督率官兵二千员名、前往毕节坐镇以禁各夷争构雠杀。再差总镇标下加衔守备李先跃标下参谋游击邹蔚然前往大方传谕、俾各恪遵宪令。去后、随据卧这头目安世呈为遵旨分官以息争衅、并献宣慰公地、听候设置以安边夷事、照得卑目与新故宣慰安位同祖亲联谊切派嫡、凡遇绝继、承续无疑、去年安位身故无嗣、遭奸化沙化漏刘光祚周世儒杨启鸾艾天申等、谋刼强邻盗印、私与镇雄妄议陇怀玉之子、承袭荷蒙上司不容以陇易安、于时头目白沙老乌谜察架喇等、感恩奋义、求立卑目、在卑目思维继袭、必奉公推不敢冒承以于明禁、寻蒙两省题疏奉　旨有改土设流与分官世守、孰为长便、钦此、仰蒙本部院念改土必尽去夷不可胜诛、而费饷必大、若分官尚可留善、不但止武、而施仁亦宽、是以诸夷畏威怀德、若察架喇老乌谜那则白铺安正中阿住陇革白尒安白熊世忠陇胯阿沮等同李奇芳周廷鉴等、俱先赴见首、沐恩夹贝宣慰部党巳收过半、汉把五千尽出投诚、无柰镇雄执印以贪木胯之地木胯乃黔土也岂可益蜀之强夷、化漏袭莫德之凶、化沙藉镇雄之力、表里挑激百计周张、欲逞一狂、以摇三省不仗部院德威、祸乱何可轻言卑目居在火掌木空河外、处此恶党、归宗阿母遮织金纳恩鲁归之中冀恩而出见、不能惧祸而守备、独切节奉委官游击邹蔚然指挥雷端揆并汉把李奇芳周廷鉴等、传示宪令、卑目何敢不遵、惟是分官一节、各目有见管原业者、有借管他地者、有兄绝弟继者、而弟死兄受者、有人存而地为人夺占者、有地存而人亡无留者、增削悉在上台、非卑目所敢妄言其宣慰公地、以着则窝化角木胯火掌架勒安架的都朵尒陇胯等十宅吉插白两朵内庄则尒雪革化处土桥哥落比那仲巳仲女本捏租写朵栱沙垄却垄西黑阿东普以墨四着骂个等白勒庄寨宣慰既巳无嗣、地方应行归籍各目必有假借呈献欺冀一时荣利者、惟卑目亲同宣慰、名属正枝、报献始合顺言收设乃居公道、再照卑目先祖安万铨、曾奉上司委命、两次借职宣慰、扶立安仁安国亨父子、保其全地、揭而还之国亨悖负雠奏多年、今兹之官何敢再冀伏候详允将附近火掌朵尒地方赏给管理、并给本管地方世守执照、仍比照往例纳札及弟安然安华世守原土执照、一体颁赏等情、据此、又据头目杓佐化沙化漏归集刘光祚陈万典杨启鸾李时芳杨淮等连名呈为倾心献印献土恳乞开恩分别功过具题早结新疆大局事、窃照老乌欲立卧这僣窃异常、废立繇已、终成尾大不掉、悖违法度宪行、佐等惧切履霜、怒增发指、方议差汉把王允中投省控诉、愿将印土归纳　朝廷、随举义兵追逐奸逆老乌谜内无容身之地、始脱命以赊生、佐等有诉在前业蒙宪谕、近准委官李先跃传宣、又幸蒙中军厅谭参将按临、合将本司印信及合司地土投纳献明、众口同词、再无他意、独分官世守之议、实系　圣明恩造、又虑奸逆生谗中阻、敢昧罪恳求、俯念罗施地土千里提封、今俱相率投诚、乃上台德化所致、所有世职官守、应乞题准　明命下颁、庶夷民无有疑畏大局底定等情、据此、又据大方专属汉民总统头人杨启鸾陈万谟、杨德丁士林孙应奇吴一成黄恩高凌弟等、统领十三街乡耆王青云江月清杨举善李春荣周实彭汝顺郑开阳尤翰林黄应宣等、五十多人连名为率众归投等事、鸾等一十三街汉民、共计万有余户、入籍在内、历年巳久今不幸宣慰物故各目争立、闻本委传谕不准继立民等自应归投、必要万口一声、方敢倾心出见、今幸各各投诚、诉乞赏给、遵照安插等情、据此又据参将谭正修、守备李先跃等各禀报称职至大方毕节传宣恩威、就经给示严谕安插外、于时屡有接踵投出累累、臣量犒发回复业、不能一一备述、该臣会同廵按贵州监察御史臣胡看得水西各酋。倚险负固。千有余年。从来疏节阔目。未能深治。今安位故绝。纷纷争立。臣遵奉　明旨、申明　皇上德威、三覆晓谕夷汉各目。俱改心易虑。具呈献土献印。用夏变夷。实维此时。臣查该司有宣慰之土。有各目之土。宣慰公土宜还　朝廷各目私土宜听分守惟将田土户口查勘造册。征其赋税。则一切边夷。皆我赤子。其大方西溪。谷里比那。各要害处所。参据众议宜各筑岩城。分遣各将。督兵弹压。自可丕振国威。永销反侧。维是局面初改。措置方新。不得不宽以文法。普示招徕。查云贵两省处处皆设土司。即如定番弹丸一小州。亦立十七长官司。二三百年。势分力弱。并未敢有跳梁者。　祖宗成例、似可仿行。其卧这安世。系正枝。首先献土。化沙亦系亲枝。具呈献印。似应各加土知州。职衔世袭。以示激劝。其各头目。输心向化者。应各授长官司。俾令世守。汉把李奇芳周廷鉴刘光祚陈国基袁俸陈万典杨启鸾吴道端丁士林等。招集纳款者或盈万。或盈千。合照部议。分别授以世官。一切粮额。各猡鬼最苦宣慰之苛。应照夷额。十中减二。以苏其困所遣抚谕各将深入化导、俾各效顺、并应叙录、以示激劝臣愚未敢擅便谨将各酋情形、并措置梗槩先行驰奏、恭请　圣裁、顾臣尤有说焉、水西故疆既巳分裂亦无大强寇但恐夷目各有仇隙不能安帖而邻近土司有利其土地者因机构隙迩年来所以屡屡见告尚遗庙堂之忧也令善后者惟宜于疏节阔目之中寓锄强存弱之计使其和或閗而我皆操其柄则得矣夷地深险。步步羊肠。犬羊之性。一日数变。汉奸拨之。其狡百出。势不得不需兵力。一面合力版筑。一面剿除顽梗。庶可建威消萌。计垂长久。黔省俭瘠。百务掣肘。一切经画事宜。尚有疏所未尽者。容臣会同按臣陆续具请。除安祚远所献蜀省雄所土地、移会四川抚臣、会勘明白、并呈词谬妄、查明究拟、另疏奏闻外、伏乞　圣明垂鉴、　敕部复议行臣等遵奉施行、
　　皇明经世文编卷四百八十七终
　　皇明经世文编卷之四百八十八
　　郡人陈子龙卧子　宋征璧上木　徐孚远闇公　周立勋勒卣选辑
　　宋存标子建参阅
　　徐文定公集一（疏）
　　徐光启
　　疏
　　敷陈末议以殄凶酋疏
　　兵非选练决难战守疏
　　辽左阽危巳甚疏
　　恭承新命谨陈急切事宜疏
　　敷陈末议以殄凶酋疏【选练】
　　臣伏蒙　圣恩、洊历官寀、职在珥笔、非敢与闻军旅之事、然而　主忧臣辱、古今通义、四郊多垒、卿士之耻、臣虽驽下、其忍坐观国恤、隐情匿巳乎、臣伏见奴酋作逆以来、措饷调兵、经营浃岁、终于覆军陨将、三路败衂、此皆我谋之不臧、非贼之智力、果不可敌也臣生长海滨、习闻倭警、中怀愤激、时览兵传、窃见兵家简切肯綮之论。无如管仲之言八无敌。晁错之言四予敌也。管仲曰论财而财无敌、论工而工无敌、论乎制器而制器无敌、论乎选士而选士无敌、论乎政教而政教无敌、论乎服习而服习无敌、论乎徧知天下而徧知天下无敌、论乎明于机数而明于机数无敌如是然后可以正天下矣、鼌错曰、器械不利、以其卒予敌也、卒不可用、以其将予敌也、将不知兵、以其主予敌也、君不择将、以其国予敌也、此两言者、虽当世所习闻、实自古不能易也、若使兵杂而不精、技疏而不练、甲冑苦恶、器械朽钝、节制不谙分合无权、而能战胜守固攻取、则管仲鼌错为愚人矣、臣闻岳飞用兵。明日将战必先会集诸将。度敌之所以胜我者。因谋我之所以胜敌者。展转数四。计定而出。试论近日辽东之战我有一可胜敌乎。敌有一不胜我乎。杜松矢集其首。潘宗颜矢中其背。是总镇监督。尚无精良之甲冑。杜将军去甲冑而战尤非法也况士卒乎杜松刘綎潘宗颜皆偏师独前岂非无纪律乎。兵与敌众寡相等。而分为四路彼常以四攻一我常以一敌四岂非不知分合乎。战车火器。我之长技。抚顺临河不济。开铁宽奠皆离隔不属。岂非无政教乎。出关四十里。遇水不能渡。遇险不能过。入伏不能知。岂非不识地利。哨探无法乎。如是而求幸胜。果必不得之数也。今目前补救事宜。如调选近地边腹兵马、以贴防辽东堵拒山海、远调西宁庄浪久练骑兵、以为后继、与夫京城稽察营操、督视整搠、预备一切事宜、已经中外臣工斟酌上请臣不敢琐赘臣之愚虑、以为戡定祸乱、不免用兵、用兵之要、全在选练、此人人所知、别无奇法、但选须实选。练须实练。若敌亦选练之兵。大约指神器也又须别求进步务出其上苟为不然。则强弱相悬。如卵投石。至则縻烂。奚论众寡哉虽调集百万。亦空残民命。徒费资储而已。臣愚以为今日之计。必须用管仲鼌错之说、一一细讲而力行之、精求天下勇力捷技奇材异能之士。丰其饷给。厚其拊循。优其作养。又精求良将以统率之。选用教师。羣居聚处。日夜肄习之。又博求巧工利器。如车乘甲冑军火器械等尽法制造以配给之。技艺既精。然后教之形名节制步伐止齐分合进退之法。中间激以重赏。董以重罚。教练既成。将臂指相使虽赴汤蹈火。无不如意。如是者有士一万。入可以守。出可以战。有士三万。可以埽荡逆奴。且能控制西北诸酋。使詟服不敢动矣臣为此说、颇似大言、然臣所谓选士、非平时乌合之众、葢奇杰之士。众中之翘楚也。一君邑一邑亦无几人。既负异材。必须厚待。其制造器甲衣裳扉履。亦须数倍常格。此其势自不能多。然而一人兼数人之饷即一人当数十人之用矣昔齐桓之募士五万。晋文之前行四万。秦穆之陷阵三万。越勾践之君子六千。周武之同心三千。皆贵精不贵多之效也。臣志图报国于富强二策。考求谘度、葢亦有年、今虽年力向衰、多婴疾疢、而一切选练事宜、颇窥一二、苐因条绪繁多、未敢渎尘　圣览、如蒙采择施行、容臣另疏逐一详奏、倘臣策尽用、不能克期见效、臣甘伏轻言罔上之罪、若有法无人、有名无实拘泥常规、因循积弊、诸凡选募制造操练等事、一不如法、一不应手、是皆絷骐骥之足、而槛猿猴之势、此其不效、繇用之未尽、非臣之策失也、臣惟多难兴邦、往昔格言。旋斡化机、在于人事、国家承平日久、纲维尽弛、干国宁民之术、废置不讲、今日之挫败、或者　上天之仁爱使　君臣上下、惕励振作而免于大忧也、臣愿我　皇上上体　皇天警告玉成之心、下念臣民润艹涂原之痛、赫然奋发、听言用人激厉臣工、率作兴事、即外威内顺、于万斯年、区区逆虏、何足烦　圣明宵旰之忧、如或不然　祖宗三百年生养之赤子、海内亿万姓罄竭之脂膏、征发裒聚。其难若彼。耗散失亡。其易若此。尚不思同心共力、推求所以然之故、而改弦易辙、天下事岂堪再误哉、臣忠愤所激、忘其越俎、冐渎宸严、不胜战栗陨越之至、
　　兵非选练决难战守疏【选练】
　　臣窃观燕台形势。北邻戎虏阻绝之区。南控中原广衍之处。非若陕洛河东。蜀汉荆襄。河山四塞。迁徙亦可暂安。阨险犹能自固。故非兵无以立国。非战不能守土。是京师者。必战之地也。辽左为京师左臂。负山阻海。隔阂华戎。陆走蓟门。有直达之便。水走天津一带。有四通之势。若辽左不守。强敌坐大。山海以南。处处设防。今日宣蓟愈急坐此费且十倍于守辽矣故辽左者。必守之地也。势在必战而无必胜之兵。势在必守而无必固之策。则岂非数十年来因循弛废。实使之然乎。夫奴酋之地与人。不过一县耳。以中国较之。地千倍也。人千倍也然而屡遭败衂覆军陨将者则奴之善用其小而我之不善用其大也战者角胜之事。非才力智计。殊绝于人者不克也。语曰才过十人谓之英、过百人谓之雄、过千人谓之俊、过万人谓之杰、是有十人者必得一英、有万人者必得一杰矣、诸葛亮出师。指赵云邓铜等以为数十年之内。所纠合四方之精锐。非一州之所有。故知战胜必待于精兵精兵必选于大众一州之所有不能当四方之精锐明矣今地大人众而不选不练。征兵十万。大半脆弱。集合诸将。仅得精勇家丁数千。又分四路。奴则廿年选练。犀利精强。本酋号令极严。韦都用兵有法。并力攻瑕一军败而诸军夺气此兵法也又恒以大众敌我偏师渐次骚除。能无尽乎。葢奴虽寡小。能用一方之精锐。我虽众大。未尝合天下之精锐。故再战而败。非不幸也。令我之制器选士。教政服习。皆与奴同。则千倍其地者必千倍其强岂有不胜之理乎。若但言征发。不言选练。此如担雪填井。无丝毫之益。而有丘山之损矣。臣之前疏。以为必须选练者。正此意也。今日之计、辽左宜一面应援、一面鼓舞、各边宜尽法挑选、量行调遣、以支目前之急、朝鲜同败、固宜遣使慰抚、亦须重加赏恤、使整率兵众、列营境上、北关仅存、宜激厉振作与鲜兵南北相应、以成牵制之势、至于商求至计、必须选募海内奇材、速赴京师、精加练习、为守战之备、然后可以内壮京营、外援辽左、或与主兵为唇齿、或调客兵为掎角、无施不可、此议巳经诸臣疏请、至再至三、但令各州县召募解京、恐所选未尽合式、遽令却返、不止空费安家银两、尚须给发回往资粮、苟因循姑用、未免又蹈去年覆辙、展转思惟、终须就地选募、似属长便、伏望　皇上勑下阁部大臣、博访廷臣、不论资格但取堪任此事者、练兵议起而所遣董召募者大率浮夸无实之人徒费金钱毫不济用此任事者之矢非建议者之误也鄙意募奇材虎士以为冲锋之用者多不过万人亦止须于秦晋诸处拣募不必遍行天下至守御仍湏精练主兵广训土著耳选得数人、更求将吏数员为之副贰、派定省直、先行会议、选募格式、练习规条、赏罚功令、甲仗制度、安家行月粮等项数目、务求画一、星驰分赴各该地方、先期行文知会本处抚按、行令该管文武官员或挑营伍、或募民丁、依法拣选、务得勇力捷技、绝伦出众者、别有异材藏器、不肯赴募、务要虚心谘访、百计搜罗、通候使臣到日、照式简试、每三四州县卫所适中之处、便应亲往、令赴募者无得过二百里、免致劳民损功、简试毕日、分别等第、填注格册、就行选委将领、各给安家永鞋、及在途行月粮、陆续起发赴京、先于三大营中、选择良将、或别有简用、务须谋勇足备、谙晓节制者、职司练习、随到随练、精选教师、择取实用技艺、群居聚处、日夜讲习、务令透晓精熟、候人众稍集、合营团练、其选士之数、不必限定多寡、亦宜约量每省直若干、裒多益寡、悉听从便、总合大数、少则不必取盈、多则尽数遣发、如钱粮委系不敷、所余人数、量行赏夹贝、许待后次取用、差去使臣应给勑书关防、稍假事权、因令延访真实将材、保任举荐、量移迁擢以备缓急、又令访求精巧工匠、一体从优起发听用、乃至甲冑火器械、有精巧异常、及本地所产器甲材料、亦应制造博买、解赴该部、或给发操演、或依式成造、其选士所用安家行粮、在途月粮、及买造精利甲仗、一应材料等、应于本地方设处、到京以后月粮塩菜激赏等银、应于该部支领、其使臣与抚按以下、宜合心并力、共济时艰、若有骚扰地方、狥情选举、滥收罢弱、空费资粮者、责在使臣、其有偏信所司、朦胧推委、故称乏缺无意急公者、责在抚按司道、听令互相纠举、其搜扬无法、虚应故事、惜费惮劳、推托沮误者、责在将吏有司、听令不时参奏、其起发在途、生事扰民、凌虐诛求、脱逃更换者、责在领将、事发严行正罪、其技艺不闲行阵无法、赏罚乖张、科克财物者、责在练将、听廵视衙门综核殿最、一应在事官员、俱俟选毕练成、课其强弱坚瑕、分别等第、以为功罪、严行赏罚、在外文武将吏、一体考核、本地方所选士众、册报吏兵二部、查核等第多寡、依考功法分别黜陟、此举若在必行、又能人人尽力、事事合法、将聚有虎豹之势、散有率然之形、进有雷霆之威、日夕有金汤之险不过上等精兵一二万人、战可必胜、守可必固矣、倘虑各地方钱粮无从取给、宜令抚按司道官、实查各属库贮银两、即非在在充溢、必有一二堪以动支那借者、前后官司地方耳目、谁能掩覆、且同舟求济、逃雨安之、而坐视阽危、贤智者不为也、臣民慕义捐赀、倘蒙　皇上优加激劝、必有源源而来者、亦可随处给用也、若虑饷司缺乏、则新兵教练、少止数月、多止一年、截长补短、半岁为期、半岁之饷、多不过二十余万、各衙门宜念势在危迫、悉心并力、那移计处、当亦无难、教练既成、就可选汰各营罢卒、并名抵补、外若辽镇、内若京营、以至保河通津、蓟永昌密、皆可转弱为强、亦永无新兵饷给矣、或疑时事方艰、无暇选练、臣谓正惟无暇、故宜亟图、所谓七年之病、三年之艾、苟为不畜、终身不得、昔戚继光为参将。逼临倭垒。闭营练士。期以三月而成。督臣胡宗宪促战不听。将行军法。抚臣阮鹗力争得免。练成之后。所至克捷。斯亦前事之师也。伏望皇上不弃刍荛之言、亟为桑土之计、立赐施行、庶几早图一日、早济一日之用、不然者迁延观望、坐躭时日、后来事势逼迫、计不得不出于此、然而愈无所及矣再于　天威、不胜战栗陨越之至、
　　辽左阽危巳甚疏【守辽事宜】
　　伏见逆奴稔祸、建国僣号、攻陷开原、将士覆没、辽阳广宁、岌岌不保、关内人心、惶惶靡措、此其势非昔年之俺答、实宋朝之兀朮完颜亮也、　皇上一闻警报、旋用经臣、举朝人心、翕然慰藉、然臣之愚虑、譬如粘天风浪、而行船渡海、经略则舵师矣、其余篙工楫徒尚赖多人、帆樯棹橹、尚须多器、多人又须便习。多器又须精好。若一有阙欠。一有麄疏。舵师虽精心玅手。亦且无如之何。况阙欠麄疏者非一人一事乎、必得上下中外、毕虑虚衷、力者尽瘁、智者殚竭、早夜亟图、庶乎汔济、臣实腐儒、忧心如噎谨牵率固陋、条陈画一、虽所言者或似一时难办、然医人用药、视病之所宜、不问病家之所有、苟非此药不愈、虽索之遐方、售之重价、畜之三年、岂容已乎、臣自三月下旬建议选练、就此时论、岂不迂缓、然臣策若用。迄今三月。亦必稍有次第。何至乃如今日百无一备也。且遣将调兵、措饷修守、一切救急之策、与臣之说、拮据并作、何相妨碍、葢急着缓着、两者皆不可废用一备二、更有得力之时、惟在速行之而巳、若迟之又迟、直至势尽理极、而求霍然立解之术、臣虽艹泽庸医、实知天下古今、必无此良方、必无此国手也伏惟　圣明裁择施行、臣无任激切惶悚之至、
　　计开
　　一亟求真材以备急用、臣窃考前古承平之后、渐贫渐弱、因而纽解纲弛、迄于不振者、病在乎拘泥常格。因循积弊也。于今所急、莫如文武吏将、第恐资格序用、加以弊窦幸门、即用者未必才、才而用者未必当、两者皆足败事矣、取人用人之法、臣多有其说、未敢渎陈、目下权宜、似应令在京诸臣、各举所知、不论大小官员士庶、及罪废人等、但有文武材略、乃至绝技巧工、开具所长、今应作何录用、各送堂官、咨送吏兵二部、再行博访、各随相应职事、或推升、或改调、或咨取、一一置之在京衙门、及畿辅近地、以凭随时副急、逐便差遣所举人材、建有奇功、举主分别赏擢、若误国偾事、亦随其情罪重轻、连坐举主、在外抚按下及守令、坐名荐举、类奏咨部、升调取用、并依前格、如此荐有实才、官有实效、绝胜于临事仓皇、而莫知所寄也、
　　一亟造实用器械以备中外战守、法曰知彼知巳、百战百胜、今奴大胜而我大败者三矣、岂可不知其所以然乎、臣无论其精者、即甲仗器械、行阵马匹、乃兵家麄迹我亦事事不如、在事者何以不知、知则何以不求胜着、而驱不辜之将士、载有用之军资、填诸无底之壑也、据朝鲜报称奴寨北门。铁匠居之。专治铠甲。向亦闻其铁工所居。延袤数里。臣又见在辽回还人等。言贼兵所带盔甲面具臂手。悉皆精铁。马亦如之。故鲜营对垒。被奴步兵骤进。将拒马木登时撤去。鲜兵非无铳箭。而无可奈何者。甲坚故也。我兵盔甲。无如略彷赫连氏之制而即于军中制造既皆荒铁。胷背之外。有同徒袒。贼于五步之内。专射面胁。每发必毙。谁能抵敌。此外臣不敢一一烦称。只举甲冑一节、可以类推。况又与之大小火器二万乎、大抵此酋励志四十年、尊礼谋士、厚养健卒、博咨密议、简练训齐、其制器选士、政教服习、不合于法者鲜矣、所恃者我之地大人众、欲索巧工、欲购美材、欲求精坚犀利、胜奴一倍再倍。以至十百倍。不为难耳。今直置不讲。讲者又嫌为迂缓。必欲取办目前。则有仍前朽钝而巳。何时得胜敌之器而用之也。今宜大破常格于前项荐举人材、择其知兵有识心计智巧者、专领器局、仍博求海内名工名器。商搉制造。一切盔甲面具臂手刀剑矛戟车仗牌盾大小火器之类。务求精密坚致锋利猛烈。数倍于奴。求精之法。宜除积弊。立成规。酌旧法。出新意。或令用者自造而给之或令造者自用以试之其间法度纤悉。臣不敢胪列但得其人以法听之可也
　　一亟行选练精兵以保全胜、伏自奴变以来、中外臣工、百尔所思矣、臣展转揆度、意绪万端、而独以选练一事、再疏尘渎者、诚恩千筹百计。摠以精兵为根本。若无精兵。虽多得良将无可用。多有奇谋不得用。多造利器莫能用。多结外援弗敢用也。奴酋积强久练、步骑俱精、昔人称匈奴之长技三、中国之长技五、兼而有之矣、我兵南北主客十余万众、岂无良将劲卒、止因不选不练、无器无法、如卯投石、熏莸同尽耳、今只议募议调、如昨年故事、虽多至数倍、难倍于败、即使精加挑选、人人出贼之上、又恐技艺法制。在在各别难以合营。且诸方各有所长、各有所蔽。其长者或宜于昔。不宜于今。必求齐众若一。分合如意。守莫能攻。战莫能敌。计非选练不可。选练之法、又须大破常格、将前项荐举人材、精加简择、当事者虚心降意、问以选取格式、练习规条、赏罚功令、甲仗制度、各令条对、择其尤者、斟酌详定、一体遵依、酌遣若干员前赴各该地方如议行事、其前后差出文臣、须重其事权、以便弹压、更令廷臣推举重臣二员、总理江南十省直江北五省直、及各边选练事务、委任责成、他日若以器械不利、卒不可用、再致败衂者、坐以失误军机之罪、如此必不敢冐昧阿狥、苟且塞责矣、或疑屡败之后、人必畏惧不应、臣以为畏惧者、就令肯应、原不得入选也、亿兆人中素怀忠义、自矜材武、愿奋功名者、不知其数、独是如常调募决不肯浪死辽东、若差去各使臣、行文榜谕、摠以差去使臣贤否为主或与面讲细商、为言、今日选练之众、宜与尔辈一色精强、所用如此甲冑、如此器械、如此铳炮、所习如此技艺、如此营伍、如此号令、今日如此给饷、如此体貌、他日如此进战、如此日夕守、后来如此功赏、如此勋名、豪杰之士、必且人人首肯、灼知此行大异日、前有万胜之乐、后有莫大之荣、声应气求、闻风接踵矣、何患不肯应乎、若不能重事权、严责成、除宿弊、一法制、捐厚费、广招徕、臣恐所募士众未必大异于前也、
　　一亟造都城万年台以为永永无虞之计、易称设险守国、平居且然、况值门庭之勍寇乎、臣历考前代兵政之弛、兵势之弱、未有如今日者也、居必战之地、无可战之兵、而求万全无害、非有度外奇策、曷克有济臣再、四思惟、独有铸造大炮、建立敌台一节、可保无虞、造台之法。于都城四面。切附门垣。用大石垒砌。其墙极坚极厚。高与城等。分为三层。下层安置极大铳炮、中层上层以渐差小。台径可数丈。每台约用惯习精兵五百人。其最大炮位。平时收藏内府。第二三等。藏之戎政衙门。间有警急。即行修整安置。贼寇攻围。相机施放。虽有大众。一时歼灭矣。台大铳大。周城只须十二座。形裁或小。量应加添。再将旧制敌台。改为三角三层空心式样。暗通内城。如法置放。但造台制铳、多有巧法、毫厘有差、关系甚大、须于前项荐举人材中、求其深心巧思、精通理数者、信任专管、斟酌指授仍行择取人员、作急访求闽广浙直等处精巧工匠、召募赏给、皆从优厚、以便成造、其惯习火兵、尤宜访取教师、作速训练、至厂库所贮旧存鸟铳佛郎机等项火器、亦须逐一整顿、仍令放者自修。或修者自放。勿致潦艹疏畧。以备城垜楼台击贼之用。臣再思惟前项火炮、除最大者、宜守不宜战、宜都下不宜边城、难以颁给外、其二三等者、目今辽左京东。旦夕危急、尽可施用、但此时未及成造、即成造之后。若无精兵。恐反为敌有。如抚顺清河开原之守、三路之战、一时尽以藉寇、他日更无后着矣、必得坚甲利兵、锐士良将、挟以战守、乃获十全、臣所云千筹百计、总以精兵为根本者此也、若辽左京东诸城、依式豫造敌台暂置见存大炮、选兵施放、亦是上策、但辽人不善火器。且不肯习。其守台放炮。非南兵西兵。从本管将官择取原籍家族众盛。及素有行止者。不可用耳。蓟镇原有敌台。及守台南兵。略可依仿建造。但制度不同。尚须分遣人员。如法指授。臣又见方今言守城者、皆云能战然后能守、故宜城外结营以待敌至、臣岂不知此为正论、而今所陈乃是婴城固守之策、葢臣实知见在边腹兵马、皆非奴敌、即再行摘发、或广行招募、加以练习、而有一事不如臣言、不合臣法、终无战胜之理、惟宜用臣此说、大修守御之备、而坚壁清野、使贼退无所掠、进必被歼、即守在辽东、贼必不敢蓦越数城、长驱深入、目下调募官兵、宜尽取各边精骑不必求多、再行募选南将南兵、长于守城者、令其至辽、分发诸城、协助防御、葢边兵不善守城。辽东为甚。如近日辽阳修守。全赖川兵。此一验也。若其敌小势轻、可战亦战、气竭惰止帚、可袭亦袭、不拘一法、相机进止、即人知今日调募、未尝责以必战、亦无有抗违不前、如宣镇永顺者矣、辽城坚持数月、内地尽法选练、成师之后、便堪大战、渐次恢复各城、因而相机进剿、亦不为难、且令西北诸虏闻风胆□也、
　　一亟遣使臣监护朝鲜以联外势、臣窃惟逆奴累胜、未遂深入者、后有北关、前有朝鲜、非彼贸首之雠、则我怀恩之属也、今开原不守、北关隔绝、鞭长不及马腹、必且折入于奴、朝鲜则师徒丧败、魄悸魂摇、昨传谩书恐喝、挑激鲜之君臣、事势狼狈、既为逊辞复之、继以败将俘军羁留为质、且怵且诱遂入牢笼。贽币饩牵。交酬还往。鲜奴之交巳合。荡然无复东方之虑矣。从此安心西略、奚止唾手全辽、射天逆图、殊未可量。即使辽左尚存、而镇江宽奠再一有失、朝鲜又为异域、后来合小攻大、鲜或不从、胁求假道、易于反掌、况奴之狼戾无亲、鲸吞莫厌、弟壻至亲、皆杀而并之。何有于鲜哉。近日究至破鲜二者居一焉、即我水陆万里、皆为寇场矣、晋楚争郑。终春秋之世者。为其左投左重。右投右重也。今结好朝鲜既是奴之狡谋则联属朝鲜即为我之胜筭臣考古制天子使大夫监于方伯之国。汉开河西四郡通西域。置护羌戊巳挍尉都护长史司马。以控制诸国。断匈奴右臂。监者察其情形。护者扶其颠危也。朝鲜形势。略似西域。寇氛之恶。亟于匈奴。安可置之度外乎。　皇上数年宵旰、殚财竭力、争灭国于强倭之手、挈而与之、今者不赖其用、而弃以资敌、失策之甚者也、经臣杨镐咨行该国、激以大义、勉以自强是矣、大义彼所夙谙、其如强威狡计、诱胁百出、宜须日夕提撕、至于自强之策、则该国素习文弱岂能强勉、臣之愚计、谓宜仿周汉故事。近日□奴破鲜之后而朝廷不行遣使宣谕□为失策也遣使宣谕。因而监护其国。时与阐明华夏君臣、天经地义、加以日逐警醒、使念　皇上复国洪恩、无忘报答、再与点破奴贼之巧图恶并、是其故智、要盟伪约、岂足依凭、鲜之君臣、明理蹈义如此、而命耳提、宁无感动奋发、察彼心神无二、就与商略戎机、令其渐强、可战可守、若被诱胁、情形变动、便当责以大义、一面密切奏闻以便措置防范、大都出疆机事、难可豫拟、摠其大指、不出监护二端、倘合济师、及他申索、亦宜随时度势、斟酌听许、如此即狂谋无厌、可以犄角成功、若暂守封疆、亦是辅车相倚、譬之奕棋。虽布闲着。实得外势。必胜之术也。此项差遣、宜用大臣、但恐事机难料。仍须回顾国体。若选取名将、乃是战守急需。使事所重。又非全在武力。泛遣弁流冗职、祗以辱国偾事而巳。窃考词臣奉使该国、自有成规、臣今自荐、愿当此任、辽事激切、不必多抽士众、只须议定饷给、听臣选择参佐义从二百余人。中带巧工教师。以便相机应用。臣本文儒。未习军旅。封胥禅衍之功。何敢遽以自许。至如古之良使。传其信辞。士之有耻。不辱君命。臣虽不敏。窃有庶几之心。但此举兵家奇道虽事等班超、而势非强汉、机欲潜深、法应秘密、出疆之日、身入羊群、实垂虎口、安危呼吸。宜资权变。事情迁贸。难拘一律。如蒙　圣明特遣。受命以后。仍望稍假便宜。以求克济。
　　按辽将北关日夜媒孽思剿奴以为利、我又百无一备也、徒使之焦心竭力、深谋密计、整搠训练、图自保之策而我又懵无闻知、致有迩岁之事、即奴又何尝梦想及此哉。奴之步兵极精。分合有法。而谈东事者。但以为长于弓马而已。摠由望敌先奔。至于今未能知彼故也。
　　又按敌台果如法不附城无害。即四面受敌无害、苐难为虑始者言、故累疏皆云切附门垣、而远计者皆恐台为敌有、不思得台即得城也、近岁宁远被攻城、至五十余窦垂破矣、大炮一击、歼贼至一万七千人、老酋宵遯、岂有大台贮铳百倍坚城遽以委敌者乎、
　　又按四路既败、奴贼威胁朝鲜、与之通好、传所谓从于强令、岂其罪也、苐此语得诸经略疏中、非无征之言、而鲜人辨疏、极力抵讳、且语意与此疏相应、尔旹曾未发钞、不知何从泄之、虽然若果行此、鲜国君臣、必相允从、练得鲜兵二万、可以坐制奴贼、而鲜君亦无他日之祸矣。【自记】
　　恭承新命谨陈急切事宜疏【选兵制器】
　　该吏部题为都城防御宜周乞允训练之臣以固根本事、奉　圣旨是徐光启升詹事府少詹事兼河南道监察御史管理练兵事务、钦此、臣猥以浅陋、职在词垣、兵旅之事、向未经历、顷因东事急迫、屡疏论列、苟求效刍荛之益、非敢为媒进之阶也、误辱　圣恩、三颁纶命、擢贰端尹、兼列台衘、骤越四阶躐越前辈、以不材之资、值孔棘之会度德揣时、恐终不胜其任、至于选练一法、将欲使智勇材艺、人尽其长、工械技巧、物究其极、然后可以折劲敌之冲、保金汤之固、此则臣之愚见、臣之夙心、始终不敢于　君父之前、转换一言、亦不能于僚又之间、迁就一字、必依臣言、必用臣法、则臣之三疏具在矣、一一致行而兵不可用臣任其咎、如言之不用、臣亦知言之不用、而但就目前事势、冐昧支吾、日复一日、仓卒有警、伊谁之责、譬如医师治病。不凭其方不用其药。但以他人之方药。令其炮制修合。甚且并炮制修合之器具材料而靳予之。为医师者得无拱手而承不效之罪乎。即使百凡如志、而教练未就、遽使从征、与夫乌合之众、相去何几是犹摘未熟之果、必不适于口、服未成之衣、必无救于寒矣、伏望　皇大大奋干断、俯允臣言、使得展布四体、以图尺寸之效、如或不然、恐无补于事、有悞于国既负拔擢之恩、且伤　皇上知人之明也、为此先将一二急切事宜画一上请、伏乞勑下该部作速施行、其余容臣陆续条奏、臣不胜愿望祈垦之至、
　　计开
　　一议待士臣闻古之兵皆称为士。居四民之首或称君子。贵之也贵之者。所以劝为士也。后世视如隶役有身家顾体面者。不入其中十人之英便欲登为将领所以卒皆孱弱。军无练锐岳飞治兵。角其勇力。层累擢用。其尤者便置亲随背峗军。诸军统制而下。与之抗礼。犒赏异常。勇健无比。凡有坚敌。当之即破。然臣尚恨岳家军。不能尽为背峗也。岂能尽为背峗臣愿一军。皆依此法。初到募兵。除不及等者日夕去不用外。收用者考其勇力捷技。分为队兵锋兵二等。一体教练。队兵进益。升为锋兵。锋兵之尤者。升为壮士。壮士之尤者。升为上士。上士待之如武举之礼。壮士待之如武学生之礼。邱于军中选将法之至善也每队长哨官缺。于上士中角技补之。千把总缺。于队长哨官中角技补之。将领缺。于千把摠中角技补之。其有殊材异能。比并无对。可径补将领以及上士者。不在升等之例。其队兵应照例给月粮一两二钱四等兵士。每加六钱。上士照东征事例。月给三两而止。若给本色。以时估扣筭。其操赏银。又须从厚以示激励。及冬衣布花。皆不在饷银之数。至于大小将领臣欲使于兵士不得克减一文。但不恤其私情。优其俸给。径束以法。是使人不以道也。既恤其私。犯者不贷。而又激以忠义。勖以功名。向上者必多矣祗今辽左用饷不赀、司农束手、臣又一一求多实是点金无术、似此勉强支持、不得不从其薄、臣又何术。可以济其不足、臣又何心、必欲强其不能、臣所知者。精透之语养士如买市物价高一分货值一分臣请与兵部约曰。量有若干之饷。可付若干之兵。请与户部约曰。欲练何等之兵。即发何等之饷。如臣所谓队兵者。只可以守堵。所谓锋兵者。可为守城游奕。所谓壮士。可以小战取捷。所谓上士。可以大战破敌。用之多寡。以敌之多寡强弱为度。如是而已。倘谓今京营之军。月米一二石。何事新兵独须厚饷。不知营军操日不多。且质明而散。正须各寻生业以餬其口。若食饷一二石。又须日日肄习。必皆化为饿殍矣。营军所以不振而易哗者病根在此。非独性异人也。今之新兵。可使各寻生业乎。都下贫民佣工一日得钱二十四五文。仅足给食三冬之月。衣不蔽体。臣故言新兵日用最少者。必须四分。差等而上。愈精愈厚。按复国要编、东征兵士、月饷三两六钱、朝鲜供亿在外、然而功实未着、当时诸臣、不能无罪、臣虽竭其驽钝、但能使无虚糜耳、食今日佣工之食。而欲收岳飞背峗之效。臣不能也。
　　一议拣选、辽左用兵多而不精、前效已见。兵不选而遽练。如镕铁求金。舂砂作米。毕竟无有。虚费工力也因循用之。有名无实。自知难以胜敌。心念只在脱逃所以临敌先溃。覆败接踵。臣之初议、谓须精选勇力捷技之士者。谓其体质本领。既是人间英物。必能以忠义自许。必愿以功名自见。如此而加之政教服习。取数既少。即粮饷可以从厚。器甲可以求精。以之御敌。能保全胜也。目今调募、未见画一规格。恐地方奉行无所依准、臣愿与部司议定册式、颁行各□地方、每募到一名、试验填注、必期合式、方准收用、选毕依式造册报部验收、其不合式而滥选者、与册本合式、而点验不对者、除照例退止帚外、仍各罪所由、庶几粮无虚糜、人有实用、所定格式。大略以膂力便捷技艺三事分别等第。其膂力能提石二百斤以上。行动如常。跃起高三尺以上。跳越过六尺以上。形躯大而雄猛。小而精悍。年十六上四十以下者。即准合式。等而上之。乃至力及千斤。捷踰丈数。日行数百里者。各第高下。分为三等。其现有技艺者。分为谙晓纯熟精玅三等。若力不及格。年过四十。而便捷技艺。有一在上等者。亦准合式。三等人数。安家银两。量行差等厚薄。候着伍之日。再行考验。上下其饷。教练之后。日成月要。升降其等内外募兵官员。若一处人数不足。应于他处通融足数。不必拘泥取盈。多费有用之饷。远致无能之人也。
　　一议军资、臣惟凡人之情、皆有保国保家之公心、皆有好高好胜之习气、强壮之人、无有不可战者、顾处置何如耳、我能制敌何惮而不战、敌能制我、何恃而战、从前屡败、皆敌能制我、我无以制敌故也、欲我制敌先议器械。欲敌不能制我。先议盔甲。奴贼盔甲面具。极是精坚。所用长鎗飞鎗透甲箭。极是锋利。今欲制其利兵。必用通身纯铁精甲。甲之铁精则自轻矣又须轻便。欲制其坚甲。必用如式鸟铳。更加奇巧。此二物每人一具。断不可少。其甲衣甲裳头盔面具护项护肩掩心臂手鞓带等。皆须熟建铁□斤折一。并毛毡布衬煤炭工食。欲求精好。所费不□。酌量中等费用。每副非十二两不可。乌铳欲求精□。所费亦多。酌量中价非四两不可。此外每人用鎗叉等长短兵器一具。腰刀一手。及捱牌奇器等。其材料工食。酌量中价。非每人三两不可。巳上诸项。皆须给银付饷司兼管。臣等监督将士。自行制造方得对身对手且身命所系。惟恐不精。必无滥恶。至于目下操演。合用内府厂库原贮盔甲兵器大小神器硝黄等项。容臣等酌量移会、应给发者、径自给发、应奏请者、另行奏请、若战车之制、臣拟用数等、一辎重大车、只须临时查刷民车赁用。一双轮战车、一独轮轻车、一大小炮车、须工部给价付本营自造。兑马市马。止堪骑坐、必用战马。须本营将士自买自养。其买价或太仆寺动支库银。或于俵马地方改折解寺给发。其养料或户部拨给牧地。或于寄食地方。改折料银解太仆寺给发。目今先祈勑下工部、速发料价银数万两、并会有材料鸠工局造、
　　一议近募、新营创造、百无一有、各执事员役杂流、皆须逐一选用召募、皆须俸给、远者更用安家银两、新兵出自民间、全无武艺、急须选取各色教师、一应置造、又须召募工匠、或材官武士、现来投充者、亦宜收录以开向用之路、皆须急用安家粮饷、并臣衙门公费、乞勑户兵二部速行议措饷银数万两应用、其教师工匠投充人等、每募到若干、可省远方召募若干、容臣等不时移会兵部、行文扣减、
　　一议征求、军中所需、精好器甲、大小神器、及军火器材料、教师巧匠、有远方所有。近地所无者、须一一征求以便传授制造。乞勑兵部移文南直隶抚按募送长鎗叉镋钩镰等教师、各十数名。浙江募送长鎗刀牌等教师各十数名。竹鎗不宜于北为风燥烈即碎也买解二丈竹鎗五千根。二丈以下硬杆木鎗一千根。射虎毒药也虎药数十斤、福建募送俞家棍教师十数名。制造大小铜铁神铳巧匠十数名。买解二丈竹鎗五千根。二丈以下椆木鎗杆三千根。一丈以上椆木棍杆二千根。广东募送能造西洋大小神铳巧匠盔甲巧匠各十数名。买解西洋大小诸色铳炮各十数具。铁盔甲十数副。湖广募送土司刀牌药弩教师永保钩鎗教师苗刀铁匠各数名。买解弩药数十斤。苗刀百口。云南募送土司皮甲匠十数名。买送皮盔甲十数副。沅江丽江及土舍蒋郎药弩各数十张。药数十礶。贵州买解铜仁土苗木鎗杆数百根。苗刀数十口。河南买解嵩县长鎗木杆二千根。山西买解五台檀杆五千根。山东募送鎗镋钩镰竿子等教师各十数名。买解木鎗焊二千根。宣府大同宁夏甘肃各募送善造盔甲火器铁匠善制生熟皮匠各数名。其它名师名工名器。容臣等再行体访。或行文本处或差官召募置买。若地方官能一一访求。量行募送买解。具见体国忠诚。合行纪录。
　　一议劝义、伏见兵兴以来、臣民慕义捐赀者、如委壑逝波、不见其益、且未立赏格、人谁乐从、臣以为输财助饷。不若使输饷募兵也。官选兵。不若使人人选兵也。请定为三义激劝之法。其一有财者。告明官司。自选壮士。给与安家银两盘费到京。此即卜式所论也依式置造精好器甲。着伍之后。官给粮饷者。名曰义募。所募之士。听臣等选中。类为一营。曰协忠营。后来兵士。得有功级。其募者酌依部斩事例。每二十级。准叙一级。其一有财者。自选自饷安家器甲行月粮俱不烦官。止于本地告官验送。着伍之后。不论年月。通行资给。名曰义饷。所饷之士。听臣等选中。类为一营。曰大义营。后兵士得功一级。其饷者亦叙一级。此外有不能输赀而能招徕豪杰。于所在官司验试起送着伍者。名曰义荐。听臣等选中。即于兵士册籍填入荐者姓名。给与执照。后来所荐之士有积功至指挥佥事。积赏至十级以上者。荐者分叙一级。愿赏者听。其三项义人。升至指挥佥事以上。愿就文职者。分别品级。从优改授。与恩荫官等。愿以功赎罪者。酌量情罪轻重。功级多寡。准与减免。文武职官废闲在籍者。酌量起用。若三义人身在行间别有亲斩部斩功级者另自升赏不相侵并其饷至十名以上。募至三十名以上。荐至五十名以上者。所在官司。或送扁额。或行奖赏。先示劝励。如此人自择人。搜采必精。义士不枉费。兵伍得实益矣。但臣所统率尽是腹里平民生来不见兵革、若非厚饷重赏、精甲利器、坚车良马、教练成就、尚不堪为援辽之用、况于自募自饷者、岂容勉强调发以塞向义之途、亦须练成之后、人人智勇、然后惟　皇上所用耳、
　　按此时无望发帑、不求加派、故有劝义一欵、而风闻者亦多重趼而至、辇金而来矣、迨事多掣肘、皆废然而日夕藉令此辈得用、固可省经费之什一、即不然而遽发帑金以五六百万计者。便如上火页言三冬二夏。足以破灭也。事半功倍。惟此时此虏为然。【自记】
　　皇明经世文编卷四百八十八终

《皇明经世文编》　（489～508）/五百八卷　（明）陈子龙等 选辑 
　　皇明经世文编卷之四百八十九
　　郡人陈子龙卧子　宋征璧尚木　徐孚远闇公　何刚悫人选辑
　　谢廷祯提月参阅
　　徐文定公集二（疏）
　　徐光启
　　疏 
　　兵事百不相应疏 
　　廵历巳周实陈事势兵情疏 
　　谨申一得以保万全疏 
　　申明初意录呈原疏疏 
　　略陈台铳事宜并申愚见疏 
　　兵事百不相应疏【练兵】 
　　臣本腐儒、荷蒙　皇上非常之遇、委以练兵事务、时势艰危、主恩隆重、谊不容辞、业于本月十五日条陈急切事宜十欵、恭候命下、同各该衙门逐一施行、然以未奉钦敕、诸凡事理、皆约略言之、实不知所练何处兵士、为数几何也如臣愚见。二万识者尚言其多最多不过挑选精壮二万人。就于京营左右陆续建立营房二千间。工部陆续支给器甲车辆材料四十余万两。户部每年支给粮饷五十余万两。一应军资得各该衙门逐一应手。臣再求副贰赞画四五员。博选良将数十员。一面造器。一面练兵。一年之后。庶几可用。万一不测。未及成军。而丑虏长驱。深入重地。则先教之施放火器。闻得内府厂库大小火炮。多如山积。若以此二万之众与京营兵协同守御再行建造敌台。改造大炮。坚壁清野。贼虽十万来攻。必令时刻之间。尽毙于坚城之下。此臣之本计也。若制造未精。教练未就。虽十倍敌人之众、必不可战辽东三路。可为殷鉴矣。然臣近商之户部诸臣、咸言此饷毫无措处、目今通州民兵月给、亦系借用、不可为常、计在工部、亦复不易。而通州先到山西民兵、数仅三千、尚皆露宿目今天气渐寒、若非速建营房、将何栖止、昌平天津两处、何独不然、然则如臣所计、约略二万人、尚费若干措处、乃近闻兵部议将各省民兵四省召募兵、并近拟召募八府民兵、朝廷诸事专尚有名无实卤莽欲速每如是也约共六万之众、分驻三处、一切教练、尽属于臣此则臣力所必不能胜。亦今日所必不能办。抑且目前日后。皆有危险之形。不容不渎陈于　皇上之前也。夫承平既久。废弛巳极。而遽求精兵。未易言也。戚继光昔时名将。身经百战。其在浙江。止能选练三千人为鸳鸯阵以胜倭。然倭奴亦无大众。后来总理蓟镇谭纶为总督。两贤提挈。司道偏裨。皆一时之选。又以浙中旧练精兵三千为之基本。将欲练兵六万为出塞之举。毕竟不能。止增募南兵二万。月饷一两五钱。教练三年而成。又用主兵班军之力。建造三层敌台千二百座。所以蓟门安枕。至于今日。然以匹马不入为功。未能与强虏决机两阵之间也。葢练兵之初。其难如此臣无谭戚之才。无经历之素、无惯战之精兵良将、欲以一老书生奔走竭蹷、令于岁月之间、统乌合之众练成精兵六万、其将能乎。此臣力所必不能胜者也、户部旧新二饷支吾辽左、尚苦不给、新兵粮饷若薄与无兵同、即使约量中数六万之众、亦须岁支一百二十余万两。工部器甲、除内府大炮外、无一堪用者、皆须新造、造不精利、与无兵同、应须支给料价一百余万两。就得料价而一甲一铳皆须数十日工。何时齐备。堪以对敌。至于营房一节。三卫州各该建造二千余间。又须在目今半月内完工。过此冱寒一至。土功难成。兵无着落矣。凡此三者皆今日所必不能办也。大众所在、食用不给、衣服不完、人情当何如、数万之众、悉令露处寒风朔雪之中、人情当何如、既尔饥寒、救命不给、何由朝夕训练、万一寇至。又负六万之虗名。必将责之以战。朽甲钝戈。裸裎徒跣胜负当何如。此则目前日后危险之形也。夫以天下重征迭募之兵、尽付于臣、以索饷制器建立衙门安插士众之事、尽属于臣、而且龃龉在前、险难在后、正如未经力作之人、偶遇主家事势急迫、勉强负荷、即一夫之任、尚未知其能胜与否、遽以五千人之担、而悉委之、又使履危涉险、此其人惟有颠蹷而巳、更无他矣、一人不足惜、如愤事何哉、伏望　皇上立刻敕下户兵工三部会同九卿科道酌议停当、必须用众六万于三处安插者、户部合当预计饷银若干于何出办、工部豫计器甲车辆火药料价若干、于何支给、兵部豫计马匹料艹若干、于何取用、一卫二州三总速令豫计、每处兵人二万、有无房屋栖止、无则作何安顿、建造营房、作何措办、可以刻日速完、一一妥当、然后仿谭纶戚继光事例、分命廷臣三人、各设副贰饷司赞画、并应用员役、分驻训练、臣之不肖、愿当其一、虽则如此、既成之后、亦只宜制造大炮、分守近畿诸城而巳、前者所募不过入府四省寻常之人必须即令练兵者自募可也必欲与奴贼之兵交锋接刃。自非博选天下奇材一二万人。制造极精器械。一人食数人之饷教练经年。必不可用也。臣先后四疏语意皆同、先资之言、不敢有贰、然臣陈说虽多、无一当时之用、而犹敢冐叨恩命者、尚冀出身任事之后、将行其言、侥幸于一成也、今臣身用矣、而臣言决不用矣、明知灼见、无幸可侥、而犹因循时局、勉强支吾、今日知事之不可而谓之可。是谓欺君之臣。他日知兵之不可战而令之战。必为偾军之将。此两者臣不忍为也。傥终不用臣言、请乞　皇上别简才贤以膺斯任、臣不敢受事、且请并褫原职以为本无才略、轻言冐进之戒、臣有跧伏草野感戴　圣恩而巳、
　　实录纂修官董宗伯其昌论曰、臣按宋事、岳飞之兵能以寡击众、罔有挫衂者、背嵬五百为之先驱耳、此皆所谓百金之士也。招之者在先得数人。使其以类转相罗致。如一灯之火、散为千灯、河朔少年荆楚奇侠。岂患无人哉。今之募兵。人以二十金为率。又有扣减。而弓刀衣甲。皆在其中。实不下十余金耳。闾左徤儿负戴屠酤、身不出里、数金可得。肯远戍沙场、以头颅侥幸哉、惟卑田游手无复生活者。定计于迯。方复应募。虽得数十万。但可泽量耳。此疏所谓非博选天下奇材教练一二年。决不可用。是实历语也
　　又按今之兵皆不可战、今之主将、亦知兵之不可战耶、抑否耶、然而皆令之战矣、总由身不在行间。它人死生。我无与也。岂有身不在行间。不与三军共死生。而可以司三军之命者乎。果与三军共死生。必将计其所以生。必将计其所以无死。必将计我之所以御敌所以制敌。而战可胜。守可固矣。无论言昔。即近世文臣如王靖远之于滇。王威宁之于虏。王文成之于逆藩。阮中丞谭襄敏之于倭。皆身在行间者也。况武将乎。自记
　　廵历巳周实陈事势兵情疏【兵情】 
　　臣本庸愚、误蒙特简、以戎旃、其间兵之大势。与臣之本怀。言之可叹绝不相蒙。前后诸疏、词穷意悉、不敢繁称以渎　圣听、惟是随时就势、廵历巳来、所行事宜、义应入告、且有事机关系、速须斟酌、以求允当者、不得不控陈于　皇上之前也、臣于三月二十日以后、前后廵历通州昌平二处、据山陕河南三营、册开原额民兵一万六百名、内除三月以前、沿途迯故、并选取援辽上等民兵外、实在者止六千八百三十七名、向来行文清勾、陆续解到迯兵、并臣所募补教师家丁等、共新收八百三十九名今七月见在食粮民兵七千六百七十六名、此臣所辖三营兵数也。臣自三月受事、前后逐名点选、核其年貌、程其勇力、除巳前选去援辽、今营中俱无上等外、止于中等下等内选出中上等七百一十五名、中中等一千一百九十三名、巳上二等。稍堪教练。其中下等二千一百二十二名、堪为火兵杂流。其余下等三则、俱不堪用。止因此时营房未完、摘其稍壮者、供应力役、大都三营之兵。非田野小民。则衙门人役。自来不识兵戈。比于近年调募各路军兵。巳为下乘。又于其中选去上等援辽四分之一。即所谓上者。未必果上。而所谓下者真最下矣故据臣所见七千五百人中。略能荷戈者。不过二千。并入可充厮养者。不过四千。求其真堪教练成为精锐者。不过一二百人而巳。此臣简选之大略也。厂库领出盔甲。止头盔可用。其暗甲止可披戴操演。稍令习于负重。临事无一足恃者。器中止有钢快刀可用。其余亦止堪操习它若臣所酌用鎗筅钯金翁镰棍长短器械等。全然未备。除借发价值于近地置买杂木棍一千二百根暂时应用外。有河南领兵守备丁吕试捐俸一百余两。差官置买嵩县枪棍等杆未到。臣又借支钱粮陆续制造钩镰镋钯等二百余件其领出涌珠佛郎机三眼等大小炮位。炸裂极多。悉不敢用。止有鸟铳一种。曾经试放不坏。陆续改造机、分发演习。其余应造者。料价全无。悉在停阁。此三营军火器械之大略也。各营中等三则。先委旗皷官卢学信督练官金秉忠等、编成队伍、分委教练官徐忠等率领教师、习学器艺、今委中军都司钱世祯总率训练、习学鸟铳、及长短诸艺、其合式中的者、十有四五若专心习学、再经数月、即能者十有七八。其不能者不可强也。此三营教技之大略也。从来操演之法。皆用方营。北边临阵。却用圆营。臣酌古凖今。定为营。部哨队伍。皆用方圆曲直锐伍法。自五人以上。至于数十万。散可散操。合可合操。庶得曲直繁简之衷且于操练之中即寓战阵实法颁布演习。先习伍。次习队。以渐成营。但皆步兵。未及骑战。其步营遇大敌。又须战车大炮。一时吏士。多有精晓制度。谙习施用者。苦无钱粮成造。而欲练骑兵。又须堪战之马。及合用盔甲亦皆一时难得。未敢遽言。此练习营阵之大略也总而计之。大都征调之人。习于兵革。召募之人。有志向往。此两者练习尚易。佥派抽丁此最弊法也独佥派之兵。非惟无此积习。无此技能。兼亦无此见闻。无此志意。譬如村学蒙童。未识字义。欲令岁月之间。遂能搦管为文。遂堪入闱尚试。为塾师者固甚难矣。如是而质地可学。犹尚易也。其如各州县官诚心体国者不乏。苟且塞责者较多。中间有大半强壮者。亦有大半老弱。或杂以疲癃残疾者。如臣愚见。中等之兵。稍堪指教。亦极费力。下等大半悉应退回。祗缘始事之初。人无固志。恐效尤者众。未敢遽遣。以待稍稍安妥。然后明言。不意至今。乃有大未安。全须处置者。葢凡征调来者。向入尺籍。加以拊循。便无携志。即召募来者。既受安家。更给厚饷。即教习调遣。久暂远迩。惟上所命。只闻散之之难。未闻留之之难也。今三省之民独异于是。臣自四月中简选将毕、有陕西河南民兵告乞移文速给安家银两者、迨后日日渐多、以致全营来告、臣叩其因繇、皆言应役之初、地方官司、给与印信执照、及开款告示、自古签派民兵必言并不调遣速为更代一入户籍前语皆虗　朝廷非信何以使人耶许以赴守京城。并不援辽。又以二年为限。限满即另报更替一年之后。仍再给赡家月粮银六两。俱于加派银两动支。臣见此执照条例、不觉喟然而叹以为练习此兵虽费尽心力、其人不可得而有也。其力不可得而用也。葢一有更番之约。即人人日日只眄期之至亦隐力藏巧更透惟恐不在下下之科纵使督责训练。既有成绩。而及期代去臣等两年劳勚。尽付东流矣。即欲强之使留。乃诸人实有父母妻子。目今月粮六斗。银六钱。仅足餬口。无暇及于内顾。每年赡家银六两。必不可少。而此银又将取给于加编新饷。就而计之。每人每月。共享银一两一钱。米六斗用此月饷即于近京地方召募丁壮自足练习且亦可久。何必使戍者怨思。居者仳离。教习之难如登山。留止之难如抟沙。而上又负不信之名乎。臣所见公文批照、止陕西河南两营于山西止见私帮批照、独平阳一府、闻有更番之议、未见明文、中间事体、略不相同、乃其人尤多老弱、至于不乐其处、而无长居之心则三省一也。二年之限、今巳一年、目今就用新饷银。人给六两。止可多留一年。留则苦其思归代则艰于重练此签兵万万不可也一年之后。若许之更番。其来代者。又须别给初年安家银。如河南例八两。如陕西例六两。又须通新教习。于费更多。于事无益。若不许更番。则第三年以后赡家六两。岁不可少。而其人愁怨愈深。搏聚愈难。若云昔年所许、止是诱之使来。自今以后。可将更番赡家二议。径自寝阁。置之不理。月饷六钱六斗。给其衣食。又分以赡家。而能使之安心练习。奋勇敌忾。此则情理之所必无。非臣所敢任也。臣窃见古来行军用兵。亦多有更番者。然其人素皆练习。亦多有久戍者。必有法使之乐从。若如今日之措置。而能令可久。又能令可用。臣愚不敏。未之尝闻。伏乞　皇上即敕该部将臣奏陈事理。酌量人情所宜、财用所出、从长计议、务令力为可继情为可安。势为可久。或有未妥。不嫌改弦易辙以求至当。臣摄官承乏。庶得藉手以报　上命、如或不然、恐迁延日久、耽悞愈甚、它日计之无丝毫之益、而有丘山之损、臣不足惜、其如国事何哉、臣亦愿当事者勿谓臣今日不言也、伏惟　圣明裁察施行、
　　谨申一得以保万全疏【城守台铳】 
　　本年四月该吏部题为紧急军务等事、内奉　圣旨少詹事徐光启即令回京、钦此、臣原以疾请告、奉　旨回籍、恐途中医药未便。暂居天津调理、旋巳戒行、不意东事败坏、仰蒙　皇上念臣犬马之忱、期臣溲渤之用。虽病体末痊、而义无反顾、遂于本月十六日舆疾就道、十八日到京、二十六日　陛见、念臣本以腐儒、叨官翰墨东事之初、全无责任、何为多口招尤、自弃于日月之侧乎。实知此事必未能了。必须尽用臣言。然后可济又念此时不言俟再败而后言之、不惟无及于事、亦非人臣之义也、故汲汲建议、议虽不用、由今思之臣无不早言之悔矣臣昔年诸疏、大都言战胜守固。必藉强兵。欲得强兵。必须坚甲利器。实选实练。鼌错曰、器械不利、以卒予敌也、卒不可用、以将予敌也、今之兵将。皆明知以我与敌、谁肯向前。既不能战。便合婴城自守。整顿大炮。待其来而歼之。犹为中策。列营城外亦是一策然必须强兵而后可既有强兵便可战于塞外何止城下哉奈何尽将兵民炮位。置之城外。一闻寇至。望风瓦解。列营火炮。皆为敌有。返用攻城。何则不克。陴无守兵。人知必破。合城内溃。自然之势是讳婴城自守之名而甘丧师失地之辱臣不能为在事诸臣解也。从前再败。病根易见。及今不思变着。虽征调招募。更如前日。而奴之胜势。巳十倍于昔矣。况未必能如前日乎。今欲求堪战之兵、必悉用臣言、日夜营办、迟之数月、然后可得、而寇在门庭、又不能待、臣之愚见以为广宁以东一带大城。只宜坚壁清野。整备大小火器。待其来攻。凭城击打。一城坚守。必不敢蓦越长驱。数城坚守。自然引退。关以西只合料简大铳。制造火药。陆续运发。再用厚饷招募精兵。能守城放炮者。令至广宁前屯宁远诸城。助之为守。万勿如前二次列兵营火炮于城壕之外。列营城外亦须据险驻摆教场万无此理也胡涂浪战。即是目前胜算矣。待兵力果集。器甲既精。度能必胜。然后与战可也至如都城固守。尤为至急。凡兵家之法近攻者先剪其枝叶远攻者必图其根本根本一固。敌必不敢深入重地。自取覆败。今京师固本之策。莫如速造大炮。葢火攻之法无他以大胜小以多胜寡以精胜粗以有捍卫胜无捍卫而巳连次丧失。中外大小火炮。悉为奴有。我之长技。与贼共之。而多寡之数。且不若彼远矣。今欲以大以精胜之。莫如光禄少卿李之藻所陈。与臣昨年所取西洋大炮。欲以多胜之。莫如即令之藻与工部主事沈棨等鸠集工匠。多备材料。星速鼓铸。欲以有捍卫胜之。莫如依臣原疏建立附城敌台。以台护铳。以铳护城。以城护民。万全无害之策。莫过于此。若能多造大铳。如法建台。数里之内。贼不敢近。何况仰攻乎。一台之强可当雄兵数万。此非臣私智所及。亦与蓟镇诸台不同。葢其法即西洋诸国。所谓铳城也。臣昔闻之陪臣利玛窦后来诸陪臣皆能造作、闽广商民、亦能言之、而刑部尚书黄克缵、浙江按察使陈亮采、知之尤悉。亮采遗书克缵又展转致书于兵部尚书崔景荣、力主此事、当在亟图、亦非独臣一人。知之言之也、此功一成、真国家万世金汤之险、不止一时御寇之利、即奴贼闻之、决不敢肆行深入、都人见之、必肯安心固守、南行之人、皆将返首来归、海内奸雄、亦且潜消异志、若不营此事、臣转展思维、别无应急之算、更复悠悠忽忽、坐待敌来、仓皇无计、必且出于至下之策、而大事去矣、臣建此议今巳三年、近日同朝诸臣、如刑部侍郎邹元标等数臣、力主臣说、其余面相咨问、皆以臣言为是也、昔者晋楚争郑、郑之大夫、或欲从楚或欲待晋、公子騑曰、发言盈庭、谁敢执其咎、请从楚、騑也任其咎、所云任咎者。谓误国则伏其诛也。今日之事。若尽用臣言。造台造炮。悉皆合法。而它日有一贼一马。横行城濠之外者。臣请以身执其咎矣。都城既安。就用此法行于边境各处。守城甚易。兵数必然减省。省兵之饷。并以厚战士。以精器甲。自然人人贾勇。何至如今畏敌如虎。视营伍如陷阱乎。伏望　皇上决意行之、宗社生灵、无不幸甚至论此事经费、未曾量度、估算恐亦无多、就令多费乃是万年本计、古所谓金城铁瓮、倍胜积金于库藏而它日所省养兵之费。又且不赀。岂比辽左千百万金钱、委诸逝波。而又以土地人民殉之者乎。此外强兵决胜之计、略具前上诸疏中、容臣即日再行摘取紧要事宜、恭请钦命施行、今未敢尽陈仰渎圣听也、
　　按东事数年。既未能战。又不肯守城外列营。寇至则溃。遂为膏肓之疾。袁经略在永平、曾遣亲吏来咨求守御之策、深相凭信、辽阳之行、意谓足可倚仗、及寇至之日、与张忠烈高监军定议守城、分派信地矣、俄然变计、城陷身亡、葢有必死之忠。而为必生者所悞也。曾不思必生之道。无过于守。且战者自战。守者自守。两不相待也。奈何言战则尽撤守备。而听之一败。即以城予敌耶。惟迩年宁远之守、屹然不惑、遂得以抔上障滔天、嗟乎封疆之臣鉴之哉【自记】
　　世言惟能战而后能守者、于贼初入境之时、遣奇兵扼要设伏以击之、使不敢近城耳、若夫贼既临城之后、惟有大治守具、使我备既定、然后分遣壮士、或缒城、或凿门、或刼之、或诱之、使之多损士卒、不能久攻可也、若列大营于城外平衍之区、待敌之来、为背城之举、万一败北、无论城陴尽撤守御、即守御粗备者、一见败形、众情便异、并城不可全矣、
　　申明初意录呈原疏疏【选兵制器】 
　　窃惟臣于万历四十七年三月二十等日见辽东三路败衂、失亡甚多、主忧臣辱、不胜感愤、尤可惜者、驱边腹之民、而尽毙之、后难调发尤可忧者、尽中外之火器、而尽予之、后难抵敌也、故再三陈说、大略谓兵不在多只宜讲求敌之胜我者何故因思我今胜敌者何法。商量定算。务出敌人之上。其下手之处、全在先造精坚甲冑、锋利器械、大小火炮、次用厚饷挑选召募海内奇材异能之士、博选教师、统以良将、驭以严法、仿束伍以立阵、兼车炮步骑以结营、务使人皆壮勇、技皆精熟、远击则百发必中、近鬪则一可当十、而又臂指相使、分合如意、疏行密阵、势险节短、如是者器械之费。一人当十。粮饷之费。一人当三。然此峕如臣所计精兵只须二三万。即颖之论西羗也役不过二三岁。大略费五六百万。可以竣事矣。乃所造器甲。尚留为千百年之用。费犹不费也。不图言之哓哓、一不见信、诸凡区画、未免拘泥常格、因循积弊、终于弃置坚城、胡涂浪战、臣之原疏、所谓担雪填井、有损无益、所谓如卵投石、至即糜澜、不幸而中矣、即今再行调发召募、以备应援、图恢复、亦须细细商求、一切甲冑车辆军火器械、拣选练习、必用何法。可以大胜于前。必用何法。可以倍强于虏。然后一意从事。如设的而求中。立表而求至可也。若止如前行径。则既以之再败矣。今将何恃而必胜乎。四年以来。非无良将也。兵不精。器不利。良将不当懦将之用。无非劲卒也。不选不练。无器无法。劲卒不当弱卒之用。非无厚饷也。人多而粟少。金贱而物贵。厚饷不当薄饷之用。今求必胜之兵。必将悉反前辙而后可。臣尝言养兵之要有三。曰少。曰饱曰好惟其少所以饱也惟其饱所以好也惟其好所以少也尝议选练之格。选用之初须年二十以上四十以下。力举五百斤以上穿戴盔甲四十斤以上又须精悍趫捷。游手市棍必不可任有根着。有保任。不合格者不取也。合格者谓之队兵队兵之中。能习演一艺以上精熟可用者即为锋兵。锋兵每月给饷二两一钱安家衣鞋银二十两。其能举六百斤以上者每加百斤。每日加银一分。队兵未习艺者先给月饷一两五钱待艺成照例加给。其锋兵再令教习有各艺皆精超出侪类者以渐加增。至每日一钱而止谓之壮士。壮士之中。又拔其尤。射近不射速此战阵而非操演也如弓矢于三十步外。三寸之的。百发百中者鸟铳于六十步外。三寸之的。百发百中。又一铳连发九凡。略与射矢同疾者。大炮能于三五百步外。立的命中。又装打迅疾。连中数次者。放鎗刺剑。俱能于方寸之的。百发百中者。其余各技。悉立一比较之法。而百试不失者。谓之上士。其饷亦以渐增。加至每日二钱而止。其日食二钱者仍岁给安家银十两。若选募之日。就可充壮士上士者即与应得饷给如此精卒总合四等。得二三万人。配以车骑。齐以法制。束以部伍。严以赏罚。用之战可以胜。用之守可以固此臣之所谓兵也。其造甲。须通身全具。以能御鸟铳为度。刀剑之属。以廷截数钉为度。枪之属以戮铁不损为度大小铳炮以倍药倍凡数发不损为度。此臣之所谓器也总之则所谓器械之费一当十。粮饷之费一当三。不容损失荀卿论兵谓虑事欲熟而用材欲泰葢虑熟而用。糜费必始于苟且用得其当虽泰实省也作室必须木石。炊饭必须水米。若欲束刍成室。搏沙作饭。省则省矣。其如败坏何哉臣书生之见、何敢自谓、胜筹、所言曾未施行、何自得有明验、所以不能无言者、为今日之虏非三月以前之虏、又更非三年以前之虏也、臣自戊午入都、尝为人言今日之奴蜂虿耳一失策必且化为豺狼。再失策必且化为虎豹矣所以冐昧陈言为獖豕牿牛之计今果化为虎豹矣所以然者。非在士众之失亡、非在金钱之耗散、非在土地之沦胥也、葢在罄中外之大小火器而尽予之耳、三路之败见于奏报者一万二千朝鲜奏报者七千。今奴所用火器皆小者其大神器不能用也辽渖二城从京库解发及各路援兵携带并旧存守御者岂止二万大约火器四万。火药不止一二百万。皆拱手而授焉。今将何以御之。又将可以胜之。曷不从此等吃紧之处。一计算乎。谓贼有之而不能用者。皆粗瞒虗想之言。万无一有之事也。臣犹记壬子之岁、朝鲜奏称奴酋遣使市哨磺于该国、辞以原无出产、每从天朝市买、皆华人教之也限有岁额、无可售者、则贼之经营此物。有年岁矣。岂其得之而不用乎。四十七年冬月演放鎗炮、见于阿利之亲招。川浙二兵、大歼贼众、被东贼连放大炮而溃、见于近日之传报。即又何尝不用乎。故如臣所言、制造选练、若在三年之前、可以必胜、其在今日、即有精兵利器、而胜负之数、犹未可定、临期应变。尚在主兵者别有妙用。非臣所能豫筹也。况兵未精、器未利而可侥幸于万一乎、臣窃恐当事诸臣狃于眉睫之论、以旧日之奴待之也、故敢为剖析如此、但此意可使当事知之。自为必胜之策。不可为士卒遽言之。生其畏难之心。如臣此等章奏、俱不应发抄、而报房无知、往往窃誊传播、大都今日兵机要务。言出口而敌先闻矣。我不能得敌一谋一语尤为可恨使得因我备以备我。用我谋以谋我。皆不可之大者。且才臣策士、习见时情如此、虽有奇谋秘计、知其无益不敢言也、伏乞敕下所司一切本揭关系兵事者、着实严禁、不得妄行抄传、违者以漏泄论罪、庶令玩法者知儆、抱奇者获申矣、
　　实录纂修官董宗伯其昌论曰臣按国之大事在戎暂费永宁、昔人所韪、见小欲速、祗误国耳、李信用兵二十万、视王翦六十万、费孰为省、竟何益于胜败之数哉、徐光启所议练兵费二百万、枢臣计臣相顾愕眙见谓费多而效缓、讫无以应、营绪未毕、一篑中止、至于招募四出、坐糜千万、无一胜兵、而后核其干□、不亦晚乎、夫以屑越虗恢之腹、而以寒陋掣任事之肘、可叹也、
　　略陈台铳事宜并申愚见疏【建造台铳】 
　　先该臣前后奏陈京师固本之策。莫如制造大铳。建立敌台。可以一劳而永宁。暂费于前而大省于后。奉旨下部覆称兴作甚烦、经费无出、况工部原无额派、边方军需钱粮、近蒙　皇上允发帑金肆百万两、未经分受、今以厂台工料银两责成该部、实无所出、若非　皇上垂念根本至计、另发帑金、则此台此铳、必无可成之理、臣见目下辽左军需、急如星火、亦知发帑殊恩、难可屡徼、而冐为此请、似欲自伸其说、违时诎举赢之戒、然而实不敢也。昔人论兵。皆欲识时务。明彼已。古之远器。不过弓矢。五代以来。变为石炮。胜国以后。变为火器每变而趋于猛烈则火器者今之时务也辽左再败之后。贼则昔无今有。有而且多。我则昔多今少。少而且劣。我虽旧有。用之甚拙。贼虽创有。用之甚工。如近攻辽阳东门。贼来止七百人。车载大铳。我川兵千人逆之。贼发虗铳二次。我兵不损一人。因而直前搏战。迨至二三十步。真铳齐发。我兵存者七人而巳夫假铳诱敌近而后发则势险节短此用器要术臣尝密与诸将吏言之。不谓贼巳暗合。患皆在于怯也若我兵则初见敌尘。便巳发铳。无一中者。敌近则委而去之。两者巧拙何如也。此彼巳之情也。故臣料敌今攻城。必不遽用云梯钩杆诸物。必先置大铳于数十百步外。专打城堵。城堵既坏。人难伫立。诸技莫展。然后以攻具乘之。臣不知今之言守者。将何以应之。贼今野战。亦不用弓矢远射。骑兵冲突。必置小大火器于前行。抬营而来。度不中不发。如辽阳之法用之。臣不知今之言战者其又将何以应之。此自今以后战守峕务也。亦彼巳之情也。臣三年之前、虑欲使战胜守固、又不欲使民命尽而国财殚、故言守城必造敌台、必造大小火铳、一一如法而后可言战、必须多用大小火铳、载以炮车、杂以战车、又须坚甲利器、厚饷精兵、一一与铳相称、而后可、不敢谓预知贼势之至此也、而止幸巳至此矣、为今之计、比臣昔日所言、宜有过焉、岂可不及乎、葢今日之战守而无大小铳炮。犹空手遇虎狼也。有铳而无台。无坚甲利兵。犹手太阿之剑而无柄也。数者皆备而不能深求施用之法。合战之权。是有剑而不知刺剑之术也。若置铳于城之外以守。驱不教之民而挟铳以战。是又倒持太阿以柄授人也。夫兵器之烈。至一发而杀百千人。如今日之西铳极矣。无可加矣。若守而无台以用之。战而无坚甲利器精卒以称之。必将如前二次返为贼有。或机事不密。贼亦窃用其法。自此之后。更无它术可以御贼。可以胜贼矣。此说臣言之再三。莫或见信。然而不得不言者。缘西铳一节。取器取人。臣等实为始事。若不尽如臣法。宁可置之不用。后有得用之峕。若但知慕用之。而不讲求其所以用。万一偾事。至于不可救药。则区区报国之心。翻成悞国之罪。臣所以展转不安、寝食俱废、不得不渎陈于　君父之前也、望皇上采听臣言、钦定数目、慨发工部应用。成就此功、他日不论边境安危、但屹然称金汤之固、即此所费金钱、与积诸库中无异、且觉更有利益耳、若云东事方急、无暇于此、则臣以为都城用财、似是大工同例、不必于东事相涉也、即今卜素生心于北、火酋侧目于西、傥有变动、岂其专力东方、弃而不应乎。不及此峕一为根本之计。恐它日之不暇及此。甚于今日。且此功既成。丑虏闻之。绝无深入之志。正可专力东方耳。宋祖建汴京城。纡斜回曲。极便于守。辽人渝盟。韩琦范仲淹议修京城。为吕夷简所沮。政和间蔡京修之。悉改旧制。方直如弦。后粘罕见之、曰此定易攻耳今京城　成祖所定不知何以亦用方制然燕蓟之险在外势则非汴都可比矣使宋人无改艺祖之制。早从韩范之说。即有靖康之变。岂不能坚守以待勤王之师。若更能修政立事。一意自强。即燕复可复。辽金元迭起相残。顾将乘其敝而取之。孰敢窥左足于大河之南哉。前事若斯。抑亦今之殷鉴矣。伏惟　圣明裁酌、
　　皇明经世文编卷四百八十九终
　　皇明经世文编卷之四百九十
　　郡人陈子龙卧子　宋征璧尚木　徐孚远闇公　李雯舒章选辑
　　宋征舆辕文参阅
　　徐文定公集三（疏）
　　徐光启
　　疏
　　拟上安边御虏疏 
　　屯田疏 
　　拟上安边御虏疏【宣大边事】 
　　臣窃惟方今九州岛清晏、百蛮重译、所宜备者北虏而巳、北虏之中、宣大为甚、顷者五路狡焉犯顺、窃入我塞垣、掳掠我财畜、今虽窜居远外、虏王力为之请、竟未有成言也、藿食之臣、久欲効其区区、以为边陲万一之助、适与事会、不容默默、敢畧计虏情时弊、稍及备御之要、而终之以根本之策、惟　陛下垂听、夫虏自辛未欵市三十余年矣欵市者两利之道也。而战两伤之道也。即虏亦自能熟筹之。是以至于今无变计。则虏情可知也。近岁以来。诸酋每执言中国交市财物。多短少滥恶。不如昔。忿忿欲起。则夷妇言老俺答欧刀之誓在。老妇在。终不令汝辈为此。旹旹弹压之。以故无动耳。后来卜酋挟封者卒五路也五路台吉亲虏王介弟。狡黠凶悍。又以擒执史酋。功赏未厌。哓哓累年。至于今竟尔跳梁也。此寔诸酋共计。听其所为。作一桀骜之标帜。及我问罪。则又辞以虏王不知。诸酋不与。又从中讲解罚服。而可以无失欵。是本计也。然彼寔知我地大人众。事未可测。亦未尝不虑我声罪。是以共翼蔽之而远窜大石。今虽鵰取衣粮。臕壮马匹。寔为虗声撼我耳。摆腰为之侦视。夫亦觇我动静以自为计。度其势当不复来。即来而我收保戒严。整搠以待。入则截杀。去则追剿。如是而巳。此督抚及将领诸臣责也。其或虏土果为讲解罚服。则宜视其可否。计利以听。此亦督抚诸臣责也。大抵今日之事虽一酋作难而欵贡之全局尚当未变何以明之。五路累年索赏。诸酋寔无与为助者。若弗闻也。今阑入而又寔无与为应者。明示我以启衅犯顺。皆五路事。诸酋不与也。一矣。虏王虏妇。始亦禁止。后亦谴责虽真伪未知。要未尝讼言左袒之。二矣。我边之守圉。如无人焉。来既不知。去尚不觉。葢五路未犯之先。即谓我译人语史酋功赏事。明言入犯也。其氛恶矣而竟不为备。既不为备。而彼竟未敢纵兵深入。则其意但在挟赏。不在作逆。三矣。去岁虏王拥众入。离城百里而不敢近。稍与之媾。则弭耳去。非独去岁而已。戊巳之间。已尝拥众入。称北地苦旱。野无青草。欲借粟数万石。督臣以成例却之。执弗与。亦弭耳去。果欲为难。岂待今日。四矣。有此四者。臣以知欵尚未变也。虽然欵虽未变。而不可不虞其变也。欵不变。可以无战。而不可不求我之可以战也。自受欵以来。则云以市赏为饵。以战守为实。幸以其间宽我之力此等毕竟戎虗语所以可恨以图边圉之守备。要言可覆视也。更三十年。而我之所谓战守者安在。边墙頺圯者旷弗饬矣。宣大二镇积弱至今者亦以抚赏日久之故也烽墩斥堠。不知燧燔爟火为何物矣。军中间谍。恃为耳目。今悉化为厮舆之卒矣。尺籍伍符故在也。核其伍无见兵。不给事将领。则驱而代债帅耕养廉之田耳。甲冑苦恶。器械朽钝。业已不堪。今或苦恶朽钝之物。并为乌有。甚则举而鬻诸虏中也。简阅草教。用涂耳目。金鼓旌旗。不识形名。节制车徒步骑。悉无行首地分。进无选锋百金之上。谁为奋击。日夕无辎重驻队之营。安能转鬬。至于大小将领。用者未必尽其才。才者未必尽其用。精神技术。什九用于逄迎。什一用于封殖。有能以简稽练习为事者。百不一也。因循之极。不得不为废弛。废弛之极。不得不为单弱。单弱之极。不得不为逗挠恡慑。皆自然之势耳。以故平峕则朘削以中虏。欲有故则多方以避虏锋。或阑入边。俟其饱而去。则远蹑之。得其老弱一二级。遗器数事。乱张以为功。上下相蒙也。边事如此。安得不生戎心。所幸者虏尚贪我财物。亦诸奴酋中。未有能以势力役属诸部者。脱有一桀虏生其间。合小攻大。并敌一向。我之忧岂徒欵不足恃而已。夫虏之势。固未至于此。为我计者。则宜绸缪固防。克诘张皇。就合虏之势。一旦至于此。而吾可以无患。不然骇而图之。噬脐之悔。岂有能及者乎。臣之愚以为为今之计。先求我之可以守。次求我之可以战。次求我之可以大战。何谓守、垣墙斥堠、墩台挍联、哨望之宜、备御之固、是巳、何谓战、截杀追奔、掩击应援、厉兵秣马、后发先至、是已何谓大战、凡兵不可以战、即不可以守、画一城邑驻□营垒、皆然也、守边之视守城垒、即又异矣、经袤数千里之地。无所不守。无所不受。敌我众而反以寡用。彼寡而顾得聚形。如有兵百万。百分之。不过万人耳。敌拥数万来。是数倍我也。此万人者败。而彼百万者。悉居无用之地矣。则深计其终势不得不出于大战何者散而守。不若聚而攻。筭量众寡。理所必至。昔人有言、一大治则终身创矣、总是制人之道周伐玁狁。汉空幕南。　文皇帝三犁虏廷。皆以此也。今日之势。诚于信地守望之外。选练得胜兵十万。分隶诸边。平居守御。则往来应援。一朝匪茹。则大出兵。修永乐故事。如是斯万全矣。臣故谓求我之可以大战者此也。夫是三者今将求之如何。设险阻。整车马。备器械。选将帅。练戎卒。严节制。信赏罚。数事而巳。臣固不能越世俗之常谈、　国家之功令、而创为说也、特臣于数者之中、更有两言焉、曰求精。曰责寔。今此数端、非不犁然且矣、大抵皆粗而不可按。虗而不可核如所谓以尘为饭、以涂为羹者耳、苟求其精。则远巧心之士。相与讲求经岁而未尽。苟责其实。则忠公忧国之臣。所为太息流涕者。十倍于贾谊而未定也。臣请言其一二、所谓设险阻者。烽堠也。墩台也。烽堠之制。欲坚欲密。然可以传警。不可以守御最利守御者则蓟镇之敌台迩年所缮。稍有次第。可推之诸边者也。然臣以为可当今日之虏。不可当意外之虏也。窃以为今所作者。更宜减卑三分之一。而三倍其厚。度矢石所及。联络如贯。加之劲卒利器。守可必固也。所谓设险阻者。此类是也。骑兵与马同命。故曰宁伤于人。无伤于马。而平原易野。大兵深入。计非战车。如武刚偏箱之类。则不能载重致远。列营守卫。顾其相视刍秣之宜。轮辕辐毂之制。如周礼考工记所载。及师皇马援辈所论述。弃置久矣。今边地名为战车。重迟粗恶。略不堪用。至其赋予刍秣之费、半给人食。以其半饷马。半尚不足又安得云锦成羣也。宜核寔精求。务令驵骏腾槽。朴属微至、车攻马同、嗣响周宣、以薄伐大原、不为难矣、器械之利。未易备言。大都甲冑于盾欲坚以便。兵刃欲精以利。弓矢之属欲入深而致远。其范金合体之类。悉有定今将吏未尽解也。攻守器具。如墨翟子所载。近代名将所用。今将吏未尽习也。最利者则无如近世之火器。迩来诸边所造。诸家所说。较昔为精矣。尚有进于此者。则尤宜早计也。葢乃中国之长技。而今虏中亦有之。恐异日者彼反长于我也。大都攻守之备。无论其军器焉。火器焉。其材美。其工巧。其费巨。其日力多。其造者自为用。五者备。然后可以为良矣。将帅之才。武科可得什一。举荐可得什三。武科限于文墨。举荐乱于毁誉也。兵书所称将帅。所贵不过权谋阴阳形势技巧。阴阳明将所不道。若权谋形势技巧之属。或见于论述见于谈议。见于比试。见于造作。一一可以耳目计。铢两分也。人罕兼长。不妨偏至。要在将将者加意衡量。随方授任。即真才可使入彀。而草泽英雄。亦令勉就维絷。于以建威销萌。两利而俱得之矣。若目前选将术。则有迹可稽者。莫如前効。而有实可据者。莫如治兵。以此求之。亦可得十之六七也。选卒之法有四。曰勇。曰力。曰捷。曰技。皆可以度量权衡。一一试而得之者也。今之将领。平居既伤怠缓。有事又苦仓卒。竟未尝深求之耳。惟勇也者。不可以度量取。然亦可以耳目试。试而得精卒。然后习视以练目。习听以练耳。习超越趋步以练足。习负重挽强以练手。习五御以练马。习五兵五当以练技艺。即三军之众。人人皆劲卒矣。卒练而后可以言节制。节制者、分数形名金鼓旌旗用众之也。易曰师出以律、将不知律。虽有强兵利器。战则为人禽矣。夫惟用律而后可以论奇正虗实之权。而后可以玅扬奇伏备之用。而后可以运攻围绝胁聚。散卷舒进退之势。诚以彼劲卒明将训之。旹其简阅。月要岁会。教训既成。能令三军之众。若使一人。击首尾应。势不得以巳也。如是斯可谓节制之师矣。节制既定。然后谓之成军。然而军非赏罚不成。成军之后。非赏罚不。行。何者。投人于险。非威严弗克也。怵人以威。非厚赏弗附也。故罚所以殴民于兵而赏所以诱民使安受其罚尉缭子曰。善用兵者能杀士卒之半。人以为此惨毒之言也。而臣以为此名将之言也。夫不能杀者。杀一人而其下怨。杀数十人而其下叛矣。能杀士卒之半而不怨不叛者。其赏厚而其法明也诚用向者之兵。诱以重赏。赏且信。威以重罚。罚且必。使人怀德畏威。有进死之心。而无退生之计如是者有兵数万。我可以折棰使虏。不然则驱而出之大漠之外耳。又何论虏势之强弱。与欵之固不固也。总而论之、有地有器。有将有兵。有而后可以守。能守而虏至则歼焉。即谓之战。必不得已而用大师焉。即谓之大战。要在急为之计。徐俟其成。成师之后。势常在我。我能战。我能守。即欵可也。不欵亦可也。否则不能战。不能守。不欵不可也。欵亦不可也。【知势之言】 即欵而愈久又愈不可也此不两立之势。不再计之策也。虽然难言之矣、臣所谓战守之具者七。而无一不需财也。臣欲于七者之中。求精焉。责寔焉。数倍于昔。具亦宜数倍用财者也。今之边目不暇给矣、诸镇年例、缺者以百万计、边臣补缀目前、尚有捉衿、肘见之苦、而欲为臣所欲为、是无米而令炊、又使之具八珍五齐焉、其势必不可得、即臣亦空言也、然而臣非敢为空言也、考之前事。度之后事。势不得不出于此。而　陛下果欲为此。亦无难致焉。此时国家闲暇兴之甚易然而人未有不以为迂者葢有根本之至计于此。曰务农贵粟而已古之强兵者。上如周公太公。下至管夷吾商鞅之属。各能见功于世彼未有不从农事起者如周礼三畧。管子开塞耕战书。详哉其言之也。顾道术有纯驳、作用有偏、正耳、而后世言及富强。遂以管商目之。至不足比数。沿至唐宋以来。国不设农官。官不庀农政。士不言农学。民不专农业。弊也久矣。农者。生财者也。含生之类。无一人一日不用财者。而独不讲于财所自出。今世农人不过什三。农之勤者不过什一。然则一人生之。数十人用之。财安得不诎。财之诎也。庙堂之上。非不焦心蒿目。闾阎之道殣者转于沟壑者。一旦不知千万之数。非不悲号疾痛。而根本之计。终置弗讲。此臣所为腐心扼掔。长叹而继之以泣也。臣所慨者。非独为诸边也。而此事所关诸边最重。又最急。且如今边镇之兵。月给不过七八钱。少者四五钱。即尽得之以易粟。不过数斗。如农事兴。则粟贱。令粟价减十之五是边兵得倍食也减三之二是得三倍食也此其利。害。相远矣。兴农事之术。臣以为边境所宜。略有五事。五事之中。宜改图者二。宜创建者三。盐筴之召商垦种。入粟易引。今改征折色而边以大窘也。军卫之分屯布种。征收子粒。今展转易主。不可究诘。而额以大耗也。此二者古之良。而今巳大坏。坏而不可卒反。似宜亟图其复而稍更其制者也。近世营田之议谓垦田若干予某爵。民未必应也。臣以为远方之民。欲其挟重赀。就荒远艰苦力作。守而弗去。计非武功世爵不可也。设科目以诱入藉之民。宜可行者。疑土著之民。不能相容。则更立学校诸科举中式之类。别自为额。不与土人相参。计无不可行也。今世末业之人至众。而本业至少。宜有以殴之。使去末而就本。如古之法制。贱商贾。尊农人。使前有所趋。后有所避势不得不我从矣。此三者所宜创为之制。以劝人于本业者也。然而有未尽于此者。愿　陛下深诏大臣。一意讲求。或遣一二干济之臣。明于相度开塞之事者。分诣各边。详谘博采。大臣总群策而效之无一齐而众咻、无惩噎而废食、行之数年、计必大效、食足则财自充。财足则惟我所为。如臣所云备边七事。渐次修举。精求于常格之外。综核于名寔之内。悉无难者矣赵充国之于汉。邓艾枣祗之于魏。韩重华之于唐。皆用此道者也魏绛之和戎也。曰戎狄荐居土可贾焉。又曰边鄙不耸民狎其野。穑人成功。以是为利也。而晋从之。既盟诸戎而史氏嘉其功曰。修民事田以峕引经甚透然则昔人之和戎以利农也今欵而废农焉臣是以知其不可也虽然臣之为此说也、不知者将以为近而不切、缓而无及矣、臣非不知其迂且缓也、计今岁年例缺、　陛下巳发户部存积及冏金济之。户部太仆尽。　陛下必出帑金佐之。势不得巳。固无待臣言之也。独农事一策。实须数年。乃得见效。惟缓就于后故须急图于今。当时固用此策岂有今日乎计今边事。适可支数年。以数年之间毕力就此。一旦有事而绸缪折冲。巳畧具矣。此鼌错所谓安边足用之本。而万全之策也。葢行臣之言、一意振刷、他目之效。臣殆有不能尽言者、不然而一往废弛他目之害。臣始有不忍尽言者。二者之中。边境安危之本、惟　陛下裁度而施行之、封强幸甚、民命幸甚
　　屯田疏【屯田】 
　　职具疏上言屯盐事宜、奉　圣旨力作垦荒、禁私疏壅、最得屯盐要领、部科正在集议、这所奏着一并参酌、务期必行、还详加条画来看、该部知道、钦此钦遵、窃惟职所言垦田一事、有用水除蝗二法、盐筴一事、有晒盐一法、共为纲领五端、谨将各端细分条目、开坐进呈、上尘　御览、伏希　圣明裁择施行、
　　垦田第一 
　　用水第二 
　　△垦田第一【凡二十八条】 
　　一京东水田之议。始于元之虞集。万历间尚宝卿徐贞明踵行之。今良涿水田。犹其遗泽也。职广其说。为各省直槩行垦荒之议。又通其说为旱田用水之议。然以官爵招致狭乡之人。自输财力。不烦官帑。则集之策不可易也。集之言曰。京师之东。濒海数千里。北极辽海。南滨青齐。萑苇之场也。海潮日至。淤为沃壤用浙人之。筑。堤捍水为田。听富民欲得官者。合其众。分授以地。官定其畔以为限。能以万夫耕者。授以万夫之田。为万夫之长。千夫百夫亦如之。三年后视其成。以地之高下定额。以次渐征之。五年有积蓄。命以官。就所储。给以禄。十年不废得世袭。如军官之。职按集所言海滨之地。今斥卤难用。其可用者。或窒碍难行。而海内荒芜之沃土至多。弃置不耕。坐受匮乏。殊非计也职故祖述其说、稍觉未安者、另加裁酌、期于通行无滞、今并条议事宜列欵如左、
　　一垦荒足食万世永利。而且不烦官帑。招徕之法。计非武功世职如虞集所言不可。或疑世职所以待军功今输财力以垦田而得官。与事例何异。则职尝辩之矣。唐虞之世。治水治农。禹稷两人耳。而能平九州岛之水土。粒天下之烝民。当时之经费。何自出乎。上古诸侯多有巨族大姓因袭而长世者葢皆用天下之巨室。使率众而各效其力。事成之后。树为五等之爵以酬之。禹贡一篇。所以不言经费第于则壤成赋之后终之曰钖土姓而巳故曰建万国以亲诸侯若必以军功封则生民之初何所事而得万诸侯乎后来兼并之世。乃以武得官。则生人而封。比之杀人而封者犹古也。况虞集尚言世袭如军官之法。职所拟者。不管事。不升转。不出征。空名而巳田在爵在去其田去其爵矣即世袭又空名也。名为给之禄。禄其所自垦者犹食力也事例之官。为天下之最大害者。为其理民治事筦财耳。卫所之空衔。安得与事例比乎。今之事例。岁不过六十万。此法行不数年而公私并饶。即例可罢。欲重名器。尤宜出此。但恐空衔无赏。人未乐趋。故必以空衔为根着。而又使得入籍登进以示劝。凡狭乡之人才必众。进取无因。以此歆之。自然麏集。又疑土著之民。不能相容。则另立屯额科举乡试不与土人相参也。以此均民而实广、虗甚易矣、或又疑举额加增则仕途壅滞。不知今之壅任途者。非科贡也。事例也。今垦田入学。其中式以渐增加。若增至百名。则垦田已得千万亩。岁入至轻。亦得百余万石。而藏富于民者。更不可数计矣。此时渐革事例。以举人入选。犹患其少耳。何壅滞之有。
　　一或疑均民之说。以为人各安其居。乐其业足矣。何事纷纷率天下而路乎。不知徙远方之民以实广虗。汉人有此法矣。自汉以来。人莫众江右闽中而吴越次之永嘉之乱。靖康之乱。中原之民。倾国以去。所存无几耳。南之人众。北之人寡。南之土狭。北之土芜。无怪其然也。司马迁曰、本富为上末富次之、奸富为下、北人居闲旷之地。衣食易足。不务蓄积。一遇岁侵。流亡载道。犹不失为务本也。南人太众耕垦无田。仕进无路。则去□为末富奸富者多矣。末富未害也。奸富者目前为我大蠹而他日为我隐忧。长此不已。尚忍言哉。今均民之法行。南人渐北。使末富奸富之民。皆为本富之民。民力日纡。民俗日厚。生息日广。财用日宽。唐虞三代。复还旧观矣。若均浙直之民于江淮齐鲁。均八闽之民于两广。此于人情为最便。而于事理为最急者也。
　　一虞集言三年之后视其成、以地之高下定其额、以次渐征之、职今言开垦之日、即定岁入之米、何也、　祖宗朝有开荒永不起科之例。不行久矣。科不宜太早必于三年之后、即目前无定则之田。人将恫疑而不就也。职今拟定上田每亩一斗。下田照本地科则折筭。名为一斗。以半为其俸入。实出五升而已。其止于五升者。板荒无粮之地。向来弃置。而尽力垦治。为费已多。亩出五升不为薄也其半荒者原有本地粮额。决不可少。正额之外。加出一升。亦不轻矣。且今日之大利。在田垦而粟贱。和籴易而蓄积多耳。不在多取也。况有岁入之米为据。即可以定其所垦之田。即可以定其入籍之人彼应募者又何容此两年之入乎
　　一耕垦武功爵例　二人耕水田十亩入米一石　二十人耕百亩入米十石为小旗内以五石为本名粮余半纳官　小旗给帖许立籍广种　五十人耕二百五十亩入米二十五石为总旗内以十二石五斗为名粮余半纳官　总旗许嫡男一名考县童生一百人耕五百亩入米五十石为试百户内以二十五石为俸余半纳官　试百户许县考童生二人　一百五十人耕七百五十亩入米七十五名为百户内以三十石五斗为俸余半纳官　百户许县考童生三人　二百人耕一千亩入米一百石为副千户内以五十石为俸余半纳官　副千户许县考童生四人　二百五十人耕一千二百五十亩入米一百二十五名为正千户内以六十二名五斗为俸余半纳官　正千户许县考童生五人　三百人耕一千五百亩入米一百五十石为指挥佥事内以七十五石为俸余半纳官　指挥佥事许县考童生六人　三百五十人耕一千七百五十亩入米一百七十五石为指挥同知　以八十七石五斗为俸余半纳官　指挥同知许县考童生七人　四百人耕二千亩入米二□石为指挥使内以一百石为俸余半纳官　指挥使许县考童生八人
　　一凡应募者、不论南北官民人等、但各自备工本、到闲旷地方、或认佃无主荒田、或自买半荒堪垦之田即于本处报官、府县即与查勘丈量明白、编立步口号数、开造鱼鳞图册、类报本道、就令开垦成田、入米之后、该道仍亲诣丈勘申详题　请给札、俱准世袭职衔、与卫所官一体行事、仍给札文、令嫡亲子孙弟侄考试、有司照验帖文事理、仍照同官五员、连名保结、即与收考、其以他人冐顶幸进者、依冐籍律同保连坐、向后如阙田阙米、本身及幸进子弟、俱追札革聀除名、或虽纳米而无实垦田亩者罪同、其自副千户以上、本身愿改文官职衔者、或文官巳经休致、而愿进阶及加衔加服色者、咨送吏部酌量相应职级奏　请定夺、若勋戚大臣、虽不以卫所职衔为重、而能为国为民、将自己庄田开垦成熟者、听其推及族姓、或自愿请给　恩典者该部代为陈奏、取自上裁、
　　一凡垦田者、若买到有主半荒之田、此田原有本地粮差、俱要于本等粮差之外另自纳米、为水田岁入之数、其负欠本等粮差者、先将纳米扣足。后筭岁入一所垦之田、若是板荒地土、未入粮额者、听凭告官开垦、水旱耕种、止纳余米、官民军灶人等、不许生端科索扰害、若是民田抛荒无主者、听其告官佃种、止完承佃之役、本地应出粮差、有司不得指以旧逋、勒令赔纳、开垦成熟、此最宜严禁原主复来争业者。遵奉　恩诏事例。断给荒田价值。
　　一凡垦田必须水田种稻。方准作数、若以旱田作数者、必须贴近泉溪河沽甸泊朝夕常流不竭之水。或从流水。开入腹里。沟渠通达。因而畦种区种旱稻二麦棉花黍稷之属。仍备有水车器具。可以车水救旱筑有四围堤岸。可以捍水救潦。成熟之后。勘果水旱无虞者。依后开法例准折水田。一体作数。若不近流水。无法可以通浚。而能凿井起水区种畦种成熟者。用力为艰。定以一亩准水田一亩。其以若干亩准一亩者。止纳一亩余米。旱田余米。除旱稻小麦准作米数外。有以黍稷豆等上纳者。照依时价。加添作数。
　　一旱田通水灌溉者。即古人井田之制损地愈多其田愈沃今定准折之数。除有见成河沽泉溪甸泊之外。其以实地开作渠沟塍岸者。每百亩损田十亩。即准水田百亩。损田五亩。准作五十亩。损田三亩。准作三十亩。损田二亩。准作二十亩。二亩以下不准作数
　　一凡实地种水田。须多开沟浍作径畛。费田二十分之一以上。方为成田近大川者减三之一。宁可过之。无不及焉。若平原漫衍。无径涂沟洫。望幸天雨。水旱无备者。谓之不成田。不准作数。勘时全要查明造册其成田入米授职考试之后。复有水旱灾伤。以致抛荒不能遽复者。许告明于别处垦补。其抛荒不报。止以纳米搪塞者。事发本身子弟俱行削革。余田没官。另募垦种。有首告者。以没田一半充赏。
　　一凡水行地皆可灌。凡地得水皆可佃故地须水灌必委曲用其水水须地行必委曲用其地凡应募人众。或买或佃。或认开积荒。所承地土。倘去江河溪涧稍远。中间开通沟洫蓄泄水道。须从邻田经过。要从附近人户。买田开浚者。须凭地方人等议同和买。比于时值。量加半倍。多至一倍为止。垦户不得以应募为辞。抑勒强买。田主亦不以方员为辞。高求价值。违者许各具情赴官。听候裁断。
　　一垦田用水、其间开塞筑治之事、有与地方官民相关者、或利害互相争执、工费互相推调、院道宜选委贤能官员、亲诣查勘、斟酌调停。如有大水道必须官司为之处置非民力所能办也务期两利无害。一切兴修工费有应原系官民者。有应属垦田官民者。有共利共害。应均摊出辨者。俱须从公裁处。无得曲狥一面之词。致有偏累。亦无得因其互争。槩从废合。以致有害不除。有利不举。两下亦宜平心听处、如有偏执成心、理屈求伸者、合行尽法究罪、
　　一垦田去处、有大工作、如开河渠肿坝等、有肯一力造办者、有集合众力造办者、俱报官勘明兴工、功成报勘、如费银一千两、准作水田一千亩、一体授职入籍、但无入米、亦无官俸、此外本人别有开垦地亩、照数纳米给俸、
　　一边方紧急去处、于耕种地。所、造如式吊角空心敌台一座、约用银一千两者。准水田一千亩。更高大多费者、勘实逓加准田之数、但造台受职者、止许受职入籍、亦无入米、无官俸、此外开垦田亩、照常入米给俸、其所造敌台、平时即与本官居住。仍令于台上各备大小火铳药弩等件、遇有虏警、集户下壮丁于台上射打、若杀贼数多、获有功级、照依边方事例、一体给赏、其能自备马匹盔甲军火器械、本官率领户下丁壮、遇有零犯大举、与官军犄角杀贼、获有功级、而愿升者、于屯卫职级之外、另升职级、悉依军政事例、给黄世袭、此项职级、与耕垦无与、不在阙田阙米革除职名之限、愿赏者听、
　　一冲边要地、人人惮往、独能筑治台堡、开垦地亩者、与内地难易逈绝、应照辽东诸生顺天乡试事例、特立边字号、令其中式稍易、以示、激劝、
　　一令抚按司道职掌、皆带营田官、不须端设、第人情各是所习、各安所近、须择其端意明农者、使居其任可矣、独府州县佐宜归并他务、选用一员专理以便责成、
　　一开垦去处所选用司道府县正佐、听在京九卿科道访实保举、通知农田水利、及有志富民足国者、从优选授、或未蒙保举而自愿告就、查无规避情繇者听果有成绩从优升选、或加衔管事、其任久功多者、破格超迁、以示优异、或就于本处超迁以便责成、
  </div>
  <div class="pagination">
   <a href="皇明经世文编_page165.html">
    上一页
   </a>
   <span>
    ...
   </span>
   <a href="皇明经世文编_page161.html">
    161
   </a>
   <a href="皇明经世文编_page162.html">
    162
   </a>
   <a href="皇明经世文编_page163.html">
    163
   </a>
   <a href="皇明经世文编_page164.html">
    164
   </a>
   <a href="皇明经世文编_page165.html">
    165
   </a>
   <span class="current-page">
    166
   </span>
   <a href="皇明经世文编_page167.html">
    167
   </a>
   <a href="皇明经世文编_page168.html">
    168
   </a>
   <a href="皇明经世文编_page169.html">
    169
   </a>
   <a href="皇明经世文编_page170.html">
    170
   </a>
   <a href="皇明经世文编_page171.html">
    171
   </a>
   <span>
    ...
   </span>
   <a href="皇明经世文编_page167.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
