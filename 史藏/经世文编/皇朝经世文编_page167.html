<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 167 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 167 页/共 219 页
  </h1>
  <div class="content">
   疑　兵诡必疑。虚疑必败。

误　克敌之要。非徒以力制。乃以术误之也。或用我误法以误之。或因其自误而误之。误其恃。误其利。误其拙。误其智。亦误其变。虚挑实取。彼悟而我使误。彼误而我能悟。故善兵者误人。不为人误。多方以误之试问其所误者何如将所误者何许事误利恃智变乃为侮巧于能　废其农桑高颎声言误陈使疲奔命巫臣教吴误楚知处缓而贼不集曹翰巧于误人留弱卒而走池州常遇春悟人误而因以破人也若夫误人利人则非善矣

拙　遇强敌而或坚壁。或退守。时宜拙也。敌有胜名。于战无损。则侮言可纳。兵加可避。计来可受。凡此皆可拙而拙也。甚至敌无奇谋。我有朴虑。敌本雌伏。我以劲待。凡此皆不必拙。而拙无失也。宁使我有虚防。无使彼得实尝。历观古昔。竟有以一拙败名将而成全功者。善用其怯也。吕后纳匈奴之悖仲达敛军依险子房劝帝就封赵与魏撤守令朝廷空取堂阳俱如此术

预　凡事以未意而及者。则心必骇。心骇则猝不能谋。败征也。则必敌袭何以应。敌冲何以拒。两截何以分。四来何以战。凡艰危险难之事。必预筹而分布之务。有一定之法。并计不定之法。而后心安气定。适值不惊。累中无危。古人行师。经险出难。安行无虑。非必有奇异之智。预而已。

迭　大凡用计者。非一计之可孤行。必有数计以勷之也。以数计勷一计。由千百计练数计。故善用兵者行计务实施。运巧必防损。立谋虑中变。命将杜违制。此策阻而彼策生。一端致而数端起。前未行而后复具。百计迭出。算无遗策。虽智将强敌。可立制也。累字纵言之计上生计也此篇横言之计中用计也

周　摅思于不虑。作法于无防。敌大勿畏。敌小勿欺。计周靡恃为周之至。

谨　用兵者无时非危。故无时不谨。入军如有侦。出境俨临交。获取验无害。遇阻必索奸。敌来虑有谋。我出必豫计。慎以行师。至道也。前言周于事物此言谨于动静　华元登子反之床满宠入徐晃之帏汉高祖驰信耳之壁只是不谨明乎可以入者可以杀也来歙岑彭之事可不鉴哉

知　一曰通。二曰谍。三曰侦。四曰乡。通知敌之计谋。谍知敌之虚实。侦知敌之动静出没。乡知山川蓊蘙。里道迂回。地势险易。知计谋则知所破。知虚实则知所击。知动静出没则知所乘。知山川道里地势则知所行。通谍恒入敌垒必数用而交发交发不交知以杜敌诡以虞反倍敌有通谍为诈事以识之或恩结而赚其情或反其计谋以观其报报而敌应旋复颠倒用之报而我不应敌必疑之此善于用知深于迷敌之知也　孝宽以金帛啖齐人遥通书疏故齐人动静朝廷皆先知卒以败齐郭逵得蛮所亲信为乡导诸隘悉平孟珙得降将刘仪通九砦虚实因败武仙李愬擒李佑使将骑兵为前导擒元济戚定远设侦法重刑厚赏遣亲兵能卒率乡导追随贼所凡贼之动静地利毕报贼一动举有报踰一时又有报其分合多寡出入向往举皆洞悉地则泥塑笔绘分别路径使众皆了然乃指授方略而进恐有偏听之弊则侦者用多恐有奸伪之变则亲者相问恐有愚昧之疏则选能者

间　间者胠敌心腹。杀敌爱将。而乱敌计谋者也。其法则有生有死。有书有文。有言有谣。用歌用赂。用物用爵。用敌用乡。用友用女。用恩用威。刘琨散晋人李靖离可汗卫瓘孤二虏纵谍往返生间也郦食其说齐唐俭入突厥刘锜使曹成堕马阳明有舍命士不俟归报死间也冯异遗李轶简曹操与韩遂书王守仁发宸濠笺韦孝宽仿道常笔胡宗宪诈叶麻书箕鼓篇简书间也种世衡越境而祭野利兄弟焚不竟而还亲其所信侮智笔端文间也起之走颇单之胠毅言间也百升飞上不扶自植盲公老母倡为符谶谣间也四面楚声八千皆敌刘琨长啸石勒兵解歌间也贾诩结杨松胡宗宪交徐海捐金行饵赂间也进草具胠增悬图像没仁肇胡受脱脱不花之献用拒用纳物间也李光弼重待日越宠把汉那结官赐黄衣大红蟒显而荣之爵间也李宠阴厚淮谍武穆冒认张斌靖难厚赉获卒使之反报敌间也蒋干之诣周瑜李达之抚境外通其里故乡间也激仪入秦良要项伯友间也进妹于嚭仪结郑袖孟尝献裘秦姬酬言阃席女间也郭元振通吐蕃李愬降屠家令推诚布惠恩间也李雄鞭秦种世衡拷僧苦肉建功威间也

秘　一人之事。不泄于二人。明日所行。不泄于今日。细而推之。慎不间发。秘于事会。恐泄于语言。秘于语言。恐泄于容貌。秘于容貌。恐泄于神情。秘于神情。恐泄于梦寐。有行而隐其端。有用而绝其口。然可言者。亦不妨先露以示信。推诚有素。不秘所以为秘地也。智部而终于秘见凡谋必秘而后可成也然事事秘则计未就而人先疑反为败局兵诡道推诚又是根底

按误下尚有左字一篇原本佚去又读下有言字一篇今删

　　兵法百言中　
揭暄

　　　法篇
兴　凡兴师。必分大势之先后缓急以定事。酌彼己之情形利害以施法。期于守己而制人。或严外以卫内。或固本以扩基。或翦羽以孤势。或擒首以散余。或攻强以震弱。或拒或交。或剿或抚。或围或守。或远或近。或两者而兼行。或专力一法。条而审之。参而酌之。决而定之。而又能委曲推行。游移待变。则转战而前。可大胜也。

任　上御则掣。下抗则轻。故将以专制而成。分制而异。三之则委。四之五之则扰而拂。毋有监。监必相左也。毋或观。观必妄闻也。毋听谗。谗非忌即间也。故大将在外。有不俟奏请。赠赏诛讨。相机以为进止。将制其将。不以上制将。善将将者。择人专厥任而已矣。陈汤发十五国师讨郅支冯奉世发南道诸国伐莎车矫诏也李典击高藩于水营李继隆击契丹于唐河不从诏也李牧斩代将赵李光弼斩侍中崔众逆诏命也司马懿亟进上庸刘牢之拜表即行李继隆讨继迁李文忠援大同不俟进止也庄贾监而穰苴有下漏之谋鱼朝恩观而九节度有相州之败边令诚谗而高仙芝封常清有潼关之诛则任不终之利害岂待言哉

将　有儒将。有勇将。有敢将。有巧将。有艺将。儒将智。勇将战。敢将胆。巧将制。艺将能。兼无不神。备无不利。

辑　辑睦者。治安之大较。睦于国。兵鲜作。睦于境。燧无惊。不得已而治军。则尤贵睦。君臣睦而后任专。将相睦而后功就。将士睦而后功赏相推。危难相援。是辑睦者治国行军不易之善道也。鲁以弦歌之声死守一土睦于国也羊祜陆抗使命常通更相馈问睦于境也文侯之于乐羊谤书盈箧用拔中山君臣睦也蔺廉能合而郄秦平勃深结以振汉将相睦也李典释恨而与张辽拒权韦睿让功反卢作塞辑三太守自为搏战将士睦也若怀陕三镇民变吴楚争桑挑衅甘茂指息壤之盟朱仙奉金牌之撤横海致杀帅之祸欲以成功可得哉

材　王者有股肱耳目。大将有羽翼赞勷。故师之用材。等于朝廷。有智士。若参谋。亦赞画。谋主。任帷幄而决军机。动必咨询有勇士。若骁将。亦健将。亦猛将。亦枭将。主决战而备冲突。率众当先。有亲士。若私将。若手将。若幄将。若牙将。主左右宿卫。宣令握机。有识士。晓阵宜。知变化。望景气。测云物。验风雨。悉地域。灼敌情。知微察隐。司一军进止。有文士。穷今古。绎理原。秉仪节。哆谈求。构笺檄。露疏典。亮词章。有术士。精时日。相阴阳。探算卜。操回返。炼鸩饵。使权宜可否。利己损敌。有数士。审国运。逆利阨。射袭伏。筹饷茭。纪物用。录勋酬。籍卒伍。丈经率。能除算多寡。有技士剑客。死士。轻盗劫。袭通说。辨间谍谲。俾出入敌垒。相机投巧。有艺士。度材器。规沟壑。葺损窳。创神异。颠大小。促远近。更上下。翻重轻。仿古标新。端简饬兵物。以全攻守。外此则有别材。若戏若舞。若笑若骂。若歌若鸣。若魆若掷。若跃若飞。若图画。若烹饮。若染涂。若假物。若急足善行。总不可以悉名。然皆技能也。足给务理纷者也。必精选厚别。各善其所司。使事无不宜之人。军无不理之事。至于献谋陈策。则罔择人。偶然之见。一得之长。虽一卒徒。必亟上推。言有进而无拒。虽不善不加罚。则英雄悉致。此羽林列曜之象也。

能　天之生人。气聚中虚则智。气散四肢则朴。朴者多力。智者多弱。智勇兼者。世不可数。故能过百人长百人。能过千人长千人。越千则成军矣。能应一面之机。能当一面之锋。乃足以长军。军有时而孤。遣将必求可独任。故善用才者。偏裨皆大将也。

锋　自天地风云龙虎鸟蛇而外。更立九军。所以厚别分值为阵之锋。一曰亲军。乃里壮家丁。护卫大将者也。一曰愤军。乃复仇赎法。愿驱前列者也。一曰水军。能出没波涛。覆舟盗楫。一曰火军。能飞镖滚雷。远致敌阵。一曰弓弩军。能伏窝挽弦。万羽齐发。制敌百步之外。一曰冲军。力撼山岳。气叱旌旗。于以陷大阵。禽强寇。一曰骑军。骁剽异伦。飞驰两阵之间。追击远绝之地。一曰车军。材力敏捷。进犯矢石。退遏奔骑。使敌不得突。一曰游军。巡视机警。便宜护应。三军举动皆系之。而中有猱升狼下蛇行鼠伏缒险通邃踰城穿幕之属。九者亲游护于中军。余每分列八隅。隅则各御。合前并出。可伸可缩。使一阵之间。血脉连络。惟藉此为贯通也。

结　三军众矣。能使一于吾者。唯协其好以结之而已。智者展之。勇者任之。有欲者遂之。不屈者植之。泄其愤惋。复其仇。见疮痍如身受。行罪戮如不忍。有功者虽小必录。得力者赐予非常。所获则均。从役厚恤。抚众推诚。克敌寡杀。诚若是。岂惟三军应麾而转。天下皆望羽至矣。李孝恭纵俘行檄李晟录厕养马燧披心示廷光种世衡抵帐劳奴讹出姬赠慕恩郭逵以旧紫囊示其臻结敌也吴起吮疽孟珙均赏唐太宗掩死亡杨行密赡从军之家刘基倾库开诚自结也秦缪食马赐酒旋获晋侯中山君以一壶飧获二死士楚庄绝缨蒋雄后解其围孔融馈粟史慈出之于难结孚人心而收益者比比也

驭　兵非善事。所利之才。即所害之才。武者必杀。勇者必很。智者必诈。谋者必忍。兵不能遗武勇智谋之人。即不能遗很杀诈忍之人。故善驭者。使其能而去其凶。收其益而杜其损。则天下无非其才也。仇可招也。寇可抚也。盗贼可举。而果敢轻法。迻敌远人。皆可使也。韩信用李左车仇也韩世忠用曹成寇也虞诩三科募士盗贼轻法者也汉武用金日磾唐高祖用屈突通太宗用阿史那社尔明皇用哥舒翰宣帝用金忠烈祖用汉老迻敌远人也

练　意起而力委谢者。气衰也。力余而心畏沮者。胆丧也。气衰胆丧。智勇竭而不可用。故贵立势以练气。经胜以练胆。布心以练情。一教以练阵艺。负于高固制乎远地则气生先之以选锋发之以奇策则胆壮常其法度标其意旨重其抚循则情孚

励　励士之道。不恃乎法。名加则刚勇者奋。利诱则忍毅者奋。迫之以势。陷之以危。诡之以术。则柔弱者亦奋。将能恩威毕协。所策皆获。则三军之士。彪飞龙蹲。遇敌可克。而又立势佐威。盈节护气。虽北不损其锐。虽危不震其心。则又无人无时而不可奋也。常遇春抚王弼背而破吴李文忠言破贼则富而众击安李光弼促廷玉头而史思明败凡此皆励士法也

勒　勒马者必以羁靮。勒兵者必以法令。故胜天下者不弛法。然恩重乃可以施罚。罚行而后威济。是以善用兵者。准得失为功罪。详斗奔以恤伤。戮一人而人皆威。诛怯斩败而士益奋。止如岳。动如崩。使士不敢轻其法。故有胜无败。穰苴立表斩庄贾勒后至者祭遵格杀舍中儿勒犯法者吕蒙泣斩里卒勒取物者李光弼斩崔众以勒逗留狄青斩陈曙以勒溃师马燧得卤旗章杀给役能以法勒敌也孔明街亭自贬是以法自勒也

恤　天之生才甚难。智谋之士。负其质而不见用。将投敌而我抗。为将者虚怀咨访。毋使不偶。此恤士之一。介冑之士。披霜宿野。饥搏风战。伤于体而不言苦。经于难而不敢告劳。故善用兵者。不使陷于敌。与擅肆戮。此恤士之二。

锐　养威贵素。观变贵谋。两军相薄。一呼而夺其气者。惟锐而已矣。众不敢发而发之者。锐也。敌众锋来。以寡赴之者。锐也。出没敌中。往来冲击者锐也。为骁为健为勇鸷猛烈者。将锐也。如风如雨如山崩岳摇者。军锐也。将突而进。军涌而冲者。军将皆锐也。徒锐者蹶。不锐者衰。智而能周。发而能收。则锐不穷。锐用锋芒非专恃强力故曰养曰谋前乎锐而筹曰周曰收后乎锐而进

粮　筹粮之法。大约岁计者宜屯。月计者宜运。日计者宜流。给行千里则运流兼。转徙无常则运流兼。迫急不及铛釜则用干糇。若夫因粮于敌。与无而示有。虚而示盈。运断围久。索百物为饲者。间可救一时。非可常恃。食者民之天。兵之命。必谋之者不竭。运之者必继。护之者惟周。用之者常节。

行　行险有伏。可虑济川。惟决是忧。昼起恐其暴来。夜止虞其虚扰。易断截者贯联。难疾速者卷进。一节不防。则失在疏。先绘其地形。以观大势。复寻土著。以为前导。一薮一涧。必尽知之。而后可以行军。唐宋璟以儒者号为知兵自碣石踰四镇其间地几万里山川夷险阻障皆能言之故行师未尝败行军行地行军行智惟能行地而后可以行智也

移　军无定居。亦无定去。但相机宜。春宜草木。枯燥则移。夏宜泉泽。雨濡则移。伏于林翳。风甚则移。有便则投。可虞则移。有利则止。无获则移。敌脆则止。敌坚则移。此强彼弱则移。此缓彼急则移。此难彼易则移。

住　凡住军必后高前下。向阳背阴。养生处实。水火无虑。运接不阻。进可以战。退可以守。草泽流泉。通达樵牧。此可住之地也。然物数不全。方域各异。故暂止。惟择军宜久。拒必任地势。凡不可住者十有余障塞恐潜袭水冲恐涨决无水恐渴饮死水恐痿气水源在敌恐流毒沙堤恐水溃地淖恐倾圯漫城恐敌四来通衢恐敌夹至无出路恐难进战无退步恐难委脱无杂路恐难运接难侦望出奇孤峰绝谷恐敌困阨四耸恐敌环促重岚迭溪恐难上下往返枯木干草恐有焚毁无蔬草恐士马乏食卑湿恐生疾病四虚恐多惊扰山高势下土平不实恐有蛟龙邃而中空新旧土错急以物概恐有伏雷地军也

趋　师贵徐行。以养力也。惟乘人不备。及利于急击。当倍道以趋。昼趋则偃旗息鼓。夜趋则卷甲衔枚。趋一日者力疲。经昼夜者神惫。一日以趋。兼百数十里。昼夜以趋。兼二三百里。兼近者绝不成行。军难毕至。兼远者弃大军而进。故众师远乎其后也。人不及食。马不及息。劳而寡及。非恃战之精坚。敌之摧丧。与地形山川之洞悉。敢出于此乎。故非全利而远害。慎勿以趋为幸也。

地　凡进师克敌。必先相敌地之形势。十里有十里之形势。百里有百里之形势。千里数千里。各有形势。即数里之间。一营一阵。亦有形势。一形势。必有吭有背有左夹右夹有根基要害。而所恃者。必恃山恃水恃城恃壁恃关隘险阻。草木蓊翳。道路错杂。克敌者必审其何路可进。何处可攻。何地可战。何虚可袭。何山可伏。何径可透。何险可据。利骑利步。利短利长。利纵利横。业有成算。而后或扼吭。或抚背。或穿夹。或制根基要害。恃山则索踰山之法。恃水则索渡水之法。恃城壁关隘草木道路。则索拔城破壁越关过隘。焚木除草。稽察道路。正歧通合之法。势在外无轻入。入如鱼之游釜。难以遗脱。势在内毋徒遶。遶如虎求圈羊。不可食也。故城非伏难攻。兵非导不进。山川以人马而固。苟无人能拒。山川曷足险哉。

利　夫兵之动也。必度益国家。济苍生。重威能。苟得不偿失。即非善利。行远。保无虞乎。出险。保无害乎。疾趋。保无蹶乎。冲阵。保无陷乎。战胜。保无损乎。退而不失地。则退也。避而有所全。则避也。北有所诱。降有所谋。委有所取。弃有所收。则北也降也委也弃也。行兵用智。必相其利。

阵　言阵者数十家。予尽扫之。而尽括之。形象人字。名曰人阵。顺之为人。逆之为人。进之为人。退之为人。聚则共一人。散则各为一人。一人为一阵。千万人生乎一阵。千万人合于一阵。千万人动乎一人。锐在前而重在后。锋为触而游为周。其中分阴阳虚实当受卸冲。为翼伏吐维动静翕张。斗不可乱。退必相依。不依则危。人不自乱。乱亦随整。人能自依。人必依人。又何可乱。高高下下随乎势。长短广狭变于形。人阵神然哉。

肃　号令一发。三军震慑。鼓进金止。炮起铃食。飒奋麾驰。雨不避舍。热不释甲。劳不弃械。见难不退。遇利不取。陷城不妄杀。有功不骄伐。趋行不闻声。冲之不动。震之不惊。掩之不奔。截之不分。是之为肃。

野　整者兵法也。碍于法则有机不投。兵法之精无如野战。或前或却。或疏或密。阵如浮云之舒卷。行如风絮之飘泊。迨其薄如汀沙磊石。高下任势。及其搏如万马骤风。尽力奔腾。敌以法度之。法之所不及备。以奇测之。奇之所不及应。以乱揆之。乱而不失。驰而非奔。旌旗纷动。而不踉跄。人自为战。师自为势。见利则乘。胜无定迹。可谓知兵之将矣。

张　耀能以震敌。恒法也。惟无有者故称。未然者故托。不足者故盈。或设伪以疑之。张我威。夺彼气。出奇以胜。是虚声而致实用也。处弱道也。

敛　卑其礼者。颓敌之高也。靡其旌者。乱敌之整也。掩其精能者。萎敌之盛锐也。惟敛可以克刚强。惟敛难以刚强克。故将击不提以养鸷。欲搏弭耳以伸威。小事隐忍以图大。我处其缩。以尽彼盈。既舒吾盈。还乘彼缩。

顺　大凡逆之愈坚者不如顺以导瑕。敌欲进。羸柔示弱以致之进。敌欲退。解散开生以纵之退。敌倚强。远锋固守以观其骄。敌仗威。虚恭图实以俟其惰。致而掩之。纵而擒之。骄而乘之。惰而收之。

发　制人于危难。扼人于深绝。诱人于伏内。张机设必度其不可脱而后发。盖早发敌逸。犹迟发失时。故善用兵者。致人于无可逸。孙子万弩夹道令见火举俱发赵葵令军中敌来五十步动者斩周鲂选精锐八百令贼至三十步乃发若韩世忠金山之伏铁铉悬门之诱只是失之于早发耳

拒　战而难胜则拒。战而欲静则拒。凭城以拒。所恃者非城。坚壁以拒。所恃者非壁。据山以拒。阻水以拒。所恃者非山与水。必思夫能安能危。可暂可久。静则谋焉。动则利焉。

撼　凡军之可撼者。非伤天时。即陷地难。及疏于人谋。犯不撼戒不可撼。若故为可撼。以致人之撼之而展其撼者。则又善于撼敌者也。

战　逆战数百端。众寡分合进遇搏乘迭翼缓速大小久暂追拒缀遏谐于法。骑步驻队营阵垒行锋随专散严制禁令教试尝比水火舟车筏桨协于正。昼夜寒暑风雨云雾晨暮星月雷电冰雪因于时。山谷川泽原狭远近险仰深林丛泥坎邃巷衢踰沙石峒砦塞宜于地。至展计则谋心扬应饵诱虚张势以袭伏挑搦抄掠关构嫁左邀截蹑踵驱卸握奇则自变避隐层装物神邪返魆混野张尘烟炬耀蔽掘堁空飞。甚则不无冲涌挤排。贯刺掩蹂。夹遶围裹。促压狠暴。连毗慑摧。恋酣并陷而施勇。再甚则饥疲疮困孤逼破降欺擒愤怒苦激强血死鏖猝惊奔殿接救以经危。精器善技。展战华夷。亶为名将矣。

搏　百法皆先机。惟战则相薄。当思搏法。此临时机也。筹度俱在先后。若搏时。止争将士猛勇便捷而已。然筹度于先。复筹度于后。临阵交锋自异。请言搏法。敌强宜用抽卸。敌均宜用当抄。敌弱宜用冲蹂。蒙首介骑。步勇挨之。往返击杀。敌无完师。是为乘弱冲蹂之法。以我之强当其弱。以我之弱当其强。强者先发。左右分抄。是谓蹈瑕。争胜之法。预立奇阵。开分断截。敌突则纳。敌冲则裂。卸彼势而全我力。弩末锐尽。伏锋乃起。是谓揉强转胜之法。而且未战必备其猝来。战退必虞其掩至。北不靡旌。使敌不敢遽迫。胜必严追。使伏不得突乘。能如是而后进可不败。退可不死。与三军周旋于风驰电薄间。无不得其胜机也。锐而瑕。静而整。慎。

分　兵重则滞而不神。兵轻则便而多利。重而能分。其利依倍。营而分之。以防袭也。阵而分之。以备冲也。行而分之。恐有断截。战而分之。恐抄击也。倚则可分以乘虚。均则可分以出奇。寡亦可分以生变。兵不重交。勇不远攫。器难隔施。合兵以壮威。分兵以制胜。提数十万之师而无壅溃者。分法得也。

更　武不可黩。连师境上。屡战不息。能使师不疲者。惟有更法。我一战而人数应。误逸为劳。人数战而我数休。返劳为逸。逸则可作。劳则可败。不竭一国之力以供军。不竭一军之力以供战。败可无虞。战亦不扰。晋三分四军三部一出汉用戊已校尉轮值分守邓艾议屯淮南十二分休李光弼用精锐更番出战吴玠作三迭阵更战迭休敌不得息至戍边之半年一代乘城之轮流递派一以国力一以恤士卒

延　势有不可即战者。在能用延。敌锋甚锐。少俟其怠。敌来甚众。少俟其解。征调未至。必待其集。新附未协。必待其孚。计谋未就。必待其确。时未可战。姑勿战。盖拙者贵于守。延者势在必战而特迟之也。贪逞催激。动而不败。兵出万全。兵无尝试。哥舒翰以中使之趣痛哭出师而潼关失守古来以失延法而败者多矣

速　势已成。机已至。人已集。而又迁延迟缓者。此隳军也。士将怠。时将不利。国将困。拥兵境上而不决战者。此迷军也。有智而迟。人将先计。见而不决。人将先发。发而不敏。人将先收。难得者时。易失者机。迅而行之。速哉。用兵能速则智不及谋勇不及断己舒而人促己裕而人窘

牵　甚矣哉。敌不能猝胜者。惟或用牵法也。牵其前则不能越。牵其后则莫敢出。敌强而孤。则牵其首尾。使之疲于奔趋。敌狈而倚。则牵其中交。使之不得相应。大而广。众而散。则时此时彼。使之合则艰于聚。分则薄于守。我乃并军一向可克也。伍子胥之时出时入李郭汜之此来彼去彭越汉王之一前一郄李泌以两路击四将刘毅之两头俱击皆制强法
  </div>
  <div class="pagination">
   <a href="皇朝经世文编_page166.html">
    上一页
   </a>
   <span>
    ...
   </span>
   <a href="皇朝经世文编_page162.html">
    162
   </a>
   <a href="皇朝经世文编_page163.html">
    163
   </a>
   <a href="皇朝经世文编_page164.html">
    164
   </a>
   <a href="皇朝经世文编_page165.html">
    165
   </a>
   <a href="皇朝经世文编_page166.html">
    166
   </a>
   <span class="current-page">
    167
   </span>
   <a href="皇朝经世文编_page168.html">
    168
   </a>
   <a href="皇朝经世文编_page169.html">
    169
   </a>
   <a href="皇朝经世文编_page170.html">
    170
   </a>
   <a href="皇朝经世文编_page171.html">
    171
   </a>
   <a href="皇朝经世文编_page172.html">
    172
   </a>
   <span>
    ...
   </span>
   <a href="皇朝经世文编_page168.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
