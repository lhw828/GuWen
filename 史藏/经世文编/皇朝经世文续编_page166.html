<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 166 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 166 页/共 192 页
  </h1>
  <div class="content">
   答魏默深论　圣武记书　　　　　　　
包世臣

仲春奉手书。并尊着　　圣武记十一册。属为审定。足下虚怀乐善。荒落善忘如仆者。何足以塞盛意。然亦不敢不尽其所知。国家武功之盛。具载官书。卷帙多至不可究。足下竭数年心力。提携纲领。缕分瓦合。较原书才及百一。而二百年事略备。其风行艺苑。流传后世。殆可必也。仆则以为兵制者。武功之本。必宜列于卷首。而备述部曲俸饷军装行粮前后增减裁并之成规。次列军法。又次列军赏。皆由关外以及现行事例。其奉特旨者。随事声明。以昭详核。至于序述事。不必因地分类。唯宜挨顺前后。逐案编纂。使事因时出。义随事见。得失之故。成败之机。了然心目。则深得古人激射隐显之意。其书不仅以当无为贵矣。仆少小留意武事。据所知闻。自入关以及安南各案。与尊着不无出入。然时远路遥。诸家记载。乡曲传闻。未必尽属可信。且难覶缕指陈。唯川楚教匪。则仆亲见其终始。且在事司命秉笔者。半为旧识。虽身履行闲不过百日。综其大要。实有可言者。善状兵势。无过史公。巨鹿之役。所云九战绝其甬道者。祗六字耳。在当时自有故记可据。若每战分叙。岂复成文。即樊靳诸传。亦止据功簿。分别身自擒斩及所将卒斩获。亦未尝逐阵挨序。况近世军报本不尽实。乾隆之末。和珅柄政。军报皆先责副封。奥援可恃。向壁虚造。十常八九。洎大憝内除。而军官幕客。凿空路熟。此弊不革。自古用兵。一经大创。而开其生路。无不投戈乞命者。岂有无日不战。无战不捷。旋剿旋抚。而匪势转盛如教匪者乎。盖教匪先后大小。为股数十。而领兵官分据要害。皆能专折。一处报捷。即各营知会。免致以重复遭驳诘。此仆所身历切齿。不旋踵而即纳履者也。故据仆所审知。为足下详言之。乾隆六十年。陕西获教首刘松。供有大徒弟在安徽太和县。名刘之协。一面入告。一面飞咨。而陕西咨捕之文。与　廷寄俱以六百里同日到安徽。莫解其故。枢要言。　　　纯庙假寐。刘之协入梦。是以　　　谕令急捕。然其事宜不能明也。刘之协先以事解赴河南扶沟县。委员往捕。中途泄其事。使逸去。河南扶沟县事主报盗案云。在楼上月下。望见盗共五人。四大汉。一童子。劫银二百两。即日捕役盘获五人。童子名王双喜。四大汉名张汉潮。齐麟。姚之富。高均德。被囊内有银二百两。堂讯系嵩山香客。其银借之安徽太和县照墙后开参药店之刘之协。扶沟关提质对属实。乃释双喜等。而太和县忽奉安抚径行六百里捕刘之协之檄。令转委丞往扶沟。丞离扶沟五十里。遣役持名帖前往。丞役入城。遇县役。遂偕诣之协。之协令丞役暂缓。县役入署索得回照。既出城。丞役乃往投帖。而丞亦至扶沟。急追太和役回。役言我管解来。不管解去。扶沟无如何。会营分投捕三日不得。丞回太和。以扶沟纵逃具。安抚据奏。扶沟县正法。知府以上皆外遣。之协等六人匿扶沟县书家十日。乃同往湖北。而齐麟案旋发。安徽委员跟踪缉至湖北。湖北印委藉端诛求。姚高张三逆相继起。称大将军。齐麟之妻王氏。尤趫盛。世所称齐二寡妇者也。楚匪未起时。安徽已捕双喜解京。双喜又名牛八。云是王之明五世孙。皆指朱姓以惑众。和相讯双喜曰。是刘之协之兔子也。安有少主之说。议外遣伊犁。而改其名曰发生。及教匪平定后。五六年。犹有河南安徽人出口省视之者。案屡发。乃诛发生于配所。而邪说渐绝。

其党多在湖北。湖北司捕者。择肥而噬。民不堪命。遂以起。变出仓猝。征调不及。各募乡勇。而募一报十。州县领帑。多者至数十百万。而统领京兵与地方大吏过境。供张馈遗。盈千累万。上下皆以豢贼自殖。教匪杀掳焚而不淫。兵则杀掳淫而不焚。乡勇则焚杀淫掳兼备。故民闲称官兵为青莲教。乡勇为红莲教。有三教同源之谑。楚匪迤北者渐流入河南。迤西者渐流入四川。楚地差靖。不得不奏散乡勇。勇散而无业可归。又聚揭竿。其被难良民。莫加存。从贼如归。此教匪之所以日盛也。及内帑告匮。开捐不济。始有坚壁清野之议。遗黎有所依归。游匪无可掠聚。深林丛箐之中。饥疫相仍。匪势始衰。将军成德用外委陈平川策。遣偕线人往收川陕交界观望之剧匪四百余人。提督杨遇春因立大红旗。选就抚之健桀者隶之。匪因以灭。自丙辰迄甲子九年中。情事百变。四端则尽之矣。记载者能明是四端。则机宜见而法戒具矣。其匪股宜各为小传。记其始卒及窜扰之地。各帅亦用史公霍附传之例。务取切实明白。不审有当于高明否。尊着大都据官书。然亦有采自传闻者。如常丹葵贪虐偪变。及连州之猺目。与厅役互争贿买投诚诸事。似非官书所有。敖罕灭于邻国。系近日涂说。未便遽以入书。傅鼐攻苗峒。大败而奔。中途饭后。鼓众气选锋反战。遂擒首逆。灭其峒。威名遂振。所向皆平。实靖苗之机括。似宜补入。其城守以下诸篇。宜自名其书。不当冒　　圣武大名。仆目力劣甚。心思忙乱。草草率复。以足下北行有日。恐心悬报答耳。诸惟为道自爱珍重不具。

　　增刻三省边防备览序　　　　　　　　
张鹏飞

尝读贾长沙策。惜其卓议名论。思患豫防。竟阻于绛灌不之用。至武帝时。其策始行。终汉世果无复藩国之患。设使当文帝时早用之。七国不至以从逆终。后之人必且议书主过激之论。徒托于虚矣。岂知仁人君子之用心。第求国计民生阴受其福。讵忍幸事变而沽己名哉。今读严乐园方伯三省边防备览。深叹其饬武筹边。用心有合于长沙。惜乎行之未远。志以殁。不能不重锓之以广其传也。三省者何。陕西四川湖北也。其边境毗连。犬牙相错。实为坤舆之奥区。高山长林。亘千数百里。弥望蓊郁。竟日不见人烟。附近省民。利其地广赋轻。襁负而至。佃山结屋。垦土开荒。土著目之曰新民。其地盐米食物。较他省价减十之五。失业游民。与避饥棚民。往往以此为逋逃薮。游民有资则私贩趋利。折本则聚为非。赌窃拐骗。无所不至。其为棚民者。扶老携幼。盈千累百。择肥勒食。一餐石米。伊自号曰吃大户。大户目伊曰挨兵。供之则虑力有不能。拂之则恐祸且立至。其地距县治动辄一二百里。民不堪二者之扰。官捕治。陕追则逸之蜀。蜀追则逸之楚。路歧如麻。人窜似梭。咫尺隔省。彼此守令。均有鞭长莫及之叹。此缉捕之所以不能立获也。然此犹其小者也。其尤黠者。有红钱黑钱大五帽顶诸名色。其结党数十人。或数百人。羽翼既多。各习拳棍刀枪。以资捍护。或夜富民。或昼抢场镇。先约遇兵役追捕。不许散党。如事急。众议散去。始各逃窜。如未议而一二人先散者。众共戮之。以此其艺既精。其党亦固。小则拒捕抗官。大则揭竿谋逆。甚或布要害。公然为犄角之势。官师愤怒扑诛。多用兵则艰于转饷。少用兵则莫制鸱张。致烦士马戡定。经年累岁。然后以次削平之。稽之五代唐宋不胜枚举。姑以起灭于胜国者。约举之以概其前可也。明成化时。刘通蠢动于房县。其党李原王洪王彪扰及川陕。藉非项嘉兴忠讨之。原阳城杰抚之。滋蔓直不知底止。正德时保宁贼蓝廷瑞自称顺天王。鄢本恕自称刮地王。十万余众。延蔓川陕湖广。藉非洪钱塘锺彭世麟设计诱擒。其蹂躏更不堪言矣。自时厥后。在陕西。时则有何冕啸聚西乡星子山。淡文省盘踞金州王莽山。李三负固紫阳高寨。在四川。时则有刘烈为盗于保宁。曹甫焚掠于营蓬。喻思顺窜扰于通巴。在湖广。时则有荼毒郧西之杨文政。巢窟房县之王斌。盗聚巴东之黄中。所在掠地民。大肆屠戮。哀我孑遗。既无牛种。自废耕耘。千里炊绝。斗米十金。无论被抢之地。元气尽耗。即附近州县。亦疲于奔命。固圉弗遑矣。其最劳挞伐者。则崇祯时之李自成张献忠。当二贼乘乱窃据于三省也。其时杀戮之惨。从古未闻。幸赖大兵吊伐。元恶伏诛。而流毒余氛。处处掠。陕有刘二虎小红狼。分踞兴安宁羌一带。川有姚黄十三家。盗弄于保顺达夔一带。湖广有郝摇旗马党塔杨明启。窜屯于房竹大宁一带。千数百里之提封。莫非枭獍纵横之所。直至康熙二三十年。渐取其类而歼旃。凡此皆明之余毒。见于史志可考。此外旋起旋扑。为害不烈者。尚不能缕指悉述也。

我　朝混一函夏。以德绥民。薄海内外。来享来王。闲有一二梗化。大兵所指。无不如摧枯拉朽。独此三省边疆。在嘉庆初。则有白莲教匪之变。最稽　天讨。当时合满汉军数十万。剿抚五六年之久。不克奏功。卒恃龚太守景瀚坚壁清野议。始能制奔豕之命。未及一年。非逃即擒。而大憝生缚于　阙下。屈指底定以来。迄今廿有余年矣。痛定思痛。不能不为惩羹吹虀之谋。凡以谈虎色变。身受其害最深也。闲尝求此三省边境。所以治少乱多之故。说者谓狐兔易于跧伏。攻之难而守之易。其实揆厥所由。总因防御日弛。抚字不勤之所致。然则曲突徙薪。乌可不早为计耶。今虽边烽久熄。民气恬熙。而山深箐密。向为匪人久踞之区。保无有漏网遗孽。冷灰复然乎。保无有颠木由。旁生侧发乎。是以　　今上御极之年。大吏奏请仿前明专设郧抚例。以总其成以资弹压。时三省督抚条奏。改陕西坪县丞为抚民通判。四川湖北各要隘。均更定有差。未雨绸缪。诚有鉴前此党聚窃发。艰难百战。为能正本塞源也。余时山居。闻之喜甚。即欲辑教匪滋事始末。汇成一书。以为殷鉴。徒以务缠缚。卒未果。不意方伯时作行人。竟先为之。晴窗披览。见其自舆图以至艺文。洪纤毕具。直如家侯之借箸而谋。马伏波之聚米为山。大旨总在因地设防。用垂久远。所谓布置在乎审势。权变贵乎因时。洵为安边大猷也。第其中有二三错。与搜采未备者。不辞固陋。窃就见闻所及。为之分订分增于其后。诚使乎此者。果能酌古准今。遵其防抚。或如龚遂之治渤海。或如张纲之治广陵。不过需贤能数十员。分布其闲。可以安坐而治矣。昔人云。乱之既成。数名将制之而不足。乱之未成。一循吏抚之而有余。安见古今人不相及耶。然此论出。必有从而议其后者。一则谓更张适以扰民。一则谓迂阔徒抱忧。夫议之诚是矣。特以一命之吏。身荷　　君恩。苟利　国计民生。则成败毁誉。岂所暇顾。即或以攘臂不靖责之。窃谓方伯蹈长沙之覆辙。余又何敢求免物议。祗有俯首受之而已矣。

　　畿辅剿贼议　
王祖源

畿辅。重镇也。督师。重臣也。外有六军之驻。内有神机之坐镇。何区区数百枭匪。且聚而数千矣。且窜扰数十州县矣。而制军又屡统兵出省。日久无功。此何故哉。议者谓制军功成而骄。无心痛剿。或曰本非勇敢者流。或曰枭匪内有其亲军。难以痛剿。皆非也。刘制军以一书生。从军两湖江西两广。荐保抚军。岂庸懦者哉。昔能以一旅挫巨万发逆之凶锋。而今则数千乌合枭匪。竟至一筹莫展。何勇怯之悬殊也。盖其中心顾虑者多。因而成功即少。昔在南省。指挥如意。今在畿辅。动辄慎重名义。既有专擅之讥。又有风闻之惧。瞻前顾后。期望新练之六军。六军之设。本属虚糜。其兵皆系纷调各营汛而来。未久即皆偷归。帅之者。因粮饷不甚应手。不敢过于严拘。恐其变噪。徒有其名。难期实效。谋之者于是有神机营之调遣。神机之卒。又皆未经战阵之人。一交锋刃。立即退溃。昔年成萨所带。交河之败。非其明征乎。况枭匪又皆土著。素与各营标声气相通。其初不过数十亡命之徒。假私盐以餬口。继则恃数百之众。剽行旅。胁制小村落。句结营兵。贿通亲兵。偶尔猝遇。和战而已。所谓和战者。枪无铅丸。刀矛不直刺。彼右我左。彼左我右。或遇民团稍挫其锋。则带兵官与地方官即具上宪。冒为己功。民团因之敛手。兵视枭为利薮。匪以兵为心腹。因而羽党愈聚愈多。分作数股。纷扰各州县。州县闻其来。四门紧闭。窥其去。即具上陈。如何堵御。如何截剿。在州县仅为规避处分起见。在上宪亦明知其非。而不究查。恐于自己禄位。大有不便。即有一二振作之员。上司或斥其妄举。或责其张皇。立予迁撤。祗求掩饰。不问利害。既经言官风闻陈奏。钦派大臣建牙拥纛。而人地生疏。属僚未习其心情。绅民未闻其措施。士卒未谙其法令。欲其指日成功。恐亦难必。为今之计。莫如擢一威望素着之制府。严饬各州县牧令。亲自劝谕绅富。不假胥役之手。富者出粮。贫者出丁。择公正绅富董率其事。一闻有警。地方官躬率乡兵。陈于境上。联络邻境。以应官军。四面兜剿。责其守御。不责其战阵。如有窜逸。立予地方官以参罚。如有斩。立予绅董以奖叙。而尤必择重臣以任督师者。何也。其中心无所瞻顾。风闻者不敢乱渎。筹饷者不敢制肘。带兵之官。亦须久在行闲。声名卓著者。调来畿辅。必能奏功。统以诸将。应以乡兵。区区枭匪。指期可歼。既灭枭匪。即以诸将调任南蓟北蓟提镇协参游。畿辅虽靖。边防不可不谨。有诸将以练兵。自能日臻精劲。使捻逆闻之而不敢北窜。回逆闻之而不敢觊觎。即偶有宵小跳梁。立可扑灭。夫所谓乡兵者。燕赵之人。古称慷慨。惟视牧令能否劝谕。即如深州磨头镇之团练。自咸丰三年以迄今日。号称义勇。其邻近村庄倚为长城。闻枭匪今年已三受其创。而地方官不能驾驭。甚可惜也。若畿辅州县村村如是。枭匪无可安身之地。又何待于剿。督师既以剿为务。如文武员弁。有以抚字进说者。立予以军法。方不致蛊惑听闻。且自古误人军国者。始而抚。抚不成。继以和。和不行。则祸无日矣。可不虑哉。

　　筹拟防捕马贼章程疏同治四年　
顺天府府尹卞宝第

窃以近来马贼肆行。结队成。毫无忌惮。事机仓卒。则寡难御众。征调往捕。又缓不济急。臣愚总以侦探联络为最要。经谕令所属州县。必须联络一气。邻封有警。一经传报。即当会合兜拏。勿谓邻封无关本境。贼可瞬息即来。勿谓过境不必跟踪。贼亦可瞬息而返。马贼凶悍。若大股窜扰。一县之力。或嫌单薄。合之数县。则人众势强。四面兜擒。何难弋获。在邻封可免劫掠之虞。在本境可免窜入之患。明邻封即暗保本境。互相藉助。裨益实多。现办保甲村团。即本此意以为劝谕。昨复申明前说。通饬遵行。傥该州县仍怀观望。定当商同兼尹会参惩处。惟顺属二百里外。多属直隶管辖。若不统为联络。终嫌隔绝。即如前月十九日。马贼入口。由迁安遵化玉田经过。迨至窜扰顺属宝坻蓟州。始据报。已逾数日。甫经调遣。贼已饱扬。似非声息相通。不能捷速。在督臣统辖全省。与臣共办一事。断无参差之见。而州县习气綦深。不独直隶与顺天俨若邻疆。即此县与彼县亦同秦越。甚或捕役贿贼。不扰本境。贻害邻封。在本境方自以为得计。不知捕役与贼未必尽识邻封。未必不仿效而行。其实并不能自保无事。无如州县通病。百说不喻。畛域之见。牢不可破。查邻封协缉不力。例有处分。自应申明旧例。责成联络。傥有邻封知会不即兜拏者。照协缉不力例议处。并请　饬下直隶总督一体申明办理。其界连顺属州县。遇有马贼踪。令其分行报。设有延误。臣即会同督臣参处。以儆稽迟。至东北两面关门及边墙。缺口不下七十余处。设防则无此多兵。修补又无此经费。然不设法补苴。何以遏贼纷窜之路。可否　饬令直隶总督派员察看缺口情形。中有山径崎岖人马不便经由者。姑置勿论。将易于行走处所。就本地土石搬取堆砌。酌派弁兵数名看守。即有贼人爬动。亦可知觉提防。或多掘窞阱以阻贼马。各就地方情形办理。关口要隘。似宜增设弁兵防缉。并于关上添设位。口外多派侦探。一有贼踪。随时驰报。以便预为准备。如有马贼由关口窜入。把守弁兵。应请从重惩处。庶可防范加严。并请　饬下山海关副都统密云副都统古北口提督会商妥议奏覆施行。

　　严办土匪以靖地方疏　　　　　　　　
曾国藩

正月初九日。准湖南抚咨称。咸丰二年十二月三十日。奉　　上谕。湖南筹办拨兵募勇各事宜即着责成张亮基潘铎会同在藉侍郎曾国藩妥为办理钦此。又于二月初一日。准署理湖南抚咨称。咸丰三年正月初三日。奉　　上谕。朕思除莠即以安良即有会匪地方亦莠民少而良民多封疆大吏惟当翦除百恶即可保善良所有浏阳攸县各处匪徒即着该署督抚等认真查办并着会同在籍侍郎曾国藩体察地方情形应如何设法团练以资保之处悉心妥筹办理等因钦此。仰见　　皇上南顾焦虑。无时或纾。去年臣初至省城。抚臣张亮基调拨湖南外营兵一千名。招募湘乡练勇一千名。来省防御。至正月初闲。粤匪东窜。武昌业已收复。长沙即可解严。署督臣张亮基署抚臣潘铎皆与臣商。所有留省之云南河南各兵。即行分别撤回。新旧招募之勇。亦即分别裁汰。共留兵勇三千余人。已足以资防守。即闲有土匪窃发。亦足以资剿办。至于团练一事。臣前折略陈大概。曾言捐钱敛费之难。近来博采舆论。体察民情。知乡团有多费钱文者。亦有不必多费钱文者。并村结寨。筑墙建碉。多制器械。广延教师。招募壮士。常操技艺。此多费钱文。民不乐从者也。不并村落。不立碉堡。居虽星散。闻声相救。不制旗帜。不募勇士。农夫牧竖。皆为健卒。耰锄竹木。皆为兵器。此不必多费钱文。民所乐从者也。多费钱文者。不免于扰累地方。然以之御粤匪则仍不足。不必多费钱文者。虽未能大壮声势。然以之防土匪则已有余。今粤匪全数东下。各县乡团专以查拏土匪为主。臣是以剀切晓谕。令其异居同心。互相联络。不多费钱。不甚劳力。以冀百姓之鼓舞而听从。湖南会匪之多。人所共知。去年粤逆入楚。凡入添弟会者。大半附之而去。然尚有余未尽。此外又有所谓串子会红黑会半边钱会一股香会。名目繁多。往往成结党。啸聚山谷。如东南之衡永郴桂。西南之宝庆靖州。万山丛薄。尤为匪徒卵育之区。盖缘近年有司。亦深知会匪之不可遏。特不欲其祸自我而发。相与掩饰弥缝。以苟且一日之安。积数十年应办不办之案。而任其延宕。积数十年应杀不杀之人。而任其横行。遂以酿成目今之巨寇。今乡里无赖之民。嚣然而不靖。彼见夫往年命案盗案之首犯。常消摇于法外。又见夫近年粤匪土匪之肆行。皆猖獗而莫制。遂以为法律不足凭。官长不足畏也。平居造作谣言。煽惑人心。白日抢劫。毫无忌惮。若非严刑峻法。痛加诛戮。必无以折其不逞之志。而销其逆乱之萌。臣之愚见。欲纯用重典以鉏强暴。但愿良民有安生之日。即臣身得残忍严酷之名所不敢辞。但愿通省无不破之案。即剿办有棘手万难之处亦不敢辞。署督臣张亮基署抚臣潘铎。皆思严厉整顿。力挽风。时时相与筹商。誓当尽除湖南大小各会匪。涤瑕去秽。埽荡廓清。不敢稍留余。以贻　　君父之忧。

其匪徒较多之地。如东南之衡永郴桂。臣当往衡州驻扎数月。就近查办。西南之宝靖各属。臣当往宝庆驻扎数月。就近查办。所至常带兵勇数百。文武数员。以资剿捕之用。联络本地之乡团。使之多觅眼线。堵截要隘。以一方之善良。治一方之匪类。可期无巢不破。无犯不擒。此臣拟办会匪之大概情形也。至于教匪盗匪。与会匪事同一律。三者之外。又有平日之痞匪。与近时新出之游匪。何谓游匪。逃兵逃勇。奔窜而返。无资可归。无营可投。沿途逗留。随处抢掠。此游匪之一种也。粤寇蹂躏之区。财物罄空。室庐焚毁。弱者则乞丐近地。强者则转徙他乡。或乃会聚丑类。随从劫掠。此游匪之一种也。大兵扎营之所。常有游手数千。随之而行。或假充长夫。或假冒余丁。混杂于买卖街中。偷窃于支应局内。迨大营既远。展转流落。到处滋扰。此游匪之又一种也。臣现在省城办理街团。于此三种游匪。尤认真查拏。遇有形可疑。曾经抢掠结盟者。即用抚令旗。恭请　王命。立行正法。臣寓馆设审案局。派委妥员二人。拏获匪徒。立予严讯。即寻常痞匪。如奸胥蠹役讼师光棍之类。亦加倍严惩。不复拘泥成例。概以宽厚为心。当此有事之秋。强弱相吞。大小相侵。不诛锄其刁悍害民者。则善良终无聊生之日。不敢不威猛救时。以求于地方有益。

　　湖南莠民滋事宜严政体清乱源疏同治十年　
张沄

臣闻弭盗之术有二。小盗宜求所以安之。勿求所以胜之。大盗宜求所以胜之。勿求所以安之。然逆踪隐而未露。则胜之又不如安之之为得也。溯查粤逆起事之由。其初攘夺频闻。州县亦常报。大吏不亟图剿办。但循撤任留缉故事。弋获无期。遂相率为讳盗之举。驯至乱机已成。流毒天下。今日之湖南。即广西之故辙也。六年有益阳之变。九年有湘潭湘乡浏阳益阳醴陵道州之变。今年又有益阳龙阳之变。其余聚众摽夺。未经具奏者。不一而足。其势盖嚣然矣。虽据报肃清。总未拔其本而清其源。窃恐萌易生而流易浊也。当粤寇之窜湖南也。一时在籍绅董。激于义愤。非有贪利慕禄之心。如左宗棠刘长佑刘蓉王彭玉麟曾国荃郭嵩焘唐际盛蒋益澧唐训方及刘典等。亲见曾国藩誓心讨贼。骆秉章又推心置人腹中。乃相与戮力同心。驱除巨憝。使无此十数人者。湖湘人士。其能晏然图旦夕之安也哉。骆秉章去后。各绅董亦出而领疆寄。立丰功。嗣为之者。材力或有不逮。人望亦稍损焉。于是因循苟且之习成。猜忌隔阂之心起。非复前此官与绅联为一体。而上下之情隔矣。以臣之愚。揣今之势。方张之寇易治。伏莽之戎难治。知其难而力拯之。始焉无以开其衅端。继焉有以制其变动。施之以整齐之法。加之以变化之方。略有数端。敬为　　黼座陈之。一曰严疏防。　国家设官治民。所以安集教化之也。各府州县。责有专司。而疏防盗贼。律令尤重。若乱民窃发。叛有据。该管官咎有应得。又甚于疏防盗贼也。今日之有司。藉会匪之名目。上司不欲究治。本官不敢查拏。甚至贿赂通行。诛求无已。明予以借口之资。遂至激成祸乱。始而解任。旋即开复。在倡乱者罪不容诛。而酿乱者遂置身事外。臣思聚党称兵。必非一日可集。何以不设禁防。如谓贼有穴巢。何以未先搜洗。即或自远而至。何以邻封亦漫无觉察。种种推求。殊不可晓。兼之武职大员。带兵追捕。徘徊观望。贼已巡逡逃遁矣。查谋反谋叛。原有凌迟斩候之条。而牧民之官。失于抚字。激变良民。律应斩候。统兵将帅。故意迟延。贻误　国事。例应斩决。法令昭然。从无偏重。应请　饬下抚臣申明军令。斯明罚法之要道也。一曰别良莠。湖南自召募以迄凯旋。前后数十万人。大者积功至提镇。小亦参游都守。原其意气相许。实军中同泽同袍之谊。未尝有奸党盘结之心也。散归乡里。游手居多。又值水患频仍。湖北流亡总集。大约数万人。不能尽归故土。本省被者。亦多不能复业。合此数种饥寒之众。绥辑良难。一或不靖。而概目之为勇丁。臣不敢谓其必非。臣又何敢决其皆是。求　饬下抚臣查明抢劫拒捕之徒。尽法惩治。其被胁入伙。及并未入伙者。分别办理。斯莠民去而善良蒙福矣。

一曰补行伍。从来盗贼之起。未有不由于穷饿。楚勇初撤时。薪粮所余。尚足自给。久之囊橐空虚。未免穷斯滥矣。夫以百战之余生。获一时之休息。荷　国家之奖叙。佩青紫之光荣。抚己惭惶。位置当居何等。即令谋生竭。亦当义命自安。而职分较崇。谁为佣值。庑舂莫寄。甑釜生尘。礼义之兴。难概责之饿莩。微劳之积。又当予以安全。可否俯念饥寒。曲加体恤。原保提镇各官。由各统兵大臣覆加密考。择其尤者。听候　恩施。其次分标学习。比照长江水师借补之例。随时借补。副参以下等官。情愿候选者。由兵部酌定章程。咨取履历。送部铨选。守备以下。准其借补本省营兵。均严饬吏胥。不准稍有需索。每授一职。即可安插数人。如果刁悍不驯。仍当随时惩办。既不至终身废弃。必益感　　圣朝覆育之恩。此亦因时变通之一法也。一曰减援军。楚与黔接壤。黔治则楚治。黔乱则楚先受其敝。楚敝而西南数大省必因之交敝。势使然也。金陵助剿甫完。复继以援黔之举。悉索敝赋。近二十年。席宝田一军。每岁需饷二百余万。顿兵六载。用费至一千余万两。又益以本省各路防兵。欠饷至二百余万。厘捐而外。设黔捐以解交黔抚。又设闽捐局。闽捐实湘捐也。专济席宝田一军。区区瘠贫省分。日朘月削。纵令天旋地生。万万有不所继。设一旦水旱洊至。变起仓皇。欲坐视而义不能安。欲堵剿而力不能赡。其害伊于胡底。拟请将应援一军。半留黔为犄角之计。半调省为固圉之谋。免追呼而图保聚。一切练乡兵行族团查保甲恤流亡广积储诸务。可次第举矣。至于江苏等省。时时解送散勇。是益之党与。不可不为釜底抽薪之计。并恳　饬下两江督臣及各统兵大臣妥议。此后安插散勇章程。或暂时停遣。以纾目前纠结之患。臣职分虽小。忠悃有同。为保全大局起见。谨具折沥陈。伏乞　　圣鉴。

　　设法严拏哥老会匪片　　　　　　　　
沈葆桢

再臣承准军机大臣字寄。光绪元年十二月二十日奉　　上谕。李瀚章奏匪徒设立会名全在大吏督饬地方官设法严拏毋庸另立章程饬臣体察情形悉心妥议等因钦此。臣查刘坤一收标之说。意在销患无形。顾不特巨款难筹。且恐声气潜通。外匪恃内奸为护符。流弊益不可问。李瀚章谓宜设法严拏。自是正论。第哥老会安清道友。由来已久。比而诛之。则不可胜诛。只得惩首恶散胁从。而各处所访头目。言人人殊。若凭空饬拏。正恐恩怨相寻。传闻不实。渠魁漏网。波及无辜。若畏难苟安。则为虺弗摧。为蛇奈何。发捻根株。前鉴不远。臣反复再四。窃以前督臣曾国藩不问其会不会。祗问其匪不匪。二语可谓要言不烦。盖此辈不能枵腹相从。其势必出于盗。盗得其所欲。而后如兽走圹。实繁有徒。傥有犯必惩。则彼无以为生。何由聚而不散。此用兵者断其粮道。不击自溃之术也。惟是缉捕为地方官专责。而近日地方官反以缉捕为畏途。即以苏省情形而论。伏莽以江北为最多。而地方官之缺。亦以江北为最苦。有极力俭啬而始免亏累者。有极力俭啬而尚不免亏累者。一盗案出。捕役有费。眼线有费。其大者非捕役眼线所能为力也。会营有费。雇勇有费。案之破不破未可知。牧令之力竭矣。幸而破案。上司拘牵文法。必令招解。去省或数百里或千余里。犯到省必翻供。翻供必还。舟车之费不赀。牧令益无以为计矣。故始而讳盗。继而纵盗。相习成风。讳盗者以为权宜。纵盗者以为阴。况自有署事一年期满之例。官署如传舍。彼以五日京兆自待。人亦以五日京兆待之。谁愿以缉捕自累。且兼以为后任累者。盗如入无人之境。而会匪之根蔕不可动摇矣。臣愚以为宜慎选牧令而久任之。勿狃于调剂之习。使人心无所定向。州县去省稍远者。遇有劫案定供后。督抚批饬本管道府覆讯相符。即予就地正法。俾人心知警。牧令不致重亏。营弁长于缉捕者重赏之。优擢之。庶几吏治振而盗风戢。盗风戢而会匪自消矣。梼昧之见。未知当否。伏乞　　圣鉴训示。

　　示庆藩论土匪
郭昆焘

衡潭之事。日来情形若何。来谓贼踪诡秘。见兵即逃。此乃大可虑者。土匪初起。未接一仗。官兵之强弱。非所得知。若使果怀畏惧。自必不敢起事。既敢于起事。则亦必敢于抗拒。今顾未战而先逃。窃恐其为计之狡而未必其心之怯也。诱我之入。骄我之气。因以蹈我之瑕。藉散漫以行其牵制。必将有突然并出掩所不备之目。柳君言过其实。于君闲居日久。知己知彼。审几应变。似皆未甚擅长。李君较能。然迩日气象。亦颇不如往昔之沈静。客气多于真气。则朝气将流为暮气。数君者。均望时时有以警醒之。戈会潜伏太多。声息处处相通。终久不能无事。乘其大起。痛加剿办。使之有所慑而不敢复动。未始非大局之幸。而安危所系。则正在于此时。大要临阵当视大敌如小敌。平时当视小敌如大敌。切勿易视此贼而已。省城五方杂处。难保无戈会党与混其闲。团防固应加严。即添勇之举。亦宜先取确实保人。认真挑选。以免误收匪类。杂凑之营。难期得力。用人当而任人专。号令分明。事权画一。庶几流弊较少耳。晤当道时。可为吾致此意为要。连日读张太岳集。其通达事理。才力坚卓。实为古今所罕觏。处置边事。尤征运量之宏而密。虽稍有未纯。然固救时良相也。汝年来能遵吾之训。每日读书一卷。习以为常。吾心甚喜。所贵乎读书者。非徒占毕唔而已。亦非仅练揣摩。借笔墨之驰骋而已。必深探古人志趣所存。精神所注。于其治事。则设身处地。以观其措置之何如。于其论事。则贯彻始终以窥其识解之何如。其有意所未惬者。则必曲畅旁通。以折衷于一是。必求心有所得而后已。读书不必贪多。但期有恒。则日积月累。温故知新。自有无穷之益。知之勉之。

　　温州会匪纪略书后　　　　　　　　　
孙衣言

会匪乱后。予尝欲识其始末。久未遑暇。既而得黄兰洗马所为钱虏爰书者。自咸丰十年贼初起。至明年春闽师平贼。逐日记事。言之详直不讳。因综其大要。参以所闻。为纪略一篇。使愚民可以为戒。而后之仕我郡者。亦有所取鉴焉。因系之以论曰。呜呼。监司守令。岂可不慎择其人哉。苟非其人。因循酿祸。可以贻误天下。而祸起旋灭。仅仅涂炭一方。犹其幸焉者矣。我温州民气。虽曰朴野。然实畏法而敬官。平时见州县役缨帽下乡。即窃观私语。所至家具食饮。如款尊客。妇女侦伺藏匿。有所要索。唯唯如命。虽名在庠校。或低首受吏胥诃斥。一状入则官与吏择肥食之。必餍饱而后止。固民之极可怜者。岂如闽之漳泉。皖之凤颍。藐法好乱者哉。咸丰七八年闲。粤贼既纵横浙东西。而州县挟小人。困之以捐输。民闲始怨。然亦未尝敢与官抗也。会匪之乱。实自客民周荣者倡之。周荣之聚青田永嘉山中。瑞安前庄乡民有入其党者。口语籍籍。势颇张。瑞令傅斯怿。甫有所闻。即以兵掩之。焚首匪居。其党遂散。及其在钱仓。以卜卦言命惑民。复与赵启等假粤贼声势。谓入会得免祸。而平阳乡民为身家计者。遂为所诱。然非翟惟本之庸。则一纸严明告示可以诃而散之。其极至于遣数十健以往。皆坐而就缚矣。平阳人虽闲入会。而实深惧其累。其愬之令长。而欲得官之一怒者。无日无之。自翟惟本一切不问。而民始折而从贼。然非道府之庸。惟惟本言是听。其祸亦未能遂成也。盖自会匪之起。其始入平阳烧民居。匪党非不自危。惟本重犒之以幸其去。而贼始知官之可玩矣。其后冯阿三之被获。匪党益惧。惟本为之讳饰。复假以团练名。道府亦不复问。而贼始知道府之亦可欺矣。至于焚林洋陈氏。则显与团练为难。以为守令必怒。其惧尤甚。瑞平两令不敢一诣视。府委员往复与贼饮酒议和。而贼益知官之不用兵矣。其后陈氏自募台船攻钱仓。贼党讹言官兵且至。纷纷献钱求免。官诚以兵继之。其势犹可散也。至于闽勇之援。为官所沮。而雷渎渔塘之被焚。官复置之不问。而贼乃真知官兵之不能一战而反计决矣。当其始。端人正士。有地方之忧者。非不苦口言之。至于痛哭流涕。而一时官府隐与数会。非衰老昏眊。即少年巧滑。昏眊者畏事。巧滑者揣摩昏眊之意指而成之。而郡邑一二奸人乐为贼用者。阴结官之左右。虚疑恐喝。使民之情。不得一达于官。而官之情。无不尽输于贼。于是郡城首被其灾。平阳遂为所据。福鼎继破。瑞安见围。使非乌合无志之徒。饱掠遽去。则栝贼可以顺流而下矣。非张家珍团练横梗贼中。则泰顺不可守。而闽之东境危矣。非瑞安民誓死固守。则瑞城破。而郡城且闻风瓦解矣。非闽师水陆来援。使此贼更延两月以俟粤贼之至。则温州之事不可问矣。呜呼。洪秀全之祸。前后十年。蹂躏半天下。广西一二大吏讳贼者酿成之也。然则会匪之仅仅为祸于温州一隅。岂非所谓大幸也哉。

夫温州之民。非不可治之民也。秀者小黠。而野者大愚耳。岂真喜犯上而狃作乱者哉。会匪之初起。周荣赵启辈七八人耳。其既炽。潘英蔡华等数十人耳。使非此昏眊巧滑之官。但得如傅斯怿者。及萌而折之。不杀一人可也。即稍炽而谋之。杀十余人亦可也。深讳固护。颠倒错戾。至于破郡城。突闽岭。用兵半年。杀人几万。仅乃无事。而夷伤残破。一府元气且为之苶然矣。然则岂独良民之死为官所陷。即会匪党与其死于战死于被获诛者。岂非官实误之哉。呜呼。罔民之罪。官盖十倍于乱民矣。我愿督抚大吏。悯温僻远。为之慎择循良。而官我郡者。永永以此为戒。清心而寡欲。束吏而亲民。无恣睢自快。使善良之气不得伸。无姑息偷安。使桀黠之徒有所恃。严邪正之辨。谨治乱之几。温虽百年无事可也。岂非我民之福也哉。

　　又书会匪纪略后　　　　　　　　　　
孙衣言

同治二年。衣言备兵淮上。驻寿州六月。有言前刑部主事孙家泰殉寿州事者。衣言喟然太息曰。呜呼危哉。幸矣。予兄弟之不为家泰之续也。始苗沛霖自号团练。据凤台之下蔡。阴怀逆志。　钦差大臣胜保欲假以拒捻。而沛霖意殊不可测。孙家泰治寿州团练。独讼言为贼。与之抗。及沛霖率党逼寿州。家泰与官兵闭城拒守。沛霖遣数巨捻入城。约官不得杀。家泰因众怒杀之。而先是官误。用降捻徐李壮守城。沛霖遂以攻李壮为名。破寿州。入城则稽首于帅前。自言为官破捻。索重犒。索家泰父子杀之。又索家泰所用蒙时中。官即以时中沛霖。亦见杀。呜呼。予兄弟之欲急剿会匪。即家泰之志也。而予兄弟得免于祸。非所谓幸者哉。嘻。亦危矣。虽然。沛霖之初起。未尝一日自居于贼也。虽拥众自重。而亦时为官用。当时督师大臣。尝屡言其功。而　朝廷且命为川北道加布政使衔矣。则固俨然官也。而其众整以强。皖之兵力。实亦未有以制。则羁縻而用之。犹有说也。家泰策沛霖之必反。急欲治之。团练以抗。以除地方之患。不复自顾其身家。可谓义士。而沛霖既破寿州。则力足以倾覆皖北。官之祸方在旦夕。其势不能复庇家泰。其索时中。势亦不能复与之争。故濡忍目前。以求解于仓卒之际。其情犹可原也。然沛霖卒反。反不数月。即诛死。使其初起之时。胜保等即能正其罪而讨之。皖之祸何至于此。然则贼固不可以玩。而不正其为贼。贼亦不可以治也。及沛霖即灭。　朝廷乃知家泰父子之。与时中之为官所误。下　诏昭雪。赠有加。而死者不可复生矣。呜呼。自古豪杰之士。为国家深思远虑。不得稍行其志。而反以身殉之者。往往如此。岂不可悲也哉。夫苗沛霖皖北之悍贼也。至于周荣赵起。则真无赖奸民耳。其始起即以立会通贼为名。焚劫平阳。潜伏郡城。反亦昭昭矣。及焚予居八日。即袭郡城。杀官吏。劫印信。官且身罹其祸矣。而道府上贼状。犹谓之团练。犹谓之报复。夫焚予居。谓之报复可也。破郡城。则所报复者谁耶。道府县令。于贼可谓有恩矣。杀其父兄。劫其印信。则所报复者谁耶。至于福鼎之焚。轶及邻省。则所报复者又谁耶。讳饰以酿乱。乱既成。则益讳饰以求自脱。此不肖道府之故智也。使贼势遂炽。不可扑灭。如苗沛霖之倔强一方。则孙家泰蒙时中之故事。又不肖道府之所优为也。闽督抚水陆之援。贼之不久即灭。予兄弟亦幸而免耳。然可不谓危甚乎哉。呜呼。人臣受国厚恩。为地方生灵之计。固不能有所瞻顾依违以求自便。而祸乱者时之所常有也。吾愿为长吏者。不幸而当其变。则惟及早图之。无以因循迁就。贻误斯民。为不肖道府之所为也。衣言初之安庆。湘乡相国询及温州之乱。衣言为备述之。相国喟然曰。京朝官在籍治事。虽微末如典史。亦与为难。故团练不可为也。湘乡始亦奉命团练。其后倡义旅自为一军以办贼。而后成功。呜呼。此则衣言兄弟之所不及者矣。

　　请查办闽省会匪疏　　　　　　　　　
陈庆镛

窃惟福建漳州府属之龙溪海澄等县。民人多往苏禄息力吕宋贸易。每就彼国娶妻生子。长或挈回。其人俗谓之土生子。向在外洋敛钱聚会成风。乃挟其故习。沿及漳州各属。以至厦门。结为小刀会。亦曰天地会。凡入会者。需钱六百九十三文。名曰根基钱。交完。即给八卦印一颗。红白布各二方为识。内有小印有口号。其股头各制小旗一面。誓盟歃血。初不过贩洋之所谓土生子者偶为之。积而渐引渐多。散布妖言。遂敢满贴狂词。城乡皆是。前经署厦门参将陈兴隆缉获。稍为敛。乃提解后。地方官竟从轻问罪。略不惩办。近有厦门人陈罄。素以傀儡唱戏为业。逃藏龙溪县石美乡南门黄允家。与同安县属白礁乡王泉。倡造谣言惑众。谓伊有神术。自可通天。能入会者免罪。于是石美海沧白礁各乡贩洋者。咸受其煽惑。兼以句连广东土匪。讹言日至。遂显然设敛钱之局。名为开香。一开便有数百人从之。而龙溪海澄同安各县知县。皆明知其事。而不敢过问。以故该匪肆横罔忌。且谓入会则上至省城。下至广东。皆有资粮相助。免至乏食。不数日闲。入会者已近数万人。其贼股则有同安县属之白礁乡王小。长园乡刘四。山边乡李景李青泷。龙溪县属之南门黄允。田里乡王靖。海澄县属之新埯乡邱姓。尾乡林姓。皆奉陈罄王泉为大头目。千百成。强派各处殷户。截抢各处贩夫。或入会。或助粮。从者平安无事。不从者灾祸立至。其有大姓强宗殷户。未易吓索者。该匪声言于起事时即先问罪。故始而桀黠者为之。今而谨愿者亦从之。始而无赖者为之。今而殷富者亦从之。结连数百乡。横行郡县。势莫谁何。上年十一月闲。该贼目王靖李景黄允刘四各拥众入会。知文武官有意隐容。遂白日旗。联络声势。张贴狂悖字样。远近骇闻。厦门为之震动。其龙溪县告示。皆被匪徒用黄纸贴盖。别书字号。狂狠已极。而知县佯为不知。嗣署厦门参将陈胜元会同同安县图他本。札谕该县之凤山文圃两书院绅士劝谕。亦莫谁何。迨升任兴泉永道张熙宇于十一月廿一日到厦。立饬署县图他本。往贼屯之积善里查办。而该县会营。并未到其地。仅至附近之灌口乡凤山庙。唤出安仁里之苏陈杨林各姓衿耆出结。即于十一月廿八日回报地方安静。十二月初一日。有文圃书院诸生公同来厦。面道厅严出告示。一面移咨陆路提督及汀漳龙道订期剿办。然贼势自龙溪海澄同安。渐至长泰南靖。蔓延已四五县。现又分遣奸细。招诱泉州各县乡民。即台湾亦闻颇有摇动。若不急加痛办。其害伊于胡底。臣惟会匪自来皆由内地土著滋事。滋乃由外洋传染而入。妖氛日炽。且门外夷杂处。难保无假借名色。因而乘机迫胁良民。现在漳泉各处道途梗塞。盗贼公行。若不速为办理。何以锄奸暴而肃民心。臣既风闻属实。谨缮折密陈。请　旨饬下督抚迅即惩办。或明查。或密访。毋使奸民一名漏网。其未被诱者。明示晓谕。俾党羽解散。并令该地方绅士团练乡勇。以为守望之助。伏念漳州毗连广省。近日广西土匪每窜入其中。万一防御不先。诚恐酿成大案。臣为慎重地方起见。是否有当。伏乞　　皇上圣鉴。

　　附陈剿办闽省下府土匪片同治四年　　
闽浙总督左宗棠

再闽省民俗犷悍。以下府兴泉永春一带为最。上府延平所辖永安沙县顺昌等处。李阿四逆党尚多。往往聚结多人。时出剽掠。延建邵三郡民多游惰。其种山垦田造纸采茶。多雇倩兴泉永各处游民工作。以故匪类杂出。抢劫之案频闻。臣宗棠驻军延平时。曾搜捕著名匪犯郑基即下府基。及聚众劫抢掳人勒赎著名各犯五十余名。讯明正法。并于建宁延平一带。添设师船。往来巡缉。以护商旅。其兴化泉州漳州永春各属。负山滨海。民风犷悍尤甚。向有乌白旗红白旗小刀会千刀会等名目。拜会传徒。杀人行劫。靡恶不为。结党横行。形同化外。官司往捕。兵少则啸聚拒捕。兵多则匿入土楼山寨。开放枪。至于钱粮抗纳不完。遇事列械私。犹其罪之小焉者也。此次发逆攻陷漳州。各属土匪起。或贪利接济。或窝藏逆党。或导贼攻城。或潜充贼谍。捕获正法者。不下数十起。即昨漳州克复后。官军向前追贼。锅帐行粮。运送落后者。经过南靖平和各乡。犹被寨民拦途劫抢。并戕杀勇丁长夫数十人。毁尸灭。盖因利其微赀。遂残忍至此。诸将领入闽之始。臣以民俗愚悍。骤难化诲。饬其勉为含容。惟严明约束勇夫人等。勿有侵暴。以导引善机而明各欲正己之义。无如痼习已深。势难冀其丕变。若不趁此兵威。亟图整理。恐发逆之患虽平。而此方后患仍未艾也。现同安上宅浒井等乡土匪。经郭松林带兵剿捕后。续又报获首犯陈筲一名斩枭在案。其平和县土匪。经臬司王德榜饬派提督李运胜副将林珠等。拏获大坝乡首从要犯曾帮等十八名。并从逆生员朱以庄杨景燎二名。均讯明分别正法枭示。其兴化永春等处。亦已饬委道员朱明亮前往查办。漳州附城各处。臣当督饬地方文武各员就近办理。拟先将著名首要各犯。立予严惩。而后责各乡绅董。编造户册。散给门牌。取具以后不准违犯互结。聊为治标之谋。至于移风易俗去暴胜残。则非择廉静明决之守令久任而责其成功不可。臣等不敢姑息养奸。亦不忍残民以逞。自当随时尽心察酌办理。求纾　　宸廑。理合附片陈明。伏乞　　圣鉴训示。

　　与舒云溪制府书　　　　　　　　　　
陈庆镛

月之二十日。恭阅邸报。因逆贼窜陷武昌。　　　上命四川总督陕甘总督各赴楚省交界合力追剿。仰见　　圣主恫瘝在抱。知人善任。使其为民生保固计者无微不至。敬维阁下义气性成。韬钤素娴。此一出为　朝廷所倚资。民人所属望。即在私忱。顶祝奚既。查陕西与湖北接壤。险隘莫过于商州一带。万山攒蔟。其西为陕之兴安。其东为楚之郧阳。犬牙相错。层峦嶂。亘千数百里。实坤舆之奥区。盗贼之渊薮。故史所载。动曰南山盗贼。姑举前明及我　朝约言之。明成化时。刘通蠢动于房县。其党李原王洪王彪扰及川陕。非项忠讨之于前。原杰抚之于后。则蔓延不知底止。正德间。监廷瑞伪号顺天王。鄢本恕伪号刮地王。起于保宁。蔓及川陕。非洪锺彭世麟设计诱擒。其蹂躏不堪言矣。其后在陕界者。何冕啸聚西乡之星子山。淡文省盘踞金州之王莽山。李三负固紫阳之高峰寨。在川界者。刘烈为盗于保宁。曹甫焚掠于营蓬。喻思顺窜扰于通巴。在楚界者。有荼毒郧西之杨文政。巢窜房县之王斌。倡乱巴东之黄中。所在掠地民。大肆屠戮。元气已耗。而最不堪其扰者。则崇祯时之李自成张献忠。窃据三省之间。杀戮之惨。从古未闻。幸仗　大兵吊伐。元恶伏诛。而余氛犹炽。陕有刘二虎小红狼分踞兴安宁羌。川有姚黄十三家盗弄于保顺达夔。楚有黑摇旗马党塔杨启明窜屯于房竹大宁。旋灭旋起。直至康熙二三十年渐次剪除。而嘉庆之初。又起白莲教匪之变。最难挞伐。合满汉兵丁十余万。征剿五六年之久。不能奏功。然后用坚壁清野之议。始能缚大憝于　阙下。嗣后有五狼之兵变。将军山之土匪。不旋踵而扑灭。赖　国威正盛之时耳。南山同在光天化日之下。而何以好乱若此。实因土著之民。十无二三。湖南湖北之人居其五。广东安徽江西之人居其三四。五方杂处。虽衣衿绅士之族。亦鲜有谱牒可稽。其最易藏奸者。曰木厢。曰耳扒。聚乌合之众而役之。皆无赖也。饥甚则食力。稍饱则醉奸赌。无所不至。其人率无名。以形之长短面之黑白光麻为名。其行皆由盟会。非同胞族姓之次。名行固不足据。即姓亦多子虚。在陕罪发则遁川。在川罪发则遁陕。吞舟之鱼。屡经漏网。则胆益大而心益野。嘓匪则相从掠。遇兵役亦相帮搜捕。游荡既久。遂入于红钱黑钱。钱匪即嘓匪也。始于西蜀。散于南山。其为首者曰帽顶。暗言其为主也。其次曰大五小五。暗言大王小王也。又其次曰大老么小老么。言兄弟也。以下曰大满小满。其新入伙者曰侄娃娃。将某县。指其官其姓曰赶某家场。执械成。艺精党固。地方官法令稍宽。则聚而滋扰。查拏严密。则去而之他。乡约保长。不敢正视。少与为忤。焚掠之殃。立行报复。昼抢场市。夜富民。小则拒捕抗官。大则揭竿谋逆。

而又有传习邪教之徒。潜煽其间。教匪愚而诈。嘓匪悍而狂。教恃诪张之小术。嘓恃杀之小勇。嘓匪盛则教匪为之谋主。教匪盛则嘓匪为之先驱。伏戎于莽。实为隐忧。况目前两湖之避贼者。不知几千万人。辗转于南山一带。良懦者非常惊恐。慓悍者为之动摇。不必贼匪窜入其间。而已有不可终日之势。昔东晋之后。称雄于蜀之李特。即由陕入川之流民也。可不虑哉。为今之计。莫若于商州一带。夹岸堵御。招集南山乡民。修寨团练。仿前明卢象升巡抚郧阳行坚壁清野之法。嘓匪教匪既不为向导。贼匪自不能翻山踰岭而来。即来亦无所掠。况南山之内。各处山寨。星罗布。大者能容数千人。小亦容数百人。择其有险可阨者。石为垣于山麓。万不失一。此防贼由楚入陕之要略也。至于出奇制胜。大君子自有良谋耳。言不尽意。幸启迂愚。

　　上黔抚乔中丞论会匪启　　　　　　　
胡林翼

承密询会匪情形。苗民定未沾染。具见荩怀深虑。钦感莫名。卑府奉檄之始。在镇远一带。即预先访问。均言黎平会匪极多。古州丙妹永从尤盛。有言会匪之总头。收盗匪为爪牙者。有言会匪从湖南之宝庆衡州而来者。有言古州等处商贾。均系粤人。从广东而来者。且言实繁有徒。兵差一气。及实究其根柢。又不能得其详确之据。此则访闻之大概如是也。到任以后。细加访察。亦不能深得其情。惟获盗讯供时。偶有盗犯一名。于刑讯之际。口呼天柱王菩萨者。极堪骇怪。又盗匪之老冒老三。一号大五大九大六。为盗之渠魁。其匪徒编号。从大一至大十。小一至小十。系湖南纸牌之字。察盗贼之名号供情。无不烧香拜把者。此则确有可据者也。愚以为有会匪而不为盗者。无大盗而不拜把者。刻下湖南四川之会匪。确有所据。然而不可轻动者何也。武备之弛。兵气之弱。国帑之虚。人心之虚伪怯弱。实非旦夕所能挽回。设使办理不善。祸机一发。不可收拾。转不如暗为转移之为得计也。暗为转移之法。莫先于除盗。莫切于惩贪。　国家之败。由官邪也。自来西域台湾通州新宁桂平等处起事。均因官吏贪鄙。会匪得以借口鼓动。煽惑愚民。如四川匪之恶戴如煌而爱刘青天。其往事之明证也。即如近年新宁之事。因李博勒平粜勒价二千一石。而市价仅止一千六百。又因差役讹诈。凌辱雷再浩之妻室。以致民心不服。遂至李沅发倡乱桂平。韦俊因捐监谬挂登仕郎扁额。差役迭次诈。因而倡乱伪称太平王。前此羡慕登仕郎而不可得。而后乃猖獗至此。铤而走险。谁为厉阶。有会匪之地。如得廉吏主持。必不致酿成事端。无会匪之地。而以贪吏混。则平民亦可酿乱。亦一定之理也。其次莫如除盗。盗匪多强悍能死之人。会匪方借其力。会匪多深险不测之人。盗匪必资其计。翦其爪牙。则会匪亦弱。愚以为无论是会是盗。惟有盗案者必杀无赦。则彼不能有词。盗靖而匪亦消矣。明知其为盗匪中会匪。亦祗究其为盗。而不必问其为会。则可以安反测之心。而消无形之祸矣。若计不出此。而访拏会匪。将良懦之胁从者。为兵差所凌辱。而渠魁必致脱逃。且必鼓簧其余党以为乱。国计民生。两有所损。祸非岁月所能了办也。然则会匪可不办乎。曰办入盗案。则泯然无。其甚者瘐于狱中。法在除害而已。不必居办事之名。尤不惜办事之费。则于一省之大。天下之全局。均有裨益。此情未可显白于上。而尤不可晓示于下。其不可晓示于下者。则民可使由不可使知之意也。抑愚更有言办盗之法。用兵用差不如用士用民。黎平之兵差。为盗所杀伤者多。兵怯而差滑。不如乡民为朴实。不仅耳目真切为可用也。昔戚南塘练兵。不取城市中之人而必选农民。即是此意。

　　致翁祖庚学使书　　　　　　　　　　
胡林翼

播州多奇士。有堪用世者否。大方荒寒。乌撒尤甚。有耐苦而力学者。则肌肤实而心地坚朴。视轻佻便利者。不啻霄壤。得广厦千闲。岁假帑金一二万两。招致英俊。与之讲求方略。则小寇何足为患。凡黎平文武绅士。乡居之人。苟于学册有名者。尽入林翼保甲团练册内。此中才分。各有短长。贤否亦默为分别。大抵有读书人之村寨易治。而无读书者难治。乡正团长得人者。一办即妥。不得其人者。屡整饬而仍不妥。永从下江古州。无士可用。其地苗多汉少。汉人不过千百之一二。去其害苗者而苗盛。其团练较紧于内地。惟古州不得其术。其地胜兵数千。屯军数千。竟不可用。近得一韩参军超。熟精戚少保之书。与以壮士百余人。可成劲旅。然林翼所患者。不仅在粤贼而在内匪。内匪之可虑。不在此时而在异日。界粤之处数百里。不为不广矣。然而有险可守。有术可施。如预存重赀。不烦兵力而贼可得。黎平虽褊小。未尝无千夫之长。百夫之杰。抚而用之。即为我用。而必不为贼用。古来成事败事之人。必在尘埃草野中。用之则为臣仆。弃之则为盗贼。其间操纵。间不容发。承平日久。文恬武嬉。额制之兵。无一可以御侮者。以其巧滑偷惰。积习已深。黔盗之多。所在皆是。刻下所得已百余人。杀之无赦。然东奔靖州天柱。北走清江。几乎以邻为壑。即潜伏内地者。亦暂怵于威。牵于连坐之法。而相戒无大动耳。岂能革其心面。绝其根株哉。窃恐异日司事者失驾驭。惜金钱。与士民隔绝。使乡民望官衙如溟海。则祸患之来。如响斯应。处升卿之错节。而才识不及。学渤海之乱绳。而德量无闻。是以难也。革夷余盗二十余人。司事沿袭旧作。不知改变。便是认题不真。实则招募死士藤牌手五六十人。登山蓦涧。与盗相逐。不过千金。可以应手矣。

　　致魏将侯书　
胡林翼

三月十六日。清江顾倅抄寄镇远朱甲翁及阁下所言天柱黎平开泰清江匪徒情形通稿。稿内所言匪徒结拜弟兄聚集百十余人掳劫村寨持有火枪。又称在黎平开泰之皮所地琐龟尾溪。又称须再查何属之地。即此可见阁下之情形尚未深悉矣。又称须堵剿楚匪俟军务事竣再行办理。又稿尾开列通督抚藩臬字样。弟反复思之。可商处甚多。如稿业经径发。则祸患方始矣。若犹未也。尚可从容详慎以俟其成功。实于国计民生均有裨益。谨逐条开陈。以备甲翁及阁下之采择焉。一楚匪入黎境。弟于二十日到黎平。其时贼扰于外。兵哗于内。言利则勇。赴敌则怯。欲安内乎。欲攘外乎。祸患之萌。不仅御侮之难也。幸贼于二十三日窜出。而兵亦渐定。即此可见不教之兵。将有不戢自焚之势。遑问杀敌致果耶。此时贼去渐远。而兵不能撤。糜国帑而误农功。即楚匪一事。而官民已焦烂不堪。若再言用兵。则兵连祸结。将无了时。其弊一也。一凡办事。不外孟子天时地利人和三端。言天时。则农功方始。蒲杏初开。用兵则误农。民食既亏。本实先拨。已乱者无日荡平。而未乱者窃愁生变。此则天时之不可也。言地利。则阁下及镇远朱甲三黎平淡海珊均到任未久。恐要隘形势。尚未周知。此拏彼窜。朝东夕西。贼行如鼠。兵行如牛。以牛捕鼠。必不可得。兵少则必拒。兵多则必逃。劳师糜饷。终无了时。昔马新息聚米为山。虏在目中。故能得陇望蜀。其征五溪蛮。则地利不得其要。故功效迟而谗慝因之而起。伏波尚如此。况我辈乎。弟于革夷山丙之事。上年闰四月署事。至八月交卸。画图将及百幅。考证察访。将盈百人。故于要隘之处。险僻之区。土人所不悉者。弟已尽知之。正月初六日约期而会。分布周。实已得要领。然犹不免窜逸也。犹不免旷日持久也。此地之东西南北。弟且不悉。即朱淡两郡守。亦恐未悉。奈何轻言大举。此地利之不可也。筹商合办。即使人人有必操之胜算。尚恐临事有误。况未必能如我意。其调兵以助声威。则将官以下。必须选择而后行。意中可用之官弁有几人耶。此人和之难。其弊二也。一执事所言之匪徒。即黎平之郭继明姜大五等数人。纠约盗。正月闲曾投入楚匪。疑而不收。每人给钱二百文。旋即散去。此时黎平大兵云集。该匪亦惊疑奔窜。所以潜至清江天柱边界。固非清江之匪也。鄙意此等匪徒。本是盗贼。非真能叛逆也。缓之固难图。急之则生变。其理易明。此时楚匪若剿灭无遗。则该匪亦闻风落胆。若以不教之兵。不习之练。不熟悉地形之官吏。猝而乘之。万一贼匪得志。则胆气必张。祸患方始。鄙见军务之后。若辈必散归原巢。留备赏需银两。密属地方官设法擒治。即每名赏及千金。犹较大举为得计。为省费。况不须千金耶。且歼厥渠魁。则余匪不足平也。若挐办而不得手。窜楚窜粤。是将授人以话柄。其弊三也。

一办事必先自度必胜。而后闻请示。更须量同办事者之均可必胜。而后会合大举。此次若径大宪。在中丞近在本省。镇静安详。必有先机指示之处。设非中丞之镇静安详。或据情入告。或亲自督办。彼时问原者要贼。何以应之。势必强杀数人。冒功虚报。以为了案地步。其贻害于国计民生何穷。其弊四也。一办事不外用兵用民用役之三途。兵不可恃。无智愚皆知之。新任之官。恩信未孚。民不可恃。黎平府无干差。天柱尤甚。且恐其与盗通情。则差亦不可恃。姑再迟回。物色目。久之必可得手。又于暇时选择武弁。联络乡民。挑选差役。则三者又均可化无用为有用。若急切用之。徒然偾事。其弊五也。一此次藩库已形支绌。而营弁仍多觖望。若藉此军需。以办盗案。其费不少。不如留此经费。以交地方官临时购募。费半而功倍矣。盖捕盗则支应可省。而军需则应接不暇。且骄纵异常。其弊六也。一凡办事首在得人。尤须持重。譬之李广射虎。度不中不发。乃能除盗。乃能用兵。此等盗匪。其著名者无多。若地方官尽心尽力。必可设法擒之。但患不诚心耳。诚则金石可贯。鬼神可通。不比革夷山丙之负险不服。兵差不敢入其巢穴也。若轻举妄动。设使伤官伤兵。则贼焰必然顿起。此地处处与楚粤交界。一时不能了办。楚粤受其扰害。则愈裹愈多。楚中入奏。粤中又入奏。责备归于黔省。是又楚匪之续耳。其弊七也。一地方之事。以十万兵而不足者。以一二良吏为之而有余。即如湖南会匪始事。其巨魁不过三五人。若得一二循良之吏。了此数人。何至贻害若此。又如永昌之事。其始不过盗耳。因地方文武不得其要领。不别其良莠。始则轻躁而以盗贼为戏。继则退缩而惧寇如虎。其无事之时。见罪囚则涕泣不食。一味宽纵。若至仁者。其有事之时。则纵兵杀民以当贼。若至勇者。宜其愈逼愈多。永昌为十年之害。新宁为三省之害。我省当以此为戒。若不设法用计。老成持重。一举不胜。害及十年。祸连三省。其弊八也。总之此贼因未卜楚匪成败如何。故观望迁延。相聚为盗。若楚匪既灭。此盗必散。散则设法擒之。每巨盗一名。以一千金购之。亦属有益。缘巨盗有限。而余匪又不值一购也。若大举则未见其益。通尤万万不可行。愚见如此。以执事胸有千秋。爱民爱国。望度力而审行。必养威而持重。即使将来购擒未获。而处处留心。则人心既孚。地形亦熟。俟农隙之余。尚可审定会办也。区区之愚。尚乞谅之教之是幸。并求与朱甲翁顾赋亭商之。

　　条陈东路情形启　　　　　　　　　　
胡林翼

下游情形。殆哉岌岌。姑即愚陋之所及知者而言之。已不下十数事。麻阳船户。辰沅水手。皆强悍有力。镇远以上驿路脚夫。亦游荡不羁。两三月来。客商裹足不前。无所得食。人心皇皇。殆不可支。夫以官养民。不如使民自养。为盗而死。忍饥而死。等死耳。犯法可以死。忍饥则将立毙。可虑一也。各府各厅之寨苗。大者一二百家。小者三五十家。连年盗劫。积蓄一空。为良则畏盗而又畏官畏差。为盗则一无所畏。是将迫之使为盗。可虑二也。良苗终日采芒为食。四时不能得一粟入口。耕种所入。遇青黄不接之际。借谷一石。一月之内。还至二石三石不等。名为断头谷。借钱借米亦然。甚至一酒一肉。积至多时。变抵田产数十百金者。心怨之而口不敢言。其黠者则怨憾所积。引盗以仇之。而汉奸终不自悟。方且失之于盗。而取偿于盘剥。可虑三也。苗产尽入汉奸。而差徭采买。仍出原户。当秋冬催比之际。有自掘祖坟银饰者。蒿目痛心。莫此为甚。各厅并无钱粮赢余。专恃差徭采买一切陋规。以为公私之用。近年民力日绌。官事日多。即令如数收纳。尚呼瘠苦。何能禁令而强以不情。且力役粟米之征。一概停止。则苗民脱身化外。不及知有上下之分。是禁之固难。将纵之而任其多取乎。则穷黎怨叹。苗民日见其蹙。将更法而归于受田之汉民乎。则差徭采买。有已成之俗例。而非赋役之正供。苗寨本无钱粮。汉民岂领受。讦告纷纷。上下其手。可虑四也。官取于苗者十之三。土司通事差役之取于苗者十之七。取良民之精血。以供其宴安酖毒之资。台拱丹江古州八寨清平。其弊尤深。可虑五也。汉奸恐喝苗民。无所不至。即如上年十月。倡言某人带兵见黑即杀。虽大张晓谕。开诚市公。其造言恐喝之人。即平日盘剥之人。即异日倡乱之人。欲藉以快其私耳。人心思乱。无理可喻。可虑六也。官兵数万。已成废器。即令千人为营。而贼可破。凡有血气。莫不痛心。屯军九千余名。布置各堡。本极周密。然虚籍徒存。实政无补。数十年之积弊。不能一旦挽回。今日之食屯田者。半是刁生劣监。一旦绳之以法。则捏造黑白。句煽愚苗。其祸且益速。操之太急。是错峭直之弊。委心任运。是胡广中庸之诮。可虑七也。邪教之兴。随地皆是。根柢既深。萌芽已露。惟大臣持正而不阿。小臣奉公而洁己。则无隙可乘。尚可不即举发。黔中近年。大宪兢兢业业。察吏颇严。然在上有震动恪恭之心。在下有得过且过之意。未经患难。不知恐惧。公牍所到。寓目已忘。可虑八也。天下治乱之机。不外义利二字。人心嗜利则乱。人心嗜义则治。近年嗜利之人。岂惟官哉。凡在官之人皆然也。即在野之人亦然。用人而不得所养。虽尧舜之忧勤。不能以治天下。则养人而耗财多。处已乱将乱之时。则赏不得不重。罚不得不轻。故耗财尤多。度支已竭。仰屋空嗟。可虑九也。祸积于萧墙。势处于危急。而不能不资成案。秉旧例。绛侯之乞怜于牍背。魏尚之见屈于刀笔吏。古今同慨。必至于决裂不可收拾。例案一无所施。而后节目疏阔。则事已不可为。可虑十也。
  </div>
  <div class="pagination">
   <a href="皇朝经世文续编_page165.html">
    上一页
   </a>
   <span>
    ...
   </span>
   <a href="皇朝经世文续编_page161.html">
    161
   </a>
   <a href="皇朝经世文续编_page162.html">
    162
   </a>
   <a href="皇朝经世文续编_page163.html">
    163
   </a>
   <a href="皇朝经世文续编_page164.html">
    164
   </a>
   <a href="皇朝经世文续编_page165.html">
    165
   </a>
   <span class="current-page">
    166
   </span>
   <a href="皇朝经世文续编_page167.html">
    167
   </a>
   <a href="皇朝经世文续编_page168.html">
    168
   </a>
   <a href="皇朝经世文续编_page169.html">
    169
   </a>
   <a href="皇朝经世文续编_page170.html">
    170
   </a>
   <a href="皇朝经世文续编_page171.html">
    171
   </a>
   <span>
    ...
   </span>
   <a href="皇朝经世文续编_page167.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
