<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 18 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 18 页/共 103 页
  </h1>
  <div class="content">
   处世无利己损人矜己傲人之心则不期和而自和舍此而言和必至于流持身有非礼不动非义不取之守则不期介而自介舍此而言介必失之厉
记曰强毅以与人心中有分辨不为诡随是谓强毅若言行闲辄露圭角是客气也而或以此为强毅失之远矣
多发议论此心已不凝静心当凝静时神明内敛虽一语亦不轻发
就人情物理上体验则读书方能通世务
闻誉而欣闻毁而戚必至迁就所为以避毁邀誉是皆名心为累名心不断到底做成乡愿
与善柔者处其他损处未及见先长我自是之病自是者百损之根也
凡人知识之蔽不外气质习俗物欲三者蔽于气质者以己之意见为是非囿于习俗者以世之好尚为是非汨于物欲者以心之爱憎为是非三者胶固于中一遇事来即凭此以为是非安能见得真是非
家庭闲是非太明必至日启争论若不至争论而隐伏在心为害滋甚
学未至于此圣尽人是蒙故当随处虚心从善以求发其蒙
书太甲言王徂桐宫居忧克终允德孟子推之云太甲悔过自怨自艾盖徂桐之后其所以克终允德者必有此怨艾之实境读古人书正当推见当时实境方有益
心定时眼前有一物置之不正必使得正而后心安苟役役无定虽有颠倒在眼前亦漠然不觉是故平天下者欲使万物各得其所必在钦厥止
为善去恶此志要常自扶策日用闲涵泳义理以充养其志审察思虑以维持其志勘验过失以激励其志皆所以立其志使不放倒
遇事于难措置处正宜子细思量求得正当道理若小有窒碍遽视为无可奈何是此心先已懈散更何能区处道理
　　省心迩言十六则　　　
朱树新
学问之道致知贵心虚力行贵心实
左传言立功孝经言扬名功必济世名必副实若止科第而已则但可谓富贵何功名之有俗唤科第作功名误矣
责人时须想着人非圣人孰能无过律己时须想着细行不矜终累大德
孔子言乐道人之善孟子戒言人之不善圣贤俱以隐恶扬善为心
能勘破义利一关斯全得纲常两字世未有怀利以相接而能不遗不后者也
养气之功重在自反而缩集义所生生于其缩耳
忠质文各当其用是即所以为中清任和各当其用是即所以为时
人须要自食其力从人餔餟最可耻故梁伯鸾之赁舂王承福之业圬皆可与伐檀之诗人媲美
朱子曰天生一人便须管天下事窃谓人固不可为自了汉然须先理会得身心事才能管天下事也闲杂思虑随灭随起切要工夫或作或辍可惧孰甚
过自欲生寡欲则寡过
讼过只须改过讼之不已而成心疾非徒无益而又害之矣伊川程子曰罪己责躬不可无然亦不可长留在胸中为悔
吾人有道中之学无道外之学以道学之名加人而自甘于无道不学异哉
未事不多言语临事不动声色既事不伐功能
作止语默无非教为师者可不慎欤
商贾欲逐利故冠巾衣服之制多方更变而俗人见异思迁甚至子弟效优装以为美妇女学妓饰以为时异哉
　　金壶醉言三则　　　
黄钧宰
水吾血石吾骨土吾肉风雷吾耳日月吾目也万物吾心人吾手足也君子以人才济万物犹以手足藩心
器之成于人者先败之琢玉雕木皆然也麦之为酱也豆之为豉也秫之为酒也蒸而熟之又从而覆之使之霉烂败坏败之又败而大美呈焉故物有成而败有败而成有败而终败是弃材也
豁达之与放荡俭约之与吝啬谨慎之与拘牵简默之与深险倜傥之与獧佻慷慨之与浮靡坦白之与麤野镇静之与空疏忠厚之与颟顸精明之与刻薄相似也而背道如燕越故观形不如视神视神不如察气豁达气博放荡气散俭约气固吝啬气缩谨慎气定拘牵气滞简默气和深险气沈倜傥气超獧佻气薄慷慨气豪浮靡气流坦白气真麤野气陋镇静气定空疏气嚣忠厚气宽颟顸气钝精明气清刻薄气促持此以相天下士于择交用人之道思过半矣
皇朝经世文续编卷四
　学术四广论
　　天地　　　
罗泽南
邵子曰天地之大阴阳尽之矣其说可得而知之乎曰可太极既判两仪以立纯阳之气浮而为天苍苍之色非形质也人望之而所见如是也一昼一夜周行三百六十五度有奇而未尝息者所以称为健也地以纯阳之气凝结于天之中天之气甚厚循环不已故常聚而不散天有以施地得有以成之易之所谓承天时行也有形者阴也无形者阳也有形之阴质摄于无形之阳气如人之百骸五官各有定位精神血气时灌输于筋节络之间也阴阳之最着者莫如日月日为众阳之宗其光乃阳精之气所溢日质本阴者不过如火之中闇非真有形质也月则有质借日之光以为光如水本明无日月火光以照之其中亦无所见是亦地之无成而代有终也阴气敛阳于内阳欲出而不得则激而为雷阴气格阳于外阳欲入而不得则噫而为风阴气出而阳驱之阴不能拒阳则集而为云阳气升而阴压之阳不能胜阴则持而为雨此二气之交感也物之得阳者亲上物之得阴者亲下飞也动也阳也潜也植也阴也鶡旦求阳阳生而鶡旦不鸣反舌感阴阴生而反舌无声凡物之生死伏见鸣已皆二气之消长也是孰非阴阳之所充周者哉虽然布濩天地者气也而纲维天地者理理生气理即存乎气也气载理气实统乎理也于穆不已天地之所以常存覆载无私天地之所以不息向使无理以主宰于其闲则此阴阳之气将游散而无纪安得赀生赀始化育流行之若是哉然则天地无消息乎曰物有息必有消即天地会有尽时继此而为天地者将不知其凡几是亦惟此一理以递嬗之也气有消息理无消息也然则天地有内外乎曰物有内即有外即天地亦有尽处此外之为天地者又不知其凡几是亦惟此一理以统摄之也形有内外理无内外也是固以理推之合当如是耳人处天地之中微矣五官得其宜万事得其理天以之清地以之甯是以圣人体天地之理持天地之化而天地顺之故曰天地人谓之三才
　　复性二则　　　
孙颐臣
光明者火火无光也无明也非火之无光也无明也无以光明乎火者也积薪而焚之倾膏而然之人皆曰火之光也火之明也假而曰是薪之光也是膏之明也执薪而求光薪乌乎光也执膏而求明膏乌乎明也然而一车之薪光十丈薪聚则光聚薪烬则光烬矣一石之膏明百步膏盛则明盛膏竭则明竭矣夫性火也学薪与膏也性无不善火无不炎也非薪非膏火熸矣非学性漓矣鉴于水者胡更鉴于火
转丸天下之至秽也蛣蜣不秽乎转丸也而嗜之西子天下之至美也游鳞不美乎西子也而避之匪转丸之馥于蛣蜣西子之媸于游鳞也不蛣蜣不嗜转丸不嗜转丸必不蛣蜣也不游鳞不避西子不避西子必不游鳞也然而叩之蛣蜣蛣蜣弗知叩之游鳞游鳞弗知蛣蜣性乎嗜游鳞性乎避也人性乎善犹之蛣蜣游鳞也然而蛣蜣不移其嗜游鳞不移其避而人独移其性何也蛣蜣游鳞始终乎性者也人之移其性情为之也故君子制情以复性
　　仪宋堂后记　　　
邵懿辰
三代之下道义功利离而为二而犹幸道义得附功利而存何也自孔子雅言诗书礼翼赞周易因鲁史成春秋其后弟子相与撰次其言辞行蹟为论语而又各以意推衍为大学中庸七篇之书经火于秦论语伏于屋壁大学中庸汨于戴记而七篇夷于诸子岂经书之藏显固有时乎何尊慕而信用之者少也汉武帝始以英杰之才崇向儒术用孔子六经收召当世贤良俊茂之士其后遂为成格而史迁读功令乃至废书而叹班固继讥之以谓儒道所由广禄利之途然耳明太祖既一海内与其佐刘基以四子书章义试士行之五百年不改以至于今议者又谓以排偶之文汨传疏之体束发小生哆口执笔代圣人立言为侮圣伤道之大者夫二君诚不能以道义躬先天下不得已而为此制盖亦厄于世变而其为效亦有以阴福天下后世而人不知且使秦汉迄元明至今二千余年之久田不井学不兴圣君贤宰不闲出苟无孔子之六经与夫有宋程朱所考定四子之书在天壤之间如饮食衣服常留而不敝则夫干坤几何而不毁坏人类几何而不绝灭耶徒以功令之所在爵赏之所趋故虽遐陬僻壤妇人小子皆能知孔子之为圣程朱子之为贤言于其口而出于其心猝不知其纳于义理之域是其为效固已奢而泽天下后世固已博矣二君者以功倡天下而道赖以尊以利诱天下而义赖以着盖于此非甚失者向使汉不以经术取人明不以制义试士虽圣贤精神与天地相凭依必不至归于泯灭无有然亦安能家喻户晓焯然如今之盛邪不察是而尤之亦徒好为高论而未达事实之过也余友苏君厚子为正谊明道之学而弃科举十年于兹矣名其堂曰仪宋属余为之记盖既以志其趋向而亦以病夫世之穿凿新异名为汉学者夫汉学长于考订宋学长于义理固不可畴为轻重然自明至今所承皆宋学也士大夫必用四书义进其身程朱之传注童而习之既长而畔焉何异虫生于苗而还食其叶其为蠹学也大矣余于兹未暇与辨而且论古今学术之通乎世变者若此俾夫学者知循今之法犹可恃以安而无为譁世取名骤变经常之制也是为记
　　明说　　　
艾畅
齐目之明有见数步数十步者焉有见数百步数千步者焉夫此见数百步数千步者人以为远于明者也然使咫尺之际物蔽于前则欲争明于数步数十步者不可得而此见数步数十步人之所谓迩于明者也然能无蔽于前本其所及数步数十步者以递迁而为之用则环宇之辽旷皆得而周察之又何数百步数千步之足多哉是知明不明不在目在于目之蔽不蔽也夫其蔽也固不必有若屏者若垣者若城郭之闳林之密而山之峭者一叶之翳而其明即废矣人心之明甚不可有蔽也亦然而其易于蔽即较目为甚吾好声色声色为之蔽矣吾好货利货利为之蔽矣好骄好胜骄胜为之蔽矣好谗谄面谀谗谄面谀之人为之蔽矣方寸之明而蔽者万端日昏日塞虽其事之得失是非了然目前亦熟视莫之省即有从旁为之直指而切告者方不自以为蒙而反以责其诞又其势之隔于至远几之伏于未形而能有察哉盖其明之夺于所蔽直与无目等更非有目而蔽者之可方也吾撤其所为蔽之者而明即及于其故心则不然外有蔽则内有损蔽愈厚则损愈多譬目之病翳膜者壁坚于外而睛即伤于中纵有名医能以妙刀抉而去之其光之闪烁者终莫能遂复且恐其根之旋即萌也则不惟抉之而已又不可无防护滋养之方其方奈何寡欲以端其情格物以储其理广询博采以达其机此固受蔽者之所宜急药而亦未受蔽者所宜预药也否则终于蔽终于瞽而已矣目之瞽即其行步不能无蹉跌损伤之患况于心之瞽而有不祸其身者哉
　　病说　　　
龙启瑞
客有患郁湮之疾者龙子过而问焉见其兀然而坐偃然而息日饭三食之尽器龙子曰子病乎曰病矣然则子何病曰吾苦腹疾而事圊焉医者治之三月而不效吾忧之不知所出辍吾业以治之则疾益以剧龙子喟然叹曰吾乃今知子之诚病也夫子之所谓腹疾者是特饮食寒热之为患也而丰而食焉而华而色焉乃其根柢固莫之能也竣之而已而遂废而事而日槁而形荧而心终日博博若大难之将至者是子之神先敝也疾何与焉夫万物生于神养于神故神聚则强神王则昌神衰则病神散则亡是以啜糟之夫卧之颠之侧而不堕者其神全也嫛婗之子遇猛虎则折三尺之莛以驱之虎犹不害何则心忘乎物则物莫之能贼也今子未甚病也而日以病为忧夫忧者实病之所从集也子盍朝作而于于夜瞑而蘧蘧无怀无思以甯子居疾其庶有瘳乎客曰善将从子之言三日试之其病良已
　　习说　　　
刘蓉
少时读书养晦堂之西偏一室俛而读仰而思思有弗得辄起绕室以旋室有洼径尺浸淫日广每履之足苦踬焉既久而遂安之一日先君子来室中坐语久之顾而笑曰一室之不治何以家国天下为顾谓童子取土平之嗣复起旋履其蹴然以惊如土忽隆起者俯视地坦然则既平矣已而复然又久而后安之于是作而叹曰习之中人甚哉足之利平地而不与洼适也及其既久则洼者若平不待目与地属心与足谋而自适其适至使反而即乎其故则反窒焉趄而不甯岂非性随习易以失其故趋哉上之布令戾于民者始若有所甚苦久乃相与安之及其又久视听移而心志以淫且视为固然而不之怪是故君子务平其政诚慎其所以道之也昔者先王谨庠序之教使士兴于学修五礼敦六行使民劝于义所以范其心思耳目手足百体使习于动作威仪进退俯仰之容其法至备凡以道之使复其性而已及其渐摩久而礼俗成则民之赴义如饥渴之于饮食不必劝而后趋见邪说淫辞之咻吾前而疾去之如避蛇蠍不待禁而自绝此先王治天下之大法所以纳民轨物而建久安长治之规也自王熄而百度废治教之经不正而邪慝兴于是民志荡然始如堤防之决泛滥横流而莫知所止于斯时也殊方不道之教又闯然入吾国而潜煽之其窥测象数之精既足以耸贤智者之听而功利夸诈之说又足炫乱愚不肖之耳目而蛊其志浸淫不已与之俱化虽欲使反而即乎其故而固不可得此尤古今乱辙之较然者也然且不为之忧夫恶知所终极哉吾惧夫足之与洼适也故着其说于篇
　　火喻　　　
史善长
火生于木故得木而然始犹荧荧然既益炽烟焰坌起火渐熄木则灰矣木吾知其含是火者也而不可遂谓之火也烟吾知其出是火者也而不可即谓之火也火者木之所形而者火之所蔽木至静也有火以动之故明察万物纵逸不可制其光气逆行而旁射火孛郁蒸夫然后聚为烟而夺之焰烟岂木之所固有哉而或谓烟缘木以助火故木烬烟歇此言非知理者火不离乎木无木则火不见火无烟火自若也烟虽亦不能离火然实足以害火火之用烨然四达而止耳外物所接徐而引之骤而张之连延而侈大之发越之至其神竭其气亏由是烟得迷漫掩覆而无所摄是助火之盛适兆火之衰也及乎火灭烟散澌然俱尽而木之礼亡矣性木也情火也自情而之欲烟也情根性欲牵情久且迷没溺惑不知返烟蒙火而焚木之象也是故君子必先抑情以存性若告子之以食色为性然则木即火耶荀子之以性为恶然则烟亦木耶
　　天论　　　
汪能肃
心与头目手足不同所矣触在头目手足心无不知为一气也故心不期而无不人者天所生亦一气也故一天乎亿兆人犹一心乎头目手足也然心之也近故易见天之也远故难见惟人与天均定也然后见人定则善恶定善定则转罚为赏恶定则转赏为罚故胜天天定则赏罚定赏定则别善于恶罚定则别恶于善故胜人然则跖荣颜瘁何也曰跖身荣名瘁颜身瘁名荣身之荣瘁也有限名之荣瘁也无穷故天之赏罚在名不在身身不荣名安得瘁身不瘁名安得荣荣其身正以瘁其名也罚之也瘁其身正以荣其名也赏之也何以明之跖既荣矣然试问于人曰尔愿为跖乎则人莫愿也颜既瘁矣然试问于人曰尔愿为颜乎则人犹愿也今谓天赏跖而罚颜也岂有以人所不愿为赏以人所愿为罚者耶然则秦桧子孙多富贵岳王子孙多贫贱何也曰秦桧之达为其祖父积德而赏之也及其达而不善遗臭千载是赏之反罚之也未厌天所以赏之意故更赏其子孙也岳王之达亦为其祖父积德而赏之也及其达而能善流芳千载已厌天所以赏之意故不更赏其子孙也然则秦桧之恶独不当罚乎岳王之善独不当更赏乎曰流芳千载赏孰大焉遗臭千载罚孰大焉故不更赏罚其子孙也且人虽不见神欲谓天地闲无神乎不敢也不敢则有神决矣有神则天福之赏地狱之罚皆有之决矣皆有之则岳王之得天福秦桧之得地狱决矣刘禹锡柳宗元论天大率谓天无预于人请即刘柳验之二人皆附王叔文柳能悔过故没为明神子亦登第而刘不然故终身论谪后无闻焉由此观之天之赏罚爽耶不爽耶无预于人而能然耶嗟乎人见数十年耳天则百千年而未有极以数十年之天断百千年之天固多不验何也未定也故论天者必待其定论之若刘柳之哓哓皆求时夜于卵虽然劝于赏始为善惩于罚始不为恶又岂有志者哉
　　与郭筠仙中丞论通志体例书　　　
李元度
某积岁从戎学殖荒落去秋当事招入志馆其时告养尚未得请虑有阻格须浼当道再陈故未敢谢却又闻总其事者为阁下某不过备写官之列侧耹绪论亦藉以牖茅塞故姑蝨其间实则无能为役也迩者议论多而成功少同事半已谢去方惧事无成局又恶敢更立异同顾愚者千虑或有一得私心见为未安亦未敢嘿尔而息前见同人所拟体例实有不悦于心者不敢附和谨条举而商搉之夫志为官书自有通行体例书成当缮正本表呈　御览非私家着述比亦非郡邑志之犹可别出机杼者比也康熙中尝颁河南通志于天下为修书之式雍正七年　诏各直省纂辑通志亦经部颁条例今虽不可得见然各志具在河南志具在是即通行之格式也至　盛京通志热河志则皆经　钦定大清一统志则奉　敕编撰四库书提要称　盛京志发凡起例一一皆禀　睿裁然所分三十六门统名为志未闻别立名目也热河志分二十四门一统志每行省立统部外诸府及直隶州又各分二十一门均未闻变易名目也自喜庆中谢蕴山修广西通志仿景定建康志图表志传例为典一表四略十录二传八实二百年来十八布政司中官书之创体道光初阮文达重修广东志仍而效之遂为耆奇好古者之滥觞昨见子寿同年志例琐谈拟全效其体执事韪之蒙窃惑焉谨案　列祖　列宗实录告成后例修　圣训即以　实录馆为训典馆典之义本自尚书尧典舜典皆以稽古称其为史臣追记明矣是训典祗宜用之于　列圣而　今上之　诏旨又不能不恭录统称训典于义未安转不若各志之称　诏谕者为合也查广西志训典中不载　世祖定鼎建元诏凡　列圣遗诏　登极诏皆阙焉广东志效之而独于　仁宗遗诏　宣宗登极诏恭录于篇竟似有所择者然开宗第一义即详略不伦若此其不可从一也学校为政教之源人才所自出世道之升降系焉康海武功志并学校于建置中此特为简括计且系邑乘姑从略耳然已有议之者通志效之则可谓不知本矣考州郡志之存者以宋朱长文之吴郡图经续记周淙之干道临安志为最古吴郡志为目二十有八中立学校门在州宅亭馆祠庙之前临安志亦立学校门继城社廨舍之后自宋仁宗庆历四年始诏郡县皆立学朱氏书成于元丰七年相去三十余年而其知重学校已若此自后若常棠澉水志袁桷延佑四明志均详学校未闻并入廨舍亭堂寺庙及城邑祠祀中也
明包节陕西行都司志置学校祀典于建置中谓二者为建置大端提要驳之曰自郡县山川人物外无一不从建置起者能全附之建置乎其论正矣　圣朝重道崇儒典章大备高出宋明万万两广志乃列学校于建置略凡典制礼仪乐舞概付阙如是可略也孰不可略如谓事系公典通礼会典有专书无俟赘引然则彼所谓经政略前事略者何一不具有成书而乃详于彼而略于此乎且既并学校于建置矣而学制学田苦于无可附丽则又分见于经政略中相距三四十卷之遥不惟轻重失宜亦且首尾悬隔其不可从二也古之地志载方域山川物产而已元和郡县志颇涉古蹟用山海经例太平寰宇记始及人物艺文皆繇舆地推广及之者也夫有土地然后有人民政事法当以地理为本今以表继典表目四惟沿革属地理而职官选举封建遽以类从共为卷八十有奇始及地图今又增道里表则卷益繁重提要有云末大于本舆图反若附录其间诚如所讥矣且使阅者繙书二三十册尚未见地图于地志名义实不相应其不可从三也周官六卿分职后世六部因之凡官署皆设六曹贺氏经世文编亦以此分类邓氏宝庆志创为六书虽变旧例而眉目实秩然不混今其所谓经政略者为类二十有一合吏户礼兵工之政统出一门端绪迷茫不便检阅至户口应与田赋连类乃入舆地略中附以希姓尤觉不伦明黄仲昭八闽通志以户口水利隶食货门提要讥其牵强不伦创例未协惜乎未及见两广志也夫通志备官民稽考宜雅俗共赏凡通行体例人所习也今忽变更名目使阅者茫然及核所纪载仍系公家言不过分并易置以表异徒见为作聪明乱旧章耳其不可从四也方志古称图经图与表河南通志皆有之自不可少若夫录也略也传也则皆与志同一义也既曰志矣而志中复有略有录有传非叠架屋乎古志书以录名者惟宋高似孙剡录其目有官治志山水志兵志学志反以录为经而以志为纬陈振孙书录解题称似孙为馆职时上韩胄生日诗九首皆用锡字寓九锡之意清议摈之知处州尤贪酷其人不足道其书更不足据也以略名者惟明谢肇淛之滇略计分十门曰版略胜略产略俗略绩略献略事略文略夷略杂略一义相承未闻又阑入别体也
此外若明任庆云撰商略自谓本诸华峤提要驳之云华峤曰略语出史通亦史志之别名非地志之名也略之义例如此则易志为传尤可不必矣叉考明雷礼真定志为纪四志九传十五提要讥其与地志体例不合隆庆永州志为记一志七传五提要讥其虽宗汉书却非志体胡松滁州志提要亦讥其以志名冒史体文虽刱而义则乖是地志之不宜袭史体也彰彰矣提要为　钦定之书言淆乱衷诸　圣断两广志炫博矜奇故与相背其不可从五也或谓谢阮号称硕学钜公创例当有义法然舍　钦颁之成式　钦定之成书而独从一家之臆说此岂遵道遵路之义抑岂为下不倍之义乎且十八布政司皆有志两广仅居其二广西志在谢氏前者有郝浴李绂金广东志在阮氏前者有黄佐刘秉权郝玉麟皆循通例是谢阮特两志中偶一为之者耳三人占则从二人之言何必违众用独舍坦途而履羊肠若徒震其名则各直省纂修通志之见于四库目录者黄宫允之隽沈光禄起元查编修慎行傅编修玉露陆检讨奎勳孙编修灏顾司业栋高杜检讨诏储庶常大文皆鸿达魁垒之彦未必遂后谢阮二君也昔王文恪作姑苏志以杨仪部循吉好谣诼不欲与之同局书成循吉摘姑苏二字未展卷即诋为不通文恪大服毛西河撰萧山志刊误又作杭志三诘三误辨今之为仪部为西河者正不乏人若循旧章而偶误犹可说也变通例而召谤谁其尸之其不可从六也凡此六端即质之作者亦不能强为辞至山川关隘反居舆地之外官绩着录另立迁谪一门及阮氏谓　国初收粤及削平尚藩诸钜事已载　国史此志不得书之与广西志同例则子寿已纠其谬矣顾犹欲用其例殆仅见其目录未细察其书乎窃谓作志以典核谨严备掌故扶植伦常有益民风吏治为贵不在体制之异也前者南屏年丈于大箸湘阴志屡欲献疑某谓邑乘例不进　呈不妨自为一则惟通志不可执事见告亦如此云迄今并未裁示体例度未必竟以两广志为圭臬某不胜私忧过计虑或至一成不变故不能已于言窃见江南通志用班史例分为十志以纲统目以简御烦视河南志小有出入而例实完善附录别纸略加变通移职官选举封建世爵诸表于后以还地志面目未知有当否如必以为瞽说而憖置之即亦不敢作伴食之怀慎矣虑口述不能尽其辞故以笔谈干渎清严伏增惶悚
　　复何补之书　　　
张文虎
得书审近状甚慰拙稿向不甚人惟极知己始出奉教乃徒相推誉而无一言益我何邪鄙人总角即学为五七言长益嗜之及今思之中无实得而徒刺刺不休即造诣如古人亦屋下驾屈耳况万不能乎至欲以此相标榜更为谬妄徼幸传名与徼幸科第有何高下且此念一萌心术已坏诗以言志其志可知近日唱和题图酒食角逐之事愈繇而可厌直是不作诗庶几谢绝应酬非仆矫情实见其无益且无谓耳补之天资绝人气方英锐将大用力于诗古文辞此谁得而沮者然窃不自揣欲补之屏去众蓺专力于轩岐之书君家累代名医补之祗承家学又灵敏善会应手着效何不因此而益充之取素问灵枢难经伤寒金匮下至后世诸名家书究其会归而辨其舛谬外参之于临证其有扞格则深思而阙疑勿泥古勿徇今勿强书以就我务求其实用而已如此数年当为国工夫坐言起行而有实用于世莫如医诗古文辞无用之空言也徒因其名高而事之惑矣且医固技也而可进于道诗古文辞艺能之末事未见其高于医若云载道之文有功于人心政治此固甚善然又不可徒求之诗古文辞也且读书当观其通善通之者汫澼洸之药可用于战陈铸金之术可移之铸人苟不其然诵诗三百不能专对精微如素问不当仅以医理尽之补之诚专力于此其于道当有左右逢源者仆多欲寡择初汨没于辞章继又泛滥于考证律历之学每自念于斯世斯民一无所济坐费日力悔恨填膺补之遽以品学见奖令人媿赧无地用敢抒其耿耿者贡于补之惟仆之爱补之者深遂不自觉其言之唐突也幸谅之
　　积善积不善说补录　　　
汤金钊
世有为善不得福而善念旋隳者有为不善不得祸而恶念遂肆者皆未明乎积之义也积非一朝一夕之故以渐而成如积钱然一日一钱千日千钱当其初未尝有富名久之始成为富善不善之积亦然惟积斯久非久不足以见诚偶行一善谁则不能偶犯一不善贤者不免所判在积耳或积之数年数十年而后验或积之数世数十世而后验报速者小报迟者大故为一小善勿谓无益此即受庆之基特患不积耳为一小不善勿谓无伤此即受殃之本特幸不积耳明乎积之义而为善者可以勉矣为不善者可以畏矣
皇朝经世文续编卷五
学术五文学一
　　玩易阁记　　　
刘蓉
六经皆载道之文然诗书礼乐或出太史所采史官所记与学士大夫所辑录独易为圣人载笔之言又经秦火以卜筮不焚故于六经独为完书其言自天地阴阳名物象数以至人事之繁赜终始无所不备何为教之详欤盖伏羲氏始画八卦以着阴阳之象而已至文王周公始系之辞孔子又复引伸其义而人事备于下天道显于上圣人之心于是大着然而后之学者或诵其词而迷其旨溺其流而不识其精何哉圣人以忧患之心作之后世以浅易故常之心读之宜乎日用而不知矣昔者文王幽拘羑里周公徂东以避流言皆际人伦之奇变然所以处之无不曲当时义之宜孔子栖栖卒老于行而被谗于鲁受于陈蔡艰难困蹇之途殆非人世所尝遘者彼三君子皆躬圣者之资又备历屯邅如此则推人事之变迁祸福之倚伏以究天运循环阴阳消长往复迭胜之机其道万变而不可穷靡不假易以发之故其词艰危怵惕虽蹈常履顺于时大亨而动色致戒若深惧后世之迷焉者彼卦爻所值之时之位皆圣人所躬践而忧勤惕厉以出之故不觉言之深切而痛至也后人资或凡近又未尝身更其故其由之终身而不知其道者多矣顾欲窥测爻象役志冥求以达圣人之微旨岂不远哉予于此有默契焉故阁于居之北陈象与辞而熟玩之当其观变于阴阳也远而六合天地万物之情近则一身动静语默之节其伦自天子以至于庶人其类由家国而达之天下无钜不赅无微不入即后世更亿千年事变万歧而莫之或外何其深且博也道所为弥纶天地无闲于显微者乎及审卦爻之位以求时义之宜常变险易各有攸当虽吉凶悔吝之从其类厥归万殊然其为道求诸己而无望于人贞吾之常以听天之自至何其约而尽也君子所以素位而行无入而不自得者乎虽然吾观古人所以处困而亨履险如夷者莫不以刚健之德胜之至于祸福利害或有所不遑恤故曰吉凶者贞胜者也守吾贞而吉焉道之所以行也即其凶焉固未尝怀幸免之心惟义之安而无所于悔故曰知进退存亡而不失其正者其惟圣人乎老子惟不知此是以有专气致柔之说扬雄氏惟不知此是以有逊于不虞永保天命之言其又下者乎嗟乎圣人忧世之心如此其切也垂训以诏来者如此其反复而曲至也后世践穷亨之途者不思贞吾德以胜之窥时俯仰懦缩诡随以侥幸一时之遇岂迷溺于老聃扬雄之教以汨其天乎抑利害祸福之见深中于人心之隐微则蹈其几者不谋而自合乎阳德之于人微矣柔道之牵往往从而痼之此从古人心变迁之常然恶知蔽陷沈沦之极而不知反也于虖圣人则既往矣忧勤之思更千世犹将不释予于易见其心焉书于阁所以志吾慨而着圣人为虑之远也
　　诗序汇说序　　　
葛学礼张坚填讳
诗序汇说嘉定诸璞崦先生所辑也其书具载序语除人人诵习之经文集传外自汉唐以至　本朝凡诸儒之说之发明序意及虽非序意而说有可通者咸采摭焉先生自说则为案语盖以毛郑为宗而不事门户攻击者也或见而哂之曰序视经为重耶何详于序而略于经也余以为不然孟子曰说诗者不以文害辞不以辞害志以意逆志是为得之诗人之志在于序诚博观乎众说而曲折推寻豁然洞见作诗之本旨由是以求经之音训名物则彼此触发盖可以免拘牵之失而并自远于穿凿傅会之为世有泥于文辞而遂失其志者矣未有能得其志而犹艰于文辞者也且所贵乎学诗者为足以用世也故孔子之言曰诵诗三百授之以政不达便于四方不能专对虽多亦奚以为而可与言诗之子贡孔子亦以足食足兵民信奉使不辱君命期之岂非以治内治外兼需政事言语之才而为诗当得其要乎哉汉初学者独见此意故贾谊号能诵诗驺虞之说欧阳公本之以与毛郑立异而其为文帝策多积贮信威令移风易俗数大端其说乃一一精核匈奴患边至求典属国以制之虽其材有过人者亦由学之能举其大故也今试取周盛时及宣王中兴诸诗序反覆读之岂不犹隐然有动于中而不能自已乎然则先生此辑殆亦将为有用之学而不欲溺于世俗浮薄与一切标新领异支离破碎之说以负　朝廷教育之意也是为序
　　孟子要略序跋　　　
曾国藩
朱子所编孟子要略自来志艺文者皆不着于录朱氏经义考亦称未见宝应王白田氏为朱子年谱谓此书久亡佚矣吾亡友汉阳刘椒云传莹始于金仁山孟子集注考证内搜出复还此书之旧王氏勤一生以治朱子之业号为精核无伦而不知要略一书具载金氏书中即　四库馆中诸臣于金氏集注考证为提要数百言亦未尝道及此书盖耳目所及百密而不免一疏事之常也观金氏所记则朱子当日编辑要略别为注解与集注闲有异同金氏于人皆有所不忍章云要略注尚是旧说桃应问曰章云要略注文微不同今散失既久不可复椒云仅能排比次第属国藩校刻以显于世抑犹未完之本与然如许叔重五经异义余隐文尊孟辨之类皆湮晦数百年矣一旦于他书中刺取掇零拾堕遂复故物则此书之出安知不更有人焉蒐得原注以补今日之阙乎天下甚大来者无穷必有能笃嗜朱子之书网罗以弥遗憾者是吾椒云地下之灵祷祀以求之者也
凡孟子书二百六十章朱子采入要略者八十五章其不入者都一百七十五章孟子之书自汉唐以来不列于学官陆氏经典释文亦不之及而司马光晁说之之伦更相疑诋至二程子始表章之而朱子遂定为四书既荟萃诸家之说为孟子精义又采其尤者为集注七卷又剖晰异同为或问十四卷用力亦已勤矣而滋又简择为要略五卷好之如此其笃也盖深造自得则夫泳于心而味于口者左右而逢其源参伍错综而各具条理虽以国藩之蒙陋读之亦但见其首尾完具而不复知衡决颠倒之为病则其犁然而当于人人之心可知已国藩既承亡友刘君遗令为之排定付刻因颇仿近思录之例疏明分卷之大指俾读者一览而得焉大贤之旨趣诚知非末学所可幸中犹未知于吾亡友之意合耶否耶死者不可复生徒使予茫然四顾而伤心也夫
　　新定鲁论语题辞　　　
钟文烝
鲁论语自夏侯萧韦以来一变为张侯论而包氏周氏据之则以鲁兼齐说矣再变为郑本则以周之本兼齐古说矣三变为何本自宋至今之所承用则且以包周郑之本与孔马古文之本杂然混合矣夫汉代经师今文之学实胜古文而今文之传自鲁人者尤为可贵顾独于论语昧其朔焉将可乎哉窃谓何本论语其字句不尽鲁也其篇章则犹鲁也就其篇章审其字句斯后儒之责已岁甲戌门人沈善登请定鲁论语乃谨据隶释汉石经残碑之所存及经典释文郑注之所出其记郑本异字梁武帝说等考而改之惟卅字卌字两处不依碑本加圈以为识赣字毋字斿字国字蘠字避字佚字志字有未敢径改者亦鑯圈其侧夫字宜删不删则识以长方又旁考盐铁论法言白虎通论衡潜夫论孟子注汉书后汉书魏志吴志及诸汉碑一一捃摭以还鲁学是书也虽未必尽如夏侯萧韦之旧而大较不相远矣易之为亦可以纠史记下之为趋可以通聘礼躁之为傲可以证荀子其他如贡为赣与为予燕为晏识为志芸为耘则皆用正字传为专抑为意乎为于赋为傅诲为悔荡为汤傩为献以为已饥为饥折为制算为选裨为卑慧为惠廉为贬窒为室呵为何坠为隧则皆今文家声义通借之字习小学者可以观焉至于鲁读无可考见者悉依何本而何本之不同有正义本有释文本有义疏本有外国足利高丽各本又有唐石经蜀石经本今各择善而从不拘一例往往以玉篇广韵经音辨五经文字两汉书注文选注及唐宋诸类书之属参伍求之世有明眼人当不以专辄诮我
　　今文孝经十八章为定本说　　　
艾承禧
孝经一书其出在汉初者祗有今文孝经自古文孝经出孔壁中而其文小异章数亦殊至刘向校书删其烦惑以十八章为定则孝经之宜从今文固也请得而申其说按孝经为孔氏遗书观孔子志在春秋行在孝经之言孝经一书实与春秋并重当秦代焚书其藏于民间者自非一二可尽况焚书距汉兴祗七年之近古文科斗之书在秦焚绝已久以河间颜芝所藏证之长孙氏及江翁后苍翼奉张禹等所说罔有异者如是而又何疑于今文且即古文可信而出自孔壁之说司马温公于孝经指解序中早已辨之又孔壁尚书先儒或疑其伪不得以尚书同出之孝经偏信其真今试即章法求之其割裂无理每不若今文之通顺如庶人章分为二曾子敢问章分为三而增入闺门一章尤失圣人立言本意正义以为刘炫所分司马贞以为近儒妄作此传假称孔氏不特闺门章为伪撰即二十二章之篇段亦为妄分审是而古文均出附会其不足凭信也又明甚夫有汉校经之精首推刘向注经之确无若康成孝经注或疑非康成所为然小同亦衍康成之传刘郑既均以今文十八章为正其为定本固无可疑者唐开元中诸儒多排毁古文明皇亲注孝经删闺门一章而古文遂废可知自汉迄唐无不以今文为定本者
　　就度誉究畜五字分训五孝说卧庐文稿
孝经陈天子至庶人五等之孝其用各别其原不殊疏备引援神契以就度誉究畜五字分训五孝以古音论之此五字者皆孝字双声叠韵之字古书训诂往往如此而其义有可推言者天子孝曰就就成也言天子既极爱敬则德泽远被凡五等之孝皆赖之而成非若诸侯以下其分各有所限而教不能及天下也诗访落篇将予就之即率时昭考之道敬之篇日就月将即上企缉熙之学孝之言就其义固属之天子为合夫天子在上其法度莫敢不遵而惟诸侯最近天子之光节以制度故可议德行谨尔侯度故可质民人孝为德之本诸侯之所以和民人也苟不奉王度以承先业则其德不足服人即社稷亦难永保故经言谨度即以度为训若卿大夫章曰非法不言非道不行则法度之谨守当亦与诸侯同而云卿大夫行孝曰誉者盖言行寡尤远近咸服庶几无恶无斁以永终誉矣诗思齐古之人无斁郑笺引口无择言二句以明之择与斁通惟无斁斯能致誉也誉又为善声卿言章善大夫曰大扶进人夫至怨恶俱泯则善声章于天下而化人不善以导人为善其扶持引进之功不少矣至于孝道之行人以类推而义当兼尽惟士能研究于先而知资亲事君之道诗常棣是究是图皇矣爰究爰度究皆训谋有明审之义传曰通古今辩然否谓之士辩亦有究义夫究孝道之全不越爱敬而其事则在能养庶人行孝曰畜畜即训养礼祭统曰孝者畜也顺于道不逆于伦是之谓畜此言顺于德教非专以畜养为义也孔子言以畜万邦畜亦训孝然使万邦之人竞行孝道惟天子孝治为然又非庶人之所能及也然则孝之训畜何以属之庶人哉盖散文通言之五孝皆可训为畜对文析言之则庶人务农力穑食节事时以尽服劳奉养之道所谓小孝用力于畜义尤切近焉孝畜古同音孟子畜君训好君畜与好亦叠韵尔雅曰善父母为孝墨子经篇曰孝利亲也释名曰孝好也善与利与好皆同物也古人训诂之理此为最着
　　复李眉生书　　　
曾国藩
接初三日手书藉审台候绥愉醇修日密公余读书日有常课欣慰无已承询虚实譬喻异诂等门属以破格相告若鄙人有所秘惜也者仆虽无状亦何敢稍怀吝心特以年近六十学问之事一无所成未言而先自愧赧昔在京师读王怀祖段懋堂诸书亦尝研究古文家用字之法来函所询三门虚实者实字而虚用虚字而实用也何以谓之实字虚用如春风风人夏雨雨人上风雨实字也下风雨则当作养字解是虚用矣解衣衣我推食食我上衣食实字也下衣食则当作惠字解是虚用矣春朝朝日秋夕夕月上朝夕实字也下朝夕则当作祭字解是虚用矣入其门无人门焉者入其闺无人闺焉者上门闺实字也下门闺则当作守字解是虚用矣后人或以实者作本音读虚者破作他音读若风读如讽雨读如吁衣读如裔食读如嗣之类古人曾无是也何以谓之虚字实用如步行也虚字也然管子之六尺为步韩文之步有新船舆地之瓜步邀笛步诗经之国步天步则实用矣薄迫也虚字也然因其丛密而林曰林薄因其不厚而帘曰帷薄以及尔雅之屋上薄庄子之高门悬薄则实用矣覆败也虚字也然左传设伏以败人之兵其伏兵即名曰覆如郑突为三覆以待之韩穿帅七覆于敖前是虚字而实用矣从顺也虚字也然左传于位次有定者其次序即名曰从如荀伯不复从竖牛乱大从是虚字而实用矣然此犹就虚字之本义而引伸之也亦有与本义全不相涉而借此字以名彼物者如收敛也虚字也而车之軨名曰收贤长也虚字也而车毂之大穿名曰贤畏惧也虚字也而弓之渊名曰畏峻高也虚字也而弓之拄弦处名曰峻此又器物命名虚字实用之别为一类也至用字有譬喻之法后世须数句而喻意始明古人祗一字而喻意已明如骏良马也因其良而美之故尔雅骏训为大马行必疾故骏又训为速商颂之下国骏厖周颂之骏发尔私是取大之义为喻也武成之侯卫骏奔管子之弟子骏作是取速之义为喻也膍牛百叶也或作月比或作毗音义并同牛百叶重叠而体厚故尔雅毛传皆训为厚节
南山之天子是毗采菽之福禄膍之是取厚之义为喻也宿夜止也止则有留义又有久义子路之无宿诺孟子之不宿怨是取留之义为喻也史记之宿将宿儒是取久之义为喻也渴欲饮也欲之则有切望之义又有急就之义郑笺云汉诗曰渴雨之甚石苞檄吴书曰渴赏之士是取切望之义为喻也公羊传曰渴葬是取急就之义为喻也至于异诂云者则无论何书处处有之大抵人所共知则为常语人所罕闻则为异诂昔郭景纯注尔雅近世王伯申箸经传释词于众所易晓者皆指为常语而不甚置论惟难晓者则深究而详辨之如淫训为淫乱此常语人所共知也然如诗之既有淫威则淫训为大左传之淫刑以逞则淫训为滥书之淫舍梏牛马左之淫刍荛者则淫当训为纵庄子之淫文章淫于性则淫字又当训为赘皆异诂也党训乡党此常语人所共知也然说文云党不鲜也党字从黑则色不鲜乃是本义方言又云党智也郭注以为解寤之貌乡射礼侯党郑注以为党旁也左传何党之乎杜注以为党所也皆异诂也展训为舒展此常语也即说文训展为转尔雅训展为诚亦常语人所共知也然仪礼有司展币则展训为陈周礼展其功绪则展训为录旅契时庸展亲则展当训为存省周礼之展牺牲展钟展乐器则展又当训为察验皆异诂也此国藩讲求故训分立三门之微意也古人用字不主故常初无定例要之各有精意运乎其闲且如高平曰阜大道曰路土之高者曰冢曰坟皆实字也然以其有高广之意故尔雅毛传于此四字均训为大四牡孔阜尔殽既阜火烈具阜阜成兆民其用阜字俱有盛大之意王者之门曰路门寝曰路寝车曰路车马曰路马其用路字俱有正大之意长子曰冢子长妇曰冢妇天官曰冢宰友邦曰冢君其用冢字俱有重大之意小雅之牂羊坟首司烜之共坟烛其用坟字俱有肥大之意至三坟五典则高大矣凡此等类谓之实字虚用也可谓之譬喻也可即谓之异诂也亦可阁下现读通监司马公本精于小学胡身之亦博极书即就通监异诂之字偶一抄记或他人视为常语而已心以为异则且抄之或明日视为常语而今日以为异亦姑抄之久之多识雅训不特譬喻虚实二门可通即其他各门亦可触类而贯彻矣
　　与朱仲我书　　　
曾国藩
来函具悉所论转注谓戴氏专以训诂解转注义有未尽诚为确论至谓会意之老形声之考焯然已知而疑许氏合此二字为转注者为失之赘则窃以为为不可许君固非绝无可议者惟指考老为转注则在不可议之列尊意履本训践其所为践之具者为转注是以虚用者为本训实用者为转注凡古今文字何字不可虚实两用如屦字以实用者为本训而羽猎赋之屦般首则虚用矣舄字以实用者为本训而鲁颂之松桷有舄则虚用矣推之衣巾冠带皆实字也而孟子之衣褐周礼之巾车史记之冠玉月令之带弓则虚用矣宫室门户皆实字也而尔雅之大山宫小山左传之复室其子公羊之无人门焉者汉书之王嘉户殿门则虚用矣将循履字之例概以虚者为本义实者为转注乎抑有时以虚者命为转注乎曩常讥戴段二家以一部尔雅全目为转注以五百四十部首全目为转注以为何必六书祗此一书足矣今来函所述庭训其病殆亦近之不佞窃不自揆谬立一说笃守许氏考老之恉以谓老者会意字也考者转注字也部首之可指数者如犁部爨部酓欠部盐部弦部酉部皆转注之部也凡形声之字大抵以左体为母以右体之得声者为子而母字从无省画者凡转注之字大抵以会意之字为母亦以得声者为子而母字从无不省画者省画则母字之形不全何以知子之所自来惟好学深思精心研究则形虽不全意可相受如老字虽省匕字而可知考耋等字之意从老而来履字虽省去舟文而可知屦屐等字之意从屦而来豕木字虽省去豕字而可知囊橐等字之意从豕木而来(爿梦)字虽省去梦字而可知寤寐等字之意从(爿梦)而来推之犁爨画眉等部莫不皆然其曰建类一首者母字之形模尚具也其曰同意相受者母字之画省而意存也抑又有进者转注之字其部首固多会意者矣亦有不尽然者如盐从卤监声形声字也而所属盬硷等字仍不害其为转注之字酓欠从欠酓声形声字也而所属之歠仍不害其为转注之字至于酉者象形字也本不得目为转注之部特以酉字之才不足以统所属之字似应别立酒部而于酝酿醋醇醨等字增曰从酒省日皿声从酒省襄从酒省寿声昔声享声离声云云乃与全书义例相合盖此等字本不仅胚胎于酉字实由酒字贯注而来斯又许君所未指为转注而不害其为转注者也此说蓄诸鄙心历有岁年闲语朋辈疑信参半以生平于小学致力甚浅不敢有所造述因来函陈义颇坚辄复贡其肤末以相质证
  </div>
  <div class="pagination">
   <a href="皇朝经世文续编-清-葛士浚_page17.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page13.html">
    13
   </a>
   <a href="皇朝经世文续编-清-葛士浚_page14.html">
    14
   </a>
   <a href="皇朝经世文续编-清-葛士浚_page15.html">
    15
   </a>
   <a href="皇朝经世文续编-清-葛士浚_page16.html">
    16
   </a>
   <a href="皇朝经世文续编-清-葛士浚_page17.html">
    17
   </a>
   <span class="current-page">
    18
   </span>
   <a href="皇朝经世文续编-清-葛士浚_page19.html">
    19
   </a>
   <a href="皇朝经世文续编-清-葛士浚_page20.html">
    20
   </a>
   <a href="皇朝经世文续编-清-葛士浚_page21.html">
    21
   </a>
   <a href="皇朝经世文续编-清-葛士浚_page22.html">
    22
   </a>
   <a href="皇朝经世文续编-清-葛士浚_page23.html">
    23
   </a>
   <span>
    ...
   </span>
   <a href="皇朝经世文续编-清-葛士浚_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
