<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 30 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 30 页/共 101 页</h1>
    <div class="content">四月以来政治学院工课甚紧考期伊迩无暇将日记缮录呈上郭星使于四月下旬至法五月初呈国书札忠兼办翻译事务并承多加薪水长者之赐忠何敢辞且翻译事少不致荒功无负来欧初意五月下旬乃政治学院考期对策八条第一问为万国公法都凡一千八百页历来各国交涉兴兵疑案存焉第二问为各类条约论各国通商译信电报铁路权量钱币佃渔监犯及领事交涉各事第二问为各国商例论商会汇票之所以持信于以知近今百年西人之富不专在机器之创兴而其要领专在保护商会善法美政昭然可举是以铁路电线汽机矿务成本至巨要之以信不患其众擎不举也金银有限而用无穷以楮代币约之以信而一钱可得数百钱之用也第四问为各国外史专论公使外部密札要函而后知普之称雄俄之一统与夫俄土之宿怨英法之代兴其故可覶缕而陈也第五问为英美法三国政术治化之异同上下相维之道利弊何如英能持久而不变美则不变而多蔽法则屡变而屡坏其故何在第六问为普比瑞奥四国政术治化普之鲸吞各邦瑞之联络各部比为局外之国奥为新蹶之后措置庶务孰得孰失第七问为各国吏治异同或为君主或为民主或为君民共主之国其定法执法审法之权分而任之不责于一身权不相侵故其政事纲举目张粲然可观催科不由长官墨吏无所逞其欲罪名定于乡老酷吏无所舞其文人人有自立之权即人人有自爱之意第八问为赋税之科则国债之多少西国赋税十倍于中华而民无怨者国债贷之于民而民不疑其故安在此八条者考试对策凡三日其书策不下二十本策问之条目盖百许计忠逐一详对俱得学师优奖刊之新报谓能洞隐烛微提纲挈领非徒钻故纸者可比此亦西人与我华人交涉日浅往往存藐视之心故有一知半解辄许为奇则其奇之正所以轻之也忠惟有锐意考求讵敢以一得自矜哉忠自到巴黎后与当道相往还而所最善者则有彼之所谓(谓)翰林院数人专讲算化格致诸学与夫各国政事兴替之由各国钦仰尊如北斗渠辈见忠考究西学殷殷教诲每劝忠考取彼国功名忠对以远来学习祗求其实不务其名劝者云徒竞其名而不务其实吾西人亦患此弊然名之不扬则所学不彰故华人与西人交涉时时或被欺蒙非华人之智短才也名不扬而学不彰则不足以服之也且办交涉以文词律例为主讲富强以算学格致为本中国不患不富而患藏富之不用将来采矿酿酒制机器创铁路通电报诸大端在在皆需算化格致诸学我国功名皆以此为宗子欲务实意在斯乎以子之所学精而求之取功名如拾芥何惮而不为耶忠以此说商之二监督允其赴试既应政治试毕然后应文词科六月底试第一场期二日第一日以腊丁文拟古罗玛皇贺大将提都征服犹太诏又以法人译埃及希腊水战腊丁歌章次日考问舆图及希腊腊丁与法国著名诗文兼问各国史学复得宗师优奖谓愿法人之与考者如忠斯可矣一时在堂听者不下数百人咸鼓掌称善而巴黎新闻纸传扬殆遍谓日本波斯土尔基人负笈巴黎者固有考取格致秀才及律例举人而东土之人独未有考取文词秀才者有之则自忠始也忠念些须微名而震惊若此亦见西人好名之甚也

年终考文词秀才第二场兼考格致秀才来年春夏之交可考律例格致举科近日工课稍宽闲至炫奇会游览四方之来巴黎者毂击肩摩多于平日数倍但炫奇会所以陈各国新得之法令人细玩会终标奖其最优者原以激励智谋之士然而之有前膛后膛孰优孰劣弹之贮棉药火药何利何弊附船之铁甲有横直之分燃海之电灯有动静之别而水雷则有拖带激射浮沈之不一垒则有连环犄角重单之不同均无定论是军法之无新奇者也煤瘴之伏矿中无定法可免真空以助升降无善术可行此矿务之犹有憾事也机织之布敏捷而不耐久机压之呢耐久而不光滑机纺之紬价廉而无宝光此纺织之犹待考求也下至印书酿酒农具大抵皆仿奥美二国炫奇会之旧式并未创有新制至于电线传声与电报印声徒骇见闻究无大益惟英太子之珠钻玩好法世家之金石古皿独辟新奇乃前此所未曾有然此不过夸陈设之精供游观之乐以奢靡相矜而已岂开会之本意哉盖法人之设此会意不在炫奇而在铺张盖法战败赔后几难复振近则力讲富强特设此会以夸富于外人有论中国赛会之物挂一漏万中华以丝茶为大宗而各省所出之紬未见铺陈各山所产之茶未见罗列至磁器之不古顾绣之不精无一可取而农具人物且类耍货堂堂中国竟不及日本岛族岂日本之管会乃其土人而中华则委之西人之咎乎以西人而陈中华土产宜乎其见闻之浅也有以质之忠者忠惟云赛会另有监会之人余不敢越俎而谋又何能详言其故此巴黎炫奇会之大略也窃念忠此次来欧一载有余初到以为欧洲各国富强专在制造之精兵纪之严及披其律例考其文事而知其讲富者以护商会为本求强者以得民心为要护商会而赋税可加则盖藏自足得民心则忠爱倍切而敌忾可期他如学校建而智士日多议院立而下情可达其制造军旅水师诸大端皆其末焉者也于是以为各国之政尽善尽美矣及入政治院听讲又与其士大夫反复质证而后知尽信书则不如无书之论为不谬也英之有君主又有上下议院似乎政皆出此矣不知君主徒事签押上下议院徒托空谈而政柄操之首相与二三枢密大臣遇有难事则以议院为借口美之监国由民自举似乎公而无私矣乃每逢选举之时赂贿公行更一监国则更一番人物凡所官者皆其党羽欲望其治得乎法为民主之国似乎入官者不由世族矣不知互为朋比除智能杰出之士如点耶诸君苟非族类而欲得一优差补一美缺戛戛乎其难之诸如此类不胜枚举忠自维于各国政事虽未能窥其底蕴而已得其梗概思汇为一编名曰闻政取其不徒得之口诵兼资耳闻以为进益也西人以利为先首曰开财源二曰厚民生三曰裕国用四曰端吏治五曰广言路六曰严考试七曰讲军政而终之以联邦交焉现已稍有所集但自恨少无所学涉猎不广每有辞不达意之苦然忠惟自录其所闻以上无负中堂栽培之意下无忘西学根本之论敢云立说也哉

　　玛赛复友人书　　　　　　　　　　　　　　　　　
马建忠

接奉来谕嘱就中国情形拟成出使学堂章程窃思遣使各国岁费帑金数十万无裨国是是

朝廷必不得已之举不过多开一仕途适以逞钻求者之志而已夫今天下之自诩稍通时务者莫不曰治本在富强采矿炼铁防口设险则国库殷实而兵力日振以临欧洲孰不震慑若出使者不过聘问专对之才耳乌足以言治本然而为此言者业已阅数十年矣而镰山无恙也磁铁宛在也炮垒战舰或有之而不适用也或适用而未成军也至于出使则轺车几遍欧洲矣是则所谓治本者至今未能行而所谓治末者反为外人制而先行则为今之计亦姑即向所谓不必先行者为之设一可以先行之法使人以制我者而我反以制人庶几补牢顾犬之犹未迟晚也其法维何曰严选使才而已严选使才维何曰教导有方而已且夫西人之欲我遣使于彼也其意有二一则中华使臣驻彼都凡遇大礼亦得随他国使臣按班申贺以壮观瞻是则使臣不过为之备数而已一则西人好夸耀近百年来政治聿新商贾通而生路日广议院创而民情可达赋税则实收实报无侵吞之虞狱讼则比事比情无刑求之虐其民安居乐业各事其事而不相侵扰虽无熙之风差胜驩虞之象至于街衢整洁路途平坦无击柝之警而有开门之治此效也而非本也然西人每以此自矜谓中国积四千年之教化而未克臻此而我百年来破除习见日新日盛遂至于此则欲中华士大夫之深究其理而幡然改图固莫若令我使臣庄岳其间朝夕观摩以为他日返国之师资而不失邻善之望也是则各国之强我使使者虽属铺张之意尚有乐与之心假如使臣当秉节伊始一递国书一献颂词兢兢业业惟无陨越是幸不问其它或有彼都人士筵会衣冠一往即退闭门不出不交一人即间有酬酢往还又皆彼国所谓夤缘之辈致使门庭多俗客见闻悉庸流则徒为西人窃笑以为东方之人不可与语若曰土尔基与波斯等国知识未开其不知邦交无怪也日本性类沐猴不辨贤愚不知本末其习于我也新亦宜其不深相知也中国则我素所仰望为四千年文物之邦矣今使臣之初至也亦有参赞随员之名目亦有国书颂词之呈递彬彬乎有礼哉而于我国之政教财用法律兵实诸大端则亦未见其一过问也岂其知之而不屑问欤将不知而矫以为知欤抑轻我而所使来交际乎我者亦犹土尔基波斯日本之流欤是其故见自封虽出使犹在中国也由是以观则是使臣不足取重而反以取轻不亦重可惜哉然而此非遣使之失策而不可行亦由出使之未得其人养之未尽其道耳参赞随员等名目不过为调剂私交之具而非为襄理公事之材其得之者亦自知侥幸而来不过计数年积居薪水之资为异日俯仰饔飧之计如必考求实学则当读其方言舌音初调而瓜期已届倥返依然吴下阿蒙问所谓洋务者不过记一中西之水程与夫妇女之袒臂露胸种种不雅观之事即稍知大体者亦不过曰西洋政治大都重利以尚信究其所以重利尚信之故亦但拉杂事以为证而于其本源之地茫乎未有闻也呜呼是岂

朝廷所以高官厚禄特开此一途之初心也哉非其初心而事势乃必至于此则其间得失之故可深长思矣

夫出使绝域周秦前未有闻也盖昉于汉武之认宜与将相相提并论其矜重何如哉必其识量胆略裕于平素温文博物足以肆应沈静宽裕足以有容而又达人情通事变批却导从容游刃而悉泯异同于始萌烛利害于机先然后胜任而愉快董生有言素不养士而欲求贤犹不琢玉而求文采也夫以西国之素重使才而偻指近百年来自壁斯玛大意郎加且高弗巴末斯东等寥寥数人外犹难其选矧吾华人从古不与外人相闻问未读其史未习其语一旦远涉数万里而谓于其政教风俗之本末可以习知譬犹使学语乳孩咿哑而中乐节末髌赤子扶服而娴礼容虽有枣之诱夏楚之威终两穷而无所施矣是岂其心之不尽哉不量材而强为用不课功而遽责之效也然则如之何而可曰人情可与乐成难与图始凡吾所谓量材课功者初非务为惊世骇俗非常之举高远而难行也亦第就今日同文学堂等已收之效为中材所易知易能者而变通损益教导有方而已拟于上海设一学院收录身家清白聪俊子弟凡五经四子书全毕文理初通者以十五岁以上至二十一二岁为限收录之日试以策论或与之名臣奏议一使演绎其旨或从而驳辨之以词意清顺气机畅达为主每岁录取十名以三年为限第一年课以法国辣丁语言第二年课以文义第三年课以词章各有呈限正课之外仍兼华文史鉴不得偏废又时为讲解外史以及度数之学格致之功皆当领略一二以为异日酬应之资每年有考劣者革出优者方准进读三年后总考选录者咨送总署或内留当差或外放随员如是者试用一年此一年中每人仍自读英文并法国律例摘要以备后二年课读之功一年期满由所随使臣出考语送至巴黎使署学馆内仿英人在京都设立领事翻译学馆之意英馆薪俸束修每年至六千三百二十三磅者巴黎学馆责派一人以董理之如英馆之有汉文正使者然学习二年入馆之初先将每生试用一年中所课略为考问以觇其荒熟荒则责令重学熟则进以二年正课此二年中所讲者公法律例条约理财赋税以及各国交涉来往公牍所课者法文与华文公牍英普二国语言二年期满乃汇考咨送总署或内留为司官或外遣为三等参赞如是首尾六年所谓教导有方也虽于西学至粗至浅而始基立矣且其前之升用者试以言而后之升为二等头等参赞以及公使之类则试以事夫自为学生以至为参赞历六年之久其人之才品亦既昭著而三年文字约以学规以闲其心志一年试用宽其约束以观其自守且三年文字之后复令闲养一年使凡年少气盛狂傲不之习藉使馆之差委以销磨变化之而后二年之功专习西学宽立期限严督课程得以虚心下气成就可造之品而免滥用之弊夫岁选十人以读文字更阅六年而方能造就不过什之三而已然而不出十年风气开而士习变不但使署无才难之叹且先以正业经加之时习孔教根本体立用行日后或可内调以赞国政未必不出乎此此即所谓姑即其不必先行者而设一可以先行之法计似无便于此也至两处学馆费用不妨由各使馆严剔幸用之人之薪俸以济之是则

国家无费财而有实用树人之功即在十年以后亦何惮而不为哉

　　论新学部亟宜设立　　　　　　　
英人李提摩太附

从来古今之人材出于学而学之事无穷尽亦学之时有变迁今之学者不耻不知顾且为虚矫夸大之辞以自文饰动曰事非先圣昔贤之所论述物非六经典籍之所纪载学者不得过而问焉不知泰西之轮楫旁午于中华为五千年来未有之创局天变人事会逢其适其政事言语文学风俗之不同虽尧舜禹汤文武周孔之所不及见闻苟拘拘于圣贤之论述经籍之纪载一旦有事　朝廷不得识时通变之才而用之其于交际之宜措施之方庸有当乎处今之时为今之学则不得不就彼之所通者以通吾之所未通而吾儒诚不能以其异而诿之难而畏之也考百年前各国闭关自守此疆彼界不甚往来其国内一切政治文学莫不自以为是方谓此外诸邦皆有未逮近百年来五洲互市声教大通始知各国均有可采之事故竞立新学择善而从以为教养之用回溯八十年前英国初得印度时深慨该处读书人士落落无多因定章每年拨银四万为开新学之用从彼时直至今日用银助开新学年盛一年计近日印度新学费用每年需银至七百余万凡该地有竭力设书房者每学生一名国家必助银几分是以传教者立书房甚多查欧洲无论男女每百人中有识字者七八十人惟印度境内每百人中仅有识字者四人目前新学日盛而印度识字者每年增多至一二百万人西历一千八百八十八年印度有报馆四百五十处每馆印出之报多寡不等极多者约有二万张可见新学之在印度已大兴矣如日本国者特亚洲东海一岛国耳人数不及印度七分之一独于新学孜孜矻矻极为研究十几年前设立新学部费银无多现每年新旧各学至用银六百万此外又有教士分立中等书院以广甄陶而日本绅宦虽不在教因知其益国益民各愿捐银几万助成善举更有国家新学部所立中等书院五处内有大臣几人力荐教士总管各书院其意在教士可兼授英文英文既通西国各书自易于融贯至新学部各事则派亲王总办以昭郑重此日本国设立新学部之大略情形也若中国学校法度之善渊源之远辟雍钟鼓遗泽未湮实非五洲各国所能企及顾学校之书祗知述古自囿方隅不能博通五洲近达时务为可惜耳是以海禁大开以后西国教士联襼来华其好善之怀与在他国一例立新学凡创设商局开矿开铁路并领人出洋肄习西学莫非教中学生如容观察纯甫唐观察景星马观察眉叔是也在中国从前视以上各端并无关得失迄今办有成效始共知其有益而溯厥由来实皆教士基之也至现在遍立电线纵横至三万余里加以各国开矿南北开铁路非新学之力不克至此所惜者中国新学一端不甚认真用亦有限如派学生赴美国时祇一次拨银一百二十万两再闽厂学生派赴欧洲三年共拨银二十万两前后仅此二次殊非久远育材之计其能久远造就人材者惟同文馆一处总管丁饶有学问颇可造就人才惜经费无多若与西国较祗可与小书房相等若为　国家大计广储奇杰之材则犹有未逮顾前派出洋肄习新学各生虽人数无多业已收其实用若京都译署若南北通商节署其余若鄂若粤若闽若浙沿海各处莫不有新学之人为指臂之助当未有新学各生之前常与西国失和近则中外相安彼此情洽其得失之数不可较然若哉然前习新学各生亦仅知其端倪而精微之域究未深造试观他国自立新学以来早获富国养民之益今中国为亚洲大邦岂可转落人后耶如中国翻然变计欲广新学宜特简亲王游历五洲遍览各国风俗政事俾知新学为当务之急实力讲求亦设立新学部再多筹经费广立书院从此渐推渐广人材辈出为　国家宣劳为海疆保障大用大效小用小效又何难驾出西人上哉窃为中国拭目俟之

　　论英国伦敦博物院书楼　　　　　
英人李提摩太附

尝谓人才之得失系国家之盛衰是以有国者不可不慎也然而股肱辅弼每资贤才究穷物理尤需博士尝见蕞尔小邦崛然振兴巍峨大国忽焉颓败非尽由治理之失法亦实缘人才之不得也夫普天之下何处无才要在培植之得法耳而培植之法非学问无以立其基欲增学问非诵读无以开其识然有益要务之书卷帙甚富价值甚昂非寒士所易购故书院之设尤不可不亟亟也近考各国书院列若繁星当推英国伦敦博物院之书楼为巨擘且英国书院之多不能枚举而不费钱钞任人游观者随在有之若较博物院之书楼实不可同日语矣但观其制顶作圆形纵广名十有四丈除去围墙其圆顶犹高十丈零六尺旷观大地之上除罗玛城大庙之殿则当以此楼为第一楼内圆顶之下作围墙墙之内作成式之内即藏书之椟也藏书极高之处俱有阶可登周围式同一律取之甚便楼内书籍任人涉猎惟不准借出计下随便可阅之书两万卷上所藏乃各国语言文字并一切实学要务等书及各月报共五万卷其圆顶之制雕镂惟精施以金银各彩绘皆着淡色故楼内光辉陆离耀人眼目内置长桌十九张小桌十六张足敷三百余人之坐自一千八百五十四年始许妇女入观故又特设两桌以备妇女之坐此二桌之外亦许随便坐落长卓之上中设立板对坐之人两不相俾专心阅读者不致为人挠其兴会也楼内之式本属圆形譬之车轮长桌之设如轮之辐桌之制则首低而尾高虽阅者满堂而初入门骤视之则不见人之多也屋之中置围柜以书目三百卷阵其上使人易于检视乃此柜如轮之轴各桌俱得相接故如置诸左右焉围柜内极中之处为总管书楼人之坐位虽阅书者三百余人实不难举目而悉数也溯查此楼建于一千七百五十九年初创之人名曰噶瑞立法美善至今俱循旧章毫无弊病惟制度之华美月异日新而观书之人数加增颇巨较前百年之气象则不相侔矣楼内阅书者四面俱能写字且有执役之人如欲观何书即写一纸条付执役人立刻照取纵世家自置书楼恐亦未必如是之便也书楼规例数则亦晰录于下　一书楼之设原为供人阅看增长学问惟礼拜日及各节期不得入观余日无论风雨俱开各门　二开楼时刻自西九月初起至四月底止早九点钟开门晚八点钟关门自五月至八月则九点开而七点闭　三欲入观书者先将其来意住址写明交总管阅看　四未入先二日须有荐函至总管如荐举人果系可靠本人只写住址钤姓名即可入内　五荐函如不可靠总管即不许入或与董事同议之　六入楼之人各领一牌嗣后随便持牌往观至换牌之期凭总管更给如不换牌者则不得再入　七所领之牌随身佩带甲领之牌乙不得冒往　八年不满二十二岁者不许入楼如必欲入观亦可与董事议之　九不准污坏书籍　十写字不许以纸置书上而写之　十一楼内地图及各图画若不向总管言明不准以纸加图照影描画　十二楼内须雅静不许高声喧嚷　十三阅毕之书仍置原处　十四不遵规例者不准入楼　十五若擅取书籍出楼者照偷窃例科罪　十六使执役人所取之书亦必交该役送回掣取原条如不掣回似乎书仍未交恐致争论　十七本楼人有得罪看书人处执役人有不善处许看书人写信告明总管　书目册上收逐日所入之书暨各新闻纸俱分门类注于各作家之名下书目之旁各有暗记阅书人不之知也本楼人一看暗记即知其书之所在观者欲看何书当将书名暨暗记一并写明执役人以便检取惟记一千八百八十四年一岁之中计阅书一百十万四百五十次阅书者十五万四千七百廿九人加添书籍三万一千七百四十七卷按美丽之式装订成书者二万一千六百廿一本此内为人增送者三千三百七十六本造书人照例送入者一万一百廿七本别国造书人送入者一千四百八十六本本楼购买者五千八百三十五本此数年之内又不知加增几许于戏盛哉夫英国近数十年来人但诩其称雄宇内人才辈出而不知其培植人才之法有以致之也此正所谓人才得而国家兴矣然设立书院法似平平久而行之其效捷于影响诚能仿而效之人才之验亦必接踵而兴矣跂予望之

　　伦敦学校岁报　　　　　　　　　　
英人阙名附

伦敦学校工程局具报上年学校情形内有文部核准添置地基房屋一节照录于左

上年三月二十四日至本年三月二十五日为止篇中谓上年即此一年本局照官价购得备造新学校之地基二十六处又添购扩充学校之地基四十二处此外尚有拟购之地基五十七处或备新学校或购扩充学校之用所购各地内有值钱之物由本局议定给价十万四千二百四十三镑其丈量费计一千一百七十七镑一千八百九十五年三月二十五日以前所有已购及定购地价共计二兆九十八万五千三百七镑外费计四十一万八千四百五十三镑即工程局先后所购各地总共计三兆八万九千五百五十镑又外费总共计四十一万九千六百三十镑学校之早已告竣于本年三月二十五日开馆者连上年添设已开之三学校在内共计四十所此外扩充二十所亦已完工其添设之三学校连地基房价铺垫一概在内共费八万七千八百四十八镑可容学生三千九百十八名即每名就中费二十二镑八先零五本士其扩充之学校添造房屋一切计费十二万八千六百十八镑可容学生五千九百七十一名即每名就中费二十一镑十先零九本士所有应设之新学校及地基所需各费经文部核准筹九万二千十二镑又扩充所需十七万七千五百三十镑本城所有学校三百七所其房屋铺垫一切细帐已于九十五年九月间结清具报在案房屋所费每学生就中计十二镑十四先零二本士铺垫所费每名计十先零六本士上年本局核准由水木作包造之新学校计十一所可容学生九千八百八十四名定价十九万五千六百二十六镑每名就中合十九镑十五先零十本士又包揽扩充学校十七所可容学生五千一百六十七名定价十一万九千二百十九镑每名就中合价二十四镑五先零十一本士现在新设之学校十一所其中八所每塾应有厅房一间其余三所每所祗厅房一二间此外尚有烹调房洗濯房即教习手艺总会或即教前班学生各塾至新设学校及扩充学校造价所以不同者以扩充学校原为将已有房屋格外整顿使极合用且有数处连烹调房洗濯房以及客房格致化学等房均由承造之人包揽在内其余各工程由人包造经局核准者开列如下　烹调总会十一所洗濯总会十三所教习手艺总会十八所教习手艺房十八间又教专门学问之塾十一所教习接生房三所又学校五所之教前班学生应有各房间又戏玩地二十七所又学校应开之沟渠及照养生法所需各工程其中十九所合价三万六百九十七镑其余八处工价已算在扩充学校房屋费内温暖学校之滚水器具又改造各房屋现在新设学校温暖房间之法均用水气不用火炉即扩充各学校亦照此法将来再设学校拟用双分气锅使一锅损坏尚有一锅即可开用再天气严寒之时两锅又可并用使房较为温暖也

上年本局饬令委员在于阿馁雷地基上设一学校专教人之耳聋者所绘学生歇宿之学校图样有房屋五所均照住宅造法可住男孩九十名女孩六十名该图已经本局核准所有阿一尔地方之戈登房屋本局亦决意购买作为女孩工业学校上年学校所设沟渠亦整顿一新另有学校一百六十三所或油漆或仅里面刷白或仅外面刷白或内外均刷干净者再所有修理十八县学校房屋有九县仍照旧用本局自雇工人之法计催工人五十六名修理铺垫一切由本局长工自修计用长工五十一名至水木作雇用工人工价及作工时刻由本部于每合同内订定其包揽造房之水木作如应照伦敦所定工价办理其所雇工人应付之价即须照伦敦造房公所及伦敦造房工业董事互定之价付给如包揽造房之水木作不为伦敦定价所限则其所雇工人应付之价不得比寻常所定至廉之价最少本局所雇长工工价与包揽造房水木作所付之价相同本年三月二十五日在造之新学校计十八所可容学生一万六千七百四十二名又在扩充之学校十八所可容学生五千九百五十七名另须扩充学校业经本局核准者计三十一所可容学生一万一百六十名又文部核准八县学校应添置之地基拟俟下期会议再行列入单内其中所可容二千四百九十名本年三月二十五日为止学校所备学生戏玩之地逢礼拜日开用者计二百九所云

　　西儒论学记　　　　　　　　　　　
英人阙名附

本埠书籍会延请傅兰士君在公廨讲论一切经世新书侍坐者则有荷兰君司事并通达时务诸公聆其绪论焉遂慷慨而言曰夫识时务者为俊杰方今列国争强雄并立诸君子不可寻章摘句而已也所宜读者一为英国增广疆域记司利君所著一为大英国志差路士地路企侯所著一为海上权势史录马闲君所著此三君皆通时达变而其著书教人之法三君虽不同而资益于人其理一也司利君所教人者在借鉴古今之事预防后世之患而已至其书所序者英国历代史初为英国其次为大英国其次为大英帝国皆自维新以后开拓其版图以迄于今囊括四海加拿大好望角五印度鸟丝纶澳洲并大小各岛咸奉正朔列屏藩东西南北数万里消息相通旌旗蔽日月土地寰区此欲经世者宜卒读也马闲所教人者大英国强盛之由列国兴衰之故荷兰国法兰西国西班牙国葡萄牙国缘何而昔盛今衰缘何而昔强今弱一一剖析分明而其最重者则谓英国富国强兵持盈保泰皆籍海权之力也此书并载近海各处地图水道民数政教物产商务等情及查考一千六百六十年至一千七百八十三年英法战务谁是谁非孰胜孰负缘始要终兵法炮械无不罗列又云英国旧制桅船桨橹今以铁甲汽机代之昔日之炮大队齐响其弹丸所重不及今日之炮一响今弹丸所远及为前五十年不能梦想者虽然军械悬殊若战务之大纲古今相等盖船舰之迟速弹子之缓急皆如寒暑风雨之表各有更变故可取古今兵法而读之即知后世变通之事机矣至汽机战船尚无史记虽间或载之亦不外今人已读之兵策稍为变更而已马闲又云近世之战务情形以预备轻捷为第一义故两敌相对能进退神速者胜皆为战策之确论至论今世之武备其轻捷便利可谓远胜前古矣傅兰士所说上下古今各人倾耳而听无不悦服而散云

　　格致书院教演化学记　　　　　　　　　　　　　　
栾学谦

化学为格致最要之一门其益甚多为用尤溥近之能体验一身远之可考察万物大足以穷天地山海小可以剖毫芒忽微所谓化者乃循天地自然之变化而化察庶物分之可知各物之原质合之足变各质为新物故虽物类万殊形性千变莫不可考其所以然且能分合变化以法造化之元机盖造物之妙用莫不根于化学如轻与养本气也不经化合则不能成为水坚盘硬石至固也不经变化则不得碎为土银铜铅锡皆金也不受化合则不得变为炭养二物质分气定形有虚实并置一处久而不变然一经化合则能生火势焰寖炽以是知数十原质运行于天地之间均有交互化合之能遂成亿万化成物类然此特死物质耳由死转生造化尤巧植物初生始而苔藓继而草莱大而参天拔地之木美而开化结果之树莫不由化之一理逐渐生长至于动物小自微虫滴水成世界大至鲸鲵洋海为巢穴以至贱如狗彘贵若人类莫不由化之一事孳育蕃息生生不已设无化学之理则天地为块然死物今古不变新旧相同而世界之中安有如许穷巧极奇无量大千之庶物哉而造物之理于化学而始见其巧而化学之用于物理而愈觉其广人顾可由之而弗知习焉而不察哉窃谓今之化学犹古之丹术也惟所求有广狭而所得有实虚丹士镕金炼药一求黄白致富之术一求长生不死之丹然数千年来炉火炼代不乏人从未闻有真能点石成金亦未见真有历世而不死者果能如是则举世之石尽可成金而金亦何足贵抑长寿大老古今尽存而地将莫容其识见之狭隘事理之荒诞不待智者而知焉今之化学所求之理所得之物虽未能满古丹士之意然化炼地矿但觉金类日增民用富饶国势日强是化学之明效大验远胜于点金之术也而炼药取精恣医士之采取治病易瘳虽乏长生之诀不死之丹而实能增人寿算是又化学之实效而胜于丹士之虚名也天之生物有定质有定性有定形无可勉强金自金而石自石欲强石为金变金为石不但无其事亦无其理且违天生物之初心而天之造人本拟由少而壮由壮而老由老而死死死生生一大轮人虽能返老为壮而莫能起死回生更不克长生不死不特无其事亦无其术且显违造物生死循环之元理故化学之道一本于大主宰生物之心而顺物理之自然日求精进务得真理事不厌详法贵取效凡前人一切虚诞之术不经之说惝恍无凭之事概行屏绝今所考得实理几分即用几分尚多未得之理或推求未尽研究未精则留此以待来者集思广益萃取众长于是成一种有用之学医药非此不足以考求形性动植非此不足以体验生理地非此不足以镕化原质金石非此不足以点试真伪而卫生养性之道日用饮食之间靡不依赖化学故化学者诸学之根也西人深知其益故童蒙入塾即从专师中国于化学一书近年以来已译多种有志西学者每涉猎及之惜多浮滑仅知皮毛不求甚解间有一二笃学之士能自通晓者然未躬亲尝试终成隔膜近日治是学者颇不乏人前阅申报有告白云濮院董君东初通晓化学拟设化学会于申江会集同好以讲求余本拟趋观藉扩眼界惜至今会未设立亦憾事也

余于此学本一知半解因见书院肄业诸友多有好此者故不揣固陋于今正开院以来每于星期前一夕教讲化学鉴原数篇奈书首卷多属化学条段理颇深奥听者味同嚼蜡然习化学不能越此而进不得不逐段讲解凡阅数夕始竟其业虽学未能多得旨趣犹冀此书讲完再复前卷而得豁然贯通及讲二卷始而养气继而轻气皆论实质实事学者易于明晓次后为之演试三次初试养气以钾养绿养与锰养粉华名无名异等分相和研细置于铜壶内就地新制者烧取得养气盛于藏气筒换以玻璃瓶燃烛入瓶验之如第一图烛极亮复取气一瓶燃炭入之炭亦炽烈此因养气最能养火故烛与炭虽一星之火一入气内无不立烧而亮烧后以蓝试纸入瓶验之纸变为红因知瓶内之气已变酸质所变者为炭养气因其养气与烛炭等炭质两相化合而成炭养气也另取养气一瓶燃硫入之则发蓝紫大光后以蓝试纸验之亦变红色惟此变红色之酸质非炭养乃硫养亦气质也后以钢丝弯作螺线形入养气瓶内烧之不验一由于瓶过小而养气不足以烧一由于丝

*第一图略

略粗及丝端硫质烧炽而瓶内养气已尽故不及烧其铜丝嗣欲于养气内烧磷因无合用大瓶遂不果此四月以前两次所试也四月中旬傅兰雅君业经回申偕秀耀春君到院观演因于二十日晚接演轻气初以锌屑与硫强水生发轻气藏于气筒取出一瓶倒提之燃烛入瓶烛焰立熄瓶口轻气自燃取烛出烛复燃乃知轻气性能自烧与养气固不同也及仰其瓶轻气烧而冲出訇然有声次试燃炭炭不炽试燃硫硫自熄微闻臭气如败蛋乃硫与轻气变成之轻硫气也嗣另取瓶生发轻气瓶口插以尖嘴细管以火燃嘴轻气自烧火黄如豆以粗细长短各玻璃管历套于火上试之皆发乐声如第二图随管大小分音为清浊高低呜呜堪听满座粲然后以轻养二气并和一气射于肥皂水内则发泡上升燃纸煝点之爆然而响

*第二图略

历试多泡或高或下燃之皆响颇觉可观间有升高过速而火不及燃者末以此轻养二气直射于肥皂水内吹发多泡高若累卵燃以火轰然发大响耳为之聋是可谓之轻养如是燃放数次观者堂大笑且皆远离不前一若真之可以击人者试此事固险然谨慎为之亦可无虞若不小心误将火延入藏气之筒则轰然爆裂为祸甚烈不待旁观者为之胆惊而身试者早已不堪设法矣夫独试养气固不轰不爆而独燃轻气亦无声无响惟将二气和合一器则遇火爆且甚猛烈所以然者因轻养相和本属气质体质松大一经火燃忽化合成水体积骤缩极小猝然收缩之际余出空积甚多即有空气冲补其处势骤力猛激荡成响故发爆声与火药轰响理同而事反盖火药体积本小燃时忽然张大冲激四周空气遂发大声迨试演既毕傅君慨然曰所试各事颇觉得法惜来观者未能众多拟请集本院诸董与当道诸公再为试演以扩眼界盖此事在西国习见不奇华人少所见偶一寓目莫不叹为新奇云然余与陆君仁堂自愧所试仅属端倪未能尽致以满学者之心实以书院所有器料残缺不全一切未能应手欲添新器一时难备并无吝于试验而因以藏拙也学者谅之自是以后按期讲淡气绿气之理以迄六月初十日为止此后因歇暑放假一月至七月初十日开馆复于十七日试演淡气等事后仍按期讲解演试以期卒业云是为记

　　日本横滨中国大同学校书后　　　　　　　　　　　
徐勤

凡有民者皆师之保之父之母之师保也父母也使幼有所学壮有所用不如是弃民也哉今天下校官之设皆选罢老龙钟者为之拥席不讲与土木同于是弥缝之以书院郡县或有或无有仅一所选生童而不下逮一郡一邑童幼秀良万千未蒙教也若其教之之具不出于八股试帖而无关于政教物理之大故有四万万民而弃而不用且割以饷敌若台湾之民是也岂不痛哉若夫跨海远贾重洋充工者凡数百万鞭若牛马束缚如囚虏乃至不能齿于非洲之黑人莫不回首面内呼吁疾苦瞻望汉宫而数十年未闻有保卫之举有兵船之护岂望学校之设教化之事哉以故搜慝强梁盗窃不臧为中国羞于是美人有限禁华工之事澳洲从之船限五人吁嗟乎中国之民乃欲为牛马囚虏不可得能不痛耶夫人道自保在乎合群合大为国合小为民国不能保卫其大群则民自谋保卫其小群其智尤杰出者非徒保卫之又思自智其群以为自保自卫之本旅日本横滨之乡人乃有学堂之设以演孔学为本而通英日之学为辅邝君汝盘特来乃求教习于吾师南海先生嗟乎旅日仅二千数百人耳其众至寡其力至微而遂有是兴学合群自智之盛举则我南洋诸岛合聚吾种族十数万或数万人者可以兴矣若夫内地大藩雄镇通都剧邑士庶荟萃舟车骈阗或至百数十万众而上至长吏下迄士庶一私学校无一能举者其视邝君及旅日之二千数百商人振臂海外兴学求师其贤不肖何如也此亦当世士大夫之辱吾自视邝君亦有愧恧而已
 
卷六　国用

　　日本食货志序　　　　　　　　　　　　　　　　　
黄遵宪

外史氏曰余读历代史食货诸志于户口之编审田亩之丈量赋税之征收府库之出纳钱法之铸造亦祗言其大概于国家全盛则曰家给人足于国家末造则曰比户虚耗苟欲稽其盈虚盛衰之况则无所依据以确知其数至于一国之利害与外国相关系如通商出入金银滥出之事则前古之所未有尤历史之所不及余观西人治国非必师古而大率出于周礼管子其于理财之道尤兢兢致意极之至至悉莫不有册籍以征其实数其权衡上下囊括内外以酌盈剂虚莫不有法综其政要大别有六国多游民则多旷土农一食百国胡以富工众商皆利之府欲问地利先问业户是在审户口惟正之供天经地义洒血报国名曰血税以天下财治天下事虽操利权取之有制是在核租税权一岁入量入为出权一岁出量出为入多取非盈寡取非绌上下流通无壅无积是在筹国计泰西诸国尽负国债累千万亿数无涯际息有重轻债别内外内犹利半外则弊大是在考国债金银铜外以楮为币依附而行金轻于纸凭虚而造纸犹敝屣轻重由民莫能柅止是在权货币输出输入以关为口利来利往以市为薮漏卮不塞势且倾踣虽有善者何法能救是在稽商务六者兼得则理财之道得而国富矣六者交失则理财之道失而国贫矣日本维新以来尤注意于求富然闻其国用则岁出入不相抵通商则输出入不相抵而当路者竭蹶经营力谋补救其用心良苦而法亦颇善观于此者可以知其得失之所在矣作食货志

　　论理财宜清厘目　　　　　　　　
英人李提摩太附

尝观经纪之家鸡鸣而起孳孳为利于财货之出入则左持筹右握算以较其锱铢迨至岁除之际复又核其总数若者为货若者为财某也盈某也亏莫不表而出之以登簿籍使在事者罔不周知所以示大公昭信义也是商贾者流于财货之出入尚能厘然各当有数目可稽而国家之正用乎夫有国家者苟能励精图治近而各国之兴衰远而百年之隆替莫不互相考究以增长其识见虽国家之项名目繁多一时无从细核然纲举者目自张但求集其总数分别登明自可知其大略矣吾观近日五大洲各国惟欧罗巴最为富强其出入之数亦最为明晰今即以英国言之查英国近来兼有五印度缅甸等处幅员之广较之中国足可颉颃兹但考其本国大概之数其已不为不巨总计英国纳地税银一千六百九十一兆磅房屋一千九百二十六兆磅外事二十六兆磅庄家人五百二十一兆磅国家息五百二十七兆磅石矿三兆磅矿务三十兆磅铁厂九兆磅煤气厂一百二十五兆磅水厂六十五兆磅运河七十兆磅鱼十二兆磅市水十一兆磅外有杂场六百九十五兆磅外国放债等一百九十七兆磅本国铁道九百三十一兆磅外国铁道七十六兆磅又百姓息一百二十六兆磅外杂力二十八兆磅读书与他贸易人五百四十一兆磅又补读书与贸易人一百二十二兆磅以上共计七千余兆磅皆系纳税之数目仍有不纳税者三百三十五兆磅在外国另有贸易人五百兆磅屋内家具古玩宝物等件九百六十兆磅国家禁地五百兆磅以上共计二千余兆磅皆系不纳税之数目两项统共计一万兆磅每年生利共有五百五十四兆磅若照前合算每一人均分银二百七十磅每一家均分银一千三百五十磅总计地土六分之一凡承买地土者定本数目均以二十六年利息为准买房屋者定本数目均以十五年利息为准其余利薄者定本则以三十年为准利极厚者定本则以四年为准以此观之英国产业进为数甚巨库藏充实甲于五洲虽有国债若以进相较多至十三倍有奇此英国每年财赋数目之大略也其余泰西各国所有国计盈亏之数莫不晓然于大众不独本国之君臣上下可以共知之即各国之君臣上下亦无不共知之诚以国之财赋苟不早日结明非上下相欺开蒙蔽含混之习即内外相玩长因循泄沓之风所以西瀛各国实事求是弊窦不生用能富强日辟国势日兴盖有故焉非偶然也中国当康熙乾隆间丁粮出入岁有常额考之典籍有案可稽故彼时海内殷富万邦慑服可谓盛已迨至咸同军兴以后各营报销有迟至十数年而未办者各省奏销之案每多逾限虽经　谕旨严切宪文催促而因循延玩相率效尤者比比皆是即大部虽欲迅速清厘核其总数势必有所不能为今日计惟有变通旧制袪除积习譬如商贾分立市肆必先慎选司帐之人另立新章严其出入核其盈亏将见日计不足月计有余而财货于以丰盈基业于以巩固矣今夫经国之道莫要于养民养民之道莫要于理财故古之治国用分掌于三府而统之以太府经之以太宰而九赋九式明晰秋毫诚重之也礼曰财用足而百志成所愿有经国之责者勿漠置之也可

　　上日本政府论理财书　　　
日人井上馨　井上泽荣附

国家隆替虽曰气运亦关人事维新以来未十年庶职就绪万方向化内则振兴数百年之纪纲外则折衷五大洲之刑政律则兼万国之公法议则尽四境之舆论学别八区以导无知之民兵置六镇以惩不逞之徒达远则舟车并藉蒸气之力报急则海陆同飞电之机其它务财训农通商惠工大而造币制铁灯台铁路小至街衢屋舍器用衣服日改月革骎骎乎进开明之域有驷马不及之势如此不止不出数年与欧洲诸国相抗应亦无惭色凡有心国事者孰不忭舞相庆然而臣等不免窃窃有所忧也夫所谓开明者在民力不在国政在实际不在文饰欧米诸国之民皆崇实学骛实事人人以不能力食为耻而我邦之民则异是士惟知食祖父余禄而不究文武之科农惟知依乡土惯习而不考蕃殖之术工惟知寻常器械而不能习奇巧商惟知目前锱铢而不能广贸易是皆非不能力食者乎其所谓才者则欺诈百出诬罔万变破产亡家者比比皆是欲驱令此辈一朝达开明之域是犹见卵而求时夜见弹而求鸮炙不太亟乎方今在官之士足未蹈欧士目未见米政仅阅画图读译书且奋然兴起欲比各国若曾游海外亲其审则益尊信崇仰之不啻凡外国之可以资我文明者虽毫之微莫不求备曰英曰法曰兰曰普相与目营心醉口讲指画而不已若唯恐其摸仿之不似者虽然徒取其形似而不重实际则政事民情互相违背外强者中干先笑者后跳臣恐所望未遂而国已陷贫弱中矣虽有善者末如之何国其何以为国此人人所喜而臣辈所忧也海内晏安二百余年于兹为上者不知教化法律为何物惟按故据例一以武断取决民之困于压制者已极卑屈固陋因袭之久反以为常然一旦外交事起其害不可收拾志士仁人争取竞趋杀身为仁卒以挽回维新中兴之业当是时诚不得不铲革旧习更张废政一以勇猛果决新天下耳目今又数年矣譬如良医治病病方剧则先投剧药及其稍平则宜用温补之剂而俟其元气之复为天下之术犹如是今施设政事宜步步逐序事事竭诚若计不出此犹效畴昔轻佻百事躁进此臣等之所未解也更始之际政府以搜罗人才为务天下人士云集至政府亦姑以爵禄縻之夫官多冗员必好兴作好兴作必求急效政府不注意民力而专力政治百官急于趋事成功势不能无舍实驰虚之弊自院省使寮司至诸国府县苟有小利喋喋言之有投隙容悦衒新竞奇以要宠遇者彼辈特欲贪其功增其官以谋一时之荣耳是以百端辐辏万事猬集互相抵触政府亦不知所以措手也且冗员多则费用广朝廷终不能使天雨粟地流金以济国用则不得不征求人民人民已疲敝矣虽欲征求之不复可得矣臣谓政治之要以理财为第一义苟理财失其法惟增租税重赋敛使斯民不得安息国亦随而凋敝民疲国敝安得独立政府可不寒心哉今概算全国岁入总额不过得四千万圆豫推本年经费虽无凶年饥岁一切变故尚应出五千万圆然则比较出入业已一千万圆不足若维新以来国费多端每岁所负将及一千万其它官省旧藩楮币及中外负债殆及一亿二千万圆是以通算政府现今负债实有一亿四千万圆之多偿之之法未立何以使民之信之哉一朝有不虞之变诚恐困顿疐噬脐无及今政府曾不念此反务百事更张强求开明呜呼保护斯民之道抑安在哉

议者或谓欧米诸国重敛赋税盖使民劳而后民富噫何其言之谬也欧米诸国之民概优于智识其君民互参政议犹人之一身其相保持犹手足护头目尔利害得失明于中政府不过护其外而已我民异于是偏僻固陋进退俯仰唯尊政府之命耳所谓权利义务未知为何物也政府有所令举国奉之政府有所为举国拟之风习言语服饰器用之微莫不争先耻后摸其所尚上之所好下有甚焉故互市之际输入器玩什具年多一年而输出之品不过十之六七诗有之曰毋教猱升木民之陷于贫弱是即政府教之也古人有言视民如伤今也政府反以法制束缚之以赋税督呵之有加于昔日者户不得无编籍里不得无社证宅不得无地券人不得无血税有诉讼之费有违注之罚乃至物货贩鬻之事逮于奴仆六畜各有严律是以每一令下民皆惘然失措不知所向凡百租税取于农取于商取于工取于业民不堪其多破产失居者比比相踵其凋衰有倍于前者而政府愈进于开明之域民无愈陷于蛮夷之俗上下相距何啻霄壤臣闻政治之要以因国俗适民情为贵故施政者不可不审时度宜量出而制入量入而制出臣谓今日有司宜省啬而用务经费使岁出无超岁入自院省使寮司至于县府考虑其施设之顺序而确定其额不许分毫出于限度如有负债纸币宜裁冗费省冗禄支消兑换渐次行之事不逐其序则不进不求其实则无效但使斯民得以苏息国步亦随之而进可企足而俟矣臣等无似久承乏于理财之政于施为之事虽无寸效而亲验躬履不敢谓一无所知故敢伸愚衷尽言极论冀望政府有所回顾云云

　　光绪会计录叙　　　　　　　　　　　　　　　　　
李希圣

泰西各国岁出岁入之年终则布告国中登诸报馆故虽五尺之童无不能言国用者中国则不然虽司农大臣老于其任者不能尽知也通才硕学博极古今至问以左藏之所掌则愕眙而不能言官既无成书吏亦无专牍虽欲稽考其道无由余于掌故之学夙所究心甲午之夏重入京师讲求中外交涉之故于泰西各国富强之政亦既得闻其凡矣独于本国度支不能尽悉窃用恧焉逢人而询呼吏而语展转传钞久而大备藏诸箧笥不敢示人当路之所讳也中日和议成后言变法者纷纷　天子亦思奋发自强采其一二既已见诸施行矣然则户政一端仿行西法使人人尽得而见之亦当务之急也乃敢排比钩稽表而出之纲目具举然可观　国家八千余万之出入尽在是矣治国闻者可以考焉夫自祖　宗盛时岁入不及今日之半然用以削平诸夏鞭挞四夷其时太仓之粟红朽相仍府库所藏动逾亿万天下殷富户有藏江淮之间尤为奢汰一宴之费或至千金盐漕改法黄河北流夷祸萌牙海疆多故征兵转饟天下骚然大盗乘之毒流海内竭天下之全力仅乃平之而后乃今患贫矣呜呼立国以富强为命非富则万不能强今日事益急矣日本虎踞于东常怀远交近攻之志俄人狼顾于北时以开疆拓土为心英由缅甸以规滇法由越南以规粤天骄弱矣蒙古不足屏蔽北方外府成矣印度可以直窥西藏属藩尽失唇亡则齿寒利益均沾此倡则彼和一旦发难何以御之铁路未备则脉络不能自输兵舰无多则声势不能自壮脂膏竭矣无可筹之饷民心动矣无可用之兵虽欲割数千里之地以请和地有时而尽赔数百兆之费以予敌费有时而穷此真可为寒心者也宜自今上下一心卧薪尝胆举数百年相沿之成法而尽变之日中必操刀必割速变则救天下之全迟变则救天下之半若终不变不忍言矣变之之道如何请言其目则曰兴学校也废科举也炼陆师也复海军也设银行也造金币也行邮政也开矿产也整顿商务也讲求工艺也税则宜加也电宜广也西北多旷土则宜牧宜农东南多沃区则宜渔宜植铁路宜支干并举铁厂宜官商并行利权不收则埃及暹罗之所以削弱也漏卮不塞则印度爪哇之所以灭亡也凡兹急切之大端皆为富强之首务若能本末兼治次第举行则以此言富虽数倍英俄德美可也以此言强虽混一欧美阿澳可也虽然徒法不能以自行要之以得人为本英法德俄美入皆在四万万圆内外意大利入亦近三万万圆日斯巴尼亚为欧洲小国入亦一万六千余万圆中国自道光以后骤增四千余万之入人皆以为无复可加然其实仅过于日本耳中国土地之广埒于俄英户口之繁则占地球四分之一利源不开地力未尽安所得管敬仲公孙鞅桑宏羊刘晏之徒相与持筹而算之乎推行尽利存乎其人谁秉国钧敢告在门

商政不修漏卮日甚岁输五千万于西人殆同献纳即以日本言之二十年以来漏出之银一百四十兆圆矣二万万之兵费有形之赔也一百四十兆之商费无形之赔也有形之赔二万万而止矣无形之赔日复一日长此安穷以机器改造土货洋货概免税厘工商之生计尽亡国家之入骤内穷于支应外困于赔偿突厥以是分波兰以是灭秦之续也吴其沼乎

东南乱后流亡未还田宅邱墟燕巢林木垦荒升科乃林文忠所谓补苴中之补苴也河运则岁费不赀海运则敌易为梗转帆辽海挽粟黄腄坐食三吴殆非长策闻政府欲尽废运漕改征折色实救时之大计乃见阻于浮言西北古称陆海今成石田禹迹芒芒雍田上上潞水客谈高安规画曩编具在待人而行

整顿钱粮左文襄创之于湖南[胡](湖)文忠仿之于湖北其后左文襄又行之于浙江李鸿章仿之于江苏近闻李秉衡复仿之于山东皆为国家增数十万之入为民间省数十万之出利国利民而不利于中饱此外惟闻丁文诚裁四川夫马而已去年户部所颁筹饷诸条亦有整顿钱漕一节食其利者造为游词以相挠阻疆吏遂以空文塞责申施名实韩切事情经国大猷盍勿推而广之

乾隆以后盐法极弊之时也陶文毅转移于前曾文正补苴于后故[淮](准)盐独为无弊此外若川滇两省立法稍详其余则运有官商之别票有大小之分法既两歧利出二孔谈综核者宜加意焉太公正盐筴而诸侯敛汉武搉盐铁而匈奴畏威毋避专利之名请行责实之政

近年以来厘金骤绌五六百万由洋商仅完子税华商贿买报单惟重庆广州两口抽厘金轻于子税子口税单绝无发用此外则利权旁溢流弊滋多故赫德有准华人请领报单之议亦持平之一道也近复以外人制造土货之故每百金征落地税五两尽免厘金然则厘卡所收去其半矣故陈侍御璧盛京卿宣怀皆欲议行印税以抵厘金法变则通人存斯举

河工岁修之费为国帑一大漏卮康熙以前沿河州县拨派民夫乾隆中始全发帑至嘉庆加价遂增至五百万而河患如故则曰治河无上策岂其然乎若美利坚之治密昔西比河荷兰之治来因河马斯河意大利之治波河埃及之治尼勒河土耳其之治多恼河或筑横堤如方罫或用窄堤逼泥沙或筑小堤或用旁闸而其要则在浚海口若能参取其法以治中国之河师彼长技实我陈言自张勤果试用挖泥船不效遂谓西法为不可行倍薄增卑犯贾让之下策分流水守靳辅之谬谈必改弦而更张庶一劳而永逸

自日人就以来国债已增至二百三十一兆六十六万两仅以息计已岁需二百三十四万一千六百三十两据英报本息并计岁需一千二百万两上下益以芦汉铁路所借及汇丰克萨华商等数已在三万万两外每年由户部认还二百万两由各省及海关分认一千万两无米之炊断难持久利源不开我其为葡萄亚之续矣

海关税以光绪十七年为最多十八年总征关平银二千二百六十八万九千余两已比十七年少八十二万八千余两值百抽五载在约章本乖公法李鸿章持节使俄以加税为己任然中国日用之物专恃外洋所加之税仍取偿于我之货价损下益上剜肉医疮甚无谓焉故他国议加税足以制外货之来源中国议加税适愈削小民之生计有深虑者当自知之通商惠工既强且富而后议焉则操纵由我矣
</div>
    <div class="pagination">
<a href="皇朝经世文新编_page29.html">上一页</a><span>...</span><a href="皇朝经世文新编_page25.html">25</a><a href="皇朝经世文新编_page26.html">26</a><a href="皇朝经世文新编_page27.html">27</a><a href="皇朝经世文新编_page28.html">28</a><a href="皇朝经世文新编_page29.html">29</a><span class="current-page">30</span><a href="皇朝经世文新编_page31.html">31</a><a href="皇朝经世文新编_page32.html">32</a><a href="皇朝经世文新编_page33.html">33</a><a href="皇朝经世文新编_page34.html">34</a><a href="皇朝经世文新编_page35.html">35</a><span>...</span><a href="皇朝经世文新编_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
