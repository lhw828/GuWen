<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 194 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 194 页/共 219 页</h1>
    <div class="content">今岁黄河漫溢。自陈家铺迤下。漫口数百丈。正河涸成平陆。大溜由射阳湖一带入海。将有南趋之势。地势北高南下。若顺其就下之性。则舍旧图新。似亦因势利导之机也。然窃见新河有难成者五。有不可不虑者四。夫现在之漫口。数百丈之口也。而口门以下。愈远愈阔。至四五十里六七十里不等。河面太。无以束水。水宽则流缓。流缓则沙停。此难成者一也。现在溜势奔腾四注。数十里之地。或东或西。十数日之间。忽深忽浅。河无一定之形。溜无一定之势。此难成者二也。且漫口向南。而大溜先向西南转趋东北。若因之成河。则是折一大湾。迎溜必生险工。对湾仍致淤阻。下壅上溃。未见其畅流归海。此难成者三也。且改新河。必须筑一南堤。又须于清黄交界之处。中间隔一横堤。乃数十里中。汪洋一片。人力既无可施。取土更无所出。此难成者四也。凡言湖者。皆潴水之区。非行水之道也。若射阳湖有出水之口。则滔滔下注。久当涸出。五坝之水。不当停积中泓矣。谓之为湖。其形必如盂如釜。外仰内凹。故水满则溢。水平则停。盈科而溢出海滩。非畅流而直趋海口也。现在河流南注。势似湍激者。以濒湖一带。地势较河身为低。河面较地势又低。故此时似畅。究之湖外之海滩。仍反高仰。非如海口得建瓴之势也。河将入海。必束之使高于海面。故能敌逆上之海潮。以冲突入海。若今之射阳湖口。则河流之趋湖。虽由高入低。而由湖趋海之路。反由低入高。以低就高。数年之后必淤塞。此难成者五也。更有不可不虑者。夫五坝减下之水。减入下河者也。往时五坝一开。虽无黄流之阻。尚且淹漫数县之地。停蓄数月之久。必须闭坝而后就涸。未有坝未闭而先行涸出者。若分射阳湖以为黄水之道。则清水去路。为黄水所夺。减坝之水。全积下河。不能容纳。此可虑者一也。运河闸洞之水。亦归入下河者也。一为黄流所阻。去路日高。水无所归。以内地为壑。此可虑者二也。淮南之盐场。东南财赋之薮也。沿海场垣。濒于盐阜。今若逼近黄流。淡水内侵。产盐必少。清水内壅。场垣必淹。此可虑者三也。至于黄河本有南趋之势。阜宁地势高于盐城。盐城地势高于兴化。愈南则愈低。今若导之使南。再有漫溢。则就下之势。必入兴盐。一入兴盐。则不能入海。而南入于江。是河与江合。江淮河汉。四渎合流。是古今一大变迁也。杞人之忧。又不止淮扬二郡之生灵。东南一带之财赋矣。且愚见更有请者。山盱五坝减出之水。归入下河者。以高邮各坝为口。以坝下引河为喉。以兴盐各路湖荡为腹。以串场河各闸为尾闾。以范堤外各港口为归墟。必须节节疏通。使水不中渟。层层关锁。使水不旁溢。方能引水归海。而保护田庐。数年来各邑受淹之故。以坝下引河浅窄。而两岸十余里外。即无堤形。是以减下之水。不能下注。先已旁流。此高邮受灾之缘由也。坝水注之兴盐。渟蓄湖荡。湖荡虽能受水。而不能消水。旁无堤防。下无去路。盈科而进者。仍复泛溢四出。在湖荡之上者。误以湖荡为归墟。在湖荡之下者。止知曲防壑邻。幸游波之不及。而壅极必溃。虽少缓须臾。亦复同归于尽。此兴盐各邑被水之缘由也。场河浅。故上游之水不能骤泄。海口高。故场河之水不能骤出。加以坝面宽而闸面窄。来源多而去路少。犹以斗米注升。欲其畅流不得矣。此范堤内外被水之缘由也。诚使坝下之引河。加掘丈深。坚筑堤防。引归湖荡。则高邮之田可保矣。湖荡之旁。圈筑围圩。约拦水势。仍去路。导入场河。总使水有下注之路。而无旁溢之门。则兴盐一带之田可保矣。再于场河挑深。酌添范堤闸座。并挑通闸外港口。则范堤内外之民可无虞矣。惟是场河以外。形如釜边。场河以内。形如釜底。以釜底泄入釜边。必须高水面。方成建瓴。若以挑河之土。坚筑两岸之堤。则地势虽内低外仰。而水面仍内高外下也。如此。则有沟有防。表里相应。诚一劳永逸之计也。

　此又驳南岸海口之不可行者

　　筹挽河归海情形疏嘉庆十二年　
东河总督徐端

窃臣先往陈家浦射阳湖一带。查勘大概情形。并派干员勘查北岸佃湖迤下归海之路。前经具奏。兹臣铁保于武闱事竣。到浦会同臣戴均元臣徐端。复亲赴南岸陈家浦上下一带。逐细履勘。查陈家浦口门迤东之里洋海口。系苇荡营地。苇艹丛杂。芦根盘结。水不能行。现系一片积水。其漫下之水。向西南倒漾。纡回散漫。深不过数尺。从花园港一带。注入射阳湖。该湖为阜宁山阳盐城各邑坡塘。积水汇归入海之路。缘下河各州县沿海地势。外高内洼。是以潴而为湖。其形势本不甚宽深。而归海河形。亦多湾曲。未能甚畅。若就此导黄归海。必须另筹清水去路。使青黄分道而行。庶不致壅遏为患。臣等复查范公堤迤东。由陈冲闸至通洋港野潮洋等处。勘有河形一道。曲折窄小。必须大加展挑宽深。且自南三港以下。即无河形。拟从此开挑。计可以施工之地。约四十余丈。此下约三十余里。即系潮汐往来。懈陷不能立足。无从浚导达海。此外盐城县境之新洋港一带归海河道。只能泄盐城兴化等邑之水。不能挽阜宁之水。使之由彼归海。皆限于地势。非人力能施。此南岸射阳湖清水别无分泄去路。不能再容全黄下注之情形也。至黄河北岸。佃湖迤下稽家庄至响水口。由灌河归海一路。舆论皆以为顺利。先经委员前往勘估。较量地势高下。诚属建瓴导引。可期得力。自稽家庄至响水口。计程五十余里。应须挑挖引河。并于两岸筑堤拦束。其自晌水口至北潮河。河身现宽五十六丈至百余丈不等。若导引黄水由此归海。足资容纳。惟查北潮河上承南北六塘河及武障义泽等河。每年东省沂沭诸河。山水骤发。皆由此下注入海。若黄河改道由此归海。亦须另筹清水去路。查海州境内有五图河卤河●河等处。虽年久淤塞。尚易疏挑导引。其施工亦较南岸为易。臣等督同该道将等悉心估计。挑河筑堤约需银三四百万两。姑无论所需钱粮浩大。而挑挖引河一万数千丈。创筑堤工五万余丈。再将五图等河疏挑宽深。计非经年累月。不能完工。未免旷日持久。况工成之后。新堤防守。所费亦复不赀。难以预定用项之多寡。此北岸一路亦未便遽议创改之情形也。南北岸既难疏导。思欲顺水之性。而不致多费钱粮。惟有堵闭陈家浦挽归正河。尚为守经之法。伏查乾隆初年。云梯关外近接海口陈家浦五套等处。大汛时偶有泛涨旁溢。一经水落。立即挂淤。是以前督臣高晋曾经奏明。俟水落补还。毋庸照口岸办理。近则今昔情形不同。海口既远。河身且高。此次陈家浦旁趋分溜。正河遂致停淤。现在委员确切勘估。计需应挑正河长一万一千九百七十五丈。至八滩以下即系深水。毋庸估挑。并在口门上下细勘形势。拟于陈家浦河面较窄之处。建筑坝基。进占堵筑。趁此冬令兴工。可期于新正攒办完竣。使黄水仍归故道。庶南岸阜宁一带。不致久淹。办理较有把握。核计所需钱粮。臣等竭力撙节筹划。总在一百二三十万两上下。较之南北两岸另筹去路。所省实多。惟是正河海口。经本年溜势旁趋之后。逐渐停淤。颇形高垫。下游又有湖水顶托。不能水内施工。恐将来挽归正河消纳。亦难期畅速。不可不再为筹计。复查得陈家浦迤下北岸地方。有名俞本套者。距海六十余里。现有窄小河形。通湖达海。河身仅宽三四丈至七八丈不等。若欲大加挑浚宽深。一时亦赶办不及。今拟先从摊面抽挑引渠。再将河面稍为展宽。不过三十余里。所费无多。亦可引黄分注。挑成后仍于河头筑坝拦堵。俟大汛盛涨时酌量开放。俾大河多一路分泄。即上淤各工少一分着重。亦所以济正河宣泄之不及。倘试行有效。冲刷宽深。势能吸溜。则黄水竟从此改道归海。再行筑堤收束。似较径捷。臣等于补偏救弊之中。又为思患预防之计。谨一并绘图贴说。恭呈　　御览。

　　请改河避淤掣溜疏道光六年　
东河总督张井

窃照江境黄河淤垫。及亟宜疏治各缘由。臣会同督臣河臣于前折详晰陈奏。惟所议各条内。除严守闸坝。接筑长堤。逢湾取直。可于汛前次第办理外。其疏浚各策。非缓俟霜后。不能办理。而御坝不开。重空军船。南北隔绝。常此盘剥。累丁病民。必应熟筹早日启放之策。以冀上慰　　宸。臣于海口折回后。复由陵路逐处履勘。查下游黄河病在中满。是以海防山安一带河滩。高堤内至一丈四五六尺。而至海口之丝网等处。则皆滩面相平。地势已低。河流至此。迅疾东趋。故有堤之处。亦复高下无多。上年督臣琦善河臣严琅。本有改移海口。冀掣底淤之议。因查勘灌河口一带。底系砂礓。且盐河两堤逼窄。不能容纳。是以续经奏请停止。臣此次履勘形势。并与在工年久各员。详细熟筹。拟照乾隆四十八年前大学士公臣阿桂改河避险之法。导使绕避高淤。势顺工省。似可办理。伏查安东县以下至现在海口。虽有二百余里。然自云梯关以下。均系从前海口。近甫淤成高滩。查勘并无聚处镇集。遥望东北。悉系平滩。虽间有居民。亦不过苇荡营刈柴民人。即用荡柴攒搭居处。此臣在丝网上下登陆时所目击者。即自安东以东至云梯关。约有百里。居民稍多。亦究不如上游州县之人烟辏密。此时淤滩梗塞。急切难疏。而海口无可改移。万难常此坐视。拟由安东县东门上下。在北面别筑新堤。即以现在北堤改作南堤。相距约八里十里。中间抽挑引河。约深一丈。即由东门工以下导河。改由北面傍旧河行。走至丝网以下。仍归现在海口。计大河水面高堤内滩面一丈五六尺。再有挑深一丈。开放之后。水势高下。几及三丈。中间又无淤滩阻隔。揆度形势。似可畅顺东趋。自东门工以上至御黄坝。不过六十里。去路既畅。土必掣深。计或可落水四五尺以外。即使底有胶淤一时。未能跌透。间用对头坝三四道。或用浚船疏导。自可刷深。现在黄水高清水五尺二寸。但得黄水落低五尺余。则立启御黄坝。展宽束清。坝并接长。坝挑逼。清水畅出。刷黄底淤。更可攻尽。以地势高下计之。黄水果能处处就下。当可落至一丈余。彼时湖水不过收至七八尺。其势已可建瓴。更无虞风浪伤及石工矣。其旧河身内。应由南堤接筑至北堤。并将改河处北堤一段起除净尽。至需用经费。臣约略估计。不过三百余万两。现在估筑高二堤。及切滩挑河。增培下游四厅两岸堤工。共需银二百数十万两。如果定议如此办理。则前项工程。皆可不办。计所增者不过数十万两。而办成之后。将来所省尚不止此。河已改行。所有东门工以下。南北两岸埽石各工。全行废守。即北岸新堤。间或新生工段。亦断不致如现在之多。至于南岸则悉系高滩。可无他虑。且以现在两岸堤顶所有柴料碎石。移贮新堤。止需运脚。亦无庸别请钱粮。即已抛之碎石。仍可刨穵装运。较之在山开采。数百里运送者。难易悬殊。惟新堤必应加倍慎重。自底坯以至堤顶。不可一处稍有草率。设遇河势塌到。立应筑坝。分别抛石厢埽。万不可以内外滩地相平。再议退守。致河势又复散漫。从前阿桂因青龙冈大工。屡堵屡决。三年不成。有谓事已难办。宜就势改令北行者。仰蒙　　　高宗纯皇帝训示明切。责成阿桂由兰阳县五堡起。至商邱县九堡止。于南面另筑新堤二百余里。仍入原走河道。中间仪封考城两县。均沦没河身。其余集镇。更不可计。

今改行新河。仍用旧海口。即师其意。而海滨荒落。较之迁徙城邑。办理自觉省易。且彼时由商邱入旧河。尚有就高之势。此时由丝网入海口。则滩面相平更为得势。如此时克期赶办。六七月间。或可开放新河。启除御坝。回空军船。依次南旋。来春各省漕粮。照常行走。其盘坝海运等费。均可节省矣。如以汛期已届。未能猝办。不妨先行勘估。俟霜后办理。以为来岁通漕之计。良由河已垫高。骤难复故。舍此更无速效之法也。至河底掣深之后。其前折所陈防守疏导事宜。仍应照常办理。以期河无续淤。功资久远。臣回浦后。即与督臣面为商确。督臣以下游滩面。未经履勘。且虑新堤未能坚固。设改河之后。又致旁趋。则是徒增繁费。意谓不如守旧。原系老成持重之见。臣愚则以为古今治理。久则穷。穷则变。变则通。今日治河可谓穷矣。即使不以人力变之。河亦必将自变。与其自变而不知南北之所之。必致淹没田庐。被灾甚广。甚至淤湖阻运。为害无穷。而内外高下悬殊。堵合之资。需帑必巨。何如以人力变之。稍为因势利导。即可遂就下之性。即使新堤少有失事。其内外滩面相平。无难克期堵合。且滨海一带。非芦苇之区。即沮洳之地。亦无被淹城郭。伏查当年阿桂所改新堤。放河之后。并未立见刷塌。则现在拟办之堤。或亦未可过虑。惟是事关改作。必冒糜帑生事之嫌。兼臣才本庸愚。经历河工之日甚浅。于南河形势。尤未熟悉。何敢妄有敷陈。惟仰见　　皇上宵旰焦劳。无时不以河漕为念。是以欲于极敝之时。勉求速效之法。虽未敢自信为必有把握。而既有一得之愚。亦不敢不上陈于　　圣主之前。谨不揣冒味。恭折具奏。并将御黄坝以下现在河势。及拟作新堤各缘由。绘图贴说。敬呈　　御览。是否有当。伏乞　　圣鉴训示祇遵。

　此系初议其后第二疏请以李工为河头则无碎石阻碍且较安东更上三十余里掣溜尤速云

　　安东改河议道光六年　
东河总督张井

江南黄河。自道光二三年盛涨增淤。四年。御黄坝陡遇异涨。分溜倒灌。自清口以至淮扬。淤为平陆。正河以下二百余里。流缓沙停。更见增淤。即欲如嘉庆十一年十六年之借黄济运。亦不可得。河身愈高。已成建瓴之势。过束则水缓胶舟。过放则掣动河溜故也。于是御坝万不能启。奏明盘坝接运。分在北粮船。及添雇民船。往来盘剥。并雇用沙船。分办海运。费帑累民。不可胜计。某于六年二月。奉　　命来江会勘河道淤垫情形。拟有五则。以冀束溜攻沙。然或制造器具。或更立章程。或挑河筑堤。或筑坝束水。要皆缓始见效。未能急收近功。惟有因地势之高下。顺水势之迅直。导河绕避高淤。以冀掣通河底。早启御坝。勘于安东东门工以下。以北堤改作南堤。另筑北提挑河导引。仍由现行海口归海。所有拟办情形。已于单衔具奏折内详陈。毋庸赘叙。　　圣明鉴许。简调来江。即饬委参将张兆通判范玉琨。会同山安海安两厅。先往复查地势高下。据复自安东至八套近河之处。即可归入正河。计长二万四千五百余丈。以水面计之。西高于东六丈六尺九寸。以地面计之。西高于东四丈一寸。复经会同制军亲往复查。地势西高东洼。实属显然。毫无疑义。说者谓御黄坝至东门工六十余里。河道纡曲。约有百里。断不能掣消水势。不知水之抬高。由于壅遏。若下无壅遏。上必掣消。此击彼应。声息相通。乃一定之理。况较量东门工之水面。已高内滩一丈九尺五寸。再加挑深一丈。已三丈矣。以长河现在水深一丈计之。则新河之水面。已低于旧河之河底二丈矣。以下愈东愈洼。虽间有高处。须加挑数寸数尺。然每过一高埂。则愈往下趋。直至八套。共得六丈七尺高下之势。仅此六七十里纡曲之河。能不节节掣深。水势陡落乎。且此非空言无据也。查嘉庆十六年。王营减坝失事时。顺黄坝落水五尺八寸以上。相距四十里之高家湾。落水四尺九寸。相距百余里之徐升坝。落水五尺余寸。御黄坝至东门工。较之徐升坝之与顺黄坝。尚近四十余里。其余如豫省仪封漫口迤上。相距一百五十里之黑堈工。落水一丈余尺。虽云系异常盛涨。亦可见气机之顺。虽远必应。更可类推。此掣消水势之毋庸置虑也。说者谓东门工现在埽外抛有碎石。正当咽喉。恐有阻遏。不知大河流行。在乎求深而不求宽。查量有石之处。除包砌坦坡。可以启除外。其余自孙工十三埽至吴工二埽。计无石之处。长一百四十余丈。自吴工二段下长至十三埽无石之处。长一百一十余丈。该处河面。现在宽无百丈。今以跌落三丈之河身。计不过数十丈。即可容纳。而谓百余丈尚有阻遏乎。且自孙工十三埽至吴工十三埽。共长二百五十余丈。中间不过吴工二段。中长三丈六尺。共石一千一百余方。但能上下掣通。仅有此三丈余尺之碎石。亦断不致有碍全河。从前阿文成公改挑豫省新河。中间仪封考城两县。均在两堤之中。虽放河时是否适当其冲。无可稽考。而现在故址无存。河流畅顺。两城之砖石。自多于一千一百余方之碎石。以此类推。则埽前碎石毋庸置虑矣。说者谓改河处有佃湖荡。南北宽约二十里。东西长约十余里。恐难挑河筑堤。不知荡地积水。乃最洼处也。挑河则惟恐其不洼。就洼兴挑。已极得势。况现在凿挖深塘二处。深至一丈。四面壁立。层沙层淤之下。即系老淤。是非若稀淤之难于施工。积水两头可放。一无可虑也。至于筑堤原应就高。原奏虽云相距十里。系未知此处水面之宽。今以仅长十余里之处。退让向北筑堤。距南堤亦不过二十里。亦不得谓之过宽。是佃湖荡之挑河筑堤毋庸置虑矣。说者谓所挖两塘。七尺以下。即系黑淤胶泥。放河之后。恐难刷动。不知佃湖地面。已低于东门工水面三丈有余矣。再加挑深一丈。计已四丈。即使河流至此不再刷深。似亦尽可畅流。即使因冲刷不动。逐渐积淤。然必须淤至二丈。始与现在河底相平。以宽一二十里之地面。欲其淤高二丈。恐亦非二三年所能。此二三年中。或筑坝逼溜。或参用浚船。似不致再任增淤。此冲刷河底之毋庸置虑矣。

说者谓淤地筑堤。恐其蛰陷。不知筑堤蛰陷。系由新淤软滩。非谓多年老滩也。该处历马港漫口十九年。其土性已老。何能坐蛰。且荡地中间。有零星居民。墙垣尚可筑立。而谓新堤即致蛰陷乎。此蛰陷之毋庸置虑矣。说者谓两堤相距二十里。河易坐湾。又致停淤。不知河之坐湾。乃水之性也。百里大曲。大里小曲。何能不令坐湾。无论仅此十余里之中坐一大湾。较之现行大河节节坐湾者。大有径庭。且仍可于地势相高。或盛涨淤高二三尺之后。筑做挑坝。不使近堤。此在随时应变耳。且东南两河南北堤相距者。狭则二三里宽。或至五六十里。或束或放。何独于佃湖一处。即虑其过宽。此坐湾之毋庸置虑矣。说者谓马港口河身。土系飞沙。筑堤恐难坚实。不知筑堤选土。乃寻常之事。豫省河滩。沙居大半。每有增培。亦不过选淤包淤。不能因系沙土。遂废而不筑也。况仅此一二百丈。似亦增费无多。此沙土处筑堤之毋庸置虑矣。说者谓新堤处处着重。难于防守。恐多溃决。然筑时必须坚实。放后更应慎防。此不独新堤为然。南北两岸旧堤。何处不然。若以为旧堤河已走成。有工之处。皆贮料备防。非新堤可比。不知新堤亦已挑深。启放后自可循顺东趋。即或坐湾近堤。除南面北堤改作南堤。南系高滩。无虞溃决外。其北面新堤。就挑河形势。即应间段分贮料物。节节备防。长不过一百四十余里。堆料三五处。似尚不难。即未经备料之处。猝生新工。转运料。相距不过二三十里。亦不过远。即使遇有盛涨。致有溃决。内外滩面相平。堵合亦不甚难。前折即已声明。若必预知决处。早作备防。则历次漫口。何以不早为防备。致听其溃决耶。即阿文成公所筑新堤。放河之后。亦未见立时溃决。嗣四十年中。仪封睢州决口五次。未闻归咎阿公也。其余并非新堤溃决者。更不胜指屈。将尽起创议建筑之人悉加责问乎。

此溃决之毋庸置虑矣。说者谓地势北洼。未便强令东趋。此误会之语。未经深思也。夫茆良口马港口等工。由北潮河归海。非正北也。仍东北也。地势无不西高东下。水尽东流。此其明证。如果北面洼下。则历次议改海口。由北潮河归海。屡议屡止何耶。其漫口之水。由北潮河归海。乃决口时由于盛涨。蓄贮盈满。然后溃堤旁趋。无堤以束之。无河以导之。于是其就下之性。一往无前。就其破堤所向。直注数十里。至怒性少杀。然后仍折而东趋。不独马港口等工为然也。即如嘉庆二十五年。仪封大工被灾者。杞县为重。夫正河仪封以下。即属睢州。是睢州之低于仪封可知。杞县在睢州之上。断无反低于睢州之理。乃河出口门。向西南行四十余里。始折而东趋。汇入洪湖。是岂得谓地势东高耶。且大河南溃则南注。北溃则北注。岂南北皆洼耶。无论南注北注。终归东注。此其理可以共喻。此北洼之毋庸置议矣。至此外吹疵摘瑕。皆于大局无关。更何足细论。夫水之就下。水之性也。因利乘便。顺其自然。始可图功。即往时之办而无成者。今或有成。亦未可知。何则。大河淤垫。此五年中始垫高一丈三四尺耳。如水面现低一丈三四尺。则御坝早启。漕船盛行。湖水亦不过七八尺。尽可助刷黄流。势之未穷。何有于变。此因时因地之必须默参。所谓运用之道。存乎一心也。然以靳文襄公之才。每议河工。动生诅谤。甚至交章弹劾。褫职议罪。至再至三。然后起用。克成厥功。某何人斯。敢恃一得之见。遽谓可行。而目击艰难。思欲掣水通漕。计无出此。虽未得为万全无弊。或亦权宜补救。司河者所当尽心。姑存此议。见者或不哂其迂陋耶。

　
卷九十八工政四河防三

　　河防述言　
张霭生

　　　河性第一
靳大司马抚皖江。擢督河道。问于陈子曰。比年河决数处。浊流泛滥。故道淤为平陆。国患阻漕。民苦垫溺。治之数年罔效。岂河终不治乎。余不敏。兹奉督河之命。子盍为我筹之。陈子曰。河之形。有古今之异。河之性。无古今之殊。水无殊性。故治之无殊理。千古治水者。莫神禹者也。孟子曰。禹之治水。水之道也。言顺水之性也。又曰。禹之行水。行其所无事也。所恶于智者。为其凿也。旨哉言乎。洵深得治水之至理者乎。潢尝观人事万端。或可骋机巧。事矫揉。任粉饰。犹得掩耳目于一时。袭虚名于后世。若水之性一定而不可移。而黄水之性尤奔注而不可遏。挟沙而不可停。且至与淮合流之区。绝无山陵阻峙。更散漫而不可约束。是机巧于此无所骋。矫揉于此无所事。粉饰于此无所任。惟有顺其性而利导之一法耳。大司马曰。疏瀹排决。无非事也。而曰行所无事。何也。陈子曰。所谓行者。疏瀹决排是也。所谓无事者。因其欲下而下之。因其欲潴而潴之。因其欲分而分之。因其欲合而合之。因其欲直注而直注之。因其欲纡洄而纡洄之。一顺水之性。而不参以人意焉。是之谓无事也。大司马曰。水今横决矣。岂可竟顺其横决之性。而遂谓之治之乎。陈子曰。不然。今河之横决。非河之本性也。犹人之拘于气禀。蔽于习俗。以至荡佚为非。而曰其性本恶也。岂其然哉。夫河之所以决者。皆由黄水暴涨。下流壅滞。不得遂就下之性。故旁流溢出。致开决口。决口既开。旁流分势。则正流愈缓。正流缓。则沙因以停。沙停淤浅。则就下之性愈不得遂。而旁决之势益横矣。若曰河性喜决。此岂知河性者哉。大司马曰。然则河之性若何。陈子曰。约而言。则曰就下。分而言。则避逆而趋顺也。避壅而趋疏也。避远而趋近也。避险阻而趋坦易也。涨则气聚。聚不能泄。则其性乃怒。分则气衰。衰不能激。则其性又沉。流迅则性能挟沙土而俱行。势集则性能坏山陵而驾上。土能制之。即缕岸可抑其狂。风能助之。遇惊益张其势。故御之得其道。则利无穷。若御之失其道。则害莫可测。善治水者。先须曲体其性情。而或疏或瀹。或束或泄。或分或合。而俱得其自然之宜。虽有所事。究归于无事也。宋神宗曰。后世以事治水。故常有碍。以道治水。无违其性可也。此与孟子之言似有合焉。至所云能顺水所向。迁徙城邑以避之。此犹未知水性。而不明顺之之道也。水之性。岂必欲向城邑耶。水之所向。辄徙而避之。匪常法也。如徐州而上。三门以下。土松地阔。则宽其途以让之。而水性以安。徐州而下。城邑逼近于河。所宜严其防范。束流刷沙以趋于海。而河之性亦以安。然则宽之束之。皆所以顺之耳。孔子系易曰。天道亏盈而益谦。地道变盈而流谦。夫水。丽于地者也。其道之变必由于盈而流。利必归于谦也。盈也者。涨也塞也。谦也者。虚也下也。故水无不下也。孟子论水。深得孔子之易道者也。故善治水者。惟于盈而防其变。于谦而道其流。水自得其性矣。水果为厉于世者耶。陈潢字天一号省斋钱塘人

　　　审势第二
靳大司马问于陈子曰。今欲顺水性。其要若何。陈子曰。必也其度势乎。今者诸患并作。若不先度大势之轻重缓急。而务其重着急者。犹振衣而不知所挈也。虽然。重与急之患。又非即于患处治之也。必推其所以致患之处而急图之。是非熟审焉不为功。如有患在下。而所以致患在上。则当其源而塞之。而在下之患方息。譬如足病。只知疗足。不探其足病之所由来。虽投药百剂勿效。而且增剧也。又有患在上。而所以致患者在下。则当疏其流以泄之。而在上之患自定。譬如困贼于围中。而不开一面以分其志。以缓其愤。则将激其必死。一旦溃围而出。不可收拾。故上流应泄者。先须于下流疏之。此又釜底去薪之法也。非历览而规度焉。则地势之高下。水势之来去。施工之次序。皆不可得而明也。大司马曰。两河形势。载籍可放。绘图可稽。奚事亲历为。陈子曰。今昔之患河虽同。而被患之地不同。今昔治河之理虽同。而弭患之策亦有不同。故善法古者。惟法其意而已。若欲考载籍以治之。何异按图索骥。刻舟求剑耶。禹贡首言随山刊木。奠高山大川。非审势而何。至乘四载。尤先事历览之征也。周礼考工记曰。沟必因水势。防必因地势。善沟者水漱之。善防者水淫之。说者谓沟所以导水。不因水势。则其流易塞。防所以止水。不因地势。则其土易崩。故为沟者。必因水势之曲直。则其流斯无壅矣。为防者。必因地势之高下。则其土斯无崩矣。是善沟者。必漱啮之而无所壅。以因水势故也。善防者。必淫液之而无所决。以其因地势故也。势之为言亦不一。有全体之势。有一节之势。论全体之势。识贵彻始终。见贵周远近。宁损小以图大。毋拯一方而误全局。宁忍暂而谋久。毋利一时而遗虑于他年。地有高卑。有险易。土有淤松。有燥湿。其应凿应筑。可行可止。必究其致患之故。以为探本之谋。必得易于施工之法。以成夫为下因川之计。是举全势而审度之者也。若论一节之势。如水弱必束之使其势急。如水强必泄之使其势平。水势停缓。宜引之使直。水势猛疾。必纡之使宽。水势冲射而难遏。必筑上流以逼之。使之濴洄。水势荡涤而可用。即合其流以导之。使之洗刷。此皆因势之说。又随时随地而酌之者也。苟不知势。用力多而成功少。若审势以行水。则事半而功倍。孙膑救赵。庖丁解牛。均是法也。治水者可不神明其意乎。大司马曰。善。于是治装。与陈子遍阅黄淮形势。及诸冲决要害。因条列拟筹河十疏。次第上之。

　　　估计第三
陈子谓靳大司马曰。适千里者三月聚粮。治河之役。与治军无异。庀材鸠工。非财不办。犹用兵之要。必先料其仓库。转其刍粮也。今兴大工。倘赀用不继。则虚鬵乏粒。易牙不能炊。空柯无刀。公输不能斲也。夫河之于国计民生。所系綦重。与军政等。公其急请发帑乎。大司马曰。帑固应请。但军需尚繁。民脂已竭。惟省之又省。庶称　　上意乎。陈子曰。不当用而用之。谓之不节。若当用而反节之。恐后之费转相倍蓰也。公不见唐刘晏之理财乎。其造运艘。置仓庾。凡诸工计。宁宽毋刻。宁增毋减。以始制不惜。物可经久。后图修整。亦易为功。是经始之多费者。正以省费也。设初估苟简。势必草率而易坏。一坏之后。不能修复。势必更张而重构。则费不更多乎。故深于为国计者。不可图一时之省用。而遗旋修旋坏之虞。不可顾目前之易完。而致垂成垂敝之咎。大凡估计宁有余。以待节减。甚勿先为苟且之计。以致因小而误大也。彼有司之浮冒估销。以图侵渔。此不肖之甚者。法固必惩。若以多估为己嫌。以撙节为迎合。虽贤者恐亦不免。大臣公忠为国。当计其大者远者。不当于当用而节之。以国家异日之患。累苍生漂溺之灾。将敝国殃民。不几乎因循苟且一念基之乎。可不慎哉。大司马曰。子言诚是也。谚云。日费斗金。不敌西风一浪。以公私有尽之金钱。而填此无穷之壑。天之生水。利人为多。不图黄水为害。至于靡已也。可不深慨也夫。陈子曰。噫。公之悲天悯人。意良善矣。然亦皆狃于成说。而未之思耳。国家终岁之出入以千万计。大半皆以养兵。今时当治平。未闻以糜饷而遂弛兵备也。至于河工岁修之额。设二十余万。不及兵饷百分之一。即另有疏筑大工。岁增亦不踰数万金。奈何独以黄河为耗财耶。况王者以天下为家。其城郭河渠。犹家室之有栋宇沟洫也。百金之家。构一室。每岁必有涂茨修葺之用。岂富有四海。而惜此整理山河之费乎。且东南漕运。必经于河。国流通。利济匪细。是又所费小而所益大也。方今　　圣人轸念河患。一以奠安昏垫是图。凡有请发。无不允给。仰见　　庙谟宏远。任事臣工。宜仰体此意。何沾沾惜费为哉。

　　　任人第四
大司马问曰。铨曹需次者。纷纷赴工。以冀进用。可尽录之乎。陈子曰。营室需财。举事需人。彼欲用命而来。安可不录。然不可滥录也。当慎之于始而已。夫水土畚锸。非可优游坐治也。暴露日星。栉沐风雨。躬胼胝。忍饥寒。其事固非易任矣。若膏梁纨之子。不可与共荼苦。躁进趋利之徒。不可与历艰辛。倘假请滥录。必致贻误大工。是不可无遴选之良法也。夫工之作也。必有有司董其役。而地广事繁之处。非一官可办。若支分缕晰。不能无藉效力者以佐之。宜以选录之任。责之董理之有司。必先究其素履。验其材力。审其邪正。择可录者保之。而升之于公。然后亲为验视而录之。而试之以事。试而不称即黜之。并究保者。试而称事。由细而巨。历委以试之。于是堪大任者出矣。始慎其选择。继严其考核。终信其赏罚。自可收任人之效。而何有失人之患哉。大司马曰。亲为验视。一谋面耳。安能定其贤否耶。陈子曰。孟子不云乎。听其言也。观其眸子。人焉廋哉。盖应对举止之间。其人之智愚敬忽。大略可见。至其福泽之厚薄。亦不可不审也。故命将者。福将为上。才将次之。勇将又次之。何则。夫福厚者。必德器厚也。其为人也。大抵皆坚凝持重。谦谨安详。奉上必诚恪也。任事必周密也。待人必宽恕也。临财必慎重也。其际危急之时。值艰险之地。乃能镇定而不惊。好谋而克济也。故曰观人者必观其心。而观心者必观其气也。大司马曰。劝惩之道。诚在于赏罚。其要若何。陈子曰。昔人云。赏如山。罚如溪。如山云者。确乎其不可拔也。昭其信也。又山重也。所以明不轻也。如溪云者。渊乎其不可测也。示可畏也。又溪深也。所以明不宽也。是故信赏必罚者。居上之枢机。作事之纲领也。虽然。犹未论其本也。从来治法。固行于治人。而治人之本。尤在于身先。故膺重任者。敬以临之。勇以任之。明以察之。勤以率之。宽以期之。信以要之。恒以守之。备此七者。又矢以实心。征以实事。将如声应响。如腕运指。庶司百执事。有不从风而偃者乎。于以捍大灾御大患也何有。潢更有请焉。潢等臆度之论。又不若经历之言之亲切而已试也。故凡田夫老役有所陈说。皆宜采听以备参详。此不任其人而任其言。亦任人之一端也。虞舜好问好察迩言。取于人以为善。其智乃大。今人命意立说。必欲出于己而后快。自私我见之未去。安可以成大事立大功哉。大司马曰。善。

　　　源流第五
大司马问曰。同一水也。何黄流湍急。独挟沙而行。易淤易决。与他水异。果其源有殊与。陈子曰。河非有异于他水也。中国诸水。惟河源为独远。源远则流长。流长则入河之水遂多。入河之水既多。则其势安得不汹涌而湍急。况西北土性松浮。湍急之水。即随波而行。于是河水遂黄也。秦人之歌曰。泾水一石。其泥数斗。他如燕地卢沟之水。酷似黄河。故俗称浑河。晋之沁汾诸水亦浊。可知西北之水。不惟黄河挟沙也。再考河自西域而来。其流虽浊。不若汴梁以东之甚。昔贾让之中策。欲引河灌田。殊不知今日汴梁以东之河。若引以灌田。则禾苗必尽被沙压耳。潘印川公之治河。去今为近。其所著河防一览。多中肯綮。虽其所言险要。近多变迁。事宜亦有遗漏。然元贾鲁之后。深明河务者。潘公为最。今稽其疏有曰。黄水所经。河南之土最松。昔禹导河入海。经河南者止陜县孟津巩县三处耳。当时之水。未必如今之浊。今自河南郡之阌乡。至归德郡之虞城。凡五郡。河全经其地。故平时之水。沙居其六。一入伏秋。沙居其八。此岂无确据而言之欤。可知河之浊也。至河南而始甚也明矣。潢尝溯河之上流。惟宁夏灵武诸处。至今犹引黄流以资灌溉。宁夏有汉唐二渠。俱设以节蓄泄。水旱有备。民皆赖之。然定制每岁清明起工。按座挑浚。至夏毕事。方理农工。有司董之。永以为则。由此观之。上流之水。尚不甚浊。然犹每岁必为疏浚。不然。沟渠亦淤。无所为利矣。元临川朱思本所述河源。自星宿海发源。行十数日。水犹清浅。可涉而渡。又行数日。水渐浑浊。则河源本清。与他水无异。不益可信哉。河之浊且非其本然也。而谓河性喜决也。不更诬乎。尤可嗤者。昔人筹河。有建议欲于塞外凿渠。导之北流。入于北海。勿使经中土。谓既可阻隔华夷。又使中土永无河患。论者莫不奇其策。祇惜途遥工巨难成耳。未有知其大谬者。夫河之自西域而来。若无他水入之。止此一水曲折行数千里。其势必衰。曷能为中国患。其所以为患于中国者。大半皆中国之水助之也。设导西域本来之水。行于塞北。而域内之水。自湟洮而东。若秦之沣渭泾汭诸水。晋之汾沁。梁之伊洛瀍。齐之济汝洙泗。其间山泉溪谷。千支万派之流。未易更仆数。凡此西北之水。安得不会为一大川以入于海哉。矧河防所惧者。伏秋也。伏秋之涨。尤非尽自塞外来也。类皆秦陇冀豫。深山幽谷。层冰积雪。一经暑雨。融消骤集。无不奔注于河。所以每当伏秋之候。有一日而水暴涨数丈者。一时不能泄泻。遂有溃决之事。从来致患。大都出此。虽使河源引而行之塞北。乌能永免中国山水暴涨之害哉。大司马喟然叹曰。噫。论河源流者。率多传讹。子言可破一切影响之说矣。

　　　堤防第六
大司马曰。论治河者。莫不以分杀河势为言。惟潘印川之说。先以堤防为事。何欤。陈子曰。拯河患于异涨之际。不可不杀其势。若平时虞其淤塞。而致横决之害。必不可不合其流。是合流为常策。而分势为偶事也。设专务于分。则河流必缓。缓则沙停而淤浅。愈浅愈缓。愈淤愈浅。不日而故道俱塞。河既不得遂其就下之性。势必旁冲而四溃。故潘印川曰。以人治水。不若以水治水也。盖堤成则水合。水合则流迅。流迅则势猛。势猛则新沙不停。旧沙尽刷。而河底愈深。于是水行堤内。而得遂其就下之性。方克安流耳。且考堤之防缮。由来尚矣。禹贡曰。九泽既陂。陂者。堤防也。慎子曰。治水者茨防决塞。虽在夷翟。相似如一。学之于水。不学之于禹也。解之者曰。茨防即今黄河之埽也。岂自潘公始哉。大司马曰。余闻宋太祖有云。夏后治水。但言导河至海。随山浚川。未闻力制湍流。广营高岸。自战国专利堙塞故道。以小妨大。以私害公。九河之制遂隳。历代之患弗弭。论者悉推为知言。今之堤防。非所谓广营高岸。力制湍流者乎。子以堤防束水为顺其性。其义何居。陈子曰。顺水之性者。非纵水之性也。譬之人性本善。率之即谓之道。然必闲其邪而方其外。夫非多方防闲之谓乎。惟多方防范。而本然之性乃全。是防者正所以顺其性也。治水亦然。纵之而就下之性反失。防之而朝宗之势乃成。此潘印川以堤束水。以水刷沙之说。真乃自然之理。初非矫揉之论。故后之论河。必当奉之为金科也。况潘印川云。禹时之河。经于中州之地甚少。必不若今日之浊。故可分九河以杀其势。于以知古之流可缓。而今之流断不可以不迅。此又古今之异势。难以执一而论也。大司马曰。子论甚善。顾禹贡所谓陂者。果与堤防之制有合否耶。陈子曰。陂者也。土披下而侧也。此非陡崖之岸。乃坦坡之堤。后人以骑而可登。谓之曰走马堤。是即陂也。盖堤防之制。其基必倍广于顶。则水不能倾之。古圣人之一言。而作堤之法已备。洵言简意该也。至于近世。堤防之名不一。其去河颇远。筑之以备大涨者曰遥堤。逼河之游以束河流者曰缕堤。地当顶冲。虑缕堤有失。而复作一堤于内以防未然者曰夹堤。夹堤有不能绵亘。规而附于缕堤之内。形若月之半者曰月堤。若夹堤与缕堤相比而长。恐缕堤被冲。则流遂长驱于两堤之间而不可遏。又筑一小堤横阻于中者曰格堤。又曰横堤。堤防虽多。不出数者。其作堤之法。遥堤去河远。必相地势因高而联络之。其余随流以防范焉。取土须远堤根。筑土必旋挑旋夯。若近堤取土则基不固。土厚方夯则筑不坚也。筑成验土。旧法插签灌水。水不即渗。便为坚结。然插验之法。务于连晴之后。其铁签须细。直下直起方合。若辈作弊。签麤而摇宕之。则贴签之土先实。水亦不即渗。遂被掩饰矣。验时宜细察也。遥堤之外。离堤取土之地。即可成小河。以资运料。缕堤逼流。排桩衬埽。所不可少。若在顶冲险工。尤必用护堤埽也。堤土插柳。可备卷埽。堤根蓄草。亦足御波。随地制宜。皆不可不喻也。大司马曰。子言堤防详矣。若异涨之时。何以杀其势乎。陈子曰。遥堤去河颇宽。若异涨之时。溢至遥堤。河宽而势自杀。是虽合流而分亦寓焉矣。所患者三渎并涨耳。三渎者何。黄淮及山东漕河也。每年水涨。或黄涨而淮不涨。或淮涨而山东诸水不涨。或淮与山东水涨。而黄反不涨。抑或有涨于春者。有涨于夏秋者。三渎不并涨。犹可御也。惟是一时而三渎适皆涨焉。其势遂莫之能御。若无以预为之地。一经泛溢。其害何可底止。则遥堤之减水坝断不可不设也。当其无事。人有议减坝为虚设者。及减水时。人又有议减坝为厉民者。此皆不知全河之事宜。而好为局外之论者也。兵可百年不用。不可一日不备。减坝之设。何以异是。或曰减坝泄水。大似以邻国为壑。毋怪乎谤者之谓厉民也。不知减坝之水。节制之兵也。所减有准。则不若堤溃之漂溺无算也。夫减坝有天然之制。必在异涨之时。方有减下之水。若涨稍退。减即止矣。此出于万不获已。为保固异涨之计。何得等之曲防以病邻也。且遥堤之外。近有运粮小河。减下之水。将从小河泄之。亦略存大禹疏九河之意。设有淹及民田之时。不异偶逢涝灾。民田低下者乃罹之也。然低田一经黄水所淤。水退而土即垫高。次年必获倍收。损益亦正相等耳。要之设减坝则遥堤可保无虞。保遥堤则全河可冀永定。减坝与堤防又相为维持者也。虽有暂时之害。而实收久安之利。安得谓之厉民哉。

　　　疏浚第七
靳大司马曰。束河趋海。固以堤防为急务。岂疏浚竟可不事乎。陈子曰。疏浚乌可竟废也。夫堤防束水。固为行所无事。设处不得不疏浚者。又必有因事顺导之法。而不以人意参之。庶不悖神禹之道耳。如有溃决之患。先宜截筑决口。两旁掘沟下埽。以裹定其根。俾决口不致日扩也。若既决于旁流。则正流必缓。故道暂淤。若塞决口而不浚故道。则水将安适。水无所适。而决口之流。渐筑渐逼。愈逼而水势愈急。欲望其遽合也。不几难哉。然疏浚故道。又未易言也。故道虽淤。岂竟如平陆乎。其浮沙涂泥。滩河浅水。一望弥漫。欲事畚锸。何所措手。少为开掘。水既随之。捞泥水中。焉能深广。甚矣。人力之疏浚未易言也。尝再四图维而知。以人治水。诚不若以水治水之为得。其道是以欲浚故道者。莫若将决口之下故淤处反筑一堰。截其微流。溯决口之上游。相度形势。别开一引河。直通故道。夫故道淤处。既截微流。则河底涸出。渐可施工。止须开浚深沟数道。余不必尽挖也。俟上之引河既成。下之深沟复掘。然后并力下埽。以塞决口。及此河流汹猛之际。遂开决口上流引河之口。黄流复际暴怒。有一道以泄之。势必直注引河。由引河而直趋故道。故道已开深沟。水有所容。必且沛然莫御。而停沙淤浅之处。便可随流而冲刷矣。河溜既归故道。而决口之事自减。因而再并力下埽。决口断无不合者也。于是知筑堤而水自可刷沙。乃以筑为疏。而疏且本于筑也。又当知导流而埽方可塞决。乃以疏为筑。而筑又原于疏也。凡此皆治其所以然之故。而不外乎以水治水而已。故导河者凿河之形。人力所成十之二。引河之势。水力所涤十之八。彼以河工全凭人力。此任人而不任理者。乃小智穿凿意见之私也。大司马曰。海口淤垫。河流不畅。潘印川谓无可施工。惟当筑堤合流。导之冲刷。则海口自深。其说是已。但近年淮黄入海之道者。较昔渐狭。岂竟可无事于开广欤。陈子曰。海口浩渺。洪波滔天。疏浚诚未易言。然河挟沙而海潮逆上。安得不垫。傍岸洄溜。尤易停淤。故以今较黄沙洲。出海几及百里。而海口渐狭。势使然也。若终不浚。下流必壅。而欲上流不决。乌可得乎。浚之如何。法于近海两岸之内。各开一引河。挑土即培于引河之外。以作缕堤。其受河流处与入海处。且缓启其口。俟河形凿成。又必当河涨之时。方启其口。引黄分注于其中。以趋于海。初似析河而三。再将中隔之沙渚。驾犁疏之。其沙必随波渐削。久之合三而一。则海口遂开广矣。此亦非全用人力。而半藉水力以成之者也。若曰海口竟不可施工。印川之说。不无漏议焉、大司马曰。子之论。真可补潘公未尽之旨矣。至运河淤阻。非人不为功。有何画以治之。陈子曰。南北漕水。皆入于河。间有河水暴涨。反入于漕之时。谓之倒灌。一经倒灌。漕必淤浅。如黄速退而清水下注。便可刷深。亦无待开浚也。惟虑清水旁泄。力不能刷。而黄水灌久。则漕不得不浚矣。此人力之必需者也。浚之之计。量度土方。以估工费。自有常则。然计方论工。又不若聚夫而计担给值。随挑随发。尤为便捷。是在敏于任事者。因时度地。酌而行之耳。至于河身广狭深浅之宜。又必计水之大小。流之缓急。量其水方。度其消纳以定之。待舟楫通利。浅者亦可渐深。倘朝夕停淤。深者行将渐浅。水无定行。工难终已。岁修额设。良有以也。

　　　工料第八
陈子曰。谋事者人心也。赴工者人力也。积贮者赀财也。济用者物料也。夫谋虑未精。不足以成事。徒谋而人力不集。则托之空言。赀财不贮。不足以图功。聚财而物料不备。则缓急亦无济矣。故欲筹河防。则工力与物料。不得不熟计之也。靳大司马曰。考古塞河之役。动发卒数十万。今则不然。近河州县。有岁修额设之夫。若别有大工兴举。又随时召募。有司董之。义民率之。功竣罢去。似较古发卒为便。今之力役。岂尚有善者乎。陈子曰。修举靡常。届期调发。恐有后时之虑。州县额夫。既有定数。何不如丁银征科。解银河库。不时雇募。以免民夫起解。及在工守候之苦。尤为公私两便也。至河流顶冲险要之处。其巡守之夫。无间昼夜。无分晴雨。皆须查视。方可不时抢救。向设有守堤夫役。虑无节制。惰弛不免也。潢思河工原比于军法。请即以军法行之。凡给食赴工之夫。尽募为支饷守汛之卒。设千把等官统之。以弁领兵。以大辖小。一如身之与臂。臂之与指。如此。则节制既有责成。而防御庶无疏虞矣。所虑者。一法立。百弊生。每见营卒多开虚粮。武弁役使无间。而练习缺然。河兵流弊一如之。若设则私役。缺则虚冒。不几名存实亡乎。所宜预立严禁。勤为查点。以杜弊端。然此所设之卒。为防守抢救之计也。若夫凿渠筑堤。起建大工。非募夫不办。其法非可计土以论也。惟定其经界。酌其高深。量其寻尺。凡或筑或凿。皆以土方科之。命监司按则估计。以定经费之若干。然后监理有官。分修有官。画界派工领费募夫以从事焉。至于募夫。涣而无稽者也。必慎择义民以统率之。义民亦计土方取值于官。复计工散值于夫。其帑之不致于亏空。工之必期于合法。全视乎义民之得人与否。此在司事慎重择之也。胼胝畚锸。晴霁可作。时际阴雨。则相聚而食。其晴时所余之赀。不足偿雨时坐糜之费。役夫乏食。恐致涣散。则土方之外。当量益以阴雨之食给。此又不可不预计者也。夫抢救防守。若设卒有定制。疏塞兴作。又量役以募夫。较古之拨发。诚为无扰而易集事也。惟是精于厘弊。善于奉行。则不在治法而在治人矣。大司马曰。储料济用。欲有利无弊。又当若之何。陈子曰。埽柳苇●。近河颇饶。需及时采运。贮于各险。至椿木来自江浙。甃石采于南湖诸山。灰钉铁。悉事陶冶。其间若因公扰民。克价肥私。物既不能符式。料半属于虚糜。弊固不可枚举。亦惟勤其稽核。信其惩究。则弊不至太甚耳。而要尤在预为储备。不使缓急无藉。此则肯綮之至论也。若夫石之工。以垫底深厚几层为固。下埽之法。以签椿入土多尺为坚。石用灰。须以沙炼。若灌灰浆者。尽属粉饰。埽用柳草。贵实以土。若松浮者。尤易漂流。凡此皆赖实心用事之人。实力董理者。至濒海柴荡。随河东涨。有日广之势。其有裨于料。良非纤细。必宜设专官理之。凡造报之荡。取近河易运者。责取芦束。以作大工。其余皆宜听民领管。或归户。或起滩租。裕公之中。复须利民。勿俾豪强兼并。滋为弊薮。斯善也。至于运载物料。皆系木石柴草麤重之物。非借水力船只。何能搬运致远。向来修筑及伏秋抢救。俱封拏商旅行舟。害民自不必言。且仓卒之际。商贾闻风远避。往往有料无舟。以致徒手莫救。小灾遂成大灾矣。是宜疏请将河卒建旷银内动支。特造浚柳船只四五百号。分隶八河厅营。各拨兵目。为之催攒驾运。永着为令。则缓急运料有济。不致误险工而害民生。此更公私两利者也。

　　　因革第九
靳大司马曰。潘公之治河。去今为近。其规画可法者固多。抑有与今异者欤。陈子曰。治河之理。千百世不易。惟是水之形势。与世推移。而险要遂异。流行亦殊。则规画因以不同耳。即如明宏治间。河决荆隆口。溃黄陵冈。山东张秋镇几没于河。乃于曹单等县。筑太行堤障之。嘉靖初年。河渐北徙。济宁鲁桥以下。河道淤填。二十六年。河复决曹县。四十四年。决沛之飞云桥。逆流东行。逾漕入昭阳湖。东平州平地水深丈余。万历十五年。又决荆隆口。长垣诸邑俱遭昏垫。是明时山东每有河患。长垣一带堤防甚要。自本朝来。徐州以上。堤固流深。绝无疏虞。虽防汛难忽。而险要已销矣。再如北运河口。明万历间犹在徐州北岸。黄涨时。辄灌入古洪内华等。动至淤塞。禁启闭。岁加挑浚。殊费经理。今北运口渐改而东。黄水北灌之患永除。此皆今昔之各异者也。再者运河南口。明时例谨闭通济。粮艘过淮后。每岁六月初。即于外筑坝。以遏黄流。霜降后黄水退。回空之时方启。凡一切南北往来之船。俱于五坝盘过。潘中丞丁宁告戒。以为此例断不可易。及本朝来。五坝俱废。通济闸口。今复改制。迁回其道。以接受清淮。若高堰加修。淮水不致东泄。得以全力敌黄。则黄水自不倒灌。此不特遏黄之灞。永不必筑。即广济一。似可不用。而南北往来之舟楫。无复再事盘坝矣。此更今昔之不同也。夫高堰为全淮保障。自汉末陈登创建。至明初陈瑄大葺。潘公又加筑焉。迄今为两河关键。但堰之迤南。周桥一带。潘公不加修筑。其意虑淮水大涨时。藉以泄泻。迨我朝而流水之处。渐次刷决。以致淮水东注。遂有清水潭之大患。今若不将周桥一带。接建堰堤。则清水潭之决口。终难以塞。此明时可不全筑。而今必堤防之者也。然全筑之固所以蓄淮水而敌黄流。顾淮水异涨。而不为宣泄。则堰终难保。此减水坝之必不可不设者也。潘公越城周桥之余地。以泄淮涨。孰知流弊致清水潭之害。今接筑之。以补其缺略。仍置减灞。以神明其宣泄之意。是又今昔方略之不同而同者矣。明万历时。北运河犹出古洪口。屡塞屡改。百余年中。运口十改。迨东移至皁河口。虽吕梁洪诸险。皆已不经。然倒灌犹或不免。今康熙二十年。闭皁河口。又顺流而东十五里出张庄运口。遂免倒灌。而运艘尚经黄河二百八十余里。不无牵挽之瘁。风涛之危。今已于九里冈一带。间开运料小河。将来因之联络开浚。引汶沂之水。直近清河县上流。从仲家庄入于黄河。则北河之口愈趋而下。不特黄流倒灌之患永绝。而漕艘过淮。出南运口。不二十里即入北运口。利国储而息军力。此更古人所不及计。而今可渐为规画者也。其它如明季虑睢水直射泗州。有妨陵寝。特筑归仁遥堤以捍之。使睢水北入于河也。今睢水已尽南入于淮。正可助淮敌黄。而归仁一堤。不甚阨要矣。又嘉靖间。于黄河北岸王家营东。冲开草湾河。夺黄流十分之七。至赤晏复归大河。是时清江浦喜河北徙。恃以为安。当事者或以议塞。或议因之而浚。纷纷不一。今已全淤。浚塞均可不议矣。此皆因革之大凡也。要知水性本动。而黄为尤甚。其变更迁徙。原是无常。固难刻划古人成迹而治之。惟是可信者理。可守者法。有事则顺理以调剂之。俾弭其害。无事则守法以谨防之。俾安其常。一日如是。千百年亦如是。即河有因革。而理与法安有因革哉。

　　　善守第十
靳大司马曰。河之为患。终古不息。岂遂无一劳永逸之策乎。陈子曰。字宙间万事万物。皆有变更。固不独河为然也。城郭宫室。有数千百年不倾圮者耶。常人庐舍。犹须岁为葺治。若不及时绸缪。摇风雨。所不免也。凡此静业。尚不能不敝。况水属动者乎。水而依山。或不挟沙。犹不速变。若黄水自中州而东。容纳既多。流于平旷之境。而又挟沙以行。欲其不变。安可得乎。故一劳永逸之说。治他水或可言。而独难言于治黄也。虽然。黄之不能常治。究人事之不能有恒耳。致害之諯。无不兆于几微。而成于怠忽。蚁穴不塞。至于沉。其所由来者微矣。防河者。果能察几虑远。杜渐防微。一人理之。千百人一其心以行之。一时定之。千百年遵其法以守之。少有冲刷。即卷埽以护之。少有渗漏。即退筑以阻之。少有淤垫。即束波以涤之。少有泛益。即量减以泄之。时时防闲。在在检饬。自可消大患为小患。弭小患为无患。欲期久安长治也。何有。无如人事之不能有恒。乃势使然也。或始勤终怠。或顾此失彼。或迁官罢去。或疾病死亡。自一官而论。已不能必其有恒矣。再者人怀殊心。各立异论。或勤惰不同。或公私各别。或习安而忘危。或喜新而厌旧。种种无恒。河患随作。则自众人而论。更不能必其有恒矣。人且无恒心。而欲河之恒治也。不綦难哉。惟得公忠大臣。深明河务者。信任不疑。俾久于其职。督率属员。惟怀永图。再简贤能副其官。讲习有素。即属员俱宜永任。有过则降黜。若勤劳着绩者。增其秩。毋迁其官。一如钦天监太医院之员。皆专习其事。自必谙熟其理。庶几陈毕继治而协心。萧曹相承而宁一。将奠定之功。克守一年。即可弭患于一年。克守十年百年。即可弭患于十年百年矣。独是守之之要。不特遵其成法。又必通其神明。故有不轻更张而为守者。更有随时变通而为守者。此又顾其人之何如耳。嗟嗟。天之生才不数。即生其才而或未必用。即用而或有间阻。又不获尽其才。此其间则有天焉。若曰人事既以克修。而天意尚有难必。是则流俗人之言。而非深明天人之理者也。

　　　杂志第十一
靳公初河干。时黄水决者数处。而杨家庄之患为尤大。河流尽归决口。北流入海。正河淤浅。漕不得达。宿迁以东。北岸民田。皆成巨浸。陈子不为浅近补救之计。不即筑塞决口。先导南岸淮水从清口畅流。以涤下流入海之淤浅。使故道以疏。然后溯决口之上游。从南岸开凿引河。引流入于故道。清口既不倒灌。河水半归故道。于是决口之势稍杀。随即卷备臣埽塞决。是时一埽之大如陵阜。约值千金。数百人挽之。以填诸决。而决口之河流奔涌。尚且掣埽漂去。有作埽之良工。立埽上。随之没于河。人皆股栗。束手无策矣。陈子复酌多开引河。分水势趋于故道。斯决口之流大缓。渐可筑塞。然将及合时。一夕水涨。复报溃开。官吏役工。莫不相顾失色。以为此工必不可成也。惟陈子镇之以静。徐曰偶值水涨耳。俟水稍退。仍塞之。必可合。后竟如其言。若非陈子之明识定力。欲决之塞也难矣。

黄流之倒灌北运口。其害已非一日。明时漕艘历吕梁。抵徐州。进镇口北运。每年黄涨。即逆流进。辄致垫塞。因立法俟漕船进口。即闭禁行。至秋深水退。方为启。放回空之船。然后捞浚之。工究不能免。后渐改而东。至皂河口。进北运河。虽脱吕梁诸险。然黄河倒灌。犹未免也。靳公甫督河。骆马湖口已经淤断。漕运无由北达。危急异常。陈子即相度水势。建议创挑皁河二十里。复挑支河三十里。由张庄运口北上。于是黄流北灌之患方息。盖以运口愈东。则地势愈下。北水从上注下。以顺入于河。而黄水不能自下而上以逆入于漕也。况至张庄运口。又北接骆马湖之水。合流入河。而力更足以敌黄。即稍为更定。除数百年倒淤之患。非深得水之情性。其孰能之。

南运河口。自明季以来。漕船俱出甘罗城口之天妃。初时口逼近黄河。河水浊流。便易倒灌。比北运口之倒灌为尤甚。淮安一带运河。遂致淤垫。每年冬季。必大兴工挑浚。方可济运。且黄水既倒灌运河。则淮水不能畅出清口。以致高堰水势日增。下河被淹。为害甚大。陈子建议改进太平坝。迁其途以避黄水内灌。设或黄强淮弱之年。间有倒灌。黄水势退。清淮畅流。旋将淤泥即为冲刷。仍不垫浅。漕运可无阻滞。一转移间。岁省民力财用无算。上济漕运。且保高堰之危。杜下河淹没之源。真在无声无形之中也。

清水潭者。在高邮之北。运道所必由者也。淮水东溃。将堤防尽决。数十里略无畔岸。湍波冲激。旋为渊深。故曰潭也。初时因漕船经此。辄被漂泊。运道中阻。势在必修。然塞之必随水而泻。屡修屡溃。茫无津涯。估工者计费百万。讫无效。陈子周视形势。遂估计其费。以为十万可塞也。监司以下。皆不敢任其事。谓前估五十余万。今估十万。费省十之八。焉能冀其有成效。于是陈子躬自治之。陈子知清水潭之致患也。由于高堰迤南潘印川越城一带未筑。以泄淮涨。及泄泻日久。成河九道。其流不可遏。由高邮湖直冲而东。遂成清水潭之患。陈子先将越城一带接高家堰而筑之。既障淮水北行。尽出清口以敌黄。而清水潭上游之势顿缓。水便减退。即易为功矣。陈子又计潭之中最深。若必欲径直筑堤。潭深未易填也。乃环潭而筑。稍迂其道。就其浅处施工。而其事又易矣。且他人视此工甚险。谓必以竹篾载石下之。或谓以舟载铁沉之。纷纷妄议。陈子以为制水者土也。止须土筑。乃就近岸浅处。渐次运土。筑两堤于水中。约筑半里许。两头坝住将水戽干。即于两堤之中挖土。接堤再筑。不特取土不远。而河且深矣。又筑半里许。其作坝戽水挖土接堤一如前法。渐筑渐挖。而清水潭数十里之间。竟成长堤二道。粮艘行乎其间。永无漂涨之患。故今谓之曰永安河。真省费而奏功易。非人意料所及。后之治水者。诚不可不奉为章程。而会其意旨也。

北运河口。改至张庄。虽免倒灌之患。然漕船自淮出清口。溯流而上。尚有一百八十里之遥。重载逆水。固属难行。而黄水之湍急。于徐州以东更甚。每船过黄。增雇短纤必二十余人。而日行尚不过二三十里。况遇暴风水涨。不无漂淌之虞。浅洲淤沙。更有起剥之累。故漕艘之过黄。多费而且怀忧。良以大阨也。陈子因修建遥堤。乃于宿迁以下。如七里沟上渡口诸处。取土筑堤。即间开运料小河。后因而规度于黄河北岸之内。另疏一渠。泻北运河之水。从拦马河至仲家庄一百八十里。就运料小河通而浚之。扩而深广之。所费颇节。而中河之运道成矣。使漕船出清口。止于黄河行二十里许。过清河县。即进仲家庄闸。悉由平流以北运。永免风波之险阻。纤挽之劳费。又可速于趱程。不误漕限。裨　国便民。匪可言殚。洵哉大司马言听计从。仰赖　　圣明干断允行。方俾肤功克奏。然陈子竭智纡筹。澹灾兴利。其功有不可泯没者也。

漕船过清江浦。必由新庄出太平。而新庄之南。另疏一渠。由七里亦可出太平。每年大抵由新庄者居多。其设七里者。以备新庄之敝。或欲修造。则由七里也。其年正欲修新庄。遂由七里。适淮水暴涨。漕艘逆上七里甚艰。日止过一二船。漕院羽檄来相催促。以误河政之误漕也。奈口水势甚紧。急切不能飞渡。靳大司马有忧色。陈子曰。是不难也。当夕下片纸。谕有司于七里之上游。凿数涵洞。引水出于之下。不日涵洞成。口水顿平。日报漕船过数十号矣。埜张氏目击其事。惊叹不已。问何以上凿涵洞而水遂平也。陈子曰。上凿涵洞则水泄而势缓。下得涵洞之水则水长而势平。岂尚虑口之湍急难过哉。埜曰。噫。此真得水之性情者也。

淮郡之东。真武庙者。黄流所经之处也。一日者报河决真武庙。此乃旧决口。今复溃开。靳公不觉失色。陈子往视而归。曰可不必塞。不数日后自塞耳。人皆异其言。尚疑信参半也。无何。果报决口之水退出。其溃处已塞矣。埜张氏更为惊叹。复问其故。陈子曰。人以此为旧决口。向年难塞。宜乎共相忧虑也。但不知此乃下决口耳。水从来未有决而上流者。若欲由真武庙决而下行。地多陵。水去必不能畅其性。势必返而仍归于河。况黄水挟沙。决而不能畅流。其沙俱停垫于所决之处。行即自塞矣。无待人力也。是时淮民不知陈子不塞之故。但闻其言曰决将自塞。未几其言果验。民遂有河伯降生之谣也。以上二条。虽无关乎大工。然陈子之论。深得水之性情。可以为后世法。特附志。亦举一隅云。

　　　辨惑第十二
埜张氏问于陈子曰。近来河防致患之由。大率以黄水倒灌入淮也。淮既不能出清口。势必东溢。尽淹高宝诸州县。黄水分泄入南运河。则出海之势自弱。于是沙停水滞。而上流傍决之患遂作矣。此患之不息。而费以不赀也。以愚计之。莫若竟塞清口。使黄流直注于海。再将淮水顺其性而南入于江。俾黄淮分流。则永无倒灌。而诸患之原可弭。至漕船北运。必由清口以出。则漕艘可造南北两班。南班之船。运至于淮。即由六坝盘交北班。北班另造小样之船。于黄河受载。运送通州。省每岁河工之费。以为增造漕船。则两班分运之需。亦不甚远。而淮泗水患可息。民得安居。岂非澹灾之策乎。陈子曰。近代淮黄亦曾分流矣。元时运道。漕船由江入淮。由淮顺流出庙湾海口。从海道北运。是淮原未尝与黄合流入海。而元时河患仍未息也。迨明初平江伯陈瑄始增修高堰。开清口。导淮入黄。漕艘溯黄流。浮汶卫诸水而北上。是时防闲得其道。不独河无泛滥。而漕亦克济。是元分淮黄而患仍作。明合淮黄而功亦奏。由此观之。水患不息。岂仅因淮黄之相通哉。况黄水自中州而来。至彭城以下。河流愈浊。及将入于海。又日有两潮逆其流。若无清淮从而涤之。则海口尤易于淤。平江伯引淮入河。同趋于海。正欲涤海口之淤也。譬之人食稠糜。必易于哽咽。若以清茗。有不利喉而下者乎。

下河议兴。靳大司马疏请筑长堤二道。障各减坝之水。直达于海。议者噪然。以筑堤于地面。架水而行。非水由地中之意。且河形既高。则田反在其下。被淹之田。潴积之波。安能归于堤内以泻入于海耶。闻其说者。皆不能无疑于长堤之策也。埜张氏以问于陈子。陈子曰。夫下河高宝兴泰七州县之被淹也。淹于运河溢出之水也。夫溢出之水。由高堰而来。白马泛光诸湖不能容。运河不能泄。乃溢注于下河。源源不穷也。若无一渠以达之于海。则日积于七州县之区矣。此七州县之所以被淹。下河之所以议开也。若止虑雨泽淫潦而欲泄之。则原有庙湾石串场芒稻诸河具在。又安用别治一渠哉。今人不明开下河之故。而漫然为局外之论。是以有堤高于地之惑也。须知七州县之地。其形如釜。西近运河。地势固西高而东下。东近海滨。又东高而西下。此范公堤之东障海潮。为百世之利也。倘凿渠以东通于海。不特减坝之水。不能逆上而出。将海潮且溢而入矣。今再四筹划。不得不于淮郡之南。高邮之北。筑长堤以护减下之水。向东北就下。而行朦朦港以趋归于海也。果将减坝源源之水。送入于海。而田中所潴。皆属无源。不难日就涸竭也。彼谓田水反下不能入渠为疑。试问开下河为泄田中之水乎。抑为泄减坝之水乎。若为泄减坝之水而开渠也。又何疑田水之难泄耶。

陈子既定开浚中河之计。人尽知浚成之利。而仅虑创凿之难。惟竹冈周氏。以为黄流与中河相隔密迩。黄之泛滥莫测。或决入于中河。恐致合为一渠。终非可久之策。问难于陈子。陈子曰。子之虑诚远矣。然而河防之计。其可信以垂久者。惟有谨守之一法也。倘疏于防范。即相越数百千里。而患将及之。若勤于守御。虽止隔一缕之堤。而可恃以永久。如清江浦之运河。与黄止隔数武耳。而几百年来保固无虞。民居列市于堤上。前门临运河。后门逼黄水。尚处之泰然。是未可以两河相近为疑也。

初靳公抚皖时。陈子见庐凤间多荒芜旷土。因议为沟田之制。说本井田之沟洫。而规画便宜。实利民而可行也。继以靳公移节河干。其事不果。迨乎两河奠安。向所淹溺之区。渐次涸出。陈子复理沟田之说。先于安东之野。就湖地而屯垦焉。试之而利。因筹帑金之耗于河工者无算。可即涸出之土田开屯收息。以偿库项。后日者屯租积储渐多。可以备防河之费。则国帑可节。且两河无业之民。招之播种。又使各安其生。筹划再四。遂有屯田之举焉。其要先构庐舍。定疆界。给牛种耕具。以招徕流移。归者如市。畴昔所叹为污下之泽国。行见墟烟相望。比成沃壤矣。夫水土平而农事作。裨国计而益民生。方谓太平盛业。无有过于此者也。及辟土渐广。而豪强占利。私垦亦多。司事者从而清厘之。怨谤乃起。是时忌功者流。见治河告成。苦无从媒孽短长。适因屯田之事。奸民散布流言。欲阻挠屯政以利其私。而忌者乘之。得以诬陷矣。或者深咎陈子曰。河工奏绩。既上答　国恩。下拯民患。功成名立。可以不朽矣。何为复营屯政。致起谤端。子岂独昧于此耶。陈子曰。人臣事君。稍有利于国计。有益于民生者。必当竭尽其智力。若见其为可行。而苟且缄默。以自图远嫌避谤。偷安处逸。其心事尚可问哉。今于河流淹溺之区。就其涸出者。给牛种耕具。招无业之民而屯之。何害民之有。倘得会勘。潢当敷陈于　廷。　　圣天子明烛万里。必且洞鉴劳臣之微忱也。惜乎陈子抵京。积劳且愤。一病不起。而其心究不能白于天下也。悲夫。

　屯政一事误用县丞于宣骆龙友颇为扰累两江总督董公讷勘实劾奏尽以屯田还民其事遂罢非常之原黎民所惧抑亦见奉行者之难得其人也

　　防河事宜疏　
靳辅

治河之道。必当审其全局。将河道运道为一体。彻首尾而合治之。而后可无弊也。运道之阻塞。率由于河道之变迁。而河道之变迁。总由向来之议治河者。多尽力于漕艘经行之地。若于其它决口。则以为无关运道而缓视之。殊不知黄河之治否。系数省之安危。即或无关运道。亦断无听其冲决而不为修治之理。矧决口既多。则水势分而河流缓。流缓则沙停。沙停则底垫。以致河道日坏。而运道因之日梗。是以原委相关之处。断不容于岐视也。今若不察全局之情形事势。而因循故事。漫为施工。则堵东必西决。堵南必北决。徒费时日。徒糜钱粮。而终归无益。岂惟无益。将河患日深。而莫可救药矣。何也。黄河之水。从来裹沙而行。水大则流急。而沙随水去。水小则流缓。而沙停水漫。沙随水去。则河身日深。而百川皆有所归。沙停水漫。则河底日高。而旁溢无所底止。故黄河之沙。全赖各处清水并力助刷。始能奔趋归海而无滞也。查今日河身之所以日浅者。皆因顺治十六年至康熙六七年间所冲之归仁堤古沟翟家坝王家营二铺邢家口等处各决口不即堵塞之所致也。归仁一堤。原以障睢水。并永堌邸家白鹿诸湖之水。不使侵淮。且令由小河口白洋何二处入河。助黄刷沙者也。自顺治十六年。归仁堤冲决之后。睢湖诸水。悉由决口侵淮。不复入黄刷沙。以致黄水反从小河口白洋河二处逆灌。停沙积渐淤成陆地。至康熙六七年间。各处水大。黄淮并涨。而王家营邢家口二铺口等处冲溃矣。淮涨而古沟翟坝等处冲溃之后。淮河之水。由高宝诸湖直射运河。冲决清水潭。下淹高江等七州县之田者多。而赴清口会黄入海者少。河淮两水。俱从他处分泄。不复并力刷沙。以致流缓沙停。海口积垫。日渐淤高。从此由远至近。由外至内。河沙无日不停。河底无日不垫。海口淤而云梯关亦淤。云梯关淤而清江浦清口并淤矣。迨至康熙十五年间。各处又复水大。黄淮又复并涨。清口以下之河身既高。不能奔趋归海。而睢湖诸水。又合淮水并力东激。以故除古沟翟家坝等原冲九处之外。又将高良版工冲决大小二十六处。高家堰石工冲决口大小七处。诸水尽由各决口直注运河。加冲清水潭三浅等处各决口。下淹七州县之田。而涓滴不出清口。黄水又乘高四溃。冲决于家冈等处。又复灌入烂泥浅。将武家墩版工冲决五十丈。入故明所开之废河。历杨家庙。会合淮水。直奔清水潭。其武家墩上流刷成大河。宽一二百丈不等。又分一股入洪泽湖。由高家堰石工决口。会淮归并清水潭。而于各旧决口之处。则又浸淫四漫。较之以前势愈分泄。以致下流更淤。而河身之高垫。更不可言矣。查自清江浦至海口约长三百里。向日黄河水面在清江浦石工之下。今则石工与地平矣。向且河岛深二三四丈不等。今则深者不过八九尺。浅者仅有二三尺矣。黄河淤。运河亦淤。今淮安城堞卑于河底矣。运河淤。清口与烂泥浅尽淤。今洪泽湖底渐成平陆矣。尤有堪虞者。现在之河身。既已垫高。而黄流裹沙之水。自西北万里而来。昼夜不息。一至徐邳宿桃等处。即便缓弱散漫。臣目见河沙无日不加积。河身无日不加高。若此时不及早大为修治。则不特洪泽湖渐成陆地。将南而运河。东而清江浦以下。淤沙日甚。行见三面壅遏。而黄流无去路矣。夫以万里远来浩浩滔天之水。竟至无路可去。则势必冲突内溃。而河南山东二省。恐俱有沦胥沉溺之忧。彼时虽费千万金钱。亦难以克期补救。臣是以谓今日修治。刻不可缓也。但既经修治。则必使无旋修旋圮之虞。更必使有可行可久之道。始为有当。臣逐细筹酌其间。修举情形。有必当师古者。有必当酌今者。有须分别先后者。有须一时并举者。总以因势利导。随时制宜为主。臣谨备采众论。详加斟酌。将应行事宜。为我　　皇上陈之。

窃见今日治河之最宜先者。无过于挑清江浦以下。历云梯关至海口一带河身之土。以筑两岸之堤也。查清江浦以下河身。原阔一二里至四五里者。今则止宽一二十丈。原深二三丈五六丈者。今则止深数尺。当日之大溜宽河。今皆淤成陆地。已经十年矣。兹欲令黄淮之水。尽从此故道入于海。必须略开去路。导之使行。盖筑堤堵绝。用水刷沙。虽为治河不易之策。然河身淤土。有新久之不同。三年以内之新淤。外虽版土。而其中淤泥未干。冲刷最易。五年以前之久淤。其间淤泥已干。与版沙结成一块。冲刷甚难。故必须设法疏浚也。如以治新淤之法治之。恐决口尽堵。黄淮齐下之际。因河身浅窄。一时冲刷不开。又生他变。况用水刷沙。即曰不必挑浚。而束水归漕。则又必须筑堤。既筑堤矣。与其取土于他处。何如取土于河身。寓浚于筑。而为一举两得之计也。今臣拟于河身两旁近水之处。离水三丈。下锹掘土。各挑引水河一道。掘面阔八丈。底阔二丈。深一丈二尺。以待黄淮之下注。黄淮下注之日。中央既有一二丈旧河。左右又各有八丈新凿之河。其所存两旁之地。虽属坚土。而薄仅三丈。一经三面之夹攻。顺流之冲洗。不待多时。即可尽行刷去。将新旧之河。俱合为一矣。又两旁既各挑深一丈二尺。则中央河心。自可刷至二丈之外。河至深二丈。宽四十丈。便不窄浅。从此日洗日刷。日深日宽。自可免意外之变。而渐复当日之旧矣。其所浚丈尺。计每地一丈。掘土六分。即以之挑筑两岸之堤。底阔七丈。面阔三丈。高一丈二尺。每丈亦用土六十方。查白洋河至云梯关。约长三百三十里。清河县至云梯关。约长二百里。以每里一百八十丈科之。共约长九万五千四百丈。每丈用土六十方。共计用土五百七十二万四千方。其九万五千四百丈之内。有原未有堤者。有原有堤而今全无土者。有原有堤而今更缺洼须增填者。有堤根存土高一二尺至六七尺不等。宽三四尺至一丈五六尺不等者。合有无多寡计之。牵算约存旧土二方。四分通共约存旧土二十二万八千九百六十方。须实增土五百四十九万五千四十方。至于取土之处。虽以离水三丈为度。然河身有在中央者。有折流在南岸及北岸者。远近不齐。必须随地科算。总之。离堤三十丈之内不许取土。其三十丈以外取土者。每土一方。用夫四工。二百四十丈以外取土者。用夫五工。合远近而牵算之。大约每土一方。用夫四工。每工照例给银四分。又自云梯关外以至海口。尚有百里之遥。除近海二十里潮大土湿之处。无容置议外。其余八十里之河身。若不挑浚以导之。筑堤以束之。则黄淮合流。出关之际。河身既窄而浅。两旁又坚而厚。大水骤至。不能承受归槽。势必四处漫溢。虽关外之路。与运道生民无涉。然一经漫溢。则正河之流必缓。流缓则沙必停。沙停则底必垫。关外之底既垫。则关内之底必淤。不过数年。必复见今日之患矣。

臣闻治水者必先从下流治起。下流疏通则上流自不饱涨。故臣又切切以云梯关外为重。而力请一例筑堤以绝后患。惟是近海之堤。止期足以拦水。不必过于高厚。堤底止期宽五丈。面亦须宽三丈。高止须六尺。亦一体照取河心之土筑之。至于地广夫多。其间恐有偷安苟且情弊。必须用画段丈验之法以厘之。其法容臣预督各监理官。量取土之远近。按工画段。每用夫五千工为一段。编定字号。插牌标识。其中有原系平地者。有更有缺洼须填者。有存旧堤之土多寡不等者。并堤段长短丈尺之数。逐一书明。标识于上。仍立簿一本。一体登记。交各监理官。即按各州县协募人夫多寡之数。照工拨给堤段。令其如式挑筑。臣仍亲临工所。用部臣冀如锡等条议。铁杵杵隙。盛水不漏之法。不时查验。以别其夯杵之坚否。此挑浚海口一带河身之土。以筑两岸之堤。必先治下流。以导黄淮归海之计也。然下流虽治。上面有淤垫之处。不及早疏通。则高家堰等一带决口尽堵。淮水直下之时。难免阻滞散漫之虞。查洪泽湖下流高家堰以西。至清口约长二十里。原系汪洋巨浸。为全淮会黄之所。自淮流东决。黄水逆灌之后。将此一带河身。渐淤成陆。向之汪洋巨浸者。今祗存小河一道矣。查工部尚书冀如锡等条议内开清河一带沙淤之处。速行挑浚等语。然淤沙万顷。挑浚实难。臣再四思维。惟有仿照挑浚清江浦以下河身之意。于小河两旁。离水二十丈之地。各挑引水河一道。俾其分头冲洗。庶可渐渐刷开。至于挑清江浦引水河。臣止拟离河身三丈。而此处议离河身二十丈者。清江浦以下。系十年久淤之坚土。而此乃三年以内之新淤。臣曾带领夫役。掘土试验。浮面一层。版土深有二尺。则系淤泥尺许。淤泥之下。又属版土。版土之下。又属淤泥。掘深六尺有奇。而尚不能到当日之湖底。且面层版土。虽极坚硬。而第二层版土。因在淤泥之下。反润而松。故虽离河身二十丈之远。而易于冲刷。不久便可合而为一也。惟是此处淤沙既易冲刷。而臣亦议开引水河者。臣目击面层版土之坚硬。恐一时冲刷不开。又于他处生变。是以不敢不略议导引之策。以图万全耳。其所挑引水河。应面宽六丈。底宽二丈。深五尺。每淤地一丈。掘土二十方。远倾于引水河六十丈之外。每方用夫三工。每工给银四分。此工一治。庶淮河下注之时。可以冲辟淤泥。径奔清口。会黄刷沙。而无阻滞散漫之虞矣。

　　治河要论　

</div>
    <div class="pagination">
<a href="皇朝经世文编_page193.html">上一页</a><span>...</span><a href="皇朝经世文编_page189.html">189</a><a href="皇朝经世文编_page190.html">190</a><a href="皇朝经世文编_page191.html">191</a><a href="皇朝经世文编_page192.html">192</a><a href="皇朝经世文编_page193.html">193</a><span class="current-page">194</span><a href="皇朝经世文编_page195.html">195</a><a href="皇朝经世文编_page196.html">196</a><a href="皇朝经世文编_page197.html">197</a><a href="皇朝经世文编_page198.html">198</a><a href="皇朝经世文编_page199.html">199</a><span>...</span><a href="皇朝经世文编_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
