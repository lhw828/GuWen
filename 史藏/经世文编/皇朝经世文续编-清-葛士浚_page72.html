<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 72 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 72 页/共 103 页
  </h1>
  <div class="content">
   兵政十九苗防
　　道光湖粤平猺记　　　　　　　　　　　　　　　　　　　　　　　　　
魏源
湖南衡永郴桂四州郡界广东连州广西全州踞五岭之脊民猺杂错深谷重巇风气戆鸷与华不通华民欺其愚敓攘侵侮官吏辄右奸民以朘猺积怨则变昔今一辙有赵金龙者湖南永州锦田猺与常甯猺赵福才以巫鬼神其众时楚粤奸民结天地会屡强劫猺寨牛谷党联官役猺无所愬于是金龙妖煽其峒倡言复仇使赵福才纠广东散猺三百余合湖南九冲猺共六七百人道光十一年十二月焚掠两河口杀会匪二十余明年正月江华知县林先梁永州镇左营游击王俊以兵役往捕贼二千余据长塘夹冲永州镇总兵鲍友智调兵七百及永州知府李铭绅桂阳知州王元凤各募乡勇数百进剿令游击李方玉由沂村绕袭其后游击王俊等由东路直捣夹冲遂毁其巢毙贼三百余掘毁逆墓二十三日贼窜蓝山之五水猺山所至虏胁众二三千图据九疑山巢穴乃令参将成喜以百兵扼要路众寡不敌退贼遂旁掠甯远　上命两广总督李鸿宾广西提督苏兆熊各防边界时鲍友智俟续调宝庆各兵至即分扼合攻而巡抚吴荣光提督海凌阿劾鲍友智轻进疏防会蓝山告急荣光又檄宝庆兵尽赴蓝山而檄提督由甯远赴援二月十四日海凌阿率宝庆协副将马韬以兵五百余由甯远之下灌进剿蓝山路险且逼贼巢海凌阿不侦探地势遽由小路冒雨深入又不为备贼伪充夫役为官兵舁枪械行至池塘墟山沟陡狭伏贼四起乘高下突枪械反为贼用海凌阿等皆战死　上已命总督卢坤湖北提督罗思举赴剿至是又移贵州提督余步云于湖南而饬吴荣光回长沙贼虏将万赵金龙率八排散猺及江华锦田各寨猺为一路赵福才率常甯桂阳猺为一路又赵文凤率新田甯远蓝山谷猺为一路每路各二三千犄角出没而官兵不设粮台增调常德水师及荆州满骑皆不习山战卢坤至永州始奏罢之而改调镇筸苗疆之兵又以衡州水陆咽喉而常甯屏蔽冲州当贼卫祁阳又入衡永捷径且粮运后路皆派兵勇防御桂阳新田嘉禾三州县各团练乡勇土猺自守以防虏是月桂阳知州王元凤及鲍友智击斩赵福才歼猺五百再战歼猺六百其赵文凤一闻官吏招抚解散过半惟新田以官兵绕道未至知县王鼎铭战没贼入城肆掠去劾不赴援之游击李方玉守备王楷治罪　诏以猺皆山贼蹻捷负险恐蔓延两粤或盘踞山峒致稽搜捕诸将诱至山外平野之地聚而歼之三月十日罗思举至永州以南路之蓝山甯远江华俱入粤门户隘口不一乃议大兵由新田后路蹑贼遏其南窜与桂阳北路兵夹攻并扼其西通道州零陵祁阳小路于是三路猺四五千人及妇女二三千为官兵驱偪出山皆东窜常甯之洋泉镇其地为入山水口有溪通舟市长数里垣墙坚厚民去贼守罗思举以贼偪归一路且失其翻山长技乃密檄北路兵齐赴又渐移各守隘兵进偪合围时运未至贼穴墙出大铳官兵反隔墙外先持盾掷火昼夜迭攻以耗其火药镇筸兵数十跃墙而上前者伤坠后队继登先后毙贼一千余四月七日贼诈降以缓我攻欲乘间窜入山罗思举以贼不缴器械缚首逆攻益力夺门巷战贼大呼乞降仍且逃内外夹剿连日歼猺六千惟散猺八九百拒守市内大宅恐赵金龙在内故仍不用大二十二日尽毁墙舍讯知赵金龙已于初九日突围中枪死禽贼子弟妻女及死党数十
奏闻　诏以卢坤罗思举平猺迅速各予一等轻车都尉世职赏双眼孔雀翎余步云自贵州至仅十日亦加太子少保在事文武进秩有差时　钦差户部尚书宗室禧恩　盛京将军瑚松额已抵衡州未至军先三日奏捷禧恩诘赵金龙死状虚实罗思举旋获其尸及所佩印剑木偶乃止而五月四日复有金龙余党赵子青自连州入排窜江华蓝山虏胁二千猺罗思举余步云驰堵之破贼于锦田之濠江冲禽斩首逆歼猺五百余党瓦解　诏切责广东将校不如湖南出力而广西贺县复有逆猺盘均华之变煽聚二千余六月为广西参将满承绪击败于芳林渡逃至江华界为湖南守卡兵所获于是　诏禧恩瑚松额率余步云赴广东剿连州八排猺初八排猺有黄瓜寨者正月中被奸民官役虏掠讼于官连州同知蔡天培讯之断民役偿猺千二百金民役不偿猺出掠报复蔡天培遂以湖粤猺响应告变总督李鸿宾令提督刘荣庆署按察使庆林以兵二千堵御荣庆以猺无逆状且寨峒险难攻主抚庆林力主剿议不合会四月闻楚师告捷将士皆邀懋赏新任广东按察使杨振麟亦主剿李鸿宾遂以五月十三日同提督率兵六千三路进入排猺首八人出山跪迎请缚黄瓜寨逆猺以献李鸿宾收斩之奏称杀贼七百于是猺皆负嵎死拒猺山周围四百余里峒险箐密军无侦探猺铲要路伏隘狼突官兵惊溃自相挤坠三路皆败游击都司以下死者数十士卒死者千计以行营硝药失火误焚伤亡奏而劾提督刘荣庆老病　上褫鸿宾职因有禧恩瑚松额之命又以余步云代刘荣庆率总兵曾胜等调湖南贵州兵进剿禧恩等至粤初锐意用兵及探知猺峒天险难深入乃于二十五日奏大木根大桥头之捷二十七日复奏六对冲猺之捷所奏杀贼皆数百计然必需有首逆始能蒇事于是振麟日遣人赴猺招抚猺惩八人前事不肯出官兵又惩李刘前败不敢入旬日不得见一猺之面而卢坤又有移督广东之信计程将至禧恩急责杨振麟刻期招降否即严劾振麟仍复悬赏购募并令熟猺为质始偶有出者果得洋银盐布以归于是猺贪利踵至旬日得数百人及缚黄瓜寨附近猺三人诸将得以蒇事乃驰赴受降酌留两广兵三千令曾胜防守连山檄止湖南续调之兵时禧恩暂署两广总督俟卢坤至以善后事委之交印即行　诏进禧恩不入八分辅国公赏戴三眼孔雀翎瑚松额余步云均世袭一等轻车尉赏双眼孔雀翎曾胜加提督衔袭云骑尉李鸿宾刘荣庆均逮戍新疆初楚粤边郡奸民为天地会缔党歃约横行乡曲小剽掠大擅杀各有名号兵役皆其耳目羽翼一呼百诺吏不敢问赵金龙起事即戕杀会匪故会匪不附而郴桂两粤奸民已所在蠢动州县藉军兴团链随时禽治渠魁又猺平迅速故幸未生变然党与蔓三省逋逃薮众论者谓边防隐忧在苗猺之右
　八排兵事考　　　　　　　　　　　　　　　　　　　　
汤彝
猺之居八排自南宋绍兴间始八排之用兵自明嘉靖闲始初连有仕于粤西者挈猺仆十余人归使垦州南黄地源山中山高六十里踪横百余里峰峦复叠巉刻阻深猺环山麓每一聚落曰一排初分八排曰军寮马箭里八峒大掌岭火烧坪为内五排曰行祥油岭横坑为外三排久益繁息延及今复有小排一百三十有一地险物众出为民患嘉靖二十五年因扰边征之旋议抚兽心未革未几复乱天启二年连山知县杨懋忠请剿之参将赵文督兵入有老猺数十人跪马前垂涕乞抚文信之不设备夜半贼以虎皮蒙牛犊驱入营官兵大乱猺乘之一营尽覆监军道某佯抚之以缓其暴密请总督檄都司蔡一申率锐师衔枚夜入踞平猺岭之险马箭各排不能救一申用火箭射入军寮焚其巢分兵屯白石岭歇凉墩为犄角示必剿军寮贼潜奔油岭一申率勍卒裹粮持锄取闲道夜薄油岭黎明成三大营于林时洞贼大骇乞命一申勒献首贼斩之始予抚崇祯五年复劫民逼州城三里许吏目吴中选会守备梁栋辅追捕之及于边井塘为贼所杀总督熊文灿议剿之而未果自是益披猖獗猺头李大面者称雄各部自以为盘瓠后遂号盘古檄民征租税曰猺粮某排辖某各画封界索花红酒米民大苦之十三年广西贼犯连山排猺应之复潜结临蓝高獠柴獠诸贼由是楚粤之交郡邑骚然一月十三变遂攻州城州牧王立准率千总黎树绩御之飞书告急总督沈犹龙令佥事道魏章监都司蔡坤守备马文滔军往援壁于金相塘贼大至围坤营两昼夜勺水不得入坤无策谕贼解围即退兵衣甲火药尽予之仅以身免而以兵单贼众闻上台犹龙乃奏征江楚闽粤六镇兵分道并进号十万西自大拱桥东迄大分土岭营垒星罗而六总兵以客故不尽秉犹龙节制各乘便利贼乘高望之尽悉其进退整懈军寮马箭贼遂并力攻闽镇陈鹏营大战于蕨冈头日已暮矣俄里八大掌诸贼从山南横击鹏战死各军皆溃犹龙乃城茂古峒以塞其冲招义兵命监纪董梅鼎守之名咸甯堡前立墟市民赖以无恐值明季天下大乱猺尽肆沿及　国初未尽向化顺治八年流贼马宝入连州诱排猺出山相倚为暴拆咸甯堡掠民无虚日九年劫下水堡千总唐某率兵追捕伏发之死康熙元年连阳游击武君仕率三百人侦贼石圭陂贼数千乘夜出劫君仕令坚壁勿与战且更番饱食天明大呼突出杀贼贼披靡退入山峒自此不敢出乱稍戢惟令兵役巡隘道察其动静贼恶之欲得而甘心焉一日数猺牵牛负衣被作劫掠归山状诱兵役追捕既深入则起而歼之其凶狡多类此各排惟军寮最强油岭里八峒次之有黄村民素苦军寮侵暴集壮丁伏山外俟其出狙击之擒十人献于县时县令朱三才畏盗案尽释之欲其德已而不为暴也猺头房一心易之率其党益淫杀无忌控诉皆置不问猺难复起四十年士民奔行省请讨贼提督殷化行八里八峒驻兵山麓遣副将林芳八排谕以缚献首贼猺悉伏山谷芳纵火烧猺房光四照各排见焚其巢咸怒于是军寮马箭之猺从排之下路仰攻大掌火坪之猺从排之上路俯击峒猺恃外援遂从中路突出把总陈溥及兵百人皆歼焉芳走入壶芦田顾谓其仆曰此绝地必死汝盍去其仆泣不行贼来益众仆以身蔽芳弯弓四射当者皆贯洞胸矢尽负芳而死殷化行率总兵刘虎入贼焚林据险以拒化行度兵寡未能胜留虎于军而自回广州与督抚会疏以　闻　命都统松柱等率湖广两粤兵讨之四十一年二月师次三江口连营数十里开山通道三路进剿围之数月贼大惧乞降乃抚之城三江寨驻兵二千以副将领之环八排建三十六泛弹压控制百余年来三连之民庆安枕焉道光十一年锦田猺蠢动潜结排猺应者数百人续去者为守隘兵截回猺行时以山土贱售民户既归无以资生又失其农具遂劫夺仇杀由西路延及东路而中路军寮复袒恶助患五月李阁部鸿宾至定议剿之分三路进攻军寮贼诱之深入夜火其营三路兵皆挫失游击史鹄谢国荣王珍殁于阵　命禧将军等至连征黔楚粤西兵将集猺慴服缚献凶逆乞命师臣承　诏抚之八排复定
排猺生深山邃谷僄捷如鸟兽恃险设伏是其所长故不利远出而官军亦不利深入然蔡一申之夺险神速武君仕之坚壁挫锐皆以偏师奏捷而五省六镇十万之兵或无统帅而溃或仅取输款而归求其出奇制胜以险绝为功则不易觏兵法曰两鼠于穴中将勇者胜是知深谷行军贵精练不贵兵多亦地形然耳目贼觇重兵至必绝隘道塞关险聚穴负嵎虽有良将劲兵无所用其武从来皆以安抚了局者盖不欲老师糜饷也夫乱之所起不起于起之日其所由来者渐也窃谓于平日宜抚之不必抚之于既乱于既乱宜防之不必防之于平日徒防之适足以扰之将召乱况抚之即所以防之可弭乱也而其要则曰防猺如防猛兽抚猺如抚婴儿饱之勿饥信之勿欺驯伏之勿使其奔逸安戢之勿使其仳离庶乎祛民暴寝边患节饷而不劳师也
　　平猺议
陈起诗
平猺之法搜捕之功多战阵之用少而搜捕之兵北兵不如南兵客兵不如主兵官兵不如乡兵请详论之五岭绵亘数省自广西广东湖南以至江西福建岭巅所在多猺人耕种去住荒忽名过山猺而广西广东湖南三省交界处有平坡千里万山环抱南通连州北负永州西枕平乐东隔韶连为猺人祖宗以来巢穴聚集之处名八排猺大道自连州三江口入为咽喉永州九嶷山为背脊广西桂岭为首湖南骑田江西大庾戆岭为尾永州猺匪系过山猺有生猺熟猺二种熟猺与近山汉人杂居风气略同生猺言语不通嗜欲亦异熟猺疆富生猺瘠贫生猺常听熟猺指使是二是一如鬼如蜮所以啸聚动成千百猖獗遂连三省者地势联络然也苗猺蛮獞性俱恋家易惊多疑不耐持久贪利苟得不能远谋嘉庆初湖南苗反辗转七八年始定而未出辰州一步可知苗猺无足虑以性俱恋家故耳然山深箐密聚散无常非有平原旷野可以布阵安营而决机于十里数十里也林翳谷伏诡谲易生非有高城深池可以十围五攻而取胜于一战再战也东窜西突楚粤并起非有通衢要道可以整军聚粮而捣坚于一路也无百人数十人可容之巢穴而鼠穴鸟巢剿之不胜其剿无数百人千人之攻伏而雉攻兔伏防之不胜其防其地彷佛金川亦尺寸皆山之地其事不异苗疆惟雕剿之法最宜故曰搜捕之功多战阵之用少虽然言搜捕者必主调兵吾谓兵不必调而必练兵不贵聚而贵分兵不在官而在民则北兵不如南兵客兵不如主兵官兵不如乡兵之说也北兵长于弓马驰逐平地性气刚果临阵齐一然不能耐饥寒难于持久不习潮湿炎热郁闷必多疾病不能轻捷跳跃攀援钻窥易致竭蹶又不识猺人言语猺人性情则剿杀追逐进止迟速起伏探望呼吸之顷易失机宜不习山林高深途径纡直之实则欲迎头反成尾追欲兜杀反多透漏故北兵不如南兵四川贵州兵素称劲旅既耐劳苦又习险阻湖南两广遣调较易将来大营非此五省之兵不可然而楚粤之兵素欠训练必多涣散小利争进小失竞奔又专恃大营则防此失彼剿一逃三欲战则饵之来而不即来欲守则多所防而不暇防旷日持久师老饷糜苗疆之役所以不收功于福贝子而得效于傅鼐故曰客兵不如主兵官兵不如乡兵
且夫团练乡兵以剿猺匪有十宜焉山谷高深径途远近形势险易人人易知则彼之所乘与所必获我知趋避我所可及与不易及又知缓急识地利一也久雨烈日寒热温湿春疫秋疠习而不苦饥饱劳逸不生诸病顺天时二也彼之言语十知九彼之性情十知八为攻为守为伏为逃为降为诈十知六七临阵之际人人有应变之机得彼情三也人自为战家自为扞御号呼击刺之声同不误于风雨父母室家之念重敢弃而散亡兵心固四也近猺十数州县村庄累万既苦裹又震兵差守则固无可恃逃则必有所归团练乡勇则并小为大移低堡就高堡寨长渐多粮薪渐聚民志定五也会匪居民十之五盐贩居民十之二矿丁厂徒居民十之三盗贼逃人居民十之一约此数种不少枭雄此有所收不窜入彼削贼党六也边地民人畏官最甚文武皆可统领易于节制临阵扞救官长必不致分彼此一操纵七也官兵饮食衣装不比乡民耐苦查官兵日给银二钱五分贴补糜费似尚不止此数若匪逆起灭无常则大军驻撤两碍团练乡勇则可以久驻易于供给即猺事平静亦可倚为善后之图简供亿八也此有乡团则边野无所掠而彼米盐布絮铜铁之来路穷汉奸无所通而我声击擒伏虚实之机密坚壁垒九也临武蓝山江华永明道州全州灌阳恭城富川连山连州阳山乳源十数州县皆有乡团则彼势剖而难聚防多而难备力散而难久心分而易疑变化由我胜算先人势剖而难聚则大兵所入贼不能并力以御防多而难备则声东击西诱此伏彼贼必自救不遑力散而难久则各为其巢穴各逃其生命而剿抚可兼施心分而易疑则贼党必有互相推诿互相残忌者首逆可不日擒献制死命十也具此十善而谈猺事者不出此其难亦有四谓旷日持久无速效也谓纠保练约必骚扰也谓乡兵非尽善类易藏奸细不识步伍难约束也谓寨堡围场旗帜器械所费不资地方官吏借练勇之名以为开销或借以索民间帮补仍无实际忧经费也是四者诚然然而天下事有见为缓而急莫甚见为扰而安莫甚见为难而易莫甚见为费而节莫甚请破其难而仍申吾说自兵兴以至今日已二月矣调贵州兵湖北绿营兵驻防兵久需时日由今以后所谓速效又可必邪使自今日始三省督抚通饬沿边州县近猺山者团练村堡约每县五六处以为守望招集乡勇约每县六七百人要县至千人为止以备剿杀奉行得人一时并举不出三四月可以成事团练既成分道并进不出一月必能剿灭命将出师可必之于四五月之内乎是所谓无速效者盖见为缓而速莫甚者也边地州县所辖之乡民其骚扰有甚于客兵者乎州县自练之兵其骚扰有甚于满汉兵者乎外来之兵一则骚扰官府二则骚扰市集三则骚扰田产即节制得人而风声所到亦足骚扰人心贼来之民心已震兵来之民胆又寒当事类能知之未必能言之耳其实客兵骚扰之弊更足以摇动边境之人心而使之勾通猺贼不可不防不可不畏也果得有胆智得民心之州县劝谕乡民使日为团结招徕壮丁使听吾指使所团者皆比闾族党之家所练者皆交友认识之州县既可藉大兵驻扎之威以驯乡勇大兵又可藉乡勇搜捕之力以壮军声两相为用既不扰官又不扰民又不扰兵若龚遂之治渤海张纲之定广陵虞诩之平朝歌只在良有司十余人耳是所谓恐骚扰者盖见为扰而安莫甚者也
奸细之伏藏于乡兵可畏已奸细之伏藏于大兵所临之地尤可畏也然伏藏于大营之左右而客兵不能识认之伏藏于乡兵之左右而乡兵无不识认之见生面而必诘闻音异而起疑外来奸细固不患入吾团练第乡民非尽善类朝集暮逃稍纵滋骄刻绳易变其可虑亦与兵同要在良有司慎简而收之善抚而教之耳教之善则莠民可转其力为奋不顾身之士教不善则官民可恃其众而有咆哮挟制之时得失之数亦略相等况约束以官又须各乡绅耆董之各乡殷实明白者分理游民以有所事而日勤枭雄以有所希而亦奋贼匪奸细有为吾近边乡人所知识者并多方招之为我用多方疑之使之不敢自用其奸细如李愬之平淮蔡是也所谓难约束者亦见为难而易莫甚者也今日经费之艰难人人知之人人能言之矣大营所在供应不少吾谓撤荆州驻防千兵即省千兵之费半撤湖北督标湖南抚标广西抚标兵约不下二千人以见在余提军领贵州兵驻广东广西界罗提军领湖北湖南兵驻湖南界进战之事全以任之不使文官掣其肘湖督驻永州广督驻连州广西抚驻平乐督饬十余州县团练乡兵不使武将梗其论三四月内各县即可分道并攻大军亦于两省分进吾知不待战而降者降逃者逃擒者擒伏者伏矣以五六月而告功费之省也几何即以撤兵之费为各州县倡首赏劳之费亦已省经费多多矣至于各州县经费之出其说有四一则劝谕富民输粟出财修堡建团二则劝谕贫民自出财谷相为移并以保身家三则通粤盐之禁于宝茶攸需郴衡一带官收税以济军需考照宋李忠定明王阳明办湖南兵事旧法勿以安常处顺之见泥之兵靖复旧四则熟猺叛产即与近边民田错杂各县皆有仍须乡老勘报清理入官粮收堡寨以为屯积又各州县常平社仓义仓育婴桥亭等项公田公费县绅乡老自为经理亦复不少兵兴动用兵靖偿还无伤于官无害于民乙丙征苗之役调两广兵衡永郴桂四府民间助给过兵口粮甚为踊跃况地近切肤岂忧悭吝则此四条经费已足而于国家经费固省之又省也是所谓忧经费者又见为费而省莫甚焉者也夫团练乡勇之说古人言之详矣即平定教匪平定红苗亦已着有成效而今日不能早决此策者事狃于所习而疑倡始为甚难人惮于改更而虑劳怨之难任大抵然也溯查教匪红苗两举初皆调兵征剿西灭东起此窜彼伏积年累岁然后归于坚壁清野之策以致底平夫明者先见于未然勇者定计于必行前之策不效而后变计则所失已多是宜力求循良稍破资格官兵与绅士并资采访与稽查互用以人荐人以边治边其究也并可以猺攻猺且夫今日南方之民即猺匪平静岂遂不思所以善后哉互广西广东湖南江西福建数省边境丛山长林苗猺獞蛮所居外矿丁厂徒木客盐贩盗贼所匿罪人所逃硝磺铜铁之产不乏鸟道羊肠攀藤沿壁百里咫尺呼啸惊疑民无所恃则动易静难官无所恃则赏穷罚竭催科提解捕捉之案棘夫手养育教诫判断之事梗其行此何如之策哉故曰团练乡勇即猺事平静亦可倚为善后之图乌乎又岂徒平猺之策已哉
　　治猺　
陈起书
樵者曰子之言泛而难识也吾郴之猺治之若何曰勿扰制之若何曰去媒曰有事若何曰散党夫猺甚畏官故易虐其气合故易聚有媒焉则必动猺之不与汉通也种类也其一呼众应也亦种类也扰之生怨导之复仇则汉奸为之媒矣夫储大文原势所谓郴隶湖南则粤之险失也知宜章之水归粤而不知险之所在居中乃可制外今乃欲以外制中不特郴不可属粤宜亦不可属粤宜章所以据岭南上游此湖南控粤形胜也使宜属粤不特上游之形胜失而湖南之门户亦失且横绝南北者岭岭属之粤乎则楚之水何以为粤之地属之楚乎宜又何必属粤中分之乎则形势共必立二关于摺岭之巅是一国三公也其他建制皆如此失而于制猺尤不便郴五岭之骑田也骑田南北半猺摺岭高踞其峡大路横断其巢而黄毛鉴塘大隈等处亦同摺岭立兵以断峡使其类不得相通则救援少而逃遁难近大路村庄复严守之使不得由平地过然后节节攻之一山不过二三百家易为力矣若非断龙则数百里之内山既相通种类复一山间往来兵何从知有日添日多耳散者散之攻者攻之恩威并用矣吾闻之疆界之处奸所藏易避故也山林之中盗所伏难稽故也摺岭东西皆大山又当疆界之处不特制猺宜治盗宜御外侮亦无不宜
　　断龙　
陈起书
樵者谓步兵曰余樵五岭之巅山径余所知也踰岭为岭南宜章其冲也御岭南先守宜救宜之路若何步兵曰郴所以救宜险要在摺岭余所司也然我之所守即为贼之所攻明由摺岭救宜彼必尽力以御阴由摺岭之西黄毛摺岭之东大隈以出其背焉盖横绝南北者岭岭自临武入郴为高堂山西有小径黄毛是也东为摺岭起五盖山其东之小径则大隈焉过此则桂阳矣夫中原险要在水或在路所会归之处边鄙险要在山实在两山断而复连之处山龙也断处峡也山防之法在断龙征猺尤善猺善行山其伍散而不聚我聚而攻其一道则径小难容众散而攻其数道则彼尽力以围我一道我仰攻则彼乘高以御我登峰则彼围其下击东西奔击西东奔击首尾则上下四旁奔而我不能追断其龙则彼无奔路龙之起也万仞其伏也一线所伏之处其水分流是之谓峡山路会归之处也大龙之下小龙生焉其亦一线龙断则彼奔驰于此山而不能越山而遁入山先看水大水大峡之所出小水小峡之所出溯水则峡见断而围攻之节节断节节攻如破竹然节破则竹自解夫猺可由贵州至常德洞庭可由贵州广西至衡山宝庆至湘阴洞庭皆数百里不经州县若五岭则可由广西永州郴桂大庾至闽浙数千里不经州县横绝南北者岭岭上泉分南北流故中无大水以界之州县在平地断龙如斩蛇斩其中则分为两险要大路大峡也间道小路小峡也摺岭大峡也黄毛大隈小峡也不独此也阴平峡也散关峡也武关峡也凡出奇之路无不出于峡者看水知峡则向导出奇可以意会焉曰子尝从军于猺当其由江华而至常甯何不言其法而断之何至出扰数百里八排广千里何至聚万人于中而不能战步兵曰池塘墟亦峡也海军门不知而中伏焉断东西之水而南北皆山故不得出当今之世言者不行行者不言养犬所以守夜也而制之曰尔其啮以御贼无吠而惊予梦也贼在垣而嗾犬于门不得则罪犬子欲我为惊梦之犬而孰知我将为当门之犬乎
　　覆陈汉苗土司各情形疏道光十九年正月　　　　　　　　　　
贺长龄
窃道光十八年十二月初七日承准军机大臣字寄奉　上谕有人奏滇黔两省外来客民流民盘剥苗人土司田产请饬查禁等语川楚粤各省穷苦之民前赴滇黔租种苗人田地与之贸易诱以酒食衣饰俾入不敷出乃重利借与银两将田典质继而加价作抵而苗人所与佃种之地悉归客民流民至土司遇有互争案件客民为之包揽词讼借贷银两皆以田土抵债种种情弊如果属实不得不严行查禁着伊里布颜伯焘贺长龄即将摺内所指各情节悉心体访严饬各地方官随时查察认真禁止除客民流民已经置买田产不计外傥有狡黠客民人等浸占苗人土地及擅买土司田产即将田地断还本人管业追价入官仍照例治罪至田主案件如有汉人霸占苗业及夷苗诬控平民务当公平听断治以应得之罪毋得任听胥役诈索客民唆讼以杜侵越而靖边陲原摺着钞给阅看将此各谕令知之钦此遵　旨寄信前来臣等细绎原奏之意盖以前抚臣嵩溥筹办苗疆保甲将客民一体编查外来流民渐少又以苗俗本俭因佃种苗地之客民诱以纷华渐致入不敷出盘剥准折苗产半归客民其尤甚者土司与汉民每有田土互争之案辄被胥役勒索客民从而包揽教唆借贷银两动以田土抵偿应示限制方可保全苗业预弭争端臣等伏查前抚臣嵩溥查办苗疆保甲之后所有续增流民续置苗产以及棚户占垦盘剥准折等弊均经　奏明饬禁至今遵办但须实力奉行不必更设科条徒繁案牍惟查原奏流民渐少之说自今观之盖未尝少其势亦难强行禁止即所称苗民习染纷华生计渐蹙亦不尽由客民之诱煽奚以明其然也人情莫不重去其乡计无复之乃相率而转徒方宜导以生路岂可转行遏绝黔省固多客民兴义府尤其渊薮自嘉庆年间平定苗匪之后地广人稀每有黔省下游及四川湖广客民眷而来租垦荒山俱系极贫之户终岁竭蹶仅足餬口其力不能盘剥苗人且山土瘠薄垦种二三年后雨水冲刷倍形硗确仍复迁徒他往又他省客民往来滇粤两省每由兴义经过中途资斧匮乏留滞乡场城市者亦复不少前抚臣嵩溥摺内已详陈之自臣到黔以来兴义各属已无不垦之山而四川客民及本省遵义思南等处之人仍多搬住终岁络绎不绝亦尝出示饬属严禁而不能止细求其故则以四川遵义人稠地贵而兴义地贱也思南地利太薄兴义虽瘠犹胜思南也然而地多烟瘴新徙之民不服水土辄多死亡故虽地不加广来者日多曾无人满之患此种情形实堪悯恻而原奏乃谓客民获利甚丰半皆广田亩而峻墙宇毋乃偶见一二遂以概之千百若使目击流民之苦必不忍为是言也黔不产盐布疋又贵类皆挹注于他省苗民错居岩洞所饶者杂粮材木耳非得客民与之交易则盐布无所资即杂粮材木亦无由销售分余利以供日用是客民未尝不有益于苗且苗民务耕作而不知贸易客民耐劳而俭用多就谷贱之地以为家是亦未尝不两有益若谓纷华靡丽皆由客民导之以至穷乏则汉人中昔称富户今为贫民者正复不少又将谁咎盈虚消息物理之常即无客民固不能保苗民之常富也访开黎平之苗率多富贵固资山木之利亦由善自经营岂能无客民往来何以不能盘剥然则苗民贫富之无常犹之汉人耳臣等更即原奏所未及细察汉民之情形尚有数条敢陈　圣鉴一则苗民实为汉民害也黔本荒服皆猺獞犵狫之所居自元置宣尉使都元帅府始有贵州之名官职既建乃有汉人经今五百余年仍是苗多于汉查黔省上游猓苗为多下游狆苗青苗为多苗民固近朴而狆苗则凶悍难驯系五代时马殷自邕管迁来其种有三一曰补笼一曰卡尤一曰青狆贵阳定番广顺皆青狆安顺镇甯则补笼卡尤也其俗以偷盗劫掠为事不但客民不能盘剥即土着汉民犹畏之他如台拱青江黄平等处之苗亦多沿路行劫滋扰客民控制弹压均非易易一则苗民自为害也汉苗固多争控即苗与苗或因口角或因争佃亦复互控不休甚至苗唆苗以控苗且句串汉匪以控苗颠倒簸弄从中分肥刁诈殆难言状一则土目土司之为苗民害也
黔省上游多土目下游多土司土司多系江西湖广山陕江南等处之人土目则系从前土着及由滇蜀拨入之人苗民佃种土目土司之田岁上牛羊猪鸡以为年例年租其土目土司之强而暴辄虐使其苗又于年例年租之外多方科派之苦累殊甚一则苗民之为土司土目害也缘苗民亦多奸狡或将佃种之田当与汉人土目土司所管地面甚宽无由察知久且转相盗当辄至迷失又历来苗民应上条银皆由土司交地方官转解藩库近则以土司浮收纷纷控省求改归地方官征收及准理饬办苗民又相率抗粮地方官传案不到仍责成土司土司不得不为之代垫若欲催科归款则又以事归地方该土司需索不遂藉端重征具控其譸张为幻不必尽由汉奸亦有苗民无异于汉人而不相害者　国家声教四讫椎结侏渐移旧俗其中殷实之户亦多勤事诗书况苗学屡经添设掇科出仕正不乏人衣冠之族联门閈而重婚姻此等即不当仍以苗民视之更有苗民绝异于汉人而不能相害者熟苗之外另有生苗多在深山穷谷之中性情嗜好饮食居处皆与人殊汉民既不能入生苗亦复稀出虽有狡黠客民无所施其伎俩以上各情皆原奏所未及臣等惟恪遵　谕旨通饬各属悉心访查惩盘剥之习警包揽之风杜侵占之渐加以殷勤告诫使之归真返朴不务奢华冀以锄汉奸而苏苗困而又将苗民之凶悍劫掠者严行究办其诬控平民之案照例治罪则苗民之为汉人害者亦去苗民互控句串唆使诡诈百端若能迅速听断不令胥役客民得售其奸则苗民之自为害者亦去土司无违例科派之事苗民无借端挟制之心则土司与苗民互相为害者亦去至于诗礼之家苗民亦同于汉生苗一种原不与汉人为缘固无庸议及者也又原案内所称胥役诈索刁徒唆讼各情形此二弊实生民之大蠹不独有害苗民臣到黔之后查办衙蠹一百一十四名业经具奏在案又查办教唆词讼匪徒二十八名凶恶棍徒一百六十二名锁系铁杆五百五十九名均经达部有案诚以黔省在在苗疆若非随时随事严示惩创何以除暴安良年来察看情形宵小尚为敛汉苗亦各相安复以各属控案细加比对较之从前已减十之四五惟是黔省山多田少民苗耕作已形不足又有递年寻常军流人犯现已积至一千七百三十余名新疆改发人犯又积至一千二百四十余名此等人犯或挈眷偕来或遇　赦愿留生齿日繁皆与客民无异虽向例各犯止准居住城内不许私住各乡而生计维艰亦未便概行禁约稽查防范耳目恒苦难周臣等仍按照前抚臣嵩溥　奏定章程不敢稍涉松懈亦不敢过事拘泥惟有谆饬各属实心实力设法查办以仰副　圣主绥靖苗疆预弭争端之至意
　　缕陈湖南苗疆情形疏　　　　　　　　　　　　　　　　　　　　
贺熙龄
窃查湖南苗疆自嘉庆初年戡定之后苗情极为安贴良由抚绥得宜控制有力闻近年来该处情形渐就废弛殊非慎重边防之道臣谨就所闻缕陈于左一沿边碉卡宜及时修葺以资扞御也查湖南苗疆凤凰干州永绥古丈坪保靖等五厅县沿边一带于嘉庆二年以后次第建修屯堡碉楼石卡哨台台共一千一百余座墙一百余里盖墙以严界画堡以资巩卫哨台以了望台以堵截碉卡两项则以守以战所以扞御边疆至为详备原筹有岁修经费二千九百余两由辰沅永靖道经管支销遇有坍塌随时补筑乃闻近来报销不实各厅县碉卡等项坍塌者多偶值督抚巡阅之时亦仅于所经过之处略加修补此外听其颓坏似此年复一年将来必致倾废无存殊非设险以守之道是宜亟加修葺以固藩篱其经费无需另筹惟令将岁修款项实用实销务须一律整齐完固庶可长资保障而永卫民生矣一拨给丁田宜附近碉卡以便驻守也查苗疆各厅县共设屯丁七千名内散丁每名给田四亩五分小旗每名给田五亩五分总旗每名给田六亩五分百总每名给田七亩五分皆以附近碉卡之田拨令耕种俾之且耕且守共备干城闻近来屯房书吏因田有肥瘠受屯丁等贿嘱任意拨田往往有所守在此而所耕之田在数十里外者致碉卡空虚无人驻守而楼座因之亦易颓坏是宜于拨给丁田之时确实查核务令与碉卡切近如书吏受贿舞弊即严行惩办以收屯防实效且各碉卡修葺之后有丁驻守各自照管亦可经久不敝是又两全之道也一屯防田土宜随修治以符定额也查凤凰干州永绥古丈坪等四厅保靖泸溪麻阳等三县共屯防田土十三万一千余亩除分拨屯丁领耕外余俱召佃收租以充经费惟各厅县田土附近山溪每多水冲沙压之患原筹有修理田土工本谷三千余石遇有冲压随即勘报动项修复乃近闻款目虽存兴修不实凡土田冲压俱令佃户自行修理该佃户等无力兴修即听其荒废及额租逾限则追呼四出甚至以牛只作抵致误来岁春耕或则另换新佃责令顶缴租银尤不胜逼勒之苦种种滋累皆缘侵蚀工本不肯给资修治之故是宜将公项尽归公用春夏之时山溪水涨田土遇有冲压一经丁佃奉报立饬屯弁勘明分别给以工本赶紧挑修庶款项有济而额租常盈一备战练勇宜照额训练以复精锐也查苗疆各厅县内凤凰一厅尤关紧要原设练勇一千名分列枪弓箭藤牌各队并练习跳高跋坡等技名曰道标于每季大操每月常操之外又将各队分日赴道署校阅在当时最称精锐
道光元年　奏准于练勇内拨出一百七十八名作为各屯弁之字识跟丁现在惟存练勇八百余名而此八百余名中又多以厨役匠作杂项人等充数计能操演者不过五六百名其跳高跋坡等技均皆停止亦并不赴道署校阅遇督抚巡阅之时亦止虚作架式人数不足则调取屯丁冒称练勇使之随同支帐站门以掩饰上司之耳目坐使有用之劲旅徒属虚名是不可不照旧认真训练仍按期操演分队校阅并练习跳高跋坡等技以昭核实而镇边疆一丁弁补缺宜严禁需索以示体恤也查苗疆屯丁内之百总总旗及办屯管仓之总散屯长遇有缺出向由厅县遴选详道顶补念系贫寒免其跋涉故不送道署验看近闻无论远近皆须亲赴道署未验之先守候需时既验之后书吏等勒令送缴规费然后给与委牌执照其名为八百八实需缴制钱三四千至七八千文不等又屯丁受田遇有缺出向例即以该丁之子弟亲族顶补近则书吏舞弊往往使应补者失业而不应补者得以贿求每一缺取数千至十余千文不等其田之肥美者或取钱二三十千不等又苗疆内原设有苗守备苗千总苗把总苗外委等员例由辰沅永靖道于诸苗中择其诚实者秉公拔补若拔补不得其人则肆其强悍凌虐平苗仇杀之风即由此起近闻亦有书吏受贿情求拔补之弊是不可不严行剔除以恤丁弁以顺苗情一差役人等宜禁入苗地以防滋扰也查苗人有词讼案件向令苗弁传送不准擅差兵役入寨汉民不准与苗人往来婚姻即在集场交易亦令屯汛员弁亲往弹压不准市侩侵欺原所以区别民苗使之两无嫌隙近闻此禁复弛汉民仍不时与苗人往来不无盘剥之弊遇有干涉苗人案件地方官辄差役传提该差役等一入苗境肆行无忌往往乘坐轿马逼令苗人沿途护送及到事主之家任意需索甚至擅行鞭责詈辱苗弁向来苗人滋事多因于此必应一律严行申禁以弭事端一苗人祭鬼宜申严禁以正风俗也查苗人向有椎牛祭鬼之习每聚众持刀将牛打毙视牛首所向以占吉凶不惟每岁残杀耕牛无算而且集聚多人时虞滋事嘉庆初年业经禁止近闻此风复起宜责成苗弁分寨查禁如有不遵送官究治若苗弁徇隐不报一经查出从重责革一黔楚交界宜遇事商办以息争端也查凤凰永绥二厅与黔省接壤苗地处处可通兼之苗人或为旧时姻娅或因集场交易势不能禁其不相往来其间偶有嫌隙因而互相讦控者有之又或因钱债细故彼此强牵牛只或拏人勒赎抗不退还告官关提亦不到案应随时会同黔省松桃厅妥为查办秉公断结不许滋生事端一书院义馆宜实心迪牖以广教化也查苗疆各厅县皆设有书院一所又设有屯馆十五所苗馆五十所其束修膏火俱取给于官赎田租项下原欲使该厅县生童及屯苗子弟一体读书咸知义理乃近闻各处书院有以官亲滥居师席者有坐支束修终年不到馆者其屯苗义馆教读之人向由辰沅永靖道考取充当近则或由屯长保送与之坐分束修而义馆亦为虚设是宜选择端人实心教读剔除前项情弊以收化民成俗之效以上数条应请　旨敕下湖广总督湖南抚臣督令辰沅永靖道实力整顿无任废弛以期保卫民生永绥边圉
　　遵议抚猺新章并吁加学额疏或作遵议江华县抚猺新章疏　光绪七年　　　
湖南巡抚李明墀
窃照江华县土猺滋事一案经臣奏奉　谕旨饬将原定章程详加酌度妥议具奏务令民猺永弭端以靖地方等因钦此仰见　皇太后　皇上绥靖边圻一视同仁之至意钦悚曷胜臣维法以积久而生弊制贵因时为变通查干隆二十四年抚猺章程所载猺产准照原价赎回后再擅买许猺人首告将产断还不追原价等语揆度情事自系彼时客民不多而所买田山年分又浅故准其照价赎回之后复特为此厉禁俾民不敢贪近利而贻后灾然不能永远恪遵彼此仍然冒禁实缘猺藉客以通有无客藉猺以资蓄积两相需即两相愿故虽有出卖之严禁辄复私易名目改为永当永批微论地方无从闻知即知之而律设大法礼顺人情亦有不能概令强从之势故道光十三年续定条约即多有变通今距干隆定章之时业经一百余年忽欲舍新章而复旧例向收田产尽逐客民无论酌理准情均觉不顺就令刑驱势迫亦属难行然不趁此事定之初惩前毖后规画久长又虑数十年后猺产悉成客产而猺人之贫苦益深客籍多于猺籍至客民之根蒂益固驯至愚猺含忍受欺黠猺积忿生事历岁经时决裂更不可收拾臣于上年冬札饬署永州府知府周簳候补知府麻维绪长沙府同知李必昌将干隆二十四年与道光十三年两次抚猺章程斟酌今昔情形悉心妥议其有积久流弊而不便于民猺者去其太甚存其大妨并令传集明理客总猺目积诚劝诫告以必应如何酌改方能日久相安即所改或有未宜并许当时直陈复商更定务使家喻户晓彼此信服乐从方能永杜争端与民更始嗣据会拟抚猺新章六条禀覆前来臣详加察核尚属平允惟事关永远遵守不厌再四推求臣复批饬周簳会同留防猺山之统带毅新营提督苏元春再将所议章程按户传谕就察民猺情形是否情愿遵议再行禀臣核定并经附片奏明在案兹据周簳等禀称此次新议抚猺章程六条先与该客猺总目开诚布公反覆推论续经亲历九冲沿途传集散户明白宣示均各翕然诚服情愿具结遵议并以推广学额一条幸得厕身士林同沐　圣朝文教情尤为鼓舞深悔从前误信痞猺构煽自为化外顽氓竟有言之泣下者惟查九冲皆山间或新垦成田半皆硗瘠致未丈量升科仅有大半洞猺田亩照则纳粮与按赋立额之例稍有未符等情前来臣伏思田赋关系　国家正供以多寡而定学额以奖食毛践土之氓而自咸丰以来军兴筹饷各直省督抚臣奏请加广学额均荷　谕旨允准立沛　恩施并未以田赋为准则因查江华县九冲猺山田赋不敷请立学额之例而现在筹办抚猺冀以弦诵之风化其犷野之性且该猺涵濡文教二百余年实亦不乏读书之选同殷上进之忱苦于地利有限致令向隅情殊可悯向无仰恳　天恩特降　谕旨赏给江华县九冲猺童新籍岁科试学额一名以广　教化而示鼓舞出自　格外鸿施至此外所议各条臣悉心详加酌度衡情准理因时制宜并无丝毫偏重可冀永远遵行既据称民猺均已情愿遵依自应俯如所请谨缮摺进呈　御览只候　宸定饬下勒碑钦遵即将两次抚猺章程旧碑一律删除一以此次新章为定所有遵议江华县抚猺新章并吁加九冲新籍学额各缘由谨会同湖广总督臣李瀚章湖南学政臣陶方琦恭摺具陈
　　奏陈苗疆善后事宜片光绪八年　　　　　　　　　　　　　　　　　
贵州巡抚林肇元
黔省下游苗疆应办苗弁义学屯卫等项事宜业经前抚臣岑毓英奏明檄委道员储裕立会同署贵东道吴自发查办内有应行量为变通者亦经臣饬令体察情形妥为办理在案兹据该道储裕立吴自发会禀称遵查铜仁府县原设苗弁十五员松桃厅原设苗弁一百一十三员今照章将铜仁府县苗弁拨出十缺应留五缺苗兵拨出七十名松桃厅苗弁拨出八十缺应留三十三缺苗兵拨出八十名现于古州台供清江丹江八寨都江下江七厅酌量分设苗弁五十六员苗兵一百零四名克资约束当经责令薙发改装已有成效倘该苗弁等或有苛虐情事应由该地方官详革另补所遗苗弁三十四缺苗兵四十六缺拟暂行截留由该地方官随时察看如有应行添设之处再行禀请酌补以昭慎重至义学一项除台拱丹江都江八寨下江五厅原设六十九馆铜仁府县新设四馆均由公款开销无须另筹经费此外如古州松桃清江三厅新旧共设六十六馆就地筹款足敷应用通计府厅县十处共一百三十九馆分别布置以资训迪又查屯军十卫原额九千三百三十九户现已招复八千九百四十九户督同委员点验尚属精壮并无短少其未足额者或因田亩荒芜尚须招垦或系水冲沙淹无凭布种业已勘明册报呈请会办所有各卫堡城共一百二十七处亦经该卫弁等分饬屯军修筑完固每年应征屯粮就近由厅员派人监收以归简易并督饬各卫弁于农隙时认真操演由贵东道亲临巡阅察其勤惰分别劝惩等情禀核前来臣查贵州军兴多年苗疆粗定应办善后各事如苗弁义学屯卫三项为风俗学校防御攸关均属当时急务前抚臣岑毓英派令该道等会同查办现已一律办竣措置尚称周妥实于地方有裨臣仍当饬令贵东道督同各府厅县实力稽查尽心整顿以期风同弊绝克底绥和仰慰　朝廷轸念边陲之至意
　　招抚猓目请　予土职各缘由疏　　　　　　　　　　　　　　　　　
岑毓英
窃查云僻处西南界连西藏缅甸越南南掌诸国近边荒服历代均以土司世守其地表华夷之限制为　中国之屏藩虽数百年来相沿不改而弱肉强食互相侵夺之祸几于无时无之边患多由于此前因猓黑山头目张秉权侵占猛猛土巡检所属圈控地方三十余寨彼时正值臣带兵出关经前抚臣张凯嵩会奏派员驰往查办臣随即访知猓黑山地方延袤一千数百里外连缅甸北境葫芦山等处内与缅威甯远思茅各厅属犬牙相错林深菁密烟瘴尤甚张秉权所踞猓黑山上段六山之地纵横七百余里其猓黑山下猓之地现为石朝凤石朝龙李芝隆等分路互相雄长因拟用夷制彝之法将下段各段目先行招抚以免张秉权煽结为患上年八月二十一日曾将派委府王德诰参将尉迟东晓前往猓山招抚下段各猓口情形奏明在案并声明俟招抚就绪可否给予土职再行请　旨办理兹据该委员等招抚就绪回省销差并将猓黑山下段猓目李芝龙石朝凤石朝龙之孙石光玉诚心归顺具结认粮各情禀由署云南布政使史念祖会同善后局司道详请具奏前来臣查猓黑山僻处遐荒向归猛连猛猛管辖自军兴后该猓目等仇杀相寻概难绳以法律今李芝龙等首先向化一经委员招抚遂即相率归诚与张秉权之始终怙恶者迥殊现查张秉权已于上年八月间被雷击死其次子张登发相继为恶仍屡次攻占猛猛土巡检地方边氓受害者不下数千家若不认真剿办难免不日渐滋蔓延勾结缅越强敌为患现值炎夏瘴疠正发难于用兵拟先行派兵防剿以守为战一俟秋高瘴退即选派得力镇将酌带兵勇分路进剿并谕令李芝隆石朝凤及石光玉等各率士兵随营力所有已经就抚之猓目李芝隆拟请　旨赏给土都司职衔石朝凤石光玉均请　赏给土守备职衔李齐芳　赏给土千总职衔张文科石廷子　赏给土把总职衔李大昌萧修感　赏给土外委职衔俱照贵州铜仁松桃之例是否有当伏候　圣裁
皇朝经世文续编卷八十一　　　　　　　　　　　　　　　　　　　　

　兵政二十剿匪上
　　议覆叶绍本条陈捕盗事宜疏　　　　　　　　　　　　　　　　　　　
林则徐
窃准部咨钦奉　上谕鸿胪寺少卿叶绍本奏捕盗事宜一摺着各直省督抚妥议具奏钦此臣等查原奏胪列四条如移会邻封协捕严惩牌保容留守望宜责同村审案不累事主此皆申明定例自宜实力奉行粤省盗贼视他省为尤炽是以例上另立专条以广东内河劫案伙聚四十人以上或行劫三次或逃脱二三年后就获应斩决者均加枭示恭请　王命先行正法诚以海滨蛮野不得不加倍从严也臣等窃见广东弭盗之难别有数端而寻常之弊不与焉一则良盗难分也他省之民良自良而盗自盗广东不然平时耕种之民遇有夤夜纠劫者但以发财去三字随路招呼鲜不欣然同往故一同为盗之人彼此每不相识即人数亦无可稽甚至田舍素封衣冠巨族亦皆乐于一试若惠潮地方则竟有以盗起家转因党与太多不能破案人不敢指官不得拏者并有通族皆盗通乡皆盗一拏即恐滋事不得不略审机宜设法诱获者此盗风所以未易戢也一则互劫难防也他省之盗只图得财广东之盗并因仇起此村往劫彼村此县往劫彼县为盗者并非贫苦竟以挟衅行强被盗者不即呈官辄先纠人报复迨事过则彼此互控各匿直情并指局外为主谋扳富家为窝主案情变幻歧之又歧此盗情所以未易诘也一则原赃难起也盗案以赃为凭赃真然后确盗故别省缉盗之法以查赃为先广东则盗赃移赴墟场无不立时卖尽及至辗转售卖大都不识姓名是以历办盗案获赃者少无获者多部臣查核案情亦皆覆准此系历久相沿办法今若必令逐案起赃又恐差保藉端向当铺衣庄索诈而犯之狡展案之悬宕将因是而愈纷此办法之未易轻改也一则伙党难究也访闻粤东巨盗每先密结亲信匪党发誓拜盟如遇破案到官彼此各自熬刑不相供指即获正贼严讯往往供出同伙非富即仇虽传到审虚立时省释其人业已受累而真伙未经供出闻风转已远扬地方官即设法访查骤难得手至各县绅衿中多有攻匪保良之公约不知起自何时其始所保所攻未尝不当迨久之而渐成袒庇难免黑白混淆臣等惟当谕令禁止以祛流弊此查缉之未易得实也一则花红难继也广东积习官欲获盗必须先出花红从前原为急公迨后竟成常例盗愈着名则花红愈重若稍吝啬即无从购觅线人其有关于官员处分者家属亲愈以居为奇货即臣等亦有欲禁而不能骤禁之势况花红而外解犯办罪所费尚多地方官年遇数起盗案赔累多端恐开亏挪之渐此经费之未易措筹也以上各情形臣等惟有随地随时力加整顿总必求臻实效不使徒托空言即如保甲为弭盗之源而奉行非循故事巡警为诘奸之要而委用务在得人凡水路之巡船陆路之更练沿之望楼保寨均不许有名无实除本年春夏二季获犯一千三百八十八名已于另摺核　奏外仍谆饬水陆文武各员勤益加勤密更求密永冀萑符敛戢闾井安康以仰副　圣主绥靖海疆除莠安良之至意
　　论粤西贼情兵事始末咸丰四年正月　　　　　　　　　　　　
严正基
粤西幅辽阔纵横三四千里巉岩丛矗林箐幽邃所在最易藏奸通计土着十之三四柳庆桂平四郡楚南垦荒贸易者多粤东闲有民人亦略相等闽省差少梧浔南镇郁等府州半与东境毗连垦荒贸易占籍者多系东人闽人闲亦有之土着则妇女耕作男子游手好闲因而各省流寓奸民遇事盘剥取利相率吃喝嫖赌引诱为非劫掠莽伏之风匪伊朝夕东匪号称广马土着则统名土马土马易于制服广马奸黠异常事败则窜越东境难于跴缉楚闽二省游匪亦不能及土匪中杂有二三广马即难擒拏扑灭此西省平日大凡自夷滋事以来粤东水陆撤勇逸盗或潜入梧浔江面行劫或迭出南太边境掳掠句结本省土匪及各省游匪水陆横行势渐鸱张至道光二十七八年闲楚匪之雷再浩李元发两次阑入粤境土匪陈亚溃等相继滋事小之开角打单大之攻城劫狱寖成燎原之势此一变也迨三十年十月洪秀全以东人起事金田窜扰浔柳二府陷永安攻桂林长驱而北蹂躏半天下又林十八一股起事粤东信宜率贼众围攻西省郁林被西省兵练击退回东旋经东省歼灭此二股均崇奉耶稣遇庙行焚毁淫掠尚其余事党坚交秘觊觎非常其众聚而不散其用兵诡谲多端非土匪伎俩可比皆所谓会匪也土匪则仅拜台结会旗帜各编堂名每堂少者数百人多者三四千人不等合数堂便已踰万或分或合专以淫掠勒赎为事通省无虑数十起饥则起饱则远扬起号起马散号散马有自行旋起旋散者有兵勇击败而散兵勇撤而复起者有此股甫经扑灭彼股又另起事者几于无地无之无时无之此变之大者也又三十年九十月后粤西因通省盗如毛郑梦翁始调楚南粤东兵协剿李石翁视师周敬翁相继抚粤又续调滇黔兵丁并募潮勇来西时届咸丰元年春仲适洪逆凶氛益炽向帅被挫遂专注洪逆一股既而赛相视师添调外省兵勇云集仍以全力专办洪逆其南太最钜之贼则派劳辛翁率壮勇攻击柳浔梧郁之贼则派本省弁兵协同有司督带民练剿办虽不及洪逆凶狡而贼众实数倍洪逆加以波山艇匪又自粤东阑入梧浔江面及各府县小股贼匪均责成地方守令督饬壮练自办辛翁用计擒斩贼魁颜品瑶以盈万方张之众渐行解散分派壮练跟踪追剿溃入东境者复咨会东省道将合攻大局甫定越二年二月洪逆自永安溃出赛相檄催赴省援剿致余犹未尽除嗣洪逆全股窜楚前后来西各省兵勇亦全数追剿出省境内未平之贼逸盗伏匪生心依然肆行滋扰此又一变也波山艇匪自元年十月窜西其初止贼船八只以洪逆尚踞永安大军环攻未撤乘闲勾引土匪散勇附从日繁众至三四千人船至千余只之多横行左右江面上下攻陷贵县围困浔郡延至二年七月本省兵壮纠约东省兵壮合势驱逐至梧州城外大江为绅帅一举歼灭复将着名之降盗张钊擒斩江面为之一清会绅帅视师赴楚沿江兵勇全撤张钊余党以复仇为名又渐次勾结生事南太柳庆伏而未尽之贼郁浔境内未平之匪或于东省邀人助乱或于本省纠众肆劫渐及桂平边境州县二年冬季派兵练四出攻击至三年三月旋灭旋起加以楚鄂九江撤回之勇腰闲金尽所至陆续入伙通省数千里上下又无处不时有警报会城亦尝戒严兴安之变通县举贡生监拜台结会为逆于五月攻陷兴安分众袭攻会城幸有畏罪悔祸者暗通被困未死之蔡令集众反正擒斩首逆寝事不然桂林几不能保此一奇变也
粤西被贼州县均有团练若郁林州及所属博白并南郡之横州浔郡之贵县尤为劲勇着声次则北流桂平平南宾州河池贺县等十数州县亦称敢战贼非大队不敢入境而其风气之最不足恃者则莫若南甯之宣化一县地大人繁内有守正急公者即有豢贼营利及出境行劫者阳托团练之名阴行鬼蜮之私为本邑正经团练绅民所不齿有司利其在境无事兼以人众且悍不敢轻动因即以团练虚相縻辛翁驻军南郡此辈窥我壮练强盛稍为敛听命及带壮赴援桂林逸匪复出劫掠又复为之囊橐收纳近知经费支绌有不能雇壮公然修怨邻村与本境团练为仇因而向不为非村众惧无官府之助其恶少逐渐拜台结会殷室之被邻匪抢掠者亦即听从出村报复自思太以及柳庆均已渐染此风又柳庆上年旱蝗过重一二不逞之徒倡乱饥民随从抢夺比比而然此又一奇变也粤西额征钱粮通计四十万有零本省绿营兵饷岁需四十二万余两既属不敷其关料杂税不及十万余两支给文武员弁廉俸及祭祀书役工食等项亦多短缺常年征收足额尚须外拨接济近年盗贼充斥人民离散除触缓外完纳不过十之五六愈形不足前此郑梦翁抚粤因国帑日绌惮于奏拨兵事初兴为因循敷衍之计李石翁亦不敢多有调拨周敬翁入向提帅之言多调外省兵丁大请饷项思为一举荡平之计赛相来西视师复添调外省兵丁广募粤东壮勇专注洪逆一股源源请拨兵饷急图歼除此起凯撤回京所用乌向二帅均属可倚立功但惑于左右之言驾驭乖宜使乌向同事不协均不能尽其用以致洪逆溃围而出难以收拾维时洪逆虽已离粤盗尚多啸聚已拨未到之饷胥为楚省截留备支入楚大营洪逆屯聚道州数月闲道距桂林不三日程会城仍未解严省内外防剿兵壮乡练均不敢撤需费浩繁司道库贮为之一空嗣后以楚吴贼盛用钜又不敢昌言请拨闲有拨饷到省随到随罄驯至今日即本省兵饷并不能按季散放而通省贼繁备多挹注无术顾此失彼遂成不可救药之势此又一大变也粤西地瘠缺累州县不能赡给者十常三四而省会大吏向有关料盈余津贴不至督责州县供应是以簠簋不饬之习在于上游尚少因是州县亦敢明目张胆婪索较之楚省稍优而吏治之不饬则由于十数年前院司以文酒征逐为豪举于地方惩办盗案之员目为俗吏或加之摈斥有司讳匿不报遂至盗势益张涓涓不塞终成江河厥有由来近年左右江面不靖关税短缺大吏亦不能自给州县疲惫日甚军兴时藉公济公尚可支持今请领无款支发盗多民困征粮则民多抗欠失事则官即逮褫州县不愿到任视事每下檄严催始行登程民不聊生官亦不聊生可为太息安得耐苦耐劳视民如子若于清端公治罗城者参布州县卖刀买犊卖剑买牛庶其有豸此又一变也西省办理团练各府厅州县城内均设总局其四乡亦有分局省会则又另设总局均遴选绅士以司其事省局则又受通省总局之成而加重焉大约得公正廉干者专司局务于讲求结团集赀之事必周于胪举出力请奖之人必允议事而众乐从赏一人而众知劝求之省内外局绅中殊不乏人而亦有私其亲属戚友不必尽以劳绩得官既为人所訾议且有持吏长短以爱憎为是非尤为公论不与者此又一变也
　　弭盗策　
周琛
盗有愚民有奸民有习于凶犷之民有迫于饥寒之民善弭盗者未事而先为之防已事而严为之处分类而用法惩一以戒百其条有八可约举之一饬防汛州县能缉已形之盗不能缉方形之盗捕役能捕已发之盗不能捕未发之盗营兵防汛计里分置备器械勤巡逻修墩台明斥堠盗发于略密则息盗乘于弛防豫则销止劫之法莫先于此一开纠告以兵攻盗势顺而易汉张敞拜胶东相令盗相捕斩者除罪而盗遂息其明验也一剔窝藏盗之来去无常窝之盘踞有定盗之踪迹多秘窝之屯聚易明治盗必先清窝无窝岂复有盗明蔡忠襄备兵嘉湖搜剔窝主浙西数十年所以无患也一分诛散尽诛则不可胜穷解散又恐其复聚郭汲守渔阳戮其渠帅张咏治蜀郡散其胁从恩威并用剿抚兼施而后盗可弭一联守望兵出则盗逸兵去则盗出兵能攻负嵎之盗兵不能止行踪无定之盗征调以御之劳师而无功召募以御之糜饷而无济官军不如乡团练勇不如练志一方之中合一方为一团一乡之中合众团为一团患难相顾生死相恤内盗不能容外盗不能入魏李崇为兖州刺史村置一楼楼皆悬鼓盗发则击以次相传顷刻百里无不赴应盗无匿者后诸州皆效之自崇始也一实稽查欲治外盗先清内奸悬十家牌于门首名曰稽查实具文也属其责于吏役挨户稽查又扰民也官查不如民查专查不如互查合查不如分查得王文成保甲纠察之法行之则内奸可屏一广储积驱饱煖之民为盗民不应也强饥饿之民使不为盗民不从也王式讨裘甫而先开屯仓所以散有形之盗朱子令各乡置社仓所以弭无形之盗歉年有备盗风自息一择守令邱琼山先生曰远方之民所以易动者非民之性习然也治之者不得其人也得一良令如得胜兵三千人得一良守如得胜兵三万人盖得守令则能安民能安民则民自不为盗此尤正本清源之论也凡此数者行之以实意而不粉饰于虚文善之以治人而不专求夫治法无驱民为盗之政有化盗为民之忱萑苻之患不足平也我　朝治迈前古民康物阜之休不当驾三代而上之哉
　　致魏将侯庚戌　　　　　　　　　　　　　　　　　　　　　　
胡林翼
三月十六日将曙时清江顾倅钞寄镇远朱甲翁及阁下所言天柱黎平开泰清江匪徒情形通禀稿稿内所言匪徒结拜弟兄聚集百十余人掳劫村寨持有火枪又称在黎平开泰之皮所在琐龟尾溪又称须再查何属之地即此可见阁下于此情形尚未深悉如禀稿业经径发则祸患方始若犹未也尚可从容谨逐条开陈以备甲翁及阁下之采择焉一楚匪入黎境弟于二十日到黎平其时贼扰于外兵譁于内言利则勇赴敌则怯欲安内乎欲攘外乎祸患之萌不仅御侮之难也幸贼于二十三日窜出而兵亦渐定即此可见不教之兵将有不戢自焚之势遑问杀敌致果耶此时贼去渐远而兵不能撤糜国帑而误农功即楚匪一事而官民已焦烂不堪矣若再言用兵则兵连祸结将无了时其弊一也一凡办事不外孟子天时地利人和三端言天时则农功方始蒲杏初开用兵则误农民食既亏本实先拨已乱者未知何日荡平而未乱者方且窃起生变此则天时之不可也言地利则阁下及镇远朱甲三黎平淡海珊均到任未久恐要隘形势尚未周知此拏彼窜朝东夕西贼行如鼠兵行如牛以牛捕鼠必不可得兵少则必拒兵多则必逃劳师糜饷终无了时昔马新息聚米为山虏在目中故能得陇望蜀其征五溪蛮则地利不得其要故功效迟而谗慝因之而起伏波尚如此况我辈乎弟于革夷山丙之事上年闰四月署事至八月交卸画图将及百幅考证察访将盈百人故于要隘之处险僻之区土人所不悉者弟已尽知之正月初六日约期而会分布周匝实已得其要领然犹不免窜逸也犹不免旷日持久也此地之东西南北弟且不悉即朱淡两郡守亦恐未悉矣奈何轻言大举此地利之不可也筹商合办即使人人有必操之胜算尚恐临事有误况未必能如我意其调兵以助声威则将官以下必须选择而后行意中可用之官弁有几人耶此人和之难其弊二也一执事所言之匪徒即黎平之郭继明姜大五等数人纠约盗正月间曾投楚匪疑而不收每人给钱二百文旋即散去此时黎平大兵云集该匪亦惊疑奔窜所以潜至清江天柱边界固非清江之匪也鄙意此等匪徒本是盗贼非真能叛逆也缓之固难图急之则生变其理易明此时楚匪若剿灭无遗则该匪亦闻风落胆若以不教之兵不习之练不熟悉地形之官吏猝而乘之万一贼匪得志则胆气必张祸患方始鄙见军务之后若辈必散归原巢留备赏需银两密嘱地方官设法擒治即每名赏及千金犹较大举为得计为省费况不需千金耶且歼厥巨魁则余匪不足平也若拏办而不得手窜楚窜粤是将授人以话柄其弊三也一办事必先自度必胜而后禀闻请示更须量同办事者之均可必胜而后会合大举此次若径禀大宪在中丞在本省镇静安详必有先机指示之处设非中丞之镇静安详或据情入告或亲自督办彼时问原禀者要贼何以应之势必强杀数人冒功虚报以为了案地步其贻害于民生国计何穷其弊四也一办事不外用兵用民用役之三途兵不可恃无智愚皆知之新任之官恩信未孚民不可恃黎平府无干差天柱尤甚且恐其与盗通情则差亦不可恃姑再迟回物色线目久之必可得手又于暇时选择武弁联络乡民挑选差役则三者又均可化无用为有用若急切用之徒然偾事其弊五也一此次藩库已形支绌而营弁仍多解望若藉此军需以办盗案其费不少不如留此经费以交地方官临时购募费半而功倍矣盖捕盗则支应可省而军需则应接不暇且骄纵异常其弊六也一凡办事首在得人尤须持重譬之李广射虎度不中不发乃能除盗乃能用兵此等盗匪其着名者无多若地方官尽心尽力必可设法擒之但恐不诚心耳诚则金石可贯鬼神可通不比革夷山丙之负险不服兵差不敢入其巢穴也若轻举妄动设使伤官伤兵则贼焰必然顿起此地处处与楚粤交界一时不能了办楚粤受其扰害则愈裹愈多楚中入奏粤中又入奏责备归于黔省是又楚匪之续耳其弊七也一地方之事以十万兵而不足者以一二良吏为之而有余即如湖南会匪始事其巨魁不过三五人若得一二循良之吏了此数人何至贻害若此又如永昌之事其始不过盗耳因地方文武不得其要领不别其良莠始则轻躁而以贼为戏继则退缩而惧寇如虎其无事之时见罪囚则涕泣不食一味宽纵若至仁者其有事之时则纵兵杀民以当贼若至勇者宜其愈逼愈多永昌为十年之害新甯为三省之害我省当以此为戒若不设法用计老成持重一举不胜害及十年祸连三省其弊八也总之此贼因未卜楚匪成败如何故观望迁延相聚为盗耳若楚贼既灭此盗必散散则设法擒之每巨盗一名以一千金购之亦属有益缘巨盗有限而余匪又不值一购也若大举则未见其益通禀尤万万不可行愚见如此以执事胸有千秋爱国爱民望度力而审行必养威而持重即使将来购擒未获而处处留心则人心既孚地形亦熟俟农隙之际尚可审定会办也
　　与大府论会匪书咸丰元年辛亥　　　　　　　　　　　　　　
胡林翼
黎平会匪最多古州永从丙妹尤甚有言会匪总头收盗匪为爪牙者有言会匪从湖南宝庆衡州来者有言古州多粤人会从广东来者且言实繁有徒兵差一气者其盗匪有老冒老三哥大五大六大九为之渠魁其编号从大一至大十小十至小一以湖南纸牌之字为烧香拜会之号此则确有可据者也愚以为楚粤遍地皆是然有会匪而不为盗者无大盗而不拜把者有会而不尽为匪者无匪而不拜会者刻下湖南四川奉密　旨访拏然而不可轻动者何也武备之弛兵气之弱　国帑之支绌人心之浮伪怯懦实非旦夕所能挽回设使办理不善祸端一发不可收拾转不如暗为转移之为得计暗为转移之计莫先于除盗惩贪国家之败由官邪也自来西域台湾达州起事均因官吏贪污会匪得以藉口川省之恶戴如煌而誉刘青天近年新甯因贪吏李博平粜勒价二千文一石次年差役讹诈雷再浩之妻党以致李元发又复倡乱桂平韦正因谬悬登仕郎匾额叠次讹诈因而倡乱伪称为王前此固羡慕登仕郎而不可得者也挺而走险谁为厉阶是会匪极多之地如得廉吏主持必不致酿成事端即无会匪之地而以贪吏混迹则平民亦可酿乱明季张李之乱岂尽拜会者乎其次莫如除盗盗匪多强悍敢死之人会匪必借其力会匪多深险不测之人盗匪必资其计然使翦其爪牙则会匪亦弱愚以为不必计其为匪为会惟有盗案者必杀无赦则盗平而会亦消即明知为盗匪中之会匪亦止究其为盗为匪而不必问其为会则可安反侧之心而消无穷之祸若卤莽访拏将良懦就擒而渠魁兔脱兵差滋扰而闾阎骚然势必簧鼓其余党以倡乱萌国计民生两有所损惟实在办事者不可居办事之名不可惜办事之费尤不可无了事之心则大局均有裨益
　　请通饬修筑碉堡启　　　　　　　　　　　　　　　　　　　　
胡林翼
粤西兵勇六七万人皆选募于各省其随行余丁夫役各色人工计又不下二三万人费帑已逾千二百万两兵力饷项不为不厚然而围守永安之日终日挑战阅六七月之久而贼终不出所报斩获岂尽实耶永安窜逸之后无战不败将星动摇侵轶省城势更猖獗兵将之勇敢者多已伤亡余人胆落怯不任战告急于粤东而粤东多寇饟餫不继楚省自保不暇救援之人宏济之略相顾不发一策专待　庙算而后行又不实力遵奉以慰　宵旰是粤事直不可问城守半月条理当密明季瞿公起田极言桂林形势可守或竟无虞而大势终不能济然则粤事之失其非不足于兵练明矣驱怯战之兵日日浪战以冀幸其一胜军兴三年无一人深入贼营采其虚实贼营动静无能知者亦未闻设一奇策引贼入彀我　太宗文皇帝天纵神武无战不设伏无战不用闲其于阿山叶赫萨本哈头攻城奋力不令再攻今粤西乃弃民以尝贼以此求功窃所未喻其失一也久治之世兵民晏安成习心志不苦患难未尝则智慧钝而胆力怯一盗夜呼千人皆废彼小事且然大寇耶粤军兵将卧耽鸩毒即无疾病亦半委靡选将不精束伍不定以此言战何恃不恐以此言兵虽多奚为其失二也戚南塘选兵不用城市而用乡农用意最精愚见以为召远方之惰民以充练不如即本境之农民以自守今粤西之练数多于兵驰檄远募游手惰民尽入籍中坐废岁月漫无统领一旦饷绌职为乱阶近闻索赏而后言战交绥即退并有输情通贼者其失三也田畴许逵尚保乡里尘埃之中何地无才何才不可策用惟官不先用则杰者思乱懦者风靡耳永安之民如不通贼何能接济七月之久阳朔荔蒲如能浚沟筑堡何能直犯桂林古东之败衄如得土人指引协助何致全军败惟官不用民而民乃为贼用此机一失祸患无穷其失四也黔中与桂林最近者惟黎平为甚近日各属传闻不一禀牍频来卑府日夜筹思设即调兵三千势已极弱然黔省核实每月即需银万二千两每年须银十五万两以黔较粤兵力尚不及十分之一粤不能战何望于黔招练过多恐亦非策粤防奏凯不知何时经费之计就目下而论粤为充盈黔为支绌彼费至一千二三百万两而终成虚掷黔中岂能办此是为黔计者又不必从调兵设想可知矣愚以为天下之势必匿其所短然后能用其所长兵民之怯战久矣言战不如言守用兵不如用民用民力以自卫尤不如先用地利以卫民破天下之至巧者以拙驭天下之至纷者以静公输之善攻不敌墨翟之善守譬之于棋负者误于进取胜者以慎守为算其切喻矣熊公襄愍经略辽渖惟扼形势缮守具主固守不浪战身之去就系辽存亡然考其方略不过筑堡插柳以防冲突卢公忠烈督兵大名郧阳依验立寨筑土垣以保民流贼遇公必败所至饥疲川楚教匪嘉庆二年德侯奏请坚壁清野合州龚牧所陈调兵之害添兵之害乡勇之害及四难十利各策其时以糜费扰民之说阻隔不行而糜饷扰民尤甚至额侯经略川楚于六年内复奏奉行立见功效干隆之季楚苗不靖福和两帅以重兵剿办不胜而傅公重庵创立碉堡以制之镇筸总兵富公志那愤司事者之岁费金钱妄为招抚遂以豢苗之资岁十余万畀之傅公以成设碉之功楚人至今赖之治安已近六十年此近事之成效可考者也又王莽传载田况所陈平盗之策言盗贼情状将帅不能破贼扰害州郡妄杀良民各情无不切中今日之病其言收合老弱积藏谷食并力固守贼攻不能下所过无食剿之易灭招之易降又深似嘉庆六年以后坚壁清野情形盖其所谓徒老弱于大城者即后世之堡也李牧备边收民入保终不亡失是即筑堡浚濠之始事合观古今之势大抵开创之始此策可不必行盖乱极思治之日人心物力为之一变其坚定纯朴能耐劳苦壮胆智少嗜欲则不仅在朝之将帅官吏为然即在野亦然李牧为周季之人熊飞百卢建斗为明季之人惟德侯额侯傅公之策龚牧之议处干隆极盛之后目人心日安于便利未尝艰难非此不足以救民水火耳本日据魏令王署令韩委员超刘委员毅驰禀南路最要之八乐靠头四堡大势已成民苗亦知自卫身家同声踊跃成当不日而卑府查阅地图凡与粤界之处约二百余里以河流三大支为界由远及近由外及内均当一律次第办理日役土木竹石铁工千数百人其章程款目则取法于前而稍变通其堡中防守之具大与城守相类其堡外静僻之处或铲削以杜人迹或旌旆以示声威或巡徼以绝窥探守御果定则扼要争奇当可于守中言战也
　　上吕方伯启　　　　　　　　　　　　　　　　　　　　　　　　
胡林翼
再者细揣盗贼之情状兵练少而弱浮靡不整者贼见之必抗非驭兵者之过此挑练不精之过也似尚有法可施请勿过虑惟捕盗与剿逆互有难易逆则患其抗而盗则患其窜并患其匿耳官无久驻之势盗有暂伏之技此剿办之所以不能得手也前言保甲团练者所以防窜匿即所以辅雕剿之不及保团可御畸零奔溃之贼已败已散之贼而不能当大股方张之贼专精雕剿又所以救保团之所不及二者缺一不可细思贼势如此林翼何能坐待保团之成而始议动手即使地方官保团不力又何能推过于地力官且黎平保团尽心一年有余无日不讨国人而训之成效尚不过四分五分六分能自谓已精已善乎然总胜于不办者总胜于徒恃文告者卑府受命委办荷国士之知恨不即时扫尽萑符所以再四乞办保团者实以保团非一手一足之所能兼又且非其官长则令不行而禁不止渎请再四岂欲以口说侈陈于上宪哉实见贼状必归于窜匿耳昔赵壮侯金城平羌主臣辩论往返不已卑府才识至庸何能妄为援引然愚者千虑或有一二可备采择之处尚祈明察并乞节取迭次禀词禀陈两院则于地方实有裨益
　　致督修碉堡各员绅书　　　　　　　　　　　　　　　　　　　　　　
胡林翼
潜山近舒近霍之山险边隘已专恳树人兄同朱君芦溪柳君铜章督率潜山各局员赶紧兴修凡霍山之山险边隘应专恳会亭干臣桐封督率各堡各局赶紧兴修乃英山边隘已请秩九同选锋营哨赶紧兴修其法以边墙为要以碉楼为主不筑台碉楼即空心小台也其碉楼图式即照从前抄寄之件妥速遵办其上一层则以灰包火药包石块锣鼓梆为用中一层下一层则以枪鸟枪为用并会亭营中新造三叉架短式枪亦尽合用如可多造即由会亭开鑪造二百杆以便发给各碉由会亭弟禀请发价可也守法平日十人临警三十人积五日水米于碉中由局绅管理此万全之策也其程限均以接信十日起限禀报地势及兴修起手日期看定一处即赶办一处余均陆续禀报其作碉作边墙之物料如石块石灰树木工役等项均由士民自捐其成功速而坚实者由树人兄会亭弟秩九兄三君子禀奖先赉以银继则奏奖也守备之修所以济兵力之穷而士民之身家又足自卫务乞诸君子妥速办理并谆谕士民使晓然于有备无患之义倡率捐办实为至要
　　论全楚边防　　　　　　　　　　　　　　　　　
宝庆府知府魁联
窃逆匪攻扑全州图窜永州叠经差探驰报并恐该匪声东击西飘忽不测移催代办都司篆务新平营守备方开榜速赴新甯协防并移属张署副将严堵由全州入新甯要隘其郡城一切由卑府督率练勇巡防并抽调白毛坪练勇派赵县丞管带驰驻武冈四路策应一面由卑府飞谕预募待调之武冈渡头洞口老潭三团壮丁六十名协同巡防均经次第禀报在案兹据初十日遣丁自全州齎回探报贼前队已抵黄沙河后队尚在全州攻城又分一股在东安柳铺业将市镇烧毁势甚猖獗又有一股分扑灌阳等语查逆贼虽有万余其精壮者不过三四千人即分数股则每股二三千精壮者不过数百果能各守各隘屹立不动贼到处不利其势自蹙为今之计似宜先将全楚边防筹一万全大局查贼匪由粤入楚之路最要者东安零陵永明江华新甯城步六县零陵永明江华则以祁阳为咽喉东安则以祁阳卲阳为咽喉新甯城步则以武冈为咽喉贼在全州则零陵东安新甯三县相隔仅数十里为尤要似宜飞檄各将弁堵截要隘不许退缩一面整顿精兵千人于祁阳以壮声援而资策应邵阳南路紧连东安景都司今日到郡卑府现已移嘱该都司酌带弁兵驻劄五铺花桥接壤地方为东安声援武冈现由卑府饬派赵县丞带勇驻劄策应由东安城步新甯犯宝庆者督练勇策应会营堵截由零陵等处者祁阳驻兵策应堵截楚边层层向外堵截粤兵步步跟踪追剿闾阎不致震惊贼势立可荡灭但须示谕兵勇专击贼匪精壮于其老弱妇女姑纵勿杀使贼始终自受牵制一面多筹经费使口粮应期给发兵勇得以饱腾并不惜重赏以鼓舞其敢死之气
　　谕团练示
宝庆府知府魁联
照得团练章程久经本府刊示晓谕粤西逆焰鸱张皆民间先未团练之故蹂躏之惨尔士民皆已闻知计釜底游魂不日即当剿灭郡属密迩粤疆沿边一带均经本府岩密布置倘有警急本府即当亲带练勇会带营县迎头截剿断不使边民受匪徒惊扰惟本府保护地方尚且不遗余力尔士民各有身家岂可不居安思危力行团练为有备无患之计特将前示章程按切今日情事酌定简明条规剀切申谕各士民务各乘兹闲暇急早绸缪已行者务益加精密未行者速实力奉行慎勿视为老生常谈自贻伊戚所有章程列后
一团规因地制宜　或都或村或甲或庙或族小团数里大团数十里各视其地所宜总以声势联络为主每团设立副团长各一人不拘绅耆士庶公举明白事体素敦信义者为之视村甲户口多寡每家出一人或二三家轮出一人以为团丁悉听团长管束其姓名登记簿册交团长收掌听本府随时调查不愿身为团丁者准其雇募强壮妥实之人自代不准以孱弱及外来游民充数推避阻挠者准公同禀官究治
一预先扼要守险　依山傍水狭隘崎岖者为险通衢径路往来必经者为要扼要之处皆可以人力设险或筑碉堡或筑墩台或深挖坑堑上设活桥以渡行人一旦有警去桥而守铺市则多设木栅事无定法总在平时留意体察则临事自不致周章
一壮丁练习技勇　艺高则胆大有众而无勇与无众同凡各团丁务操习技艺无论拳棒各项器械以及跑坡越飞石各就所长均可演习倘习有成效许团长禀请本府亲临校阅定将督率管教之人及技勇超者从优奖赏其器械亦须预先备用安置停当方可仓猝应用号令亦须预先议定家置铜锣或木梆有警则鸣以便团丁趋护团有警闻声率众救援并多竖旗帜以壮声势惟鸟枪一项须报官验烙编号给发不准私制
一经费量力公捐　此项团丁各保乡村具有天良岂有锱铢与里乡党计利惟置备器械以及操演奖励贫者出力富者自应出财第演习之法或一日一次或三日一次如何章程如何奖励是在尔士民公同斟酌妥善量力自捐各保身家本府亦不为科定其有公同妥议一人作梗者许据实禀明以凭察究
一齐心查诘游匪禁绝浮言　游民易溷匪踪浮言最乱人意现当氛不靖亟应认真盘查痛加禁绝凡有流民乞丏鱼打莲花落卖药卖艺以及一切游手好闲之人均不准团内容留当资送者酌量资送如觉形迹可疑即当留心盘诘倘敢恃强不服即禀官拏究惟不得藉端扰害行旅至于粤西逆踪离郡甚远本府先事预防久已周备且沿途逐节皆密派侦探自有的信各士民但须遵行团练以期安益求安治益求治迩有妄谈粤西匪逆耸人听闻者即系造谣惑众尔士民慎勿妄生惊恐即将造谣之人拏解本府定重赏尔等并治造谣者以通匪之罪倘扶同传说即系伙同蛊惑人心定一并重治不贷　以上五条皆目前要务为尔百姓保护身家扞御乡里至计全在尔士民各就本本乡情形实心实力办理果能同心合力则荷锄负耒皆属猛将强兵木栅竹篱尽是铜墙铁壁不惟可无外患抑且永绝内讧尔士民中不乏有识有志之士自必能深体本府之意倡率举行本府即日或委员抽查或亲自巡视果勤奋倡行定予优奖倘惰弛玩违亦有显罚令出惟行其各之
　　上中丞切要事宜　　　　　　　　　　　　
宝庆府知府魁联
一新甯食盐章程拟请筹变通也宝属例食淮盐然港浅滩高水贩每难运到卲化各邑遇缺盐之时往往赴下游买食新甯逼近粤西岭峤既峻滩河尤险官盐万难到地小民不能不买食粤私痞棍藉缉私为名私设关卡据为利薮无赖之徒趋之若骛此弊不除窃恐愈积愈众日久难免不滋生事端除饬地方员弁随时禁戢查拏外谨据实禀闻将来可否于善后案内　奏改粤盐之处伏候宪裁
一武冈阻米恶习亟应痛加惩除也宝庆山多田少户鲜盖藏一遇旱涝偏灾富户掯价居奇小民聚众遏籴凡有米谷出境设卡阻拦始犹藉口保境自全继即乘闲抢夺各处皆然而武冈为尤甚缘武冈田土较沃谷米稍多痞徒藉他处上游谷米有出无入为词纠煽乡愚私行卡阻始而阻于歉岁继即阻于丰年始而专在勒索米船继即肆扰一切行旅党日聚而日多势日积而日疲荒岁则劫夺之案层见叠出丰年则货弃于地贯朽粟红商贾因而萧条农民日形穷蹶到任又经节次示谕督同该州县拏办现在邵阳各处均已敛戢而武冈黄桥铺排上渡一带尚敢恃众负隅除遴选干员饬带练勇会营前往督同查拏外第遏籴之痞匪固罪不容诛而义谷之劝捐尤刻不容缓虽有力之家好义者固不乏人而鄙吝者亦所时有现拟出示晓谕地方绅耆士民果有劝捐出力及捐谷较多之户将来归于善后案内由地方官核实详请从优　题奖俾各士民咸知既免荒歉无备之虞复有章服荣身之乐庶鼓舞激劝之中可收踊跃乐输之效是否有当伏乞宪裁
一缉捕拟添募练勇议请酌筹经费也宝属痞匪盗贼多而且悍且接壤之处时有匪徒结会拜盟并有红黑等会名目缉捕最关紧要惟迩来兵役大率积疲难期得力到署后蒙督宪凯旋过郡赏发银一千两以为整顿地方费用即当召募曾充乡勇年力强壮者取具连环保结遴委试用从九高凌汉管带备置枪械逐日训练两次挑选共八十名每名每日给口粮银五分出乡捕匪者酌加行粮每十日考验一次择其技艺嫺熟者酌予奖励捕获痞匪盗贼量功分别给赏两月有余较兵役尚为得手惟地方剽悍强梁已成积习卲武化城各处高岩深峒多为匪徒出没渊薮而武冈城步一带痞匪尤敢明目张胆新化本年六月间曾有新甯逃匪窜入经张令会营拏解可见此等在逃余匪事定后难保不潜回滋扰若不乘此将各匪痛加搜拏惩创诚恐患等养痈善后终属有名无实卑府悉心筹商现募练勇八十名虽附近缉匪叠有成效然令其远出迳捣匪穴窃恐其力尚单未可深恃若轻易添拨兵役不特易于走漏风声并恐民间难免骚扰至于村庄团练仅能各保里闾而匪窝附近之区公正绅士尤少办理稍有失宜流弊不一而足莫如再添练勇八十名给以兵械遴选勤干之员分带训练督捕以本地壮健之良民为本地除悍恶之痞匪兼以未染习气易以约束即如苗防练勇迄今尚较胜标兵是其明证惟宝郡虽属苗疆若遽仿苗防常川添设练勇当此经费支绌之际诚恐窒碍难行然整顿地方非此不可现拟添募八十人并现在练熟之人合计一百六十名分员管带巡缉遇有匪徒踪迹立即驰督地方员弁跴拏务获一面跟踪将各匪出没渊薮痛行洗除俟一二年之内各匪绝迹四境肃清即可裁撤惟此项经费可否于善后案内俯赐酌筹给发之处伏乞宪裁
　　复周盐道四条议　　　　　　　　　　　　　　　　　
宝庆府知府魁联
窃宝属不通驿站以致卑府会同夏守中秋前在新甯所发各禀铺递经旬未到省垣流言烦惑重劳各宪念八月二十八日接奉宪谕本拟即将禀覆因思会禀各件并由新甯回郡禀牍均可次第达览夏守日内亦可到省面陈一切宪自可稍纾是以禀覆稍稽惟祗诵钧谕饬相机督率妥办如有难以径禀各宪者许即缕陈以便宪台婉为面禀等因仰见垂念地方优加体察使上下无隔阂之情庶整顿收实获之效五中铭感曷可胜言卑府自顾蠢材谬膺委任誓不敢苟且粉饰贻误地方随事激切上陈罔识瞻徇顾忌然于各宪禀牍中实有不能遽尽者今蒙垂问敢不一一陈之
一会匪之猝难尽除也南省会匪地皆有而宝属频年用兵匪徒之多尤难亿计不特大兵剿除固有免脱即各员弁叠次搜拏获解之外投岩投缳自尽者亦复不一而足虽谣言静息闾阎又安若谓会匪遂已净尽地方永无遣孽则掩耳盗铃之语断不敢自欺不过从逆各匪翦除殆尽而各匪逃窜遐方者目前未敢遽返然积至半年不拏则此辈难保不复图蚁聚即如雷李诸逆初非久蓄异谋亦非生有异质祗以乌合蜂起遂致豕突狼奔前事之失后事之师卑府愚见似当将会匪万难净尽之实在情形密陈于上宪将各匪作为常川缉拏隔一两月即发一雷厉风行之札使地方文武员弁刻刻以查拏会匪为念各会匪不遑休息不敢与士民为仇稍一出头露面地方即时捆送到官处以重刑无委员之驿骚无详解之繁累期于员弁士民人皆乐于捕匪而不畏匪则匪自畏法而不敢藐法然后辅以保甲团练积谷诸实政期年之内会匪之技自穷虽不能尽除而地方自可收长治久安之效
一痞匪之亟应惩创也痞匪虽有不入会之人而会匪中若无痞匪为之主脑断不敢扰害闾阎实属痞匪无恶不作而其最为民害者有五大端一藉缉私为名设卡攘夺盐筋一藉保境为词勒碑阻遏米谷一强牵耕牛去勒令良民代赔一窝藏盗贼主使窃邻村财物一纠约会茶私立大五三六九老八老十五等名目此等恶习各处间或有之而武冈新甯为尤甚若不痛除积习将来必成钜案莅任以来节次训练壮勇督率查拏现计先后拏获五十余人除其中情节较轻者随时枷责保释外其情节较重者现经饬委卲阳县刘令研审详办计委审之员详解一切受累已属不赀而地方情形虽较前两年大为敛戢肃清二字尚未敢言总缘蓝正樽曾如炷等节次滋事当时办理不免以姑息为心而事后因循又多以敷衍从事十余年来诛之不可胜诛惟幸此间士习民情时时窥伺上宪之趋向每见大张告示辄扶老携幼传诵此正是风俗可转移处叠次示谕痞匪尚相戒动色若各宪再叠加严示则各匪自必革心所以屡次禀求告示并遵办缉捕禀内力求抚宪将拒捕格杀勿论一层严切示谕原欲使此辈痞徒知今日大小官吏齐以治痞治匪为心不稍姑息不畏抗拒庶几闻风股栗或悔过迁善或遁迹遐方其有怙恶不悛者府县再痛惩二三十人则十数年锢习可以渐破锢习一破会匪虽有不能为患也
一牧令之最难得人也各牧令或以才见长或以守见洁虽尚无疲软贪酷之员均堪器使然武冈地方非如赵广汉虞翊之治积习断难破除至于新甯兵燹之后整顿抚绥尤关紧要戚令人极明白办事亦极实心然以瘠苦之缺当凋残之余书差均不敷役使缉匪解犯均须雇募乡丁即此一端其竭蹶已可见该令前请添设民壮能否邀准未蒙核示然无米之炊巧妇殊难为力新甯岁入合廉俸一切计之不过千二三百金为知县者能冰自甘不受苞苴已属勉为好官甘受赔累若责以兴利除弊从何措手是以前在新甯当面谕戚令放胆整顿地方先由府筹拨缓解之项借动银五百两发交该令以应办公急需一面由该令将各要工急须兴修缘由据实通禀院司各宪请先发银数千两将来于该县应领军需银两扣除卑府愚见似当将新甯瘠苦情形婉陈上宪将署事补缺人员如何设法调剂着为定章庶将来到新甯任者知一二年赔累有可补苴得以安心整理地方此禀似全为调剂缺分起见其实乃整顿地方要着地方之安危视乎官之贤否使无赔累之患而仍不甘心为好官则寘之重典亦复何辞若不将新甯之缺设法调剂贪酷者固足以偾事即廉慈者亦难以整顿得力府城离新甯二百余里即有才十倍于卑府者时时事事提胆提心亦难免鞭长莫及之虑也
一营伍之应整饬也兵不能杀贼而但能扰民此近时通弊然留防新甯之桂阳营守备武昌显其人尚能约束兵丁颇有胆略今　题升宝庆都司尚未到任昨奉檄兼护桂阳营参将该守备业已来郡拟遵委即赴桂阳因新甯现虽安静然留防二百兵前经禀撤一百名留该守备及兵百名俟新设之营匀拨各兵到后再行归伍今匀拨各兵尚未到营而粤西一带又有滋事之信宝庆琦协现奉议革职瞿都司又解首逆赴京城中仅一邓千总人虽稳练设有事故凭何措置现拟将武守备截留半月密探粤西是否全平一面禀请督抚宪速饬匀拨各兵来新并请檄催沅州协副将先赴调署宝庆协之任以资弹压而备不虞如能密陈上宪婉商提镇或径檄协将严饬营伍随时训练遇有痞匪会匪立即随同文武实力捕拏毋许私得抢盐阻米各卡陋规虽不敢谓此一檄即可兵皆劲旅然文武同心痞匪自无托足之处于地方裨益不浅
　　代刘侍郎与贵东道书　　　　　　　　　　　　　　　　　　　　　　　
郭崑焘
接展来牍谓援黔之师速则功易而费省因推论及于旷日持久恐黔祸未终楚乱方始伟哉老成深识之言然以速为计似犹知其一未知其二也凡剿外来之匪则全恃兵力剿本地之匪则兼资吏治办匪于初起之时则宜先示兵力而以吏治辅之办匪于积乱之后则宜先清吏治而以兵力辅之黔中民苗非尽无良十数年来叛服相寻以至于不可收拾固宜官绅之无以自强亦由官绅之惟知自利今且人烟萧索田土荒芜良民逃而之他莠民习于称乱愚民之无识无力者则又依违于兵与贼之间以为苟且自全之计即使合楚蜀粤三省之力分途并办势不能尽黔之人而诛之临以兵威诛其首恶毁其巢穴散其胁从楚蜀粤之责尽矣功既见而费不资则楚蜀粤之师之不能久留黔固亦必然之势也此速则功易而费省之说也援师既罢善后之务主之地方官孑遗之民疮痍未起流亡之户离散未归反侧之徒根株未净地方官欲赴任则必募勇必筹饷欲筹饷则仍不能不取之于民取之不以其道于是弱者饮憾强者揭竿乱甫平而乱已旋生斯往事之可惩亦将来所必至未见速之果能有功而节省也大抵经营黔事不宜多用兵尤不宜图速效以安民为要而不专言剿贼以保全未被贼据之地为急而不遽贪攻破屯塞之功以抚招徕开垦地亩为自立之道而无庸拥兵糜饷累己扰民以终归于无济得诚朴耐苦廉洁有胆之官吏分治各郡县宽以时日假以便宜三五年后气象庶有异乎至于总要隘口之必不可不防者仍须酌驻兵勇一二营或三四营贼来迎击贼去勿追渐推渐广渐逼渐进人皆复业则地利可徐兴兵不求多则军饷易为继迄乎人心完固守备谨严不必扫穴捣巢而贼势已当瓦解然后分别剿抚可以久远相安故迟则无浮费而有全功速则有近功而仍留后患特诚朴耐苦廉洁有胆者之未易得其人耳勤以求之虚以受之不限资格以取之其亦必有合矣
　　檄凤颖淮徐滁泗宿海八府属文代作　　　　　　　　　　　　　　
鲁一同
狂寇稽　天讨之日久矣自正月以来两省不戒蔓延江北维扬士庶怵于邪说开门揖盗坐受残辱　皇上赫然震怒大军徂征毁其土壕烧胁其船只从而来归者日以千计贼势穷蹙婴城自守节镇大臣方为百全之谋环攻而待其毙乃三月中旬有贼数千豕突江浦蜂拥六合六合义民操白梃而踣之杀贼千余烧船数百贼负残创掠滁徐走凤宿此皆惊丧之余孽迸散之丑徒非有器械之坚利旗队之整肃也然而清流之险不守临淮之关不闭俾贼游魂假息荡漾中土夫徐方古多英杰凤颍风气劲快岂今昔之势殊而勇法之情异与备预不素而久安之民易摇联络不坚而自孤之心多危也棠泗产也官于淮楚南当广陵之冲西承洪泽之委地散民庞众情岌岌待罪三月幸不辱命每当简众誓师听江介之悲风望淮西之烽火何尝不按剑冲冠抚膺流涕嗟夫猘犬狂噬久而自毙天厚其毒于斯极矣淮右吾桑梓缘何尽股肱绵地千里二渎如带形势都要遮蔽中原齐乃心力何寇不殄守乃险隘何锋不遏至于贼情可得而言夫贼无征调之繁无文法之密行无纪律居无部次千里不齎粮发掘虏掠去则委弃走如飘风聚如蚁此其所长也至于两阵相敌火齐发则贼之藤牌布障不可当也平原善地戈矛进退则贼之短刀竹竿不能支也马步并进更番休息贼之芒履赤足不能敌也村堡自守野无所掠贼之饥困不能给也连城犄角远近相救贼之徒众不能应也由是言之贼之长在剽疾遇坚则退贼之情在恫喝能忍则全岂有八属义众不及六合一隅之民千里维城竟无六合一战之效窃为士大夫羞之敬陈约言各勉忠义
一约心有惟恐见贼之心贼斯至矣有惟恐不见贼之心贼斯去矣譬如十人同居密室忽疑鬼至则左右皆鬼矣使十人操戈而逐鬼则无鬼矣奉约八属官绅军民各自磨砺时存恐不见贼之心胆气自倍贼有不来来则歼旃
一约耳闻急报而不惊恐以惊我众也闻捷音而不喜恐以懈吾志也其言自贼中来者安知非妄语其言不自贼中来者安知非妄传奉约八属官绅军民塞耳不闻以止煽惑
一约足足用之立奈何乎徒行足用之进奈何乎徒退能行而不能立终无立足之地矣能退而不能进终无可退之地矣奉约八属官绅军民思进有不死而退无十全何必纷纷迁徒自陷危亡为
一约力人各用其力则勇生一人倡而众人从则勇生知众进之不能俱死则勇生奉约八属官绅军民齐心同奋如左右手则前无强寇矣
一约财窖金藏币为盗守也裹囊负橐为盗丑也盗不有之人得而有之矣下智守财散十之一中智守财散三之一上智守财全散之十之一者可以守三之一者可以战全散者百战而百胜奉约八属殷富之家散财养士以卫厚资
一约官民官非民何卫民非官何与卫弃其民而思苟免者是匹夫也出城一步童子制其命矣弃其官而思逃亡者是鸟散也出乡一步豺狼食其肉矣奉约八属官民相爱相结如父兄子弟虽有黠寇不敢正视
  </div>
  <div class="pagination">
   <a href="皇朝经世文续编-清-葛士浚_page71.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page67.html">
    67
   </a>
   <a href="皇朝经世文续编-清-葛士浚_page68.html">
    68
   </a>
   <a href="皇朝经世文续编-清-葛士浚_page69.html">
    69
   </a>
   <a href="皇朝经世文续编-清-葛士浚_page70.html">
    70
   </a>
   <a href="皇朝经世文续编-清-葛士浚_page71.html">
    71
   </a>
   <span class="current-page">
    72
   </span>
   <a href="皇朝经世文续编-清-葛士浚_page73.html">
    73
   </a>
   <a href="皇朝经世文续编-清-葛士浚_page74.html">
    74
   </a>
   <a href="皇朝经世文续编-清-葛士浚_page75.html">
    75
   </a>
   <a href="皇朝经世文续编-清-葛士浚_page76.html">
    76
   </a>
   <a href="皇朝经世文续编-清-葛士浚_page77.html">
    77
   </a>
   <span>
    ...
   </span>
   <a href="皇朝经世文续编-清-葛士浚_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
