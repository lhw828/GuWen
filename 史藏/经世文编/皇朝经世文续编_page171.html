<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 171 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 171 页/共 192 页</h1>
    <div class="content">一鞫狱又有多方侦查之法也。案重情隐。莫可端倪。质讯之供。有难尽信。则设法侦查。所不可少。或令妥干之人。扮作罪囚。与案犯二三人同收狱内。俟夜深熟睡之时。察听各犯私相告语。有可得其实情者。或于监押房闲。预置夹壁。顶上空虚覆纸。下面安放木梯。令彼造亲切二三人。均在房内居处。随派妥人登梯密听。亦可藉得真情。又有狱案难成。或系犯人听信讼师播弄。如将主唆之人查访明确。缉拏到官。则案情立破。此皆侦查之方也。

一鞫讯重案既戒轻信。亦戒多疑也。往往有道路伤毙之尸。亲属已经确认。而实非本人。有尸骨无存。或尸身残毁。虽三造供指致死情由。历历如绘。其实竟系似是而非。又有赃证恰符。确认为真凶真盗。孰意事有凑巧。物有相类。固执定见。卒成不白之冤。此轻信之不免有失也。然有鉴于此。或致遇案多疑。往往爰书将成。案情本确。祗以私意猜疑。或故为挑翻。俾令犯供无定。或借词推诿。专欲卸责他人。或别觅事端。详请咨部展限。与监候待质。此等游移苍滑之见。贻甚大。缘滋蔓不结。甚至稽延十数年数十年之久。起初一命所关。卒至酿成数命。甚或牵连被累。倾家废业。苦累更难尽言。且以信谳转作疑团。常事翻成巨案。枝节百出。冤外加冤。害官殃民。荼毒已甚。此多由私疑既起。妄欲推诿卸责者。职为戾阶也。须知轻信实难。多疑尤为不可。惟以前列查讯之法。虚心研求。实意鞫办。自无流弊。

　　审理寻常词讼
锺祥

一讼端不容轻起也。凡赴署喊冤。及拦舆禀诉。又或未值告期。差役传呈。均须传带原人。详细诘问。遇有无据无理情词。均即对众指辨明白。不容轻为尝试。则刁滑扰讼之意。即可潜消。而触目警心。并令旁观者均已知感知畏。此息讼之法也。

一控词不宜率准也。凡初控到官。如实有屈抑之处。其词自必明晰直截。可以一览而知。若呈禀牵凑支离。显有捏饰之情。即于当堂放告之时。摘其破绽。发其隐情。明白驳斥。不准混讼。傥必求收呈。亦即于批示之时。详细指驳。以杜滋讼。其中如有架唆作呈之人。既见批示明切。可使之有所儆畏。或放告时。遇有事涉细微。即可当堂劝令免讼。以期平争释累。此尤息讼之法也。

一传讯不可扰累也。凡案批准提审。须摘要差传。不可率照原呈。遽提多人。所差之票。酌量道路远近。勒限传提。不可任差稽延滋弊。差票既发。更须内号注明。随时稽核催办。须大张告示。谕令原被证佐。凡经传唤到城。准其随时赴署禀官报到。免致差役延搁私押。至人证已齐。如可讯结。即就现到者讯问。不必另提。此皆民速审之方也。

一新旧各案务立编审章程也。各州县共有上控自理词讼若干起数。饬令各房书吏悉行开列。其远年未结细小各案。及虽非远年而原告久不到案例得详销之件。均即注销将原由明白示谕。以免书役朦混送票。饬传滋扰。其现审各案。分别上控自理。依次登簿。查明三造道路远近。饬差分限传提。其限期不妨稍宽。自出票传提之日起。约计何日可以传到何案。按日排定。每日传审或三四起。悬示大堂。俾各原差按期禀到示审。其不能即到者。再行宽限传提。次不到。即将该原差酌量示比。如此勤于编审。自然书差不能稽搁。案件悉可完结。至奉上司衙门传提人证。亦须勒限催差提解。如有玩违。即将原差重责。则传解亦不致迟延矣。

一审案务须细阅卷宗也。两造各执一面之词。似乎混淆难辨。而其实是非真伪。自隐露于字里行闲。如将彼此前后各呈词。留心查核。则诪张为幻之情。不能尽掩。至呈案文约契墨册帐图说等项。即有捏造。总露痕。亦不能逃吾觉察。即属资性稍钝之官。但反复阅核。则控情亦有可寻之路。书读百。其义自见。况控呈之粗乎。阅卷数次。即将看出破绽。登记小簿。以免临时遗忘。至当堂讯问之际。控者见问官已经洞彻原委。则既服其勤能。又惧其摘发。自然易于定谳。若卷未阅清。临审两造哓哓。凭何指驳。故虽审不能定断。虽断不能输服。若今日不结。明日再讯。一有迁延。控者受累无穷。官亦审理不暇。其弊不可胜言。此审之务贵详细看卷也。

一审断宜服其心也。两造听审。有理者惟恐官之未悉其情。无理者惟恐官之廉得其实。问官惟令两造中证。各伸其说。谕一人讲毕。一人再讲。不准插言混淆。则言者可尽其意。听者可详其情。俟三面供毕。问官即将所阅卷内各情。缕叙一番。俾令明白听悉。然后再将此是彼非之处。反复辨明。使有理者无不伸之情。无理者无可抗之势。曲直立分。当堂定断。将所以如此讯断原由。明立谳语。通示众知。虽有狡诈之辈。亦无所施其伎俩矣。

一审毕宜加劝谕也。民闲词讼之由。或因挟嫌。或因争利。或因负气。或因受属。大抵不外乎此。至所控之案既毕。有甘心息讼者。亦有余忿未息仍思再控者。所贵于审断完毕时。明白晓谕。以破其愚也。告以控而不胜。固获咎愆。控而即胜。亦非良善。挟有夙嫌。则冤仇日结。卒至两败俱伤。因利争控。则废业伤财。竟至得不偿失。若因负气一时。何苦受此累月经年之患。若受他人挑唆。何苦自蹈剥肤噬脐之伤。即使实有事端。必须明白伸理。或听人劝处。或自受小屈。转得无事之福。并为乡里称道。若务求胜人。竟以健讼为事。即使控争得计。亦不过成一讼棍之名。且始以此得。终必以此失。将来必有破家亡身之害。而子孙习染争讼。累世之后。尚受其殃。如此不惮烦劳。明切劝谕。身受者未必全无感动。闻风者更俱称述津津。今日之戴父母颂神明者。未必不于此而得之也。

一审理之弊宜防也。凡控争事件。或同城僚属婉转求情。或官亲绅士巧为进说。或丁书差役人等设言摇惑。均不可轻于听信。惟恃详细阅卷。和平问供。此心果能公而无私。勤而不倦。事经定断。总不致于错谬多端。惟屏去情托。更须删除意见。若以胜气相陵。轻于殴詈。又或游移两可。主于模棱。不能即结。小事卒成大案。其患不可不知。至于利心未净。颠倒是非。或因分家争继。巧取有事之财。或因赌博奸情。藉图罚充之利。此则居官败类。　国宪具在。亦无可置诸齿颊。污及笔墨矣。

　　缉捕审办之法
锺祥

一未经失事。巡缉不可稍疏也。境内何方与邻境接壤。何处乡庄市集素多匪类潜踪。有何著名积惯之徒。何等为匪不法之事。平时均应查访明确。或询之于诚实绅耆。或访之于久任僚属。或检查旧卷。或参问老年书役。如此多方采询。自不致茫无闻见。再如欲查讼棍。则派人试购呈。欲查教匪。则派人伪入学习。欲查盗贼。则派人假托输赃。如此设法侦察。更不致全无端绪。至于巡防严紧。又在按乡派役轮巡。仍令妥干亲随复查勤惰。又在会同营汛墩台按段侦缉。仍须亲往督办。时有赏赉。以期各兵役等乐于尽力。又在劝谕绅民各相守。俾令按里互保轮牌值更。使匪类不得匿迹。又在关会邻封。各于交界派差巡缉。无事则于夜闲会巡。有事则相与侦拏。不分畛域。至解犯解饷。以及各处官差过境。则又遴派妥役。随护行走。俾无疏失。如此层层稽查。处处防缉。境内无不晏然。至巡防一切。不免多费。而地方肃清。客旅居民。均深感颂。处分减免。卓著官声。即耗费办公之资。亦何所惜。

一既有失案。缉犯不宜稍缓也。一购线宜广也。匪类各有径路。或系外境远来。或系近庄窝顿。或系积惯巨匪。或系初犯穷贼。眼线真切。案犯方不难于破获。大抵东省匪类。其在本境内。则曹兖各属红砖地棍惯贼积匪居多。在沂青各处。则掖匪盐枭肆窃纠抢为众。济南武定等处。则回民赌棍草窃滋烦。其在邻省。则颍亳海邳由南而来。商虞大名由西而入。沧洲盐山由北而至。惟贼识贼。惟匪缉匪。本境如无妥当眼线。即须查访何处素有捷才可资缉捕者。务须唤到差用。假以辞色。优以盘川。俾令尽力侦缉。方为有裨。一悬赏宜厚也。因势利导。则人情思奋。酌量案情轻重缓急。悬立赏格。自一二千两至数百两不等。务于格内书明所赏银两足平足色。寄存官库。破案之后。当堂亲发。不延月日。不令经手之人稍有克扣。亦不令无功之人稍有分肥。重赏之下。必有勇夫。故欲期要案速破。惟在信赏从优。若本境差役。实有长于缉捕之人。则信赏之外。又当随以严罚。票差之日。勒立严限。逾限不获。即将该役等家属酌量寄监。傥该役等阳奉阴违。仍不认真尽力。一经他人破获。即将该役等从重审究示惩。如此振刷精神。多方缉办。势不破案不止。岂有尚难弋获匪犯之理。

一破案获犯。切不可姑息养奸也。重要罪犯。按律定办。固不可有意从宽。致乏儆畏。即寻常案犯。应问枷杖及锁带礅杆者。亦必照法办理。庶有以折磨其桀骜之气。渐消其匪僻之心。如枷示则不可令其过于宽松。致有随时脱卸。杖责则不可任役受属。稍事从轻。致案犯不知儆畏。须知凶健匪徒。必令深受痛楚。方能惊心慑胆。尝有善于治匪者。寻常杖责。惕然知儆。此当善师其意也。其锁带礅杆者。照例有一二年之久。若虚应故事。虽有礅杆。不锁带。或即锁带。任其来往自由。转致藉带礅杆。竟向铺户居民强讨恶要。反为讹赖之具。岂尚知所儆惧。惟拘管一定处所。系带坚固。不容脱放。照依限期。久而弗释。匪类畏此拘苦。甚于徒配杖枷。自然不敢再有轻犯。如此认真惩办。将见身罹刑章者。既已深知懔畏。其潜相窥伺者。亦俱裹足遁藏。尚何虑匪类之恣肆乎。每见匪类渊薮。如皖省颍亳凤泗。江省丰沛淮徐。豫省汝光。直省大名沧州等处。并楚省沿江巨匪。粤省洋海盗贼。向称整顿有效能使凶暴敛各官。亦非别有异术。惟于无事时巡防加紧。有事时缉捕尽力。获犯时惩治从严。自然可以诘奸禁暴。不但匪类既去。良懦得安。且法令森森。亦能化莠为良。保全甚大。尝见初时行窃。继则为强。胆壮性滑。不至丧身不已。惟是随时严惩。俾令剥肤知痛。转可首领保全。水懦民死。火烈民生。此在为官者之识力并到也。惟杖枷礅杆。本系施于轻罪人犯。若但知从严。不知矜恤。或至受伤而毙。或至羁系残生。亦伤天地之和。非在官者仁心为质之本意。必须择派妥实丁役。专司看管。凡轻罪羁系人犯。无衣无食。随时捐给。或伤或病。留意抚。如此。则心与法可以并行不悖。有造福而无根矣。

一豢匪之弊不可不察也。匪类若无依傍。必不能肆行无忌。或地方豪棍恃强包庇。或顽劣衿监恃符窝藏。或在官兵捕人等得规容隐。即有聚族为匪合庄同类者。亦多藉豢庇之人。相为牙爪。暗通声气。除匪必先除窝。治贼必兼治捕。断不可有所回护。受其欺朦。致有缉办之心。终无除莠之效。须知豪棍滑捕。均畏刑章。果能坚心整顿。立法肃然。彼亦不能逞其伎俩矣。又有一经为匪终身莫赎。虽有改悔之愿。差捕诸人。竟不容其自为湔洗。或遇有报案。逼令招承。或指使非为。藉图需索。甚至假差吓诈。教供妄扳。均须洞烛其奸。从严究惩。此又缉捕之所宜知也。

一化匪为良之法不可不讲也。习于为匪之徒。几若一成不变。并有父子兄弟。竟以偷盗为世业者。若非此别无谋生之计。此固由于性习使然。究亦未尝不因衣食之难谋也。地方官果能时以民生治理为念。查其境内或有未种田地山塘。未植桑麻果木。未养牲畜鱼。未讲商贾负贩。未习手艺人工。但有可以借手之端。多方设法。剀切引导。俾令生计渐宽。营谋有路。得尺则尺。得寸则寸。既有此真心实力。岂竟成效全无。果使所图有成。衣食渐足。俯仰渐舒。驯至化莠为良。岂不功在民社。即使事会难成。补捄鲜策。而有此一番勤拳恳挚之意。无论民闲淑慝。罔不共见吾心。再有草窃奸宄。致犯刑章者。从严惩治。彼更受之无词。亦与整顿地方大有裨益。

　　蜀僚问答　　
刘衡

或问棍蠹诬扰富民。集案讯明后。严惩之。已足保富良矣。收呈时必先讯乎。曰。收呈时先讯。乃临民第一吃紧处。盖案经集讯。必须出票饬差。传唤人证。距城近者二三日。远者五六日七八日不等。差得票到手。此数日内。便赶紧向富民索诈。其诈法倍加凶恶。未入城之先。必吓以锁炼。入城之后。必私押之卡房羁候所之内。实例禁之班房也。班房之看役。与差等息息相通。饭店似非班房比也。然饭店人等。亦与差役通气。或即系差役开张。遇有人证到此。差之凌虐之者。无所不至。必勒令当烈日寒风之处坐卧。或以水泼地。或以尿桶粪缸一切秽物。置之口鼻切近处。饮食不以时给。俟其馁渴哀求。则昂其价至数十倍。甚至百钱不得一盂饭。数十钱不得一杯水。差等与店家恣食酒肉。行令猜枚。喧呼快乐。一切店内灯油薪米。俱勒令派钱。若亲属给送饭食。则暗唆同押之匪类抢食罄尽。良民不得一粒下咽。三五日内。任意索诈数十千文。不遂其欲。则受一切苦恼。迨官讯明释放。差等或仍自私押。或跟至其人之家大肆闹索。必遂其欲乃止。而其家破矣。然则与其惩棍蠹于集讯之后。何如禁棍蠹于收呈之时乎。

或问情虚之原告。即非讼棍。必系刁徒。官于收呈时讯鞫。其时并无质证之人。彼引服乎。曰。此自非易事。但须为官者耐烦耳。大抵刁徒诬告。其词内情节。必有矛盾处。谚云。事假难真是也。官果有爱民之心。但须设身处地。一面细核呈词。一面详问口供。但觉供情与呈词。略有参差不合处。即带入署内密室。百端诘问。不许胥役一人在旁。恐彼知我审案之法。可一不可再矣。供则官自录之。役则令军流犯及水火夫代之。或凭空而慑以盛怒。或含笑而入以游词。盛怒时。必唤进皁役多人。令其吆喝示威。官或以醒木重击案桌。或大声疾呼。或提出别案应行杖责枷号之犯。当原告前发落。察其面目眉睫之闲。是否颤震。摸其心窝。是否跳突。并令吐唾沫于器皿内。察其有无津液。若竟无之。或虽有而甚少。却有前项颤跳等情。即系情虚。可从此穷诘而入矣。然乡曲愿民。初见官长怵于官威。往往有前项颤跳等情。未可信为情虚之确据。则不如入以游词之为得也。入游词之法。莫妙于先与闲谈。如课晴问雨。及询其家房屋向背。有无竹树。一家几人。每日饭食若干。薪水若干。饲畜牛犬鸡豚各若干之类。以炫骛其心。错乱其词。而衰竭其气。如告强占妻女之案。则问其妻女年貌。兹准尔告。将被告拏来。叫他出钱给尔。可免其断还否。如告盗葬之案。则语以我准尔呈。将被告拏来。劝他将钱给尔。可免其起迁否。若系真情。伊必不允。若虚则必首。彼见官霁颜煦语。以为官受其欺。已准其状矣。便敢大放厥词。剌剌不休。谚云。言多必失。官但虚心细听。设身处地。体察情理。彼既说得高兴。则其在外闲与讼师商酌默记之情节。必定遗忘。必至参差颠倒。露出破绽。官则忽然折入正文。于其破绽处。穷诘严追。忽喜忽怒。忽此忽彼。令彼应接不暇。必然露出一半真情。官则语以此案要审不要审。若要审。被我审出。但有一字涉虚。便要严办。若不要我审。但要将呈词抽出。祗当尔未曾告状。便可罢手。若彼情虚。必然叩头求将呈词发还请息。请免深究。是时官仍不可说破诬告该问罪。遽示威也。一示威。则彼疑畏退缩。一言不敢直说。后半情节。全不能得。仍与温言开导。或赐以茶烟点心之类。务令出具切结为要。

或问刁徒遽出结乎。曰。此亦非易事。但总须爱民者稍自耐烦耳。大抵取结之法。亦有次第。必须以次递进。先取误听人言以致诬告情愿息讼归家之结。次取妄告之结。彼见结内并无诬告字样。以为无碍。必照官之写结。自用掌模。迨两结既得之后。方告以尔快直认。尔就不认。我有此两结。亦尽足办尔矣。如此。则彼必直认诬告。仍取诬告切实甘结。然后带出大堂。当众声明其罪。检出诬告律例令读。系初犯则照律严惩。系再犯以上。则比照扰害例量予枷号示众。亦无不可。夫如是。则被诬者尚未到案。而案已审明。大概被告一到。略问数语。即可释令归家。棍蠹无所施其伎俩。凡意图诬告者。闻诬告不能害人。反自受枷责也。辄息其恶念。便暗中省却多少诬告案件。所保全者不更多乎。记吾丰有摄篆邑侯陆公者。收呈认真。一时有神明之颂。先编修公极口赞服。予谨识之。及作令辄仿其法行之。民以为便。述之以志得力所自云。

或问审讯命盗要案。及一切大案。作何问法。曰。是非隔别问供不可。凡审大案。必须将犯证分开数处。毋令聚在一处。官所问之话。所录之供。不得令案内一人知之。一人闻之。盖犯证见官审案。霁颜温语。并无喝令掌责刑吓等情。以为前所取之供。乃官所喜闻者。未有不随声雷同者。如此则真情何由而得。莫若将犯证分开。先后带案细讯。情真者则供必吻合。所谓事真难假是也。若非真情。则必言人人殊。往往彼此参差不合。所谓事假难真是也。若既隔别熬讯。所取之供。果人人符合。庶可确信为真情矣。

或问要案有干证指为奸盗正犯。而其人极力呼冤者。可讯得真情否。曰。莫如听其私语之为妙也。如署内有密室。于密室后层。先潜伏亲信戚友一二人在内。然后将干证与所指之犯。带到密室外闲。官亦诘问数语。忽令人持帖称有客拜会。官则谕令将门锁闭。待会客毕再来审讯。犯等见室内无人。必彼此言语。是真是假。不难立得。或带同见证至城隍庙内审讯。仿前法变通行之。亦可必得真情。予在广东四会任。有何参猷家连劫盗案。差役缉获刘亚康。矢口不承。予仿照此法。将刘亚康并余犯六七人。锁至城隍庙东西柱。真情乃得。

或问盗案以赃为凭。赃可凭乎。曰。可凭。但患失主记忆不清。或错认耳。更恐捕役勒令失主妄认。以冀速了案耳。须将似是而非之物参错其闲。令失主辨认。若能认。方是真赃。否则恐有别故。难为凭也。即如前所言何参猷被盗一案。起有蓝布旧棉袍一件。赃物当在典铺。经捕役在刘亚康家起出当票。赃经何参猷亲认。幕友等俱谓可信为真盗矣。予独疑当票一薄纸耳。捕役围拏刘亚康。事在黑夜。其时当票放在何处。捕等何以知其为赃物而起之。乃于小押铺借蓝布旧棉袍四五件。将差所获刘亚康之赃袍。作一密记。参入其中。再令何参猷认之。何参猷指认屡误。予乃提差隔别熬讯。诘以当票在何处起获。则捕等所言人人殊。予复讯之。始究出当票并非在刘亚康家起出。乃土棍王亚厚交与捕役者。即刘亚康亦王亚厚引差指拏者。旋勒捕等缉获王亚厚严讯。则王亚厚乃三合会匪之魁。曩曾邀约刘亚康入会。亚康不允。亚厚挟嫌。故栽赃诬之。蓝布旧袍系王亚厚己物。亚厚盖本案真盗也。令王亚厚交出真赃。王亚厚又交出当票一纸。系白布大衫。予仍向小押铺借白布大衫数件。令何参猷辨认。何参猷一认即得。乃知王亚厚之为本案真盗。毫无疑义。予复诘何参猷前此何以误认蓝布袍。则捕役李标属为妄认者。李标身充捕役。承票行缉。乃敢听受匪属。诬陷良善。几至失入。法难宽贷。乃提案用重枷枷示。满日杖责。发落时。传集各班差役。令其环跪堂下。看视行刑。乃宣示李标之罪。毙之杖下。何参猷听属妄认赃物。几入人罪。本应律拟。念系失主。且到案即据实供明。情同自首。而刘亚康亦尚未被累。情尚可宽。免其查议。仅令在　　上谕亭阶下。跪香三炷。仍带案与刘亚康陪礼服罪。甚矣。盗案之难审也。此案既有赃物。且经主认。尚未可为凭。非耐烦细诘。何自使民无冤哉。

　　劝息讼说　　
武穆

本署县家世清宦。自祖父以来。由进士起家。且皆由县令进阶。凡任山右安徽山左诸处。政迹所在。至今犹声称不替。佥谓治民有谱。余需次豫章。居恒刻自检束。兢兢业业。深以不能仰承先志为慊。历署吉水龙泉各县事。人言籍籍。以吉水刁弊龙泉蛮野为可虑。余惟以开诚相见。不敢参一己之私。不敢存一事之怠。型仁讲让。期于得平。两地瓜代。均忝窃舆诵甚着。今岁三月。奉檄权摄乐平。每念斯邑称富庶之区。为人文之薮。且代期甚久。即闲有莠民陋习。而移风易俗之化。自可渐展设施。视事以来。夙夜不遑自逸。究不知斯地之人士。能谅之而能信之否也。兹忽因他事解任。各绅耆等祖送河干。诵章稠。且有攀遮至泣下者。自惟七阅月来。纯盗虚声。于地方诸利弊。毫无成效。乃劳爱戴如此之切。惓念之怀。倍有余痛。此身虽去。而此心实有不能自已。爰仿古人箴规之义。用浅近易晓之词。衍为劝息讼说。以寄赠翥山之人士。以抒余尸位以来不能潜移之惭焉。

谚语曰。衙门六扇开。有理无钱莫进来。此二语。并不是说县县皆是贪官墨吏也。尔等仔细思量。因着什么大事。实在过不得去。动不动就要打官事以决胜负。殊不知官事岂容易轻打耶。当初来城时。怒气汹汹。朋友之规劝。族房之拦阻。均置不顾。亦不过自度理直。谓必可取胜耳。今且就有理无钱之词。为尔等引伸之。大凡告状之人。未必全能自写呈词。或托亲友延访讼师。讼师平空劳否。必假代书盖印戳记。代书平空徒当差否。承科挂号。未必无费。已递词而守候批示。岂能无费。差役执票到家。何能无饮馔馈赠之费。请公亲。延词证。又何能无往返供给之费。本署县凡遇签差之件。皆当堂约戒。按路途之远返。标定限期。无如差役积疲锢结。执票如约者。十不得二三。不得已为之一再加催票。不得已为之挂牌示。审期。始则限比散役。继则严处总头。舌弊唇焦。费尽心力。幸有全案之能带讯者。已月余日矣。试问此月余中。本为盛怒而来。一日不能取胜。则一日无颜径归。急躁之余。羞忿随之。当斯时。能不屡屡具催词。谓差役之卧票不行乎。能不殷殷贿房科。为之速具催票乎。在城之银钱。縻费若干。在乡之田畴。荒芜无算。一讼之累。有假子钱以剂者。有鬻田产犹不能尽偿者。如此看来。是未经堂断。小忿未泄。而已先有如此种种累害也。凡事贵端始谋。一事当前。必须自头至尾。打算一番。若一味负气好胜。即控得有理。赢得官事。而所得已有不敌所失者。迨至事后追悔。曷如学忍让于先。反落得乡里称盛德也。况官断十条路输赢未可知耶。本署县会见尔等有因结讼之后。族众派费。以致同室操戈。且有构讼不休者。愚蠢如此。不胜为尔等痛恨。尔等曷不三思。右条为有理而不能忍小忿者言之。若无理之人。而必以健讼为能者。则尤不可解。本署县斯土已逾七月。遇两造投到之案。不必责其人证齐全。无不为之一堂审结。且无不以礼让和睦惩忿窒欲之义。反复开导。以冀尔等之毋蹈讼累。毋贻后悔。翥山风土厚。斯民各具天良。察其聆受诲谕之时。诚服首。爽然如有自失者。竟十之六七。其有始终执迷。当堂不能肆其诪张。藉以不具遵依者有之。且有理屈词穷。当堂业已极尽输服。及退后而诱于讼师之狡计。赴府翻控者亦闲有之。本署县五夜思维。揣度尔等之隐衷。不踰二端。不知于推己及人设身处地时。一为着想。则是蔽于私也。不知富贵在天。饮啄俱有前定。而妄为垂涎。则即拗于争也。然吾得以一言蔽之。不过曰愚而已矣。苟一蔽于私心。则必肇衅于争端。争端一萌。则必有讼师为之乘闲构衅。诱于衙门中。谓可以济其私。汝等试就汝一邑中某族与某族构讼已往之事。怎样结局处着想。或占山坟。或争水利。负固不服。逞强自雄。告上状。讦部科。甚至械戕杀。两造命案相寻。有延十余年不轻易完结者。良民由此破家。证见因以拖毙。究竟原被中孰有能获便宜者。前车之覆。汝等不知鉴省。犹欲蹈其辙焉。愚乎不愚。谚语云。争着不足。让着有余。此言虽小。可以与推己及人之说相表里。又云。君子乐得为君子。小人枉自为小人。此言似浅。尤可与饮啄前定之说相发明也。愿尔等及早猛省。永为盛世之良民。毋作诈虞之情状。着诚去伪。返朴还。余身虽去。余心实有厚望焉。

　　邱叔山府判录存序　　　　　　　　　
路德

天下良民多乎。曰多。莠民多乎。曰不少。良可转为莠。莠可变为良乎。曰可。民之良莠无定。视乎习俗而已矣。俗尚谨愿则为良。尚黠且悍则为莠。人人乐为谨愿。则莠可为良。而良民多。人人乐为黠且悍。而不乐为谨愿。则良亦转为莠。而莠民多。莠民之日见其多。而良者少也。听讼者为之也。良民畏讼。莠民不畏讼。良民以讼为祸。莠民以讼为能。且因而利之。其始不必有讼也。谨愿者无事不屈。黠且悍者无事不伸。以言语侮人。以势力胁人。以厚貌欺人。以阴谋陷人。谨愿者身受其屈。自度不能与校。而隐忍不讼者。不知凡几矣。及不得已而讼。必冤抑之甚者也。黠且悍者则无冤抑而讼。有罪辜而讼。事不干己而讼。朋比同谋而讼。借端影射而讼。凭虚结撰而讼。听讼难。听今人之讼尤难。今之谨愿不如古。而其黠且悍也则远胜于古。讼师之画策。胥役之舞弊。其伎俩更巧于古。非智者不得其情。智者或不尽得其情。不得其情而曲直溷淆。胜负颠倒。犹可言也。得其情矣。而曲直依然溷淆。胜负仍不免颠倒者。岂必有请托之行与赇赂之入哉。谨愿者一入公门。则趄嗫嚅。震动悼栗。望而知其无能为也。虽苦之而彼亦受也。黠且悍者反此。望而知其不易驯也。将执法以罪之。而彼且退有后言也。柔则茹。刚则吐。于是乎右其所左。而左其所右。辱骂也。殴也。诓骗也。盗窃也。兄弟之柝产也。商贾之分财也。朋友之负债也。卖儥质剂之轇轕不清也。田庐渠堰之攘夺不定也。大都佞多胜。讷多负。很多胜。怯多负。善争多胜。能让反负。胜负之视乎曲直也。天下之平也。不得平则鸣。谨愿者虽畏讼。而负屈之极。则亦不免再讼。彼黠且悍者视谨愿者如蚁。且逆料官吏之无如我何。虽自知其曲。而亦不惮于讼。州县讼不解。则讼之府。府讼不解。则讼之司道。司道讼不解。则讼之督抚。督抚讼不解。则讼之京师。至京师而情伪歧出。失其本真。虽有皋陶。不能穷诘。且督抚者总核一省之讼。而不暇为听。京师之三法司。总核天下之讼。愈不暇为听。况讼经数载。其隐情必深。其机谋必幻。其株连必众。其事绪必纷。其布置早定。调一卷。提一人。近者数日。远者数十日。诛一胥。纠一吏。少则累及数员。多则累及数十员。纵能洞悉奸邪。实有不易平反之势。即力为平反。而谨愿者。已不胜困惫矣。彼黠且悍者。见此事之不数有也。益肆行无忌。吓诈良民。在一乡则一乡畏之。在一邑则一邑畏之。在一郡则一郡畏之。否则从而效之。扰害日增。贫富交困。民俗之不醇。民生之不厚。其渐积盖由于此。前辈叔山先生。由御史出守延安。距省千余里。治绩之详。不可得而闻也。及再摄凤翔。于每见凤翔人。辄问曰郡守何如。曰神人也。治郡月余。已周知一郡事。言之如数家珍。数十年尘牍。两造不尽知者。守则知之。且贯串始末。纤悉不遗。有祖父涉讼至子孙不休者。守一讯而定。不劳再鞫。称为邱一堂。每听讼必于外堂。纵民观听。至夜分不辍。耳听目视。口辨手批。五官并用。而无悴容。无倦色。不知其何术至此。

余解之曰。无术也。子未观水乎。人莫鉴于流水。而鉴于止水。静也。水静则明。能烛须眉。水静则平。大匠取法。人心亦然。利害动于中。是非眩于外。惟不静故不明。事之得其平者寡矣。学者坚持此心。庶几其近之乎。庚子夏。见寄新刊府判录存。披读数日。直而不激也。明而不眩也。宽而不纵也。严而不苛也。窃叹曰。用心不分。乃凝于神。心之用大矣哉。用以读书。则殚见洽闻。穷源竟委。用以摛文。则课虚叩寂。通幽洞冥。用以治事。则拊本引纲。分条析缕。用以观人。则望表测里。辨甲知乙。用以听讼。则旌淑别慝。生枯弱强。皦如白日。而不能照覆盆之下者。隔也。去其隔斯显矣。明如离朱。而不能求赤水之珠者。伏也。揭其伏斯出矣。当夫堂上环跪。哤聒不休。虽涂其隙。必留其。虽强于外。必馁于内。惟静者见微知着。徐出一言以折之。黠者不能对。悍者不能争。谨愿者乃实得其意中之所欲言。使积久不伸之冤抑。一旦而伸之。天下快事。无逾于斯。道路传闻。犹鼚鼓轩舞。称道不衰。况身受者乎。夫亲民之官。莫如牧令。亲牧令者郡守也。使得如先生者数百人。分治天下诸郡。牧令听讼。必矢勤矢慎。不掉以轻心。不参以成见。不以毁誉为是非。不以爱憎为喜怒。州县持其平。则讼于府者必稀。府持其平。则讼于督抚司道者必稀。更奚有匍匐京师。叩　　帝阍而烦星使者乎。刑罚清于上。习俗美于下。使人人乐为谨愿。而不乐为黠且悍。即有黠且悍者。亦息休影。不敢以身试法。斯良民多而莠民日少矣。听讼虽云末务。而正本清源之道。未始不寓于斯也。顾安得如先生者数百人分治天下诸郡哉。

　　书三案始末论
包世臣

论曰。岳松庭承宣山东。诚述堂提刑江苏。皆延予为总理。初。予皆与约曰。贱子才力。但能办七分不公道事。过此不敢闻命。然在松庭所。庶几践言。佐述堂。未免有阑入八九者矣。吴棣华提刑闻而怪之。曰。人言吾子办事。必以七分不公道为约。有诸。予曰。画地自守。鄙志也。然常媿未能无渝盟。棣华曰。不公道至七分。甚矣。吾子得毋愤激而发此谈乎。余曰。岂弟君子。无易由言。何阁下之言之易耶。衡时度势。非至七分不公道必不能行。不公道仅至七分。则吾心差可自安。而讼者一胜一负。亦皆得以自慊。贱子调和而为此期望不可必之谈。何阁下反疑为愤激耶。棣华曰。愿终其说。予曰。案至两司。则承审官已为被告。故本案之曲直。与有司之平枉。以十分为率。官民各居其半。其在官之五分。难以言公道矣。民与民争曲直。而成案有司枉之。然后兼与官争。甚至弃本案之曲直。而专与官争平枉。则上游之有以驱之也。故善者惟于本案曲直争多寡之数。曲直在本案者。果五而得三。是谚所谓大头已向下也。讼至于提省审办。两造之力皆已疲。盖有求已而不得者矣。公道昭至五分之三。直者之气必平。曲者之健也。常恃官吏。见公道昭于上游。则已失其所恃。而又不为已甚。留不公道之二分。使得藉以自饰。则岂有不可已之事乎。本案之曲直明。官吏之平枉自见。而直者之气平。则其与官争也不力。而枉在官者。上游可以意消纳。而不至翻异。故予尝谓保全官吏在舒民气而不使之郁者。良以此也。

今在省谳办案者不然。人卷至省。其曲直未尝不了然于心目也。以为顺其曲直。则官吏之获咎至重。必颠倒黑白。势禁而强持之。益深使之喻水之必溺。益热使之喻火之必焚。以甘心就枉而不悔憾也。夫直者以不甘受枉而诉于有司。有司既从而曲之。激为上控。而枉更甚。其果能甘乎。且上游曾亦何利于其闲哉。然而启口必以为事关全局。不可长讦上之风。酿祸造劫。殆有不忍逆料者。此贱子所为必以七分不公道为约。而自忖平生所经。犹深内媿者也。棣华曰。吾子之言痛切矣。世闲竟无不公道在七分以内之事乎。予曰。州县受理。稍持公道。虽使至八九分可也。至两司则格碍多矣。然不曰三分公道而曰七分不公道者。为之取数已赢。不敢更以公道自居。故变其词使居上游者知所儆惧也。贱子所经民与官讼之案数十百起。诬枉在民者。不过三五事耳。受理之初。解结梳根。务求得实。官吏栗栗惴恐。问官亦为之咋舌相结。肆谤讟然。其卒也未尝办一参案。而绝无酿成巨狱者。以不欲郁民故也。

近世以郁民而成巨狱者。如安徽之寿州案。江苏之丹徒案。浙江之德清案。皆仰烦　　圣虑。星使交驰。问官道府以下。联袂赴戍。而剖别本案曲直。诚未能得十分之三。阁下所悉也。有一案参一官。则一省之可居官者或寡矣。结正其本案而通融其因缘牵掣者。七分不公道。不亦可乎。棣华称善者久之。然而是说也。祗可用之于控讦之案。至官吏自为法。复何顾忌之有。虽然。不可以不务昭其信也。故曰。人而无信不知其可。君子信而后劳其民。阿孙两巨公。为八折收漕之奏。其用心固未必专为属吏开方便法门也。惟素行不足取信于民。而属吏之信之甚挚。捏　旨诳愚。为　国敛怨。岂必归安始有徐。江都始有陈哉。铜山诣验。照例殓埋。初心固无他也。吏诱于外。友耸于中。凡此皆有司自为法。不关讦上。而上游不举其职。动引投鼠忌器以为说。罪坐所由。恐苍苍者未必同此梦梦也。泰安勘而疑。疑而导以出路。未为大失也。事迹明白。乃任性负气。倚上游以与民争。议以首恶。不亦宜乎。予留别大明湖诗云。无非同有非。无罪同有罪。齐治自古然。于今竟莫改。岂惟齐而已哉。

　　与次儿论谳狱书　　　　　　　　　　
包世臣

告汝兴实。接来书。知苏守舒自庵先生招人谳局。全省刑狱。于兹总汇。汝看卷颇快。亦能记忆。唯性急不耐烦狡展。此大诫也。谳狱非甚难之事。而尚书谓服念五六日至于旬时。又云两造具备师听五词。至述古先王之政。必云明德慎罚。易言君子以明慎用刑而不留狱。何其重耶。我始至江西。陈莲史提刑以广信廖氏部案司府鞫之经岁不得要领。札委审办。我到南昌看卷三日。已见端倪。而江西陋习。签押刑招房站堂差皁。无不插嘴问话。我因告南昌。属在堂人役皆莫开口。南昌殊不谓然。我告以试问一堂再看。南昌乃如指。谕其丁役。堂讯两日。已得真情。而有要证未到。禀请委提。南昌见我审案得法。谆托代审其自理积案。各处词讼止有三造。江西独有四造。三造者。原被中证也。江西则原被各请其私人为中证。故有四造。以此应审之人更多。我先看明卷宗。乃开场谕原差带全案人证上堂。照点名单过朱。问其年齿住址父母兄弟妻子生业皆。饬带下堂。乃独传原告和颜款语。谕以将所事原委逐细告知。原告既毕词。又谕以你事已来年余。保无记忆不清促误说。且慢慢想明再说。即前供有错。准汝想明改正。原告词又毕。仍谕令再想。如是者三。乃谕以汝三次细想过。以后若添出别情。便出讼师教唆。即是真情。我也不听了。原告叩头说断无别情可说。我又谕之曰。你三次所供。有前情说在后。后情说在前处。今既仔细想明。前后都清清楚楚。可将真实的话。从头再说一我听。以便招房录供。原告下。乃传被告。亦如前问原告之法。次传要证。亦如之。招房呈供单有不符处。用朱笔核改定。乃传全案人公同看供。仍谕以各看各供。有写错处。回明更正。看别人供。有捏诬处。逐层指驳。四造辨驳锋起。我总静听。俟其毕词。乃各摘其罅隙而切讦之。无不承者。两造既承服。乃面写谳语于供后。示四造公看。乃饬带下。照断具允服遵依限状。再带第二案。如前问讯。在南昌四十日。问过自理案三百起。有七十余案人证不齐。其余二百三十余案皆结。未尝一用掌责笞责。我旋奉讳回籍。服阕重到。查询所结之案。并无一翻控者。即人证不齐未结之案。我亦将审过供情核定。加看于后。声明俟某人到案。察看有无别情。再行定夺。我回籍后。诸未结案。中证出具和息者。亦十七八。盖卷经看明。曲直已得十七八。再据供定谳。自然平允。无可翻异。问官第一不可先说话。不可多说话。不可动气性。我走过多省。见谳局中能员坐堂。但闻问官乱喝乱叫。先教供。后逼供。棰楚无数。号恸盈廷。是非曲直安得不颠倒乎。此系我弱冠客朱文正节署时。见文正审办发交及提省巨案而心识有得者。故以告汝。

　　与次儿论谳狱第二书　　　　　　　　
包世臣

字告兴实知之。前书言谳狱之法颇详尽。然止言得本案之情实。至于首府谳局。为全省总汇。或京控奉发。或上控提省。或翻异提全案人证。其案多有自数年至十数年者。又本案两造先后控诉之词多出岔头。更有牵砌别案作证自数案至十数案者。提卷动至盈箱。提犯动致数十百人。首府有发审友。例为主政。然近来幕友。莫肯悉心看卷。且难保不别存意见。此宗大案奉委。例有一月审限。为期本宽。必须将全卷先看一。摘出紧要之人。再将全卷逐人摘出其紧要情节。遇有岔出头脑。必须细想前后。与本案是否有关涉处。盖岔出情节每有股大于腰指。大于股者一经挑掣。常至本案不可收拾。此种情节。虽要摘出然须于摘略内注明。不可追究。或竟不置一词。以便正案合龙。摘节略时。务要详明。日后堂讯。但看节略。免再查卷之烦。摘定节略。把鼻已得。必须细检律例。拿定一正经归宿。讯供时皆注定正条。则供成而看亦成。发审友即有意见。不能动弹供情。盖发审大案。断不能如自理小案一一得实。然或移情就例。或择例就情。务求平允而宽厚。则问官与犯人两无所憾。而讼师不能簸弄其闲。则案易了结而自无翻异。若一挑掣岔头。必致展转提犯。逾限既自关考成。拖延更累及无辜。造福作。祗争一闲。慎之又慎。至于牵砌之案。其已结者勿论。其未结而人集者。于本案有涉而无碍。便宜于大案后提出。略加数语。便可带结。若牵掣重大。头绪纷繁。便宜以人证不齐等语。蹬归原衙门自行集讯结正。分合机宜。至为不易。又堂讯数次之后。每有两造当堂递禀。此必情有难白。而以笔代舌。必须细看细想。或收受。或发还。断不可草草下一字。或反为所持。有碍大局。说虽浅近。大要尽此。盖看卷摘略。最为紧要。然亦有堂讯时。真情与卷载迥异者。又不可执略硬做。至案情既得。与承审官常有干碍。不得不设法周旋。则书三案后论之言具详。兹不赘及。

　　牛恩惠狱记　
陈世镕

己亥之冬。余代理陇西。次年二月返省。未至。则闻捕获牛八教首吴鸿信。尸其事者高台令李。谳其狱者兰州守唐。定其案者按察司陶也。同谳者若而人。未暇悉数。皆以为不世之勋。可以晋崇阶而邀懋赏也。陶公故待余厚。余进谒。即告以斯狱当为子挂名。余请往谳局一视。渠魁吴鸿信。才三十余。白无狞恶相。而同曳锒铛者。则张文藻。年不过二十。又有一傅姓者。农人也。又有二旅店主人。忘其姓。皆桎梏待讯。听其辞。皆素不相识。次日陶公召谳局诸公至署。命与余同讯。则吴鸿信变为牛恩惠。籍山西洪洞县。父某。母某。妻某。于兄弟行几。以某年出游学。不知吴鸿信为何如人。而张文藻则武威县学生员。其父管驿号。已于大河驿授徒。此人过其馆谈命。赠铜钱二百。彼留一名刺为识。牛恩惠也。傅姓则籍临羌。旅店主人籍寍夏。相去千余里。其供词。言在湖南湖北招集英雄豪杰。皆谳官所指授。已不知为何语。余白诸唐公。谓事有可疑。唐公曰。已咨明周制军捕获教首矣。今若改为疑案。则一省承审官将获谴。杀之则已矣。余乃请见梁方伯瑚制军。力言奸人谋为不轨。必蓄积日久。党羽众多。牛恩惠与张文藻。乃萍水相逢。岂有立谈之顷能煽诱人共为大逆。且数千里所得仅三四人。以此举事。不亦难乎。据其供称有籍贯。有父母兄弟妻子。何妨一为查讯。而欲以杀之为竟事。如杀之。而其父母兄弟妻子至甘索人。何以应付。又如杀之。而真吴鸿信在他处捕获。又何以剖析。而陶公护前令家人。唤余覆讯。必欲实其为吴鸿信。使五返而余不往。则大恚。余应之曰。公待我厚。我当为公作诤臣。无冤杀不辜。若以人命媚公。而自享其利。公亦何乐有此阿意承旨之员哉。于是瑚制军梁方伯乃遣官解往湖北。与牛八教诸奸党质证。无一识者。周制军咨之返。曰我欲得者吴鸿信。不欲牛恩惠也。将劾甘省诬陷平民为大逆。会以事罢职乃解。而牛恩惠张文藻等。拷掠五毒备至。胫则已折。肤则已无矣。此案之始。周制军购捕牛八教首吴鸿信。闻其逃至甘省。图形密缉。而李大融署高台。于戏场见牛恩惠面貌相类。认作吴鸿信。而牛恩惠在江湖游滑久。推命算卦。藉以餬口。语言闪烁。更以为真吴鸿信。张文藻以二百钱作命金。受此奇祸。其二弟年甫成童。亦拘系。李与首府臬使皆黔人。欲以此拔擢之。余之力争。亦未必全无黑白是非。特不胜其利欲之私。余亦与诸问讯者言。乃皆笑其迂阔。不知乘时进取也。

　　提牢琐记　　
濮文暹

提牢。古狱吏也。位卑而责重。易孽亦易福焉。　国家哀矜庶戮。不遗一夫。岂容愚贱妄议损益。然今昔异宜。变通乃久。虽曰小惠。无伤大体。亦　　圣朝所不废也。文暹循职无状。因时补苴。琐琐载笔。私备检点。科条所布。则概从略。自惟不文。体段懵如。意者劬妪絮语。病夫呻言。明知厌听。或亦有以谅其心矣。作提牢琐记。

清慎勤。官箴也。箴提牢尤亟。众狱所归。竿牍易行。清则绝之。猾役作威。大盗阶厉。慎则制之。躬亲巨细。耳目入微。毋嫌渎。烦不惮劳。勤之谓矣。三者之中。清慎在心。勤乃妙用。凡所类记。惟勤有功。一弗亲历。即属虚文。亦记所不必记也。

关领囚粮。岁凡三期。虽具官司。仍责商户。既便支存。亦易操纵。呈式先验。随时可核。米粝且尘。溲之务净。炊或失宜。非饐则腐。盛以巨甬。羃以大布。冬则加绵。用避寒氛。健役交荷。时防索朽。雨雪艰步。尤宜慎之。辰申饭囚。毋或后先。立受以序。戒竞戒哗。范铜为勺。寔容半升。上周镌文。以防磨减。先备洁水。数数泽之。积垢斯涤。粒亦不胶。胶积太多。受者损矣。规木量杓。欲其平且盈也。倾杓欲速。欲其不寒也。扬而覆之。欲其杓无余也。计口一杓。日凡两给。人饱一升。定例然也。

饭给而汤随之。人沃一瓢。冬加莱菔。夏加菉豆。春秋则茶。禁苦水。禁冷水。禁不熟水。暑则多储。惟所需。饮无时。犴狴之侧。别设盎浆。夏日提讯诸囚。则出入饮之。淡食可悯。以盐蔬济之。毋过与。恐益烦渴。尤苦。　折者。裂者。损者。渗者。秽者。不足者。时时察之。易之。增之。

</div>
    <div class="pagination">
<a href="皇朝经世文续编_page170.html">上一页</a><span>...</span><a href="皇朝经世文续编_page166.html">166</a><a href="皇朝经世文续编_page167.html">167</a><a href="皇朝经世文续编_page168.html">168</a><a href="皇朝经世文续编_page169.html">169</a><a href="皇朝经世文续编_page170.html">170</a><span class="current-page">171</span><a href="皇朝经世文续编_page172.html">172</a><a href="皇朝经世文续编_page173.html">173</a><a href="皇朝经世文续编_page174.html">174</a><a href="皇朝经世文续编_page175.html">175</a><a href="皇朝经世文续编_page176.html">176</a><span>...</span><a href="皇朝经世文续编_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
