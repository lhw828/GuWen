<!DOCTYPE html>
<html>
<head>
    <meta charset="UTF-8">
    <title>皇朝经世文编五集 - 第 26 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编五集 - 第 26 页/共 36 页</h1>
    <div class="content">译东京日报
日本建邦雄据海岛当今之势列服逞强各不相下然欲保持国威无或失坠固以扩张海军为当务之急矣西人某持议云日本战后经营厉兵秣马可谓善矣唯先整陆军而后海军颇难索解焉何则虽陆军有如虎如貔之士苟水师不精器械未备安得调遣多才称雄海表哉日本添设陆兵无庸顾虑所虑者增多轮舶操练水兵足与西欧抗衡耳顷如走冷士罢儿共和国邀击英人阻其冞入德皇悦之因致电于共和国曰贵国裹万里之粮率疲乏之兵当新之马然犹斩将搴旗追奔逐北灭扫尘擒其枭帅固足多矣英国闻之伤邦之侮辱痛与国之欺凌乃简派舰队游弋非洲当此之时张拳弄爪怒目烈不可遏抑大兵一放势等燎原盖欲以一矢加遗而惩德之无礼也观其杜渐防微不遗纤悉昔日人托造二铁舰英乃欲尽购之以逞其志嗟夫英国海军虎视环球非一日矣然犹增广战舰鍜乃戈矛有虎尾春冰之惧诚以五洲大地无战舰不足以称雄疆执牛耳也日本海军不逮英之精战舰未若英之伙且国力能支尚不简阅劲旅添造钢甲何其懵欤或曰增扩海军奈各国猜忌何不如其已也呜呼是直杞人之忧耳夫列国昼夜所营谋昕夕所策画咸欲踵大国之富强侦异邦之机密矧海军国脉攸关岂容蔑视乎为日本计诚能先本后末革故鼎新他日北慑俄人西制英属在此举矣尚其勖诸
　　日本大臣新政　
译东京日报
本月十二日为新内阁传谕各县官之期是日东京永田町总理大臣松芳伯之官舍车马盈门巡街捕役倍于寻常钟鸣十下各县官驺鸣戾止诸大臣除黑田伯外及各部司官亦均先后趋谒松芳伯登坛倡言曰仆渥荷宠眷简膺总理重任而战后应办紧要事宜定议未几初办诸形棘手其为难之处惟有内采众人之意见外各国之虚实务求办理合宜尽善尽美仆素不才惧弗克胜任惟有黾勉从公冀答主上之至意于议院中惟有和衷共济以通上下之实情日本外交颇形辑睦和好自须永敦商务尤宜鼓励权利亦必推广所有未改之条约急图更换既换之后尤必明定章程使之恪遵施行庶前功不虚费后效可实收
陆军为固邦本之急而推广兵制尤必量入为出先观国之进款何如耳第求富强必自广设学校鼓励人才始故欲添兵制非兴学校重工作三者并行不可
日本定制报馆本有自主之权百姓聚会应有倡言之便此二者政府自当遵照办理妥为保护所有章程繁琐之处亟宜删除另易简明使各部易于照办不致彼此误会而有龃龉凡用人行政必察贤否庶能人在位而不肖者远矣尝闻上行下效官长不能治己焉能治人是以非洁身自爱者罢黜免官
今政府办理最形棘手者其理财乎夫国固不可不求振兴而振兴仍必节省从事以国所入定其所出则出入自均矣
战后应办事宜欲一时告竣谈何容易今与各国通商入不抵出重以国中灾患频仍人财两失被灾之重实数十年来所未有照此情形欲求前进其不易也明矣要非官民戮力同心难以济事愿邦人诸友不以斯言为河汉各尽厥职以开利源而固邦本则仆有厚望焉
再战后国库之窘亦历来所未有各部所需款项共计三百十兆元前度支大臣知难筹划奏请开缺而出款骤加巨数固不独前度支大臣难于筹划也照国库目前光景各部所需之款碍难如数照解今日本已向中国索得赔款二百兆两若再商借洋债深恐有碍国体步东方土国之后尘至息借民债或另加税饷亦非善策为今之计惟有将各部所需之款减至二百四十兆元战后所定用款原以鼓励农工两业能兴利源为本愿尔诸君竭力整顿工业以补国用之巨款而仰朝廷之至意斯尤余所厚望者也
　　美慑日强　　　
日本东京古城贞吉译
美国公论报载美人某来稿曰中日鏖战以来论日本货物殷繁人言藉藉然罕得其要领者或曰日货之争衡毫不足惧不过合众党平地起波煽惑人心党同伐异以谋大统领故耳或曰称日货争衡之可惧滥觞于英国英国恐日人将兴纺缫于中国必搀夺其利权英人防微杜渐使政府知银货之握要商务之可虑故波及美国也聚讼纷纷殊多空论余尝游历是邦请罄所闻以资参考焉
日商起色　美人疑日本贸易增进及日货争衡之可惧者试阅美报所录子花席子及纺绸等物阛阓所畅销者皆日商所制造也又刷子及牙刷之类其制造精致巧妙绝伦不亚于美国至其价值廉省美人尤不逮焉无怪其商务日有起色也查客岁外国贸易总额计二亿九千六百万圆揆诸前年实增加三千万圆也彼虽蕞尔三岛岂可鸿毛轻视乎
日工情形　查日本内地情形纺车织机星罗碁布十室之邑机械工不辍其业迩来日本商务以纺缫为一大宗前千八百九十五年操此业者并男女工仅七千九百三十三人至客岁已有四万人矣其机械之精巧工之组织视诸欧美曾不少逊将来亚细亚洲中纺缫之业枢轴定归于中日昭昭无疑也日本工业之枢轴在大阪大阪之盛衰日本所攸系焉居大阪者有千六百万人无虑佣工之不足也且近控良港湾一苇可航有中国朝鲜可以转输货物又西伯利亚铁路竣工之日可以假运制品于伦敦况澳洲密迩贸易毛丝固自易易欧美利权不难为所夺也
日人自量　美国驻东京公使及外国驻神户横滨商人等谓目睹日本情形犹言货物争衡之不足惧殊甚难解也商战与兵战同日商能知己知彼百战百胜极其伎俩何难褫夺欧美利权哉曩者日本各郡商业公所人员相与会议兢兢焉讲求农政商务凡位列次官如中国侍郎之贵者亦亲踵说法焉桴鼓之应有由然也
日氓剽悍　日人不惟性气汹悍而其制造亦甚精工故每购新式机械辄即娴熟凡格致艺学均舍旧图新蒸蒸日上如邮政电报德律风各节均创设于大阪市场货物行情朝发夕至举国咸称其便将来百废具举蓄养精锐然后逞志于四方吾恐欧美市场亦遭蹂躏耳彼懵懵者犹言货殖争衡之不足惧未悉日本之情状耳爰举数端以发美人之深省焉
　　日本度支　
译美国公论报
英国驻日本使臣将日本预算国用具报本国外部大臣曰日本今年预算一千八百九十六年至一千八百九十七年用度因有前二年事端故与往年不同其大旨系加添兵力鼓励工业以及扩充学校等事该国用由司藏大臣即中国户部分为三类如左
一办理额外军款二支用中国赔款三妥定国中进出各款
查第三类所估进项连中国赔款四十余兆元在内计一百三十八兆元出项一百五十二兆元较之去年进项祇加四十七兆八十万元出项则加至六十二兆七十万元故所进不敷所出短至十四兆元缘军务及随时借款均须利息加之水陆两军既增开销国中工程又多扩充仅两项借款利息计需八兆七十万元水陆两军长年恩俸官兵阵亡或受伤残废或年老告退国家必厚给银谓之恩俸亦加一兆二十万元出项加多实由于此其加添水陆两军费用业经议定水师于将来七年之内共准开支九十四兆元陆军加四十三兆元再鼓励各项工业整顿学校章程以及创设炼钢厂各费用共添一兆元又推广邮政加九兆元修理堤防及办理一切政事共亦一兆五十万元至所估进项除赔款及津贴戍守威海卫兵费外尚余九十七兆廿万元即系本年进项此已比去年加多七兆元而所进仍不敷所出计尚短十四兆元由国家定律加税筹补此外另有进项如中国赔款及发保单之类作为额外用款其所定办理新税律法曰注册律曰生意律曰加酒税日本黄酒律曰官办烟草律国中所种烟叶概由政府购办发售谓之官办烟草律
百姓日渐富庶此等进项当可加多无损于民查注册税定于今年四月施行官办烟草定于一千八百九十八年开办酒税则明年起加
新税数目据司藏大臣估计一千八百九十六年可入三兆十万元九十七年十六兆元九十八年二十六兆元烟酒税不在此数之内前节报称预算寻常国用计短出款十四兆元业经政府另行筹款再加进项十六兆八十一万七百三十元如左　注册税总计三兆十万七千二百廿二元　官员捐造兵船款一万九千八百二元　互相周济捐款一千九百八十元　工程借款总计八兆三十七万四千五百元　去年进项支存余款五兆三十万七千二百二十六元总共计洋十六兆八十一万七百三十元
前项进款除拨归政府所请业经君臣核准之应办各事另需费用二兆八十万九千九百三十九元外其余十四兆七百九十一元以之补添所估短少出款即可进出相抵所谓应办各事盖即鼓励驶船造船等艺以及创办烟草加添小学校教读薪水各项也
　进项一千八百九十五年至九十六年计九千万元赔款四十余兆元不在其内
　　　　一千八百九十六年至九十七年计一万三千八百四十六万一千五百三十七元
　出项一千八百九十五年至九十六年计八千八百六十一万五千三百八十五元
　　　　一千八百九十六年至九十七年计一万五千一百九十三万八千四百六十一元
又查额外费用海军省陆军省省即衙署也添款最多兹请以该两省经费分别缕晰陈之
陆军省　设炮台二兆十一万三千五百六十八元　制造连响鎗三十二万六千八十七元　造队营房四十一万二十七元　测量十八万三千九百十元　造房屋十二兆九十四万八千六百六十四元　造军火一兆五十万元　扩充队军火厂一兆五万四千七百三十二元　暂造公事房费十二万四千一百八十八元共十九兆二十六万一千一百八十元
海军省　造兵船已定购六兆四十五万九百四十元　机器工程五十一万八千七十四元　造房屋费八万八百六十九元　修船六万四千七百元　试验火药一万四百三十八元　造挖泥船一万六千三百元　派机匠出洋费一万二千四十五元　测量四万六千六百七十五元　扩添水师二十二兆十九万二千七百九元共二十九兆三十九万二千七百五十元
设立铸铁厂及西京大学校又推广外国贸易以及讲究养马要法均拟有办法
铸铁及炼钢厂　本年预算簿中拟有设立炼钢官厂章程其详细如左　厂房须本年四月动工一千八百九十九年告竣地价准三十万元填地十万元房价计估五十六万元分四年拨用厂中准派官员八十二名每年薪水共四万五千元工匠等工价共四十六万四千七十元该厂初开可出货六万吨再此业尚须派博士前赴外洋学习并购办机器将来四年经费计定四兆九万五千七百九十三元
扩充水师陆军　扩添水师自本年四月起除在造各船外将来七年之内预算需九十四兆七十七万六千二百四十五元本年所需之二十二兆十九万二千七百九元其中十二兆七十四万九千四百六十七元作为添造新船之款七兆七十四万七千五百二十九元添军火一兆七十五万九千二百九十八元造船坞等工程所有添造军火须于一千九百一年一律告成共需三十三兆七十五万一千一百六十三元修造船坞等工程于九百二年完工共需十三兆八十七万五百七元添造各兵船亦于是年告竣共需四十七兆十五万四千五百七十六元
陆军本年及将来五年扩添条陈所需之四十三兆三十二万九千四百十二元分别开支如左　设台及该台所需共计十四兆七万一千八百九十四元　工程及号衣等费十七兆三十四万二千七十元　制造军火八兆四十八万六千七百六十六元　扩充军火厂二兆九十四万九千一百七元　营房四十七万九千
 原书缺第八叶
 原书缺第九叶
 原书缺第十叶
五百七十五元总共四十三兆三十二万九千四百十二元
陆军营中所需总数连前节扩添经费在内共计百八十一兆五十二万二千六百七十二元六年之内台所需共计四兆八十九万五千五十三元军火一项将来七年共准开支九兆二十五万八千八十八元本年及将来三年盖造房屋及铺垫一切计需十七兆三十二万四千八百九十元厂中工房连东京大两处新造房屋及设机器所在内需二兆九十四万九千百七元又[本年至]九百五年(至本年)海中测量费二十七万三千八百九元
　　某报馆访事与伊藤问答节略　
译东京日报
日相伊藤侯爵日本之奇人也昔日本为诸侯列国之邦今则变为鱼雷铁路电光之地皆伊之秉钧有才鞠躬尽瘁有以致之余曾与相见兹将所谈记录于左
伊相身短小貌温善衣礼服通晓英语言词讷而有选择口衔卷刻无间断日本除国主外惟伊独尊初视之并不知其为极品官也伊之授首相也历有年所其办事以和为贵以稳重为主其为人尤能见机而作有决断而不造次见余述生平知伊相曾数游英德研究欧洲各国立政之法初次回国即主维新谋废列国既定新政律法另创水陆兵制用能平萨摩之乱更各国之约上次军务伊相主持尤属勋劳昭彰者也
问国不崇教能否自立伊相曰我国文人学士以格物见识为本无论何教准行于国我并鼓励之惟以立国而论未始非崇教不可致知格物远胜奉尚鬼神天主耶稣佛教要惟异端国之病源有谓日本应奉基督为国教我因国政之故固以为然但士人有以改教为无益亦非无见日本不信有上帝之说几乎统国皆然而我不以为虑者以其无害于人心也凡人但有学问必能修身盖士人信崇之神道教所谓心正之人神自护之无所祷也总之我于传教一事无论本国僧道西国教师皆一律看待第日本自维新以来儒教所重孝弟之道废而不讲深恐贻为后患而日本大学校素不讲教此我所踌躇者也
问日本自纳西法以来于国果有益否伊相曰未必尽善尽美将来之益不及已过之美我民我国不满意处甚多向则起居颇俭近则愈形繁浩仅谋生已属非易但以国而论终必有益治邦之道务求日新月盛蒸蒸日上日本向在梦中今始醒起始知列诸地球各国中之形势矣
问上次军务于日本有益否伊相答曰三十年前美国内乱平定之后崛起于天下日本亦然最可喜者军务之后教育盛行穷贫之人咸知有事之时非识字不可因其时随军出战之人能识字者寄家信必详述其身经各事其不识字者无一字藉通音信现在各处竭力扩充学校至于日本办理交涉见识亦属加广并知东方政事与欧洲甚有关系所有欧洲各国议论东方时势于日本尤为紧要此次军务俄国干预其明征也俄国如此办法使我知各国忌日本及各国彼此相忌之势尤宜随时留意日本初以为德国必不助俄法岂知出我所料此事日本甚不合意固不待言而又力不相抵不敢与之计较惟有忍气吞声如是而各国新闻馆犹谓日与俄约合图太平洋此真非我所敢知也
问俄国铁路将接至中国钧意以为何如伊摇首曰俄并中国将来在所不免惟并中国之后则俄将无敌于天下日本非好事之国即在高丽而论亦求无事惟外国在该国举动有不利于日本者我但阻挠之而已近则我国内政颇觉纷繁下议院有凡政事办理不善处责成内阁之议向惟国君所为内阁任之今则御敌党欲将君与议院会同议办各事如有不妥亦惟内阁是问是下议院与内阁故意不合若终如此日本将步英国之后尘矣内阁之权操自上议院该院之员分五等一亲王有公举之权二公侯爵子袭其差三伯子男由各该爵挑选数员派充七年四钦命之员非有官职即有名望派充七年上议院事其实由该员主政五各邑有地产之贵族所派各员亦充七年我身为上议院长国政悉自我出惟我自问我之主意日本维新速则不达非循序而进不可日本梅尔报主笔名白林克雷知日最深尝谓以西国但知有己之见与东方所重无我之道并而行之庶几可乎凡有己无人之私见一人为之犹且不可况一国乎日本短处甚多而以百姓言之尚能戮力同心不致有人无己此固天下所共知尤我所窃幸者也
　　论台湾财政　
日本文学士阪谷
文学士阪谷论曰台湾小岛地处温带土强腴厚人民杂沓财政一端不可不重加整顿也不然用度支绌何以式廓版图乎英吉利天下之雄国也凡在属地莫不烛照计数以收统驭之权焉盖英国岛生财有道不待仰给于本国也若法国反是故疆圉虽增而本国愈穷不若英之富强也岂英巧而法拙乎夫敛别岛之货币以输于本国揆诸天理讵可谓平均是我封疆内之人民焉可毗轻毗重也敢要纳贡献乎故征收属地者非仰给本国者亦非也然则台湾之财政可不量度其收支哉据明治二十九年查该地面积二千六百方里人口三百万岁入六百六十万圆而岁出二千百八十万圆比较人口一人岁入二圆二十钱岁出七圆二十钱由是观之欲台湾财政收支均平不知果待何时也试观北海道及冲绳实情北海道面积六千方里人口三十七万九千人岁入九十七万圆岁出三百六十万圆则一人岁入当二圆五十钱岁出当九圆五十钱又冲绳面积百五十方里人口四十一万九千岁入四十八万圆岁出三十一万圆则一人当岁入一圆十钱岁出七十六钱就三地论之得收支均平者厥惟冲绳而台湾及北海道则未之逮矣冲绳土地开辟人民饶庶台湾与北海道无是也全台岁入六百六十万圆半为莺粟所收入然莺粟害人不可缕当重申禁令拯彼黔黎夫严禁鸦片固地球公理况斯民已尽隶我图籍也则为今日计宜一扫恶习以莺粟之资广殖物产诚当务之急矣抑民为邦本台湾黎元三百余万匪独国家之本抑亦财政之本也就迩来情形论之所谓国家之本财政之本者虚有其名而无其实一旦欲收支均平岂可得哉故台湾要务一在兴学校一在理货财知斯二者则名利兼权纳民于轨物中矣昔台湾之隶属中国也亦不仰给于本国也则今日岂宜异辙乎若治台之费其目有三曰行政费曰守备费曰拓垦费行政费者万几丛集需用孔多也守备费者搜乘补卒预备不虞也拓垦费者转输器物辟土耕殖也其行政之费何以经常岁入行当务之急也守备之费何非关兵燹守御之防縻费不得过滥也拓垦之费何台湾赋税日有增加动用国帑以开异日利薮也然支用日繁则财款易竭自当预权子母之息矣台湾课税络绎增长不待智者而知然不计出入之盈虚而徒增经费不免为财政之失也理财之道治国与治家等取尽锱铢用若泥沙于事何益乎况台湾人民日益繁庶游惰不齐则财赋一端最易窘竭且生民待给于国家其力必有所限今台湾人口三百余万耳以本国核算每人岁给约二圆就全台而论不过六百万圆以每人三圆而论亦止九百万圆耳若徒经理租税以图利源虽有良法恐难平均每岁出入之数故于租税之外别商善策是宜立官业制产之法以孳生财源矣昔英国特以经画土地之权付与公司故于节约经费一事颇收实效英国疆土日辟未始不由于政策之善也不然何以幅员广大雄甲地球哉日本既抚有全台广土众民可谓美矣然于图治之法亦不无遗憾何则台湾未割之前农工商贾之业日本未能鉴察靡遗也若筹策不善必使本国永绝雄飞之心抑财政者政事之枢机也枢机之发荣辱关焉故握其枢机而后措置裕如也台湾之近于本国如此土地人民之丰富如彼重以四面环海防备易周而竟使财政废弛国用拮据不其傎欤彼握秉钧衡者曷不即地球理财之书古今得失之故覃思研精以期实事求是耶
　　论日人经营台湾　
译西捷报
日人以经营台湾为战后第一要事政府新置拓殖务省隶南部局以管掌岛政又开台湾总督府置总督付与管辖全岛之权府中设民政军务二局分掌文武两政置台北台南台中三县及澎湖岛厅以司地方牧民之职然一年以来产业未兴交通不便僚吏亦不得其人土匪屡起或肆掠夺困苦良民以现时情形推之非以全力整顿不为功也
台湾之地华民土番杂处华民狡狯土番冥顽统治之难中外所知也中国夙以难治之故置诸化外未经教养一旦入日本版图而欲望治绩于旦夕吾知其难也然布政已一年矣犹见土匪蜂起亦岂曰得统治之道哉即如香港为东方繁盛都会然回想千八百四十一年割让之始荒寂寞不过海贼巢窟之地英人得此扫荡流贼使硗确赭土之孤岛以致今日之盛今夫今日之台湾与五十年之香港固不可同日论矣其人口三百余万以上其土地丰饶宜农其商工业亦已见兴盛土人虽蒙昧犹非如香港土贼之凶悍则垦拓之业似当较香港为易图也得地年余一切未见就绪在其位者岂得无忸怩于英人哉宜诸新报嗷嗷鸣鼓而责政府无力与总督无策也虽然空言责之无益于事今日之论台湾不必论宜经营之理而在论如何经营之法刍荛有见敢披沥以陈其一二焉
经营台湾之策固不一而足而莫急于开交通之利使频繁交通于日本内地今我内地人在本岛者除文武官外果有几人乎此寥寥数人之商贾岂能垄断全岛之利所赍来之货物既转货尽而不得再输之途物价于是乎腾昂在销物者虑谋生之困而叹行路之难而居人亦失物资之源将相率而陷厄穷无由复下手于事业也今日实情已如是此后可以推见现在日用之物皆仰给于外国亦无可奈何也夫拓地殖民之业固待我日人之渡航移住而成也谋生之困行路之难如是谁复冒暑热疫疠而好入此土者哉然则开交通之便不可不亟亟矣
现今航行本岛者惟大阪轮船公司之船数止三只每月三次往返或自神户经由马关长崎鹿儿岛冲绳八重山抵基隆或经由鹿儿岛大岛冲绳抵基隆此外虽有陆海军省所管船舶六只来往然不准搭载民人私货民人之欲渡航及送货物不得不由该三只其交通之不便可以想见今宜增加往返本岛船舶为六七只每月以十次开航往返则得使彼我之交通无不便矣且本岛在远波积水之中风浪时有尤宜择船之大者自二千吨至二千五百吨如是则使往台者航行无艰居台者衣食不缺百货自在运输来往如比邻往住者日众而事业亦随而兴矣
既开通海道之利则本岛沿岸行船亦当亟亟基隆淡水至打狗沿岸凡二百四十余海里为首澎湖一带次之更直至澳门香港则不惟沿岸一带蒙其利亦足以惠及于岛澳也况且能使茶砂糖樟脑等经由门香港及安平打狗输送日本内地及欧美诸洲者皆经由日本轮船公司所管欧洲航路及美国航路其自门香港地方输送台湾之货物亦归日人管理此莫大之利也其行此等沿岸之船不必用二千吨以上在千吨之间可矣
船政既已大兴则不可无泊船避风之港湾则筑坞为急也此非旦夕即办故不得不急起工从事经费虽大然为开全岛利源起见岂宜吝其度支哉至修筑何港或先何港并其工费需若干金筹办如何则待当局者之擘画与工程家之商量矣
右说为海道起见而陆道更有要焉则通贯本岛南北设一铁路为第一义也铁路之急人人皆知惟官办民办时见异议本岛铁路宜于官办此吾曹宿论也然方国家多事之时或恐经费不足不必固执官办之见惟设法立条归之商办又分别数区明约若干年竣何区工事若干年及何区工事为至要耳
虽开铁路而其它道路未通则铁路亦不能多获利也今宜以铁路为起本为直干而无数道路横络左右概加修筑务令砥平使行旅及货物易于直抵驻车之所如是铁路既与马路联络而陆上汽车复直接海上轮船于是乎四方之交通甚便而密输鸦片于本岛之事自得杜绝其途也
既海陆交通利行旅之来往便货物之运输矣至通报快捷全赖电音则本岛至日本之间沈设海底电线为要也今虽日思整顿一切而南岛风涛无常土匪亦时窃发而仅假一线之报音以得其情形颇属可虑况商业渐盛行情等事亦须快捷则更设海线补其不足不容缓矣
若夫整理地方尤为行政之实务今所设总督府威权过大府中官僚至各县巡捕一由总督进退黜陟而知县绝无权力惟总督命之从而已是非所以委重亲民之道也夫经营新得之地宜不专尚法制使官吏各尽其才宽猛兼济以收揽民心实为行政第一义故知县不可不择人而任也既得其人而任地方行政之责则宜与以权力使尽其才矣今政府不吝此绝大权力以予总督使生杀与夺一在其手者不欲以内地之绳墨束缚新政也总督之于知县亦当如是使一县之政知县得以总其成而总督不滥掣其肘县内僚属知县自辟而进退之总督惟握其纲纪严其铨督以责其治绩则足矣苟如此则知县之任大责重怀才之士甘就其职才具不足者不能滥竽矣
破中央集权之弊而行地方分权之实知县又得其人庶几能举治绩乎虽然管辖过大而僚吏甚寡守兵不足巡捕寥寥于此而欲举其治绩则势有所不能矣试看台湾之地其幅员殆等日本九州岛其人口称三百万而今日仅置三县有上蕃之顽冥焉有华民之狡狯焉而又言语不通交通不便又天候炎热种种为难欲破此等难事而举地方之善政岂易易哉故私论之谓宜增设数县分辖各地又增加守兵及巡捕之员数也使臂指相属知县之耳目莫所不达有非违则直得纠正焉且今日配置宪兵及巡捕亦未得其宜以吾曹所闻警戒市街以宪兵而巡捕多出驻村落是岂非事之倒置者乎守兵骑马带鎗赳赳桓桓非巡捕可比当派在远陬村落以待非常今反其道以行之岂不徒生事端乎
　　日相伊藤论台湾　　
日相伊藤
伊藤既巡视台湾归东京彼都人士张盛燕于江头龟清楼请演说所见伊藤兴择言曰辱承厚意千万感谢惟余在彼岛日浅官务倥不容久驻且通路不便疫疾极猖故于一切情形未能深悉顾此次奉命原为讲求该岛新政起见其耳目所及颇有欲与政府疆臣商行之处敢为诸君言之
今欲整顿台湾必以增进国力为第一义故振兴工作商业最宜留意至其风土物产俗尚及地理山河之形势何如不必论也欲知之或书上或新报并可以得悉其要今概言之天候温热诸君所知也惟热度如此之大故物产如此之繁也然其中农业则未见兴盛以全岛论之已垦之田未及三之一其余则犹石田也故鄙见以为下手经营之始其惟开矿及农业乎若夫工业之盛衰亦视农矿二学之兴否现在教化未开民风愚陋未知能兴何种工业也
至海陆运输之利便实为刻下急务运输不便而望各种事业经营兴起亦难矣全岛港湾可泊巨船者虽仅有二处然周岛沿岸皆可以行小舟苟能于陆上开通一切道路则各种事业经营便易可增其利有断然也
台湾现时商业专在转贩农产各物诸君所夙知也即如茶砂糖及樟脑三品实居出口货中第一米盐亦多产其它杂谷类虽随地皆有然不过敷岛人常食而已至采矿一事中国政府常留意经营然规模狭小未似我国运致机器广行开采故算一年所产出额量不为甚多全台矿产现今虽寻讨未遍搜采未悉难为诸君精报详说然以现在各地所有金矿煤矿现被经营者立说大亦可概见诸君宜缜调密查而后从事于此则利益必不少也若夫农业一道前此更多遗阙今宜开垦其荒地且讲求改用农学之新法皆所急务今台地农产一年有两度之获而较其所收之粟之数不过与寻常一熟之田相等是其故何也耘耨之法未精粪壅之料未足也此岛本富水利到处多水田若将内地耕田法能移以耘之粪之则其所收获之富岂可量哉
台地今日之商业全在中国人及欧洲西人之手而门一埠头实为关键所在此土所产之物多经由门香港现如茶叶十之八九转诸美国砂糖亦多输入日本内地樟脑定价于香港之市而其出赀本及经理贸易之事皆中国人及欧洲人故此岛现虽入日本版图而商业实权不在日本人之手殆由得土未久而施设犹有遗漏乎我国素封家诸君宜奋勉一番下手于各种事业以掌握商业实权为念余归朝后亦当与执政大臣及总督共议振兴之道也要之政府工商各有分业政府务整顿政治而不欲染指于工商各种事业惟使工商经营各尽其力政府助其成耳若其条目自属官守之事不可以明言之唯政府宗主所在则大如斯也垦务大臣及台湾总督所见亦与鄙见同故素封诸君若能不惜赀本以全副精神经营此岛兴起各种工业政府所望也政府亦欲为诸君谋保护利益之道必有所施设也以现时形势观之虽时有台民聚啸然随起随灭本非所虑况有兵力也有警察力也于保护民业何难之有今既获此地而曰不能尽其地利图其发达则不独污辱邦国之光抑亦恐有浪费金钱之诮也政府急于整顿该岛有刻不容缓之势故不得不有望于素封诸君而保护利益之法亦更宜亟亟矣
　　论日人经营台湾　
译东京日报
台湾僻在南海气候炎热多瘴疠内地人欲渡航营业者皆畏疫疠销沉壮心故必先以讲求养生护身之道为主计日本人民百人中有疾者只三人而台岛百人中有疾者常四人由是观之一旦摄养得宜本岛变为不瘴疠之地矣
今之治台者皆隔靴搔痒因言语不通也故以使岛人学习本国言语为急务设立国语学校使人往教之盖岛人所以屡背我教令者皆因不知我之意其所以不知我之意者亦因言语不通也惟其言语不通故彼违我我又不能说谕之惟有强制之而已于是彼以我为暴为无道形屈而心不服间有奸谲之徒或虐之彼不知告诉之道隐忍饮泣自以为不幸而已如是则两情不相通乃相率以背我欲使统治得宜令人畏服必以教习国语为入手也且两地通商亦必假言语以悉其情惟彼等未解文明为何物则宜广以启发其才智以诱励其德操此又不可缓矣
财政亦要改善振作按本年豫算度支于本岛地租制茶税制糖税樟脑税制盐税海关税等及其它有六百六十八万二千二百三十六圆之岁入而岁出则有一千六十二万一千五百七圆以入抵出实不敷三百九十三万九千二百七十一圆若加之以军事则本岛销出者更不少矣使理财之政无所改作则得此岛不能开利源而反以病国虽然本岛本非新开之地不似彼英人当经营香港无人之地也苟税法得宜决无病国之理今虽新税法未定亦当袭用旧税法而徐思改图今乃漫然废止吾不知其何心也为今计之但观其旧税可复则复新税可起则起但宜斟酌尽善不可造次以招人民之疑惑耳
殖产兴业之要在先理财政开拓利源台湾非新开之地所产之物日见增盛以出口货言之茶砂糖及樟脑为最盛计明治十五年出茶十二万二千七百三十担至十八年增至十五万五百七担矣十五年出赤色砂糖五十万八百七十六担二十八年增至六十七万千九百七十四担矣十九年白色砂糖五万七千七百二十九担二十八年增至六万三千六百九十担矣十九年出樟脑千三百三十四担二十八年增至三万九千五百四十三担矣茶多由门运往美国砂糖多由香港安平打狗运往日本内地樟脑多由厦门运往欧洲以上诸物之比较樟脑一项凡十年而增至三十倍推之后来亦当不少茶及砂糖若栽培制造并加新法其所增当多也其它如米如金如麻如煤炭如硫黄开采之以充国家之用是政府所当务也我内地人民亦宜共集赀本共出劳力以助其增进若一人之力不能举则合设一大公司或开银行为融金之机关立保险公司以备不虞若夫奖励其渡航保护其事业则台湾总督之责也拓殖务大臣之责也政府之责也

时务分类文编卷二十七
　英俄政策
　　俄人论英国海外政策　
译俄国日报
俄人某论英国外交殖民之政策其略曰古来抱雄图欲一统宇内者不乏其人或有一豪杰欲成其志者若亚力山大成吉思汗帖木儿郎拿破仑之伦是也有一国人民欲统一他国而不遂者昔罗马国民是也盖既平定远方之国版图愈大统治愈难势不得不分封亲族旧故于所新得之地而治其民然距本国既远鞭长莫及为其所封者亦竟至脱其羁绊而自立如亚剌比人土耳其人鞑靼人西班牙人等尝学罗马人故智而亦不遂者盖由邦域隔绝不便交通也况如此等国民知识亦远在罗马人之下数等且其文明之度时有不及所征服之国民者也则一统之不遂固宜然耳
英人欲混一地球其政策则异是其意盖欲播行自国言语实施政法兴贸易制造业而握其全权也而于所得属地之人民则予以自由之权而收其利益也故一言以蔽之则曰在欲举世界之利益囊括于一己而已此英人之志也英人极蔑视他国人谓为野蛮必待己辖治之然后开化故以殄灭他国人为不背道德为教门所不责环球水居三之二彼等以为欲称霸于全球必当先制海上今日海面威权无有出其右者矣故英人立混一世界之志比诸罗马人亚剌比亚人土耳其人之时颇易易也虽其地散在四方不能集中一大兵力如罗马诸国而其人怀抱混一世界之志而为国民之先觉者甚不殆非罗马以下诸国之可以比也
英国之在地球扼要害之地严设防备巧通气脉犹之撒开蜘蛛网而包全球者然其细心锐思实为可惧今以全球陆地为一亿二千五百万乃至一亿三千万方尔斯得其间可居之地为九千万尔斯得而在其四千万尔斯得内属英国之臣民者实有三亿八千万人又举全球铁路电轮船之利四分之而英人实有其三其在欧洲者不待言在欧洲以外之地营此等之业之公司实有二十九所而英人所立者二十有二美人所立者三然英人犹不以为足现欲架电通太平洋之底经由加拿大至澳大利亚又通海底直至印度木尔刘等之地方
英人蓄混一世界之奢愿在距今百五十年以前而所策必中所欲必得征印度略北美握海上之权力恣意监禁外国船舶矣一千六百五十一年所发布之航海条例欺吾俄实甚故吾俄皇于一千一百七十年发一宣言书危机一发虽幸未干戈相见英之视俄为隐然一劲敌始于此及北美诸洲之独立又法国战事起英人姑就敛抑渐悟独恃兵力之不能得志而始思杂以权术矣维也纳之会各国使臣徒见于欧洲目前之利害而未顾将来更甚之利害有在欧洲外者独英国早相机而多占要害之地而其利收诸今日也当一千八百八十年间俄国有版图二十万方尔斯得然多是荒碛无人之地法国略有印度支那之小部及突泥斯拿古米马达加斯加德国得亚非利加四属地及小岛三四耳而英国所占有者实倍彼三国所得之地试指数之曰木尔弩岛之北部曰纽桂尼岛曰斐日诸岛曰缅甸有四百万人口曰马来隅岛之半部曰暹罗曰克什米尔曰喀米尔之南部曰喀斐理士登之一部是等皆英人之所占有其它尚有柏林岛傍边及亚剌比亚沿岸一带之地英人之染指者极为不焉
英人之于亚非加利也形胜之地无不占有屡以此触犯法德两国而曾不介意如彼欲强夺达郎士伯郎之事尚在人耳目矣英人又见亚美利加之地以尼加拉虞运河开通之期在即欲得一要冲之地于其旁边情焰如燃前年注目于尼加拉虞东岸藉名布教简派宣教师矣于晃达拉士无故而以兵力拓境矣于威尼结儿借口于境界不明派探检队以将占有金矿及阿米那河口矣然皆为美国执门绿律旨以抗之故不能奏功然犹有将夺土尔耳岛于伯拉士尔国之意亦无故而加兵[矣]
　　俄人论英国海外政策　
译俄国日报
英人近十六年间所占踞之地固已不少而其民则心怀忿怨时思乘隙而动特逼于威焰不敢遽发耳夫英国之外务大臣及其理外事之官较诸他国未见殊异而收效顾倍焉者盖亦有由也试详陈如左
一由欲扩张己国之版图者甚众也他国举外交殖民之二事一任诸外务省及殖民省英则自殖民地之各官并各公司以及海军将校各舰船长下至民人无不同心并力不待人之指使日以辟属地广商埠为己任虽外务大臣顾全邦交或申明他人之权利不可侵犯与国之条约不可僭越而相距既远在外诸人既已夺取人土地即不难造作虚言所谓欲加之罪何患无辞固英人之长技矣又况当轴之意亦未尝不以巧取豪夺为事特其措施略有缓急之不同耳试举一事以证之曩沙尔士勃雷侯曾宣言于众曰今日之治象进于大同宇内各国宜偃武修文弛兵甲藏干戈示天下以不复用然无几时而英兵一队已越眉公河侵入印度中国之北部而占门性府矣是地固法国版图英所尝承认者也又英之骑兵一队挟鎗八百及大四门推温都肯都尔门士为将进击脱郎士佛尔之地时脱民方娱乐太平沙尔士勃雷侯虽檄回在门性英兵送交都尔门士于法院而侯亦遂为众所排挤不安于位而举奢吾巴灵以代之矣奢吾巴灵固好大喜功与诸人意气相投者也英国多有此等人喜自任外交之事盖彼种之人之特性也苟有可进取之机或为将来有益之事则必有人焉出而任其责而无待当轴之指挥试证以近事当阿富汗斯坦谢绝英之驻使也英政府犹欲驻使臣于喀不尔者再而卒无成一千八百四十年英国之驻使梭尔诸那苦那今及士官并守护兵为阿富汗人所杀越千八百七十九年驻使梭尔雷斯喀尔雷又为所杀由是英渐疑亚富汗之背英又疑其背英而向俄适彼时亚富汗王欲兴机器制造局购机械于英英机器师披吾者督机器自英来渐为亚富汗王所信任出入宫中遂阴为英政府通消息久之益亲任得男爵遂至办理英公事俨如政府所派驻使矣又如中国海关总税务司非中人而实为英人赫德也亦甚为中国所信任而始终谋不利于俄当中日交战公使屡经交迭而赫德未曾离其位地也在交战前曾遥管朝鲜海关今朝鲜虽不属中国而[于](十)彼犹若有所关涉苟于中于鲜可为俄不利者彼必竭力为之甚至如近日虚传俄国包藏祸心将有大欲于中国想必彼之所为也又如李鸿章为贺俄皇加冕而来是英人所不喜也其来俄为何事又英人所亟欲知也迨闻李侍医英人耶尔荣尔同行之信于是乎英新报私相庆幸谓有传递消息之人矣又如维尼日儿方有违言在该地之火车遂忽然停止盖该铁路本属英公司故英政府商议特为此举以制其地人民之死命也
英之占人土地踞人要害其所藉为口实者曰欲保护英与印度之商路也曰扩张英国之版图实出于保全大局之心也曰为同彼都尔门士保护英国之妇人女子也甚或曰是出于人之酬谢也乃至他人费尽心力方得一地英初未干预其事而亦必分润而后已假使英于他国夺有新地固未见其分润于人也又如基督教徒为土耳其虐待英从未措意近日骤闻其虐遇亚尔密年人之状遂忽起恻隐之心藉意大利之援越那那呢尔士海峡而占踞君士但丁意果何居耶尤可笑者法人于乌加唔大地方颇有权力英人惎之乃强彼地之黑奴受洗礼以为新教徒而目不受洗礼者为相敌旧教徒遂将亲附法人之黑奴概加驱逐其计虑尤出人意表也
英之所以横行四表所向无敌者恃其铁路轮船电之多也铁路轮船姑置不论至其播弄敌国巧构机械则全恃电线矣其电报或发自上海或伦敦以及各地无不张皇其辞悚人闻听否则全系子虚乌有之谈以中伤敌国或加以侮夺千篇一律不胜屈指其各日报所登俄事约二十则中有十八则亦率类是不独俄国阴受其损即他国亦为所误不加细察互相传播不知冥冥之中已为英所荧惑矣即如俄与中国缔约欲藉西伯利亚线以通欧洲之消息英即大播谣诼彼其意特欲保护彼所特有之那尔子尔耶电线耳夫俄于中国及日本设立己所特有之电线固今日之急务也实不欲再蹈我兵进入仓唔士的福和奴时之覆辙也
英于五洲各地增长势力有一秘诀焉盖当同盟之际所奉为准绳者即离间策也凡战务将起不问其于欧洲于印度于埃及又不问其于中部阿非利加于木尔尼昔亚诸岛英必竭其全力离间敌之党与以为己之同盟虽掷巨万黄金而无悔及当交战之日则埃及之他昔亚也亚剌比亚之将校也印度之王族也无非英之爪牙也若夫在贿赂难行之欧洲则又巧为播弄藉电音以施其诡计近日俄法交密英所深忌又逆知俄不易摇动遂向法倾注全力谗谤俄国又作虚构之辞以嘲法曰法与俄相交结是自列为第二等国又曰旧教与希腊教有相龃龉之意英国驻巴黎使臣及在圣彼得访事之人为最甚其倾陷之法已无所不用矣
英国素来不喜与他国同盟苟与他国同盟则早已将可得之利益预为计及而断不肯将己之利益让与他人盖当其同盟时早知他国之无远虑卓识特笼络之使为我用而已证以近事如与意大利同盟盖欲藉意之援以巩固其在地中海之势力俾得独享其利也英虽于地中海占踞苏士奇尔勃尔埃及米尔得及衣土不尔得等意尚未足也犹欲得打得尔斯犹欲放逐土耳其人于恢尔得岛外犹欲拒希腊人上陆以占踞全岛犹欲得在衣土不尔得对岸衣尔弗之地车不尔耶布得山辟地雄心未知所底顾念法国警戒匪懈遂欲树意之援以厚集其力意信英之甘言先得亚比斯尼亚遂为之效死力所得不偿所费今既助英跋扈于地中海吾知彼地中海不久将化为英之沼池意国必悔为所绐然已晚矣
英此时同盟之友除意而外更有犹太人焉如恪得斯尔得苏尔士门的非尔等之富豪皆愿为英之心膂此等人在伦敦所发之命令足以驱使宇内之犹太人而助成英之志愿其势力实可谓伟且大矣犹太之史家以谓昔时人民离犹太实经过今之俄国及瑞典之地与士干亚尼比亚人相混而入英藉为英国史乘以前之民又英首相尼斯尔尼者犹太种人也其所著罗斯尔书名有云若英之俊杰娶犹太人之女为妻则英国将来其强殆将不可测犹太之神学家谓世界将来必以大并小分为二国俄在一方英在一方而其后英必灭俄即可再兴犹太国盖此基于亚斯启尔之豫言第三十八章第三十九章及默示录第二十章者也
英与他国交战全不见有义侠之举动是为可骇异之一特质也不问何等陋劣之手与残酷之方法苟足以挫敌势者悉用之不遗余力近二十年来百方教唆德国生事于俄故伪称德兵之强天下无敌然德俄之交际固日加亲密也遂又教唆日本使与俄为敌盖彼以为日本人未解英之深意必信其忠告也其陋劣如此若夫英国新报之诟骂煞得郎斯不亚尔人民驱使黑奴马得彼尔亚人如犬彘歼灭殆尽其残酷亦岂忍言哉要之英国占踞之方日进一日昨得寸土今增尺地美与法与俄既窥破英人包藏祸心近德国亦实验诸南部亚非利加之地矣盖英人[确](碓)知他国不能合力图己故敢于出此也虽然物极必反理有固然他日必有袭英人之故智施诸英国者静以待之可耳
以上皆俄人所论也其阐发英人之心事几无遗蕴然试问俄人数百年来果无蚕食鲸吞之事乎果未曾得寸地增尺土乎古语有之曰知人则明自知则闇俄人有焉若使作此论之人与英人互相驳辨举二国之心术倾倒出之亦千古之大痛快事也
　　英俄合从策　
</div>
    <div class="pagination">
<a href="皇朝经世文编五集_page25.html">上一页</a><span>...</span><a href="皇朝经世文编五集_page21.html">21</a><a href="皇朝经世文编五集_page22.html">22</a><a href="皇朝经世文编五集_page23.html">23</a><a href="皇朝经世文编五集_page24.html">24</a><a href="皇朝经世文编五集_page25.html">25</a><span class="current-page">26</span><a href="皇朝经世文编五集_page27.html">27</a><a href="皇朝经世文编五集_page28.html">28</a><a href="皇朝经世文编五集_page29.html">29</a><a href="皇朝经世文编五集_page30.html">30</a><a href="皇朝经世文编五集_page31.html">31</a><span>...</span><a href="皇朝经世文编五集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
