<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 60 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 60 页/共 103 页</h1>
    <div class="content">
皇朝经世文续编卷六十四
　　　　　　　　　　　　　　　　　　　　　　　　　　

　兵政三兵制下
　　新设皖南镇标营制疏　　　　　　　　　　　　
两江总督李宗羲
皖南镇总兵一缺前于咸丰五年经前总督臣怡良奏准添设营制事宜当因军务吃紧未遑议及迨同治四年前署督臣李鸿章奏请分成招补安徽各营兵额案内声请皖南镇标下除统辖徽甯池广芜采五营外应否添列几营抑就中酌改增定旋准兵部议覆当此　国帑支绌之时未便再添营制以糜饷需应准其就中酌改增定等因奏奉　谕旨依议钦此当经转行皖南镇道会同藩臬司查议去后兹据安徽布政使裕禄等议详前来臣等伏查皖南四府一州地广山多最为紧要从前设立徽州甯国池州广德芜采五营兵数无多颇形单薄今既添设重镇自应仿照寿春镇营制设立镇标左右两营查皖南地方以甯国为适中之地带浙襟江通衢四达总兵宜驻甯国府城居中控驭管辖改设之镇标左营添设之镇标右营及原有之徽州池州芜采广德四营听两江总督安徽巡抚节制其镇标中军拟以甯国营作为镇标中军左营原设弁兵毋庸增减惟甯国营系属参将改为镇标中军似与体制未符查芜采营游击与徽甯道同驻芜湖该处为七省水陆要冲商贾辐辏巡缉弹压亦须体制稍崇之员方资控制拟将原设甯国营参将改为芜采营参将额缺其芜采营游击调赴甯国改为镇标左营游击兼管中军事又添设之镇标右营体察情形拟设都司一员中军守备一员千总一员把总三员马步战守兵三百名惟通省各营无可裁拨查有安庆营副将所属之防江游兵二营本系专辖江南兼管南北两岸陆路支河汊港现在长江已设水师专顾江防该二营系北岸屯防省城暨和含二州县城守要隘外所余不过口门支河及沿江集镇汛境既少额兵尚可稍减拟于游兵营抽兵二百一十名防江营抽兵九十名共成三百名拨归右营以符增设之数所设千总一员把总三员亦于游防二营内裁拨其都司一员守备一员查安省各营实无可以抽拨改移之缺拟请添设以重营伍再游兵防江二营原驻大江北岸前因统辖江面设有哨船是以兼管江南汛地今既无江汛之责又无巡哨船只若仍兼管南岸汛地势难联络拟将该二营原管南岸汛地拨归皖南镇标分隶池洲芜采二营管辖即于防江营内拨留和悦洲把总一员守兵四十名归并池洲营游兵营内拨留守兵二十五名归并芜采营并于芜采营原设马兵内改设外委一员添派设防又防江游兵二营有原管之江心洲汛若归长江水师兼管恐该官兵等藉巡查为名弃舟登陆致启陆居之渐自应仍归陆兵分巡惟简僻孤洲地处江心四面皆是水师时有炮船梭巡形势今昔不同拟将各该洲汛在皖南境内者统归池洲芜采两营兼巡在江北境内者仍归北岸之游兵防江二营照旧巡防遇有案件汛洲地居民失事者概归陆营开参行泊船只失事者即归水师开参如此就中增改各营兵额不甚悬殊足敷控制而增饷尚属无多于差操巡防亦可藉资周密其徽州广德二营悉仍照旧毋庸更张谨将添设裁并各营及增减饷项数目分缮清单恭呈　御览仰恳　敕部议覆施行
　　请改台地营制疏　　　　　　　　　　　
沈葆桢
台湾营伍废弛曾经迭次奏陈上年府城挑练两营毫无起色并将营官林英茂等参革在案府城如此外汛可知其积弊之深尤所罕见汛弁则干预词讼勒索陋规兵丁则巧避差操雇名顶替班兵皆由内地而来本系各分气类偶有睚眦之怨立即聚众殴且营将利弁兵之规费弁兵恃营将为护符兵民涉讼文员移提无不曲为庇匿间有文员移营会办案件又必多方刁难需索而匪徒早闻风远扬矣种种积习相沿已久皆由远隔海外文员事权较轻将弁不复顾忌非大加整顿不可臣等体察情形计无逾于裁汛并练者盖分汛裁撤则骄诈擅扰不禁自除并营操练则汰弱补强渐归有用台地除澎湖两营外尚有十五营拟仿淮楚军营制归并以五百人为一营将台南淡嘉义三营调至府城合府城三营安平三营为一支专顾台凤嘉三县其北路协副将所辖中右两营合鹿港一营为一支专顾彰化一带艋舺沪尾噶玛兰三营为一支专顾淡兰一带均各认真训练扼要驻扎遇地方有事接准劄调移拨立时拔队不准延宕其兵丁换班固多疲弱而就地招募亦利弊参半尚须详加察看顾立法惟在得人而事权尤宜归一现既巡抚来台营伍似应归统辖千总以下即由巡抚考拔守备以上仍会同总督提督拣选题补台湾镇总兵应请撤去挂印字样并归巡抚节制如蒙　俞允伏恳饬部另行颁换该总兵官关防以昭信守值此整顿伊始将弁之营私骫法者固宜随时参办如有才具出众人地相需亦应立予拔擢署补各缺暂请勿拘成例俾收得人之效台地延袤一千余里处处滨海皆可登岸陆防之重尤甚于水而台城以安平为屏蔽安平向设台协水师副将一员所辖三营中右两营都司驻安平左营游击驻鹿港现拟均改为陆路府城巡抚董率且有道员随同办事总兵拟请移扎安平即将安平协副将裁撤以镇标中营游击随总兵驻安平其台协水师中右两营都司改为镇标陆路左右两营都司原设镇标左营游击改为抚标左营游击随巡抚驻台其抚标原设两营仍行驻省改左营为中营即以中军参将领之原设台协水师左营游击改为台湾北路左营游击归北路协副将管辖守备以下弁兵缺额均仍照旧至巡洋艇船万不及轮船之便利应将闽厂现造轮船分拨济用台澎各营现仅存拖罾船八号俟下届修时应请裁撤归厂变价以节虚糜
　　会筹甘省变通兵制疏光绪五年　　　
陕甘总督左宗棠
窃甘肃地处边要军政为先时值肃清应裁防勇以复制兵减额兵而节饷项臣等前在闽浙办理减兵加饷一案颇着微效两省营伍渐有实济去冬臣昌浚度陇时臣宗棠即将甘省兵制应变通情形附片陈明请由臣昌浚咨商主办奉　旨俯允在案窃维制兵之设所以备缓急而固疆圉强弱攸分所关甚钜　国家养兵二百余年岁糜　帑藏此次军兴未能稍收制兵之效者由于饷薄而额多夫兵在精不在多兵之能战视夫练之精否兵之不能练视夫饷之足否若饥乏之卒内顾不遑不得不听其别营生业心志因之而纷精力因之而懈技艺因之而生兵与将两不相习无论不能驱以御敌即训练亦难投时入操名为制兵实与惰民无异徒为地方之蠹而已各省戎政废弛弊虽不一而其要皆由于额多饷薄不能勤督精练初以贵饷无成可得多兵之用不知兵不练与无兵同练不精与不练同虽名为节饷实则并此薄费而亦觉虚糜臣宗棠于同治五年闽浙减兵摺内言之详矣甘肃为材武着名之邦其风气刚劲习苦耐劳本非他省制兵可比乃此次回乱列郡沦没均赖客勇之力本地无一枝劲旅杀贼立功而譁噪之事且数见焉额兵之数非不多也原定饷章本薄加以层层剥削马兵差堪自给步守各兵未免过苦难得其力甘省赋少兵多军食向资他省饷源稍绌动滋事端惰兵骄骑由来已久非亟议更张望其转弱为强不得也久留勇则费不支全裁兵则悉无备仍循旧制则难期起色别议加饷则无款可筹臣等再四商酌亟宜援照闽浙成案量减可裁之兵以节饷糈即以所裁之兵饷加之所留之兵庶兵力较纾可责其勤练将弁各予以津贴革除虚冒应差挂名辞伍诸弊庶　帑项无增军政可期其精实甘省在昔为边要重地雍正中定额较内地为多后虽陆续裁减而合一提四镇并督标暨陕西提督所辖驻甘各标计之尚存马步守兵五万七千四百余名新疆换防兵九千余名一并在内岁需兵饷马干银七十八万六千六百余两上色仓斗粮三十五万五千四百余石马料一十一万二千一百余石草八百万零三千五百余束公费银三万一千三百余两其大较也原设兵额之多缘地居边塞北连蒙部南杂番回西路新疆更番换戍防范宜周兵力不得不厚也若就现在情形而论新疆各城渐臻底定方议另立营制甘肃已属内地调拨渐稀蒙古王公贝勒台吉列戍边防涵濡教化历久而驯顺有加北路无须重兵镇压即南山番族时有伺隙劫杀之事然非无要可扼如果布置周妥亦保无虞甯夏等处以河套为虑今套患久销沿边一带且资其接济西甯河州辖境虽与撒喇野番错处情形稍为吃重然回务既平小股匪番无须大队时势攸殊兵固有可裁者现拟将督提镇标路各营酌量地方今昔情形分别轻重仍按照马步守三项名目分成核减甘省马兵额数较多边地虽宜用骑而应敌布阵必步兵多于马兵乃可制胜是马兵固有可裁者现查关内各营马步守三项兵数参差不一多寡悬殊章程未能画一当初随时增损自非无因而据现在情形审之应变通以期其尽利至于粮饷拟将减存兵数量加折色以资饱腾臣等数月以来周谘博访往复函商减兵增饷章程甘肃实宜仿照办理除加增兵饷外尚可节省银六七十万两以之拨充新疆设省经费于西事亦不无小补据藩司崇保详请具奏臣宗棠详加覆核无异除将未尽节目及疏漏之处随时咨部办理谨将拟议甘肃省变通兵制事宜列为十条会同甘肃提督臣周达武陕西提督臣雷正绾合词恭摺具奏
　　拟请挑练大同马队旗疏光绪七年　　　　　　
山西巡抚卫荣光
窃照晋边之归绥包头控扼艹地毗连大青山暨后山一带形势辽阔南抵杀虎口六百余里西逾缠金八百余里东接得胜口亦数百里均与回疆蒙部犬牙相错溯自军兴以来征调四出官则来去无时勇则招遣莫定其中游惰之徒夤缘伏匿遂恃此为逋逃渊薮又其地多属蒙古游牧近年赴口开垦者往往谋构争利仇杀相寻日久失业亦遂勾结匪类肆其扰害从前因卓胜军扼扎皇甫川包头一带为之屏蔽自三年卓军西去即经前抚臣曾国荃招募湘毅军驻扎该处地方赖以安静上秋湘军东调虽将树军裁剩右营择要布置而马步四旗炮队一哨为数仅止一千二百余人责令分巡千余里之防此往彼来疲于奔命以故上冬与本年四五月间边口地方即有嚣然不靖之势迭据大同镇张树屏以地广兵单难于兼顾非添派防营不足以资震慑等情咨商前来臣查口外地方荒野非如内地有村镇城池可以阻遏亦不如内地有墩汛兵役可以稽查而且居无四邻人皆野处即白昼劫夺何所忌畏游惰各匪积年混迹其间此拿彼窜习为故常弱食强吞已非一日若不有犯即惩至此辈贼胆日肆驯至如奉天吉林马贼大肆鸱张其滋扰蒙古生计固属可虞而啸聚日多当此边尘未靖之秋尤恐养成巨患是添派防营一事实属当务之急所难者屡饥之后司库支绌万分既不敢率准增又未便置为缓图再四思维惟有就大同额设马兵拣派七百八十名查照晋省练军章程编作前后左右中五旗由张树屏派员管带俟成军后拟饬左右中三旗分扎口外三舍必严察素齐大佘太等处前后两旗拟饬分扎口内之阳高岱岳等处划定汛段联络巡防藉辅树军力所未逮至所以专练马队而不挑练步队者盖以平原旷野必以逐捕为先如教练得法将来树军裁撤有此项马队驰驱奋击既可张边鄙声威亦足开绿营风气似于边防营务两有裨益倘蒙　天恩俞允臣当严饬张树屏拣派营官认真训练务期捕除丑类保又地方仰副　圣主绥缉边陲之至意再此项马队五旗除应领底饷底干外每大建月计增饷练练干银四千四百四十八两三钱小建月计增练饷练干银四千三百六十八两七钱八分此外应领帐械军火各件当饬查照章程撙节动支不准稍涉糜费将来统归晋省军需项下核实造销以示限制
　　新疆局势大定敬陈管见疏光绪八年　　　　　　　
张曜
窃奴才接准伊将军金顺参赞大臣升泰咨函本年二月初四日伊犁业已接收从此保境息民讲信修睦蠉飞蠕动咸获少安此　堂陛之良图边庭之幸事也论者谓新疆局势大定今日之先务在于裁汰勇丁以节饷项奴才则谓裁汰勇丁即可规复兵额变通营制方能永固边防也营制之宜变通者有三曰增骑兵曰重火器曰设游击之师各省绿营定制步多骑少扼要防险战于山谷步兵之利也出奇雕剿平原荡决骑兵之利也新疆各城广川大原间以戈壁减步增骑宜亟变通者一也军兴以来多尚火器愈讲愈精以他器敌火器则他器钝而火器利以火器敌火器则旧者钝而新者利少者钝而多者利故外国水师非恃兵众惟恃器精而又勤于习练减养兵之资为购器之费宜亟变通者二也至各城营汛设立制兵为数不能过多此城有警彼城设防各顾辖境力难分救故南北两疆宜设游击之师居中驻扎统以知兵大员此项兵丁不供他役规模严整以期士气常新设遇各城有事风驰电掣而赴之无事之岁南北两疆各于边界定期会哨振武扬威隐戢奸宄宜亟变通者三也所谓变通营制方能永固边防也至于各城兵额督办新疆军务刘锦棠陈明请就关外现裁营勇选其精壮耐劳者编成制兵改行饷为坐粮实为良策盖关外营勇有籍隶陕甘去新疆较近风土相似者有虽籍隶东南各省幼被贼掠辗转投营里居氏族不能自知者有原籍遭兵田庐已空亲属已尽不可复归者有寇乱之日树怨于乡以异地为乐土故里为畏途者此属若选为制兵久经战阵可期得力一利也参用屯田之法兵食两足二利也关外多一精兵关内少一游勇隐弭无数事端三利也所谓裁汰勇丁即可规复兵额也边域要地治兵为先兵强则边固边固则民安民安则事理矣
　　奏所部诸军改营为旗疏光绪十年　　　　　　　　
刘锦棠
窃臣部马步诸军暨乌鲁木齐提标土勇截至九年十二月底止共存五十一营旗开炮队三哨小马队五哨业经遵照部议奏明立案其自十年正月起经臣再三筹度先于行粮马队内饬将蜀军呼敦左右二营楚军定边一营湘军定远小马队一哨裁并改为定远行粮马队一旗呼敦行粮马队二旗定边坐粮马队二旗又于行粮步队内裁撤湘军定远中营一营并将董字左右二营定远左右二营蜀军正副二营楚军安远左右二营建威一营裁并改为董字左右二旗定远左右二旗蜀军正副二旗安远左右二旗改建威营为安远前旗以上马步改营为旗照章共留员弁勇夫五千九百一十五员名额马六百三十五匹外共开除员弁勇夫二千九百六十三员名额马一百二十一匹其各营遣勇口粮结算至二三月底不等由臣极力腾挪并将分收上年息借陕商之款凑放清楚又喀喇沙尔地方险要因就所辖蒙部内挑选蒙古马队一旗照依土勇马队章程开支以资防卫其阿克苏道标土勇一旗经部议准现已挑募合之楚湘蜀军并乌鲁木齐提标土勇共五十四营旗开花炮队三哨小马队四哨通共额设弁勇一万九千一百六十三员名额外营哨官一百二员额外火夫长夫马夫九千六百二名额马三千七百八十八匹此臣部诸军截至十年三月底止现存实数也兹据行营粮台开单详请奏咨前来臣覆核无异计马队改旗者共三营步队改旗者共九营又并小马队一哨较之上年营旗之数虽多三旗而实在弁勇减并不少论边地之辽阔防勇未敢议裁论久饷之递增必须及时清理似此设法酌改减一勇即省一勇之粮兼之汰弱留强挑一勇真得一勇之用于防守严密之中力求裁省以期上副　朝廷绥边节用之至意
　　拟添练两镇马步营疏光绪十年　　　　　　　
署山西巡抚奎斌
窃维晋省绿营疲弱积弊已深非改弦更张艰期整饬经升任抚臣张之洞遵奉八年十二月二十六日　上谕于本年四月间奏请酌改兵制减额加俸奉　旨该部议奏钦此并已先期分咨大同太原两镇于所属各营兵额内裁汰老弱缺额旋据大同镇咨报共裁马步兵三百三十六名太原镇咨报共裁马步兵二千九百三十六名节省饷干扣存司库原拟俟接准部覆再行分别选练成军惟晋省幅员辽阔兵额本不甚宽今旧额既已酌裁新兵未经添练冬令将届备御空虚亟宜先事图维以期周密因查晋南各属地亩荒芜人烟寥落客民来晋佣趁良莠不齐编插稽查不容稍懈北路沙漠荒远游匪散勇滥厕其间往往伺隙而动虽年来迭经捕治伏莽未能尽除缉匪绥边极关紧要张树屏所统树军暨大同练军向扎包头等处及边墙内外前经奏明备调一经恭逢　谕旨即当抽调启行是预筹北境设防兵力尤宜稍厚臣现两镇裁节饷干通盘筹画拟挑练大同镇步队五百人为一营马队二百五十人为一营太原镇步队五百人为一营扼要驻扎分段梭巡与原有树练各军联络声势以期得力通计两镇裁兵三千二百七十余名饬司查核饷干原估之数计每年可节省银五万九百四十余两此次添练马步队三营按升任抚臣张之洞奏明章程步队每营每月大建需薪公饷银二千八两零马队每营每月大建需薪公饷银二千一百二十一两零计每年共需银七万二千五百余两尚不敷银二万一千余两惟添练马步兵丁系就两镇现存兵额内拣选每年尚可扣除底饷底干二万二千余两以裁节之饷为添练之需既属有盈无绌亦与前次奏改兵制章程相符一俟裁改兵制之案接准部覆后再行照章分别举办据清源局司道详请具奏前来除分咨大同太原两镇于各底营存兵内照数抽调选派得力将领拣练成军另将节存饷干应需练饷截数咨部外理合恭摺具奏伏乞　皇太后　皇上圣鉴训示并请　饬部将晋省裁改兵制原案速为议覆施行
　　谨陈酌改营制藉节饷需管见疏　　　　　　
湖南巡抚卞宝第
窃维　国家财用至今日而愈艰综计岁出大宗莫如兵勇之兼设查直省旗绿各营兵额七十七万余人每年薪粮计银一千数百万两养兵不为不多费饷亦不为不钜在　朝廷规模远大原不惜散财以备兵无如兵愈多则力愈弱饷愈钜则国愈贫粤逆自金田起事初不过二千人广西额兵二万三千土兵一万四千乃以三万七千之兵不能击二千之贼广西兵不可用他省可以类推其后发捻回苖等匪悉赖湘淮营勇剿除勘定绿营战绩无闻大乱甫平伏莽未尽兵不得力勇难尽裁撤于是岁支勇粮又在一千余万两赋入有常何堪如此耗费说者谓裁勇补兵足资节省不知勇粮较兵饷为优孰肯背井离乡就此数钱两许之饷勇之不愿为兵有必然者今欲化弱为强兵皆如勇势非裁额并粮变通营制不可变通营制非渐次办理不可何者营制不可变通则今日所练之兵仍是旧染之习变通不渐次办理则骤闻裁汰之议未必不启军众之疑所为变通者绿营饷制每月马兵一两九钱战兵一两四钱守兵九钱零月饩无多必藉小贸手艺以谋兵畜既不能禁兼别业即不能责令专操无论技艺之生疏也而其分归乡里各谋生计遇有调遣或制造锅帐或整理器械或安顿家口或雇倩顶替非数日不能成行军情瞬息万变何可任此迁延从前削平大难各省用勇不用兵者正为仓卒不堪以应变也臣拟请裁额并粮以两饷挑养一兵厚其廪禄俾无室家之累仍仿勇营规制如额兵一万分作二十营以一半驻守以一半巡防南营至北东营至西互相逻戍令习辛勤仍复按时更替以均劳逸无事则计日操防有警则随时援应申明纪律不准再蹈绿营习气所有营官于现职副参游中遴选曾经战阵谋勇兼优者任之都守以下充当哨弁现时新疆设立提镇各官奏请照楚湘营制者即此意也所谓渐次办理者兵现减额原设将弁亦应随之核减绿营将弁岁领廉俸马干薪红银两职分大者一官可抵百兵之饷小者亦可抵十余数十兵之饷故大学士臣曾国藩筹议安徽绿营　奏请将零星孱弱之兵一律裁撤营汛将弁暂缓序补诚以裁汰兵丁须先裁汰将弁乃不棘手盖绿营积弊隐匿空粮摊扣月饷以及左右役使无非额兵裁汰之议洵与将弁不便故多设辞阻挠希图仍旧积习之牢殆不可破也臣拟请先裁将弁以并营则所并之营兵已见多以后逐渐裁兵仍与所部原额不相上下斯酌留将弁自不致藉词梗阻各营兵丁遇有故革及老弱裁汰缺出暂停招募俟通省出有千缺即将现兵挑精壮五百人补之给与双饷绿营精壮不足即以营勇拨补作为练军一营均照勇营章程办理庶几兵归实用勇可渐裁或亦节省饷项之一道也
　　会办吉林练军事宜疏光绪十一年　　　
钦差大臣穆图善　吉林将军希元
窃吉省已练之兵存城无几余皆分防各城要隘未便调归校阅惟值防务稍松之时可于兵力稍厚地方查照海军衙门会议抽拨马步队三二成归于练营稍节饷需奴才希元自应量为抽拨以符原奏兹将抽拨防军右路步队一营左路马步各一营练军马步一起共一千五百名随带马匹枪械划拨现食月饷以清界限奴才穆图善查该省所拨马步练兵饷数稍有多寡之殊应照新练章程支发俾昭画一又于食饷未练之兵及八旗台站西丹内挑选年力精壮者二千九百七十名加入拨吉教习二十五名正蓝旗护军统领倭恒额等奏准调营兵丁十名编入归伍合已练马步四营添练步队六营共足原议四千五百人之数每日先发小口粮暂行租住栈房照议立为吉字营分为左右两翼仍照奉省即按八旗分定营制奴才穆图善即拣　特派之正蓝旗护军统领倭恒额为吉字营总统干清门二等侍卫三品顶戴富林布为帮统专任督操其余统带各官同奴才希元会商查有二品顶戴花翎协领霍隆武巴图鲁穆隆阿久历戎行堪充左翼统领记名副都统花翎协领富尔丹谙练营务堪充右翼统领复于吉省八旗各官暨奴才穆图善调营随员内详加遴选派定马步各营管带营官开列衔名清单恭呈　御览兹于八月初一日一律点验开练成军起支正饷各营旗帜号衣均已制办齐备约计吉省挑练马步十营除由吉省抽拨已练之马步两起步队两营随带现食月饷银九千八百九十七两零不计外新挑步队六营饷干将领员弁各费各局薪水每月实需正饷银一万九千五百七十三两零其余修盖营房制办旗帜号衣及各营购备器具照章支销各费尚在月饷之外至于扎营基地已择定东西门外即饬该总统等督率马步练军赶紧修筑营垒使兵早日归营专心操练并饬将未尽事宜遵照立定规模妥为经理如遇紧要事件应由倭恒额等随时咨请奴才希元酌办奴才穆图善于办理就绪之后即赴黑龙江开办俟该省成军仍由吉回奉挨次校阅总期成为劲旅一兵得一兵之用所有现办吉林练军练员挑兵成军支饷缘由谨合词由驿驰陈
　　晋省绿营就饷挑练事宜疏光绪十三年　　　　　
山西巡抚刚毅
窃查光绪十年四月间升任抚臣张之洞以绿兵积弊已久建议分立三军四军旋准部议以饷钜难筹令照例定俸廉饷干等项免扣成平全数动用尽此例支银米另议饷章再行会议复经前署抚臣奎斌遵议仿照直隶章程就饷练兵并胪陈沙汰老弱简练精壮酌裁官员删并塘汛规复额饷综核盈虚六条奏奉　谕旨该部议奏钦此经兵部户部会议覆奏十一年十一月接准咨覆行令照办并以原议节省饷干银数稍有不符裁汰员弁底册间有歧异各营公费数目亦有可减仍令详细查覆等因咨行到晋臣到任准移当即分咨太原大同两镇刻期举办并饬清源局司道确稽饷数分别核议去后查晋省兵气素弱库藏无余既议练兵复筹节饷二者并举计乏两全前署抚臣就原有饷需设法撙节为抽练之计固已煞费经营然究为饷数所拘兵力所限欲求处处周备实亦势有所难惟臣窃以此举有关晋省兵制全局虽非尽变旧章然就额饷以练主兵原欲策自强而规久远若留罅漏于此日必费补苴于将来故拟量为变通务使益臻精密论全晋形势原属北重于南历前抚臣固详言之矣臣以此为不刊之论是原定北镇应设各营旗实已无可议省标居中权之地既不临边又无分汛之责原定设亲军马步合队一营步队两营马队一营萃于一城略嫌偏重是以臣于抵晋之初即将省标原有亲军马步练兵一百五十人　奏明全数裁遣原营抵额概不募补通年计可节省底饷底干二千七百六十七两零并将原定此数练兵案内应设之亲军马步合队一营二百人全行删除通年复可节省薪公练饷练干银一万二百余两东路潞泽一带控制大行界连豫直边隘林立山径分歧原议仅于潞安府设步队一旗沿边千有余里不免有地广兵单之虞臣拟于泽州府添设步队一旗计通年应增干饷银八千六百八十九两零仍于蒲州府原设步队一营五百人裁去二百人改为一旗计通年可省练饷银五千七百一十六两又原议于运城设马队一旗平阳府设马队一旗汾州府设步队一旗此三处皆为省南扼要之区然运城居平阳之南汾州居平阳之北运城既设马队则平阳宜设步队汾州宜设马队应请将原设平阳府马队改设汾州即以汾州府原设步队改设平阳庶几马步相间声气相联而于原定兵数饷数仍无出入统计此次就饷练兵抚标挑练马队一旗步队两营太原镇挑练马队二旗步队四旗大同镇挑练马队七旗步队一营较之原设删除抚标亲军马步合队一营二百人删除蒲州府步队二百人添设泽州府步队一旗三百人余均与原设相同其营制饷章驻扎处所亦悉如奎斌前　奏由各该镇照数立均于十二年正月初一日一律成军原有各练营应支饷干亦均于是日截止至应裁马步各兵自光绪十年正月起至十一年二月止共裁省标两镇马步额兵四千三百六十名臣接办后续裁省标马步兵一百五十名太原镇各营塘汛兵一千名大同镇塘汛兵四百名前后共裁马步兵五千九百一十名官马三百一十三匹通年节省裁兵饷干米豆等银七万九千三百两零裁改官弁六十八员除改设守备以下十八员实裁都司六员守备一员千总七员把总二十三员外委十三员共五十员例马八十八匹官马一十三匹均于十一年十二月底与新裁塘汛各兵一律停支俸饷通年节省裁官俸养廉饷干五千八百三十一两零酌减绿营公费银八百八十八两零合之议准规复成平银一十万六千八百二十五两零通计每年节省规复可备练兵之需者实共银一十九万二千八百四十六两有奇今就所练各营旗应支薪公练饷练干核算通年实需银一十六万八千四百七十两有奇并两镇分统公费银二千五百两每年尚余银二万一千九百七十两有奇其余杂支应以军火为大宗岁修营房次之冬防煤炭又次之即照正项一成计算每年尚可余银数千两以备修造军装赏等用亦属有盈无绌应请随时核实支销如有盈余报部候拨由清源局司道确核各项细数详请具　奏前来臣查绿营锢弊颓弱成风至此时而已极今创此加饷整军之议冀收安边固圉之功若一任惰废因循必致踵弊蹈欺虚耗度支于武备仍无实际臣自当慎选将领严督操防务使兵气日强懦气渐振庶缓急足恃而成效可期如查有废弛营伍任令兵丁技艺生以及滥给名粮虚旷摊扣等弊即由臣将营哨各官从严参办并将分统之员一并奏参所有北军马队五百人树军马步一千二百人皆系客勇部议原限一年后遣撤当此经费支绌之时但有可裁之兵可省之饷自宜力求撙节现已另片陈明将北军马队五百人先行裁遣其树军各营分扎北路缉匪巡防深资得力现在各营甫经集练未能一律精强统俟一年后再由臣酌量情形奏明办理
　　奏设琼州练军筹议饷项操练章程疏光绪十四年　　　
两广总督张之洞　广东巡抚吴大澂
琼州一岛为海疆第一冲要孤峙大洋逼近越境内绥黎客外筹海防在在胥资兵力而勇营需饷浩繁殊非经久之计迭经与督办钦廉防务提督冯子材水师提督方耀署陆路提督郑绍忠暨琼州镇道往复询商臣等督饬司道参考言覆加酌核惟就琼州原有之制兵酌设练军加足练饷一洗绿营积弊庶可化虚糜而为实用查琼州镇标裁存额兵四千零九十九名拟就琼州镇标左右两营崖州协万州营儋州营海口营海安营共七营每营抽练陆军一底营计二百五十名书识号令亲兵红蓝旗俱在其内七底营共一千七百五十名先将马兵战兵尽数归练不敷之数以守兵补足又琼州水陆额设崖州儋州海口海安等营拖船十号现拟先行整顿七号分拨崖州二号儋州二号海口二号海安一号共配拨练军二百五十名连前陆军共二千名陆军不论马步战守每名均给月饷实银三两每练军十名设副长一名月饷三两三钱拖船正兵月饷三两每号设正副舵工各一各正舵工每名月饷六两副舵工每名四两五钱陆军每营五哨中哨营官自带拖船每一号为一哨陆军哨官二十八员拖船哨官七员水陆哨官均于本营千把外委内选充不拘实缺候补每员月给薪水银九两所有薪粮均不扣建营官七员即以本营现任副参游等官兼充无论官阶大小每员月支办公费银一百两如遇有剿捕择要屯防为日甚久管带之将官未便终年在外应每营各设帮带一员以便更番而资兼顾即于本营现任都守酌派兼充帮带官七员每员月给夫马费十五两以琼州镇总兵为号统领自支办公费银二百两统计练饷薪水公费每年共需银八千八百四十八两各营除抽练之外尚应存守兵二千零九十九名以充看管城门局库护解人犯各项例差及匀拨各处紧要塘汛以存旧制此抽拨练军酌定练饷之章程也查此项抽练之马步战守各兵原有底饷银三万三千余两又原有本色粮米七千二百石每石按照部章六营均折银七钱海安营折银五钱共银五千余两又马兵原有马料米折银五百六十余两一律由藩库道及高廉雷琼各道分别扣出移交海防善后局凑拨练饷既归画一且免延欠共抵银三万八千五百余两尚不敷支银五万余两拟即就琼州现驻防勇十底营中酌裁五底营每年计裁银八万一千余两除拨补此项不敷之练饷外每年计可节省银三万零二百余两遇闰之年应加月饷薪费共七千三百七十八两有奇除原有饷米外较之闰年勇饷所省仍多俟勇营报裁之日即为练军起支之时其挑剩之守兵二千余名应支饷米仍照旧章此酌拨勇营拨补练饷之办法也至抽练之兵悉按勇营规制一律挑选精壮足额临时派委大员点验向来虚伍摊扣散涣骄惰等积习严行禁革其有革退事故即由练营募补不得沿袭缺底顶充之弊革退者将积欠饷米清给本人已故者清给家属其底营之本管都守千把等官不得干预但不得以别省之人充补应专募广东本省之人毋庸拘定琼州一府之人饷项每月支发一次陆军七底营务令一营合扎一处朝夕操练不准散处城市兼习工商海风猛烈支帐难以耐久均令搭盖营房居住即以每年应领帐棚经费抵作工料修理之用所有军器仍由军需局照章核发拖船责令住船勤操巡洋会哨练习风涛沙水路均由琼州镇督率考校认真奉行至支发练饷责成雷琼道切实稽查按季禀报如有缺扣禀明查参此挑练成军屯扎操练发饷稽查之章程也以上各条略仿直隶练军章程而月费薪水及火夫长夫等项撙节甚多至统领管带各镇将虽系有缺人员而廉俸无多又经减成万万不敷用度以致摊扣百出难期整顿况海外瘴乡尤须优加体恤方能专心尽力且本营各有将官统带之总兵不能照别省章程自带一营别无薪公可资津补自宜一律筹给以资办公而免流弊由海防善后局司道局核议会详请奏前来臣等查琼防勇营分布黎峒及郡城海口地方巡察镇压为数不能过单若非酌设练军则勇营断难议裁而绿营无凭整顿原有之底饷银米徒滋虚耗今加饷抽练挹彼注此一转移间营兵可为有用勇饷亦多节省似于琼州不无裨益
　　本邑兵防刍议　　　　　
贾履上
按志载本营兵额马步战守兵七百五十七名马兵五十名战兵在营者一百十名分防八十九名步兵在营者二百十四名分防二百九十四名除去分防实计在营战守兵三百二十四名马兵与另派随从巡查兵五十名数足相抵不计外在营劲旅实属无多查分防内城汛驻城中派兵五十一名中浦汛驻城外派兵五十六名此虽各有职司各分地段而城厢内外指臂相联视北浦汛南汛泗泾汛北簳山汛之隔浦窵乡者迥别是合城汛中浦汛计又益兵一百七名合前在营兵数共计战守兵四百三十一名即有老弱虚糜大约战兵一百二十名守兵二百八十名可资实用夫　国初立法参将原为巡洋城守乃专备境故有土兵备城守谓之城守营后因驻调无常以提标右营全军移驻遂定今额现在在营兵分隶参将守备麾下多寡未详大约可分可合然水师不巡洋陆兵不备境徒充伍籍于民何赖焉今议请以参将一员统带中浦汛千总一员外委千总一员驻扎小东门外新中浦署旧中浦署在天后宫惠济汛今新建在北弄系官封房基改造地方较大拨派水陆战守兵二百名常川防堵其地素系匪徒窝顿之区中浦千总不足弹压率以重镇庶绝奸萌且东北控黄浦东沟西北扼吴淞黄渡其北浦汛北汛各有哨船随潮来往不过片时声势甚为联络至海洋船只进出例有巡查附近大关挂号尤便若嫌北界逼近英国租房则英国自遵和约以来与民从无隙况今该国兵船联　守口如得互相应援正足为助此防海寇遏流匪力争上游之策也其城内应分兵二百名隶守备城汛两营守备有署在南门城汛无署可于九亩地义仓安置或易守备居此以便操防以资屯卫设有盗警立即发号闭城整军成列外可援内内可攘外正无事团练壮丁招募乡勇而一兵得一兵之用于　国初立法之意似不相悬殊若所请裁撤捕盗局改归水师之说又有故焉夫本营水师管内洋外洋非其熟悉然考之军政内洋即陞外洋所恐本地兵单不能兼任若欲添设又恐经费难筹今捕盗局本系各号商捐赀核计雇船募勇岁需开费不下一二十万金揆之兵额所需养一兵几及十兵之费若移归水师统以将弁募勇可为营勇雇船可备师船陞叙有阶赏赉有格而谓兵之有用必不及广艇渔船者不敢信也盖近来海运护粮镇江杀贼捕盗局勇诚属多功但自来召募之徒皆能发不能收可聚不可散即恪遵号令任受羁縻天下究无终日招兵连年捕盗而可云安享太平之理惟准以　朝廷经制统以将帅威权绅商助饷仍可邀　恩士卒服勤自堪报　国刍荛末议是否可行伏候采择焉
皇朝经世文续编卷六十五
　　　　　　　　　　　　　　　　　　　　　　

　兵政四屯饷上
　　伊犁兴屯原始　　　　　　　　　　　　　　　　　　　　
松筠
新疆各城屯田有兵屯有回屯有户屯而无旗屯惟伊犁皆有之兵屯者绿营兵丁之屯回屯者回民之屯皆创自干隆二十五年时初设兵驻守　高宗纯皇帝以武定功成农功宜举　特命参赞大臣阿桂专理屯田由阿克苏率满洲索伦骁骑五百名绿营兵百名回子三百名越穆苏尔达巴罕至伊犁镇守办事搜捕玛哈沁招抚溃散之厄鲁特即以绿营兵筑城回子乘时兴屯开渠灌溉是为伊犁屯田之始二十六年至三十四年陆续由内地增调屯田兵至二千五百名五年更替以五百名差操二千名屯种四十三年将军伊勒图奏准改为携眷定额三千名以五百名差操二千五百名屯种分为二十五屯仍视仓储之多寡随时增减屯种此兵屯也回屯自阿克苏原带回子三百名于伊犁河南海弩克之地分拨垦种次年调取伯克并由乌什叶尔羌和阗哈密吐鲁番等处陆续增调回子至三十三年共有六千三百八十三户内除彦齐回子彦齐者随伯克品级给与服役之回子三百二十三户种地所生之麦大小伯克及挖铁回子六十户养赡口粮外奏定种地回子六千户分为九屯于固尔札建甯远城居之设阿奇穆伯克管辖此回屯也户屯者商民之屯创自干隆三十七年将军舒赫德奏明客民庄世福等四十八户以无碍屯工之隙地请拨令开垦即于本年陞科永为土着此户屯也以上兵回户屯等项行之有年其来已久惟旗屯一项则前此所未有至嘉庆七年而始兴先是干隆二十九年奉　高宗纯皇帝谕旨伊犁田土肥润如敷多人耕作莫若令满洲官兵分种既得勤于力农而于养赡家口喂养马匹均属有益着查明地亩俟满兵到齐后酌量分给耕种钦此其时将军明瑞覆奏以附近伊犁二百里以内可种之地甚多俟官兵到齐再为妥议办理嗣于回屯之东开筑新渠因地势较高未就绪而罢三十七年又设法引水为土尔扈特屯田不一二年亦罢迨干隆五十年五十五年叠奉　谕旨驻防官兵生齿日繁而国家经费有常伊犁地广田肥着赏给官兵地亩佃人耕种用资生计钦此历任将军皆以灌溉乏水未及筹办嘉庆七年将军松筠相度地形亲为履勘始得导水要领奏明于惠远城东伊河北岸浚大渠一道逶迤数十里引用河水灌田又于城西北草湖中得泉水设法疏浚筑堤岸开支渠引溉旗屯地亩又于城东北就渠畔择可种善地分授惠远城官兵播种而以前此绿营裁撤之屯授惠甯城八旗官兵均令闲散余丁代耕并雇人佃种永为世业得　旨允行嗣又浚大渠一道与前所浚之渠通名通惠渠并于其东阿齐乌苏地方浚大渠引不里沁山前之水灌田数万亩此又旗屯之所由始也
附屯务成案
干隆二十五年办事大臣阿桂奏伊增添兵丁及种地回子并修筑城垣等事一摺奉　旨着军机大臣核议具奏钦此当经按款核覆一原奏内称伊种地回子现有三百名宜于次年再添七百名以足千名之数适经舒赫德奏派回子五百名令其携眷于来年时每名应备带小麦大麦籽种各五斗谷黍籽种共五斗农具马匹牲畜等项俱照本年移来回子之例办理令其于正月初间即由阿克苏等处起程以便二月初间雪消之际即抵伊种地除咨行舒赫德外尚应添回子二百名俟伊麦收后再行拨发前来等语查伊地方地广而肥若将种地回子等多为拨给实属有益但移驻种地回子所需口粮籽种马匹牲畜若令一时全行办理各城回子等设措不免拮据自应陆续拨发应如阿桂所奏饬令舒赫德等妥为办理所请麦收后拨发二百户回子若能同五百户回子于正月内即一并发往甚善傥不能一并发往麦收后种地之时已过与其抵彼徒糜口粮甯俟秋收后再行拨发不但由阿克苏起程不至拮据而伊等至彼不久即届春季种地亦不致糜费口粮应请饬将此项二百名回子于来年秋季落雪以前即令起程拨往一原奏内称伊地方外界哈萨克布鲁特本年三百名回子始种三百石籽种除养赡伊等本身妻子应留籽种外回子五百名合此回子三百名每名若令种一石五斗籽种十五分收获可得粮一万八千石二十分收获可得粮二万四千石虽至少亦敷一千户回子二千五百名兵丁一年口食伊现有兵丁九百余名请于来年再添拨一千五百余名现有满洲索伦察哈尔兵八百余名外再派马兵六百余名除现有绿营兵一百名外再添绿营兵九百名此项增添之兵舒赫德处先添马兵四五百名于来年春间应拨五百名回子起程之际一并发来照本年春间带来官兵之例办给米面羊只其余兵丁俱俟麦收后起程祗办给沿途口食等语查伊驻防兵丁宜量回子等所种地亩收获敷用再为陆续增添驻防本年三百名回子所种地亩收获之粮即敷千余名兵丁口食来年若再添回子耕种可得二千五百名兵丁一年口食请如所奏由叶尔羌喀什噶尔阿克苏等城调派满洲索伦察哈尔兵六百名绿营兵四百名由乌鲁木齐调派绿营兵五百名添驻伊不惟口粮易得而于防守地方有裨此项往驻兵丁于春间护送种地回子之时先令几百名起程秋季几百名起程所需口粮等项如何办给之处应饬令舒赫德行文与阿桂商酌办理一原奏内称来年回子足敷千名耕种所收之粮于壬午年即敷三千名兵丁口食来年秋季拨驻绿营兵千名抵伊后即先令耕种秋麦壬午年春季再令耕种小麦大麦谷黍计一千名绿营兵丁一千户回子耕种所收之粮足敷六千名兵丁口食察看此地情形尚毋庸许多兵丁若有兵四五千名即足敷用但伊地处极边界连外夷若驻兵五千请驻满兵三千名绿营兵二千名若驻兵四千除一千名种地绿营兵丁外请再拨绿营兵一千名前来令其盖房筑城俟换班之际再行拟定数目等语查现在固尔札海弩克察罕乌苏等处令回子居住耕种地亩于哈萨克布鲁特连界之处安设卡伦防守地方需兵较多若驻兵五千部伍成而威势盛但驻兵必裁度该处分例不使糜费内地帑项于事方有裨益今阿桂虽称年来一千名回子一千名绿营兵丁所种之粮除留存籽种外可数六千名兵丁口食然必须耕种一年得实在收获数目方可裁度定拟驻兵之数莫若于来年秋收后裁度秋收后实收谷石数目如敷驻兵五千俟奏到之日将出派何处兵丁如何拟定年限换班之处再行定议
一原奏内称伊名胜之地河北无过固尔札河南无过海弩克若论田地肥沃无过察罕乌苏其海弩克地方现有回子三百名即令其居住不使移动海弩克地方请建一小城驻兵数百名以遏哈萨克布鲁特等所通之路至察罕乌苏地土肥沃种地一千名绿营兵丁即在察罕乌苏居住建一小城池以遏哈萨克布鲁特由伊犁河北所来之路请将来年春季起陆续前来之七百户回子俱令驻劄固尔札建一大城所有大臣衙署及仓廒房间俱修于此着马兵等于草青之时择水草善处牧养马匹牲畜以便各路远出巡防俟草黄落雪以前各令回城附近度冬但目今谷尚未积不便即调筑城兵丁俟壬午年夏季所拨一千名绿营兵到来专令责成筑城盖房等事其种地兵丁回子等亦令其暇时帮助使一年限内完竣等语查伊犁种地驻兵宜于形势之地修建城池以遏外夷今固尔札海弩克察罕乌苏虽俱系形势之地但固尔札野柴稀少若修建大城令多人居住不得柴薪兵丁不免拮据应于乌哈尔里克察罕乌苏哈什崆吉期伯勒齐尔等处广有树木之地或近产煤之处多驻兵丁方属有益请令阿桂另行详视定议其海弩克地方修一小城现有三百户回子不使移动仍驻兵数百名以防西通哈萨克布鲁特之路察罕乌苏地方建小城池令种地一千名绿营兵丁居住以防哈萨克布鲁特由河北所来之路马兵于草青之时择水草善处牧马以便各路远出巡防俟落雪旋回等款均如所奏办理再修建城池虽据阿桂称于壬午年夏季拨绿营兵一千名令其专修并令种地兵丁回子等暇时帮助一年限内完竣但现在伊犁驻兵俱系裁度该处收获粮石数目方能定议若因筑城复多派兵一千名该兵丁等到彼并不种地岂不糜费口粮计现在该处所有绿营兵丁种地回子及来年添拨绿营兵丁种地回子既有二千余名应令于种地余暇渐为筑城其二千人之力亦与一千人之力相等筑城须定年限亦毋庸一时完竣应请令阿桂通融酌办一原奏内称现议来年秋季增添一千名绿营兵丁种地而牲畜在所必需乌鲁木齐所有换获哈萨克马六百余匹虽经舒赫德奏备伊之用为数尚有不敷嗣后再有换获马匹于来年草青之际令安泰等一并措办千余匹送来应用外哈密巴里坤上年撤回兵丁有无回交马匹亦令行查鄂吉永甯处令备需用再由阿克苏等处至伊有一千余里兵丁拨移前来必须驮载牲畜虽据舒赫德具奏由乌鲁木齐驼只内调取三百只但回子地方不宜驼只秋季倒毙更甚现今乌鲁木齐尚有驼七百只请由安泰处择五百只于来年草青之时委员运送之便即将一千名绿营兵丁所需农具一并措办驮载前来将驼只即在伊犁牧放其阿克苏等处应拨兵丁如需用驼只即将此项驼只赶往应用等语查来年伊犁添驻兵丁必需马匹驼只应如阿桂所奏饬令安泰等现有马匹委员送往来年伊犁添驻九百名绿营兵丁臣等议得应由阿克苏派四百名由乌鲁木齐派五百名既经舒赫德将乌鲁木齐驼只调取三百则由阿克苏派出四百之兵起程时即着用此三百驼只外乌鲁木齐既尚有驼七百余只亦如阿桂所奏择五百只令驮载一千人种地所需农具即交此项五百兵带往嗣后添拨伊犁种地兵丁即就近由乌鲁木齐等处现有兵丁内调拨可免由内地派出之烦等因奉　朱批带领乌鲁木齐兵丁前往时着派安泰余依议钦此
干隆三十一年七月将军阿桂奏言新疆地方种地兵丁每名收获十一石以上细粮将官兵议叙者原因初垦地亩之际示以优奖现在可耕之地虽肥瘠不一亦不甚悬殊全赖择地引水勤力耕作果将力耕多收者加倍奖励收获悬殊而数年以来渐欠加增有收至细粮二十七石有余者乌鲁木齐等处每年每兵不过收至细粮十四五石雅尔即今塔尔巴哈台地方去岁每兵始收细粮十一石三处收获分数悬殊而官兵议叙纤毫无异今各处官兵俱经住定不比初种地亩之时宜将奖叙之例更定永远遵行每名得细粮十一石除本处食用外计每名每日应得八合三勺尚不敷三人之需嗣后请停止议叙每名若收细粮十八石除本身食用尚可食养五人请照现在议叙之例给予议叙每兵若收至细粮二十八石除本身食用尽可食养八人请由现在议叙外再加奖励给予议叙如此不惟奋勉种地官兵益相鼓励而不甚奋勉种地官兵亦知奋勉实于官兵边储均属有益等因奉　旨军机大臣议奏钦此经军机大臣议覆应如所奏嗣后种地兵丁每名收至细粮十一石者停止议叙每兵收至细粮十八石者仍照现在议叙之例给予议叙收至细粮二十八石者由现在议叙例外加倍议叙奉　旨依议钦此
干隆四十七年四月将军伊勒图奏言从前因伊犁地方未有积贮粮石曾由屯田绿营兵丁三千内除各项差使五百名每年令二千五百名种地纳粮数年以来积贮之粮现在五十万余石足敷三年支放每年绿营兵丁并民人回子等所交之粮约可得十八万石除一年支放外尚可余二万石每岁积贮粮石太多以至霉变似属无益而兵丁等若不善为操练亦属无益请由屯田绿营二千五百名兵丁内撤出一千名令一千五百名种地一千五百名操练技勇如此每岁更换一半操练技勇新疆驻劄兵丁技艺嫺熟而一半兵丁每岁种地收获若丰所得粮石即敷支放倘遇稍歉之年积粮既多尽可无虞奉　朱批好知道了钦此
干隆五十四年正月将军保甯奏言查前任将军伊犁仓贮之粮五十余万石积粮太多以至霉变似属无益请由二千五百名种地兵丁内撤出一千名裁减十屯令一千五百名种地一千五百名操演技勇今数年所收谷石分数二十三四五分不等计每岁所收俱以二十四分为准收获四万二千余石再发交绿营种地为民遣犯等交粮一千余石回子等交粮九万六千石及各仓斛面浮出之粮三千石一年共可得粮十四万三千余石现今伊犁一年支放共需粮十六万六千余石尚欠不敷粮二万三千石俱由仓贮五十余万石粮内陆续填补现已剩粮三十余万石虽尚敷添放数十余年但伊犁地处极边若不稍备存贮余粮倘遇有歉收或有需粮之事仓贮粮石不能接济实有关系理宜预筹办理由现在各差行走一千五百兵丁内留八百名照旧操练技勇充当各差外以七百名增设七屯令自来年种地计一年二十四分收获可得粮一万九千余石此项粮石并现在回子等请添交粮四千余石即敷每年支放所余仓贮之粮三十余万石每年出陈易新自不至于霉变而仓中可得永远备贮之粮如此酌筹办理一年收获足敷一年口粮其余操演八百名兵丁亦敷充当各项差使奉　朱批好事知道了钦此
嘉庆四年三月将军保甯奏言绿营三千种地兵丁内令八百名操练当差二千二百名种地纳粮如许来年仰赖　圣主洪福俱各丰收每岁除由绿营兵丁民人回子等所交谷石内支放官兵外尚余粮一万石有余计现在各仓所存贮谷三十六万石有余足敷二年支放虽极边之地积蓄官兵口粮益多益善但按年积累过多以致霉变亦似可惜理宜稍为变通筹办伏思极边之地兵丁技勇所关紧要伊等虽更换种地乘暇操演究竟不能熟练今各仓既有永贮支放二年余粮请由现在种地二千二百名兵丁内撤出四百名令一千八百名种地更换操练技勇再添兵四百名不惟每岁所收之粮支放仍复有余而兵丁技艺亦可嫺熟奉　旨甚是着照所请办理钦此
嘉庆九年二月将军松筠奏言据署总兵纳尔松阿呈报该十八屯所种地亩尚照原任将军伊勒图所办停歇章程仍令种十五屯地亩之处请示前来查此处地亩不似内地用粪各屯地亩俱系耕种一年停歇二三年耕种始得肥沃丰收起初绿营曾共耕种二十五屯后因替换停歇不敷于干隆四十七年经前任将军伊勒图奏明仓中贮谷既多必至腐朽而边疆地方操练兵丁亦属紧要减去十屯撤出兵丁操演止种十五屯地亩一则为操演兵丁再则因地亩久种不能肥沃欲使辗转更换停歇是以如是酌筹办理嗣于干隆五十四年经前任将军保甯以多贮谷石亦属紧要奏准增添七屯共二十七屯耕种地亩嘉庆四年又经保甯以贮谷既多酌量裁撤兵丁令其操练奏准复裁减四屯此仍系因时筹办今该署镇纳尔松阿以现在所种十八屯地亩请仍照从前替换停歇等情合而计之仓存谷石四十万有余其所请裁减者虽亦与从前伊勒图定拟耕种十五屯地亩之数相符但停歇地亩亦不可不定年限从前经伊勒图定拟耕种十五屯地亩后隔七年既经保甯奏明添种应如纳尔松阿所请令暂裁三屯照旧耕种十五屯地亩嗣后不许停歇七年应令五年停歇限满仍前添种现撤三屯兵丁照旧操演暇时令其修补各该城墙垣务使完整奉　朱批着照所请办理钦此
嘉庆十三年将军松筠奏言前于嘉庆九年为按照旧办章程歇种地亩奏裁三屯摺内当经声明歇屯五年限满自十四年为始即应再加三屯耕种相应奏明劄行屯镇总兵国兴阿自十四年为始照例加种三屯奉　旨知道了钦此
嘉庆十年将军松筠奏言伊犁塔尔奇地方向设水磨一座系绿营各屯摊拨弁兵轮流应役该弁兵等由仓领麦每年磨面十余万斤以为出差官兵及各项当差遣犯口食应用每年磨面运面不独常川占用弁兵车辆而所磨之面新陈相接夏热之际不无发变每遇官兵等支领多致不堪食用竟属两无裨益查此项粮石本系伊犁回户每年交粮十万石每石加纳三升斛面余粮从前每年出差官兵及各项差役应支口粮原属有盈无绌自干隆五十年前任将军保甯奏添惠远城满营鸟枪步甲四百名每年应需口粮支放以来皆系历年积贮斛面余粮至嘉庆八年旧存余粮俱已尽数支放所有步甲月支口粮自嘉庆九年不得不于正项粮内支给如此年复一年必致存仓正项亏短实非慎重仓储之道因思裁撤绿营磨面运面弁兵尽可分拨各屯加给籽种耕种自明年秋收为始每年共可增交小麦六百石所有回户交粮每石既有斛面三升而绿营屯工不交斛面殊觉偏袒应令屯工一体每石加交斛面三升每年又可增交小麦九百余石合之每年回户斛面余粮三千石三共余粮四千五百余石通计每年足敷支放鸟枪步甲及出差官兵各项差役应领口食之需仍着粮饷处按年查明报部备案再查回户交粮不独每石加交斛面三升其每斛足敷七十斤外尚有鼠耗至绿营各屯交粮从前止交鼠耗并无斛面而其每斛斤秤竟至不如回粮斤秤足敷支放实于官兵月支有碍今虽增交斛面其所有不敷斤秤仍应补交以足民食而归实贮奉　旨据松筠奏酌裁水磨加增屯粮一摺其所称裁撤水磨将绿营磨面运面兵丁分拨各屯种地纳粮于官兵等较有裨益所奏似尚可行惟令绿营屯工于纳粮时一体加交斛面并补足鼠耗斤秤之处虽系比照回户一律办理但亦须体察绿营各屯是否力能加纳并恐开藉端勒索浮收之弊保甯在伊犁有年于该处情形素为熟习着将松筠事宜悉心详核妥议具奏钦此当经保甯议奏奉　上谕前据松筠奏酌裁水磨加增屯粮一摺因保甯前在伊年久熟悉该处情形发交核议兹据保甯详议覆奏伊犁塔尔奇地方向设水磨派拨弁兵轮流磨运麦面以给各项应差兵役口食今因麦面陈积霉变该官兵等情愿领麦易面自系实在情形且撤出此项兵丁仍可分屯耕种增交麦石于仓储亦有裨益着即照松筠所奏行其请令绿营屯工交纳粮石时与回户一例加交斛面三升并补足斤秤之处绿营兵丁派拨屯田仍须兼习操防原与回户专事种艺者有别所交粮石但应令其照原定斛额交足斤数若责令加交斛面三升恐丁力不免拮据且仓员等或藉词勒索浮收尤易滋弊松筠所奏不可行至惠远城满营添设鸟枪步甲每年支放口粮现于存贮正项仓粮内动用恐致日久短绌据保甯奏称伊前任将军时因仓贮过多曾经奏准于屯田兵丁二千五百名内撤出四百名轮流操演原拟于数年后察看粮石盈绌再行酌办今旧存余粮既虞全数支放莫若于原撤屯兵内再量为派拨分屯耕种每年所收粮石逐渐加增不惟官兵口食足敷支给仓贮亦可日臻饶裕等语保甯所议较为妥协着即照议行钦此
嘉庆九年将军松筠奏言伊犁种地回子六千户从前每年每户交粮十六石通共每年交粮九万六千石迨后生齿日繁添垦地亩于干隆五十四年奏明又共续增交粮四千石是六千回户四十余年生齿倍加阿奇木伯克鄂罗木杂布恳借厄鲁特游牧闲地暂给回子垦种以资生计现在仍自觅余水设法开渠冀垦戈壁旷土殊属急公因查遣屯地亩极多与其屯种有名无实莫若拨给回子耕作俾应纳官粮盈余即可养赡家口庶于回子公私均得实惠询之厄鲁特总官等愿将本年回子借种之地一并拨给又春稽地方有田二千余亩亦准回子耕种鄂罗木杂布及伊什罕伯克等咸称情愿每年交纳小麦二千石以供铜铅厂夫口食奉　旨着照所请将哈什河南遣屯地亩改拨伊种地之六千回户耕种仍将本年回子借种厄鲁特之地一并拨给其春稽地方有田二千余亩亦准回子耕种每年交纳小麦二千石以供铜铅厂夫口食钦此
　　请于南路雇募民苗禀壬子　　　　
胡林翼
受篆以来夙夜恐惧思维防堵外匪宜先清除内盗奉行保甲团练之法建设卡房四百三十五处派民夫四名十名至二十名不等分班轮守逐月委员及老成绅士分带练勇百五十余名历各乡劝谕巡查周而复始迄今半载有余所费不过四千六百金业已自行捐办盗首杨浪子等次第翦除分别惩处居民稍为安堵行旅稍为无虞闻近日怀远融县罗城土匪或百余或二三百不等水陆梗塞大年河以下行李戒嗣询之遣发回营兵丁往来探卒劫夺之案不一而足如不及早设备贼一得势祸在门户固不待洪逆一股窜入黎平始为可虑也现今洪逆窜入昭平而梧州之波山匪党又复停泊戎墟一带势颇猖獗蚁聚蜂屯已成流寇伎俩其西则浔武一带所在村庄上年劫掠一空粮食已尽必不致复投旧巢其南则顺流而下与粤东逼近两广徐制宪已握重兵于高廉截其窜路其东北与楚接壤两湖程制宪已调兵扎守衡州新旧两提督分驻永全交界扼要处所辰沅永靖道早已移驻靖州分兵扼守开泰通道交界之大信屯以壮声援惟西北一隅守御尚虚不独我黎平无备即粤之义甯怀远罗融等州县皆无备也粤匪零星股数甚多总不出流剽故智目前之小股即异日之大股目前之小盗即异日之大寇为今之计筹兵筹饷其急务矣顾兵不能战又不能守怯于公战勇于私粤西军饷丰北大工内帑屡发势将不继而黎平与粤西各要隘交界横二百余里滇黔两省调往兵丁及往来文报均由此经过实为往来通衢视他处尤为紧要即调兵一千尚恐不能分布防守每兵一名例支行装银二两日给口粮米八合三勺盐菜银三分随行帐房锣锅锹镰斧锄衣服鞋袜军器等物历次新章令自雇长夫每兵每日给银五分而仍不自雇夫役一概取索于地方查三十年黎平防堵调兵三千名为期三月有余每兵每日给长夫一名折银五分外尚用夫役至六万余名其时民苗疲苦怨叹有兵来不如贼来之语加以带兵运粮文武员弁随丁官役月支盐菜折马等费银两尚属不支此外稿房备弁方且耽耽然日取军需旧例百方求索滋扰不堪地方官因办兵差军需请领帑项复任意列款流摊又不下数千万两计调兵一千名每月口粮米价银二百四十九两盐菜银九百两兵丁长夫银一千五百两加以暂支之行装二千两文武员弁跟丁月支银两兵丁例外犒赏各费初次一月总须六千两有奇二月以后除去行装亦须四千两有奇而需索夫役每名仍须用至一名二名不等巡徼于十里二十里之外非官为觅夫应役即一步不行尚且不过虚张声势徒守空营不能浚濠筑堑屹立天险真有所恃而无恐也韩子云征兵满万不如招募数千计惟有于南路与粤接壤之乡中雇募精壮民苗一千名择谙练绅士统之与以锹锄畚局择紧要隘口如八乐广梅坳水口云洞等处筑立土堡守之每日抽一二时仍编成行伍课其技艺使知且战且守之法民无裹之虞贼无阑入之势堡成之后声威既定民心益固彼时每堡只须三五十人守之练丁尚可酌量裁减不必定须取盈一千也大率乡兵一名每日须给米一升工价钱四十文合银三分五厘用乡兵一千每日连米价合计须银三十五两每月需银一千零五十两如仓谷可以拨动或于古州下江水脚利便处碾运则除去口粮米价银四百五十两每月只须工价银六百两又造制器械旗帜购备竹木绳索及委员绅士薪水并盘查奸细犒赏等费至多不过二三百两每月所用总不过一千两较之调兵一千实省四分之三而功效倍之而又无征调遣发之烦土着之民保护乡里其情既切其勇自倍节浮费而收实效计无有善于此者
　　松郡民团经久刍议咸丰十年七月　　　　　　　　　
贾履上
夫军伍隳而招乡勇乡勇坏而练民团此皆权宜苟且仓猝不得已之谋未可以为经久也欲图经久计惟举　国家兵制修而复之无如增兵难筹饷尤难十余年来头会箕敛江苏一省岁币八百万缗曾不敷南北大营之用今苏松失陷州县残破殆尽矣粮且不能给何论乎饷饷既不能支何望乎兵于是择费之暂者而为招募又取其费之无者而为团练且以团练较招募则可散可聚能发能收井里相依非招集流亡之辈身家各保非驿骚城市之徒苟众志成城自然永固虽然未可以为经久也夫民生去三代远寓兵于农之法谁复知之今急而相求为上者劝谕之不遑为下者支持之不力即有一二绅商捐资首创亦岂徒为保守计哉特为将来减免钱漕地耳欲团练而不减免无以号召人心因团练而竟减免无以输将官赋求其万全而无害莫如屯田或曰屯田者开垦之官田也今田在民而不在官屯于何所窃谓四封之外不少闲田正供之外不少私敛请就松郡厅县而论之松郡东南滨海西北沿江滨海沿江皆有沙洲涨出旧例止凭业户报税升科前年始奉　旨召买田有肥瘠值有多寡吏胥上下为奸于　国课未益毫末而买户已扰累不堪何若以此沙洲悉数入官召屯耕种即为民兵屯不取赋兵不给粮有事调用而不用命治以军法并夺之田使之趋利而不避害自然足恃此沙洲之可屯者也外若盐场沙碛内地之涨滩不能召屯而利转厚则计所入以养游兵兵额亦可增益再若漕运军屯旧以给运丁者今既无需曷弗计亩籍兵与屯田一律照办如此则闲田私敛之在官在民悉无虚耗而增兵筹饷两得其宜矣或曰古之屯田以兵为民也今欲以民为兵而团不成团练不成练安见其可窃谓屯田法立以时训练自有常经第就目前岂无可使即如奉贤境之私枭南汇境之棚民上海境之草泥囤率皆千百为勇于私苟能出力打仗许之世守其业彼亦何惧而不从乎或又曰屯田始于汉之赵充国为边防久远计也今之流寇所在焚掠一空飘忽尽散非边防比何必举田赋军额而更张之设更法立弊生咎将安在窃谓　盛朝承平二百余年文恬武嬉习为疲软以致盗贼起所过为墟其到苏松拒守者独上海一县耳犹且赖外援为助则团练经久乌可不亟讲求哉且贼即退矣而逃兵溃勇其从贼去贼反覆百端者又不知凡几此后歼除丑类搜捕土匪非团练屯田兵之是恃而奚恃况有屯田以抵兵饷则正额之兵饷亦可酌裁以抵屯租　国家经费有常要在因时制宜期于实济而已见闻所及辄拟刍言以备当事者之采择云
　　裁屯田议　　　　　　　　　　　　　
冯桂芬
夫子论道国曰节用孟子曰无政事则财用不足所谓政事者用所当用节所不当用而已比者军兴十余岁常赋不供虽　上方服御所需亦多停罢不可谓不节矣而各路征兵召勇馈饟之数日增月益在事者相与旁皇忧念不知为计当此艰难支绌之秋岂有以　国家自有之财转弃之冗散无事之地黄金虚掷数累钜万而不少加爱惜哉窃于漕运弁丁支款以及屯田租息而不能无疑也卫所之制创自前明今之运丁即前明之军始以有罪遣戍着籍防守月给军粮非为漕运设也厥后各军拨垦荒田令输籽粒于月粮内扣抵遂编为屯军与营军为二无事则资挽运有事则资调遣亦非专办漕运　国朝屯军次第裁汰屯田归并州县承佃办赋惟有漕运之地隶卫所如故谓之赡运屯田于是乎卫弁运丁屯田始专为漕运而设当时　国用充盈体大物博但资其飞挽之力即亦不苛细微迨后日久弊生习焉不觉至今日而害欺众着约而言之可疑者迨非一端运丁于田租养赡之外每届兑运行月耗赠银米列入正款者每船几及米二百石银二百两之多而犹以为未足辄向州县勒索帮费远过于商贾陆运货物之值州县藉口浮收勒折以给之司仓人等复利其厚获还相鱼肉悖入悖出皆运丁为之关键坐令漕务败坏决裂此可疑者一也守备千总亦武职不令之操演不令之管带漕标各兵乃令守备征粮理讼参错州县之间以分其权又令千总押运而运事转以丁为主王氏孙有云其强者与丁为狼狈其弱者受丁之指挥属之漕督而漕督相悬数千里属之粮道而粮道相悬数百里属之所在知府而知府又以武职外之既无考核又无鼓励此可疑者二也运丁之始即水手也康熙三十五年定佥军之法特以为水手之长耳何以既有运丁又别雇桀黠无赖习教之徒充当头舵水手扰害民间嘉庆道光中叠酿巨案犹幸江浙停运在先金陵失守在后不与贼合然资遣未尽者犹以千计吴民苦之数年始息此可疑者三也粮艘所容不过数百石与中号江船等而船身之重滞行走之艰涩无出其右此可疑者四也因思旧制以卫领军以屯养军而以军挽运法非不善今则漕事专责之运丁安用卫为费用尽取之州县安用屯为挽运别付之水手安用丁为名实全乖举非其旧以不文不武之官领不农不贾之民别树一帜天下冗员游手莫甚于是盖不待今日而论者莫不谓欲清漕务首革卫弁运丁矣苏省自道光二十七年停运以来不特卫弁薪俸按年支领即苫盖月粮初亦照例减半发给屯租更如常征收在有司例与之而不以为嫌在若辈例取之而不以为感驯至粤匪难作而后已窃计数年中弁丁安坐无事糜费　国帑殆不止千万之数即以上下两江屯田租息一项言之江淮卫等凡二十三卫额定六十余帮船三千八百余只惟江淮兴武二帮坐资津贴并无屯田著名瘠苦此外江苏之苏州卫等安徽之新宣卫等共二十一卫计屯田二百三十余万亩此项田亩康熙八年湖广有清厘之案二十三年江西有清厘之案皆辗转典卖或赎回或助费分别办理似已有弥缝补苴之意迄今年代更远弊必益甚嘉庆间松江府志称裁并典田头绪繁多而坐落乡图具在足为运丁身家之一助即现在苏省各属多有屯田散布境内各卫时因催租之案与州县交涉是屯田非尽无着之据湖广江西情形想亦无异但将已无者概免究追现有者尽数交纳或召变或征租十得三四尚不失为巨款于度支不无小补现在海运行之十余年尚为利济自难亟议更张即使肃清之后谓海运非久长之策重议河运或招商或采办或转駮或改造驳船或雇用民船以所省漕项银两给丁各米益以屯租何事不可办断不议重造前此笨滞船只重招前此犷顽水手重任前此不谙转输专为奸利之弁丁此可以理决者既已不可复用似宜早为之所苏省被难以来弁丁辗转流离无复生计一经克复势且环求调剂安得闲款给此闲人若不及今裁汰直　国家一大累矣夫使经费足支存之无损于毫末不裁可也而经费如此其绌又使为数无几去之无关于重轻不裁可也而为数如此其钜又使弁丁于漕运虽不能无弊尚有不可无之一说不裁可也而弁丁于漕运非但可无直不可有然则为今日计惟有请将江南湖广江西各卫裁撤其守备千总各官调营序补销除屯丁册籍查明现有之屯田尽数归官俾　帑藏不致虚糜综核名实之道实在于是至漕督亦在可省之数惟考漕营始于明隆庆间漕抚方廉为备倭患而设今情事正同淮安一带距省会率一二千里自须督抚大员坐镇俟南北肃清再议归并督抚为便
　　奉　旨筹拨甘省粮台暨新疆饷项疏　　　
骆秉章
窃臣于同治四年八月初七日承准军机大臣字寄同治四年七月二十日奉　上谕前谕骆秉章将原拨新疆饷银二十一万两解交陕甘总督就近转交成禄联捷等应用此项饷银系该提督等出关剿贼急需之项骆秉章素顾大局谅必克日饬司批解以济要需等因钦此八月十一日又奉七月二十一日寄　谕杨能格请饬四川于地丁项下或津贴项下每月指定径解庆阳粮台饷银五万两即着骆秉章督饬藩司竭力筹画酌定数目按月专解庆阳粮台以供支放不得以协甘饷银牵混统解等因钦此窃惟西陲叠次告警甘肃回逆未平但使川省力能接济臣曷敢不殚精筹画伏查川省地丁岁征六十余万两合之课税等项每岁所入本不敷每年例支之数向须外省协济军兴以来自咸丰四年始于今丁之外加收津贴每岁所入亦仅五十余万两迨至本省用兵饷项更形支绌复办厘金仍不敷用不得已而连年劝谕民间捐输至再至三民力已竭现在腹地虽渐肃清边防仍形吃紧勇不能撤饷即无可裁减以致各营积欠甚钜兼以拨军越剿黔匪此后筹办滇事兵饷仍恃川省接济前派鹤龄带川兵一千五百余员名赴甘每月饷需七千余两亦由川省按月拨解罗掘既空库藏已毫无储蓄征求无已皆取资于民深有端泽而渔之虑此川省款项竭蹶之情形也以甘省军事而论统帅既多人人可以专摺奏事事权不一各自成军自行请饷此营指拨者未解彼营告急者复来或请提厘金或请定专款或请每月按数拨解不惟应接不暇亦几无所适从究之甘省既无总统大员诸军漫无节制进止机宜无所禀承偶有胜负功过亦未能核实赏罚难期必当彼此既不相辖祗能自顾一隅未遑统筹全局此师久所以无功也历观往事凡兵柄不归主帅诸将各自为谋未有能集事者即如唐时九节度之师不能制胜于相州似此者史不绝书可为鉴戒况各营勇数太多旋集旋溃随散随招如陶茂林雷正绾之溃勇窜扰陕境至烦兵力兜剿其阑入川界者亦纷至沓来剿贼既难期得力散蔓且贻累地方以前之饷概归虚糜新集之众又待支给现在用兵暨办防各省自筹饷项已属力尽筋疲即使勉强凑解协甘之饷各营势难遍赡窃虑终归譁溃为今之计亟宜先裁无用之游勇以节冒滥之饷需然后简练精锐并归统帅调度以专责成所有饷项胥由粮台总司支发酌其缓急以资饱腾自能所向成功回氛以次扫荡甘省可冀底定至回疆警报叠至　朝廷固不能罚之度外然揆时度势实有鞭长莫及者溯查道光六年新疆南路四城之役其时不但内地无事各省库储充裕即关外哈密乌鲁木齐等处皆系完善之区自兰州以至阿克苏沿途节节设立粮台由甘省各州县动碾仓麦并采买民间粮糈购备驼只转运出关源源接济用饷至二千余万两之多目今安能筹此巨款无论川省指拨之款万难一时凑齐兼以自川赴甘沿途散勇抢掠不免时有梗阻即使克期如数解到成禄联捷等由甘凉肃转战而前窃计尚未出关而军饷又已告匮矣即或河西无阻得以长驱出塞再加以山西画拨之饷亦祗此饷银数十万两断不敷数千里行军之费纵有续解之款杯水车薪于事无济兼之甘省遍地糜烂民间搜括已空臣前接陕甘督臣杨岳斌函称所部勇丁甫入甘境预派委员携银各处办粮竟不得食以数千之众在甘省内地且难谋宿饱况关外情形沙漠阻绝有银无处购粮虽有劲旅亦难枵腹远征是以征调之师如鲍超蒋凝学等所部一闻调赴新疆中途辄即溃散即现在甘省各营亦难保不惮于出塞潜怀观望未肯速将甘省腹地肃清藉此以为迁延地步更虑关外请饷甚急屡奉　谕旨饬催各省悉索无遗内地有事转致束手则贻误更非浅鲜是回疆不靖虽敌忾同仇必待各省肃清始能筹出关钜饷必待甘省肃清然后可以办运军粮此又事势所必然者也此时各省凡经贼扰之区防堵未松似宜先顾内地不可分其既竭之力以致本省不能自支即使稍为挹注师未成行饷已糜费剜肉并不能医疮于西陲兵事实属无益固不独四川力有未逮也并伏读寄　谕有借俄兵助剿一节臣虽未悉其详窃谓俄国为外夷之雄长现今坐视各国强弱其用心正不可测若向其借助兵饷不但于　国体有关更不可不熟虑其后　圣明自能远烛固不待臣下喋喋渎陈臣知识椎鲁老病浸寻何敢侈谈兵事惟念深荷　殊恩涓埃未报刍荛之献冀一得之愚用敢冒昧缕陈于　圣主之前川省现已筹解甘饷二万两因沿途游勇抢掠尚须设法汇兑遵照　谕旨解交陕西藩库又筹银二万两设法解交陕甘督臣收存以为西路用兵之费此后惟有竭力勉筹实难预拟定数所有奉　旨筹拨新疆暨庆阳粮台饷项缘由恭摺由驿覆　奏
皇朝经世文续编卷六十六
　　　　　　　　　　　　　　　　　　　　　　　　　　

　兵政五屯饷下
　　矿政　　　　　　　　　　　　　　　　　　　　
薛福成
今天下日趋于贫之故大端有二一则商务不盛利输于外犹水之渐泄而人不知也一则矿政未修货弃于地犹水之渐涸而人不知也盖天地生人养人之具火化之用莫大乎煤转移之用器械之用莫大乎五金此中外不易之势也中国于取煤之法虽研之未精而民间犹或务之其取五金之法则废而不讲久矣周礼丱人一官掌金玉锡石之地若以时取之则物其地图而授之知古圣人经纬天下所以为斯民利用厚生者筹之盖详汉书地理志州郡有铜官铁官者凡数十处迄于唐宋未尝不采取五金其事时见于史传自明之晚季以矿税为厚敛之端宦竖四出征求无艺有司因之苛派百姓海内骚然当时既受其弊后世遂相戒不敢复议此矿政所以不修也近数百年来天地菁英之气郁而不发乡曲土豪与无业游民遂敢纠党开矿作奸犯科抗拒官吏幸而逐之当事者虑其易聚难散不得不封闭矿硐垂为厉禁而矿政益以不修矣由前之说弊在所任非人藉其名以渔利而并无其实固不当因噎而废食也由后之说弊在委弃宝藏故玩法者欲起而攘之将防玩法之民先收自然之利苟上有治之之法而民自难遁于法之外也然而犹有狃于故见而或疑为多事者亦可谓不审于时与势之宜者矣夫民于五金之用一日不可缺一人不可无今以天下之大而所用铜铁皆仰给外洋至于金银如英美所属之新旧金山每岁出于矿者数千万奚啻取之如泥沙中国无生之之道仅以古昔所有互相转输又已用之尽锱铢通商以来仅三十年而外国日富中国日贫复数十年则益不可支矣是可不筹所以振之哉且中国矿产之饶甲于地球诸国苟善取而善用之固大可为之资也而论采取之道则官商分办之外惟矿屯一法为最善何以言之今天下额设禄营之外每省各有防营无事坐食既糜巨饷去之又不足以建威销萌益示弱于邻敌是以新疆之豫军畿辅之淮军莫不经理屯田以裨军食其他如河防水利台城垣诸工亦往往借助于各营此诚撙节财用酌剂盈虚之要道也窃闻西南滇黔楚粤陇蜀诸省五金并产宝气充积诚择矿苗最旺之山每省先拨一二营试行采链于以创开风气逐渐推广有六利焉向闻佣工开矿一人所获每敷一人之食如得佳矿即有赢余营勇开矿计每丁终岁所获即不能抵所支之饷如或仅抵十之五六亦可省营饷之半也若矿屯渐多即所节甚钜其利一勇丁游闲无事浸至习成骄惰骚动闾阎今于操练之余课以矿务使之勤动于山谷之间犹得葆其朴勇之气其利二矿产皆在穷岩绝峤辽廓之区于此分屯各营则苗蛮有慑服之心客匪绝占踞之望其利三官商开矿筹本最艰本之难筹尤以工费为大宗营勇有额支之饷经始之初祗须购求机器延订矿师成本既轻事乃易集其利四矿务既兴则运送必有舟车淘链必有工匠未始非小民谋食之资其利五无论金银铜铁中国之所出渐多则外洋之来者渐少一年计之而不足数十年计之而有余其利六有此六利则矿屯之举尤胜于官商之经营也审矣若夫选将领择官吏联民情定规制则恃乎各省大吏之体察情势访求人材视其意之轻重而效之大小判焉昔宋苏轼治徐州以利国监为铁官商贾所聚凡三十六冶冶各百余人探矿伐炭多强力鸷忍之民欲使冶户各出十人籍其名于官授以刀槊教之击刺每月庭集而阅试之以待大盗此寓强于富之术也而矿屯之说则足以寓富于强推而行之富一方可富天下亦可譬犹导水者之引其原将滚滚而不竭也而岂有消涸之患也哉
　　条陈时事六则录请开中盐一则　　　　　　　　　　
葛士达
一开中盐通军市以裕西饷也新疆甫复逆回尚多俄邦伺衅构难用兵正无已时万里悬军冰天绝徼非饱腾无以养战士之气非重赏无以罗奇异之材当此度支不裕防务吃紧挪东补西殊非持久之计窃议将山西河东盐池及甘肃花马池蒙古阿拉善王盐池近于西边者概令仿宋开中盐法令商纳粟边关计榖给引任其贩卖由陕西西安甘肃肃州置仓收谷西安入縠一石五斗给引一纸肃州入谷一石给引一纸或能捐助军械及雇丁于塞下垦荒亦视其所捐之数及纳租榖数酌给盐引既省输挽之劳藉实边军之食再考战国时李牧守边军市租皆以犒士不稽出入故士皆用命　国初前大将军年经略西边往往遣其所亲贩卖各货至彼销售以其赢余为军前犒赏之资故其帐下能罗致奇材异能之士得其死力卒以成功边徼用兵非宽宏博大无由展布今古皆然拟请饬令　钦差大臣左招募妥实富商连环互保酌给资本令其贩运茶叶大黄布帛及民间军前以至口外各回所需货物至彼销售一路关卡由大营给予切实路票免其厘税既售之后酌提其余息以充饷犒赏之资以上二者果能实力施行俾万里孤军不至顾前虑后帅臣得毕志以经营军士皆忘身以杀贼必于防务大有裨益
　　请拨给满营弁兵随缺地亩疏光绪七年　　　　
恭镗
窃查乌鲁木齐各属向系绿营屯田完缴租粮以供满营食用详推立法初意原使满营弁兵专练艺以成精锐无如日久弊生该弁兵等不惟鄙弃农工渐亦不娴武事是予以宽闲之日正长其懒惰之心转不如兼办屯田尚能练习劳苦也坐食粗粮每年止有此数设遇饷项缺乏不免冻馁之虞若自行屯田但能实心经理不惮勤劳收获尚可倍蓗实有裨于生计乌城满营旧存弁兵及奴才由南路招集弁兵向均不谙稼穑屡饬该协佐防校等督率兵丁认真屯田以除坐食积习当可渐收实效惟思此项地亩非制为定数不足为久远之谟非分给本人恐易启推诿之渐近来饷项支绌满营拮据似应酌量授田以为务本之计查奉天及吉林之双城堡满营弁兵均有随缺地亩近日三姓地方亦经吉林将军铭安等奏请照办实为根本至计乌城满营事同一律自可仿照办理除都统领队业经另摺请加公费毋庸再拨地亩外奴才拟请拨给协领轻车都尉随缺地亩每员二百四十亩佐领骑都尉每员二百亩主事每员一百八十亩防御云骑尉每员一百六十亩骁骑校恩骑尉部缺笔帖式每员一百四十亩前锋校委笔帖式每员一百二十亩前锋催总领催每名一百二十亩马兵每名八十亩炮手匠役步军养育兵每名六十亩均于旧满城内外暨新满城附近地亩照数拨给现在弁兵无多所拨地亩固属绰有余裕将来迁移巴里坤等处弁兵聚族而居如两城附近地亩不敷即于奴才五年秋间奏明新开南山富顺渠地内量为添拨仍不至侵占民田将来筹办之时画定界址设立封堆永为定制并严禁与民争水争地免滋事端合无仰恳　天恩俯念该员弁兵丁等驻防远塞困苦异常　允令拨给随缺地亩俾得于骑射之余兼勤稼穑藉以津贴办公似于旗务有裨
　　请试开煤照章抽厘疏或作请试开煤照章抽厘片　光绪九年　　　　　　　
铭安　玉亮
前因吉省经费支绌拟请试开煤抽厘裕饷当经酌拟厘章　奏明招商先后试开石碑岭大石顶子等十处煤暨酌改旧有煤三处从前课章与新添煤一律派员稽查抽收厘税等因在案兹据商人刘振东尚宗錡具呈续领荒山子长岭子二处煤均见有煤线堪以开采等情当即派令县丞缪诵芬佐领花哩雅逊勘验荒山子候补巡检高曾荫骑都尉德凌阿勘验长岭子等处去后旋据禀称该二处煤线显露堪以开采与禁山风水实无关碍取具山主四情愿招商甘结绘图贴说加结具报前来奴才等即饬总理煤事务副都统衔花翎协领富尔丹掌工司关防二品顶戴花翎协领全福等酌核招商兹据禀称续招商民刘振东承领荒山子尚宗錡承领长岭子等处煤均系土着殷实商民取有切保等情禀覆前来奴才等详查吉省旧有煤三座先后续煤十座内有陶家屯商人张福永呈报无煤另行照例具　题外连今新添煤二座共十四座所有旧有续添试采煤稽查抽厘等事仍照前拟成章一律办理
　　奏推屯于练设法开垦并筹树艺情形疏光绪九年　　
林肇元
黔省前办善后当将逆绝各产一律清查招垦迄今十有余年生聚尚未尽臻繁庶土地仍不免有荒弃固缘僻在边徼资用维艰亦因地实苦寒招徕不易查大学士直隶督臣李鸿章前办津沽防务并令该弁兵等操练余闲在于驻札沿海一带开垦田亩播种稻禾成熟至数万顷大学士前陕甘督臣左宗棠则于廓清关陇而后自泾州以至玉门沿途屯戍之兵悉令就地耕耨兵食以足臣思黔属寒瘠利之所在田土而外尤在山林不得不于开垦之中并筹树艺现同善后局司道再四筹商拟请推屯之法于练凡练军驻札之处操防巡缉是其专责暇则责成管带官弁督令将附近荒地设法试行开垦其有不能开垦成田之地即令分别土宜树以桐漆桑棉麻葛烟茶等类酌定年限效验藉以课统率之勤否所有一切章程俱参酌津沽关陇成法审时度地权宜试办至垦荒规则陕西前办营田刊有条目不难勘酌仿行一俟办有端倪再行详细奏咨以备考核所有推屯于练设法开垦并筹树艺试办情形谨附片陈明
　　筹议晋省口外屯垦情形疏光绪十二年　　　　　
刚毅
窃臣承准军机大臣字寄光绪十二年三月二十一日奉　上谕巴燕岱领队大臣长庚奏称西北河勤泰山宜早防守躔金等处宜开屯田等语该大臣于边隘地势向称熟悉所称各节不无可采着刘锦棠谭钟麟鹿传霖刚毅按照该大臣所奏体察地势情形详细规画妥议具奏等因钦此寄　谕到臣伏查躔金系属晋边所有议兴屯田事宜自应由臣察度筹办当经藩臬两司暨归绥道遵照一面委令萨拉齐同知徐秋驰往履勘兹据禀称躔金即台吉地属河北外套系伊克照盟所属之达拉特杭锦两旗牧界西至乌拉河东二百五十余里东至乌拉特地界二百八九十里北至黄河旧道南至现行黄河自二百余里至一百四五十里不等坐落西北斜向东南袤长五百余里平川广漠一望无垠正北狼山迤西红山即黄河旧道由南北行折而迤南迤东之处则东大佘太什拉千乌拉前山后山峦凑接气势迥合续而不断由西而东渐就收缩北躔金一带山势地向之大略也套外地势西南高而东北低溯查康熙以前河行北道并无水利自改行南道蒙古始令素与交易之商租种分佃即就黄水冲刷低洼处所因利乘便修成渠道西则躔金计共五渠东则土人名为后套计共三渠纡回约二百里中间支渠曲折蜿蜒不可枚数而余水仍可退至河之旧道由东北折向西南绕过乌拉前山之西山嘴归入南河土本膏腴渠又顺利麦谷黎秣种无不宜以故山陕直隶无业之民从前承佃到此均能自立生业此套外一带水利土宜之大略也达拉旗牧界内台吉波罗塔拉地方道光八年曾奉　谕旨准其租给商种五年抵还债项等因钦此钦遵在案嗣后续接相沿奉部文而承种者有之由台吉而私放者有之由各庙喇嘛而公放者有之开垦甚多至同治初年甘回逼扰甯夏躔金附近各商分立仁义礼智信五社办理团练以资安辑迨后防剿各军驻扎防堵或设台转输各商分办运粮致荒本业渠道旋坏不复疏浚辗转陵夷止存一二老名巨商不忍抛弃基业力耕自给而土人所称后套地方商人其时尚复不少迨光绪二年遭马贼蹂躏不特躔金之僻东西陲者牛坝商号不过数家即后套左右亦不过二百余家颓垣废堵触处皆然该处土本红炉利于浇灌现在失所既久土质坚硬红柳及织机草枸杞树等茂然成林几无蹊径闻咸丰年间该旗岁收租银不下十万近岁所收租钱不及三千串文其空乏已可概见此拉特旗套外地界今昔衰旺悬殊之大略也今若于该处议设屯政则险要藉以扼地利藉以复蒙旗藉以赡诚如原奏所云于时局不无裨益等情禀请察核前来臣伏念躔金一带地近塞城远拱　京畿形势所关不独为晋省紧要边防实亦中外吃重关键诚能及时筹议屯政无事则固吾边圉免为逋逃渊薮有事则防敌伺隙便于控制事机策诚至善第该旗牧地历经奉　旨准其租种抵债以及养育闲散备办公费等项与他处蒙古无着闲田不同臣阅伍至萨拉齐之包头伊克昭正盟长固山贝子札那吉尔迪来见面与筹商据称该盟达拉特等旗闻有是议率皆懽忻鼓舞无非私冀开屯后上可以急公者报答　朝廷之深恩下可以沾利者稍裕身家之生计惟是办理之初仍当明示各旗俾晓然于此举固为弹压地方亦为体恤蒙古无论如何办理必因其俗不易其宜断不使该旗牧界日久归于民人蒙无可疑且有所利庶一切不致窒碍
至目前议屯先务其要约有三端一曰分段套外西则躔金和永牛坝上下东则后套沙忽庙左右均属适中之地于此分为三段拨兵一千躔金正扎三百二道坝渠以西分扎二百沙湖尔庙正扎三百西山嘴南哈本尔合少北分扎二百且耕且练西可以联络甘凉陇秦之声气东可以联络佘太现扎之马营每兵一名给田五十亩计需田五百顷并给牛种先就易开之渠督兵挑修通畅以后兵农两便兵则耕种自食由营官经理其余地亩悉由蒙古商人按照向规办理以仍其旧惟兵屯地段如西山嘴哈木尔台少北等须就近借拟乌拉特地其余各就近借拨杭锦达拉特地以资分拨一曰修渠套外渠道达拉特杭锦二旗为最多此外则乌拉特中旗界内大佘太昭有山水一道向来引水浇地宽窄不过二十里两旗界内西山嘴南有珊瑚湾河道无庸另开大渠止须于湾之东北建筑一坝多开支渠则乌拉前山之前全可浇灌西口界内有乌拉河渠一道系藉黄河北流旧道之口引水浇地曩系商人自开各旗领租若开商屯应将躔金后套各渠官为修浚通利其各处旧商界内支渠仍责成各商修理务臻一律顺畅以利引浇如此则商既易于招徕蒙又多获租价将来或再于寻常租价外酌加商人二成交官名曰地粮以资公费其租价多寡仍由蒙商自行定价不准抑勒一曰设官套外地方连乌拉特三旗牧界合算东西袤延七八百里南北斜宽二百里至三百六七十里不等蒙地界址商民不能深悉向年租种者往往此招彼逐致启争端今既议开屯垦则事务日繁该处距萨厅甚远势难兼顾俟办有端倪拟另设文武官各一员驻扎躔金专理兵屯商屯事务其设官经费即取给于地粮二成免耗公帑遇有屯兵滋事即会同营员办理如商屯欠租暨蒙人逐佃官为分别讯理免致构衅以上三端不过将见闻所及撮其大纲至屯垦详细事宜必俟奉准开办时再行条议具奏但其间尚有为难情形亦不能不先时预计者是举也事属创始需用浩繁库乏积储经费无出则筹款难开办必自兵屯始口外地方辽阔现有之练军均驻要隘无可抽调则拨兵难该处系达拉杭锦乌拉特等旗牧地必须筹商画一方可通融屯垦则借地难臣愚以为欲于此数难中勉筹办法计惟有裁撤树军另行挑练屯军以所节之饷为开屯之资庶期两得查树军岁需饷银八万四千余两臣现咨照大同镇总兵张树屏查照遣撤湖军章程厚给资粮分起护送回籍计岁省银八万四千余两拟仿练章于大同镇属额兵内挑兵千名作为屯军岁需薪粮及加练军饷干银二万八千余两尚余银五万六千余两即作屯费尚可无庸别筹如将来屯务得手屯饷等项均有所出即将节省树军全饷报部备拨若夫应借蒙部地段及招商纳租办法应请　旨饬下伊克昭正盟长并乌兰察布盟长转行达拉特杭锦二旗暨乌拉特等三旗遵照遵议果无窒碍或先试办三年如有明效可证即行相地审宜斟酌损益着为定章无失寓兵于农之意然事体重大所议是否有当谨将躔金一带形势绘图帖说恭呈　御览仰恳　下户部理藩院核议施行
　　奏为饷款艰难新疆南北两路急须大兴屯田以裕边储疏附新疆屯田事宜清单　户部
窃维天下之患常苦于兵多而饷不足兵愈多则国愈弱饷愈多则国愈贫史册具在可考而知也自军务平定以来俸禄未复官已困矣厘金未裁商已困矣京协各饷定有考成追呼急则农亦困各处欠饷累千百万积欠多则兵亦无不困夫尽搜括裁省之术而犹不足以养兵此臣等所为夙夜忧惶靡知所措也以现在兵饷论之惟新疆一隅较各省养勇为多饷需亦较各省为急每年军饷不下七百余万各省关频年协济竭蹶不遑偶有不敷动请部垫部库关系根本且全倚外省解款支用繁多时虞不给万难将钜款屡行垫出致误要需以现存营勇论之新疆尚有四万余人不裁则终年并无战事遽裁则又恐疏虞长此不已坐耗资粮其患何所底止况目下各省水患频仍海防吃紧假令协饷提解不前军心摇动在臣部既无可指拨之区各路统兵大臣又将何以为善后之计乎当此时事艰难臣等弥深焦灼勉图补救实乏良谋惟有于新疆南北两路急为大兴屯田为当今紧要切务藉人以尽地利即藉地利以养人是有五利焉新疆军粮向由内地运至哈密分运各城或于各城设采运军饷局分运各处山谷阻深道路辽远核计运脚所费不资若兴屯政就地收耕获之利内地无转饷之劳其利一各路请饷太多垫款难按期拨解若兴屯政口粮无忧缺乏且该处所收粮食即可划抵该处饷需每年当可节省银数十万两足以纾饷力固军心其利二新疆现收民粮每年约有三十余万石皆以供支各营扣抵兵饷若兴屯政寓农于兵所收民粮即可改征折色用备度支其利三兵燹之后户鲜盖藏若兴屯政数年之内必有余资粮价因之而平边储亦因之而实其利四凡兵以劳而强以逸而弱各军无事坐食筋骨懈弛窃恐师老财殚缓急俱不足恃若兴屯政劳其筋骨将来驱赴战场必更勇健其利五臣等反覆思维虽富强之效不能期诸旦夕而屯垦之事殊难缓于须臾且修屯政以实边陲非自今始也古人尝行之矣新疆开办屯田亦非自今始也干隆嘉庆年间已行之矣历代屯政难以缕述我　朝自开辟新疆以来旧有旗屯兵屯户屯回屯成效昭然遗规具在可仿而行岂空言哉查臣部于上年十月会议新疆善后事宜摺内曾请将屯田事宜由该大臣等明定章程奏奉　谕旨行知遵照在案迄今一年有余仍未据该大臣等声覆臣等悬揣其故必有三难一则虑边地苦寒西成难必一则虑军卒骄惰不习锄犁一则虑心力不齐难归一致臣等以为无足虑也新疆地广间有戈壁然北路自本垒河起西抵伊地皆肥润种一石可获数十石南路八城素称饶沃各营驻札处所即不能一律大抵可耕之地居多不难择地开垦前闻俄国山诺尔地方产粮甚多曾代楚军采运夫以山诺尔偏隅之地尚有余粮售卖新疆地大物博果能勤事耕作储积自必丰盈是边地苦寒不足虑昔唐臣郭子仪封汾阳王自耕百亩以励军士于是谷麦充赡军有余粮该大臣等若严加督课以身先之该管弁勇何敢告劳是军卒骄惰亦无足虑所可虑者心力不齐耳心力不齐坐食者任意优游力耕者转扣抵饷人情既有所不甘各营或因而观望相应请　旨饬下新疆各路统兵大臣速议章程刻期一律兴办屯政并须明定赏罚以示劝惩嗣后该管营官以本营收获之多寡为殿最各统兵大臣即以各营收获之多寡为殿最庶几士皆用命饷不虚糜一俟开办稍有端倪臣部即为筹拨款项续行奏明办理所有屯田事宜臣等谨缮清单恭呈　御览
附新疆屯田事宜清单
一各处屯田地方宜豫行筹画也查新疆于三年冬收复前督臣左宗棠即有就地取资之论遴派委员分投清丈地亩迄今当已丈竣此次开办屯田或因昔时旧屯或回人叛产以及零星荒地皆可耕种该大臣等应将某境内可垦田地若干亩迅速查明报部备核
一各营承种田亩宜分任责成也查新疆从前开办屯田之时每兵一名种地二十亩至二十余亩不等现在各营承种必须分任责成该大臣等应将某营认种某境内某处地亩若干每勇一名承种地亩若干分晰报部查核
一兴修水利以资灌溉也查南北两路河流甚多百余年来水利迭兴尤以故督臣林则徐所修伊拉里克水利为最着前伊将军曾奏请加新赋二十万两今查其地在吐鲁番托克逊之间水田甚广故屯田尤以得人为要应由该大臣等拣派熟谙水利之员勘地势或引河水或浚山泉若着有成效准其择尤保奖并令久于其任以资熟手而竟全功
</div>
    <div class="pagination">
<a href="皇朝经世文续编-清-葛士浚_page59.html">上一页</a><span>...</span><a href="皇朝经世文续编-清-葛士浚_page55.html">55</a><a href="皇朝经世文续编-清-葛士浚_page56.html">56</a><a href="皇朝经世文续编-清-葛士浚_page57.html">57</a><a href="皇朝经世文续编-清-葛士浚_page58.html">58</a><a href="皇朝经世文续编-清-葛士浚_page59.html">59</a><span class="current-page">60</span><a href="皇朝经世文续编-清-葛士浚_page61.html">61</a><a href="皇朝经世文续编-清-葛士浚_page62.html">62</a><a href="皇朝经世文续编-清-葛士浚_page63.html">63</a><a href="皇朝经世文续编-清-葛士浚_page64.html">64</a><a href="皇朝经世文续编-清-葛士浚_page65.html">65</a><span>...</span><a href="皇朝经世文续编-清-葛士浚_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
