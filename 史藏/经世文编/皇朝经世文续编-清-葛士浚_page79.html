<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 79 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 79 页/共 103 页
  </h1>
  <div class="content">
   汉书沟洫志史起为邺令引漳水溉邺以富魏之河内○又郑国凿泾水为渠溉舄卤之地四万余顷收皆亩一钟于是关中为沃野因名曰郑国渠赵中大夫白公穿渠引泾水溉田四千五百余顷因名曰白渠民得其饶○又列传召信臣为南阳太守开通沟渎起水门提阏以广灌溉岁岁增加多至三万顷
后汉书列传邓晨为汝南太守兴鸿却陂数千顷田汝土以殷鱼稻之饶流衍他郡
唐书列传姜师度徙同州刺史阏河以灌通灵陂收弃地二千顷为土田○又韦武为绦州刺史凿汶水灌田万三千余顷○又温造为朗州刺史开复乡渠百里溉田二千顷民获其利号右史渠太和中节度河阳奏复怀州古秦渠枋口堰以溉济源河内温武陟田五千顷
元史列传郭守敬陈水利六事其五怀孟沁河漏堰余水引东流至武陟县北合入御河可灌田二千余顷其六黄河自孟州西开引少分一渠经由新旧孟州中间顺河古岸下至温县南复入大河其间亦可灌田二千余顷
明周用东省水利议治河垦田事相表里田不治则水不可治运河以东济南东昌兖州三府虽有汶沂洸泗等河与民间田地曾不相贯注每年泰山徂徕山水骤发则漫为巨浸一值旱暵则又故无陂塘渠堰蓄水以待急遂致齐鲁之间一望赤地此皆沟洫不修之故今修沟洫各因水势地势之宜纵横曲直随其所向自高而下自小而大自近而远委之于海则治河裕民之计也
冯应京重农考中州滨河之区当秋水时至百川灌河曾无一沟一浍为之停蓄以故频受其患而不获资尺寸之利若乃邺之漳水南阳之钳卢陂昔人率用以灌溉并州西南若汾若沁尽可引注为农田用国朝毕沅陕省农田水利疏陕西四塞雄封厥田称上汉中兴安商州各属延亘南山水土饶益西安同州凤翔三府邠干二州沃野千里实为陆海奥区泾阳龙洞一渠为关内膏腴之最大川如泾渭灞滻沣滈潦潏河洛漆沮汧汭等水流长源远若能就近疏引筑堰开渠变瘠土为良田三农自获倍收之利况三秦为中土上游大川半在其地若分为沟洫蓄作陂池则入黄之水其势并可少杀
臣则徐谨案西北诸省古称沃饶之地甚多河渠沟洫汉唐以来代有兴举成效着于史策自水利积久失修膏腴之壤皆为陆田遂若大河以北土性本不宜稻者骤举稻田之利语之人必不信然粤西民俗则又止知水田种稻不知旱地可种杂粮先臣李绂因地有余利请多觅农师教导兼植北方粱粟易地以观可知南北种植之殊端由民习不尽关土性也今请俟　畿辅倡行之后确有明效且共稻田之入倍于旱田自必闻风兴起乃以营种之法颁之山陕豫东诸省令各随宜相度以渐兴举由是推行愈广乐利愈宏财用阜成家给人足风俗纯厚经正民兴东南可藉苏积困而西北且普庆屡丰此亿万世无疆之福也
　　兴水利议　
冯桂芬
曷言乎绘图以兴水利也　国家休养生息二百余年生齿数倍干嘉时而生谷之土不加辟于是乎有受其饥之人弱者沟壑强者林莽矣小焉探囊胠箧大焉斩木揭竿矣客或语余曰英吉利纵横数百里国耳惟能涉重洋不远万里垦田拓土故生息愈繁国用愈足中华无是故贫其言韪矣虽然近将弃之奚论乎远夫一亩之稻可以活一人十亩之粱若麦亦仅可活一人直省田凡七百四十余万顷会典干隆四十三年数通典田制禹平水土九州之地定垦者九百一十万八千二百顷为数转多惟九州疆域及步法亩法无确据未可遽加比较至汉以下历代垦田数多少悬殊杜氏谓史失实者近之种稻之田半焉其余岂尽不宜稻哉职方氏宜稻之州七今仅存荆扬亦后世百度废弛之确证也西北地深厚胜于东南涂泥之土而所种止粱麦所用止高壤其低平宜稻之地雨至水汇一片汪洋不宜粱麦夫宜稻而种粱麦已折十人之食为一人之食况并不能种粱麦乎然则地之弃也多矣吾民之夭阏也亦多矣庶而求富莫若推广稻田林文忠公辑西北水利说备采宋元明以来何承矩等数十家言蒙尝与编校之役文忠又自为疏稿大指言西北可种稻即东南可减漕当自直隶东境多水之区始将以述职上之　宣庙当国某尼之　召对亦未及事遂不果行惟稿有云若待众水全治而后营田则无成田之日窃独以为不然即不能众水全治亦当择要先治盖未闻水不治而能成田者怡贤亲王尝试行有效矣何以一废不复举以水不治耳水何以不治源流之不别脉络之不分测量高下得此遗彼不能择要而治耳水不治而为田或田其高区而水不及或田其下地而水大至一不见功因噎废食文忠亦未之思也诚如前议绘图则源流络偻指可数然后相其高下宜疏者疏之宜堰者堰之宜弃者弃之不特平者成膏腴下者资瀦蓄即高原之水有所泄粱麦亦倍收矣湘阴郭中丞嵩焘言天津水咸岁必灌洗三次始可成田此说前人所未及宜参又不独此也即以东南言之同一高区近水者易戽远水者难戽吾乡西郊贞山麓先大夫茔左侧有田数十顷地高而远水有旧河久塞余庐居时相度得之遂于乙卯冬劝乡人浚复其旧次年大旱田得中收里人大悦此行之有效者收成迥异甚有所谓镬底潭者洼下而不通外水一雨即泛滥一不雨即干涸皆沟洫不修之弊得是法而相度疏浚硗瘠之变为膏腴者多矣
此议西北水利末段又推及东南故列水利通论类至林文忠疏陈西北水利稿则已归入直隶水利矣
　　劝谕泾阳诸县士民条约　　　　　　　　　　　　　　　　　　　　　　　　　
刘蓉
照得农田为民食所关而水利尤地方急务查龙洞渠即古郑白渠故址原属泾阳三原高陵醴泉四县农田灌溉之资比值逆回构祸渠堤坏决遂致混混源泉溃流入泾而四县民生之仰资于此渠者顿失利赖挹注颇微查高陵醴泉两县向不专恃此渠而民勤稼穑垦辟渐多民食尚足自给惟泾阳三原地既硗瘠人事复多旷废比遭歉岁粒食尤艰若不急修水利何以赡给遗黎前经本部院檄委泾阳黄令三原唐令劝捐经费鸠工修筑冀合两邑物力规复当日旧观嗣闻三原富绅甚愿出资襄事顾以向来水程为日过少颇怀较计之心而泾阳士民又执旧日规额不为通融之计本部院复檄西安吕守亲诣洞渠相度工程传集各邑绅民会商酌议以泾阳受水旧章月得二十一日七时而三原仅得二日一时两相比絜盈绌悬殊因拟于泾高醴三县受水各斗日时中均匀节缩每时扣出一刻按照志载日时积算每月约共匀出三十六时以畀三原仍令减水各斗水老农民俟开浚后水源畅旺之际按时加倍灌溉则时刻虽减于前获利且增于旧其处置甚费苦心实昭公允乃闻该士民等颇存意见多怀顾虑迄今日久仍未兴工而时迫残腊转盼春及实有废时失业之虑本部院念切民瘼深为焦急既传集泾阳绅士五品衔光禄寺署正干绅荣祖候选教谕吴绅乙东举人徐韦佩候选州吏目姚绅履亨候选巡检何绅光焕候选典史怡绅立诚来署开导劝谕再三尚虑该邑士民未能周悉本部院反复谆切之意因复檄饬该绅等分诣泾阳各乡委曲劝导亦冀我士民各存大公之心勿存私小之见于以下孚众志上迓天庥则仁厚礼让之风尚蔼然太和翔洽之意此则官斯土者之所乐闻而深相嘉许深相期望者也所有劝谕各说条列于左
一龙洞一渠既属泾阳三原高陵醴泉四县公共之利若论一视同仁之道即应将四县水田亩数多寡通同计算以渠水盈绌按数均匀分摊乃为平均公溥之良法今既经昔人定有规额载在志书自未便议骤更张惟泾阳一邑受水较多三原一邑受水太少彼此相去悬殊不得不量为斟酌查泾阳当日所以得水较多之由大都亦因当时修渠经费捐派较重之故积时累日遂成定规初亦非有弱肉强食兼取并吞之弊也今当渠堤溃决督工修葺之始惟有劝谕三原富绅多捐经费以团渠功经久巩固之规劝谕泾阳士民酌减水程俾复旧章每月六日之额庶期裒多益寡称物平施之意至泾阳上限白公斗之东另有钱眼成村每月自初二日起至十九日寅时四刻止灌地二十一顷六百亩有奇此斗既不在各斗轮流分灌之列独常川受水十八日之多查其地在高陵三原两邑上游旧志未载起自何时又不载十九日寅时以后如何封开万一该处居民截渠上流暗施诡计则高原有分灌之虚名无受水之实际尤非公允平恕之道似应将此处铁眼酌量更置以绝弊窦而示大公夫善莫大于同人利莫大于和众所冀我士民共体此心偕之大道至于阴谋暗计利己损人之举徒以启争端而肇祸机尤非存心积善之君子所忍出者本部院旷览古今深察事物之变惟此种阴机诡计实为损心害理之尤其得祸最速获报最重尤不愿我士民之万一或出于此此区区私衷所为劝谕反复不能自已者也
一本部院忝抚秦中凡泾阳三原高陵醴泉百姓均系子民一体相待岂有畛域之分岂有厚于三原薄于泾阳诸邑之理而今苦劝该士民等将渠水分润三原实因前日水程规额多寡太不均平之故譬如人家兄弟四五人既经析箸分爨不数年而贫富攸殊又数年而富者益富贫者益贫为父母者不忍见其如此祗得劝令富家分多润寡佽助其兄弟之贫者此亦是父母公心使能深明大义垂念手足随分拨助财产则既以笃兄弟之爱又以承父母之欢孝友兼全一门雍穆岂非大好然而世间每有一种不识大体之人出语争论谓当日产业本系均分后来奢惰者自致破败勤俭者自致兴发皆由自家挣扎辛苦积累得来彼自不肯成家立业岂可派令兄弟出资代填无底沟壑此言之出居然有理为父母者虽心伤情切亦遂无可如何然其兄弟自觉穷窘难堪或责以不念骨肉之情或责以不遵父母之命始而怨怼终而忿疾于是而友于之爱衰而阋墙之祸作矣此种情形无地不有该士民等亦所习见熟闻其中利害是非亦自判然易见本部院自愧为民父母未能稍尽厥职今劝谕该士民等将水利分润三原亦是一片公心并无厚薄试为设身处地使该士民等改隶三原水程过少岂能不望泾阳分润以此比絜而论则人心便是己心三原之心便是泾阳之心祗要从此推出便自廓然大公共敦仁厚之风遂成礼让之俗此则本部院所日夕盼望于我士民者也
一福善祸淫乃天地间自然之理凡存心忠厚公平者必致福庆居心刻薄私小者必罹祸殃此乃天道之常非同后世阴骘果报之说今我泾阳三原高陵醴泉之民罹回逆之祸者十居六七当日殷实富厚各家所有资财衣物房屋诸产约值数万金或数十万金者今皆化为灰烬荡然无存其一家父母兄弟妻子亦或同归劫运靡有孑遗念此情形最堪伤惨独该士民等兵燹之余安然无恙此必向来存心宽厚祖宗尚有余泽故能保全身家保全性命此时痛定思痛急宜力敦古道共迓天庥庶几积善积福不负天地生成之德况此渠水乃天地自然之利自应公诸同在此地之人岂可更怀自私自利之心尚执当日凭据规额为说试思前日富厚殷实之家所有银钱丁口今在何处即其仅存之田地产业有契券有凭据者今皆属之何人尚有谁为争执谁为较论可见一家独有之产且有不能执据管业之时该士民等尚欲执当日规额争此数时数刻之水较短竞长毋乃未之思乎比类而观亦见其无达识矣本部院所以劝谕该士民等放开眼界放开胸襟大家存点公心勿复坚执私见庶几仰承上穹庇佑终受厚福
　　平捻善后议戊辰七月　　　　　　　　　　　　　　　　　　　　　　　　　　
葛士达
捻逆肆虐十数年蔓延数千里虽未据守城池而根柢纠缠甚于发贼今大憝既歼党与之散匿者犹众必搜杀之尽而后已非特杀不胜杀抑且大伤阴阳之和欲缓纵之而此辈顽悍成性其非法纪所能绳明矣况其中鸷悍者岂遂无人其乘机窃发之心正难逆料而东豫各省叠遭兵劫以来田亩荒芜庐井零落民之颠连而无告者所在皆是大兵之后不幸而岁逢不稔能保其不复啸聚而起乎则平捻而所以善其后者正不可不预筹及之昔孟子曰使民菽粟如水火而无有不仁管子曰仓廪实而知礼节衣食足而知荣辱盖食者民之天富者教之本自来论治未有不以民事为首务以足民为要图者今北省之民好乱乐祸岂尽无良患在贫耳不思所以救其贫而徒责之使无为不善是犹耕者之揠其根而蕲其苗之长也是犹渔者之竭其泽而冀其鱼之得也是犹医者之以乌堇为饵而欲其疾之愈也可乎且夫天生民而树之君爰立百官师长以为民也至驱之使不得其所逞兵力而扼其颈而诛之已可痛矣区区孑遗复不思所以安集而衣食之岂仁者之用心耶夫圣贤足民富国之经岂别有术亦因天地自然之利而利导之耳故禹之功弥天壤夫子称之曰尽力乎沟洫孟子言王道惟树艺畜养之事道诚无以易乎此也今试以直东豫三省与江浙比较地非必窄也民非必少也江浙即遇凶岁犹不至流亡北省岁偶歉收已多饿莩且江浙之民耕田数十亩八口之家可以无饥北省耕田动以数十顷每不敷一年之用者则水利不修地多旷弃人多余力耳夫地旷而粮不能旷则贫益加困人余力而无所事则遇丰岁而游惰废业者即遇歉岁而竞思非义所谓逸则思淫也夫土之所以生物茂美者以有水以滋润之彼艺一花一木犹必朝夕灌溉始能成就岂耕种而独不然耶尝考之古谋臣良吏欲求利民莫不亟亟讲求水利西门豹引漳水灌邺魏之河内以富郑国说秦凿泾水自中山西抵瓠口并北注潞以溉田关中称沃野汉大司农郑当时穿渭渠起长安南山下至河溉田万余顷河东守番系穿渠引汾溉皮氏汾阴庄熊罴穿洛溉重泉以东赵中大夫白公穿渠引泾水起谷口入栎阳注渭中皆大利民歌讴迄今不绝嗣后如裴延浚幽州督亢渠何承矩引滹沱河溉稻阎承翰引唐河至定州引保州赵彬堰徐河入距泉以通漕利民若是者难更仆数无不着效岂施之昔而不能施之今哉患在无人经略之耳患在牧民者无兴利除害之实心耳今能仿古沟洫畎浍之制相度土宜师其意勿拘其变通行之令民各就其所有之田掘沟引水有百亩者掘二面沟广四尺深四尺有千亩者掘三面沟广八尺深八尺中复掘一沟横贯其中至万亩则通力合作共掘一大沟广一丈深一丈二尺方圆曲折随田形势总以大小流通辗转挹注互相灌溉不得专利曲防为主掘去之田丈量确实豁免粮赋所掘之土即以筑田之四堰仿南方圩田之法以备盈溢枯涸至十万亩则求一大川引而注之或邑中并无川泽可注则觅故河道之淤垫者少疏浚而决水以灌之否则即就车路之深者掘而注之以为众流之宗县达之府府达之省水有本源不致涸竭亢旱既免赤地千里之灾水有自泄不致泛滥淫雨亦无万顷汪洋之虑秣麻杂种易为米谷就近运输神仓可备缓急仓卒之用可省津贴水之费可无海道风波之忧可免折耗陈腐之弊而黄沙宿莽尽成膏腴民见其利各自奋力治田益勤治水益力民有所赖自不至流入匪类且种稻之勤劬百倍于秫麦终年水耨火耕常恐不及非僻之心无由以生而沟道从衡水田复沓一旦即有仓卒戎马不得逞其驰突更可设平地之险而巩　京师门户万世之业窃以为莫是过也然议者必曰斯事体大弥年累月不能奏绩且兵燹之后民困未苏创此大举必至骚扰恐有难行者不知天下事奚有难易亦惟问有利于国有益于民否耳果其实有利于国实有益于民特以为难而不为将国与民谁赖以利益耶夫八年四载手胝足胼其难莫过于此然圣人不以其难而辍之盖意见游移易者犹难精神所注难者亦易况今日之事本无有所谓难者水利训农本为牧令专责亦系民生切己利害各邑各治其邑之水各家各治其田之水不必别派员役不必动用公帑各省长吏即各责成牧令牧令责成里正绅耆复躬自巡行劝导相度形势顺土之宜随民之便勿为豪右所惑勿使胥役扰累俟农工毕后督率兴工以三年为限里正等能出力者破格奖叙牧令亦以勤惰为黜陟长吏即以牧令之能否为优劣一劳永逸为北省计实为天下社稷计也若夫散遣兵士安插降众抚恤难民诸事想当事者固已筹之熟矣鲰生复何敢赘哉
弭盗必先富民富民之术必先修水利而用之北数省尤为切要之图至哉言乎惟欲令北地易黍粟而种粳稻则土宜各异恐有不可强者究之裕民食实仓储黍粟何异于稻谷正不必以彼易此也
　　开浚长沙城北碧浪湖议　　　　　　　　　　　　　　　　　　　　　　　　　
李元度
则徐
窃惟　国家建都在北转粟自南京仓一石之储常糜数石之费循行既久转输固自不穷而经　国远猷务为万年至计窃愿更有进也恭查雍正三年　命怡贤亲王总理畿辅水利营田不数年垦成六千余顷厥后功虽未竟而当时效有明征至今论者慨想遗踪称道勿绝盖近畿水田之利自宋臣何承矩元臣托克托郭守敬虞集明臣徐贞明邱浚袁黄汪应蛟左光斗董应举辈历历议行皆有成绩　国朝诸臣章疏文牒指陈直隶垦田利益者如李光地陆陇其朱轼徐越汤世昌胡宝瑔柴潮生蓝鼎元皆详乎其言之窃见南方地亩狭于北方而一亩之田中熟之岁收谷约有五石则为米二石五斗矣苏松等属正耗漕粮年约一百五十万石果使原垦之六千余顷修而不废其数即足以当之又尝统计南漕四百万石之米如有二万顷田即敷所运傥恐岁功不齐再得一倍之田亦必无虞短绌而直隶天津河间永平遵化四府州可作水田之地闻颇有余或居洼下而沦为沮洳或纳海河而延为苇荡若行沟洫之法皆可成为上腴谨考宋臣郏亶郏乔之议谓治水先治田自是确论直隶地亩若俟众水全治而后营田则无成田之日前于道光三年举而复辍职是之故如仿雍正年间成法先于官荡试行兴工之初自须酌给工本若垦有功效则花息年增一年譬如成田千顷即得米二十余万石或先酌改南漕十万石折征银两解京而疲帮九运之船便可停造十只此后年收北米若干令核其一半之数折征南漕以为归还原垦工本及续垦佃力之费行之十年而苏松常镇太杭嘉湖八府州之漕皆得取给于　畿辅如能多多益善则南漕折征岁可数百万两而粮船既不须起运凡漕务中例给银米所省当亦称是且河工经费因此更可大为撙节上以裕　国下以便民皆成效之可卜者至漕船由渐而减不虑骤散水手之难而漕弊不禁自除绝无调剂旗丁之苦　朝廷万年至计似在于此谨荟萃诸书择其简明切要可备设施者条列事宜析为十二门首胪水田利益　国计民生明当务之急也次辨土宜次考成绩因利而利示已成之事着必效之券也次专责成次优劝奖齐心力励勤能也次轻科则以绝顾虑次禁扰累以杜流弊次浮破议阻挠以防中梗由是令行禁止而经画可施次以田制沟洫而营种之事备焉经画既施美利务在均平故摊拨次之美利既昭见小终贻远害故禁占碍又次之首善倡行有效以次推行各省普享乐利而营田之能事毕矣凡所钞辑博稽约取匪资考古专尚宜今冀于裕　国便民至计或稍有裨补云
　　开治水田有益国计民生议　　　　　　　　　　　　　　　　　　　　　　　　
林则徐
干隆二年七月　谕自古致治以养民为本而养民之道必使兴利防患水旱无虞方能盖藏充裕缓急有资是以川泽陂塘沟渠堤岸凡有关于农事豫筹画于平时斯蓄泄得宜潦则有疏导之方旱则灌资溉之利非可委之天时丰歉之适然而以临时赈恤为可塞责朕御极以来宵旰忧勤惟小民之依是咨是询前后谕旨谆复再三但化导自在有司而督率则由大吏近日直省督抚惟甘肃巡抚德沛到任后即以兴水利裕仓储为请署陕西巡抚崔纪亦有劝民凿井灌田之奏尚能留心民食知本计之所当先其余能尽心于吏治官方命盗钱粮诸事者尚不乏人而于民生衣食本源未能切实讲求地方守令亦惟刑名钱粮自顾考成至以爱养百姓为心留意于稼穑桑麻如古循吏所为者盖不可得即如直隶今年夏初少雨则以熯旱为忧及连雨数日尚不甚大而永定河遂有涨溢之患决口至四十余处低洼之地多被水淹虽因山水骤发然水性就下其经行之地自有定所设豫为沟渠以泄之为塘堰以瀦之自可以分杀水势不致汇为洪流冲突漫衍如此之甚是皆平日不能豫先筹画所致也各该督抚有司务体朕痌瘝乃身之意刻刻以民生利赖为先图一切水旱事宜悉心讲究应行修举者即行修举或劝导百姓自为修理如工程重大应动用帑项者即行奏闻妥协办理兴利除害俾旱涝不侵仓箱有庆以副朕惠爱黎元至意
明史列传徐贞明着潞水客谈略曰西北之地旱则赤地千里潦则洪流万顷惟雨阳时若庶几乐岁无饥此可常恃哉水利兴而后旱潦有备利一中人治生必有常稔之田以国家之全盛独待哺于东南岂计之得哉水利兴则余粮栖亩皆仓庾之积利二东南转输其费数倍西北有一石之入则东南省数石之输利三西北无沟洫故河水横流民居多没修复水田则可分河流杀水患利四西北平旷游骑得以长驱若沟浍尽举则田野皆金汤利五游民轻去乡土易于为乱水利兴则业农者依田里而游民有所归利六招南人以耕西北之田则民均而田亦均利七西北罹重徭之苦田垦民聚则徭可减利八沿边诸镇有积贮转输不烦利九天下浮户依富家为佃客者何限募之为农而简之为兵屯政无不举矣利十
国朝沈梦兰五省沟洫图说沟洫之设旱涝有备利一淤泥肥田墝确悉成膏腴利二沟涂纵横戎马不能踰越足资阻固利三贸迁舟载通行车费省物价可平利四蝗蝻闲作沟深易于捕治利五西北耕田人力无所施用俗语所谓望天收沟洫既开缦田悉作甽田利六西北地广人稀岁入无多家无盖藏水利兴将饶沃无异东南利七东南民奢而勤西北民俭而惰以西北之俭师东南之勤民食自裕利八邪教之起由多游民百姓皆从事于陇亩风俗自靖利九东南转输一石费至数石故昔人谓西北有一石之收则东南省数石之费利十河流涨发时忧冲决五省开沟洫计可容涨流二万余千丈利十一涨流既有所容河堤抢筑岁费渐可裁省利十二军政莫善于屯田沟洫通利荒土悉可垦种因此召募开屯不费饷而兵额充足利十三经画一定邱段分明民间无争占之端里胥无飞洒之弊利十四每地方二十里同沟共井相救相助联保甲兴社仓诸事便易利十五
徐越畿辅水利疏臣考之太仓每岁漕粮所入仅敷一岁所出之数现值江浙饥凶淮黄梗阻已有岁运不能足额抵通不能如期之虞万一天灾再告输挽难前赈贷莫继无论东南之凋瘵无策以拯即　京师数千百万官民军旗人等能无米而炊乎此时而始为区画亦已晚矣查漕粮原有常额每年尚可留余祗缘岁有一百六七十万涝粮之给遂至空仓而出若得因地制宜使八旗不致荒涝涝粮得以议省则每年有一百六七十万之存賸不三年即可有四五百万之积储虽遇天时凶灾河道阻塞而　国家有备无患非万年根本之重计乎冀州之域古称燕赵从来膏沃自给不尽仰食于东南特以人事未尽遂将自然之地利废置不讲以致水旱皆灾岁无常获若相其地势高卑因势利导大兴水田庶几人事修而地利登非但八旗屯丁车篝盈祝无藉仓拨而各府民田由此尽垦即东南之民力可苏近畿之盗贼可息何也东南漕粮民间交兑及漕船岁修行月诸费以至抵通盘剥合公私计之大约石米到仓费银四五两不等而领出涝粮及运军余米在京卖价不过八九钱耳民力徒困而　国计何裨水利兴则米谷多将来可照改折解银在本京收买足额　朝廷之上岁可增改折银数百万两而办漕之民力不于此而苏乎至于西北米多价重生理各足既无旷土自无游民谁复迫饥寒而甘为盗贼此又不弭盗而盗自弭者也臣故曰积漕利　国富旗安民莫有过于大兴　畿辅水利者也
陆陇其论直隶兴除事宜书屡年以来　朝廷悯恤灾荒州县议蠲议赈所费钱粮不可胜数与其蠲赈于既荒之后何如讲求水利于未荒之前蠲赈之惠在一时水利之泽在万世宜通查所属州县水道何处宜疏通何处宜堤防约长阔若干工费若干汇成　畿辅水利一书进呈请以次分年举行以一时言之虽若不免于费以久远言之比之蠲赈所省必百倍或鼓舞官吏绅衿能开河道若干者作何优叙奖励此亦一策也
李光地饬兴水利牒北土地宜大约病潦者十之二苦旱者十之八而北方苦旱遂至于不可支者由于水利不修今通饬州县各因其山川高下之宜如近山者导泉通沟近河者引流酾渠若无山无河平衍之处则劝民凿井亦可稍资灌溉若一县开一万井则可溉十万亩约计亩获米一石十县之入已当通直全属之仓贮矣一沟之水又可当百井一渠之水又可当十沟以此推之水利之兴较之积谷备荒其利不止于倍蓰而什伯也
柴潮生水利救荒疏天灾国家代有荒政未有百全计口授粮仅救死而扶羸以工代赈亦挂一而漏百何如掷百万于水滨而立收国富民安之效纵有尧水汤旱亦可挹彼注兹是谓无弊之赈恤连年米价屡　圣怀尽停采买岂可久行捐监输仓亦非上策若小民收获素裕自然二有资臣访问直隶士民皆云有水之田较无水之田岁入不啻再倍是谓不竭之常平且近畿多八旗庄地直隶亦京兆股肱皆宜致之富饶始可居重驭轻若水利既兴自然军民两利是谓无形之帑藏且雨者水土之气所上腾而下泽也土气太盛则水气受制故明臣魏呈润徐光启皆以兴水利为致雨之术直隶近年以来闵雨者屡矣谓政事之缺失乃　圣人罪己之怀诿气数之适然亦术士无稽之论但使水土均调自然雨阳时若是谓有验之调燮且水性分之则利合之则害用之则利弃之则害故周用有言人人皆治田之人即人人皆治水之人先臣张伯行亦主此论又陆陇其为灵寿令督民浚河其始颇有怨言谓开无水之河以病民既而水潦大至他邑苦水独灵寿有宣导岁竟有秋货殖者旱则资舟为国者备斯无患是谓隐寓之河防
臣则徐谨案周官大司徒掌天下土地之图辨十二壤而知其种树艺之事繁矣而王畿之内惟稻人设专官其用水作田之法亦较诸职特详盖五谷所殖稻之入最丰又性宜水为之沟防蓄泄之制天时不齐可仗人力补救非如他种之一听命于天故农为天下本务稻又为农之本务而畿艺内稻又为天下之本务我　朝劭农重谷　列圣相承茆檐耕织悉被　宸章海澨雨阳动关　圣虑稼穑惟宝艰难周知固已立万世不拔之基矣而畿辅农田水利历经奉　旨兴修艺稻迄犹未广今　畿辅行粮地六十四万余顷稻田不及百分之二非地不宜稻也亦非民不愿种也由不知稻田利益倍蓰旱田也乃观潞水客谈所述及　本朝诸臣奏疏先后指陈稻田利益深切着明若此是其上裨　国计者不独为仓储之富而兼通于屯政河防下益民生者不独在收获之丰而并及于化邪弭盗洵经国之远图尤救时之切务也今诚逐条研核确信夫营田艺稻实为根本至计效可必致而事在必行则万年美利既不难操以券观成俶载经营乃可与更端而图始而土宜之辨已事之征可递详矣
　　直隶土性宜稻有水皆可成田议　　　　　　　　　　　　　　　　　　　　　　
林则徐
元史列传虞集进言京师之东濒海数千里北极辽海南滨青徐萑苇之场也海潮日至淤为沃壤宜用浙人之法筑堤扞水为田
明史列传徐贞明上水利议曰畿辅诸郡或支河所经或泉自出皆足以资灌溉北人未习水利惟苦水害不知水害未除正由水利未兴也今顺天真定河闲诸郡桑麻之区半为沮洳诚于上流疏渠浚沟引之灌田以杀水势下流多开支河以泄横流其淀之最下者留以瀦水稍高者如南人筑圩之制则水利兴水患亦除矣
明史河渠志万历三十年保定巡抚汪应蛟言易水可溉金台滹水可溉恒山唐水可溉中山滏水可溉襄国漳水可溉邺下而瀛海当众河下流故号河闲视江南泽国不异至于山下之泉地中之水所在皆有宜各设坝建闸通渠筑堤用南方水田法六郡之内得水田数万顷畿民从此盈饶永无旱涝之患不幸漕河有梗亦可改折于南取籴于北此国家无穷之利也
明汪应蛟海滨屯田疏天津可垦荒田连壤接畛若尽为之开渠以通蓄泄筑堤以备旱涝每千顷致谷三十万石以七千顷计之可得谷二百万石且地在三岔河外海潮上溢取以灌溉于河无妨白塘以下多官地原无粮差白塘以上为民地愿卖则给价不愿则给种于民情无拂就中经理得宜行之久远可不谓国家万世之利哉 
国朝怡贤亲王请设营田疏北方本三代分田授井之区而　畿辅土壤之膏腴甲于天下东南滨海西北负山有流泉潮汐之滋润无秦晋岩阿之阻格豫徐黄淮之激荡言水利于此地所谓用力少而成功多者也
又京东水利情形疏蓟州运河东南至宝坻会白龙港又南经玉田丰润合浭水达海河身深阔源远流长请于下仓以南建桥下闸壅水而升之注于两岸多开沟浍远近贯注用之不乏矣浭水又名还乡河沿河一带建闸开渠数十里内无非沃壤玉田本属稻乡夹河为湖引流种稻足资灌溉丰润负山带水涌地成泉疏流导河随取而足县南接连大泊平畴万顷土膏滋润陡河自馆山东流绕县而南傍河稻田数百顷农多饶裕若推而广之两岸良田不可数计滦州之别故河若疏通而西南负郭之田皆收浸润之利龙溪沂河之闲地势平衍土冈环之东南一望无际皆可播流而溉西南则游观庄引泉可田南则稻河吴家龙堂等处引河可田西北则自沙河驿东榛子镇西流清而腴地平而阔沿岸一带建坝开沟无处非水耕火耨之地迁安之桃林河泉河三里河夹河皆可田黄山之麓清泉喷涌即还乡河所自出两岸地与水平播之可种稻田百余顷且可分还乡河之势卢龙县北燕河营涌泉成河及营东五泉漫溢四出皆可挹取为树艺之利
又京西南水利情形疏胡良河所经地称膏腴沟渠圩岸宛若江南扩而广之房涿之闲皆稻乡也涞水一派石亭赤土楼稻最盛而河流所经之定兴新城等县亦沾浇灌之利三易水曰濡曰武曰雹俱挟源泉分流疏渠其势甚便一亩泉流为清苑河五云石臼二泉流为放水河蒲水伏流复见涞五郎河九龙泉绕庆都而入方顺河源盛水饶疏而引之不可胜用也滱水入唐县为唐河横水会之居民引以溉稻直达下素町畦相望经曲阳而所溉尤多南入定州白龙泉会之傍河诸皆圩岸也推而广之所得稻田难以顷亩计矣派水经新乐定州沿流多资灌溉滋河经灵寿为慈水沿流皆可田伏而复见绕无极经深泽疏流成渠天然水利也洨河至栾城合北沙河而流始渐大浇溉可资但岸高难以升引应作坝壅之俾水与岸平开沟二三尺纵横俱可通流涓滴皆为我用矣伏秋水涨则决坝泄之旱涝无虞万全之利也圣女河源出任县泉从地涌引流可田牛尾河百泉河源出邢台作闸节宣沿流一带皆水田也滏阳河源出磁州至邯郸会渚沁二水贯大泊而与滹沱水合所经之处皆可疏渠灌稻南北二泊为二十余河之委汇而水口河身均多浅隘今应展穵宽深导南泊之水归穆家口北泊之水入滏阳河积涝日消旧岸渐复四围涸出之地尚可以数计哉然后作小堤以绕之多开斗门疏渠种稻则沮洳之场无非乐土也
畿辅通志京东辅郡负山控海泉深而土泽潮淤而壤沃诸州邑泉从地涌一决即通水与田平一引即至具可疏凿成田宝坻县营田引蓟运河潮水按明臣袁黄为宝坻令开疏沽道引戽潮流教民种稻盖潮水性温发苗最沃一日再至不失晷刻虽少雨之岁灌溉自饶浙闽所谓潮田也京西诸河汇于西淀新安三面皆潦水汇注岁失耕稼贤王为开河分泄筑堤扞御沮洳遂为乐土稻野蒸蒸殷富安州居其上游积淀环绕地多圩莱闻新民坐获美利州人羡之相率垦洿泽引河流自行插莳营田收获甚丰涞水县稻子沟盖缘稻得名涿州有督亢亭旧亦土壤膏腴之证文安为七十二清河汇聚之区土人于濒河傍淀处芟茭莳稻多获丰收大城为子牙河所经土性膏腴最为宜稻之区满城一亩泉涌地喷珠鸡距红花等泉连绵相接灌溉优渥宛平卢沟桥西北营田引桑干河水明臣徐贞明言桑干水经保安境上有用土牛逼水成田者今保安怀来稻田最盛皆于上流疏引随高下以作沟洫淤泥停壅不粪而肥茁发颖栗所收倍于他水是亦桑干可田之一证也京南西带重峦源泉并注交流会于大泊形如聚扇元臣郭守敬言滏漳二水合流处引水由滏阳邯郸洛州永年下经鸡泽合入澧河可溉田三千余顷大陆泽为上流之壑下流之源澧河源于大陆源大流盛夹岸汲引其利尤溥刑台百泉时出不穷不惟利周本邑兼可润及邻疆天津营田全资潮汐一面滨河三面开渠潮来渠满则闸而留之以供车戽中间沟塍地埂宛转交通四面筑围以防旱涝皆前明汪应蛟遗制也○又永定河浊泥善肥苗稼凡所淤处变瘠为沃其收数倍河所经由两岸洼咸之地甚多若相高下开浚长渠如怀来保安石径山引灌之法分道浇溉则斥卤变为肥饶而分水之道既多奔腾之势自减从高而下由近而远一河之润可及十余州此亦转害为利之一奇也
畿辅安澜志浑水性肥所过变斥卤为膏壤昔年文霸所属信安胜芳等乃滨水荒乡自康熙戊寅开河以后浊流旁衍地肥土润今且畦塍相望宛如江南○又卢沟桥以上之修家庄地居山麓大半沙碛乃农人自营稻田历今数十余年不废盖务此者皆晋人性习勤而无畏难故业成而卒享其利其艺稻之法布列石渠即于沙石之上引水留泥复于四五月河水涓细之时通水而上借以插秧水足则仍泄于本河正定平山引滹水植稻亦用此法上而宣大闲处处可引惟在贤有司实心劝导示以有征之成效课使各自营力斯善于兴利者矣
柴潮生水利救荒疏臣请考之于古证之于今直隶为禹贡冀州之域厥田中中今土壤乃至瘠薄东南农民家有五十亩十口不饥此间虽拥数顷之地常虞不给虽其土燥人怠亦不应悬殊至此汉张堪开狐奴稻田民有麦穗之歌狐奴今之昌平也北齐裴延修督亢陂为利十倍督亢今之涿州也东西二淀为宋何承矩塘泺之遗天津十字围乃明汪应蛟屯田之旧垂之竹册非比荒唐又查　国朝李光地为巡抚请兴河闲水田言涿州水占之地每亩鬻钱二百尚无售者一开成水田亩易银十两上年直督高斌请开永定河灌田亦云查勘所至众情欣悦又闻石径山有庄头修姓能自引浑河灌田比常农亩收数倍旱涝不致为灾又闻蠡县亦有富户自行凿井灌田每逢旱岁其利益饶又闻现任霸州知州朱一蜚于二三月间曾劝民开井二十余口今颇赖之证之近事复确有据则水利之可兴也决矣
臣则徐谨案稻水谷也禹谟六府始水而终谷故天下有水之地无不宜稻之田近在内地者无论已迪化在沙漠之境而有泉可引宜禾　锡以嘉名台湾悬闽海之中而有潮可通产米甲于诸郡此皆从古天荒开自　本朝而一经耕治遂成乐土　神京雄据上游负崇山而襟沧海来源之盛势若建瓴归壑之流形如聚扇而又有淀泊以大其瀦蓄有潮汐以资其润泽水脉之播流于全省若气血之周贯于一身奥衍之资天造地设是有一水即当收一水之用有一水即当享一水之利者也然非深明乎因地制宜之用化瘠为沃之方恐狃于成见必将以水土异性为疑今且不敢远征断自元明建都以来敷陈诸策固已言之凿凿试之有效而我　朝怡贤亲王周历经度叠次疏陈参之诸臣奏议三辅志乘凡土之宜稻地之可田悉经逐段指出则畇畇　畿甸实具天地自然之利尤为万无可疑今即水道之通塞分合不无小殊而土性依然地利自在可知稻田不广良由人事之未修而所以物土宜兴水利者可以考求遗实力举行矣
　　历代开治水田成效考　　　　　　　　　　　　　　　　　　　　　　　　　　
林则徐
后汉书列传张堪拜渔阳太守乃于狐奴开稻田八千余顷劝民耕种以致殷富
水经注魏将军刘靖以嘉平二年过高梁河造戾陵遏开车箱渠灌田岁二千顷至景元三年遣谒者樊晨更制水门水流乘车箱渠自蓟西北径昌平东尽渔阳潞县灌田万有余顷
魏书列传裴延转幽州刺史修复范阳郡督亢渠渔阳燕郡戾陵诸堰溉田百万余顷亩
隋书食货志齐皇建中开督亢旧陂营屯岁收稻粟数十万石
册府元龟隋开皇中幽州都督裴方行引卢沟水开稻田千顷百姓赖以丰给
唐书地理志渔阳郡三河有孤山陂溉田三千顷
宋史列传沧州节度副使何承矩疏请于顺安砦西开易河蒲口资其陂泽筑堤贮水为屯田乃以承矩为制置屯田使俾董其役自顺安以东濒海东西三百余里南北五七十里悉为稻田
又食货志咸平六年和保州赵彬分徐河水南注运渠置水陆屯田天禧末河北屯田岁收二万九千四百余石保州最多逾其半焉
唐县志金泰和六年县尹刘弁开渠引唐河灌田数千亩又导而东以溉完县诸田○又明万历二十七年知县杨一桂浚渠引唐河溉田一千余亩明年复大开浚引唐河东注历唐县三十五完县三溉田二百余顷名广利渠
元史本纪脱脱言京畿近水地召募南人耕种岁可收百万余石于是西至西山南至保定河间北抵檀顺东至迁民镇凡系官地及屯田悉从分司农司立法佃种岁乃大稔
明史河渠志永乐八年浚定襄故渠引滹沱水灌田六百余顷万历三十年真定知府郭勉浚大小鸣泉四十余穴溉田千顷邢台达活野狐二泉流为牛尾河百泉流为澧河建二十一闸二堤灌田五百余顷天启二年命太仆卿董应举管天津至山海屯田规画数年开田十八万亩积谷无算
明史列传万历十三年九月徐贞明领垦田使先请永平募南人为倡至明年三月垦田三万九千余亩新安县志万历间邑令张廷玉开王家桥下三渠用雹水灌田一千五百余顷
怀安县志明兵备道胡思伸浚惠民渠引洋河之水溉民田数万顷皆成膏腴
明来复保安水田记万历间兵备道胡思伸疏瀹保安西二渠开田十万余亩稻兼利比于江南
汪应蛟海滨屯田疏天津葛沽一带咸谓此地从来斥卤不耕种闲有近河种豆者亩收不过一二斗臣窃以为此地无水则得水则润若以闽浙治地法行之未必不可为稻田今春买牛制器开渠筑堤一时并兴计葛沽白塘二处耕种共五千亩内水稻二千亩其粪多力勤者亩收四五石余三千亩种豆旱稻豆得水灌溉粪多者亦亩收一二石惟旱稻以立槁于是地方军民始信闽浙治地法可行于北而臣与各官益信斥卤可尽变膏腴矣
畿辅通志天津蓝田康熙闲镇臣蓝理所开也河渠圩岸周数十里垦田二百顷召浙闽农人数十家分课耕种每田一顷用水车四部秋收亩三四石
又京东局雍正四五六七十一等年玉田县引小泉煖泉孟家泉蓝泉等河之水营稻田三百八十四顷二十亩丰润县引陡河泥河黑龙潭杨家汫等水营稻田四百十五顷十一亩迁安县引徐流河三里河黄山泉河之水营稻田十六顷二十七亩滦州引沂河煖泉福山泉馆水营稻田二十九顷八十二亩平谷县引泃河及山泉营稻田六顷十一亩蓟州引大小海子等泉之水营稻田五十六顷五十六亩宝河二县引蓟运河潮水营稻田二百十五顷八十六亩武清县引凤河营稻田十八顷二亩
又京西局雍正五六七十一十二等年新安县引雹河依城河及淀河之水营稻田八百九十一顷五十五亩安州引依城河及淀河之水营稻田十六顷三十八亩安肃县引督亢陂及雹河之水营稻田一百七顷五十六亩唐县引唐河水营稻田八十一顷六十九亩庆都县引湟池北隆坚功涌鱼等泉之水营稻田十二顷五十三亩涞水县引涞河营稻田二十二顷二十八亩房山县引拒马河挟河之水营稻田二十六顷四十四亩涿州引拒马河胡良河之水营稻田三十顷六亩霸州引中亭河营稻田一百一顷三十五亩任邱县引白洋淀营稻田八十五顷八十亩文安县引会同河子牙河之水营稻田四百五十九顷四十亩大城县引子牙河营稻田三百三十二顷九十七亩定州引小清河马跑泉之水营稻田六十二顷四十七亩行唐县引莲花池及龙泉之水营稻田十四顷十二亩新乐县引海泉涌泉之水营稻田三顷三十六亩满城县引一亩距等泉之水营稻田二顷二十一亩宛平县引永定河水营稻田十六顷
及京南局雍正五六七八等年磁州永年平乡引滏阳河水营稻田一千二百十顷七十三亩任县引滏阳牛尾等河之水营稻田一二百顷四亩正定县引大小鸣泉方泉班泉之水营稻田三十二顷七十九亩平山县引滹沱河治河之水营稻田三百四十顷十八亩井经县引冶河水营稻田四十七顷二十亩邢台县引百泉河及达活紫金等泉之水营稻田八十六顷九十六亩沙河县引百泉河及小澧等泉之水营稻田五顷六亩南和县引百泉河水营稻田八十五顷五十五亩
又天津局雍正五年六年天津州沧州静海县及兴国富国二场引用海河潮水共营田四百八十七顷四十三亩
怡贤亲王请改磁州归广平疏明臣高汝行朱泰等于滏阳所经建惠民八闸以资灌溉沿河州县民皆富饶稻之盛甲于他郡
刘于义南府水利疏钜鹿向有地四万余亩不能耕种干隆九年知县详明建闸引水浇注凡经水之地气顿除布种秋禾收成丰稔
一统志宝带渠在怀柔县城外县人钟其潆凿渠引水县境咸土自后遂成水田
畿辅安澜志阜平县农民沿沙河开渠引水营田自乾隆十年以来得稻田八十余顷
臣则徐谨案天下事创则难与虑始因则易与图功故治地莫善于因明臣左光斗水利三因策曰因天之时因地之利因人之情明课稻于北似创而实因也时韪其言水利大兴邹元标尝言三十年前都人不知稻草何物今所在皆是此三因之明效也臣窃谓今日用因之法莫如因古人之遗而修复之因现在之成效而推广之非特施功易奏效速也西北水田久置不讲一旦兴举事同创始利益虽宏土宜虽得而未经试可人将不信宋何承矩规画塘泺人多议其非便发言盈廷承矩援汉魏至唐屯田故事以折之众始信服不二年辇穗送阙功效大着至今畿南稻犹其遗泽承矩盖善于用因者矣今历稽开垦成绩着之于篇某州邑某泉某水按图可索信而有征主议者既决然于说之必可行任事者亦晓然于功之有可据或就废堰古渠之寻访遗规或即羹鱼饭稻之乡讲求成法而一切营垦事宜可举而措之矣
　　责成地方官兴办无庸另设专官议　　　　　　　　　　　　　　　　　　　　　
林则徐
明徐贞明潞水客谈得人固难是必有经略之功而无纷更之扰则善矣世有能任之者不必如宋人专以劝农之名亦不必如今制责以水利之职盖劝农而兴水利牧养斯民之首务也今惟选择守令久任而责成之殿最系焉利兴而民不知者可坐致也
国朝怡贤亲王定考核以专责成疏臣等疏浚水泽营治稻田所有完过工程例应交地方官收管各处水田沟洫必须每年经理令管河各道督率所属州县按时修浚但考成未有定例河道无凭举劾请嗣后计典将水利营田事实逐一开注由河道结送督抚以定优劣
孙嘉淦覆奏消除积水疏田间沟洫盈千累万而河道交错兼多疑难之处众说纷歧臣等不能亲身阅视即委员分勘以一人之身查数十州县势不能历庄则详细委折仍须责之州县
范时纪京南洼地种稻疏伏查京南霸州文安大城固安宝坻天津静海沧州青县等处地势低洼遇雨水稍多或河流泛涨动辄淹为巨浸若不设法疏治久之地亩恐皆废弃请令直隶总督于所属府厅州县内遴选素日留心地方民瘼之员于此十数州县地方详细踏勘何处何可以展挖沟渠疏浚支河添筑堤作为稻田一州一县行之有效将该处承办官从优议叙使他邑观效积渐而广自可变瘠为腴
工部议覆御史汤世昌西北各省疏筑沟道疏应如所奏行令各该督抚严饬所属于每年农隙时亲往履勘督办工竣后册报道府前往查勘果系实心任事之员行之有验即备详督抚于考课殿最时胪为一条傥或漫不经心甚至纵役滋累亦即纠参示儆
臣则徐谨案周人重农故农官莫详于周礼汉魏而降如搜粟都尉宜禾都尉典农中郎将司田参军皆于守令而外特设专官窃以养民裕　国本是守令之事若设官专领于民情之苦乐地方之利病未必周知而既无司牧之权则令未必行禁未必止公事恐多牵掣若仍须会同地方官又易启推诿歧视之渐且多一衙门多一冗费即乡董劝之人如农师田长等名目亦不必设恐奉行日久实去名存徒滋闾阎浮费也守令为亲民之官情形熟呼应灵择其勤恤民隐实心任事者属之经理以成田之多寡得稻之盈绌课其殿最不烦更张而事可集故当创行之始相度水泉经画地亩以及招募农民试种倡导章程自宜专简大员核定办理俟事有端绪效可广推则专责之地方官为便
　　劝课奖励议
林则徐
雍正二年　谕直隶督抚等官朕惟抚养元元之道足用为先朕自临御以来无刻不念民依重农务本业已三令五申矣但我国家休养生息数十年来户口日繁而土地止有此数非率天下农民竭力耕耘兼收倍获欲家室盈甯必不可得周官所载巡稼之官不一而足又有保介田畯日在田闲皆为课农设也今课农虽无专官然自督抚以下孰不兼此任也其各督率有司悉心相劝并不时谘访疾苦有丝毫妨于农业者必为除去仍于每乡中择一二老农之勤劳作苦者优其奖赏以示鼓励如此则农民知劝而惰者可化为勤矣再舍旁田畔以及荒山不可耕种之处量度土宜种植树木桑柘可以饲蚕枣栗可以佐食柏桐可以资用即榛楛杂木亦可以供炊爨其令有司督率指画课令种植仍严禁非时之斧斤牛羊之践踏奸徒之盗窃亦为民利不小至孳养牲畜如北方之羊南方之彘牧养如法乳字以时于生计不无裨益总之小民至愚经营衣食非不迫切而于目前自然之利反多忽略所赖亲民之官委曲周详多方劝导庶使踊跃争先人力无遗而地利始尽不惟民生可厚风俗亦可转移尔督抚等官各体朝廷爱民之意实心奉行傥视为具文苟且涂饰或反以扰民则尤其不可也
明徐贞明潞水客谈设得牧养斯民者择其势顺功敏之处募愿就之民经略其端以示倡率之机使民灼然知水利之可兴则必有竞劝而争先者庶令不烦而事自集至若不费公帑不愿募民而田功自举者边地屯田以饷军其道有三倡力耕之机定赏功之制广世职之法而已内地垦田以阜民其道有三优复业之民立力田之科开赎罪之条而已
袁黄皇都水利书开田赏功论元泰定中虞集进言京师之东听富民欲得官者授以地官定其畔以为限能以万夫耕者授以万夫之田为万夫长千夫百夫亦如之三年后视其成以次渐征之五年有积蓄命以官就所储给以禄十年不废得以世袭如军官之法至正闲脱脱略仿集议于江南募能种水田及修筑围堰之人各一千名为农师降空名牒十二道能募百人者授正九品二百人者正八品三百人者从七品就令管领所募之人嘉靖中秦鳌言畿辅之地水土沃饶乞选江浙之士为之长吏仍又仿行古者孝弟力田之科有能率众垦田万亩者授其官其千亩者亦如之果能劝课有法不吝超迁则三数年后必有万仓之积矣
徐光启农政全书垦田疏垦荒足食万世永利而且不烦官帑招徕之法计非武功世职如虞集所言不可惟集言世袭如军官之法所拟不管事不升转不出征空名而已田在爵在去其田随去其爵即世袭又空名也但恐空衔人未乐趋故必以空衔为根着而又使得入籍登进以为劝
大清会典康熙四十三年天津附近荒弃地亩开垦一万亩以为水田行令各省巡抚将闽粤江南等处水耕之人出示招徕计口授田给与牛种
许承宣西北水利议　国家广开事例以佐军需今次第底定将停事例以澄叙官方矣何不即用见开之例于西北各省每县增设农田官此日之品级与他时升转皆得比县令而以其捐纳之数募耕夫庤钱鎛买犊储种并偿民之弃熟田为水道者
怡贤亲王请设营田疏小民可与乐成难与虑始请择沿河滨海施功容易之地设营田专官经画疆理召募南方老农课导耕种其有力之家率先遵奉者圩田一顷以上分别旌赏有能出资代人营治者民则优旌官则议叙仍岁收十分之一归还原本至各属官田约数万顷请首先举行为农民倡率其浚流圩岸以及瀦水节水引水戽水之法一一酌量地势次第兴修一年成田二年小稔三年粒米狼戾小民水田收获之丰饶自必鼓舞趋效将凡可通水之处无非多稼之乡矣
户部议覆大学士朱轼条奏一自营己田者照田亩多寡给与九品以上五品以下顶带以示优旌一力营田者应酌量工程难易顷亩多寡分别录用一罣误降革之员力营田者准其开复一流徒以上人犯力营田者准减等
臣则徐谨案魏书高允曰方一里则为田三顷七十亩方百里则三万七千亩若劝之则亩益三升不劝则亩损三升方百里损益之率为粟二百二十三万斛以天下之广乎旨哉斯言其着劝农之利可谓约而达矣然此就已成之田言之若治旱田为水田易杂粮为稻米亩益至一石以外则劝课之功其益愈大而其效愈广伏读　大清会典载　国朝垦荒自助牛种宽征赋而外有悬爵赏以励招徕之条区画周详务使野无旷土惟民为邦本食为民天课之勤故奖之至也今营成之后地方官既各视多寡以为考成民闲自营者验明成熟有效按顷亩分别等差给予优奖又佐之以议叙之典赎罪之条如此则劝率既至鼓舞自生数年后倍入之获目验而身习美利所在民自趋之不待劝而无不劝矣
　　缓科轻则议
林则徐
康熙十二年　谕户部自古国家久安长治之模莫不以足民为首务必使田野开辟藏有余而又取之不尽其力然后民气和乐聿成丰亨豫大之休见行垦荒定例俱限六年起科朕思小民拮据开荒物力艰难恐催科期迫反致失业朕心深为轸念以后各省开垦荒地俱着再加宽限通计十年方行起科其该管地方官员原有议叙定例如新任之官自图纪叙纷更扰民者着各该督抚严行稽察题参处分陆陇其论直隶兴除事宜书一垦荒之宜劝也　畿辅各州县荒田累千百顷　朝廷屡下劝垦之令而报垦者寥寥非民之不愿垦也北方地土瘠薄荒熟不常一报开垦转盼六年起科所报之粮一定而不可动所以小民视开垦为畏途听其荒芜而莫之顾也窃谓此等荒地原与额内地土不同与其稽查太严使民畏而不敢耕何若稍假有司以便宜使得以熟补荒如有额外新垦之地复荒者听有司查他处新垦地补之其荒粮即与除免不必如额内地土必达部奉　旨始准豁除无赔累之苦无駮查之烦民不畏垦之累自无不踊跃于垦矣其已垦成熟者或更请宽至十年起科使得偿其牛种工本之费然后责其上供亦所以劝垦也
李绂广西垦荒事宜疏臣思地不加辟之故垦荒者出产惟谷纳赋需银差徭随田而起恐贻后日之累所以裹足不前新奉　旨水田六年升科旱地十年升科宽其弓丈薄其科则则差徭可无累矣
杨永斌请轻科劝垦疏查得原报可垦外各属尚有荒地体察民情恐硗地薄收傥遇旱涝粮赋无出是以未肯尽力臣窃思瘠田虽产谷稀少若多垦数十万亩年丰可得数十万石米谷即年歉亦必稍有收获养活多人不致乏食为匪于民生实有裨益诚不可不为多方劝导以尽地利臣查粮额内有斥卤轻则每亩征银四厘六毫四丝米四合二勺六秒若令凡有难垦之地准照轻则起科则民心鼓舞地利可以广收
臣则徐谨案水田之兴西北大利也然或计其岁入之饶而议及岁供之数则民情惧罹重赋必将瞻顾不前昔徐贞明领垦田使北人惧东南漕储派于西北事初举而烦言顿起遂以中止此其明征也宋臣晁公武有言晚唐民务稼穑则增其租故播种少吴越民垦荒而不加税故无旷土是因垦议赋适因赋病垦卒至田不加辟赋无可增于国于民两无裨益况我　朝赋役之制东南赋重而役轻西北赋轻而役重用一缓二实为立法之精心今役既无可议减赋又何可议增请自今新开水田若本系行粮地亩照原额征收永不加增或系无粮荒地亦须酌宽年限缓其升科轻其赋则明定章程行晓谕俾共知　圣天子深仁大度但求民闲有倍入之收不计　国赋有丝毫之益庶良懦绝顾瞻之虑豪猾息梗阻之谋而乐事劝功共戴　皇仁矣
  </div>
  <div class="pagination">
   <a href="皇朝经世文续编-清-葛士浚_page78.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page74.html">
    74
   </a>
   <a href="皇朝经世文续编-清-葛士浚_page75.html">
    75
   </a>
   <a href="皇朝经世文续编-清-葛士浚_page76.html">
    76
   </a>
   <a href="皇朝经世文续编-清-葛士浚_page77.html">
    77
   </a>
   <a href="皇朝经世文续编-清-葛士浚_page78.html">
    78
   </a>
   <span class="current-page">
    79
   </span>
   <a href="皇朝经世文续编-清-葛士浚_page80.html">
    80
   </a>
   <a href="皇朝经世文续编-清-葛士浚_page81.html">
    81
   </a>
   <a href="皇朝经世文续编-清-葛士浚_page82.html">
    82
   </a>
   <a href="皇朝经世文续编-清-葛士浚_page83.html">
    83
   </a>
   <a href="皇朝经世文续编-清-葛士浚_page84.html">
    84
   </a>
   <span>
    ...
   </span>
   <a href="皇朝经世文续编-清-葛士浚_page80.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
