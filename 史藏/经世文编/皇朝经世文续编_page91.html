<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 91 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 91 页/共 192 页
  </h1>
  <div class="content">
   与刘星房都转论盐务书　　　
曾国藩

顷得读阁下所寄盐法节略一纸。仰见擘画精到。筹谋深远。敬佩无已。去岁变法之初。规模粗具。亦容有未尽善者。今兹复欲小有变更。以期保此大局。此密益求密之道也。第试行未久。谤焰未熄。忽又自改其前说。适足以快谗慝之口。此次小议改辙。要须周浃详慎。不复少留渗漏。以期十年廿年永不再改。而后有以自立。弟等虽未谙鹾政。亦欲勉竭管蠡。以相佐助。搜寻罅漏。以相诘难。谨就节略中所载。及其所不载。悉心研究。窃以为不足虑者有二。未深晰者有四。宜熟计者有三焉。伏惟分别而详示之。辛丑五纲之残课。及清查扣留部府各款。从前奏案。每引加带课银五钱有奇。此旧商之残欠。本与新贩无涉。户部不能执甲所负之债。而取偿于乙。执纲商之帐。而追呼于票商。且去年初改新章之时。此项欠课。业已奏明停缓。岂甫经年余。忽从而追索之。此其不足虑者一也。活支外款。本无成数。撙节一万。即报一万。以候部拨。撙节十万。即报十万。以候部拨。假使外闲动用已尽。无分毫可供指拨。户部亦不能持筹以相问。执簿以相责。此项银两。系两淮额外乐输。或多或少。或有或无。其权操自尊处。户部不得为政。此其不足虑者二也。节略中言此时盐课。皆当复还旧额。方为正办。不知所谓复额者。复一百三十九万余引每引四百斤之额乎。亦盐觔复一百三十九万余引之旧。而仍照新章并为六百觔大引。仅存九十三万引乎。由前之说。则由六百觔而仍改还四百觔。是成本骤加。课额骤增。办理将大致竭蹶。想智者必不为此矣。由后之说。则较戊申纲之八十九万引。仅多行四万引。虽觔数暗与会典定额相符。而自变量究嫌短绌。此弟等之未深晰者一也。节略中又称俱复旧额。照科则。即每引须加征五钱有零。不知尊意以为此项宜加乎。不宜加乎。以为宜加。则二年以来。每引止费六两一钱有奇。众商已惯见而惯闻矣。忽增五钱。亦恐其因而裹足。以为不宜加。则　国家课额自有定数。去年议增二十万引。业已摊课而之轻。今年议减十六万引。亦宜摊课而之重。傥径裁课额。则人言藉藉。岂不可畏。此其未深晰者二也。岸价之长跌。非官吏所能为力。场价之贵贱。则院司可以裁制。去年陆公奏定新章云。官定场价。不得过二两四钱。不许价居奇。今节略云。场盐每引加贵七八钱。何以官不能制。此其未深晰者三也。去年奏定新章云。祗行一百九万余引。满额即止。以防壅积。乃节略中云。改票以来。已运正引三百余万。是两年而行三纲之引矣。其果壅滞耶。则于百九万引额满之时。即应停止。不应自背前奏。溢出额外。自夸销引之多。而受壅积之害。其果疏畅耶。则此时不应忽有改图减引之议。此其未深晰者四也。

乙未纲之盐。从前陶文毅奏案。本请分年带运。盐既分十年带运。课亦分十年带征。闻此纲至今盐未运毕。课亦未征完。去年陆公奏章。乃称为乙未纲已纳钱粮未运之盐。实与陶公前奏不合。弟等已蓄疑于心矣。惟力筹恤商轻本之法。不得不思加觔。既思加觔。不能不指此项乙盐为名。以为所加之觔。初非无课之盐。有识君子。亦当深谅任事者之苦心。第每引配带二百觔。两年以来。行引至三百万之多。则乙盐全纲。配带已毕。且溢出乙盐之外矣。此后每引仍加二百觔。又将指何项盐为名。将来淮南票引。永以六百觔为定例乎。抑仍有改还四百觔之时乎。若不奏明。必为言者所借口。此其宜熟计者一也。去年陆公奏定章程云。自百引起至千引止。厥后仪征设栈。乃改为自十引起以便小贩。从前淮北试票。所以从十引起者。以其引地甚隘。道里甚近。民贩甚小耳。淮南则纵横万里。交错七省。与淮北迥不侔矣。近闻江广各岸。小贩充斥。规趋微利。争先跌价。大贩守候不利。则折本贱售。一辙既覆。相戒不复再举。盖大贩之受挤于小贩。亦犹官盐之受挤于私盐。似应禁革小贩。仍从百引起票。否则巨商畏缩。实于大局有妨。此其宜熟计者二也。去年奏定新章云。被灾旧商。凡请运新盐千引者。准其配带补运免课之盐二百引。如旧商无力。情愿自招新商代运者。亦准配补二百引。弟等窃以为此条过矣。每引六百觔内。既有二百觔无课之盐。以千引计之。因加觔而无课者三之一。因配补而无课者五之一。是无课者占五百三十余引也。无课之盐太多。成本太轻。岸价焉得而不贱。新商焉得而不亏。场产焉得而不绌。往者纲商取巧之术。有所谓淹销补运者。有所谓加带融楚者。淹消云何。船被水淹之盐。准其免课补运。奸商则凿沉无盐之船。而希图报淹。融楚云何。食岸轻课之盐。通融行于楚岸。奸商则悬阁应运之引。而钻营融楚。二者免课轻课。其害较私盐而更甚。今日之配补无课。其害较二者而更甚。若不裁革此项。则新商行票。既受挤于小贩。又受挤于配补。跌价赔本。职是之由。此其宜熟筹者三也。凡此数者。弟等未经身履。或莫悉其机要。十年以来。　国家大政。惟此事足挽回元气。阁下与陆公之忠荩。士林所共仰也。然裁抑滋多。谤讟亦巨。其初规有未善者。此次小议变更。不可不详尽周至。务使目前无遗议。日后无流獘。庶足宏济于艰难耳。

　　复赵菊言方伯论南汝光票盐书　　　
俞德渊

昨奉惠缄。以豫省南汝光一带。例食淮盐。淮商久不运盐到岸。以致私枭充斥。百獘丛生。去年杨海梁中丞移咨大府。议令改食芦盐。嗣后复查芦潞两商。因该处运盐成本过重。均不愿添设口岸。现据该处士民具呈。请改课归地丁。听民自便。至安徽颍州一府。亦应照办。是否可行。中丞特属阁下询明致覆可否。并承示近芦食芦。近潞食潞。尊意亦复相同。具见荩怀垂照。指示周详。殊深感佩。矧弟身当斯局。敢不悉心体察。据实缕陈。以仰副海梁中丞暨阁下垂问谆谆之至意。查康熙四十二年。河南汝阳县。曾有改食芦盐之议。钦奉　　谕旨永行禁止。雍正年间。上蔡平西等县。屡请改行芦引。亦未准行。乾隆二年。豫抚议将上蔡等十四州县。改归长芦。当经两江总督会同盐政议奏。以去淮改芦。邻私更易侵越。南北两淮并受其惠。复经户部议令仍照旧章办理。是汝光一带改食邻盐。前人业经筹及。彼时虽格于议。迄今又已百年。如果今昔情形不同。原不妨酌量变通以救时獘。惟该处民间所食。全系芦私潞私。从前节次奏请改行长芦官盐。尚恐于防私有碍。此时如听民自便。在立法之初。固仅仅行于疲累口岸。而地势犬牙相错。邻近之区。必将任意充斥。虽欲保守旺销处所。以全力专办。亦恐势有不能。以淮北现在情形。课食全虚。本可置之度外。第汝光颍亳。实为淮南门户。刻下鹾务虽当极敝之时。淮南去岁课银。尚征收二百余万两。若一旦撤去藩篱。让出南汝光三属。并将颖郡之阜太等县。划出另办。则芦潞之盐。从此层层侵入。不特淮北引地日蹙。即淮南亦保障益难。淮盐营销六省。悉皆征课于商。若仅将此十数州县改入地丁。于全局既多格碍。必将全淮引地。概行改归丁纳。或可收扩然一变之效。第虑课额过重。统计两淮每年内外正杂课银。虽经裁减之后。尚有五百六十余万两。均系经费攸关。无从再减。势难摊入六省赋额之中。且天下皆食盐之人。天下不皆力田之人。农民仅列四民之一。未尝责令独完盐课。而官吏商贾有艺人等。其力半皆十倍农民。乃咸食无课之盐。亦恐不免有偏重之患。惟汝光一带。官盐久缺。民食堪虞。既系力穷势竭。自应极加整顿。弟于接奉赐函之后。再四熟筹。实无良策。因思淮北致病之由。总缘运道诸多不便。阅时既久。需费更繁。以致岸盐短绌。刻下筹议行运票盐。所历程途。听民贩各从其便。不致如前五驳十杠之繁。且无论何色人等。各随资力之大小。皆可贩运营销。与从前专商认运。已有区别。即汝光等处民人。亦无难稍觅资本。来场贩运。前经邹公眉观察带同各委员前往海州逐场履勘。据云给票抽兑之法。尚属可行。业经议定章程。与弟处会详请奏。宫保过扬时。已将奏稿酌定。带至清江缮发。此时谅已具奏。一俟奉　　旨允行。即当遵照办理。

现在淮北三场。设立五局。签派官商。既已麤立规模。势难中止。海梁中丞以南汝光改归地丁之议。移文咨商宫保。亦必不能以甫经奏定之案。遽改前说。复议更张。以弟愚见。票盐之法。甫经奏行。其果否行之有济。原无把握。如果稍有转机。自应力图成效。傥半年之后。仍属口岸无盐。则课食所关。自难坐误。即请海梁中丞以前议发端入奏。俟交专管盐政衙门议覆。彼时即可乘机转湾。另筹变通之法。鄙见如斯。未知尊意以为何如。均希裁定。海梁中丞处。并祈代为致覆。

　
卷五十二　户政二十四盐课三

　　两淮盐法议上
方浚颐

法之宜古宜今尽美尽善者。莫如纲盐。顾行之既久。因利生獘。道光庚寅辛卯间。盐利上不归国。下不归商。而尽归于中饱之蠹。两江总督陶文毅公将淮北改行票法。而淮南则仍行纲盐。惟革根窝。裁縻费。以轻商本而利转输。盐法于是一变。至二十九年。楚岸塘角大灾。焚烧盐船数千号。商力不支。总督陆公建瀛亦将淮南改行票法。疏节阔目。师前人一税之后任其所之之意。于仪征设栈转运。盐法于是二变。有识者早知其事权尽解。漫无纪律。必难持久。乃行之未及三年。即遭粤寇之乱。长江梗阻。票贩星散。止余场商保守堆盐而已。前署两淮运司郭沛霖。于无可设法之中。行化私为官之策。就泰州纠商设栈。招贩买运。轻其科则。藉以保护场数百万穷丁。免致流离失所。固亦不得不尔者。迨同治甲子。金陵克复江路肃清。曾文正公奏立行票章程。大旨在定价整轮。于瓜洲设官栈以固场商。于鄂湘西皖设督销局以固运商。盐法于是三变。合肥相国复定循环转运法。人皆称便。顾始终未经户部核定也。在文正之意。以为改纲为票。可暂而不可久。乃一时之权宜。在合肥之意。以为寓票于纲。有其实而不居其名。俟后来之酌定。于是票贩之黠者。以循环转运。若可恃而不可恃。恐一旦改复旧章。票成废纸。因而改业转售。三四年来。票有屡易其主者矣。其愚者苦于循环已定。不能阑入。遂不惜以重价买票。而成本加重。数倍于昔日之根窝。甚或请加引额。侥幸得票。殊不知纲整票散。纲受官之约束。票则任商之居奇。纲法疏而实密。有总商以专其责成。票法密而愈疏。任贩之自为来去。孰得孰失。明者皆知。统计四岸。以楚岸为大宗。自咸丰三年。因道梗借运川盐。六年。因饷绌抽收川税。而淮引遂为川占。同治七年。文正疏请禁川私入楚。收复淮南引地。下部议行。令四川查禁私井。两湖严设巡卡。以为规复淮引之计。当事谓川难遽遏。请设局以川八淮二。分成搭销。而封禁私井之议遂寝。复经户部驳斥。甫定分界营销之议。以湖北武汉黄德四府。湖南长常二府。专销淮盐。湖北安襄郧荆宜五府一州湖南澧州一属。暂销川盐。淮分之界。川私不得侵入尺寸。川分之界。仍许淮商设店零售。现以滇黔未靖。川无本岸可销。故暂借淮盐引地。俟滇黔肃清。即以借销楚岸还淮。夫文正以行票之人。而上复纲之策。户部主持大计。又孜孜以规复淮纲为急务。至三至再。争之不遗余力。近因言官疏请收回淮盐引地。部臣以为空言复淮。不能实力禁川。恐积獘难以挽回。操切殊多未便。禁川必先筹安置川商之法。复淮必先筹整顿淮盐之法。酌拟章程五条。曰查封私井。以塞川盐之来源。曰疏销边引。以分川盐之销路。曰复设巡卡。以遏川盐之来路。曰严定限期。以复淮引之旧制。曰讲求煎炼。以利淮盐之销路。是淮盐复纲。即在旦夕。当此场疲困。堆积如山之时。孰不延颈举踵。日盼楚岸之归我两淮也耶。

然而私井之能一律封禁与否。滇黔二省边引之能招商即行配运与否。复设巡卡之能不分畛域实力奉行与否。三者既不可必。窃恐一年之限。视为具文。势必借口于井私未禁。边引难行。巡卡不力。多方延宕。互相推诿。溯自同治七年。文正奏请收复淮南引地。至今已九年矣。观望徘徊。迄无成效。虽由一心向川者多。一心向淮者少。而积重难返。人之恒情。贪利避害。世之通病。愚见以思艰不如图易。责人不如求己。姑置鄂湘先谋皖西之为得也。皖西两岸。又以皖岸为先。盖中路口岸旧制。专商认辨盐价。自下而上。递远递增。以地与宁境接壤。程途渐近。私盐易于浸灌。非分为专岸。不能各固籓篱。以为楚西屏蔽。近年江运各口岸。由票商分领。设店专销。日有起色。现已续增五十票。可为明证。是宜援照旧章。将中路全行改为专岸。畅滞配搭。即由现运循环之商分任。许其世业。现在地方肃清已久。户口日增。应履勘明确。酌自变量秉公配搭。仍按道里之远近。定盐价之等差。量予变通。以期渐复旧额。此固两淮可以自主。无庸谋之他人者。或谓皖岸票商。人数众多。岸奚以专。曰有滚总之法。在先择皖岸票商之家道殷实办运较多者数人。签为总商。使作领袖。凡畸零之票。悉附于总商名下。或万引。或数万引。不拘定数。听散商愿附某总。即归某总。其办运纳课。仍用原花名。注明附于某商总之下行。或自行办运。或由总商代办。官亦听之。如此。则散者立化为整已。议者又谓总商名目久除。今复设总商。易启科派把持之渐。独不思目前缴纳正杂各款。统于厘金成本之内核算。众目共睹。亦何至有科派把持之患欤。商情涣散。非此不足以联之。所谓整票为纲。自胜于废票行纲之转周折也。皖岸果就范围。即行之于西岸。亦用滚总之法。以次而鄂而湘。渐推渐广。票既整矣。纲即随之以立。因势利导。易如反掌。朝下令而夕从之。斯固可操左券者。至于淮北以捐输堤工银两。马端愍公疏请照淮南一律循环。现在奏销以十个月为期。旧纲积压尚多。议者动以加引为戒。实则每岁所销。私半于官。贩比商强。票与纲埒。断非持久之道。亦宜于循环各票贩中。签派数人。作为总商。责成遵照部文。限八个月。包完一纲之课。俟行至现纲。再筹加引加课。则事无不举矣。要之纲法美善。千古不易。非法之坏。人自坏之。而今之议者。辄曰文正票法。不可擅改。夫文正固时时以复纲为念者。奏牍具在。信而有征。浚颐承乏于斯。忽忽八稔。旁谘博访。众论佥同。用敢粗陈大略。以供执事采择焉。

　　两淮盐法议中
方浚颐

近有议于湖北之安陆襄阳两府。湖南之澧州一州。江西之饶州一府。先设专岸。以为规复全纲之渐。得尺则尺。得寸则寸。未始非计。顾西岸我能自主。岂独饶州一隅之地。鄂湘则川与淮争。既已分界。而忽又夺其半。彼必不甘。且助川者大有说辞。动多龃龉。于事无济。而意见先形。则与其肘为人掣。何如权自我操乎。设专岸不如复全岸。复难复之岸。不如复易复之岸。非皖是图。于何图之。难之者曰。自行票法。商变为贩。大率宦家戎幕。初学持筹。赀本无多。局面狭隘。求如曩日西商皖商之体大物博。豪富甲天下。绝无其人。乌可轻言复纲欤。前以直隶水灾。淮南加引四万助赈。令其先行验赀。三日之间。贮库者百数十万。利之所在。人尽趋之。今日淮南之票。得利未尝不厚。徒以限于循环。觊觎者正复不少。观其请设专岸。则淮鹾之为利薮。可以想见。则票法之逊于纲法。而商愿复纲。又可以想见。而议者又以厘大于课。旧额恐难遽复。夫捐厘暂助军饷。本与正课悬殊。果能减厘加课。此绌彼盈。一转移间。取之于商。名目更正。诚使源源转运。官引畅行。有课无厘。岂不甚善。盖设纲于票之外。则商力或有未逮。求纲于票之内。则商情鲜不乐从也。或又曰。皖票皆有力者。听其自便已久。滚总之法。行之非易。是在大府先下一令。予以数月之限。易散票为正票。如有不遵者。另行签商认办。夫亦奚至舍其所业。而显与官抗也耶。皖岸为西楚之籓篱。欲疏通西楚而不先整皖岸。不能也。西岸为两江之辖境。欲规复楚岸而不先整西岸。不可也。皖岸地处中流。为西楚盐船必由之路。其中夹带暗侵。以及北私浙私透越之獘。不一而足。昔年安庆宁国池州太平。以及全椒和州含山等府州县。皆属专商认岸。定额包课。每岁约认销小引二十二万引。以今之大引计之。亦有十四万六千余引。迩来皖岸南盐销数。每年才二三万引。较之从前不过十分之二。纵兵燹以后。人民稀少。亦未必大减若是。推原其故。南邻浙境。宁国适当其冲。北界淮河。北票又经其地。私枭充斥。四处蔓延。且太平芜湖等处。系从前著名口岸。皆居大通下游。盐艘经过。沿江洒卖。随地有之。而居民转须赴上游。买盐运销。本多不便。如先将宁国安庆太平三府。按照从前旧额。视烟户之多寡。减成派认。包完厘课。则众商具有责成。不得不自筹销路。即不能不各固籓篱。庶皖南之浙私。皖北之北私。江路之船私。末由浸灌。则中路私踪绝。上游西楚官引。举可畅行矣。目下宁扬食盐。均系专岸。如上江江甘泰兴等处。近年销数日旺。即为专岸之明效。皖岸现行额引七万二千引。除江运北盐每年约派二万引上下。其余应运南盐五万余引。近年运数。祗得其半。莫如整票为纲。使之认岸。其池州和含全等。亦可次第举行。逐渐推广。规复旧制。未始非疏通淮盐之一策也。西岸地居腹里。与楚岸鄂湘两省之情形不同。其邻私之最近者。饶州与广信毘连。向为浙私所侵。次则吉赣之邻粤私。抚建之邻闽私。通省淮纲。因之不振。从前饶吉等府。均有专商。以固门户。

道光年间。陶文毅公会同江西巡抚勘议。浙江广东福建三省接壤之处。添设巡卡。于各要隘处。实力堵截邻私。分定界址。浙粤所设子店。为之撤退三十里。今则吉饶虽设分局。销市未有起色。则浙粤之侵淮。自不待言。且闻浙商近办徽广者。获利甚巨。粤盐私贩。则皆由陆路而来。千百成。飘忽猛悍。愍不畏法。目前筹议疏销西引之法。自应于三省接界旧设巡卡之处。陆路则屯驻兵弁。水路则添拨船。一面即就西票中选择殷商。先从饶州设立专岸认办。从前运库有贴饶一款。盖因饶岸之商。非减价不足以敌浙私。故西岸各商。集赀津贴。目下诚能仿照旧章减价。浙私无利可图。定可敛。亦当筹议津贴。以资补苴。他如近粤之吉赣。近闽之抚建。亦可渐次推广行之。庶乎邻私不入。而淮引畅销矣。皖西两岸既复。然后淮南有总办之商。咸知以纲为利。保护大局。见川之久假不归。方且出全力以与之相争。曰川所能。吾亦能之。盖商贾之事必行以商贾之道。是固非形格势禁所可收效于目前者。故曰逆取之难。诚不如顺施之易也。

　　两淮盐法议下
方浚颐

川人袒川。谓淮课不敌川厘。未可遽易更张。户部主文正之议。欲鄂省罢收川厘。以淮课全数归鄂。每销淮盐一引。鄂省可得银六两三钱有奇。鄂湘两岸。额销淮盐七十余万引。计每年可收课银四百四十万两。即以近年川盐占销二十万引之数计之。亦可收银一百二十六万有奇。以鄂湘近年所收川厘。以钱易银计之。每年至多亦不过收银一百万两。此为确实数目。若所云鄂湘两岸全销淮引。不过一百六七十万。较之川盐行楚十五六万之引。课厘已有二百余万。诚属约揣度之词。不足为据。至谓楚人喜食川盐。前此淮纲全盛之时。何以不闻此言。且目引地为虚名。是故存喧宾夺主之见。在川言川。竟置祖宗二百年之成法于不问。殆不知其可也。鄂岸之獘。川盐夺淮。在于藉官行私。议者曰。鄂岸傥未能全复。留一二府与川。亦必授权于淮。凡暂行川盐之地。定额每年销若干引。于平善坝设卡。随时报明淮局。核实派销。多一斤即以私论。则川私可杜矣。湘岸昔年附于鄂岸。由鄂归水贩运销。速而利厚。立法最为简便易行。非别立督销局以主之也。今则不但立一督销局。且分设各局。部署可谓周且密已。议者曰。局用多而成本重。水贩利轻。故川私易于争胜。昔年水贩载货赴汉口贸易。再行运盐入湘。实为一举两便。非如今日之专为行票而设。所费太巨也。澧州为湘岸门户。澧不归湘。川私难绝。督销不归并于鄂。则商力难支。矧淮盐到湘。尚有重煎之费耶。至粤私为辰宝沅三府之害。尤须严设卡局。密查重税。使片引不得侵淮。则湘岸可复矣。之二说不无可采。以为规复鄂湘之渐。然要当与皖西两岸。一律先行整票签商。使散而无纪者有所统属。则提纲挈领。庶乎举重若轻。顾场与运相为表里。病运者固不利乎场。病场者亦不利乎运也。于是有土亭太多之獘。则议并土亭以省成本。有盐色搀杂之獘。则议辨楼盐以防朦混。有虚报空堆之獘。则议用丈量以归核实。有清堆提售之獘。则议永革除以杜取巧。而且派销议凭旧额。以保护垣主。缴价议提下纲。以调剂场商。夫销路不广。引地不复。纵讲求煎炼。竭力加工。仍恐新堆未重。老堆如故也。今日场与运皆病。在散运之票有法以整之。而场之垣乃无法以公之。场亦乌乎不病耶。议者谓官以增额为能。商以添产为乐。岸销祇有此数。坎桶废。在在堪虞。故场盐之额。宜有限制。不添。责在商。不透私。责在官。治场与治运。非有二法也。目前公垣虽不能复。而各场亦不可无总商。当仿整票为纲之法。于通属九场场商。责令公举二人以为之总。泰属十一场场商。责令公举二人以为之总。一切场应办事宜。皆取决于总商。自无参差高下武断惰偷之患。独是欲苏场困。端赖岸销。欲扩岸销。全凭引地。以目前情形而论。场自场运自运。匪特场不顾运。运不顾场也。即同运之商。畛域各分。同场之商。畦町未化。所谓办场办运者。非皆的名。非其本身。而其主会计之人。见识卑陋。罔知大体。每议一事。动辄经年累月。而鲜所折衷。筑室道谋。纷如聚讼。官与商膈膜矣。商与商又何尝不等秦越耶。于此而正其名目。壹其心志。泯其尔我。忘其异同。舍纲之外。别无良策也。

　　利淮盐议　　
冯桂芬

顾氏炎武据李雯议盐宜就场定额。一税之后。不问其所之。天下皆私盐。天下皆官盐矣。谓其说凿凿可行。又引杜诗蜀麻吴盐自古通句。又以昆山多食淮私。而功令行浙盐。为掩耳盗钟之政。其意盖欲撤一切疆界。以实其不问所之之法。似亦探本穷源之论。余少时读而善之。洎后修盐法志于扬州。又躬履盐场。始知李说书生之见也。淮南盐价。每斤约银五六厘。课约银一分。淮北官定盐价。每斤银一厘五毫。课约银六厘。是所谓一税直俄顷而举盐价一倍之五倍之也。谁则愿经此一税者。利之所在。人人趋之。户商户船户兵役百执事等。无一非漏私之人。官能防之乎。况官亦庸足恃乎。滨海数百里。港汊百出。白芦黄苇。一望无际。村落场。零星散布于其间。不漏于近处。漏于远地矣。不漏于晴霁。漏于阴雨矣。不漏于白昼。漏于昏暮矣。何地可禁。亦何时可禁。当下一转语。曰天下皆官盐。天下皆私盐矣。　国初虽无帑利。而课额已不少。其时百物皆贱。盐价必有贱无贵。情事宜相等。李氏乃为此说。毋乃傎乎。票盐之始。明史食货志。载嘉靖中山东南浙。令山商每百斤纳税八分。给之票。每年收银二千余两。浙江盐法志。则称嘉靖中两浙巡盐御史李遂。行票引于黄岩等场。每张照盐三百斤。置票九万张。又称厥后渐广。是又不止九万张之数。计九万张。已得银二三万两。所谓广者。山东犹不与。明史所载殊未尽。魏氏源票盐记。仅引明史。则考之不审也。此近于就场定税。特不能不问所之。为折中之法。陶公澍行之淮北而大效。陆公建瀛于淮南踵行之。亦两纲全课悉举。为数年所未有。而訾毁蜂起。则纲领是而条目非也。今议盐法。舍是更无良策。亦于票盐中求其尽善。斯可矣。其法有四。一廓清窠臼也。凡事委曲繁重。皆獘薮也。票法已从简易。然尚有可议者。减引而转带乙也。挽上六闸也。仪征改捆也。桐城等江运八岸仍归专商也。宜一切铲除之。于三江营一带。相地立局。为交税及场船交盐江船受盐之所。每纲仍用旧额一百三十九万余引。加八岸七万余引。并入淮南每引四百斤。分两包。就场定捆以后。经卡掣验。永不改捆。酌定正杂课经费。一律定额。其湖运淮北天长一岸。亦宜归并淮南。照高宝食盐办理。运商凡招三种。一自场运江。一自江运岸。一自岸运各州县。无论官绅军民。皆准承运。凡旧商旧引。概不轇轕。一平减赋则也。票法宗旨。在于轻本敌私。能敌私。则前纲早竣。后纲继之。盐出于海而无穷。与稍多何害。利归于官而不绝。取稍少何害。不能敌私。则私盐占之。利不归官。盐溢于海。何益之有焉。若如刊册课目。斤税几及一分。实已过重。辛亥改章。亦以其过重。每引加带乙二百斤。然票盐仍不获利。为今之计。莫如奏芟帑利参价二款。帑本早没于旧商。帑利转责之新贩。旧商税整。可以分参若干两。新商税零。不能折参若干分。徒使价出商资。参归官橐。二者皆名不正言不顺。而帑利百余万。厥数更巨。实滞销之原。必应删薙。以轻成本。

一制造洋船也。拟造容五六百墩可容盐二百余引。轮船十。安庆九江汉口三处牵算。月得往来。三岁得往来三十六。凡运盐七八十万引。更用舟尾系舟之法。即全纲可举。又回舟可带米二三百万石。统计往来舟值。视江船常价。有减无增。而运行之速则十倍。且轮船质坚力猛。所遇辄糜碎。海口捕盗。往往见盗船即前触之。并可兼巡私之用。计无便于此者。一广建盐仓也。向来运盐舟笨而迟。到岸已须累月。守卖动辄经年。多一日停泊。即多一日费用。且多一日偷漏。水火之虞。意外乘之。整轮散轮。还相为獘。且今议洋船运盐。工食更巨。有不可停泊之势。一入于仓。则防范易于舟。僦直少于舟。且可时其贵贱。酌其缓亟。而多寡其运数。令各场各地。永无多盐缺盐之患。凡盐一年之后。质坚不复淋卤。向时盐船守候。本须逾年。是即久储仓中。亏折仅等。三江营安庆九江汉口四处。皆滨江。于建仓甚便。乃从来不闻议及何耶。或又曰。盐课中有按丁加斤之目。则盐课之数。原准丁数。今以各省地丁三千万盐课六百万计之。盐课当地丁十之二。径于地丁中加十之二为盐课。亦简易之法。不知赋税之事。减顺而加逆。非万全之道。且果行之。异日度支稍乏。必议重征盐税。是适为秕政之地。未敢轻于立论也。至两淮引地课额。居天下大半。两淮举。而余可勿论矣。

　　淮鹾杂志　　
金安清

两淮盐务。极盛于乾隆一朝。岁入库帑多至六七百万。盐斤照定额畅销外。尚多销二三十万引。每引例有归公窝价一二两。自十一年至二十八年。核计各商应缴窝价。匿未完缴。数逾千万。致有卢雅雨大案。由此推之。销盐之旺可知矣。嘉庆时。浮费日增。蠹獘百出。至道光初已极坏矣。辛卯陶文毅督两江。始于淮北改票。而淮南但为减费轻本。未敢遽废纲规也。二十九年。汉岸大火。盐船被灾。陆制府决计行之。不二年。又复涣散。适粤逆入江。盐路皆梗。南鹾几乎片引不行。直至安庆克复。上游江面无贼。又有轮船拖带过金陵者。始稍稍通。同治二年。曾文正公取运司郭条陈。先就江西一岸。试运一万引。选干商王子鉴倡导之。其定章之要旨有二焉。一则缓厘。一则定价。盖沿江各卡。每引应先缴厘金十数两。商本既多吃重。且大江之中。逢卡滞留。苦累已极。一旦改为到岸售后坐扣。向来一引之本。今可运两引之盐。各卡皆无稽阻。一日数百里。扬帆直上。各商如庆更生矣。至岸价。则往往商人抢跌。因而折本。自立督销局。官为定价。商人不能私减抢售。成本无亏。有此两大端。良法美意。提倡于前。票法遂致大盛。商获重利。而官厘日盈。各路军饷。计癸亥至甲戌。十一二年中。接济至三千数百万之多。两江奏报有案。历历可稽。可为有速效有久效矣。顾法久易弛。目下情形。运贩场商皆有岌岌不可终日之势。其故有四。可详言之。鄂湘西皖四岸。原定年运三十九万引。前年以直隶赈捐输。加四万引。共四十三万引。而实在年销不过三十余万引。计十成中七八耳。而连年多运。所积存于各岸及仪栈者。已不下三四十万引。其存于场者。又六七十万引。计非三四年工夫。不能销竣。而此四年中各场所产。必且有新盐二百数十万引。陈陈相因。商人之资本。皆成海水。不但场商悉将倒敝。即运商亦必难支。此产数过多运数。运数更多于销数之一大病也。其故由于同治初年。清水潭运河决口。场被淹。偶尔缺产。忽议添土亭添。每年增至三十余万引。视旧多至一倍。而销数仍与前无异。此事已及十年。宜乎其存积多至如此。目前断无疏通之计策。祗有仿照前人成法。将产数运数销数。互相比对。通盘筹划。总以销数为断。运数酌加二成。产数再加二成。譬如每年湘鄂西三岸。以多寡牵计。可销三十万引。皖岸及各食岸可销八万引。则运数酌加。不得过四十二万引。产数不得过五十万引。务使产数略多于运。运数略多于销。以每年多收之数。备将来缺产之虞。以按纲减运之数。为目下提销之用。严禁各场虚报。不准土亭再加。庶几逐渐减轻。场运两商成本。皆可藉抒喘息。盐务总以转输迅速为要义。今场岸所积各商成本。不下三四百万。经年高阁。人工卤耗月利。节节受伤。于国课毫无所补。此宜速筹者也。

向来场商祗知在场收盐。运商自行赴场捆运。自改去纲盐之后。始令场商运赴泰坝口岸。继而远至瓜栈。更远而至于仪栈。计自场至栈。水陆远至数百里。如通泰之余吕。泰属之庙湾。则几乎千里矣。装船之水脚。押运之人工。堆栈之费用。无一不加于平日。虽由运商津贴。每包自一百四十文加至一百八十文。可以不致尽赔。而此等巨款。须预垫于半年之前。及栈盐有所售主。方收回于半年之后。运一千引者。须先垫钱一千四五百千。运万引者。即须先垫钱一万四五千串。扬州银路紧迫。收盐已属拮据。又加此款之累。月利银息。借贷甚难。淹消盗卖缺斤甚易。此皆消耗于无形之中。场商格外之苦也。试以淮北言之。垣商交与坝贩。坝贩由内河三百余里运至西坝。更交与湖贩出湖。系分三段。自场下至正阳关。口岸不过一千数百里。及至正阳关。前路尚有零贩接运入豫。故商力较舒。今淮南自余吕场至湘岸。至远者有四千余里。乃祗有场商江贩两种。分任其事。道途期日。无不加倍久长。实为苦累。似宜仿照淮北解法。亦作为三项商人。除场商外。由各场起。至仪栈止。割出中间一段数百里。另立商名。即于运商场商中择之固可。或两商之外。别有殷实干练之户。亦准充当。即在泰坝起造房屋一二百间。趁内外河水势充足。先行运盐十余万引。堆存其地。仪栈需盐。随时提运外提一引。内补一引。如此辘轳递运。则盐斤可无壅滞缺乏之虞。其内外河船只水脚淹消短斤一切事宜。统由该商料理。每年水脚四五十万串。皆令其先垫后收。不与场商交涉。如场盐到泰。各商情愿先行得价。亦由此商酌量借给七八成。以便场商得价续收。即可免其告贷无门。零星押照重利盘剥之用。盖以两人之重担。分三人肩任之。一举而数利备焉。于公事实有益无损也。至各口岸营销之法。川盐早经定章。无可再议。惟于川淮并销之地。及淮盐向来不到之地。如湖北之黄州。迤北各县。襄安二府。荆门一州。湖南之衡宝二府。江西之吉饶抚三府。皆与邻私接壤至近。而与两淮之督销局反远。久为私占。近且愈灌愈深。及于腹内各州县。虽前有章程。酌提二成局盐。派商前往各处营销。而商情畏难畏累。多所不愿。以致有名无实。成效杳然。从前纲盐盛时。原有保固籓篱。专商提运认办最远口岸。减价敌私。所亏之本通纲摊赔之案。今如仿其意而行之。或选场商径运。或派运商运销。总于额数之外。准其各指各场。不入轮规。另办盐六万引。分往三省。每省二万引。专在邻私贴近处。开设子店。设法出售。自行多设水陆卡勇。严缉邻私。不论费用之多寡。但期厘课无亏。不必问该商之有无余利。多销一引之盐。即多占一分口岸。如虑其沿途夹带抛洒。不难先就省局之盐借运。随后商运到省。照数运局。则出入之数目显然无从影射。如虑其跌价贱售。倒灌腹区。则每年年底。核计省局常销之数。如因添设专商后。或有短绌。则将所短之数。应缴厘课。着落新商赔缴。如此层层钤制。亦可杜其意外之虞矣。

私盐者。不但枭徒散勇。处处皆然。而本商包外之私。包内之私。及船户夹带。别项商船之食盐。水师艇之包庇。苟有一线之利可图。无不营私骫法。总在场官坝官栈员卡员。人人认真自可十去八九。功过赏罚。严定章程。不得稍有瞻徇含混。必须令出惟行。惩一儆百。则少一引无课厘之盐。即多一引有盐之厘课。每年大约可以清出十万引。应收厘课即七八十万两矣。以上四层。皆目前急宜变通之道。既无庸先行奏改章程。亦无庸官筹经费。但将产盐之浮滥者限制之。商累之隔阂者区分之。引地之疏远者揽并之。缉私之颟顸者综核之。操纵整齐。权归于上。可收日起有功之效。而无改弦更张之讥。是在当世贤人君子体察之而已。

　　淮鹾杂志　　
金安清

粤匪盘踞金陵。镇江江路隔绝。淮盐碍难营销。上年权宜之计。奏借浙盐引地。用小舟试行东坝。庶冀可收宁池等府食盐之利。而芜湖黄池一带。均有贼艘。商贾俱有戒心。不敢前进。且自淮盐停运之后。私盐充斥。东坝盐价。每斤仅买十文。有课之盐。多半亏折。而淮南额产百万。即宁池诸府。尽食官盐。营销亦不过十分之一。故虽试行一年。仅同画饼。当此　国家艰难之会。处处屯戍。兵饷日虑不支。各省莫不竭蹶筹支。以供兵食。矧淮盐课额。为正供最巨之款。久为　国家倚赖。今虽值万无可为之时。亦不得不百计图维。冀收或然之效。且淮盐不行。非特　国家数百万正款无着。而煎丁户。以及游食之民。不下千万。此辈生计乏绝。铤而走险。何所不为。兹当盗贼猖炽之时。尤当先时绸缪。力杜内患。则今日淮南盐法。更不得拘牵执滞。不筹变通也。查两淮引地。江南之上。如湖南湖北等省。皆向由长江风帆直达。原无间道可通。若江西向食淮引之南饶抚建瑞吉袁临九南十府。其平日一切油麻茶丝杂货。本皆取道广信之玉山。及浙省之常山。下通江浙。有此一通津。似未可弃之不问。今闻江西盐价昂贵。居民时有淡食之虞。故上年西抚即奏请采办浙盐以赡民食。但浙盐仅敷浙引。他省多采。必至盐价昂贵。有病浙商。若江西额旧有二十余万引。即新章改浙。亦有十三万大引。揆之浙引已二十余万。浙盐万难供亿。且浙盐必不能无课。一盐两课。成本过贵。必不能敌西省闽粤交灌之私。是虽暂济目前。究于公事无裨。断非经久之计。今南北商贾。皆由江西取道常玉山。由杭苏至常州过江。进中闸仙女庙。取道淮河。今商贾东来之程。即可为淮引西去之道。拟暂借浙境。将淮盐由场捆运。出孔家涵口。由泰州宜陵仙女庙出中闸渡江。进武进之小河口。水枯之时。或进丹徒闸及越河闸。由运河竟抵杭州之新关下坝。过坝出上新关。由浙河抵常山。常山陆行至玉山。下江西之上饶江。下水速流。不数日即抵江西南昌府。两淮引地。由场至杭约千余里。由杭至南昌不足二千里。共行三千余里。两月可达。比较向日淮引过坝出闸改捆开江之道。有捷无纾。惟一坝一山。及滩河水浅。船小不能重载。未免水脚加增。所当减省成本。益宽商力。或官商协力。先为试行。傥得通行着有成效。即可陆续招徕。辘轳输挽。但销一引之盐。即得一引之课。况此道一通。又可以从江西之萍乡。转运两湖。当此经费支绌。供亿浩烦。淮引既有道路可通。似当轻重相权。未可泥于平日此疆彼界之分。望洋束手。傥得通融办理。但如商贾来往。舟航利济。共乐康衢。安知百余万淮引。不可藉是为转移之计。普天之下。莫非王土。浙商食毛践土。共荷生成。断不至怀挟私心。阻挠国是。至恐藉此漏入淮私。浸灌浙引。夫淮引成本最重。必运至江西。方有利息。若半路照浙价出售。必大亏成本。折本犯私。愚不至此。或恐船户等夹带走漏。则淮盐与浙盐色样迥殊。易于查禁。况淮引不销。现在两浙引地。概为淮私浸灌。浙中亦无法禁遏。若得淮引有可行之路。不至积滞为私。是救淮即所以援浙也。酌拟章程十条。另详后议。

　　请淮盐由浙河转运湖南疏咸丰五年　
骆秉章

窃自逆贼窜湖广扰江皖而陷金陵。长江梗塞。淮盐片引不抵楚岸者。三年于兹矣。湖南一省。例食淮盐州县。十居七八。从前无事之时。商民贩运谷米煤炭桐茶油竹木纸铁及各土产。运赴汉口销售。易盐而归。分销各岸。计淮南之盐。销数多者。惟湖南为最。每年正引之外。尚融销湖北之引十余万。论者每谓淮南引盐。营销西岸汉岸。而其实湖南从汉岸分销。几敌淮纲之半。诚以江西有粤盐浙盐闽盐之浸灌。湖北有川盐潞盐淮北盐之浸灌。湖南则距产盐各省稍远。而川粤之私。又有三峡五岭之险为之阻隔。浸灌较难。故营销淮盐。较江西湖北两省为尤畅也。自江淮道梗。淮南片引不到。两粤多故。粤盐亦不时至。而盐价日昂。四民重困。湖南为产米之乡。近年稍称丰稔。谷贱如泥。又武汉迭陷。米粮无路营销。农民卖谷一石。买盐不能十觔。终岁勤动。求免茹淡之苦而不得。如是而农困。商贩贸迁阻滞。生计萧条。向之商贾。今变而为穷民。向之小贩。今变而为乞丐。如是而商困。兵勇出征。盐与银并重。既不能盐自随。势必随地购买。近则墟市荒俭。购买维艰。南人数日不尝盐味。则筋力疲乏。甚或重膇成疾。如是而兵勇亦困。此患之中于湖南者也。淮南各场。煮海为业。丁而外。穷民赖以营运为生者。奚止数十万众。频年片引不行。各场皑素山积。盐一觔仅易一钱。尚苦无从销售。生理日穷。坐以待尽。上年两江督臣怡良曾经据实陈奏。急以恤丁为请。其竭蹶可想。此患之中于江南者也。　国家两淮盐课正杂各款。每岁共银六百余万两。为经入一大宗。三载以来。兵饷增数千万之出。盐课失二千万之入。兵事方殷。饷源早涸。用兵各省。均抱隐忧。武有七德。丰财居一。财不能丰。且日忧饥溃。主兵之臣。以乏饷而号令难行。负戈之士。以乏饷而壮气易馁。兵勇之应裁者。以欠饷而不能裁。事机之应办者。以欠饷而不能办。钱粮漕折。追呼急而民力难支。捐输厘金。括索频而膏脂已竭。日复一日。何堪设想。此患之中于　国家者也。且自古盐筴之利。不归于官。则归于民。归官则利权一而国用纾。归民则豪滑横而民生蹙。事势所必然也。今淮盐之利不归于官不归于民而且潜归于贼。何以征之。河南片引不行。转运之路已断矣。而民闲买食之盐。亦有产自淮场者。谓非奸民与贼贩易。此盐何自而来。风闻各处并有贩运谷米硝磺。潜越下游荒僻洲渚。搬堤转坝。与贼易盐获利之事。奸民冒死趋利。本为法所难防。小民方虞买食维艰。岂遑问其所自。官军明失淮盐之利。而饷无可筹。逆贼阴据淮盐之利。而祸以愈烈。以此言之。则采买淮盐之举。不独为筹饷计。在所必先。即为剿贼计。亦刻不容缓也明矣。历代筹边裕饷之策。多出于盐。诚以盐之为利。与地丁漕米同一取之于民。而小民惟知买盐。不知纳课。较之地丁漕米。尤无追呼征比之烦。但令成本轻减。足以敌私。小民尽食官盐。即小民尽完　国课。是有益于　国。有益于民。为　朝廷收自然之利。并为闾阎销无穷之患。莫便于此。

明代开中法。及王守仁榷盐济饷之策。所为识时要着。行之有效也。兵部侍郎衔臣曾国藩曾虑及此。而有借拨浙盐之请。已蒙　　皇上俞允。第所请三万引。为数甚少。济江西民食尚且不足。更何能波及湖南。曾国藩非不知浙盐三万。无济江楚两岸之需。亦非不知淮盐较浙盐成本更轻。营销易畅。特以淮盐运销楚岸。必假道浙河。浙中官商。方暗侵淮南引地。为浙盐垄断之谋。必将藉淮盐入浙浸灌浙江引地为言。危词耸听。其势终扞格而难行。不如即借浙盐。稍资军需之接济。臣愚则以浙省所产之盐。断不足敷江楚民食。而于军饷裨益无多。不若采买淮盐。于民食有不匮之源。而于剿贼机宜。及各省军饷。尤有裨益。且湖南既例食淮盐之地。淮盐又系营销湖南之引。浙盐可借。淮盐岂反不可行。应请　饬下两江督臣。转饬运使郭沛霖监掣同知许惇诗运判冯国柱盐大使万启彬陈本镇等设法倡导。劝谕各场有盐之商。先运一十万引。赶赴湖南。俾全省兵民。得免淡食之苦。其应纳之课。以一半由两淮投纳。以一半归湖南投纳。以充兵饷。在户部以失课之盐抵饷。无俟仰屋而筹。在江楚以滞销之引变银。不至束手待尽。不独江楚兵民商贾两有裨益。且于数省军务大有转机。至淮盐由浙河转运湖南。经过江西。亦系淮盐引地。原无虑其浸灌。惟由苏过浙。必经浙河。系浙盐引地。然程途仅止三百余里。责成领运之商。督运之官。限以程期。亦无难杜其浸灌。且楚岸盐价。倍昂于浙。商人惟利是趋。岂以贵销楚岸之盐。贱售浙岸。以人情物理推之。似可毋庸过虑。如果试行有效。湖南所收盐课。渐有成数。则东征水陆两军。亦有可指之饷。臣断不敢稍存畛域。置大局于不顾。当此时局艰难万状之时。公家之利。岂可知而不为。若身任封疆。而徒顾一隅私计。致所济者小。而所误者大。是何异于盐商各护引岸之见乎。并恳　谕浙江抚臣及盐务诸臣。毋为奸商私议所胁持。则东南大局幸甚。臣一得之愚。谨据实直陈。

　　整理淮北票盐疏同治三年　
两江总督曾国藩

窃臣伏查淮北盐务。自前督臣陶澍改行票盐。意美法良。商民称便。果能率由旧章。行之百年不敝。无如军兴以后。运道之通塞靡常。销数之畅滞无定。盐既不能如额运售。课亦不能按纲造报。拖延套搭。已觉年不如年。然未办饷盐以前。票贩虽日形竭蹶。而尚能勉力从公。池商虽难免偷漏。而未敢任意私售。逮军营提盐抵课。变易旧规。营员日出于其涂。商贩遂闻而却步。李世忠部下赴坝领盐。尤属桀骜。一不遂欲。百般恐吓。甚至因栈盐不足。下场自捆。一营开端。各营效尤。护私夹私之獘。遂至不可穷诘。现在李世忠业经开缺回籍。其部下兵勇亦皆遣散。当此淮甸澄清。自宜恪遵　　圣谕。将饷盐截停。招集新旧票贩。照常请票运盐。完纳现课。出湖销售。臣旁咨博访。参考成法。核议新章。约有必须停止者三。急宜整理者四。请为我　　皇上陈之。漕臣以清淮防费支绌。先令场商每包捐盐五斤。每引共二十觔。旋因逐包捐缴。诸多未便。由海分司详改。每运盐百包。带缴五包。其应完课银。及售出盐价。虽经吴棠奏明。作为清淮军需。但锱铢而取之。琐屑而派之。殊非政体所宜。此必须停止者一也。徐州系山东引地。前因捻氛梗阻。东引未能到岸。经督办徐宿军务田在田奏准散运北盐。画收东课。原系暂时权宜之计。行之日久。流獘滋多。采买则私自赴场。售销则旁侵皖界。刻下东引业已通行。徐民无虞淡食。不能再托借运之虚名。贻侵销之实患。此必须停止者二也。北盐向有净盐毛盐之分。已改捆者为净盐。未改捆者为毛盐。皆须纳课方准出湖。近来私枭勾串营弁。朋贩毛盐。结队横行。连樯闯越。堵之严。则营员出而包庇。缉之。则官引尽被占销。此必须停止者三也。夫榷盐之法。革其獘而利自兴。饷盐停。则强劫害贩之獘除。捐盐停。则科敛病商之獘除。借运朋贩之盐停。则引界混淆。营私充斥之獘无不除。臣所谓整理之四端。盖亦就诸獘既去因势利导耳。淮北纲引。前系奏至戊午纲为止。今于五月初八日。接开己未新纲。惟兵燹以后。户口大减。断不能销四十六万引之数。应循照近年奏案。先办正额二十九万六千九百八十二引。每引例收报部正课一两五分一厘。杂课二钱。又外办经费四钱。仓谷河费盐捕营各一分。此外如团练坝工缉费号项等款。名目太繁。一概删除。以纾贩力。此现筹整理者一也。近来军饷。皆赖盐厘接济。势不能概行裁撤。而长路处处设卡。商贩视为畏途。从前各卡总计。每包约须完厘钱二千余文。为数过重。自应大加核减。今拟仿淮南总收分解之法。归并两处。自西坝出湖。先在五河设卡。每包收厘钱五百文。运赴上游。再于正阳关设卡。每包收厘钱五百文。他卡只准验票。不准重抽。统由臣选派委员驻卡经理。盖非减厘不足以轻本。非裁卡不足以恤商。此现筹整理者二也。

淮北解饷原案。向以十成分摊。临淮军营分四成。滁州李营分四成。安徽抚营分二成。今临滁两营。业已分别裁并。自可将该两营旧有之饷。改拨金陵一军。稍解然眉之急。惟漕臣停止捐盐。亦应量予拨济。以资贴补。嗣后所收课厘。臣已咨明吴棠乔松年。应仍以十成分派。臣营派五成。抚营派四成。漕营派一成。论兵数则小有裒益。论旧例则无甚更张。此现筹整理者三也。北盐每引。例定正盐四百斤。捆四包。每包连卤耗重一百十斤。近来栈盐出湖。皆在西坝改捆大包。重一百三二十觔不等。以省运脚。及按包抽厘之费。换包后。盐票不符。丛生獘窦。臣已严申禁令。不准改捆大包。并于例给大票外。将每船装盐包数。亦仿淮南之例。填明舱口清单。庶盐与票符。可杜就重而避轻。不致以多而报少。此现筹整理者四也。以上各条。系就户部原奏。及御史刘毓楠之条陈。悉心参酌。力挽近年之秕政。悉复畴昔之成规。而又恐积獘已深。一旦改收现课。各贩不甚踊跃。更议辅以官运。照商贩一律办理。以示倡导。淮北近年以来。纲法紊乱。开纲既无定期。奏销亦无定限。目下新章既定。臣严饬运司督同海州分司广为招徕。源源认运。仍限一年造报奏销。以符定制。但例销北盐口岸。迭被苗捻蹂之后。不但烟户凋零。人民稀少。且未经开纲之前。存积饷盐捐盐贩盐。为数不少。旧盐之占压太多。新盐之售销难速。势有必然。又皖之颍六庐凤。豫之信罗光固。逼近捻氛。军情变幻。刻刻可危。课项能否如额收足。奏销能否依限造报。未敢信有把握。其五河正阳关所收盐厘。将来自当随同正课一并报部。以重款项。惟因饷需紧要。此时所收盐课。祗能支应军需。未能先运京饷。私衷耿耿。抱疚良深。臣惟有督饬署运司忠廉。殚尽血忱。实力经理。以仰副　　皇上整饬鹾纲之至意。所有截停淮北饷盐。设法整理缘由。理合恭折具奏。伏乞　　圣鉴训示。

　　整理淮南盐务疏同治三年　　　　
曾国藩

伏查淮南盐课。甲于天下。自长江梗阻。引岸废弛。迭经前督臣于咸丰四年奏办就场抽税。贩户下场捆盐。收课甚微。又于七年奏改设局征税。令水贩就栈采买。稍有成效。但每年所征课银。较全盛时尚不及十分之一。总因楚西引地未通。盐无去路。是以课无来源。现在江路肃清。运道畅行无阻。所有楚西各岸。自应赶紧设法运盐济售。力图整理。而筹办之难。大端有二。一在邻盐之浸灌太久。西岸则食浙私粤私。而兼以闽私。楚岸则食川私。而兼以潞私。引地被占。将及十年。民既藉此以济食。官亦藉此以抽厘。积重难返。久假不归。势不能骤行禁绝。一在厘卡之设立太多。淮盐出江。自仪征而金柱关而荻港而大通而安庆而华阳镇。以达楚西。层层设卡。处处报税。均以盐厘为大宗。诸军仰食。性命相依。势不能概行裁撤。臣博访众论。核定新章。按切今日之时势。仍仿昔年之成法。大致不外乎疏销轻本保价杜私四者。请为我　　皇上粗陈其略。自邻盐侵占淮界。本轻利厚。淮盐不能与之相敌。江楚百余州县。地皆是。查之不胜其烦。堵之且恐生变。计惟重税邻私。俾邻本重而淮本轻。庶邻盐可以化私为官。淮盐亦得逐渐进步。现已咨明湖广江西各督抚。将邻私厘金。酌量加抽。听邻盐与淮盐并行不悖。譬之田产被客民占据。田主初归。姑与客分耕而食。待至淮运日多。销路日畅。然后逐占田之客。申邻私之禁。此疏销之略也。近年楚西之盐。每引完厘。约共在十五两以上。所分济者。下游为都兴阿之饷。冯子材之饷。李世忠之饷。上游为臣与官文部下之饷。皆万不可停者。臣与各处咨商。盐厘不能全停。未始不可暂缓。除扬镇两防宜照旧额外。其余未始不可少减。酌定新章。前之逢卡抽收者。今改为到岸售销后汇总完厘。分解各军。前之收十五两有奇者。今改为楚岸每引抽银十一两九钱八分。西岸每引抽银九两四钱四分。皖岸每引抽银四两四钱。既减厘以便商。又先售而后纳。此轻本之略也。商贩挟资求利。无不愿价值常昂。保而勿失。然不由官为主持。往往见小欲速。跌价抢售。其始一二奸商零贩。但求卸货而先销。不守日而赔利。其后彼此争先。愈跌愈贱。如风卷潮退。虽欲挽回以保成本而不可得。官与商俱受其害。现于楚西各岸。设立督销局。派委大员驻局经理。盐运到岸。令商贩投局挂号。悬牌定价。挨次轮销。时而盐少。小民无食贵之虞。时而销滞。商贾无亏本之虑。此保价之略也。盐法首重缉私。大伙私枭。明目张胆。犹不难派兵捕拏。最易偷漏者。包内之重斤。船户之夹带。所谓官中之私。查禁尤难。现经改复道光三十年旧章。每引正盐六百斤。分捆八包。每包另给卤耗七斤半。包索三斤半。共重八十六斤。由臣刊发大票。随时添给。并于大盛关大通安庆等处。派员验票截角。如有重斤夹带。立即严加惩究。提盐充公。其各岸之兼行邻盐者。亦必另给税单。苟无单而贩私。即按律而科罪。此杜私之略也。

兹四者。均就目前之要务。及道光年间之成规。参酌而损益之。无论官运营运。悉照商运一律办理。至应完课银。因盐厘为数太重。未能遽议增加。仍照咸丰七年奏案征收。向来盐课。按半年奏报一次。今拟将各处汇收之厘。亦分上下半年。随课并报。以便部臣有所稽考。惟兵燹之余。户口大减。以今日之民数。照承平之引额。恐运销不及一半。加以邻私充斥。挽复非易。殷商绝少。招徕犹难。能否渐有起色。殊无把握。臣惟有督饬署运使忠廉实力讲求。以期　国课军需。两有裨益。所有淮南盐务运道畅通。力筹整顿缘由。理合恭折具奏。伏乞　　圣鉴训示。

　　请收回淮南引地疏同治七年　　　
曾国藩

窃照楚省本系淮南引地。定额最多。销盐最广。从前淮纲盛时。岁征各岸课银。甲于天下。征诸苏省者不及十之一。征诸江西安徽者不过十之三。征诸两湖者则居十之六。是淮纲之兴替。全视楚岸之畅滞为转移。军兴以后。长江梗塞。淮盐不能行楚。经楚省督抚奏明借食川盐。原属权宜之计。臣于同治二三年间整理鹾务。维时淮商即以收复楚岸为请。祗因引地被占十有余年。行之既习为常。禁之未便太骤。是以暂将邻盐厘税。酌量加重。原冀川私本重而日衰。淮盐渐进而日旺。不谓川贩巧于迁避。百计漏厘。每运两引之盐。仅完一引之税。臣访知其獘。上年曾派委员至宜昌。会同楚省委员公同掣验。本年又减淮盐之厘。期收敌私之效。非不多方补救。乃查鄂湘两年积压淮盐。不下十余万引。存数极多。销数极滞。而川私纷至沓来。较前尤盛。推原其故。总由鄂省利食川盐。虽有掣验之名。而明让斤两。近闻宜昌抽收川税。仍不过六七折。以致川贩成本太轻。来源愈旺。是前此绕越而偷行者。今更肆行而无忌。川鄂官商。几忘引地之应属何省。请举淮之受害于川者数端。为　　　皇太后　　皇上陈之。淮盐逆流上驶。历长江洞庭之险。每船至少。须装千余包。船笨载重。计自瓜洲开行。非四五个月。不能达鄂。非六七个月。不能达湘。偶遇暴风山矶。立时淹没。巨万本银。悉归乌有。川盐则自川江顺流而下。势等建瓴。杂用小船。便捷异常。计程途则淮远而川近。论舟行则下易而上难。此运道捷于淮者。其害一也。淮南之盐。以余东吕四两场为通场之冠。俗所谓余吕真梁者也。从前畅行楚岸。其盐色之洁。由于商力充足。本年所产之盐。堆至次年。始行开售。堆愈久则卤愈净。近年垣商疲乏。随收随售。盐色不无稍减。川盐则自行楚以后。广开井。其色甚白。其质甚干。川贩因之而居奇。淮岸因之而日废。喧宾夺主。莫斯为甚。此盐色之胜于淮者。其害二也。淮盐定章以五百引起票。系有鉴于道光末年改办票运。不拘自变量。听商禀认。厥后承办数千引之大贩。皆为一二引之小贩抢运所误。故新章定以限制。一以杜无本冒充之獘。一以验有力承运之资。计请鄂湘引票五百引。非现银六七千两不办。川盐则计斤不计引。集资数百千。即可办运。盐皆散装。既官私之莫辨。厘不预纳。亦来去之自由。此筹运之巧于淮者。其害三也。鄂湘两局售盐。皆以到岸之先后。定出售之迟速。盐不到轮。不准抢卖。近数年来。销虽极疲。商未跌价。深得整轮之益。当在船守风。抵岸守轮。计一档之盐。非一年之久。不得脱销。川盐则到处可售。得价即卖。销路广。则穷乡僻壤。遍地皆私。卖价轻。则铺户行家。非川不鬻。此筹销之便于淮者。其害四也。

有此四害。淮何能与川敌。川盐一日不停。淮盐一日无畅销之望。议者谓川盐停止。于川省业盐人等有碍。殊不知淮南通泰二十场。垣商煎丁以及摃捆忙人等。不下数百万。兵荒年久。困苦颠连。为从来所未有。满望江路通行。规复引地。徐图转机。不料鄂湘最畅之岸。尽为川私所占。西岸亦为粤私闽私所占。场商倒歇之家固众。而煎捆各役失业之人尤多。比之川省业盐者何止数倍。凡认淮引之商。屡赴臣衙门呈递禀词。请堵川私。几无虚日。譬之家有田产。任客民多年占据。为尊长者。忍视子弟之饥号寒。而不为之救。有是情乎。至湖北军饷原以川厘为大宗。刻下发捻俱灭。军事大定。鄂省存营极少。饷项足敷周转。况淮盐内亦收鄂厘。淮销果畅。鄂饷即因之而增。此时堵止川私。核与前准部文。俟淮运畅行。应即申明旧章。严禁邻私。毋任侵占等语相合。相应请　　旨敕下四川湖广各督抚。停止川私行楚。以复昔年之旧制。而收经久之利权。臣职司鹾榷。历有岁年。所征课银。因军饷紧要。未能多筹解京。私衷抱歉。耿耿于心。今虽交卸盐篆。犹思筹异日之有余。补近年之不足。我　朝盐法。沿明旧制。画分引地。系大经大法。一成而不可易。今南北军务告竣。而不力争以图规复。则二百余年之宪典。自臣而隳。其拂逆商情。敛一日之怨。厥咎犹轻。败坏成法。贻后世之讥。厥咎更重。用是缕析具陈。如蒙　　谕旨准禁川私。应如何分立限期。渐减渐停。如何巡缉粤私潞私浙私闽私。不复抽收邻税。统由新任督臣马新贻核议章程。奏明办理。所有请禁川私行楚。收回淮南引地缘由。会同两江督臣马新贻恭折具奏。伏乞　　圣鉴训示。

　　楚岸未便改运粤盐并川盐侵占情形疏　
曾国藩

奏为湖南永州宝庆二府引地。未便改运粤盐。恭折覆陈。并陈楚省引地。被川盐侵占太甚。恳请　敕部核议。仰祈　　圣鉴事。窃准部咨。议复湖南巡抚刘昆奏请于永宝二府试行官运粤盐一折。衡州以下各属。能否不致浸灌。近来淮南盐厘收数。遂形短少。永宝二府。系淮南口岸。应由两江督臣通盘筹划。有无窒碍淮纲之处。妥议覆奏等因。同治九年九月初十日具奏。奉　　旨依议钦此。钦遵转咨前来。先经前兼署督臣魁玉咨明粤省会商妥办。兹准两广督臣瑞麟咨称。淮粤盐务。引地各有定界。不能搀越营销。湖南永宝二府。自粤东禁海迁以后。向食淮盐。历年引课奏销。例由淮纲核办。今湘省议行官运粤盐。将粤课拨归淮纲。不特款项轇轕。考成难以核计。且由粤运盐至湘。节节均系粤省引地。其中不肖船户。影射夹带。沿途洒卖。情獘势所难免。实于粤省引课。大有关碍。况粤东递年场产盐觔。亦仅敷粤引配运。并无溢额。若加增永宝二府食盐。场产不足。又复从何购买。湘省此议。虽为筹裕饷源起见。而更易口岸。委属窒碍难行。咨复核办等因。臣查湖南永州府一州七县。宝庆府一州四县。自康熙六年题准营销淮盐。雍正乾隆时。屡有改食粤盐之议。均经内外臣工奏驳有案。前人立法。具有深意。行盐必须界限。系我　朝大经大法。凡两省接壤之区。不许邻私稍踰尺寸。引界一定。纵有奸商偷漏影射。越境即以私论。民商知所畏惧。官亦便于稽查。即如苏松常镇。皆系浙盐。引地。与淮南场。仅隔一江。镇江与瓜洲淮栈。仅隔咫尺。路既便捷。价亦轻减。然必须营销浙盐。而不能改食淮盐者。正以界限分明。则纪纲永守也。湖南之永宝二府。地居湘岸极边。又被粤私遍地浸灌。淮盐久已不至该处。然不敢以二府改隶粤引者。诚以永宝一经改隶。则衡州亦将占夺。长沙亦将侵销。纪纲一紊。万事纷乱。且留此二郡。藉以保长衡之籓篱。尚可冀将来之畅旺。且盐政不敢弃引地而不顾。犹之疆臣不敢弃边邑而不守。今两广督臣既咨称窒碍难行。而两淮运司方浚颐亦详称湘省各商。均不愿以永宝引地改属粤中。所有湘省官运粤盐。行于永宝之处。臣未敢轻于议准。抑臣更有请者。部库饷源。以盐课为大宗。盐课又以两淮为大宗。而两淮引地之被侵夺者。湖北全侵于川盐。湖南则既见侵于粤盐。又大侵于川盐。臣初次奏定淮南新章。但重加抽邻税。不遽拒绝邻盐。旋因军务大定。又于七年奏请禁止川私入楚。无非欲收回引地。冀复昔时之盛。现查川私侵楚。以邻税收数计之。同治四五年间。其势稍衰。自七年分逐渐加增。八九两年。川盐愈来愈旺。照淮南之六百觔成引者计之。每年占销不下二十万引。盖一万二千万觔之多。而绕越夹带漏税之私。尚不在此数。湖北九年分所销淮盐仅七万余引。此川盐销数不过三分之一。喧宾夺主。莫此为甚。

运库课厘日减。上年秋冬所收。短绌尤甚。以致部拨　大婚彩绸之款。不能应解。盐积如山。库空如洗。场商数百家。艰窘尤甚。现在存堆在途。到泰到瓜之盐。共有五十余万引。无处销售。存堆者成本之占搁已多。到瓜栈者。有上仓住船之费。有换包折觔之耗。公私之亏累尤巨。日内纷纷至臣处呈禀。请令运商先买缴价。运商亦因楚岸不销。观望不前。今年垣产甚旺。臣勉强借给银十五万两。令场商收买春产。场商犹以款少盐多。不能收。深恐丁卖私通枭。尤虑其贫极生变。而船户数千。亦因无盐可运。穷迫无聊。盖淮南自官商以至船夫役数十万人。此两月间皆皇皇焉若生计之将尽者。不料盐务竭蹶。一至于此。臣办理不善。咎固难辞。亦实由楚岸引地。尽被川盐侵占。譬之农家被人夺去田产。举室无措也。部文有云。通泰各分司场。所产盐觔。无从销售。必致私枭竞起。关系全局。所以百数十年。无有改易淮南口岸之议。殆不啻目击淮商近日苦况矣。臣于七年九月奏禁川私入楚一疏。经户部议准。钦奉　　谕旨饬李鸿章等撤局停税。饬吴棠封禁井。并令核议覆奏。旋于八年秋冬李鸿章覆奏川盐未可遽禁者六端。而议于沙市设局。以川盐八成淮盐二成配销。吴棠覆奏川盐济楚难以遽停者四端。而力言井之不宜封禁。经户部先后议覆。均令前两江督臣马新贻力图补救。妥商覆奏。厥后沙市二八配销之局。初议以觔计。继议以包计。川盐每包三百五十觔至八十觔不等。八成则近三千觔。淮盐每包连包索八十六觔。二成则仅一百七十二觔。名为淮占二成。实则不及一成。由此川势日旺。淮销日微。淮商吞声饮憾而无如之何。今欲挽回一二。惟求　　皇上敕下户部主持全纲。剖断是非。纵不能全禁川私入楚。亦当使淮多于川。保守　国家之大经大法。或淮八成而川二成。或淮七而川三。川虽极多。亦不得满四成。庶几官私判别。成宪常昭。其分成之法。或指明某府某县暂准借食川盐。或鄂境每岁准行川盐若千万觔。不许溢额。但求部臣将大概规模断定。其余细微条目。臣当与川楚诸臣妥商章程具奏。凡疆吏办事。全赖各省和衷。乃克有济。向来江督盐务。本仗楚督缉私催销。始有起色。道光年间。林则徐周天爵为楚督时。则淮盐大畅。他人为督。其时并无袒护川盐之事。而苟非一心维持。则淮销常滞。盖责弁役以缉私。课州县以销数。非本省大吏。不足鞭策之也。目今湖广督臣李瀚章曾在臣军久管粮台。相得益彰。深知其顾全大局。毫无私见。于臣处事件。无不竭力相助。然外间颇议其袒护川盐。膜视淮鹾。非与淮为难也。该督见鄂中水陆各营。京协各饷。需款甚巨。恐一旦川盐不畅。饷项骤减。前数任已成之规。不欲自己而隳。且见贫民散勇。谋食于川盐者多。恐其失业滋事。此二者筹之愈熟。故于川盐护之愈坚。今欲楚岸鹾纲之平允。但在楚督一心之转移。一心向川。则川销旺而众商有恃矣。分心向淮。则淮销旺而众商亦有恃矣。

臣所求者。淮盐堆积场栈者五十余万引。堆积鄂湘者十余万引。于此七十万引中。稍稍营销楚岸。则运商场商之气为之一苏。煎丁捆役及谋食于淮之众。不至失业滋事。即为大幸。而淮南本分之引地。不至弃而他属。亦臣尽职之一端。至于饷项之赢绌。则臣绝不敢争。昔年初定章程。淮盐行楚。每引拨厘银四两二钱。解交湖北粮台。后递减为二两四钱。初章拨厘银六两一钱二分。解臣安庆粮台。后递减为三两九钱二分七厘。今欲鄂省减去川盐入款。愿将臣处应得厘银。多拨数成归鄂。抑或全数归鄂。如其全数归鄂。则每销淮盐一引。鄂省可得银六两三钱有奇。以近日银价计之。合钱十一千有奇。较之鄂省销川盐六百觔。仅收川厘十千有奇。尚属淮胜于川。于鄂饷有赢无绌。果能勤缉川私。鄂中应无难办之处。傥蒙　　皇上干断。楚省引地。必归淮南作主。其余各节。臣当与李瀚章吴棠妥商。无不通融办理。俟湖北酌堵川盐。稍有起色。再商湖南堵川之法。续行奏办。所有议覆永州宝庆二府。未便改运粤盐。暨楚省引地被川盐侵占太甚缘由。恭折具奏。请　　旨敕部核议。伏乞　　圣鉴训示。

　　楚岸暂与川盐分界营销疏　　　　　　
曾国藩

窃楚省引岸。被川盐侵占太甚。经臣国藩于同治十年三月闲缕晰具奏。嗣准户部奏覆。应由两江会同湖广四川妥议章程。奏明办理。同治十年六月二十五日。奉　　旨依议钦此。恭录转咨前来。臣等伏查行盐各有引界。今以川淮两省之盐。同行湖北一界之内。此畅则彼滞。势有必然。近年淮南销数日疲。存盐壅积。无术疏通。皆由川盐到处洒卖。遂使淮引之界。几被川鹾占尽。论盐觔则色白味咸。川货本甚于淮。论搬运则下水顺流。川路较近于淮。论民情则楚人食川。习惯而已成自然。论官事则川贩聚楚。骤禁而恐生事变。故川私侵占淮南引地。虽属大紊纪纲之事。而有万难遽变之势。今欲于积重难返之后挽回一二。仍当暂分疆界。为徐图规复之计。湖北淮引之地。九府一州。此　国家之大法。终古不变者也。就川私侵淮之地。而于其中收复数府。专行淮纲。酌分数府。准销川盐者。此目下之权宜。四面兼顾者也。臣等函牍往来。筹商再四。就湖北九府一州计之。现定将武昌汉阳黄州德安四府。先行归还淮南。专销淮盐。其安陆襄阳郧阳荆州宜昌荆门五府一州。仍准川盐暂行借销。议定淮分之界。不准川盐侵入分寸。而川分之界。仍可由淮商就中酌设子店。拨售零引。以明本系淮引地方。不可喧宾而夺主。一割而永弃。前于沙市所设配销局。既于川贩多所未便。而淮销亦并无成效。应将此局裁撤。移设新提。改为分销淮盐局。至武汉黄德四府内。湖北所设抽收川税水陆局卡亦一律裁撤。禁止川盐。不得颗粒侵销四府地界。此会议分界之大也。淮盐滞销之由。固由川私充斥。而银价日昂。盐价日贵。亦属有碍销路。初定章时。湖北每银一两。约易钱一千五百余文。今则增至一千八百余文。居民买盐则用钱。而局中售盐则收银。水贩成本。因之暗增。不能不量予酌减。查楚岸定章。本定每引售银二十四两。厥后递减至十九两二钱。现拟每引再减售价一两二钱。每正引六百觔。定售银十八两。所减之价。在于应解鄂淮盐厘内。各半分扣。将来银价如跌。再将盐价随时酌提。以昭平允。此减价之大也。地方州县。本有缉私疏销之责。若不加意整顿。深恐完税之川盐。虽申禁令。而无税之川私。势更蔓延。加以潞私北私。交相浸灌。名虽定界。仍无补于淮销。除湖北饬派缉私各兵勇照常布置外。所有武汉黄德四府。拟择扼要之地。设卡分堵。凡潞私北私。及川盐越界漏税之私。仍由臣瀚章通饬各州县。不分畛域。帮同局卡。实力缉拏。每年年终。由督销局会同湖北盐道。视销数之畅滞。定州县之勤惰。开具清折。送由臣等会同考核。酌量劝惩。以收实效。一面由臣国藩责成运司。督饬各场。讲求煎炼之法。务使淮南盐色日洁。期与川盐相敌。傥有以丑劣低盐运栈。立将场员记过撤委。此又讲求缉务整顿盐色之大也。

兵燹以后户口大减。各岸应销之盐。较昔年额数。已属极少。而业盐而谋食者。人数日众。场井之产亦日多。臣等不敢期销数之极旺。但求业淮鹾者。不至因销路被夺。而遂绝生计。业川鹾者。不至因销路被堵。而别出事端。是即两全之道。此次分界之后。如果淮厘有赢。鄂厘日绌。即当贴补鄂饷。期于匀分余利而止。如果淮销仍滞。川销大畅。即当严堵川私。期于不侵新略而止。若其军事大顺。滇黔肃清。川盐自有本管之引地。则今日分割之五府一州。仍当归还淮纲。淮南引地。行之数百年。不刊之典。臣未敢轻于议割也。总之随时体察川淮情形。补偏救敝。务在不戾时宜。不坠宪章。至湖南堵川之法。前经臣国藩奏明。候湖北酌堵川盐。稍有起色。续行奏办。现查湘省祗有岳州常德澧州三属营销川盐。岳州系达省会之门户。常德系入辰沅之要津。均为淮盐紧要口岸。亦经议定专归淮销。惟澧州与荆州相近。川盐运往。路捷价轻。应暂分与川销。其余未尽事宜。俟开办数月。再行酌核续陈。所有臣等会议暂行分界销售缘由。理合会同四川督臣吴棠署湖南抚臣王文韶恭折具奏。伏乞　　圣鉴训示。
  </div>
  <div class="pagination">
   <a href="皇朝经世文续编_page90.html">
    上一页
   </a>
   <span>
    ...
   </span>
   <a href="皇朝经世文续编_page86.html">
    86
   </a>
   <a href="皇朝经世文续编_page87.html">
    87
   </a>
   <a href="皇朝经世文续编_page88.html">
    88
   </a>
   <a href="皇朝经世文续编_page89.html">
    89
   </a>
   <a href="皇朝经世文续编_page90.html">
    90
   </a>
   <span class="current-page">
    91
   </span>
   <a href="皇朝经世文续编_page92.html">
    92
   </a>
   <a href="皇朝经世文续编_page93.html">
    93
   </a>
   <a href="皇朝经世文续编_page94.html">
    94
   </a>
   <a href="皇朝经世文续编_page95.html">
    95
   </a>
   <a href="皇朝经世文续编_page96.html">
    96
   </a>
   <span>
    ...
   </span>
   <a href="皇朝经世文续编_page92.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
