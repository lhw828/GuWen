<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 79 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 79 页/共 101 页
  </h1>
  <div class="content">
   日本现时总理内阁为松方伯而大隈伯为外务大臣诸臣之意本以富国强兵与列国比肩不肯稍逊一步为准的故增多军队制造坚舰又善筑铁路督励商船糜费巨赀而不吝现如千八百九十六年为增多师团故费四千三百万圆为增多坚舰故费九千五百万圆此等皆议院所赞成者矣

初日本军队采模范于法国大聘其军人以教国中兵士未及数年日本军队美善已尽于是日人能自教其军人足以养成俊杰有为之士不须复假手于外人也即外人就日本之聘而现驻日本者甚寥寥矣盖日本募兵之法举国民尽为兵故不问其士工农商亦皆为兵以三年为期卒业之后退归田里及一朝有事乃复出为兵精炼无比其进步之亟可为警叹也其政府欲富国强兵虽施设不一姑试举其例焉如为兴制钢之业故简派委员于欧美锐意稽查又如煤矿之事政府所躬亲施设者亦不少故日煤之输出海外亦极多先是日本欲整顿财政专致力于此颇收其效又善筑铁路增多坚舰皆有余赀也日本锐意讲求国中之进步已非一日之故其苦心经营之迹历历可观则日本之胜中国岂偶然哉日本人口四千余万人台湾亦有数百万已有此人口即欲扩张贸易商务于外国可知已虽然现时日本所输进输出之数唯是二万万六千万圆耳比较人口物产之程度未可谓极殷盛也盖日本与外国贸易而其关系最重者为中国与英国美法德次之我俄与日本贸易未为极盛是殆由我国外交政策之拙乎或由俄人不知通商之利益乎抑由地利不便之故乎论日俄之关系其交涉伊始实前于英美诸国矣且论其地理相去唯有一衣带水以海峡隔彼我之间耳盖俄之与日本初订结交条约实在千八百五十八年至六十七年为之补订及近时即更订条约以谋两国之利便也 

抑日俄条约须再更订亦俄人所欲也在日人亦痛骂旧约之无理已非一日矣其欲改变条约之意实在日人欲随意定关税也然列国多自计其利而不顾日本之利即以日本关税廉贱及治外法权二事而论有如货可居屡沮碍日人欲更订条约之意日人愤懑无奈彼何至千八百七十九年各国公使始考查日本条约将渐有更订商议之意而日本政府坚执初志欲增关税又废治外法权乃千八百八十二年在东京大会各国公使议论此事卒不得要领而散越至八十六年复会议废领事会审之制外人所犯之罪案归日人审判至八十八年日本政府复与各国商议八十九年我俄先赞成日人之意而定草稿然日本国民不喜政府所为举国骚然不见批准遂至罢议至中日交战后欧美诸国咸知日本实力所在欧洲诸国皆提倡日本条约须再更订之议英国先更订其约美德等诸国继之如其关税实三倍旧约所定俄国亦更订其约实在千八百九十四年五月二十七日也盖新约应待至四年之后即千八百九十八年始行之于实际也

然则日俄贸易应极盛于将来为彼我之利可不言而喻矣虽然我俄宜留意于彼我贸易之际不学欧美人之故态所谓通商贸易者不独利己国而兼利他国即互相利益也然欧美人等尝计己国之利而不顾将来如何是岂强固其国本增多其国富之道哉日本位置于东洋实为东洋之一大市况与我俄本有辅车之形势岂可不思将来之大局哉

论中国　立国于亚洲之面而为西人耳目所集注者为中国然则中西之关系甚为密迩也其所以关系者有二一为中国俗尚奇异也一为所生产物足以适万国贸易之用也试观中国近三十年之情形进步颇有可观盖其目睹外国进步情形意欲与之雁行稍有相竞之状然中国进步极迟固不能及日本之急起直追也中国之知欧洲文明盖在一千八百六十年与英法两国为北京之盟先是中国胶滞固执虽有五万万六千万之众庶而朝廷有司但知墨守旧章常被外国嗤笑是吾人所深悉也及订城下之盟始与外国交涉醇贤亲王暨李鸿章皆秉其轴规画一切且李氏主掌文武两政权俨然树势威于朝廷之上故其所议多如其所见在一千八百六十年始设总理各国事务衙门实为别开生面先是理藩院办此等政务视欧洲诸国为藩属与西藏蒙古新疆同至此始变其故见又始创海关及外国语言学堂外国语言学堂之兴在一千八百六十三年藉欲养成译官未几又于天津南京开设水师学堂兼习外国语言又于上海设一学堂添课我俄语之科此中国能变其积习之一也当英法交战之后出偿银开埠口其费不赀乃拟弥补之法始开海关之制考定税则举其事务托诸外人以其所得之赀转用之于政务项下不数年贸易益盛七年之后悉清其偿银中国乃碻知海关制度之利不复议废迩来益加整顿孜孜不倦且见外国交涉事务日渐繁众乃钦差使臣驻各国至一千八百七十七年始简派使臣于伦敦巴黎明年派俄京德京又别派使臣于维也纳罗马黑克荷兰埠口马德里日斯巴尼亚京城华盛顿等处通达外国之情形复选举年少子弟游历学习于诸外国即派子弟二百余人于纽克府设中国学堂颇尽培植人材之策又于国内开刊新法茍有裨益国家之事皆译生翻译以具报焉于是游记之上板木者踵相接又因败于英法也乃仿欧式编制军队招聘教师于欧洲建造制造机器局于福州上海湖南安徽山东直隶等省如福州船政局规模颇大尚有造船制钢二大厂而工艺杂役等悉用中民其成效亦颇可观盖中民耐劳苦诸国莫及殆似天授昨日执耒耜今日变劳工未必不安于其业也现中国所有之舰为本国自造者亦颇不少中国能自造此等舰岂非耐劳致力之明征乎且又托外国代造艨艟巨舰百计经营武备而水师之业蒸蒸日上然尚未能免弱之一字岂不可叹乎中国务练水师而水师将校练熟其事者果有几人殆如晨星之落落也然至其士卒水手等多募于沿海州郡练成充入故差强人意耳中国风气之开尚不止此在欧洲一开通苏彝士河也欧洲商船进出中国诸埠之数忽增多只中人知西船之利始渐废旧式以新之中国政府给与保护银两以奖励其国民航海之业唯铁路之兴政府尚待踌躇即如上海吴淞间外人兴筑铁路中国政府尚毁坏之至近时稍议开筑殆如梦将觉之时矣电线之事既兴于数年前即日本远征台湾之时于海底设电线自台地至中国其余各地亦大兴此业开物成务之举亦稍兴焉惟在开埠附近诸省为尤着再甘肃省城近兴欧式工业所制造绒布以充军需此省邻于内蒙古之库库诺尔也现虽输中国各种原产于欧洲欧洲制成各种货物还输中国中国将来亦必能自制此等之货物即用其船舶输于欧美盛行贸易可知也中国现在各地始兴诸种制造其所制造货物累累尚未足以应内地之用如业亦颇为中人所致意天与之丰坑往往见开凿中国现情如此殆有日新月异之势则中国将为东洋一极大商国也洞如观火夫何惑之有且中人巧营商务且能忍耐固杰出英人右其货殖理财亦凌驾于犹太上且夙知欧式贸易之法实为欧美商务之一大劲敌中国现拟推广利权颇致力于此内地商务虽外人同有此权究系中国扼其要将来商业雄峙东洋不待吾人之详论而后知也中国昔开事端于欧洲经营武备颇以外债为掣肘然今也渐得方法将脱绊如海关税年年有增多之实则不难抽四千万罗布茍能贸易日盛则将益增其税则矣且中国长于补救之术如为日本军队蹂躏之都邑亦渐举废兴衰复旧观使人不能认往日战马奔驰之迹矣

中国贸易情形之盛如此今举其数岁约三万万一千五百万留而英国之与中国为二万万一千五百万留日本之与中国为三千二百万留欧洲诸国俄国不列内为二千九百万留美国为二千五十万留然则诸国贸易之消长皆当留意焉英国近时贸易虽稍衰颓犹得中国贸易之大半如输进棉花其利极大且中国西境与东印度接壤英人拟筑铁路自印度至中国是为最要之事虽然英人现虽有威权于中国若论永远则未知果能维持不懈否耶近时德国怀不逞之志于外交商务两端颇致殷懃于中国其意固欲使中人一意专信德人而渐慢英美故德人之在中国类多作买办人或委托货物以增广销路故其资本产业远出英人之上然则德人之汲汲营利岂英人比哉是以比年以来中国贸易顿有起色美法两国在中国之贸易亦极不少盖法国输进中国之货物大半为欧美诸国驻中国船舰兵员所销也中国输出法国各货以茧丝为多与各国比较实居第一位我俄与中国贸易极为微少迄今二百年我国编年史家蛊虏缢佞氏尝论亚细亚贸易云德人居间资东方诸国货物转卖于吾俄吾俄宜自办印度中国巴哈拉等处货物自营贸易则其利必大其价必廉若茧丝绸棉花棉布贵石糖香料等类皆为亚洲贸易之要品惜哉此论不行于当时也

再中国幅员与我接壤不仅贸易财务相关已也其习俗文化亦有相关系者然来往之途不便故彼我之情不通以是俄人之知彼国制度文物者亦但中国文化自成一种本难稽查虽然譬今有一国焉周岁获谷数次田二十亩可赡一家眷口三千年来未尝稍涨其租则岂非天惠之国土乎今有此国吾人正宜着眼岂可不鉴地球之趋势而留心稽考哉夫我俄之与此国现因未甚密迩故贸易商务亦不能与欧美诸国并辔而驰至如法也德也英也皆满载其百货来此以从事贸易若我俄国唯输仅少之贵金于中国以便购我俄民所需之货物而回耳故我俄与中国贸易亦不过如中国在海外贸易百分之六耳其故何也盖中俄条约本以海道贸易为主至陆路贸易未免不利于我也然所谓海道贸易之利既先为欧美诸国所垄断此我俄与中国之贸易所由终无起色也中俄通商之始在一千六百五十三年亚力细斯皇之时欲遣巴伊哥布于中国使俄民入蒙古然未奏大效至一千六百八十九年哥鲁维因将军与中国订约于尼布楚俄人称之曰尼布楚条约先是中俄境上不择何地皆可互为贸易至此定以恰克图土尔扈特两地为贸易地嗣后我俄与中国之贸易多由政府主议政府派商队输毛皮于北京至一千七百二十七年禁私商赴中国贸易唯政府之商队得办其商务先是一千七百十九年以公使兰克氏附商队以保护之并杜绝商队之争竞然其到北京也须屈膝于中国朝廷徒以谦让故遂致招中国政府之傲慢堕我威信中国政府复禁绝境上之通商不准商队进入北京甚至捕我公使使裸体诟骂我商队办事人为犬豚且赠言于我云自今而后勿派遣蠢愚不更事之人至一千七百六十四年我国政府遂峻词抗议于中国政府中国商人等亦皆请再行通商一千七百五十五年又派遣商队一千七百六十七年克得令第二谕令废止商队到中国嗣后我俄人之与中国内地之关系全绝唯于中俄交界之恰克图为贸易地中人得我货物于此而后转致内地销售此中俄陆路贸易所以不振也我政府既废商队到北京而境上贸易转有起色即恰克图贸易是也盖政府倡其谋而莫斯科及西伯利亚商估等颇赞其成虽时有消长大约一岁之出进自七百万留至九百万留政府所收增多约七十万留也当是时俄国贸易百中之八九即指此恰克图贸易而言也

自一千七百六十八年以后恰克图境上贸易渐有起色输进南京之棉糖亦渐增多制茶亦能增加不久推为品中第一而消茶之处且不止西伯利亚一带即欧洲俄国地方亦渐消此茶讵至一千八百年间我俄输进中国之毛皮顿衰以致消路不广于是贸易之势不能持平仅赖金银块补其不足然此时在西伯利亚金银块亦病不足乃输绒布于中国得以维持其平惟恰克图既运各货于西伯利亚则于欧洲俄国之地得利不少于是俄政府发令云输进制茶须由陆路不得由海路经过欧洲境上其意欲振兴中俄贸易也但屡为中人所阻遂使商政日形涣散实由中人傲慢故贸易无起色嗣后中国境上不复见有俄人矣所谓畴昔之好友反为今日之吴越也当一千八百年时我俄颇欲消融宿怨以合两国之好即简拔哥鲁维为公使盛饰仪仗从恰克图进中国乃中人阻之于途不准进乌尔噶以南遂不果行一千八百五十五年俄政府欲恢复恰克图贸易发一章程虽稍变其面目仍未足以偿其失当是时中人横行黑龙江断东洋指东方亚洲而言非指日本也中国在亚洲是亦居东洋之中也人每误以日本为东洋故辨焉至西伯利亚内地之要路于西伯利亚内地之贸易不能畅销我政府非不思振作惟外交之策失于迟缓未曾有迅雷疾雨之变即如一千七百五十一年一千八百五年及一千八百三十等年之交涉直等儿戏而已况黑龙江一带在一千六百年间尚未尝与中国关涉蛮野之种居焉自我可萨克移民增多渐奉制于我政府一千六百八十一年以后黑龙江乌苏里松花江一带附近之地遂皆归我属改为都邑俄民居之此等地既归我忽为中人所据岂非我政府失策之故乎特当时守备此地兵皆微弱不能抗拒中国以致数邑被失雅克萨城四面受敌虽有可萨克兵五百死守而众寡相悬此我使哥鲁维所以将就擒而逃也于是不得已讲和订约割哈马鲁夫及其它数邑给与中国即尼布楚条约是也然则实一千六百八十九年即失黑龙江一带之地我俄之失策莫甚于此损我威信中国势力遂大此吾人所深憾也且当时尚未知黑龙江至东萨加地方地理以为此江不便行驶大舰视以为无用之江虽母拉比约夫将军倡议占踞此地无如政府之不听何后至一千八百四十九年始知此一带地理之紧要如梦一觉而恢复此地之念生焉尼哥辣皇尝对有司上奏云失黑龙江一带地实为朕千古之遗恨也

自女埃利斯乖将军恢复黑龙江母拉维亚将军树立坚础于斯地而俄国之政治乃一振其政府亦用力颇猛故俄皇深两将军谓为爱国伟勋且云我鹫章俄国旗章画鹫形所之地将来虽有何等阻碍必永守而失壮哉俄皇之言乎盖俄国恢复黑龙江省非独能扩拓土地即于国势亦大得形胜也抑我俄国自苦利美亚战后为英国所迫僻在黑海波罗的海之内不得越雷池一步今占有黑龙江省足称雄于太平洋面可冀一击雄狮之头矣英国旗章画狮子形故云雄狮也先是中国准照南京条约议开贸易埠口于是待我俄国亦稍让一步一千八百五十一年准照克里雅通商条约开克里雅及酒克查克为市以便中国西部贸易一千八百五十八年我公使伯查清与中国订结条约于爱珲始开贸易于黑龙江乌苏里江松花江等地又于天津商定买卖城贸易章程一千八百六十年意愚那知务氏乘英法有事于中国调停其间得拓境至黑龙江以南直至朝鲜界上且定为西自锡尔哈河源至东方一带俄韩境上贸易皆不抽税又乌尔噶及贡关两地并入我版图故商队可直至北京喀什噶尔亦为市而恰克图贸易亦年有起色俄商深入内地或简派代办人或建筑商馆兴银行沽制茶殊以汉口为有利之即先购未制茶叶而自制之后再运之于西伯利亚及东部俄地然此业所以仍不能与中国人相竞者其故有二

一为抽税之重一为条约未准故不久而渐衰矣厥后海路贸易兴而恰克图贸易遂贬为二等盖此地贸易是俄国收拾蒙古之政策也故俄政府力保护之至论贸易之关系则固稍逊焉中国商务外政之开盖英法先促之我俄公使母拉维亚及意愚那知务亦与有力或曰如阅中国外交文书则知系此般通商之事更知欧美诸国所以交涉中国之情形了然在纸上矣盖各国之与中国交涉各有长短英国以干戈胜独我则成功于尊俎之间决事于平和之际中国政府虽固执卒至从我所要请中国政府之让我亦极不矣初我简派公使也中国未尝重视然我俄坚忍不挠勇前直往乃得奏功于数岁之间中俄交涉之难不一而足故我简派公使亦颇难其人如一旦启端于中国则伊坚执不移为使臣者得不任其艰苦乎司卡地骨府氏尝出使北京时曰某国公使欲为通商事务除其弊去其阻所以与中国谋者至当然中国外交官不听其言傲然曰贵国所请固不为不合理然我国家则难从所请如不副贵国意则宜勿来我中国通商可也是可窥其固执之一斑矣中俄贸易情形现虽由苏彝士运河为海路贸易茍谋便捷以期贸易之盛则须觅搬运货物好路为要其策有四一为由西伯利亚铁路即尝行之于约安愚鲁奴意时者

二为自恰克图入蒙古之路即所谓商队所由之路也三为满(为满)洲通路即旧时商队所由也四为黑龙江之路我俄与中国相往来有此四路然后我俄到中国不出海路即由陆路且必多设贸易市于陆路为要策况中俄接境东西绵数十里俄商本喜陆路贸易之便实过于海路贸易然则亟开陆路贸易市于长城以北岂可缓哉如此则俄商独占陆路贸易之利必如英商之占利于海路贸易也近时我俄政府盱衡于中国常注意于此此我国近时之商政吾人所为深赞也

　　论俄国日强　　　　　　　　　　　
日人阙名附

地球亦有机会焉凡立国于地球之上气运所推移岂有穷极哉虽然迩来国运消长之急实匪夷所思试观列邦之情形英国尝夸属土广大谓举国境中不见有太阳没光之处然今果何如也法国尝席卷欧洲使列国臣服于己然今果何如也德国崛兴能败法之雄师遂联成一大国然今果何如也意国尝出卡布路额路把儿尔等以一统全国遂树霸于欧洲然今果何如也言念及此则知国运之消长推移亦孔亟也今也莫斯科之一隅为欧人所注视而其权势将渐增长顾其雄心奋发郁勃难禁殊足令人寒心然则地球之上最可畏者其唯俄国乎将来时局尤当留意矣抑观地球百年以来之情形始于法国大革命党之乱次及普法争战与意国之一统至其小事则有亚米尼亚满丁尔木我奴文尔亚及希腊等之独立称制争战纷纭靡有静局然法皇拿破仑崛起与改撤委廉之闳议足以震动欧洲之人当此之时俄国沉默守静无能作为虽纔开端于土耳其即俄土战争及苦里美牙等亦未足供列国之一盼俄为人蔑视久矣盖当时英国之威势蒸蒸日上自外国交涉以至订结条约及调停列国构争各国唯听命于英故能持欧洲之和局者实唯英国当时固独擅其权矣虽然权势不可久恃未几威望渐衰各国咸猜忌之至今俄势始强英遂如盲者瞠乎其后焉夫俄国何以强以其欲交战故强乎抑欲恃和局故强乎其强果何在乎试详哉言之盖俄欲握欧亚大权非一朝一夕之故久欲施行秘策以酬其夙志矣意者经营此事即贤王亚历山之明察名相且里罗笃之机智亦所尝焦虑而未得其法也及我则谷父特出怀英迈之资乘欧洲望和局之日遂有所画策焉迨尔奴士为相之时欧洲憎厌干戈益甚于前时遂先使土耳其俯仰于彼足下又与德窃订约相为援助是实为俄国得司命之权于欧洲之始及鲁马能务为相时大势渐定部伍整齐当是之时俄皇智勇有余滑多亦深谋远虑尔汝多福士把罗福等贤士满朝忠良接踵何志不遂及机会偶至鲁马能务谓天与不取反受其殃茍欲使国家有备无患则宜乘此机会以排英国之威权也遂窥法有欲复雠于德之志且见彼财政饶富知机有可乘足为我药笼中之物如士笃他及他邬龙俄法同盟是也此报传至欧洲欧人惊骇如疾雷发声德人最为震栗盖德国虽尝订密约而绝无功效故怏怏不乐遂欲申交情于俄而俄人置之不理焉既而中日之役起于东洋俄人劝诱法德干涉中日之事法德唯唯听从俄于是益放肆矣法德所以联俄者盖欲锄英在东洋之权势也后奥德亦稍不自安既而有么士波拿士及革雷得之事欧洲诸国俯首左袒矣然俄亦未能掌欧洲霸权是其故何也曰意国向背未定也会有东部亚非利加属土亚比西尼亚之事请援于英英不许虽罗马法王亦与听其事而不能决遂请援于俄俄乃调停之意国亦与俄亲善近时意国太子娶杭的带共弄皇女本俄国所最亲也俄能与意国结婚意岂得不与俄同休戚乎况西班牙有小吕宋及古巴等之事故请假一臂于俄国丹麦荷兰二国尝通款于俄廷波斯亦心服之然则除罗文尔亚外悉与俄国亲善者矣由是观之俄得权势于东部欧洲而控制西部其势亦大可惊也然亦由俄国政策之得宜耳试观英国自千八百三十三年以后之政策委靡不振则俄国崛起亦何足怪哉英尝一干涉俄土之事再干涉革雷得亚儿美尼亚又曾与法奥保护土国迨后则独任保护至今竟不顾后图又不与三国联盟以利用其权术他若马关之约土国之事亚儿美利亚之役皆不能善其后是此等之事皆未免资俄人以便利矣或曰英所以坐视俄之所为者以俄势不足忧也虽然俄法若欲夺英地中海之权力则英必不肯默尔而息而奥意亦不敢袖手傍观也然英国意或如此而是言则未免袒英矣评论报主笔士铁得氏尝论俄国云俄自征伐回教徒时以殖产为亟务遂使面目一新虽然于本来之宗旨未曾改变也何谓本来之宗旨曰在西方则欲得摩士波拿士在东方则欲得一冬时不冻之港湾是也是则俄虽阳以殖产为宗旨而阴则藉以遂其素志也可谓言简意该矣

俄国之于欧洲既如前所论请更论其于东方亚细亚之情形夫立国于东方亚州者何限印度为奴安南被吞缅甸已亡波斯将覆而埃及甚危其能全邦家之国体者果有几国也中国之不振已久朝鲜岌岌而未亡唯我日本屹然独立于东海上耳当中日未交战之前欧美之人论及东方诸国唯注意于中国一邦耳至其余之国家则固以为不足言矣彼其所见实以属土之大生民之众判之也及祸机发于中日之间欧美人士侧目或谓日本势力甚微不自忖度遽以螳臂当车危可立待岂知东方之事固非欧美所能知哉迩来俄人惊怖始有猜忌日本之意盖俄人谋亚细亚立所谓东亚策者盖已久矣初俄征服西伯利亚而得之于是又欲建筑铁路往年俄皇巡狩该地盖为此故也当时俄国所谓东亚策者特指中国而言盖俄国之于亚细亚以为最可畏者独中国耳中国从来倚信英国英之富强俄所嫉恶也故俄意常谓宜破中国以为开其东亚策之端及中日交争既罢东方之形势顿觉一变俄岂得不变其外交政策乎当此之时中国方困于财政蹙迫既极其需援于外国之急不暇复问其为何国势必渴饮盗泉饥啄乌喙矣俄相鲁马能务乃乘中国茍安目前之计直与德法相谋各称为中国力其实则自谋大利将举一堂堂大国以为质也懵者不察甘为服从虽由时运无可奈何抑亦人谋之未尽善也俄既笼络中国于方寸之间所策必中所欲必得或简派技师或阴致密使遂为开创中俄银行东部铁路之始且此铁路最为握要诚以有此铁路则可自俄而至中国枢要之二地也指旅顺与大连湾夫俄人之为此计盖以藩属视邻国也故中国之于俄固不异将枢要之地割与俄国也其余中国交涉之事悉听命于俄人矣中国既在俄人指顾中于是俄人怀枭桀之志置喙于朝鲜内政遂订日俄协商之约以朝鲜为药笼中之物俄尚不以为饱迩来颇运兵至海参崴每一轮船开行载兵二千自我的士亚运至西伯利亚地方及轮船回国必送还病兵弱卒故东部西伯利亚与壁离摩罗士古尔哥来骨士也亚等一带之地现有十六万五千兵屯驻焉又于海参崴有十一万二千余人欲以缓急应变而其水师则有太平洋舰队备新制战舰一艘一等巡洋舰六艘二等巡洋舰二艘水雷属巡洋舰二艘炮舰六艘水雷艇七艘俄国虎视耽耽谁不愤慨其跋扈哉美国公论云俄国逞威权于东方亚细亚洲盖以中国为五方必争之地欲以蹂躏英国之政权兼夺其商务也近时英人等虽频痛骂中人无能作为然其官吏营私之甚又岂知中国为所误哉英本树立势力于中国久矣一旦中日有事外交失宜俄人乘虚而起于是乎英俄两邦主客异地于今悔恨亦已晚矣

意者俄一时崛起英豪并兴虽兴亡有期试问其增多太平洋舰队抑果何心乎如以为因修防备起见则兵不可谓不众矣其汲汲于修战备岂非欲破今日之和局乎日本本为东方尚义之国岂好侵人国哉况俄境荒碛不毛乎俄人何心为此杀气纷纭之计是岂天下文明之国乎殆蛮貊不知义方之民耳英人以英为可设备否乎英本眷恋和局岂好开端于俄人哉然则必与中国启衅乎呜呼中人之不振久矣虽有百忽必烈复兴岂敢梦想侵袭俄境哉由是观之乃知俄人包藏祸心增多陆军整顿水师实专课攻取之势也俄人既为攻取之故而修军备则其敌国果在何邦乎吾人不欲多言焉独怜中国为俄人所役而不自顾惜耳俄人乘其无能阳教以复会稽之而实阴谋其利举旅顺及其余要地为己国之用呜呼其心乌能测度哉有志时局之士岂可不留意耶美人本好为至公至平之论而其所言如是究竟主何凶兆也虽然俄人亦必非轻忽交战者矣其素长于机权故恣威力于眼前而欲收巨利于日后是俄人惯用之手段也试观中日讲和时之情形则思过半矣世所谓锦衣行之徒如俄人是也为我国民者岂可不知所以备盗哉噫或云世有万国公法焉以正规律以守礼让苟不遵行则未可列于文明之国也呜呼是何不思之甚也傥使举国皆圣人君子人类绝少欲心则公法可行于弱国虽然今日地球未必如此安靖也则谁谓公法非一具文哉欧美人士亦视为升平之弱肉强食法故列国交涉未可以威压之则托称公法又如利害颇小为胜为败无关休戚则称公法要之政治家等不过藉公法为余闲之玩戏耳公法既已如此虽有名理必不能压制强暴之国苟整顿内政以窥外机可乘则从心所欲岂复不能任自为哉俄国虎视耽耽吞噬四方如渴牛善饮饥虎贪食机会忽至则藉为口实开争端于他国亦何难之有哉近时希土交兵列国观望不敢或假一臂于其间而俄国视之自谓为囊中之物英既衰老不能复唱一论盖天下之变将渐推移俄人殆将兴欤俄惯乘他国多事无可奈何之际而发其雄图即如千七百七十四年攻击土耳其是也当此之时英方有事于北美殖民地坐视俄之横恣而不为之所及事已过英相沙力士勃雷甚不平焉然机会既去无可如何遂贻累于今日世之政治家其亦三致意乎

　　论俄法同盟实情　　　　　　　　
美人瘀斯地是附

法国所以订俄同盟盖实出于不得已也盖足使法国地位增重也法自改民主之后其世家大不便议论纷出或云法国现情已下人第二流国之也或云法国在千八百七十年一败涂地而致为三国同盟所窘斥也或云法国国运之颓兆既见矣如彼人口年年渐有减色亦岂偶然哉或云法国将失坠其国家为第一流国之威严势力未尝不由在朝有司之蒙昧愚庸也今且姑不论其因果所起如何如法国果有落第二流国之乎则必法国自主之宗旨澌灭而武断之势力复兴之时也茍如此则法国之文明教化及各种文艺人情等散雾消而欧洲列国之人不复称法人之政治文学巍巍霸权立见其消沉于寒烟荒草耳虽然法国现情有使人不堪忧念者焉法之在朝有司虽日以发扬国家光荣为念然岌岌之势非亟一变现情则国家之命运未可测知其或遂至不可救治其病患亦未可知也法民何忽怀如此忧念哉则由于俄法同盟之故也夫俄法同盟者果有盟书乎抑不立文字乎此法民所以疑怪也或云同盟之事两国之间必未立文字之约我法国于实际大失独立之权其所为外交者一为俄国所左右耳呜呼是岂法民自主自尊之念所能忍哉俄法同盟果有益法国几何哉往岁马关条约将订于中日之际法国为俄所挟制左袒其议以莅日本日本之与法国交亲既年久矣于斯时也苟日本竟拒绝俄法德所要挟辽东之事则法虽与德有宿仇亦将联德而启衅端于未曾违约之日本有断然者然其苦衷难以白于天下也外务大臣亚吶得于代议院辨明此事有云法之为此是出于不背俄国之意也自是之后法国日就屈辱之地国中志士亦渐唱俄法同盟无益国家之说而不已然法国内阁每作辞云俄国当助我法国使英国撤兵于埃及也其所以为口实虽如此然不过以借口焉耳非真能如是也法国所期待于俄国者俄国未尝怀见诸实际之念是俄国玩弄法国于股掌之上也所谓埃及之事俄并无助法国之心前俄皇亲到法所以酬俄法同盟耳并非有他也英国驻俄京公使沤昆诺儿氏尝访俄外务大臣鲁马能务鲁马能务颇论议英国之埃及政策沤昆诺儿氏详笔记之次日将所谈论示鲁马能务云将具报诸本国政府鲁马能务固请止焉盖俄为法谋也其意谓所以酬法国致力于马关条约之际也密兰氏者法名士也现为代议院长客岁在议院问外务大臣亚吶得氏云俄法同盟于法国危急之时果有何等之益乎今我法关系东方之事任俄国所为而不复省坠落我国威名利益即俄法同盟是不过增法国不利耳亚吶得氏对曰我总统福儿氏与俄皇交颂该盟之成聊可以增荣耳呜呼颂辞果何益于国家唯为此虚荣致托一国之运命于此岂不殆哉亚吶得氏此言颇招法民之嫌恶怨尤焉俄国外务大臣鲁马能务尝为养故至法国与亚吶得氏会晤论东方交涉密约云法国不干涉土耳其国内政惟墨守此约故土皇擅虐杀屠戮亦如不知焉于是乎法国失此好机会不复有称霸于东方之事一任土人虐杀亚儿美尼亚人而不加禁制则保护罗马教会之名果安在哉不啻失其名实失其当务也俄国视土耳其则不然俄本欲并吞其国其深意岂难窥测哉唯列国屡起共阻碍俄国欲行之政策故未能伸其素志于土国乃姑变其并吞之计而为保护之名不为之变内治整朝纲故土皇历世之遗图因仍至今而毫无振作盖欲使其国失政酿乱虐杀相踵以至土崩瓦解之极俄国所以待土国实在此也

千八百九十五年十二月廿一日法国驻俄京公使门的伯楼氏报告其政府云鲁马能务见亚儿美尼亚之事谓无论该地有何等之变决不以强莅土皇俄法二国之于土国盖概如是耳抑法国宜执之方向果何在乎曰有二耳盖法国非独立独行不假助于人自勇往奋前以保维其国家之独立则莫如与俄结和亲以赖焉然如此之事系前古未曾见之题目其作法宜出于何途恐地球国民未尝有前例也法国人民尝遭遇战乱又苦于内讧厌乱而思安又其国介于敌国之间故订俄法同盟欲以扶植其国家之独立洵出于不得已也的埃儿氏于普法战后尝历访列国上京深考列邦大势既归国扬言曰呜呼我法国孤立无援岂得求免于他国哉盖自是之后以至俄法订同盟之时无强国为之奥援其危急不安之情不可言喻今虽有此盟仍未可称国家遂有泰山之安也何则俄也者专制之国也风气未开尚多野蛮之行而法虽以自主立其国然执政不能假外交以助内政之威严使利益确有把握则恐不能终守此盟约也总之俄法之间情志未尝齐一又未尝同其政治风俗法何能安枕乎然苟有一大政治家在法国则虽如此之同盟或可竟转祸为福亦未可知虽然法至今乏其人一任从俄国所为屈抑于俄国权力利益之下国势将陵夷百事将日非呜呼其奈之何

　　论欧洲各国不宜助突厥　　　　　　
英人阙名附

尝观希廷之行军而知其君臣之谋国有足嘉焉彼列国联盟阻挠义师曾不少动声色盖其用兵因突厥虐待希教之民希廷不能坐视不救也企列受虐于突厥希腊救之欲将其渡苦海而登席矣各强国奈何欲挠之耶突王之虐声名狼籍列国反从而助之企列其何以堪他国为此非余言所能阻之我国为此则余不敢不告也我英尝干预西怕喇之事又尝干预埃及之事俄国皆不信我有爱人之心今又干预企列之事俄国岂信我乎列国助突王一日即企列受制于突王一日但突国有保护企列之名而无保护企列之实他日终失之于人也若企列归于希腊尤胜归于突廷突厥之水师不足以保企列希腊不必藉他人相助亦能夺企列但各强国不干预而阻之自成功矣余不知我英何以附和他国而干预其事别国好干预其事任彼为之不义之名将不归我也以纸上文词维新国政偷安苟且各国曾迫突厥变新法以治企列有何功效乎押淡文国一日在突王籓属之下即一日不能维新盖因耶回二教之民杂处难免彼此辨论由辨而争闹回兵即来寻而四方回民又必响应势必互相争杀矣如欲亚洲之米拿人欧洲之突厥人同安乐土莫若明告天下使知此国已在俄之掌上取之早晚俄必相时而动至俄若取之列国反助俄乎余不敢云列国宜为此也我英惟有以诚待之自见此为俄国之素谋今有一国倡言凡有不助突厥者必合欧洲伐之他日若有此事兵连祸结实我英有以致之我英曾扶突厥今仍护之但俄国狡谋欲蚕食突厥而至蔑秩他连年蓄之久矣我国岂能制之乎忆我英尝动兵破俄国之谋以存突厥矣迨后突国无恙祗因耶回争教事以致亚靡尼亚人死者千百基督教民在近欧洲之突厥地受突王之苛刻者甚多各国欲阻突国之虐政终成画饼也各国合力维持突厥之虐政而欲存其宗社俄国自知突厥为囊中之物是以甘言餂突王突王啖之如蜜竟以其所言为善者不知已堕其计故我宜决意或任基督教民如前受刻制抑认俄国将为其脱难此二事宜择其一断无中立之处今者蔑秩他连年之东有事我英为其劳心吾诚不解其意我之志祗宜鼓励救突厥民脱虐政之事而已

夫非洲之收丹埃及并无教民受虐于彼也而我国竟兴师动众而侵夺之无非欲开拓版图以致肝脑涂地之惨矣虽然余尝谓由英国而往印度以苏彝士河为快捷方式我国宜要地于埃及故我今日在议院斥其侵夺埃及之谬彼巴路伙君举我往日之言而争辩之谓余今日之言与往日之言实相矛盾不知昔日之言原论于未据埃及以前无非欲得苏彝士河握之非欲得陇望蜀蚕食人国也傥我国能常守苏彝士河之要津设有兵衅以一丸泥封之敌船不能闯入得此把柄我国兵舰足以往还印度英伦之间无所窒碍吾之愿足矣又何必糜巨费以侵夺人国哉然则我国即地至亚甸而止境乎然亦不可傥各大臣拟增国势于亚甸余欲指囷以助之至由红海口以至印度洋我国不必占踞亦足以掌苏彝士河之管钥矣彼沙士勃雷侯屡谓我国进争埃及恐不利于朝廷又引各良将之意以为证故议院大员因沙侯之言谓不如以财助埃国令其变政奈埃不感我之惠宁甘居人下不愿与我国并驾齐驱举欧洲之人亦不以我为德谓市恩于埃及实自掩饰其贪婪如此举事将谁欺乎虽乳臭小儿不可欺也吾以为其计亦左矣虽然以我英而治埃及愈于埃人之自治亦犹以我英而治中国愈于华人之自治也但糜饷以理埃及之政糜饷以求中国之治皆非余所愿故既知印渡之要津不必全据埃及而后能守之则我国之糜费兵饷以争埃及之事可省矣惟有爱人之心不可省矣然我国目前之举动何能表白我救世之苦衷乎盖我曾假仁义以取埃及收丹二地而护突王酿成其惨刻之虐政呜呼埃及收丹并无教民受虐于其间我英不遗余力而欲拯之今在突厥之教民受虐而反任其颠连衮衮诸公是诚何心哉今日阻希腊之义师诚无谓矣

　　英国下议院议论土乱及英国应如何办法
外部次官如中国侍郎名口讼在下议院倡言曰土廷已派信耶稣教之人为革雷得总督其为首作乱之人业由土王下诏恩赦议院复行开会该岛应办之事及应改律法均由议院核议所改之律须以吓雷伯条约为本其约详列于下余到议院后复接土京来电谓各国使臣上土王条陈四款土王均允纳用云云次官言毕值公拟外部经费及各员薪俸之时请七万三千八十六磅议员门克起言曰一千八百三十年班墨斯登及勒塞尔二公前外部大臣尝言革雷得应割并希腊不可交土管辖今观该岛近势二公所言足征不诬亡羊补牢及今图之犹未晚也顷次官所言各大国条陈四款土王一律允许照办特不知土王所允改法具有如何保结查土王派赴革岛之兵皆由东数省调来素无纪律到该岛后杀人放火奸淫妇女亵毁教堂无恶不作而各国赖以平革乱者即斯兵也如此情形革若仍归土主试问革民能安然无事否各大国以革割归希国为不然此何故欤革附希腊将来议时非给赔必定岁贡以偿土国土之国库可藉以舒于土有利无弊于文化之邦亦有益于仁慈之道更有益应请政府会同各国逼令土国将革岛交与希腊此事三十年分已应如此办理若今再不举行其将听之天命乎我请先将外部减俸五十镑

议员黎特曰门君所请正合我意今日门君所陈之意即其二十八年前所论之事尤可喜者门君素向政府今其所陈出自公论非故意讥刺与政府为难者可比我所欲言者请政府顾全国体耳现在革岛驻有英国水师若该岛仍有骇人听闻之事如数年前阿米尼亚及土耳其统国时情形可耻孰甚英官驻土国者所报情形议院未得与闻殊为不解而我不敢遽以此责次官者恐所报机密不容宣扬耳我将援引者皆前三月内太母士报所记此报录登外洋新闻最确其它不敢道恐为次官所责请纵言之土乱既作杀戮肆行兵民交时有所闻回回私会其罪之魁有谓指使者实土官也太母士报云革岛之西亡命之徒在在皆是有私会二或此或彼人必入其一否则无以自保等语本年五月二十一日回回蜂聚于雷铁木地方希人复助其势每每起事必先聚众总督闻之立将为首人拘拿严惩一面禁止土官窝藏回回办理过严奉饬离任厥后事变愈烈被害者虽无前次阿米尼亚之多已成不可收拾之势至二十四日遂成大乱太母士报曰甘尼兵变信耶稣者或被鎗击或被刃死遭难颇多巡抚依三亭从中指使总督弹压不住势同无父无君查革岛各处以甘尼地方信耶稣者最为安分守己云云六月革雷得一岛之西亦起事作乱鎗声隆隆人声鼎沸妇孺同难惨怛形状莫过于斯英国水师驻在该岛口内目睹情形未奉政府之令虽欲救援不敢举手惟有坐视徒为酸鼻各新报探得确信皆谓每逢作乱乡村被焚民失其所而土国额内额外之兵无有不在同行凶者乱时信耶稣教者欲迁居外邦政府每不准出境安分守己之教民朝不保暮怨声载道逃至山中避难者以五七千计粮草缺乏枉受饥饿革人虽称勇虽受屈抑血气尚存此次荷鎗出队勇战不退令人钦敬此太母士报所记由各报证实之土国乱耗也

属民属国之人作乱土廷办法为观国史者所深知近十个月内阿米尼亚之事不犹彰彰在人耳目间乎此事我国办法有心人无不垂头丧气言之赧然非不知政府办理此事之甚为棘手也亦非不知政府之劝令土国维新图治也条陈多款载在蓝皮之书固属确凿可考其如言者谆谆听者藐藐何据官所报此次被害者计二万五千人而太母士所报不下八万人之数现在革雷得复有复行蠢动之势若不从严办理则阿米尼亚之故事将复见诸该岛矣前首相革兰斯登所谓阿米尼亚之乱欧洲之耻诚哉是言近四十五年内土国各省无一处不蹂躏生民何辜遭此荼毒文化之邦有援救之责英国所备快船利器固为防守计此外如有何国所行不义为仁慈起见有不得不示之以兵力者岂能听其在有水师驻之处肆意妄行昔者英以革岛未归并希腊为己功今则实足以为英耻古时希腊国势最盛国人最敏近为自主起见以寡敌众勇战不降者数年各国怜之敬之为之从中调停但自奈乏立诺一役之后英与各国生忌虽革人为希腊之后裔不准希腊兼并以广其土地一千八百三十年二月三国英亦在内约明革雷得归土管辖将来土国如有虐待情事三国必力保护之口血未干岂得背约再一千八百四十年土人自相交争革民秣马厉兵乘隙起事又为各国所阻未能如愿以偿当时土正因乱无备各国若准革民举动则革早已归希不复遭斯矣此事各国从中阻挠英复助纣为虐厥后俄土交战各国于一千八百五十六年在伯灵立约共保土国自主不得分散并与土廷约明善待信耶稣教民土王虽曾降旨而并未照旨照约办理三十年前革民因土国暴虐复行起事深望欧洲援救而各国置诸不理自一千八百六十六年至七十七年革民又乱法国素称仁慈欲将革由土国分开为革竭力图之奥俄意普均允可一千八百六十七年俄国驻土京使臣发传单知照各国曰俄法意普欲会同救革奥亦以此举为然独英以威逼土国为不可等语英国不独不能为首并不能为从凡留心六七十年以前土国情形及欧洲东方形势者当知次官今日午后所说土王允许各事与其从前所降善待耶稣教人之谕旨无异必不践诺一千八百七十八年各国复立伯灵之约照第廿三款土廷应将奥盖尼律法更改律详列于下其实所改毫无用处徒多杀戮强之事如此情形国家应如何办法使不再乱我之意见以止其杀戮为第一要义现在甘尼之兵皆好杀之人以驻革岛之兵统计之共有一万五千或二万名其中有曾在阿米尼亚事者亦有未给饷银者所带军械专为掠甘尼之乱因此愈变愈大而英国未派水师前去从前阿米尼亚之事沙列不雷以阿省隔内地数百里未便调派兵船今甘尼地方不得以此托辞矣甘尼未派兵船姑置不论革雷得已派兵船何仍听其如此作乱近数十年来英国与各国办法均尚因循苟安以无事为侥幸土王所允之事明知其必不照办而各国不予深究各大国政府抚躬自问于心能无愧乎现在英国兵轮到革雷得者已有数艘土待革情形英有干与之责载在盟约即不论盟约此等行凶之事文化之邦见之亦应阻止我望各国与我同意我知法国必合此意法本为豪杰之国必欲救革民于水火之中无论法与各国办与不办英国将听之抑沮止之噫土之不治殆有故焉若知英国将改其从前懦弱办法去其因循积习决意师哥洛威尔等有肝胆之人言出必行则土国崛强之气稍杀而土廷亦易就范围矣

革雷得虽驻有英国水师徒事旁观变必大作英国明知其将变若决意不稍为力非属谨慎办法实无恻隐之心此革雷得之近势及英国应办不办之大概也然则为今之计应如何办法虽然办法岂易言哉土国有事各国彼此生忌因此忌心昔之平坦土国今变为荆棘之地矣今英国如愿出力挽回必先告各国以英国此举非欲从中取利为一己之私所惜英国在沙伯勒司及埃及两处所为之事名望大减恐非各国所能深信无己则开诚布公将政府之意明白宣告各国当无后议至办理革岛如何方妥我意惟有将该岛归并希腊则革岛其庶几乎不办则已既办决不可以一纸之约含糊调停尤不可凭土王谕旨虚行故事各国若不以此为然欲将革岛仍归土国管辖须由各国公具保结保土不再虐待如有暴虐革民得请各国以兵力诘责土国如是则保结可凭而革民亦得永享升平矣

次官口讼曰黎君所述革雷得之事未必尽然而情有可原以其所说皆其所深信以为然者也革岛屡乱不已言之惨然现在余等所议论者盖又一次也查该岛户口仅三十万人而彼此争时有所闻其所以争者非因人类不同以革岛回回大半系希腊种所有土国人又尽系宦族也其实因教会不和结成此不共戴天之仇而所以永远不解者以百姓之教信奉者多而官崇之教信奉者少也革岛素有私行报仇之举相传已久寻常不甚猖獗止作乱于一岛之中若猖獗之时举国大乱每逢十年必有一次各国以弭兵为己任其办法与此次相同逼令土廷平定并为之从中调停所有使臣从前具报细情业经送交议院凡曾细阅者当知革岛民情素称强悍桀骜难驯是以该岛两党民人孰是孰非我不愿断总之皆由于政治不修所致则我既救耶稣教人亦必援回回救民以其同一为敝政所困耳我等现在议论此事必以此意为主此外凡有使该两党之人彼此怀恨愈蓄愈深之处既不可行亦不可言以免长其势焰黎君顷议论间抱怨政府未将领事所报革岛之事交诸议院其所以不以此交议院者以领事所情形若刊刻传扬徒深两造之仇更难调停此乱但至相宜之时仍当送交议院也再阿米尼亚领事官所报之事黎君尤不应援引宣说以该处情形与革岛不相同据黎君所说一若阿省曾有杀戮之事因尔革岛亦必有之并若革岛现在已行杀戮者然岂不过哉岂不过哉门克曰余顷所说但表明此次派赴革岛之兵即前在阿省行凶之兵耳

口讼曰此说似不尽实据政府所得确信现驻革岛之兵其中确有阿雷波队之兵但传言该兵在阿省逞凶肆行杀戮实属虚造并无其事也余将援引革岛及各国干预之故事固不必如黎君所引之久远请自一千八百六十六年起言之以表革岛今日时势之缘起及现在我国政府遵何办理之处是年至六十七年革岛大乱次年土国约允革岛照君民共主之律管理其管理之律定于一千八百六十八年正月谓之奥盖尼律次年革乱既定欧洲各大国会于土京君士但丁诺波尔将土革所争从妥调停自此之后安谧十年一千八百七十七年至七十八年土国因与俄交战国中又大乱革民复乘隙起事而定暂行之国政是年七月余因此前赴伯灵立约业经黎君将该约第二十三款引告诸公此款确应援引至该款所订之事即土廷应照一千八百六十八年所定管理革岛之奥盖尼律法秉公更改耳余言黎君所引甚是因自此至今各国干与该岛之事均遵该约办理并即以该约作为照公法应可干与之根本至遵该约应更改之律由土廷简派总督及特派大臣与革民党魁议订经彼时驻该岛之英领事名山威士从中劝和所更之律谓之黑尔拍攀格得律为各国所常援引者照此条律所有革民应沾各省分管之利益实则仍未尽得其律大旨如下总督五年一任其参谋官所信之教须与总督所信者不同议院每年开议四十天议院定八十名其中信耶稣教者四十九名信回回教者三十一名并立预算国用簿一本所有本地经费由入款拨用如有盈余几成应归土廷几成归本地工程由议院核拨革岛设一新闻纸馆准其议论国事土廷下诏恩赦及豁免革岛所有未缴之税云云所有一千八百六十八年之律及七十八年所改之黑雷拍律均载在伯灵约内照欧洲公法保其恪守无违此革岛与各国有干涉之缘起也我所以详述此节者欲分明英国与革岛所有之关系耳其所关系者何曰保护侨寓该岛英人之身家财产如英人之在地球他处者然尽国家分内应为之事也再曰同教之人无论在何处彼此相怜此天性使然特其所作为为无干与之权也又曰革岛之事我应干与之处凡在伯灵约内署押各国与我相同止协保其遵守条约我并不得比各国稍多干与此英与各国应干与革岛之情形也一千八百八十四年及八十七年土王下诏优待革民改律两次一为将教会产业之利提拨革岛藩库一为提拨革岛所入关税一半作为该岛办理政治经费一千八百八十九年大乱复作房屋焚毁男女遭者以千百计其中学校亦被殃及而以教堂论则回回教堂比耶稣教堂被焚尤多其起事之由缘是年十一月土廷下诏改律革民以为此诏废除奥盖尼及黑雷拍之律显违伯灵约内第二十三款不允遵从至今尚未理妥其所以不允从者以简派总督之法每任不得以五年为限议员向共八十名今则所有信耶稣教议员减至三十五名信回回教者减至二十二名共仅存五十七名向由百姓公举者又改为派员公举至选派判审官则改为由百姓公举归政府核准亦为官民所均不满意巡兵由外招募最足为患即近来祸根之所由起所有关税向来土革各分一半今则全数改归土国诸如此类不一而足岛民以从前所得之利益尽失颇行忿懑遂有九十年至九十一年之役是役也岛中财害命巡抚定立军法冀稍敉平希腊难民蠢动英派水师赴革弹压保护纷纷扰扰骇人听闻彼时驻革英领事名卞立屋替熟悉革岛情形素称不偏不倚至公无私于九十一年三月初三日具此事最详惜黎君未见此若见之则其议论土乱必与其今午所倡言者不同矣

查卞立屋替之曰革雷得之乱耶稣教与回回教人彼此均难辞咎其中被害者回回比耶稣教人尤多革岛政治岛人万不能自理土廷照吓雷伯第七册作黑雷拍黑尔拍均误律治之亦不合宜若欲治法合宜非与耶稣教民会同办理不可该岛耶稣教民每以欧洲各国为护身符不免为难为今之计惟有另派总督或可永远弭患即不然整顿举官招兵及抽地税之法亦可暂时平乱惜信耶稣教之总督在任时所有应整顿之处未及举办因彼时正值国党互争无暇及此领事所述如此其中孰是孰非我仍不敢言而我所以引中所述者以此皆黎君所未知或知而故意不言非引此不足以昭公允耳

一千八百九十四年开来希屋立拍夏奉授革雷得总督该督所定章程周详妥善遵此新章所有八十九年停止之议院复行开议议定之事最属妥善所拟之预算国用簿及审案公堂之类与该督所拟之理财及政治条陈一并请土国政府核夺政府若核准之实足消患于无形惜所上条陈政府不准加之该岛库帑支绌积欠兵饷事甚岌岌政府见此情形自知办理不善亟将该督及议院所拟之章程署押准照施行而事已太晚无可挽回因乱党业经起事遂有去秋之役此乱初尚无关紧要其为首者共只十五人且民人大半不以为然尚易阻止嗣因扰乱之处既广百姓愈信服之上年十一月乱党与官兵初次交绥至今尚未止息英国政府闻信之下立饬扣立将革岛紧急情形报知驻土京使臣并饬劝令土廷为革民伸不可用兵征讨该岛情形黎君所述我不敢尽信以为实黎君于官信息无从探悉遂以新闻纸所报为凭我非谓新闻纸因偏于某党或专事欺骗故其所报不实惟领事与兵船船主所似较可信自乱以来卞领事未尝不与各国领事会同办理该领事在革年久阅历颇深实为各国领事之冠以兵不能弹压反足启每主撤退驻守该岛之兵各国领事均以为然上年十二月遂请土京将兵撤退所有岛民声称受屈之处一并为之伸直惜土京又未照所请办理以致该岛夺争之事犹然未已复开议院之说原定五月兹又改期至八月再黎君所谓五月二十四至二十六数日盛行杀戮此说未免太过其实该岛既乱人心惊惶偶闻鎗声即以为预定杀戮之暗号二十四日有俄国兵与某甲争俄兵先开鎗百姓及回回耶稣教人闻鎗声亦彼此乱行开鎗致杀百姓三四十名耶稣教人二三十名其余皆回回教人乱党乘此抢许久

黎特曰抢杀戮之人非即驻守革岛之兵乎口讼曰是否我不敢言即有之为患亦不甚重因毁坏房屋不过十四或十六间而已五月土国政府求我国政府帮同弹压当饬卞领事会同各国领事为之议和所有万木司城内之土国兵已被围十三个月城内粮草断绝几成饿莩至此始得解围惟解围之时耶稣教人死者三四十名土国人一百三四十名该岛消息近日已有转机据余所知革岛政治之坏尚不至如黎君所述至该岛紧急情形土廷若未深悉非英之过也该岛初乱驻土使臣即详报土国政府不独力请设法整顿并将该岛所请整顿之法直告土廷所有报本部各情将来送交议院诸君即知其详也英国始终与各国使臣会同商办日日会议和衷共济意见相合其议定办法四款一从速复开议院二颁诏恩赦三重行吓雷伯律四简派巡抚须信耶稣教者土廷已允照办余顷已言之此事英国主意若何并遵何章办理余请为诸君缕晰言之革岛之事政府无与各国分办之意各国在该岛均有利益即与各国均有关系一国分办各国生忌若照黎君所言办法各执己见其意固在援救革民实则为害之深莫深于分办也各国从前及现在所办皆合办也凡各国愿与英合办之处英无不乐从即逼令土国整顿之处各国愿如何出力英国即照此帮同办理决不与各国分开独创办法议员国民除黎君之外欲政府独创办法者当亦不多再照黎君所言英国驻革水师可不听号令应自举动此说黎君若细思之必尚未说毕黎特已起言黎特曰水师可不必听令非余所言非鄙意也至办法余亦以欧洲合办为然惟禁止杀戮英应独任其责

口讼曰黎君之意余竟误会甚为歉仄幸黎君重言申明不必余再赘述惟其所言办法非余所敢钦佩各国素与英合办我若照黎君办法违各国之意不独为害于革岛希国并将震动欧洲全局门黎二君措词虽善而我则有以分说之渠意割革归希最属易事本院内人人颇有意慷他人之慨而又以慷土国之慨为尤甚受惠者固感其德无如此等恩惠非廷臣所宜行也凡遇议论此等事件院内愿起而改划欧洲国界及改绘各国地图者其人数之多我观而异之欧洲各国将来情形非我所敢预言至革岛究应割归何国商议此事时尚未至未至之前尤非议院所应议及余所述皆据各处所报而言不敢稍有偏倚以惑诸君此事政府办法我已明白言之无稍隐饰其办法既照公法而行亦为革岛利益起见非无所遵循也

口讼言毕门克起曰口君所论甚是余求收回减俸之请

　　土耳其论　　　　　　　　　　　　
日人碌堂附

当中古时回教隆盛麻哈麦德之弟左手抱经右手握剑侵非北欧南所向摧陷其文物典章亦足风化欧洲蛮民矣如化学代数推其原始亦现时欧洲得诸古阿剌比亚者是固土耳其人所分其余流也抑土人本非文明之民唐时呼为突厥诗人所谓紫髯绿眼胡人吹即是民也其猛勇骠悍金革死而不厌数百年后侵入亚洲极西适遇回教被其感化愈激发直前迈往之气喑鸣山岳叱风云遂亡东罗马帝邦席卷东欧诸国而震撼欧洲于一时矣然彼独知战而不解政治长于武断而于文事故能征服各国同兹宗教然古国民族不知统御之道祗赖同种族同宗教为倚信且所奉教旨峻猛严厉绝少变通不留余地故西欧文物之进不能容焉然其所治诸民族已为西欧文物感化而不受其縻近今世纪间西人以百年为一世纪倡自主之论不胜枚举而国民亦欲助成之乃土人懵焉无知拘泥故辙于是乎有希腊国独立焉有罗马尼塞尔维为自主之邦焉如埃及也牙利也三茅氏岛也虽名藩属而其实则自主耳又有齐布罗是岛归英人管辖摩先尔耶耶律嗟哥彼那入奥版图而里海黑海沿岸一带之地则为俄吞并矣当千四百五十三年麻哈麦德二世定都于康士但丁睥睨四方意气纵横何其盛也回顾纔四百余年又何其衰也俄皇尔哥拉士第一世于苦里未亚战役前尝呼此国为病夫焉四十余年间病遂不愈今也疾入膏肓而残喘仅延一死期甚迫矣

土耳其帝国所治民族一曰土耳其人二曰阿剌比亚人三曰希腊人四曰亚儿米尼亚人五曰是拉母人六曰亚儿把尼亚人此六民族其最要者也尚有罗马尼人犹太人耶不了人尔不是人等合居亚非欧三大陆其数约二千三百余万人其在亚细亚之土耳其人阿剌比亚人共一千百余万在欧洲之土耳其人奉回回教者二百余万至希腊人亚儿米尼亚人士拉母人亚儿巴尔亚人罗马尼人等共三百六十万余则皆奉基督教土人笃信回教欲以己所崇奉临异教之人故不免有抵牾也

夫回教之偏除本教徒外一切呼为异端余所知之希腊人有姓曰异端氏者尝问其姓所由来异端氏曰希腊兴独立之师余父实为魁首土政府恶之呼以异端吾父荣焉遂弃本姓而袭用土人称呼且回教之徒崇尚经典[奉](秦)持尊信苟违背宗旨虽君父不恤故篡弒废立得所借口甚至残虐异教且谓为事神之道其流弊如此若兵士受苦则以为尽心力于神务疆战死则以为献魂魄于神灵其昕朝所论说未尝曰为国家也为君父也必曰为回教也土人从教则戒不饮酒除吃黑面包与水外甚少嗜好然视死如归颇足慑俄人矣迩来采用欧洲兵制陆军雄强为欧洲屈指之一土皇所恃者在此也惜不用诸外战止销磨兵力以靖内讧且残虐异教几无遗类往往延累土皇招外国之干涉不可殚述征兵之制特取自回回教徒然于异教则抽税以代兵役如士官学校虽许异教子弟入学第卒业之后不赐以实职惟附与少尉中尉等之名称耳要之土国军队其精神所注惟有回教不许异教并立也若采用军医或时有基督教徒焉

土人不独斥基督教徒于武官外即文官亦禁高位焉近为强国所逼或有擢为太守或任以簿书会计文案翻译等务然概皆供使役耳盖各国杂处俗尚各殊彼教徒或失敬意土政府由是疏之亦势所致也况视土廷为彼所征服者则复仇之念一息难忘且土廷之恶政有以速其暴发也列国基督教民声援匪竟无一人表白于土廷亦可为长太息矣

土皇君临此两种民而两种民互相疾视不能容忍故欲满甲意则乙抗慰乙则甲怨傥激怒回民必致国政纷扰废立弒逆旋踵即至如前皇亚不自儿亚尔是则遭弒矣前皇母邻多五世则见废矣废皇愁郁犹在世间今皇所为不忍坐视也若抵排基督教无奈其心之不平何然究其极也至有执干戈而起者于是出陆军以回教徒编成焉以镇压之欲平定其乱反变为攻灭异教指基督教徒之机会而基督教民号哭呼吁疾痛惨怛其声最大欧人闻之警为绝响如客岁亚儿美尼亚与今年革雷得岛之事是已观本月十一日英国日报所录曰于廑的地方在革雷得岛中埠头回教徒暴举烧希腊教寺院而死丧其教徒矣然至今未得实证也意此等日报能使人激怒其声甚大矣土廷屡施善政于基督教民又谋国民之日渐兴盛如今皇亚不得儿哈米多汲汲以国家为忧前十五年朝廷欲改美善之法采制度于佛兰西以更正法律又设法科大学或作刑法或编商法行欧洲善政又兴学制设小学于乡邑以法语为可学遂增入科目之中又前皇母邻多制定宪法开设议会土廷施政可谓急先务矣然收效不甚捷其政治能中事物之机宜者亦与旧法抵牾窒碍难行积衰积弱更加甚矣内之回教离心外之列国干涉而其实势已他移土皇虽能管辖回回教民至基督教徒则有希腊勃牙利塞尔维等保护之蕞尔小邦且视为己国之民以观其利害矧英俄两国亦似有监督之状焉夫基督教民有疾苦之事土廷虽告列国誓欲改善知其不能誓改也盖回教徒嫉恶之遂扞格不行设致谢列国以免违约之责奈毁斯教之干城何干城指回教徒也呜呼处土廷之地位亦难矣哉夫干城不可毁毁焉则有忧匪特无有可代回教徒者若去教徒则皇位危矣傥依赖教徒以为砥柱亦指回[教](家)徒也排斥列国所要求而独行特立奈财力之困乏何彼干涉政务者概为土国之债主土国已质于他邦一任其处置而已其国债局实列国委员所监视也除海关税外一切饷源悉为典当彼关税亦为土耳其银行典当矣按银行乃土国库金措办为股分主者多是外人英人居多又有亚儿美尼亚人希腊人而土耳其人股分甚少去年土国政府延误清还本息之期而该银行停止业务政府恐惶狼狈发令弥缝今年税关所入颇寡故该银行亦有戒心焉总理尾吾善多氏英国人也上书土廷云自非整顿内政对外政言即国内政也则不复借金以周土国之急事既至此则当更思基督教民矣夫土国商务一道多是亚儿美尼亚人及希腊人所经纪现君士坦丁堡土京也商业会议所有议员二十四人籍土耳其者仅六人耳亚儿美利亚人最达商情又能兴业若土廷将耶稣教民驱逐国外谁复出赀而养兵士乎土廷处此国步艰难恐誓改行善政慰抚兵士惟日不足矣然其政多姑息故不见有成效也亚儿美尼人日求其行善政而百不举一革雷得岛民搴革命之旗勃牙利人希腊人欲收衰残之山河而复兴其国又阿剌比亚人在阿剌比亚尔劳子人在叙利亚并谋作叛矣推现在情形其所以为干城之兵士亦至逼于饥渴不得吃面包饮水亦未可知焉呜呼乱机已伏惟待发耳欧洲之祸其不远乎若夫问鼎之轻重须期之于日后也

　　波兰灭亡记　　　　　　　　　　　　　　　　　　
梁启超

吾闻之波兰之再亡于俄也俄人穷治倡义之党凡涉疑似稍预其谋者皆解往西伯利亚及靠喀苏山勒令充兵迁波人三万至靠喀苏开垦荒芜无许随带眷属其人皆权爵绅富及为士者槛车累累相属于道如驱羊犬田产没于异族妻子夷为奴一千八百三十年三月俄王谕波人自七岁以上凡穷困及无父母者徙置边地初则夜拘幼孩继则白昼夺其年五月十七日有长车一队内置孩提无数将解往西伯利亚展轮之际其父母号哭攀援愿与偕行军士怒殴伤踣地或入车下甘为轮蹂死血肉狼藉阗衢溢孩童途中仅食粗馒有病即弃置于路既毙其馒尚在其侧乃至禁士民言语用波土音令悉从俄人方言书院学塾咸习俄文时有士子及少年潜聚伟埒那用波土音问答为逻者所执遂科重罪呜呼国之不竞而受人缚轭其荼毒之苦岂可言哉岂可言哉波兰当一千六七百年间固欧洲之雄国也既而内政不修君民上下习于疲软在官诸臣贪惰失职民乱毛起不能自救公私困穷日甚一日至一千七百六十三年俄命甘斯临为驻波公使大出金帛以赂波人于是波廷诸臣皆有倚俄之心甚至百姓欲为俄民者过半是年十月波王卒俄遂以兵强立所爱为波王复与布立密约有波兰王位不得循世及之常王死则令百姓公举如有擅立吾两国共废之等语六十五年波国民乱乞兵于俄以遏寇虐俄兵乘势入波焚戮甚惨是时波兰孱弱已极廷臣皆俄所命俄以波百姓尚多固结阴以贿结其豪使各相贰波廷惩兵乱之事下令凡士民聚会讲论政学者皆禁之民气益衰一千七百七十二年俄奥布共立约分波兰地俄得一万九千八百方里奥得一万三千五百方里布得六千三百方里强使波王上书献地求和所余之地仅四万二千方里而已土耳其特倡义师遏强扶弱旋为俄所败欧洲诸国皆惧俄威惴惴自保无复有过问波事者一千七百八十九年俄与布廷私议欲尽灭波兰免至遗民蠢动九十三年率兵八万压波境波弁哥斯基乌锁起义拒俄不克遁至意大利九十五年俄奥布再分波兰地逼令波王逊位许岁给银二十万以资食用官欠债项悉为代偿波兰遂亡及亚历山德即俄王位噢咻波民迭沛恩施视俄人有加一千八百十八年三月亲至波兰辟议院谕于众曰尔国先世本有议部今所以复设者因尔民智慧能识大体故以此权相吾非不欲使俄民共循此例奈粗忽愚顽不敢遽授以柄也波人悦其言深相信爱时俄以柴洪石为波兰总督监理国政而王弟君士但丁公为大将军镇守其地间一岁再聚议波人诉曰吾等徒列议会而权不少假惟大将军总督之命是从是受欺于王也不省又废波人新闻纸馆无许印售波民之充兵者亦皆散归波兰全土既归三国版图及拿破仑起于法尝许波人自立称华沙侯拿破仑败各国大会于维也纳议定为王国以俄帝兼之其后波民屡怀再造一千八百三十年至三十五年一千八百六十三年至六十五年两次倡义血战频年或以将帅失机或以军民不习或以众寡悬殊卒被强俄摧陷廓清废波兰总督为圣彼得堡直隶波兰再亡

论曰俄之鲸吞蚕食诸国以自广大虽由兵力抑亦有权谋焉或尊其教门以诱之或结为婚姻以伺之或通其权贵以胁之以此道墟人国者匪一姓矣波兰既内政不修积弱滋甚家有狐鼠乃欲倚虎狼以自壮乃至择肉以食始相顾失色无可为计谥为至愚不亦宜哉大地兵气日结日深好仁之士倡为公法学冀以大义遏强暴扶弱微余观俄布奥三国结无道之约出无名之师瞷然取二十四万里之地而瓜分之诸国袖手莫敢谁何乌睹所谓公法者乎不图自强而欲庇大国之宇下藉他人之保护呜呼则足以速其亡而已今夫邻俄之国若瑞典若丹麦其地其民未有以逾于波兰而至今岿然尚存然则波兰者其亦自亡而非俄之亡之也

　　过波兰记　　　　　　　　　　　　
日人阙名附

呜呼波兰今日大局已去方其盛时版图恢广实出现时法国之右矣传云昔陀纽务河边有兄弟三人在焉伯曰鲁西仲曰查克叔曰礼克有灵鹫导兄弟各移其居鲁西往俄查克之伯很美亚而礼克到波兰遂为该国之始祖历数代至九世纪礼克之王统绝矣其后或国民相议立王或贵族交立互争权柄各不相下弊风渐炽至十六世纪戴法五很利第三世即王位自是国本渐动且日士笃宗教[大](天)行国中而希腊教徒为其所虐逼害太甚诉于俄国请其保护俄国遂开干涉波兰之端自是之后与波民开端启衅几无止时俄国雄志利用此术矣而波兰内以争宗派之异同争贵族之权势外以俄人土耳其人鞑靼人国势陵夷衰颓莫挽当俄皇亚历山米波威地之时夺波国太纽务河以东各地然波犹一独立之国也方十八世纪中叶波兰乱机纷扰无能统治俄皇伽挫林二世常蓄雄心窃有所谋值波兰宗派之争以千七百七十二年与普鲁士共谋分割波兰越九十三年又相与割夺波兰之地当是之时波兰义士哥斯秋士哥率志士与抗而势力不敌至九十五年为诸强国所分割而波遂全亡矣俄夺国土最广奥国得人口稠密之地而普鲁士得商业最盛之要府呜呼邦家之亡每始于请援外国波国之亡惨不忍说俄人素蓄此等机智今之引外强为援者可知所寒心也普鲁士既得波兰旧都而欲移改其风俗拮据苦心未能酬志及法皇拿破仑侵欧洲之时大变境界然不久而复其旧矣当一千八百三十年波人欲脱俄国之轭而思背叛焉俄人严镇压伏禁波人用土语废其大学波人怨泣深恨彻骨越千八百六十二年波兰又乱最为剧大盖俄欲征兵丁于波波人恶之故有斯乱也举国皆为乱徒而西欧诸国亦为波人悲焉然无援之者波人明知难操胜算而犹抗俄人以为杀俄一人犹是所以忠国也越至六十四年春为俄人所亡置守土官治此墟国而于其法衙官衙学校等处禁用波语而悉习俄音波国旧日语言不得复用俄人盖欲移其风俗也波兰之人性质慧敏黑瞳短躯似东洋各国人物长于音乐语言及机器等妇女最为秀丽然亡国余民累累如失路之人妇女之徒目见俄军肥马轻裘双肩生风则以得作其室家为一生之志愿矣夫涵养生民志气在襁褓之中者实为妇女之天职也然其志想既已如此何怪其亡国覆社为人奴隶而牛奔马驱于行路哉吁此亡国疆域昔时广大居法国之上今入俄属者犹有八百二十五万生民而其国语且不得用于应酬谈论嗟嗟岂无有一二志士生于此间而发奋慷慨者乎何为其腼然也噫波兰今为俄国捕吏之役耳昔日王宫今为捕吏所屯旧时政厅今为总捕之署满目荒凉波人无暇自悲而使行客踯躅长途涕泪满臆波国何以一至于此乎曰波兰贵族大官尝虐抑农民农民不堪讴歌俄国新政而不悔也悲夫新政之苛如此则旧时之猛政亦可想见矣抑农民者国之本也为国者可不思哉余过波兰之旧都而见俄所施设始知捕吏之尊彼五洲列国茍欲弄威福于苍生之上者曷弗去之波兰为其捕吏也

　　巴西风土记　　　　　　　　　　　
日人阙名附

日本移民公司某君尝抵南美洲亲视察伯拉西儿国风土而回语人云该国面积六百万方英里人口千四百万有小州二十其国行共和之政现总统为谋路易氏首统共和党政党分二其一为立宪君主党现值共和党执政权之时此党人等多居国家枢要之官分知各州其权颇重俨然成小总统之势盖内轻外重之弊致此也从前本为君主行王国之政中叶以来变法为共和之政立宪君主党本多该国贵族兼富赀产以渐进为宗旨现虽在失意之中然其势力亦有隐然不可侮者焉其国语言用法语或葡语虽英语为地球通用之语而郄不通行此国也故欲一游而抵于此国者须操法语或葡语其风俗似葡萄牙国人男女风采骤见如葡国人及细观其情形则知衣服学法人饮食学葡人也又颇尚豪奢首府里俄的耶昱楼居屋悉为石造殆有游法京巴黎之意及进房屋之内则其不洁不可言状又有一种可怕之风土病曰黄病故该府居民家有富赀或官吏等则多住桑母距首府约四英里空气清洁每日从此地至首府了公事之后乃复回焉故虽各国公署领事馆等设在首府之中而其领事则每日从桑母到首府以办公事俗好彩票即吕宋票之类国家亦不禁止且加抽其税或国家自为此举从俗尚也国中尚无兵备非本无也盖虽有犹无也何也以未尝见有宜备之外患也前七八年与邻国巴拉改相然未可以战争视之所谓兵备者唯有常备军数队及军舰数只至警捕之事亦颇完整焉其产物以珈琲及烟草为输出品第一藉英法及其它诸国船舶之便输出外国首府之中虽有造船所然未有船舶可以资利济也又该埠有纺缫局七八所铁路数条而该国政府管其中部铁路现时欧洲移民于此国以意国为第一葡国次之德国又次之盖三分而有其二者意国也从事农业如种植珈琲及棉等属意国人居多葡人多在各地埠头搬运货物德人则多木工瓦匠等盖德人长于工匠也各国移住在该国之人数未详唯于桑火儿州约七万余日本人抵此国者极少今将移千五百人于该国盖已有夙约也此等之民到该国之后总从事农业即种植珈琲也种植珈琲法颇简易其功亦不似布哇种糖类物之劳该国南部多产珈琲棉在北部则多产糖树胶在中部则产金及金钢石等然以珈琲为该国产物第一每输出之于欧洲各国也我日本宜输进该国之货如米及杂货必有利焉该国本以金币为制币近年以来其政府屡滥发纸币于是纸币之与金币差其价格而不能画一其弊颇极矣

　　朝鲜敝政论
  </div>
  <div class="pagination">
   <a href="皇朝经世文新编_page78.html">
    上一页
   </a>
   <span>
    ...
   </span>
   <a href="皇朝经世文新编_page74.html">
    74
   </a>
   <a href="皇朝经世文新编_page75.html">
    75
   </a>
   <a href="皇朝经世文新编_page76.html">
    76
   </a>
   <a href="皇朝经世文新编_page77.html">
    77
   </a>
   <a href="皇朝经世文新编_page78.html">
    78
   </a>
   <span class="current-page">
    79
   </span>
   <a href="皇朝经世文新编_page80.html">
    80
   </a>
   <a href="皇朝经世文新编_page81.html">
    81
   </a>
   <a href="皇朝经世文新编_page82.html">
    82
   </a>
   <a href="皇朝经世文新编_page83.html">
    83
   </a>
   <a href="皇朝经世文新编_page84.html">
    84
   </a>
   <span>
    ...
   </span>
   <a href="皇朝经世文新编_page80.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
