<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 16 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 16 页/共 101 页</h1>
    <div class="content">时则俄已与普国立约奥亦与焉特苦于国之辎重为法所掠匮乏已甚英人乃出英银千万磅助之瑞典亦来联计法国之北众小国合计有兵百万法国之南西班牙国有英将威凌屯率兵十万戍之及拿破仑兵出遂与接战掳拿破仑而归仍称之为皇而放于艾利拔海岛此岛周围止二百里每年馈银十万磅以供用度仍以法兵四百名护之法国旧王仍复位欧洲各国始相安如初乃甫十阅月而拿破仑私遁至法国法兵仍乐为之用旧王不能敌而仍退位列国知不能安谧复相与立约选精兵百万以备之时英普二国仅有兵二十万法则方十三万拿破仑欲乘英普未合之际先攻英军遂进逼威凌屯威凌屯部下仅有六万七千人拿破仑率兵八万趋之马步队大小炮位无不全备战八点钟之久英兵死者甚众而威凌屯勇气愈奋普国兵闻有战遽吹号筒拿破仑急命精兵由左右两翼包抄以为威凌屯必将退舍也讵威凌屯不但不退而且纵兵拥进反拿破仑之兵普兵已到拿破仑知不可支急遁回京时一千八百十五年也再令国中调兵三十万奈法人实已竭蹶拿破仑无可如何且城外敌兵声势汹涌不得已自投英兵船求英皇准其居于英国再不妄为英王不许复幽之于锡利那海岛至一千八百二十一年拿破仑卒于是岛年五十二岁方其为皇帝之际所作所为非真有害于民也其心尔以民为邦本凡事宜徇众心且以在昔之民受困于上为戒故事事期顺民心故自是以后多民主之国然而心高志傲好战害民此其所以一败再败而不能复振也虽然拿破仑出而欧洲各国不安逐日征兵筹饷国匮民穷拿破仑败而被获则各国始庆安全然则拿破仑亦诚人杰哉特是兵凶战危古有明戒安有穷兵黩武而能享长治久安之乐者拿破仑误矣然前之远泛五洲各海为大商者惟荷兰国为最不意自拿破仑乱后今皆改属于英且英由是愈益兴盛岂天以拿破仑之祸启英欤虽然英独富强而能与当时列国俱以好战为戒各安疆场各保边陲直至今日共享太平之福则又未始非拿破仑之功也噫

　　俄皇大彼得传　　　　　　　　　
英人李提摩太附

呜呼国之兴衰虽曰天命岂非人事哉方俄罗斯之受困于人也距今才二三百年耳昔何以日蹙百里今何以雄跨两洲昔何以守株一隅今何以带甲百万然后知故君彼得之奋发有为者其功烈之留[遗](遣)为至深远也试翻西史为有国有家者清夜之钟迷津之筏焉夷考三百余年前俄国皇帝曰虎辣西施生平政积无所表见娶后麦蕾雅氏生皇子二伯曰斐优劣仲曰爱繁生公主六麦蕾雅氏薨继娶后乃他丽娅氏生皇子一即讳彼得者也生公主二虎辣西施谢世两后之母族竞助其女之所生竟成两党日寻干戈斐优劣亡于阵爱繁以次当得立故其党犹拥戴之然爱繁体弱而性鲁不能承大任乃他丽娅之党势虽式微而彼得聪明英武头角崭然俄人归心焉遂奉以继帝位尊其母乃他丽娅氏为太后垂帘听政从此外戚擅权势倾朝野太后之养父麦特非夫早年得罪戍边太后赦而还之又广树其党羽同执国政固自以为根深蒂固国中莫予毒也已麦蕾雅之六公主中有名柔发野者性情刚烈器识宏深芳龄二十有六矣愤母之专怜弟之弱以为昔者先皇之女剖开亚里曾悯其兄之懦因辅之为帝同理国政彼女子也吾女子也吾何为独不然柔发野之所与游者又多属智谋之士闻其壮志更多方劝勉以励之遂在蓑包地名立爱繁彼得并为俄帝而用人行政之大权则柔发野自掌之二帝拱手听命而已创为大座其高不可攀其形如品字二帝联坐于外中空而障以纱柔发野独坐于内则障以罗每大朝会三人各登座臣之所目见者厥有二帝而不知目力之所不及者又有一帝也制亦奇矣马四克城俄之旧都也至今座岿然独存以示不忘柔发野掌国既久厌宫帏之寂处未能畅其欲也先遍游于境内名山古剎将皆必有车辙马迹焉闻有赛会游观之事必亲举玉趾以为娱乐犹以为未足谓该利辛王予所封也使之远约波兰国意大利国奥大利亚国同寻盟好而征师以击土耳其国且将以次及于满洲蒙古地西历一千六百八十七年该利辛王率兵十万先驱将军赛亩楼肥滋以兵五万继之至土耳其之克拉迷亚与土师遇俄兵陈于平壤土兵列于山颠大有登高临下之势及战俄兵以失地利故死亡甚众既而屡战屡败狼狈而归柔发野坐赛亩楼肥滋以迁延观望失律丧师之罪革职遣戍而命将军麦赛帕接统其军一千六百八十九年春复命该利辛王督同麦赛帕统兵再攻土耳其师至盆儿喀距克拉迷亚尚有数程已与土师遇该利辛王等仓皇接战主客之势既殊劳逸之形又异依然大败而还柔发野不知下诏罪己反竭力弥缝揜饰于该利辛王回军之际不但不正失机之罪尚亲迎于郊而劳之彼得颇不善其所为而柔发野不顾也甚且讳败而为胜命众高抬神像行俄俗迎劳胜军之礼并许该利辛王及总兵官以次进握其手而示宠异又赐美酒以通殷勤彼得知之大怒以为吾姊悖谬至此朕独何心拥此空名之帝座为即日弃国避居乡僻间爱繁虽在位顾漠然不加喜戚于其心诚愚矣哉柔发野既败于土不敢觊觎满蒙地旋与中国盟于哦庆司克订立条约举昔日所占黑龙江一带之地还之中国其时强偪处亦渐蚕食其疆土柔发野不但见凌于亚细亚洲之国又屡辱于欧洲以致国势日促民不聊生内治不修外侮至此古人所以贵战胜于庙堂也

彼得幼时好为挝鼓之戏渊渊作金石声好舞刀试剑虽不能悉中绳墨而击刺亦颇灵捷恒与朝臣之子结为小友又号召军民仆圉之子数十人仿照欧洲之法排演阵式教以洋鎗其翻新出奇处往往出人意表有不合程序者或伪斩以徇或予以责惩而奖其能者不吝重赏故受责之人痛泪交流不肯轻去又立表为测量法并率领众孩垒土为炮台接以营垒遂分其众为两队半作寇盗半作官军彼得自执令旗指挥缉捕及战竹竿木棍如风驰雨骤官军胜则鸣督阵亲挺剑以追贼官军败伪为多受伤而死者已亦与之俱死事虽儿戏而激励众人之妙用已具于一心矣既从德国求得典册心好之而不能解其师作陶名士也教之诵习为之讲说往往仅三数语耳彼得已心领神会言下大悟每当读书微倦作陶高声朗诵并随处阐其文义彼得听之若不经意者然及至问焉则对罔不当于理作陶爱其天资英敏且落落有大志恒极口奖励之且为言子之曾祖哀蕴留心经典阴符兵法莫不周知今子性情品概与相类非绳武之神孙与至如子之祖若父皆雄杰果毅酷好用兵攻城取邑日不移晷故能开疆拓土幅员倍于昔日俄国受益滋大于是师详述之彼得敬聆之其锐志盖与年俱长矣喜学腊丁荷兰日耳曼诸语声入心通不拘常调胥能娓娓言之嘻是益奇矣彼得性畏水虽小桥不敢过稍长率诸小友习水嬉于湖中又得荷兰舵师之指教遂能乘小船以容与乎中流倘得一帆风顺万里浪不难破也乃他丽娅太后惧其失足止之不可柔发野公主贪揽国权欲据皇位以彼得虽已逊国而年日壮健且多材能心甚畏之密与宠臣恰六必帖谋以兵围彼得之居尽诛其左右而幽其母乃他丽娅于冷宫流其师作陶于远裔彼得将自杀矣两武弁护之突围而出逃至脱六伊萨国人皆曰是真主也朝臣军民从之者如归市彼得遣使告其姊而索宠臣恰六必帖柔发野惧见诛乃谋于主教主教命杀恰六必帖而以兵锢禁柔发野于山寺使使迎彼得入都即帝位以爱繁为柔发野所立且不慧故莫之顾焉彼得智勇兼备秉性精明久历忧危愈增材艺加以亲贤礼士政治日新风俗丕变而其经纶之富器识之宏尤为欧洲贤主中首屈一指惜其不自尊贵好微服作狭邪游至马士克旧京流连风景乐不思归细行不矜终累大德故恒不免于君子之讥云

彼得志在富强于水师尤极留意往往亲登兵舰督率驾驶常远至阿根足海道太后出自冷宫以彼得屡犯风波不测之险戒之曰我国历代皇帝从未一见海水汝可轻身若是彼得不听当微服出外之际尝与商民军士及他国军官同坐饮食众咸不知其为俄皇也又设船坞以造船见船即乘之不论精粗美恶几死于水者数矣而无畏惧之意竟率国中之兵舰直造曷勒克其之白海而还初爱繁第四为俄国主曾有英国人乘舟至俄适逢冬令舟胶于冰其险也可想彼得以为欲与西方法度严明之国相往来必取道于北方之白海否则须由南方之黑海但北海属瑞典国黑海属土耳其国向者曾与荷奥两国订立和约同攻土耳其未能得志今欲西游宜先张我兵威然后投无不利乃遣将军干立生率师以攻川尼亚两遭败于是简命三将军分兵三路彼得亲临节制进攻黑海之埃兆口复因兵船鲜少不敷调遣而败彼得愤极退回么谷旧京以复仇为急务礼聘荷奥普意四国之老于军事者训练新军既成营再派水师由敦江直抵埃兆口而佐以陆兵遂破埃兆振旅而入大获全胜军民降者甚众皆四国人训练之功也昔者俄人好自夸大不欲借材于异地至是举国皆喜获外人之助余威且震于欧洲及至凯旋属境臣民皆遮道而呼万岁比回么谷臣民悬灯结采相率远迎欢声雷动其时统军诸将帅无不车服辉煌而彼得则仍用总兵冠服意气扬扬甚自得也遂乃精练海军遣民人三千户往唉兆海口而调兵两队以资保护兵饷不足大臣主教及商民人等皆愿加抽赋税相助为理彼得又由外国延聘精于造船之人以教俄工复遴派臣子弟五十人分往意荷英三国学造船只俄皇亲自督率夜以继日盖谓唉兆之役皆因诸事躬亲始获大胜造船为当务之急尤宜不惮勤劳也一千六百九十七年策命三统帅为出使大臣游历西方之国随带官绅之子弟及军士商民共二百七十人彼得亦其中行甚密行至里格其抚不知为俄皇之尊也侮之至日耳曼之某属国时彼得年才二十有七耳国之某公主见其应对精敏而举动轻躁心疑之因问其面黑目深之故彼得以用心太苦对语见公主日记至荷兰见造纸者必代造数张见煅铁者必代煅数锤如此之类不一而足常不眠好奇物凡有所闻必往视而后快其造兵船也数月不能就军宫某言凡事必先明其理然后能成臣闻英人性甚巧制物皆有成书倘往英游学四月宜可了然于心矣彼得即往英国日至船厂阅视遇有奇材异能之士一一礼聘至俄及回至荷兰海面忽遇大风众皆股栗彼得笑曰汝等曾闻俄国皇帝有死于海者乎是役也欧洲各国游历殆独未至法兰西以其常党于土耳其也将往意大利国学兵法忽闻本国警报遂兼程回么谷旧京

初彼得锐意自强欲尽变国中旧法而众心不悦常有揭竿之变商民人等又苦于抽税之烦苛相率梗令臣尤不顺乃彼得壹意孤行不为浮言所动且弃祖制之衣冠而改从日耳曼之服色又效他国语言以殊礼待外人众心更恚遂流言彼得系日耳曼医生之子非先皇虎辣西施之苗裔也我祖制国人无薙须与吸烟者今彼得既令臣民薙其须又口自吸非他国之族类而何及将游历海西人心益愤因相与语曰从前俄国皇帝有游历他国者乎又谓我国人于日耳曼土耳其两国之人向皆不能分办又何知有英法诸国其好为谵语者更为人言彼得行至丹国作商人装束丹太后诇知其伪遂下于狱又有仇人纳之于密布铁钉之木桶而抛于海幸有兵丁救护始获生全又有言今彼得仍禁于丹其回国之皇帝另系一人非真主也谣诼纷纷多出意想之外而国中兵弁思乱尤亟遂欲推戴柔发野为主当彼得频行之际参将栽渴纳先已激怒部下倡率而为乱彼得即命擒捕反者窜匿而戍于唉兆之兵莫不思父母恋妻子及彼得至边架各戍卒众口喧呶声诉其防戍之苦且言远戍三年无人瓜代遂有兵二百名不候军令欲擅回马士克城彼得之近臣某正驻马士克恐其滋事急以好言抚慰召令归伍不谓各戍兵又接柔发野私函激之为变言汝等远戍诚苦余深知之然日后之苦尚有不止于是者何不全回马士克城乎顷闻皇帝彼得业已客死他邦而国人心恶皇子不使即位凡彼得信任之各官亦已全行正法云云由是马四克四营之兵悉离防所而谋作乱幸其统领夏盈葛珍两将军分道截回慰劳归伍各兵言我辈道死甚多糗粮又甚恶终岁劳苦筋力积疲天下有如此可怜之戍卒否两将军亦无以难也各兵见马四克城风俗不同俄人有薙发吸者心轻之又言欲入城整顿者兵竟鸣鎗以逐之获其殿后者囚之于狱彼得回国以其镇将意国人之柔懦也遣之又恨其姊柔发野前在曲也撤地方几毙其母今予此次西游非图逸乐也盖为百姓也乃猝然为乱致阻意国之行遂尽诛为乱者以明国法又念先曾祖哀蕴干纲独断令出维行我独何人不能效法且谓谋逆首恶皆长须之人苟不亟图振作日后何以驭众乃于是年八月二十六日下令国中全行薙发而自执利刃亲薙各官之须凡为乱者皆治以绞罪十月三十日法场之上累累者皆待绞之人主教者心大不忍急取天主马利亚像进呈彼得彼得并不启视即令送回曰我所顶礼者上帝与尔无异我所究治者叛人与尔无涉国家大事在于保民为所当为何庸姑息时则绞犯二百三十人皆坐车而来辞父母别妻子哭声直上云日为愁彼得命将罪案向各犯逐一宣读讫加派军官数员同处绞彼得且亲绞五犯奥人搕布在旁几于不忍卒视凡历七日杀千余人兼不准亲族收葬而尽柔发野之发禁锢庙中其助柔发野为乱之二人则缚而活埋于地下于是频年为乱之老兵诛杀殆尽各营之隶尺籍者皆新兵矣

俄属之克萨克城滨临敦江兵力最强一千七百六年俄之向为奴仆者及其散卒奔之克萨克地方官不许收留克萨克人曰此辈穷迫可怜我等情殷保护尔乃反欲驱之乎且此辈在国不堪苛税是以逃也于是遂叛杀俄之一藩王而掠俄之属地更欲乘势以攻唉兆而扬言我等非叛皇帝实不忍长官之偪也俄皇闻警派兵攻之获其酋诛之其从逆者十人中必杀一人投其尸于河沿流直下使人皆知叛逆者必受诛庶几相与戒惕也小俄罗斯有藩服焉亦曰克萨克其酋长默拔受封于柔发野彼得即位默拔顷心事之彼得亦待之甚厚默拔家世武臣性情酷虐人多有仇视者彼得益以为能宠眷日隆凡有言其过恶者即交默拔惩办然默拔虽受厚恩常苦俄国强抽属国之重税闻恃其强盛欲侵瑞典国兵饷浩繁必更重敛又日侍彼得之侧贪羡其权势今瑞俄构衅渐急私心窃计兵连祸结之后我克萨克一城非遭俄并即被瑞吞莫若暗助瑞典幸而瑞胜尚可图存也有探知其谋者告于彼得言默拔事主不忠并搜获交通外国之书以为证彼得仍不信将言者及私书亦送交默拔自行究治其始凡有叛者默拔皆告彼得及接读某公主纠约为变之札则笑曰此恶妇欲间我与彼得之好也若生嫌隙我何以安身哉立将来信焚毁因而秘之既其瑞典与俄开战默拔虽窃弄权势而难以支持诇知诸属国因俄皇用兵不甘输纳重税类皆心怀怨望及接彼得饬令预备添兵听调之旨默拔尽收觖望之人于部下而定计帅以归瑞典又致书于波兰国君言波兰兵力未甚精强臣愿以劲旅代为尽力事甚诡秘惟其心腹臣阿立克知之阿立克机事不密漏言于部众部众急赴军前告变语多切挚彼得仍不信待之之厚无异昔时并将首告默拔者定以发配之罪余则加以酷刑必使自承诬告而后已既承则发交默拔自行诛戮默拔自维恩泽不能久怙奸诈不可常行心滋愧惧而与之相厚者亦劝其弥缝过失以免祸患默拔不能听其时瑞典国王已率师逼近克萨克默拔自维不能中立愈增惶急又接彼得严谕迫令帅同所部以御敌人默拔托病不出迨两国锋刃既接默拔竟帅所部与瑞典之兵夹攻俄兵于叵尔托瓦地彼得至是始知默拔负恩背德与敌连兵大悔从前之误立命一将率领偏师破克萨克之伯托林城屠之默拔自知得罪又不礼于瑞典无地可容逃至土耳其进退无路艰难以死俄皇旋命斯克六拔士克接理克萨克事其民咸踊跃以助彼得惟兵无统帅屡为瑞典所乘俄廷乃派员往驻兼治国事因家焉又许其在诸属地治产于是克萨克归俄外部驯至一千七百二十二年在马四克京城另立一衙署专管克萨克国公事于是蒸蒸日上大异于昔先是斯克六拔士克甫理克萨克事旋即病殁彼得环顾廷臣无可立者且鉴其前失欲慎选贤良以正一国而卒不可得一千七百九年因命克萨克或有军事必先禀命于俄廷不得擅自起兵

西历一千七百年俄皇彼得已于黑海得唉兆口岸北海亦亲往游历察知此两处尚难通至欧洲因欲取道于波罗的海惜迤北沿海五省地先有属俄者今皆改属瑞典事大不便心恒悒悒时瑞典王嘎耳利第十二尽削其诸侯之大权诸侯胥怨之爰有一藩侯纠约三邻国各由本境进兵约期同攻瑞典三国者何波兰丹墨俄罗斯也彼得忽得此机会喜而许之讵意瑞典王亦能军先败丹墨次破波兰最后遣兵八千名攻俄适值大雪冒雪潜进俄兵六万余屯于某隘不意瑞人之突至也仓猝中亦不知其多寡大惊奔溃辎重尽为瑞有瑞王骤胜而骄以为衅起于波兰必先征服波兰再与定盟然后可久于是积时累月始与波平而俄则乘其休暇从容有为矣先是彼得败归而后志气不衰急图湔雪其耻而后快于是铸炮三百尊训练新兵十队每队马兵一千名另派二百五十人入武备院肄习阵法以备指挥越一千七百一年命库总兵帅师伐瑞典胜之瑞典之军死亡过半复胜之于水路夺瑞典兵船七次年又伐之瑞兵八千名死于俄者盖六千焉尼洼江口瑞人筑有炮台甚固全国之锁钥也亦为俄人所据于是彼得始喜谓欧洲之路可通也遂自尊其都城为圣彼得堡明年又获瑞典兵船二沿波罗的海诸省以次削平其民有不降者彼得痛加诛杀始惧而服忽接本国军报知国中又有反者即命库总兵往平之兵势益强彼得思前与共事之国皆与俄同心者也乃遣兵助波兰等国初欧洲各国皆奉罗马教大有惟我独尊之意及耶稣教大兴奉罗马之君视之如仇敌日寻干戈几无宁宇瑞典王嘎尔利第十二之祖古思塔布亚多罗布思然曰人亦期守法耳何乃分门别户缘教事而误国事哉自今伊始有敢以异教为仇者余即移兵讨之由是各国汹惧皆愿任其民人信奉何教官不顾问有一二仍执己见者古思塔布亚多罗布思胁以兵力全洲以安人咸畏其威而感其德至嘎尔利第十二时平波兰适奥国人又有为教而受害者以嘎尔利必能绳其祖武纷纷求助嘎尔利遂力劝奥皇毋得苛待教会民人欲奉何教必须听其自然奥王许又命奥国将所掠之俄人一千五百名日耳曼官四百员交瑞典处治奥亦允之瑞王威名日着法兰西人适与邻近各国交哄众小国恐瑞与法合将有国破家亡之祸遂相约莫敢犯而瑞王别有深意殊不肯助法人法亦知寡不可以敌众兵端遂息欧西方共庆升平乃俄忽据波罗的海滨诸城邑瑞王嘎尔利切齿怒恨日图报复遂于一千七百八年征兵五万一千名进伐俄罗斯嘎尔利自率轻骑六百亲为前锋俄兵御之嘎尔利败绩几为俄擒瑞兵第二队大至始免时俄兵仅有二万人交绥俄兵退瑞兵又进俄兵后队一万六千人与前队二万人合遂大战瑞王独当一面所乘之马毙左右护卫大臣多阵亡随王左右者仅四五人耳瑞王震怒招集散队遂败俄人乘胜前进而不知后队一万八千人已为俄兵截而歼之也余兵六千人皆为俄俘时值严冬俄地苦寒饥疲之兵至有堕指裂肤者艰苦至此瑞王知难而退矣乃犹征兵[秣](抹)马转战而前延至一千七百九年夏俄皇彼得亲率雄师六万人命库总兵将中军门总兵将左军任总兵将右军布总兵掌炮队俄皇亲誓于师曰俄土有众悉听朕言此次之战为国为教又为尔等身家幸勿言为朕也即朕亦当舍死忘生为尔驱除大难如其不然战败而还朕无以为国尔亦无以为家矣尔其勖哉瑞兵既已深入重地亦知胜则有家败则不返瑞王激厉其众殊死战甚至鎗子穿彼得之帽而过鎗毙门总兵之马三易三毙俄众汹惧瑞兵似已操必胜之权矣乃瑞王不谙兵势忽命分兵为二队而其中门总兵急帅精骑横贯而击之瑞兵左右不能相顾而彼得大兵又如风雨之骤至遂致腹背受敌仓皇奔溃瑞王乘轿而逃而马为炮所毙易以二十四人舁之又死二十一人瑞王仅以身免夤夜奔土耳其其余兵大半死亡仅有孑遗尽俄俘之以归是夕彼得收瑞官之降者宴于帐中语之曰是役也两军进退胜败之机增朕识力不少尔等诚朕之师也良可欣喜其不自矜伐如此师旋凯歌竞奏举国之人皆喜俄皇不惮勤劳讲求练兵之法今果收大效且又能遵奉天命舍生以救人可卜昔日听命于瑞典之诸国将来必听命于俄也

　外史氏曰俄罗斯一国前在欧洲无闻焉彼得夺发有为取人之长补己之短举凡行兵造物诸学无不讲求而考究之是以部伍严整所向有功迨侵瑞典而据其地瑞典寻仇又使之只轮不返自时厥后俄之威名遂与英法美奥德诸大国并列藉非彼得深探国家兴衰之由以训其军民又何能浡然而兴哉瑞典然自大一蹶之后已不能振而又悬师深入犯愤兵之忌遂致一败涂地安危得丧之机可令人深长思也俄人既据波罗的海滨地因以建立国都与欧洲声息相通驯至欧洲各国每有新法彼得无不先知此其所以终致富强也欤

俄国之初榛榛狉狉几有不识不知之意当我中国赵宋时希腊教会传至俄国始有振兴之机其一切治国规模亦皆仿照希腊越七百余载国势日广积弊丛生顾未尝一改旧制大主教尼肯识微虑早思欲有以改之而俄民心志不一猝难集事俄之有职人员及士子之曾游欧洲者睹欧洲治国教民之事似较本国有上下床之别及回国皆效西国衣服以示向慕之意且常向众面述我国不亟思改图恐必居于人后其所向有功之库总兵即游历人员之一也彼得幼时即习闻更改旧章以从西国之事既长躬游欧洲循环察视比返国乃宣言曰欧洲各国之政真善政也我国亟宜仿行否则日后必为所制乃计干纲独断不欲徇其旧俗乃据波罗的海滨诸郡邑已收新法练兵之效又念有国有家者必文治与武备交修乃可以长驾远驭雄长天下先是俄有佃户二千万人皆隶于贵戚富绅世为奴仆彼得以欧洲之西陲其始亦有世仆一旦尽释为平民实政之尤善者心窃慕之又以欧洲各国教养诸事皆出人上立意仿行乃聘英法荷兰瑞典瑞士日耳曼诸国之名人至俄或令译书或供制器皆以教其民人凡有奇技艺能者务罗致之以广裁成又恐其学之不速也自御西国衣冠以倡之令学者亦皆效法以示心仪西学之亟

俄罗斯一境雄跨欧亚两洲疆域既广民俗不一彼得即位以来奋发有为躬历欧洲诸国择善而从先学其练兵之事得以开拓土宇通欧洲之快捷方式而据之以为都城及乎武既展文教聿修然犷悍之民不易能[遽](据)使之顺从也彼得乃刚柔并用行之以渐卒以革故鼎新兹仅纪其改正国俗之事可默想其裁成化导之至意焉先是俄俗人分三等一为世家之裔凌夷而为农家者流然仍自恃其阀阅妄自尊大一为农家佃人田以耕种终年租税悉归田主三为奴婢往往有一家而畜奴至数千者主人欲卖其奴则离析其父子夫妻而强卖之及彼得为政无论何人尽按其户口使纳丁较之中华隶丁于田于仁政固属不逮而畜奴多者尽令其主人纳税钱已隐寓革除之意有时主人欲卖其奴则首严离人父子夫妇之禁违者治罪不贷又以各省会州县城中人亦分三等彼得按日耳曼章程以改之至于外国人之寓俄者许其随处设肆贸易并准置买庄田房产或欲与俄人结婚姻及在俄为官亦随其意教堂中礼拜等事亦所不禁惟其人欲出境则必令按其产业资财以十分之一交于公家俄之贵族先有因其祖父功勋而得封荫者类皆习为骄贵历年既久诸荫生半属纨毫无才具但知袭禄位以骄人而已彼得力改陋习谕以现在为官供职者始为贵人他毋得滥并分文职武职教会为三等而三等之中又各分十四品以为尊卑不得凌躐俄俗凡有产业者父死其子析以为己有彼得出令使按日耳曼章程改为均归冢子承受其余诸子悉听冢子教训并各宜努力潜修以增财识将来可皆为贵官以寓鼓励之意又恐其分析财产而终归贫弱也然未几仍归旧主又俄俗妇女不轻出门男女不同几席彼得以为无论男女皆宜自正其心初不以形迹为嫌自此更示相亲相爱之雅

俄廷向例每有机务必先广告各处官绅相与议定而行自彼得干纲独揽始设机务处如中朝之军机处者然初命九人摄理后乃增至多人凡机务议定后命一人专司颁诏下各部遵行复恐未臻妥善遣四十人往日耳曼国习其令典归而仿行之其外复设十部一洋务部二戎务部三水师部四户部五税粮部六刑部七世职部八制造部九矿务部十商务部命官分理每部又各设一书院延聘各国名人以为教习兼采他国章程参以本国定制务衷至当其各书院总教习定由书院中人公举之例概不由君上遣派先是俄国各道分设专官大权独揽彼得命分全国为四十三道而隶于十二省又命各绅士公举数人遇有政务会同各省各道员商酌办理京畿之内亦照此例而由此数人中再择一人以为总理其最要者则在于制造商务彼得因着为令曰凡公举办理此事者半用外国人因其于制造商务较俄人为稔习也外此各大城诸事亦公举贤良管理而遥制于都中总理大臣各城之贤良久乃皆通西法街道房屋务求整饬洁净藉非彼得之躬历各国亲知其利獘亦曷克上行下效如此之速乎新章既定彼得又密查各官有无贪婪之獘查得有一官暗吞国帑若而其属下司籍之人乘机欺蚀彼得即严谕百官曰欲使百姓均沾实惠必自尔百僚各矢清洁始尔百僚果洁己奉公吏役自不敢肆因戒以官箴如中国衙署中奉旨勒石所云尔俸尔禄民膏民脂下民易虐上天难欺之意旋又查出亚洲境内之西卑利亚总督婪赃不法彼得乃治以斩首之刑以儆其余一时威令大行人咸知惧至于欧洲律例惟瑞典最为确当俄国则无论何案一入公庭未问先笞彼得欲改从瑞典而恐其太骤命稍宽焉但期以渐革除而各道城内以迄乡间各设问案之官皆命禀详于刑部以为准驳其余设施大抵类是考俄国未经整顿之先每年进项纔得银三百万罗卜合银洋一百五十万有奇至是骤增至一千万罗卜历十五年更较前增三倍焉此改弦更张之成效也初俄境盗贼纵横彼得以练兵剿之惟壤地广大兵额宜众兵费尤繁乃以精益求精之法练陆兵二十二万水师二万八千大兵船四十八号小兵船八百号不特可御外侮盗风亦自是少戢矣先是俄之兴由于教会然自有教会以来京城有大主教一员其权势之重舍皇帝外无敢比拟者彼得又欲改之乃先于各部立书院之例至是又创设圣议院凡教会中之规条亦公举数主教共议不专由大主教一人然后示以章程曰各主教处必各设书院凡传教之子弟若有不能读书者则令改隶兵籍查俄之教士向分出家及不出家两等圣议院既立凡年未三十之人不准出家其出家者亦须读书然后大小书院以及医院无不大兴彼得又命主教等多着有益之书以训世教会中以彼得为擅改俄国历代相传之教情沮丧内有数人自知时势所迫有不改而不能者乃别立为新教会盖因旧教会而名也此外又有欧洲各国教会本与俄国教规不同日久乃分为三等一新教一旧教一外国教遂不免有相倾相轧之弊彼得知其各有佳处故外国礼拜堂亦亲至焉今尚有座在堂中又诣新教堂而谕之曰上帝命朕管理国事惟人之良心乃上帝自行掌管非人所能管也若按良心作事有何阻拟难行乎又至旧教堂谕曰我俄之兴固由教会然事贵变通所有规模亦不可拘泥也盖彼得务欲三等教中人广读书以明义理则既无党同伐异之弊亦无随时更改之劳矣

俄之北海一口岸名曰亚刚阿荷兰日耳曼人昔常由海道运货通商然必绕道瑞典颇苦迂曲至俄国人之贩运于此者遵陆而行天气苦寒路又甚远乃改于波罗的海角之新都圣彼得堡创立码头于是得免绕道瑞典及苦寒远路之虞而商民仍有系念亚刚阿者彼得姑准其两路通商而逐渐增加亚刚阿之税商人遂相戒裹足彼得又念国中之商运货于陆路甚属不易乃为民开运河一道由彼得堡通至内地之东省民皆便之又为民开通各大河使之相连无论何处舟楫皆可直达此彼得立埠运货之法也工尚未竣又与欧洲数大国立约通商使商民知欧洲各国所缺而俄国所有者急为制造运销其欧洲所有而俄国所无者又谕商民急往贩运又睹本国农民收获之际皆用镰刀一人一镰甚觉费力乃谕民曰尔等诚学欧洲所用之长刀则一人可抵三人之力矣又劝民种桑树葡萄果叶等物其欧洲极肥健之马牛羊等畜胜于本国者谕民务望贩运以来至于各要工各矿务之类则谕民曰尔地主人等务须及早开办如其不欲则国家将许他人及外国人来开不可使至久陷地中也如敢阻挠杀无赦由是俄国大商皆出而办矿务有商人名代米多者由办矿以致极富至今犹有称之者其时化学尚未甚兴彼得更谕使立化学局以制造各物兼察各种布疋并船中所用之帆巾里与夫哈喇洋绒作袜之绒织金铀等类凡英法奥等国工人之工此艺者皆延之来设局制造并使本国人赴局学习俄人初恐制造此等货物不能销售彼得谕之曰尔等无虑其各立局我将使各兵丁舟船贵族人等凡国家所有事者均往购之又念本国人所穿之屦形状甚陋命人往欧洲仿其履式制成而使人易焉凡此皆彼得之苦心经营也然其初创规制时则有大难者俄国各省官员类皆以剥削民利为生不尽乐遵劝谕是以商民少踊跃者然历年仿照新张织造局已有二百处各国新法既已精熟而又皆能独出心裁自创新式以制造矣彼得既整顿内外诸政皆获实效复以北方波罗的海滨据地无多南方黑海之滨地亦有限乃欲逐渐蚕食以广通南北海路自揣曩昔练兵到处战无不胜攻无不克今兹出兵必无不利故遣兵南侵土耳其土兵甚众不利而退复遣大兵北侵波罗的海滨又获据瑞典之数省地欧洲大震目之为虎狼俄各国于是共效合纵之法合力以抗之日耳曼与俄逼近防备尤严彼得知不能专恃民力重命驾亲往欧洲各国以觇之既返遣其大臣往与强国立约以为将来攻弱侮亡之计旋即息兵安民以敦邻好焉彼得自即位以来综理国务为小民劳心者皆着成先练欧西兵法以防外侮而制内乱既已底定而后经营水陆各路以通商利农于是商农殷实比户可封与教师商制造之法立各书院学堂不惜重金聘请各国名师名将来俄以教习之乃至地拓财丰乃谕民曰朕劳心猝力二十三年于兹皆为尔百姓谋生也今国家大势粗安愿与尔百姓休兵息民以共学各国有益之事尔百姓其各知之俄人闻之皆大欢喜以为我皇之言实生民之幸也乃相与拟上俄皇尊号为大彼得

　　论俄皇游历　　　　　　　　　　　　　　　
阙名附

英国太晤氏论俄法交谊谓两国百姓亲近情形直似俄皇于宴会中已有将联盟两字说出之势又谓俄皇到法国法人尽力接以此观之当知其联盟始于一千八百九十一年也

俄法联盟大约尚无条约然此外无不备焉以法人接待俄皇情形观之其条约亦可何时用即何时写耳

俄皇到法一事无甚关系法民固视俄皇到法当作盟约画押也俄法联盟或与英国政事有碍然我英亦无可怨者且以时事观之复当视为美事欧洲情形俄法联盟已为断不能免之事自一千八百七十五年俄皇阿来克桑得第二恐德意志复攻法国既有联法之意今德奥义三国既有盟约而英国又终未定其附于何国故俄法不能无联盟之举矣又云某报谓俄法联盟当可保欧洲太平惟法人不可复梦想俄人之侵多脑河法人之据布兰耳此言诚是然此非俄皇与法执政之志也又云俄法联盟须使英俄交情加厚由是又可与法国交好不然则近年法国与英为难之事俄将助之矣但英国若附于三国之盟则事异矣以目前英德交情论之英又岂能联于德乎

俄法联盟条约已定无疑俄法两国何不将条约登于各报以解众人疑虑耶自今以往若谓两国联盟无约断不可信今者法人接待俄皇情形人所共见若我国复蹈奥国故辙谓事屡属子虚则险甚矣但两国之盟盖亦如德奥义三国之盟同为互相保护非为攻战耳

俄人联法可使法人少安如两国系订保护之盟则我德无可惮心者想两国未见有攻战之约复使欧洲大乱也法人性情虽急于进取其作事全在一时而俄则不然英法德各国于外交之事时有更变惟俄国则永久不异如教皇之深思远虑或尚可与之比较一旦俄德失和事固难免即以今巴黎接俄皇情形益使此祸如在目前然俄人必审定事势始肯为法人出力耳

俄法联盟之事实始于一千八百七十一年加皮威君曾论及之

又云如俄法之盟为相保护则各国之幸如为争战则恐无安静之日矣

包尔删报云巴黎接俄皇各国使臣均随祝贺胜甚事也然以法民举动反使各国惮心焉

俄皇至巴斯娄维也纳冷淡若是较其到法情形殊不同也俄法联盟已有条约可无疑议三国之盟惟当尽力固结耳俄皇法总统于酒中祝颂时虽未明言盟约已定但以接情形观之亦可知其约已定矣若必俟见诸言语方谓可信则自欺甚矣

巴黎接俄皇张灯结彩华美万状有人梦想所不及者俄皇在各君主国如是冷淡今到法国见上下议院长谓得与公举之人相聚甚乐云至法人者向来立有严例力攻君主今待俄皇至于若是令人忘其为民主之国矣

意大利芳非报云俄皇游法绝无扰乱欧洲太平之事现在各国和好情形为向所未见者若义国近年之政诚如新报所云殊为奇异也自突尼斯事与法国立约后俾思麦已见三国之盟欲散矣然我义无所动心此盟于我义实无大用虽散亦不惜之如一千八百八十七年我义不入此盟迄今国势亦不过如是耳

俄法交谊久厚此次俄皇历法益使之坚固现在大局诚如法总统酒中颂语欧洲太平可保焉凡欲欧洲太平者皆当贺俄法联盟之成得与三国之盟轻重相抵

我比国于俄法之盟只当庆贺耳欧洲太平我比直受其益欧洲之事屡次几出不测之患事关全洲今俄法之盟成太平可望长久矣比国各报所论大相同

　　记俄皇行事　　　　　　　　　　
西女士滑棱附

滑棱曰俄后性慈爱见贫家妇孺意甚眷注皇亦孜孜求治皇与后皆笃信其民常微行街市间不挈从者时或一人从之亦惟远随于后不使之近于左右民之欲瞻仰颜色者可常常而见之滑棱又言一事可入之德行传中而无愧阔浮报录滑棱之言曰

余闻俄皇尝乘街车沿路搭客之车以九重之尊舍御辇而弗乘盖有深意存乎其间焉俄国武员习尚奢侈年少新进之辈囊无蓄积步趋甚苦有某千总者因贫故尝乘街车同僚以其不类也咸潮笑之且微讽之使退其位事闻于皇皇曰是颓风也不可以长会当正之于是皇乘街车造其营诸武员不虞皇之猝至也皆惊恐皇骤问曰君等以统率行伍之故鄙街车而不屑乘余君等之将帅也亦乘街车来君等欲余退位否诸武员惶惧谢罪由是向之因乘街车而为同僚所不齿者始得从其便云

　　德皇政策　　　　　　　　　　　　
日人阙名附

德开国会时宰相必招宴议员为俾斯麦为相时之例现任宰相亦依例以客岁十二月招宴国会议员等于官邸德皇亦临幸焉记往时俾斯麦为相时有议员温多呵罗士多者为具埃儿地名所选举其人论政治实与俾斯麦异趣不啻敌而宴会时则和气蔼然谈笑于尊俎之间世人至今犹叹称两人雅量今次宴席颇少与列者然虽盛观不及前时而德皇与客语汉堡同盟罢工一事颇有可观抑汉堡同盟罢工者谓客秋德国劳工等同订盟约而罢工也当是之时在英及外国劳工等咸为张其声援或送给金钱于是劳工势力逐日有加德国工业将有减色有欲调停之者与赀本家商议赀本家有所顾恋决意斥之不肯退让一步更募集劳工于远方于是同盟等势力不敌不能如其初愿事遂中止德皇于宴会席上语当时之事云彼赀本家不为同盟罢工之劳工所荧惑悍然不顾以相抵抗实与我意相合如此则足以制劳工之轻躁罢业把持市面而劳工等之幸福亦在其中矣据德皇之言观前六年德国政策亦足以窥怀抱社会主义者之政策千八百九十年二月四日德皇当时宰相曰列国方拟稽查劳工等欲为联合万国订同盟之情形朕所确信也故朕将使我国代理人即公使也先谘英法比瑞诸国政府以处此等劳工以与诸国一律其忧念劳工也如此今观其宴会时所言则似以赀本家时强而抑劳工之同盟罢工视为好手然则前六年德皇为劳工忧念岂非伪乎抑一片好意今已烟散雾消乎忖德皇之意应不如此也窃思德皇为劳工忧念欲长进其地步仍如昔日也唯恐无智之劳工等为社会党所诱惑煽动故宁袒赀本家而抑劳工等耳然此政策果能得其至当乎似当稽诸异日焉

　　论德皇为人　　　　　　　　　　　　　　　
阙名附

德皇常谓朕慕皇祖威廉第一之为人呜呼闻此言者谁不惊骇哉两皇资性各异有如别种之人威廉第一沈静豪毅诗人得尼孙论其为人曰文理密察若威廉第二则俊爽英发古之希腊人及近时之哥我儿人等皆崇尚英雄之人如德皇祖是已至于威廉第二所自称许或似经世家或似哲学家或似美术家其与其祖皇不相似甚彰明较着矣两皇为人既如此之异则威廉第二欲私淑皇祖岂可得哉拿破仑第三慕我哥斯打士使怍儿为人每自仿效然亦不能成其抱负伪英雄之末路多凄风惨雨焉抑威廉第一在东宫时既深谙世故及即位则信其所当信临机处事未尝逡疑惑自谓普鲁士在联邦之中须总揽大权而统裁国事然非树立一大陆军则不能得志故屡于议院中与议员上下议论遂渐联合一大陆军矣且此争论于议院也不复问宪法之有无与每岁出入豫算之如何一以振兴陆军为念军制以备乃一战破丹麦再破奥法等自奴把儿之捷而后国民齐以威廉第一为智勇绝伦特出普国诸将帅之上然君临于联邦一举一动不敢或苟老成朴茂得寸守寸取尺进尺不复为痛快奇变之举动遂以建立其国家矣今将今皇比皇祖谁不叹其不伦哉今皇初即位辄以近时之拿破仑深自期许拟更革社会而不能遂志视君权为不可干犯之具诡计百出或拟建立殖民国而反陵辱宜请援之英国或离合反复寄情于俄奥之间又或致意于欧洲新旧同盟之国仓皇无定欧洲诸国外交家无一人能知彼外交准的用意何在者忖其志所存欲增扩属土于欧洲中乎欲御敌国之侮以免为其所逼压乎欲建立殖民地乎抑欲得闻誉于地球万国之间乎此其所以不可端倪也

德皇祖威廉第一本多才有王者之德常好择士其所取舍十不误一识鉴之明有足多焉其拔贤举才也毫无猜忌俾斯麦之霸图马儿得歇之战摩罗多吉之兵学威廉第一深叹赏之然未尝偏宠其人又未尝滥许其功其行己也高洁故臣下无由致其巧言令色善选择贤相名将而任以大事故诸将相亦各尽其才谁谓威廉第二果能有皇祖之风乎今皇好自用黜皇祖所遗之辅弼相臣而不顾焉如今皇前相卡保里尾伯今相苛牵女歇侯马儿的儿士伯要伦百卢器伯等殆尸位而已年少亲王中亦或有愤其策不容而中怀郁郁者皇祖谓君王所以长保尊贵者在得左右亲信之力今皇乃谓不在山河之险臣民之和独在我一人之才也噫亦危矣哉皇祖之政策志在不归功于己故地球各国齐称俾斯麦为创兴德国之业彼则缄默不复自夸其功万国赞摩罗多吉之战称其战勋彼则缄口不自称己力今皇则谓朕在地球上则帝位也己之力大故臣民咸辅己也常喜独当冲路高自谈诩又自出命令以巍立枢要为得意自谓德国之强地球万国宜听命焉睥睨宇内傍若无人盖自信心与傲慢心实为其根本也如欲于史乘中求似德皇者则卡里盟盖其人也耶

　　论比国王　　　　　　　　　　　　　　　
爱芝其亚附

比利时立国以来甫历三世因欲自主每多争战其国中之久遭蹂躏强敌之恃胜虐待以及最后已得自主各情姑置不论比王立屋可尔第一人咸称为国君中之最有才识者系选从英国公请而来王有深虑遇事能断尽心国政以固其邦基其子嗣位又逾一世合天下之人闻其嗣位相与称善近三十年之内国享太平长进之速他国莫与之京然应为之事尚多中以保守其国为尤要比之人民仅有六百五十万丁口其扩充船务制造玻璃铁器以及所织之镂空花边各种绸料种类之多货色之精在天下市面之上当首屈一指所有大宗出产可与英法德相埒整顿既速积聚愈富此又全恃立屋可尔第二才具优长虑远心坚始终不怠顾其办事志向与乃父稍异每精心独断为国增光性尤平易不喜骄奢甘杂于稠人之中与民往来鼓励工艺且使其京城壮丽雅观凡事之有益于国有益于民者无不力助其成冀收实效前此未几比京各报馆燕集之人交口称颂曰吾民之元首也齿少于其著名之戚英君主者十六岁践位之年纔踰英君主之半身长六尺相貌端庄常在京城骑马或在奥斯吞步行主持君民共主之国制孳孳焉惟以利国安民为心勤求治理或谓比国地少人稠曾无寸壤未垦斯言甚确即欲扩充制造亦为地限势有所不能以故积赀虽厚而在本国则无利可营又人浮于事无工可趁立屋可尔第二深知其国虽小而户口甚繁财用恒足惟苦于幅员太窄永难展拓必须寻辟门径庶使所积之多赀可以营运其少壮之人既不能在本国操工谋利尤应为其别寻生计当彼时也正有人公举比王为亚非利加万国公会之总统此公会系专行善事者比王乃谘谋于斯旦雷及他探路之人遂免得康阁地方距今不过十年十二年耳其得有斯地所费不赀已由各国允许专归比国主持并由比政府核定律法在数年之内可以便宜行事将康阁一省名实皆归为比之属地非洲有此大地计方一兆英里首兴政教俾得自主工作为定公平工价虽内多为难之处外有阻格之虞而其治理之效昭然已着使人惊异意谓如此大事而出诸一人之心思才力实可敬佩即史记之中欲求有似此才识而以勤政爱民为心者亦殊不可多得草创之始岂能无稍差谬其初时所派之辅政诸臣或短于才不称厥职诚所难免正不知经几许阻难筹虑而比王终能坚持定力今则左右得人股肱是倚皆有才阅历前之所谓棘手者悉已化难而为易矣

现在该处气象蒸蒸日上言之殊有意味一千八百九十四年余作客比京某日有公燕及克斯船主者皆比国最有名望之官僚及克斯者曾在康阁着有劳绩亦与其它有治才事功之大臣相等比之官绅毕集余亦在座有议官而兼罗范书院掌教名特嚣者昌言于众辞甚畅达足以动人可与英议院中长于辞令之人媲美在席之人闻言感发皆欲在亚非利加大属地内传有耶稣教道理并认明凡人应有之利权俾人之见识渐广其忠君爱国之心油然而生如此大商务及大有裨益于人之事其首为创率者终收成效通国咸利赖之有名三木尔生者取木勒及凡熟悉该处情形者所著之书选集成编标其目曰当今文化内有一节言康阁地方一兆英里有人民八兆虽尚非显属于比然已遵奉比之教令后此百年之内或可统归比国管辖该地在亚非利加而被欧洲之国辟治殊有益于化外之野人彼族犷野每人相食已用威力以禁戢之其中头目倘犹顽梗不悛即予废斥如贩卖人口以及凶恶行为尚亦当能改化其俗是诚盛德丰功之举也果克臻此则比国本以教化六艺见推者又将益进而自成大国矣去年元旦比王乘议员百官朝贺之时廷谕之曰英国势力若是之大当有秘诀在焉秘诀维何即国人之忠心是也近又向余自言其志云吾生平开诚布公实事求是冀人皆知吾心纵或有会其意者吾亦未尝因此而自沮其志气惟求吾尽吾道使心地光明自然而洞烛物理矣比王为此数语其国人闻之莫不悦服信从且不独比人为然即他国之人亦共相钦慕云

　　美国共和党拟举总统宣论新政　　　　　　　
日人阙名附

美国总统定制四年一举国有两党一曰合众一曰共和各愿举其党人以任斯职现任总统为苦尔若兰乃合众党人已历二任本年西十一月实为改任之期共和党将推威而麦根地为大总统迦力特可力特为副总统西六月十七日开大会于圣路易府宣言其政纲略曰我党尽瘁邦家之事三十年于兹凡我国民皆当共悉今改推总统在期月之间我党兹开大会请宣言他日得政所欲为之事以质诸国中明识之君子焉

南北战事既息之后我北美合众国政权悉归合众党之手善法未设秕政渐多民人蒙其弊不为鲜少或滥縻国家岁资于不急之地致国库空乏更甚或募公债充经常政费或于无事之时增加公债额本二亿六千二百万元或贸易权度失其平或有不能偿还国债资金之虞或仗美国之忠信滥借外国公会资或破灭共和党政府所曾施设之政策及政绩是等皆合众党为政之渐致此也又不详定金银价以至忽涨忽落令有资本人日日皇恐致商工业因此不振制造所因此休歇工价因此低落实业因此折阅或导入外国货物于吾美市而令本国生产货品日见减色此皆合众党为政之所致也然则为全国公共之利益及各人私得之利益起见内不害民福外不损国权以优理国政决不能望诸合众党明矣非我党取而代之奈斯民何我党所怀为政意见略如左方所记

海关税则　我党欲使合众国工业卓然独立进境极骤繁盛日增故以设法奖励之保护之为第一义故于外国货品抽其课税以奖励诱起本国之产业并以补度支之不足且为本国产业家担保市场衡平为本国佣工者维持工价标准又于耕园之傍设置造公所使本国农夫少被外国市场时价低昂之累然后遍起国民勤俭之风使人人唯己力是赖此保护政策之大也若夫推行之法务期稳当纯正不至偏倚不流私爱而必不许本国富家垄断及外国势威掣肘也

合众党所现行之关税不能公平既损国威复令国民勇往兴业之心大为减失我党拟正定税则凡一切外国货品在美国市场与美国货品竞价者皆征之如是则不独为政府开一财源并能制美国工价不至随为起落至于何品抽若干税实属实际之题目故又不可不斟酌也刻下事情及生产情形要惟在保护美国之劳工及工业耳

互得利益　我党以为与外国通商当以互得利益为最善现政府变改前共和党政府所商定互利之通商条约盖合众国之一大不幸矣我党得政拟复兴此政且推广其意以保持贸易利权而向外国市场扩充我农产林产及各种制品之销路也盖保护政策与互利政策二者似相反而实相成如车之有两轮缺一不可也彼合众党轻忽破弃此二大政策矣吾不解其何心也故兴废继绝我党不能辞其责矣我国产品固保护之虽非我国产品然紧要货物亦不抽税以不抽税之故使外国亦不抽税我国货物则我之利益自在也盖保护政策以兴盛国内产业并制我国市场而自握其利权互利政策以开发外国贸易得将我国有余之物溢出外国市场而自广其利源也

砂糖羊毛及织品　美国糖业不兴由政府不能庇护之故故国民须用外国之糖每岁出银一亿万元以上我党务加整顿使此等糖业皆出于我国以塞漏

奖励航海法　我党现欲复兴奖励造船及奖励航海二政策使美国人所有船舶载美国人搴美国旗章而经商于外国以广商务

货币政略　我党欲使金银货价划一如一千八百七十九年制定支纳正金法律即是也故若紊乱我国流货妨害我国明信货币政策我党所决不取也如彼任意铸造银货法案我党所不赞也银货及纸币之与金货要必有均一价值故我党现拟不论其为纸币与为硬货皆维持使平准也
</div>
    <div class="pagination">
<a href="皇朝经世文新编_page15.html">上一页</a><span>...</span><a href="皇朝经世文新编_page11.html">11</a><a href="皇朝经世文新编_page12.html">12</a><a href="皇朝经世文新编_page13.html">13</a><a href="皇朝经世文新编_page14.html">14</a><a href="皇朝经世文新编_page15.html">15</a><span class="current-page">16</span><a href="皇朝经世文新编_page17.html">17</a><a href="皇朝经世文新编_page18.html">18</a><a href="皇朝经世文新编_page19.html">19</a><a href="皇朝经世文新编_page20.html">20</a><a href="皇朝经世文新编_page21.html">21</a><span>...</span><a href="皇朝经世文新编_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
