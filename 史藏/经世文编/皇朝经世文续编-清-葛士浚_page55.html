<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 55 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 55 页/共 103 页</h1>
    <div class="content">　　送弟之江甯序松陵文录　　　
庄庆椿
王君某将宰江甯邑延吾弟于幕中弟且行矣吾可无言哉昔范对秦客知武子击之恶其掩人也掩人者人亦掩之故告之一曰愿无伐善蓬生麻中不扶自直榛莽杂种随风俱靡故告之二曰勿狎淫朋学问之道无穷柳子厚所谓若器焉必隆然大而后可以有入若墙焉必基之广而后可以有出故告之三曰凡事贵自择而善取资传曰宴安鸩毒不可怀也怀安非独能败名亦能败性君子尤恶之故告之四曰在职当思其所司吾先人世有冠冕子孙乃不振如此衣食奔走甚或槁项黄馘名不出里閈故告之五曰孝莫大乎显父母夫富贵声名人所同欲知欲而不知足则失所欲弟其慎之抑吾重有感焉司徒文子问于子思曰亲丧三年则何服子思曰三年而未葬则服不除今吾与弟方奉府君忧然母孺人没已六载慢葬之罪其何以文忍告吾弟哉惟交勖之可也
　　桐城麻溪姚氏登科记　　　
姚莹
桐城麻溪姚氏其先当宋元之际有仕于安庆者悦桐城山水卜居于东乡之麻溪遂家焉数世隐于耕及明正统闲始显自明景泰元年始至　今上嘉庆十六年凡三百六十二年登科者四十四人成进士者二十皆麻溪之后也其生平宦蹟事功文章着于史传与夫他途拔起及以节孝言行着于邑志家乘者不载焉兹独次其科目先后而记之曰嗟乎祖宗之德不其远哉自古未有无德而兴不继而长者也造业之祖起微贱服勤劳行修于身功及于物天乃昌其后以报之故孙子之盛衰即视其先功德之大小以为修短之数昔黄帝之子五德代兴而后稷启周祚至八百盖稼穑食人功为大也其次莫如立法教世故契之王亦六百祀观于往事而天可知矣国之与家大小虽殊其义一也姚氏系出吴兴唐宋之闲尝有兴者而旧谱所载南渡后轶其名疑莫能考麻溪府君则吾迁桐始祖也历元迄明正统之代务农者一百五十余年其所食之人则既多矣而家法所传惟以忠厚为本自我参政府君通籍至今又十四世人且数千百计孝弟未衰皆清贫自守其登仕者百数　朝有贤良之外无贪酷之吏而捐身殉节立志守贞者相望也今考其科目之数又如此呜呼天之所以报吾宗者不亦盛哉览图籍所载古硕人伟德起家微贱众矣方其崛起骤兴尝分茅胙土贵为王侯彪炳之势赫赫一时如吾家者不啻十倍然或及身而败或一传再传而败不及百年荣谢顿殊至且绝嗣矣推寻其故岂不由造物忌盈德薄而享丰之所致与抑吾闻太行之山绵千里者非一阜之势黄河之流横绝中国者非一勺之源其中十里一峦百里一川起伏曲折所以延其而长其委者甚众夫是以不竭绝也草木之华太繁者必不实骤茂者罕再荣此常理也然有培沃之者日养而月息之不伤其本不翦其枝安在不复茂乎观于山川草木之理而人又可知矣且世有豪杰之士身处孤露或际阽危恒思发愤自振起虽彼材智绝人而无尺寸之藉其势极难然奋袂而兴登高第仕华膴功立才见犹足以济大业世家之子文学论议嫺习既优苟有中材藉先世之资其势足以倍之乃反百不及一者何也谚曰刱业者多劳守成者多逸夫劳者乃成之资而逸者实败之券也不思盛业所由来徒以祖功宗德为可恃不惟无培养之勤且日加朘削虽有盛德之父大功之祖何以克昌哉善乎周公之戒成王曰所其无逸惟知稼穑之艰难夫成王天子也而戒以稼穑之事不忘其先也帝王之祖皆有圣德世功然且不敢自暇自逸况士民之家乎故为子孙者必有刱业之志而后可以守成必有戒祸之心而后可以保世嗟乎科目之名天下荣之久矣此海内之所共争造物之所不轻与也吾宗虽非盛大然自明以来得之者尝兼数姓矣其他庶姓或数十年不得一人夫岂无才而莫克以振虽盛衰之数不可知然久郁者必昌已盛者不再盈亏往复信如蓍龟求所以保垂绝而留其有余者吾犹未得其道也以是兢兢乃次其先世以逮今兹与此选者为之记贻吾宗人相与观之无恃祖宗之功德耳呜呼有明达诚笃之士览吾斯文其能无戒心乎哉
　　笔记十二则　　　
曾国藩
士大夫之志趣学术果有异于人者则修之于身式之于家必有流风余韵传之子孙化行乡里所谓君子之泽也就其最善者约有三端曰诗书之泽礼让之泽稼穑之泽诗书之泽如韦玄成议礼王吉传经虞魏之昆顾陆之裔代有名家不可殚述我朝如桐城张氏自文端公而下钜卿硕学世济其美宣城梅氏自定九征君以下世精算学其六世孙梅伯言郎中曾亮自谓莫绍先绪而所为古文诗篇一时推为祭酒高邮王氏自文肃公安国以下世为名儒而怀祖先生训诂之学实集古今之大成国藩于此三家者常低徊叹仰以为不可及礼让之泽如万石君之廉谨富平侯之敬慎唐之河东柳氏宋之蓝田吕氏门庭之内彬彬焉有君子之风余所见近时搢绅未有崇礼法而不兴习傲慢而不败者稼穑之泽惟周家开国豳风陈业述生理之艰难导民风于厚有味乎其言之近世张敦复之恒产琐言张扬园之农书用意至为深远国藩窃以为稼穑之泽视诗书礼让之泽尤为可大可久吾祖光禄大夫星冈公尝有言曰吾子孙虽至大官家中不可废农圃旧业懿哉至训可为万世法已
吉凶悔吝四者相为循环吉非有祥瑞之可言但行事措之咸宜无有人非鬼责是即谓之吉过是则为吝矣天道忌满鬼神害盈日中则仄月盈则亏易爻多言贞吝易之道当随时变易以处中当变而守此不变则贞而吝矣凡行之而过无论其非义也即尽善之举盛德之事稍过则吝随之余官京师自名所居之室曰求阙斋恐以满盈致咎也人无贤愚遇凶皆知自悔悔则可免于灾戾故曰震无咎者存乎悔动心忍性斯大任之基侧身修行乃中兴之本自古成大业者未有不自困心横虑觉悟知非而来者也吝则驯致于凶悔则渐趋于吉故大易之道莫善于悔莫不善于吝吾家子弟将欲自修而免于尤有二语焉曰无好快意之事常存省过之心
论语两称敏则有功敏有得之天事者才艺赡给裁决如流此不数数觏也有得之人事者人十己千习勤不辍中材以下皆可勉焉而几余性鲁钝他人目下二三行余或疾读不能终一行他人顷刻立办者余或沈吟数时不能了友人阳湖周弢甫腾虎尝谓余儒缓不及事余亦深以儒缓自愧左传齐人责鲁君不答稽首因歌之曰鲁人之数年不觉使我高蹈惟其儒书以为二国忧言鲁人好儒术而失之皋缓故二国兴师来问也汉书朱博传齐部舒缓养名博奋髯抵几曰观齐儿欲以此为俗邪皆斥罢诸吏门下掾遂耆老大儒拜起舒迟博谓老生不习吏礼令主簿教之拜起闲习又以功曹官属多衣大袑不中节度敕令掾史衣皆去地二寸此亦恶儒术之舒缓不足了事也通监凉骠骑大将军宋混曰臣弟澄政事愈于臣但恐儒缓机事不称耳胡三省注曰凡儒者多务为舒缓而不能应机以趋事赴功大抵儒术非病儒而失之疏缓则从政多积懘之事治军少可趁之功
古者英雄立事必有基业如高祖之关中光武之河内魏之兖州唐之晋阳皆先据此为基然后进可以战退可以守君子之学道也亦必有所谓基业者大抵以规模宏大言辞诚信为本如居室然宏大则所宅者广托庇者众诚信则置趾甚固结架甚牢易曰宽以居之谓宏大也修辞立其诚所以居业谓诚信也大程子曰道之浩浩何处下手惟立诚才有可居之处诚便是忠信修省言辞便是要立得这忠信若口不择言逢事便说则忠信亦被汨没动荡立不住了国藩按立得住即所谓居业也今世俗言兴家立业是也子张曰执德不宏信道不笃焉能为有焉能为亡亦谓苟不能宏大诚信则在我之知识浮泛动荡指为我之所有也不可指为我之所无也亦不可是则终身无可居之业程子所谓立不住者耳
古之英雄意量恢拓规模宏远而其训诫子弟恒有恭谨敛退之象刘先主临终敕太子曰勉之勉之勿以恶小而为之勿以善小而不为惟贤惟德可以服人汝父德薄不足效也汝与丞相从事事之如父西凉李暠手令戒诸子以为从政者当审慎赏罚勿任爱憎近忠正远佞谀勿使左右窃弄威福毁誉之来当研核真伪听讼折狱必和颜任理慎勿逆诈亿必轻加声色务广咨询勿自专用吾事五年虽未能息民然含垢匿瑕朝为寇夕委心膂麤无负于新旧事任公平坦然无纇初不容怀有所损益计近则如不足经远乃为有余庶亦无愧前人也宋文帝以弟江夏王义恭都督荆湘等八州诸军事为书诫之曰天下艰难国家事重虽曰守成实亦未易隆替安危在吾曹耳岂可不感寻王业大惧负荷汝性褊急志之所滞其欲必行意所不存从物回改此最弊事宜念裁抑卫青遇士大夫以礼与小人有恩西门安干矫性齐美关羽张飞任偏同弊行己举事深宜鉴此若事异今日嗣子幼蒙司徒当周公之事汝不可不尽祗顺之理尔时天下安危决汝二人耳汝一月自用钱不可过三十万若能省此益美西楚府舍略所谙究计当不须改作日求新异凡讯狱多决当时难可逆虑此实为难至讯日虚怀博尽慎无以喜怒加人能择善者而从之美自归己不可专意自决以矜独断之明也名器深宜慎惜不可妄以假人呢近爵赐尤应裁量吾于左右虽为少恩如闻外论不以为非也以贵凌物物不服以威加人人不厌此易达事耳声乐嬉游不宜令过蒱酒渔猎一切勿为供用奉身皆有节度奇服异器不宜兴长又宜数引见佐史相见不数则彼我不亲不亲无因得尽人情人情不尽复何由知众事也数君者皆雄才大略有经营四海之志而其教诫子弟则约旨卑思敛抑已甚伏波将军马援亦旷代英杰而其诫兄子书曰吾欲汝曹闻人过失如闻父母之名耳可得闻口不可得言也好议论人长短妄是非政法此吾所大恶也甯死不愿子孙有此行也龙伯高敦厚周慎口无择言谦约节俭廉公有威吾爱之重之愿汝曹效之杜季良豪侠好义忧人之忧乐人之乐父丧致客数郡毕至吾爱之重之不愿汝曹效也效伯高不得犹为谨敕之士所谓刻鹄不成尚类鹜者也效季良不得陷为天下轻薄子所谓画虎不成反类狗者也此亦谦谨自将敛其高远之怀即于卑迩之道盖不如是则不足以自致于久大藏之不密则放之不准苏轼诗始知真放本精微即此义也
自好之士多讲气节讲之不精则流于傲而不自觉风节守于己者也傲则加于人者也汉萧望之初见霍大将军光不肯露索挟持王仲翁讥之望之曰各从其志魏孙资刘放用事辛毗不与往来子敞谏之毗正色曰吾立身自有本末就与孙刘不平不过令吾不作三公而已宋顾觊之不肯降意于戴法兴等蔡兴宗嫌其风节太峻觊之曰辛毗有言孙刘不过使我不为三公耳人禀命有定分非智力可移因命弟子原着定命论以释之此三事者皆风节之守于己者也若汲黯不下张汤宋璟不礼王毛仲此自位高望尊得行其志已不得以风节目之矣然犹不可谓之傲也以傲加人者若盖宽饶之于许伯孔融之于曹操此傲在言词者也嵇康之于钟会谢灵运之于孟顗此傲在神理者也殷仲文之于何无忌王僧达之于路琼之此傲在仪节者也息夫躬历诋诸公暨丰(太皿)弹射百寮此傲在奏议者也此数人者皆不得令终大氐人道害盈鬼神福谦傲者内恃其才外溢其气其心已不固矣如盖孔嵇谢殷王等仅以加诸一二人犹且无德不报有毒必发若息夫躬暨艳之遍忤同列安有幸全之理哉
裴子野曰夫有逸之才必思冲天之据盖俗之量则偾常均之下其能守之以道将之以礼殆为鲜乎大抵怀材负奇恒冀人以异眼相看若一概以平等视之非所愿也韩信含羞于哙等彭宠积望于无异彼其素所挟持者高诚不欲与庸庸者齐耳君子之道莫善于能下人莫不善于矜以齐桓公之盛业葵邱之会微有振矜而叛者九国以关公之忠勇一念之矜则身败于徐晃地丧于吕蒙以大禹之圣而伯益赞之以满招损谦受益以郑伯之弱而楚庄王曰其君能下人必能信用其民矣不自恃者虽危而得安自恃者虽安而易危自古国家往往然也故挟贵挟长挟贤挟故勳劳皆孟子之所不答而怙宠怙侈怙非怙乱皆春秋士大夫之所深讥尔 
陈容有言曰仁义岂有常蹈之则为君子违之则为小人大哉言乎仁者物我无闲之谓也一有自私之心则小人矣义者无所为而为之谓也一有自利之心则小人矣同一日也朝而公正则为君子夕而私利则为小人同一事也初念公正则为君子转念私利则为小人惟圣罔念作狂惟狂克念作圣所争祗在几微君子无终食之闲违仁造次必如是颠沛必如是一不如是则流入小人而不自觉矣所谓小人者识见小耳度量小耳井底之蛙所窥几何而自以为绝伦之学辽东之豕所异几何而自以为盖世之勳推之以孑孑为义以硜硜为信以龊龊为廉此皆识浅而易以自足者也君臣之知须积诚以相感而动疑主恩之过薄朋友之交贵积渐以相孚而动怨知己之罕觏其或兄弟不相容夫妇不相信父子不相亮此皆量褊而易以滋疑者也君子则不然广其识则天下之大弃若敝屣尧舜之业视若浮云宏其度则行有不复反求诸己己所不欲勿施于人乌有所谓自私自利者哉不此之求而诩诩然号于众曰吾君子也当其自诩君子深信不疑之时识者已嗤其为小人矣
司马温公曰才德全尽谓之圣人才德兼亡谓之愚人德胜才谓之君子才胜德谓之小人余谓德与才不可偏重譬之于水德在润下才即其载物溉田之用譬之于木德在曲直才即其舟楫栋梁之用德若水之源才即其波澜德若木之根才即其枝叶德而无才以辅之则近于愚人才而无德以主之则近于小人世人多不甘以愚人自居故自命每愿为有才者世人多不欲与小人为缘故观人每好取有德者大较然也二者既不可兼与其无德而近于小人毋甯无才而近于愚人自修之方观人之术皆以此为衡可矣吾生平短于才爱我者或谬以德器相许实则虽曾任艰钜自问仅一愚人幸不以私智诡谲凿其愚耳
开国之际若汉唐之初异才畸士丰功伟烈飙举云兴盖全系乎天运而人事不得与其闲至中叶以后君子欲有所建树以济世而康屯则天事居其半人事居其半以人事与天争衡莫大乎忠勤二字乱世多尚巧伪惟忠者可以革其习末俗多趋偷惰惟勤者可以遏其流忠不必有过人之才智尽吾心而已矣勤不必有过人之精神竭吾力而已矣能剖心肝以奉至尊忠至而智亦生焉能苦筋骸以扞大患勤至而勇亦出焉余观近世贤哲得力于此二字者颇不乏人余亦忝附诸贤之后而于忠勤二字自媿十不逮一吾家子侄倘将来有出任艰钜者当励忠勤以补吾之阙憾忠之积于平自者则自不妄语始勤之积于平日者则自不晏起始虽有良药苟不当于病不逮下品虽有贤才苟不适于用不逮庸流梁丽可以冲城而不可以窒穴犁牛不可以捕鼠骐骥不可以守闾千金之剑以之析薪则不如斧三代之鼎以之垦田则不如耜当其时当其事则凡材亦奏神奇之效否则鉏鋙而终无所成故世不患无才患用才者不能器使而适宜也魏无知论陈平曰今有尾生孝己之行而无益胜负之数陛下何暇用之乎当战争之世苟无益胜负之数虽盛德亦无所用之余生平好用忠实者流今老矣始知药之多不当于病也
魏安厘王问天下之高士于子顺子顺以鲁仲连对王曰鲁仲连强作之者非体自然也子顺曰人皆作之作之不止乃成君子作之不变习与体成则自然也余观自古圣贤豪杰多由强作而臻绝诣淮南子曰功可强成名可强立中庸曰成勉强而行之及其成功一也近世论人者或曰某也向之所为不如是今强作如是是不可信沮自新之途而长偷惰之风莫大乎此
　　与王庭书　　　
曾国藩
甥初入京总以勤俭敬信四字为本而以择交为用无四字则凡事皆无根柢纵有才华亦浮荣耳不择交则无观摩规劝之益故须物色贤者明以为友暗奉为师乃借以约束身心之资也
　　与瑟庵从弟书　　　
刘蓉
来书言迩来家中用度较侈固知内外大小无能守俭朴务节省之人然何以遂增至什伯倍蓰之多我所增加者惟先生修脯一事盖冀基垕辈能敬服名师之教谨饬儒雅稍知修身持己应事接物之道则于居家涉世皆当有以自处不至浮慕乎世家纨骄盈之习则一时之所费虽多将来之所省甚大故于此独所不惜此外惟嘱于旧戚外家馈赠加厚至于家中用度则屡书嘱弟一循旧章不宜稍事浮华世局益坏而人情日竞于奢不惟非惜福之道抑虑其召灾速祸而致琐尾流离之变也十余年东南遘祸举凡衣冠文物竞逐纷华之区无不残破故家世族之所留遗巨贾豪商之所积累莫不荡为灰烬化为飞烟子女仳离乞食道路独湖南晏然无恙吾乡又因此跻致名位广积金钱旧时凿井耕田之子椎牛屠狗之夫皆高牙大纛美衣华屋以自豪于乡里果有何功德在人宜食此报以长保富贵而无后灾哉智者见祸机于未萌凡无功而享厚报无德而致大位皆智者之所视为不祥而深自警惕者也矧各省皆罹于难吾乡独蒙其庥其于盈虚消息倚伏循环之理亦已灼然可见愿吾弟时以此说之基垕辈毋事华侈以重吾不德而务撙节退让积善修身时存戒惧修省之意异时桑梓或致祸灾尚可幸免于难为祖宗更延一之祀不同归于沦没天道祸淫昭然不爽斯言痛切幸勿忘之比闻罗氏新妇入门妆奁甚厚辎重之外又有奁金三百闻之殊不惬意我与罗忠节公道谊至交联为姻娅其所期于子女者非欲其席丰履厚为富翁富妪亦冀其守礼敦伦垂家范以绵世泽耳今存流俗之陋习厚致奁具非所以仰承忠节之遗意古人有言贤而多财则损其志愚而多财则益其过吾见世家之妇恃有厚而骄傲舅姑坏家法者多矣今罗家所以赠遗其女者如此吾惧夫新妇之长其傲而培基之益其过也且罗氏亦非素封者侈泰如此岂保家之道培基如体吾意当举此项还之并传谕新妇家有弟妹尚未婚嫁不宜先取此以自益且吾家衣食粗足蓄此亦无所用新妇如能婉听吾言庶于罗氏为贤女于吾家为佳妇耳吾与同邑曾罗二公神明至交起家儒素三人者经术浅深学问大小不必尽同然于富贵不淫贫贱不移威武不屈三语则皆毅然有以自立涤翁名位冠一时然览其书疏皆业业兢兢常怀忧　国奉公持盈保泰之意罗忠节公积苦兵闲固未尝一日自逸其遗书教诫子弟尤为切至今三家联为姻好子弟往来要当率由庭训交相策励庶不失故家轨范岂可竞为奢靡自坠家风若于勤俭持家之道或不之讲其于居乱世而图自存之意或未之及此吾所私以为忧者也两明允吉皆朴茂亦未染世家习气昨者奁具或出于堂上爱女之过培基当以吾意晓之彼此皆以道义相处乃不失先人结纳之意亦所以绵世泽于无穷也家中谷米储蓄有年当可次第发粜粜得钱文切不可浪用浮费将来置买蟹形山护坟田亩即可取之于此吾去在制府处所余幕修尚千余金八月当以付回即图另购先赠公护坟田宅此外即不能另谋家计将来入仍不几何非节俭无以供朝夕日用愿吾弟守吾屡次诰诫之言一切悉仍其旧除先生修脯及旧戚馈赠外不可稍增繁费基垕辈读书稍进甚荷镜晜先生诲导之力惟其志趋未定根基未立拟请镜晜先生预定五年之约俾渠辈久资陶铸之益望吾弟早以吾意告之免致秋后又复纷纭乱我心曲也吾迩来于家事百不关怀独于基垕两儿读书一事盼之甚切冀其发愤刻励为端谨儒雅之士守儒素家风以延世祚他非所望也近来仕宦之家好以官为世业此闲藩臬道府莫不为子侄辈捐州县者自以为光耀门户而不知只以斲丧元气中材之士一涉仕途外诱日多根器日坏卒至落魄萧条不可名状不如令业诗书守寒素之可绵世泽也去冬拜署理藩司之　命自以服制未阕不肯冒縗入仕僚友中多劝之者谓一赴任即值　皇上登位覃恩可廕一子为七品官如待至服阕接篆则在　恩诏以后不能膺兹盛典盖世情皆以子弟得官为荣故所见往往如此不知子孙能贤即不蒙廕袭亦自能振起家声如其不肖即幸而得廕祗为辱耳吾前书言为基儿纳监亦不过藉此为激励之助非欲其具冠带以夸耀世俗也培垕年既长亦当为议婚事比来宦场相识多约联姻者吾意殊不欲即诸女亦不愿使适富贵之家盖朱门子弟之贤者实不多得而一种纨习气令人憎厌不如乡里诗书家子弟之循谨少过耳弟前次来书尚托吾为诸妹择不知官场中实无佳选也蜀藩向称优裕每所入节寿陋规可五万金吾悉却之以此费用颇窘乏吾不能取非义以肥吾家望吾弟诸从节省慎守先人旧业度他日罢官归来尚得饱噉蔬食则充然无世累之婴吾怀矣
　　与培基培垕　　　
刘蓉
比屡接湖南友朋信多称尔谨饬退让循循弟子之职吾闻之甚以为慰凡宦家子弟往往趋于骄淫矜夸一路彼不知父兄之勤苦艰辛以为富贵吾家所固有侈然自得以放佚其心志而渐即于浮薄其见之者又往往以为贵游子弟而异视之贤者谨避焉不肖者或加趋奉由是子弟之过日闻而为父兄者常不及知即为之父执者亦惟有私相窃叹而不欲遽以相闻以吾生平所闻见往往皆然故屡书诫尔兄弟为尔择明师以资观摩之益望尔归于谦谨一路又尝举宽厚和平四字为谆切言之今各处来书所称如此果尔之能遵吾诫乎抑友朋之姑誉词以慰吾意也然吾即明知其未尽然而私心不能不以为喜尔如能时体吾意而时以自省则所谓悦亲顺亲之谓孝者不外夫此矣
心术好自是长厚一路惟言语无度往往令人生嫌亦是大病凡有大福者必有容人之度犯而不校触而不怒则人自服其量而不相忤岂得动与他人口角争胜吾前书教尔常学吃亏常肯退步让人亦是此意人品何常但能反躬责己者即为君子开口责人者便为小人小人何尝无见识何尝不善议论但其见识议论专用以责人而不以自责此所以坠于下流而不自知耳此吾切至之言近常以此为观人之法历历不爽尔与培垕当时以吾言为戒凡事反躬自责至要至切
屡作书寄尔兄弟计陆续可到所嘱觅师读书各事不次谆谆言之计亦必悉吾意所重遵命而行惟西垣先生不审究已聘定未甚以为念乡村中实难得良师能教时文不落恒蹊者已是好手能教人敦品行务正学者已觉难得至于学问有渊源有家数于义理考据词章三家之学皆能穷其源而竟其委使后生学子听其绪论有门户可入有阶级可循不至迷于所向而不至汩没于俗学之陋以锢其灵明堕其志趣者则固未可以望诸吾乡之人而以尔兄弟之天资学力亦尚未足以语此是以姑就本邑之贤者聘请而教之尔兄弟果能刻志讲求尽一师之所长又更一师则将来自可更择有道德经术文章者为之开导而诱进之但恐志趣卑陋略有一知半解便觉自足则终身无复长进日子耳培基今在子寿先生处讲大学衍义归家后曾否细读培垕近日颇入理否凡人不学问任是好资质终不见有长进祗是混然与世俗之人相游处同一般见识而已吾从前年少时在乡村闻时俗所称文人议论心中总不谓然以为读书人所见所期何止于此其后往长沙住岳麓取友亦少当意者其中杰出之士不过数人虽学尚未成而志趣识量实能超出流俗不肯与世浮沈今果皆卓然有树立为　国家梁栋之臣可见士人总以志趣识解不落庸俗者为可造就尔兄弟不可不自勉也
　　家书一则节录　　　
吴廷栋
某居官惟自刻苦生平不妄拜一人有先施者以礼答之亦必择而后交故无因至前不敢妄受人一钱至于干求请谒尤所深耻常守孔子志士不忘在沟壑之训不怕饿死不稍存自私自利之心而已
　　遗训八则录二　　　
张兆熙
一世俗兄弟嫌隙皆起于争些便宜不知兄与弟争弟当思曰兄我同父之兄也我失便宜只得之是犹父母得之也何较焉弟与兄争亦当作如是观兄弟闲苟能一念不忘父母则忿争自平利益莫大于是但家门之和古人尤有要诀所谓不听妇言是也
一士人一举一动众所属目行止不容不谨烟赌狭邪尤宜深戒毋自恕曰暂暂即常之阶也每见世俗子弟不知戒此不旋踵而辱身败行者多矣汝辈无论读书营生总当持重戒轻无失古人守身如玉之旨不可以小德出入为藉口也
　　与子书　　　
贾履上
汝任大通后两递家书并附通禀稿阅之甚慰民风土俗切实讲求临事方有把握不狃书生之见亦不随俗吏之为因利而利择劳而劳尊五美屏四恶官箴已备所患求治太急与之争耳汉土番回气类虽殊性情则一朱子曰民虽众毕竟只是一个心甚易感信斯言也何争之有阖邑生童应试不过卅人文风安得兴起宜设书院义塾培养之而书院义塾须从读书入手弗徒作时下帖括工夫乃可造就后进吾乡文风日盛而士品日衰岂非习俗陷溺边地天真未凿故望汝之敬用此民也田中树艺五谷不生惟麦生之乃杂粮中有稞子考本草云大麦即今稞麦是亦麦也又莞豆查回鹘豆名豌豆唐书作毕豆豌字是否传讹但如蚕豆一物农政全书极言其利又云张骞使外国得胡豆种以归西人用豆麦和磨作饼饵食之甚美何陕右不闻用豆和磨至蚕桑之利现由侯中堂通商惠工广开织作为阖省万年之利益较淘沙凿矿奚啻倍蓰
　　甘节妇传　　　
管同
节妇金氏江甯金智洪女年十七归同县甘元积五载而嫠所生惟一女节妇忍死养寡姑立族子文陞为嗣文陞娶妇刘旋卒亦无子节妇守义二十八年年四十八卒当卒时女已适人矣而寡姑犹无恙妇疾革谓其子妇曰吾命将终不能终事尔祖姑吾死不瞑目矣殁后五年族人福遂为请　旌而述其事乞予作传妇人嫠居守义其事蹟比比相同不必具述节妇所异者家有田仅二十亩能以十亩养寡姑而以十亩入宗祠为祭祀费夫先王之制卿以下必有圭田而士无田则不祭所以尊祖敬宗血食于长久也今豪富之家市买膏腴动连阡陌而罕置祭田何者市田私子孙而祭田必公诸宗族迨其久田入他人而家益困则祖宗之灵有不血食者矣嗟乎弃根本而欲肥枝叶岂可得哉甘节妇者于荼苦困厄中独能知此义可举以风今世士大夫予故乐为之传或曰节妇殁后常见形如生时盖既死而犹念其姑也其事怪予不论云
　　书杨氏婢　　　
梅曾亮
杨氏之寡妾以贫故不安于室嫁有日矣未嫁前一夕呼其婢不应者三怒曰汝我婢也何敢如是婢叱曰我杨氏婢耳汝今谁家妇者曰我婢我婢妾方持剪刀落于地起环走房中至天曙呼其婢曰汝今竟何如吾复为尔主矣婢叩头泣妾亦泣竟谢媒妁不行后将嫁其婢婢曰人以我一言故忍死至今我亦终不去杨氏门亦不嫁妾之夫杨勤恪公锡绂子也
皇朝经世文续编卷五十七
　　　　　　　　　　

　礼政八昏礼
　　与张铁甫论昏礼书　　　
张士元
蒙惠手书并示歌诗杂文反复读之见足下用心与时人迥异文亦雅赡有体窃幸乡里知识中有足下斯道未为孤也独昏礼问答一篇与鄙见有未尽合者谨陈其大略士昏礼自纳采问名纳吉纳征请期亲迎主人皆迎宾入庙记云凡行事必用昏昕受诸你庙孔颖达曰女家每事告庙则男氏将行六礼必皆告庙不徒卜而已此昏礼告庙之明文其不言家之告庙者以女家推之而可知礼文固有互见者非阙逸也家告庙当在醮子命迎之时醮子在寝而命词曰往迎尔相承我宗事则告庙可知也左传郑公子忽先配后祖杜注礼逆妇必告庙而后行此亦告庙之证也以为昏非入庙之时则时未昏也妇既至则不复告庙至三月而后祭行盖告庙命子之后祭行之前无容渎告也文乃云告庙当在质明见舅姑之后恐非礼意也谓三月庙见为舅姑既没奠菜之礼与三月祭行不同诚是也然必俟三月者以三月一时人之善恶可得而知此与留车反马之礼相合白虎通义之言亦未可尽非也若以七出驳之则又不然盖妇之出乃家庭大不幸之事而庙见之慎重则戒之于始虽以此戒之而不闻于未庙见之前嫌于妇行之恶遽使乘车马而归者此以见先王制礼之意所以防患于未形而非为是刻急之法也至谓白虎通义言娶妻不告庙显背经义则通义固未尝言娶妻之始终不告庙也通义云娶妻不先告庙到者示不必安也辞意盖谓妇至不告至于庙耳或其中有脱误未可知也至士昏礼篇首云下达纳采用雁郑注贾疏于下达之义已明言之朱子复释之云大夫执雁士执雉而士昏下达用雁言士庶得通用雁也此解甚明不必疑其有阙逸也
　　周官媒氏说儆居集　　　
黄式三
周官媒氏禁迁葬者与嫁殇者依郑君注绎之迁葬者谓生时本无婚议各葬一处后议迁之为夫妻是无论其未成人已成人皆禁之也嫁殇者谓生前有婚议女未嫁而死死而归葬于男家必禁之也曾子问曰女未庙见而死则如之何孔子曰不迁于祖不祔于皇姑不杖不菲不次归葬于女氏之党示未成妇也夫女既娶近三月夫妻已成矣未庙见舅姑虽成妻未成妇主既不祔于皇姑墓亦不葬于夫家彼迁葬嫁殇者墓已合葬之将主亦祔之乎主不祔而合葬之合葬而主亦祔之礼之无一可者也迁葬始魏武之于仓舒嫁殇始魏明之于女淑徇一己之私昵悖先王之法禁此所谓衰世之事意似从厚而礼滋益坏矣近时迁葬之风行而立继之规紊继子贵而鳏夫寡女晏然受追赠之典固为失矣甚者争继讼起污吏上下其手莫之谁何其弊甚大嫁殇之风行而墓葬之次紊使元配之妻下夷于继配固为失矣否则元配不从则女家讼之于吏吏不言嫁殇之失礼而反责葬礼之不备可耻孰甚焉名不正则礼不兴刑不中则民无所措手足不可不辩
　　昏问衎石斋记事续稿　　　
钱仪吉
　道光十一年山东两县令约为婚已为前后政争官谷父戕女父死焉女不忍事仇自缪死　诏旌其孝或谓女不死当离婚敢问曰是生民之至穷而王政所加闵也夫亲之复斗不反戈海外之避官为和难春秋子沈子曰臣不讨贼非臣也子不复非子也今以嬛嬛孤女衔痛立庭乃使纚笄而朝执笲而祝忘亲事生理尽矣又告期请吉必称先人此既辞穷于何成礼或谓昏仪壹与之齐终身不改又谓妇人内夫家外父母家又以先儒谓夫有恶行妻不得去者地无去天之义也是女也虽为终身之哀亦将无所逃命不知女子无专制之行有三从之道当其未嫁不制于夫故丧服之制在室为父齐衰三年未嫁夫死既葬除服本无三年之恩非有贰斩之嫌也春秋女在其国称女在涂称妇若然终身不改施诸同牢也外其本亲责之成妇也若乃妻之事夫犹子事父臣事君也彼所天之失德必槼谏之是资诚怙过而弗从虽号泣而难绝抑所谓至亲无去志在感动者与故赵阿自殒情疑于过中庞娥剚仇世称其纯孝是则夫恶之与亲权其轻重又非等伦已案离婚之条前史多有昔在曹魏犯大逆者诛及已出之女夫党见刑又有随姓之戮时则有特听离婚因而贷命者夫叛家告绝系于其君家告离系于其父平时则资敬是同临难岂在心或异白虎通义嫁娶篇曰悖逆人伦杀妻父母废绝纲纪乱之大者也义绝乃得去也唐律户婚章云诸凡几绝者离之又云诸违律为婚当条称离之正之者虽会赦犹离之正之义绝者长孙无忌等注谓若夫妻祖父母父母外祖父母伯叔父母兄弟姑姊妹自相杀虽会赦皆为义绝然则断罪之文罪有当赦恩义之绝绝不复还也且寻汉议唐律之文皆关诸已嫁况某令女犹在室不戴天若不离婚曷由教孝窃谓某令之女以死成名无评议后有此比有司治狱宜请离婚
　　昏问　　　
林柏桐
谨案昏礼者将合二姓之好二姓不好则不合矣父相攸而归之妇人谓嫁曰归内夫家外父母家承父志耳若乃亲倳刃于其父之腹而与其子偕老事仇为翁世安有是人乎春秋公羊传曰礼仇不交婚谷梁传曰仇之人非所以接婚也夫鲁仇齐而使主王姬归齐之礼犹见恶于春秋况可事仇乎谷梁又曰不使齐侯得与吾为礼也仇国不可与吾为礼仇家顾可与吾为婚乎其当离婚似无疑义谨对或曰许婚父命也一与之齐终身不改父志也父生而命之于父死而背之乎曰礼有常有变父命适人终身不改常也先婚后非父所逆料则变也推父之志必不许事仇推女之志且不共戴天传曰不若于天者天绝之也不若于人者人绝之也婚而相杀不顺已甚不绝何为或曰礼妇人不贰斩故为夫斩衰而为父期夫则重矣又可离乎曰女子在家从父既嫁而后从夫故在室之女为父三年亲迎而女之父母死则女反女未庙见而死则归葬于女氏之党示未成妇也为处子者安得以既嫁例乎或曰戕女父者父耳非也曷不念此乎曰文姜于鲁桓与闻乎弑耳非手刃之也而公羊有曰念母者所善也则曷为于其念母贬不与其念母也母与闻乎弑不许其子念仇与成乎戕独可使未成妇者念乎或曰昏礼者千古公义也不事仇者私恩也无私恩非孝无公义非忠君子不以私害公有在上者主之其可曰鲁主王姬之婚周王命之而公羊所云以我主书者其意在恶周然则有命之者犹未可公义不谓是也或曰臣子重受命父死矣其离婚安所受乎曰鲁庄公娶于齐夫人姜氏入谷梁传曰入者内弗受也何用不受也娶仇人子弟以荐舍于前其义不可受也又况以先人遗体家仇人子弟其何以辞于宗庙乎以此义通之其受命有在矣或曰然则雍纠之妻庆舍之女当离乎当死乎曰彼皆为人妇也宜有补救之道焉善其道而两全上也不得则死之无待离矣女则知有父而已仇非所愿见也是不同或曰女不死犹可改适乎曰婚未离则也婚既离则仇耳虽改适疑无嫌焉倘痛其父之非命而怨此生之不辰不事仇亦不它适缟素以终身君子必深悼之以为无恶于志也
　　亲病纳妇论　　　
邓瑶
亲病不得纳妇不待知者辩之矣乡俗家有疾病辄令其子迫遽成婚意以妇新入门病者见之而喜冀其速痊也士昏礼请期之辞曰惟是三族之不虞使某也请吉日郑注不虞谓卒有死丧此即世俗克期娶妇之意顾云三族者就主人言谓父昆弟已昆弟与子之昆弟也至人子值父母有病侍药求医吁天祈代之不暇而乃亟亟纳婚猝有不虞此岂人子所忍言耶故言亲迎女在涂而之父母死者盖受命往迎时父母本无恙中途骤闻大故非父母已病乃恝然行亲迎之礼也然则亲病之不宜纳妇岂待辨哉于是有戚某母病母言于父欲为子纳妇趣令将事者其子以侍病仓皇坚执弗从母病因是少增客过而问曰将从其母乎抑从其子乎余曰子之不肯娶情也亦礼也顾其母之必欲纳妇者盖自料不起犹冀幸于属纩之先一见新妇觇其容止动静以卜能宜室家与否而后甘心瞑目其意重可哀矣人子事疾苟可以求顺其意而少纾其病者无弗为之即权宜娶妇未为不可第躬侍汤药不得执亲迎之礼选族子弟之嫺于礼仪者致命女之父母告以病姑迫欲见妇之意即日就途请女之母及亲兄弟送之来如徼福先灵新妇入门姑病旋愈实为两家之福傥遂不讳则援亲迎女在途而之父母死女改服布深衣缟总趋丧之文入门号哭随家人治丧礼也或曰女改服者以亲迎之故虽未成婚而妇之分已定故闻父母死而趋丧也今不亲迎傥在途闻变必责其趋丧乎答之曰父母无恙自不可废亲迎大礼此则母病在忍死以待为之子者犹且委蛇容与爵弁纁裳缁袘乘墨车往迓之子之门为之御轮始归乎即不亲迎女在途闻丧将遂偕其姆中道而返乎此非准礼之论也或又曰女既奔丧矣既葬将如之何礼经未有明文意者随其母归除丧而后成婚乎则又答之曰妇人以夫为家既入门无庸归即若今之童妇执缝纫浣濯井臼饎爨之役以事君舅三年之丧毕主人乃治酒食大召乡党僚友为其子成夫妇之礼盖昔之以母病纳妇仓卒不亲迎者达权也今之以父命成昏慎重而合卺者所以厚别也如此则于礼甚宜而于义亦协客退遂书之以质议礼之君子
　　再答陈秀才书　　　
邓瑶
承示贤配有母丧逾月思召之归恐于义理未安殷殷下问善哉足下之问也礼女子适人为父母服期传云不贰斩也丧大记曰丧父母既练而归期九月既葬而归注云归谓归夫家也其既葬而归乃妇人为祖父母为兄弟之为父后者耳先王之意以女子舍其父母而从人既已易斩为期矣若更不令其在家持服薄情滋甚故有既练而归之文所以达其私情也朱子门人叶味道之妇丧母既葬而归味道后读丧大记乃知其误令反终其月数盖古人用情之厚如此足下之妇新丧母逾月即促其归准诸古制未免过促宜足下之心有未安也顾妇人有主中馈之义且足下有父母在妇事舅姑之礼不宜久阙必责之既练始归势亦未便无已则以三虞卒哭为期不犹愈于踰月即归乎昔者味道亦有言矣以为妇在母家久彼此多未便欲不待练而召之归朱子谓或有未便归而不变其居处饮食之节可也衣服则不可不变此论未为害理足下其遵行之虽然言岂一端而已夫各有所当也妇人遭父母丧若遇舅姑有病或夫病且亟则不俟踰月但已视含殓宜即遄归所谓权也如夫家幸无事酒食之役有娣姒能代而舅姑又许其循古礼以达私情则为之夫者又何必不使之既练而归而必令其衔恤蕴愤匆遽离父母几筵乎盖视他人之父母甚重然后视己之父母不敢或轻而谓人之待亲无庸过厚者必于己之亲待之至薄者也风俗之偷久矣有识者能勿思所以矫之使之日趋于厚乎
　　霍勒霍屯氏守义论　　　
李惺
蒙古正白旗护军校苏隆阿之女霍勒霍屯氏字于繙译生员瑞祥未昏而瑞祥没女欲以死殉其家防之严不得死乃以奔丧请父母哀其志许焉至家则抚棺大痛瑞祥之父母泣观者皆泣徐出袖中刀截其发誓守义以终此道光十三年事也金纯甫太守为瑞祥之叔父余盖闻之太守云或曰霍勒霍屯氏贞女也余曰霍勒霍屯氏节妇也或曰妇人之义从一而终未为人妇而守妇人之义非礼也余曰义之所在即礼之所在霍勒霍屯氏之守义也礼也今夫礼莫重于君臣父子夫妇父子以天合君臣夫妇皆以人合以君臣论为人臣者无有贰心至未委质策名则似乎分之所不属然而古之节士不幸当国家之变即不必捐躯以殉而匿迹销声终身不出彼其心恒若有耿耿难忘者岂不谓吾固有君哉君臣之义无所逃于天地之间孰非王臣而得谓其未为人臣乎哉然则为人妇者可知矣女子未嫁是未为人妇也未嫁而已许嫁不得谓非人妇也礼言女子许嫁缨缨之义取乎系身有所系即义无可绝义无可绝而绝以其未嫁也而宽之义无可绝而心有所不忍绝转以其未嫁也而苛之夫以守义者为非礼岂义无可绝而绝之者之有当乎礼耶礼准乎义义不关乎嫁与未嫁而视乎能守不能守余故曰霍勒霍屯氏之守义也礼也且人苟尽乎其实即不当靳之以名未为人妇而无媿乎为人妇妇之可也春秋之法可进者进之则即以霍勒霍屯氏为节妇也亦宜虽然有奇节者必有盛名名之所在好名者趋焉世家大族门楣相尚其未嫁而守义者或为势之所迫而非其心之所安夫即使其心未必如是而其迹如是论者犹不能不以节予之而况霍勒霍屯氏之毅然决然初非有所迫而然其至性为何如也于戏可以风矣余闻是事不胜嗟叹而又恶夫人之好为苛论而适以便其苟且之私也因力辨焉以祛世俗之惑即以为天下之为人妇者劝而天下名教之所系有类乎为人妇而较重乎为人妇者其亦可以自决也夫
　　归葬于女氏之党议　　　
袁翼
曾子问篇云女未庙见而死不迁于祖不祔于皇姑死则归葬于女氏之党示未成妇也予尝读而疑之及反覆于汉唐宋明诸儒之说而愈疑也屯之六二曰女子贞不字十年乃字后汉书百官志曰凡有孝子顺孙贞女义妇皆扁志其门女之所谓贞者贞其节以从一无二天也故昏礼既纳币之父母死则停昏既葬致命于女氏曰有丧不得嗣为兄弟女氏许诺而弗敢嫁也既免丧女之父母使人请之而后嫁之女之父母死亦如之盖男女有三年之丧嫁娶愆期可以易偶而女犹弗敢遽嫁者缨有所系系之于一为正也请昏之始纳采者被采择也问名者知名字也纳征以皮币者征之言成至是而夫妇可以成也亲迎之日父亲醮子欲以上事宗庙下继后嗣重之至也主人受礼及醮女皆于庙以先祖遗体与人亦重之至也昏之厥明枣栗脯修赞见舅姑入室盥馈舅姑同日飨妇礼以一献舅姑降自西阶妇降自阼阶示传付之义亦重之至也不幸猝然朝露不及庙见而不迁不祔归葬焉何前之郑重若是而后之恝置若是欤贾服曰礼妇至不成昏无问舅姑在否必俟三月祭祖庙后始配之故春秋讥先配后祖为非礼未配则未成妇死而归葬奚为不可贾之言是矣然曷以断为不可先配也士昏礼合卺后御衽妇席在西媵衽席在东皆有枕北趾入亲脱妇缨烛出媵侍于户外当夕衾裯相共仪礼显有明据而三月未配之说经无明文夫女无二天已侍寝即为所天岂所天而不使同兆乎况庙见与未庙见其间仅有相去数日者庙见而即死得以祔姑先庙见一日死遽令归葬此岂近于人情乎且前之昏礼郑重如是既昏之后枕席之久又如是而成妇不成妇必定于入庙投地区区之一奠又岂非理之至悖者乎晋江应元疑之而不得其通强作成妻成妇之说　国朝毛奇龄从而附和之彼但知子妇庙见之为孝而不知女子以身属人名节大关有夫而不得同兆之为至痛也班固曰庙见必以三月则善恶可知夫善者固庙见矣恶者将不庙见而出之耶设有介乎善恶之间者将庙见耶抑不庙见耶不庙见而衾裯业已交矣舅姑业已事矣妇人非祭不得入庙三月之中一旦有斩衰之丧不得复行告庙之吉礼或迟至期而妇死迟至再期而妇死则亦以未庙见而归葬耶如曰某氏来归祖你之灵未接祖你不知有是妇也故不迁不祔则不得葬于夫之党然始至之时与妇并拜以告至朝庙矣此庙非即祖你之庙耶祖你之灵岂必待三月庙见而始知有是妇耶且曾子问篇又云亲迎在途有齐衰之丧男女改服于门次即位而哭除丧不复昏礼夫不复昏礼则不复庙见不幸于三月中妇死又将何说以处此耶　国朝吴定因援仪礼舅姑已殁三月奠采之文以为不迁不祔者未见祖庙也归葬于女党者未见你庙也若舅姑逮存已执笄见焉则虽未见祖未见皇姑先王必许其葬于夫之党而特不迁不祔也疑经而迁就以圆其说可乎哉愚考古礼有传之于今而当时未行者有行之数十年而旋废不行者礼之近人情者圣人弗禁则废不近人情之礼又安得而禁之乎六经毁于秦火戴记皆汉儒补缀成篇鱼目混珠累累不少非若仪礼之尚为圣人完书也晋时易三月庙见为三日之期温公书仪朱子家礼并从其制三月中必无不克庙见之事而女子以身事人之义全受全归矣我心匪石不可转也我心匪席不可卷也邶风是诗为卫夫人而作夫人至城门而君死入持三年之丧不返于齐此事在夫子定礼以前矣妇之报夫者如此其夫贞之报妇者如彼其恝吾故曰非夫子之言也
　　书刘贞女纪略后　　　
方东树
嘉兴钱侍御仪吉言其巡视西城之年平谷民妇某氏自绞死下指挥验状无他伤民之父妇之父母列辞皆曰妇以舅怒其夫惧而死死愚也无冤余察妇所以死者甚可疑日访于其旁近粗得其颠末趣召民受辞一如其父言问诸邻人亦如之乃独引妇之父母及两弟反覆导之卒皆如民父之言盖妇家愿而畏事邻人惧讼之及而不以实告余虽显然明白而终不能引道路之言证成于讼廷惟自疚身有土地之责而不能为匹妇伸理冤枉因书其事以着某氏之隐节侍御后游广州因以语于祁中丞竹轩中丞曰是狱不穷治则死者之心安因尚论夷齐卫辄事曰求仁得仁此妇亦是心耳侍御所谳狱在道光十三年而十六年又有刘贞女事刘贞女者仪征人许字某氏年十七为归妻于其夫家而实未即成婚居半岁忽自归誓不再返父母惊而诘之泣不言既而亦喻其有难言之隐不卒询而听之女勤针黹操苦役为父母服劳未几而父没踰年而母又继丧女侍疾奉汤药不解带者百余日弗懈父母没女哀毁欲以身殉不饮食数日赖诸亲劝勉始节其哀自是以后代其兄经家事兄本贫窭叠遭大故兼频年水患饥馑相仍家一岁而数迁女食不饱衣不温曾无几微愠恚意至十六年某月日夜忽自经死女兄澍实为文以纪其事而曰妹不死于初归之日惧以死伤父母心也不死于父母没之日不忍以事重累兄弟也不死于饥寒播迁之日恐人谓其不堪贫也及今家稍裕而卒以死是妹之善其死以全其贞也方子曰女未尝一日忘其死而顾以死不得其宜不遽死文信国至柴市之殉而心始毕王炎午乃欲早迫之非但不能知信国抑由于义之辨析未精也嗟呼聂政之姊能显其弟贞女之兄能表其女弟岂非贤哉岂非贤哉若平谷民妇之兄弟虽愚而卒得钱侍御祁中丞为之表其微炳如日星矣又何憾焉余故为牵连书之以着其义
　　书归震川贞女论后　　　
王廷植
此归氏震川贞女论也震川为有明一代文人言古文者多取法焉幸哉贞女何因而得有此论也贞女之事不着于古其姓氏亦不显自归氏之论出而辨之者多矣而贞女遂传于千古矣其言曰女未嫁人而或为其夫死又有终身不改适者非礼也是则以改适者为礼矣其于礼引之父母死与女未庙见而死两条而不引夫死一条何也曾子问曰娶女有吉日而女死如之何孔子曰齐衰往吊既葬而除之夫死亦如之谓夫死则女亦以齐衰往吊或又曰斩衰往吊既葬而除也经已明言夫死矣既令其服又令其吊谓非夫妇乎其为夫死或终身不改适又何非礼之有若以改适为礼则吊者一夫改适者又一夫而可为礼乎先王制礼不强人以所难经言既葬而除而不言嫁与不嫁礼贵通而行之也除服而嫁礼也除服而不嫁尤礼之至者故曰礼顺人情又曰礼之近人情者非其至者也彼女子有贵贱智愚贤不肖之不同必以一例绳之则非天下之通礼矣归氏以女子在室惟父母为之许聘而己无所与焉又谓女子不自知其身之为谁属焉又曰一礼不备不亲迎无父母之命犹为奔也非礼也是则以改适为父母之命矣夫娶女有吉日女年已二十矣纳采问名纳吉纳征请期五礼皆行皆父母之命也所未行者惟亲迎耳岂女子尚不知其身之属于何人乎孟子以亲迎为礼之轻者亲迎则成夫妇此婚嫁之常礼也今不幸事变不能亲迎而夫即死夫死矣而于女遂无所与乎以前父母之命皆无有也又将请媒妁写庚书家亲迎以俟父母之后命乎礼所谓齐衰往吊亦以女虽未嫁而于夫之死不能恝然虽嫁之必待服之除也今之未嫁而夫死者有齐衰往吊者乎不齐衰往吊而即改适其于夫亦薄矣何归氏不责其非礼乎夫天地阴阳之气在下为河岳在上为日星女子之贞烈者其气自足以壮山河而光日月岂乖之伤之之云乎彼改适者徒以阴阳之气之有待于调和非是则不改适则未免言之太刻矣归氏又以此为廉耻之防焉夫以未觌面之夫哀其死而殉之而守之此礼义廉耻本于性生纯乎天理绝无一毫情欲之私其往归夫家是闻丧而捐生赴难并非私逃为谁氏之妾也而竟诋之为奔岂不诋夷齐为篡乎何其言之背谬至于如此乎
天地所赖以立者三纲而已君臣之位无敢干犯其委贽为臣者皆名籍吏部者也及至国破君亡之时枢臣则开门矣宰辅则劝进矣百官有司则投名授职矣天地易位何有君臣而名达礼部之诸生乃以一衿之微誓不共戴与匹夫抗节忠者不可胜数其得不谓之君臣乎父子之亲毫无假借必有生育而后有子女今有族人男妇不存嗣已绝矣而亲属为之立后其为后之名某字某而族人生前不知也而为后者第于神主上书其奉祀名字祝告祠堂而为后之子孙即族人之子孙其得不谓之父子乎有婚嫁而后有夫妇至于势穷事变未嫁而夫死者其女来归夫家则其夫犹为有妇是以女子而守夫妇之义也于俗人之已婚有室而死者则为立后其无室者则否以子立继不能有父而无母也今夫死是舅姑无子也夫死因未婚不能有后是夫绝嗣也女若曰吾姓氏年月吾父母书之彩帖经媒妁送之夫家矣委禽奠雁即是聘礼而又受夫家之首饰衣帛是吾之夫父母命之也有夫妇之名焉有夫妇之义焉今夫死吾无夫也吾可以无夫而夫不可以无妇有女归夫家则夫虽死而有妇舅姑无子而有子妇夫无后而可以立后矣其得不谓之夫妇乎天崩地倾之时必赖有为之柱础者而干坤始得以不敝君臣之义绝而诸生守之父子之义绝而嗣子守之夫妇之义绝而女子守之国亡矣家亡矣身亡矣而皆有以使之不亡此以人事救天命之穷者也而其事之至苦至难则莫如女子其闻讣自经或见丧自尽则舍生取义者也在母家终身不改适则明哲保身者也至于归夫家持丧服事奉舅姑抚一尺之孤柱夫家门户则立大节名大义孔子所谓君子人也于至难至苦之事而为至中至庸之行其闻丧哀痛仁也不改适义也为夫持服礼也矢之以死确然知此是而彼非智也盟书在前生死不贰父母不能夺其志舅姑不能阻其来舜不告而娶未婚妻不告而嫁君子以为犹告也信也曾子闻诸夫子曰父母全而生之子全而归之可谓孝矣斯言也惟古今之贞女足以当之矣历观书册所载类皆秉性温良知礼法专以贞白自砥虽境处艰难而甘之若饴履之若素举凡世之富贵贫贱祸福利害欢戚忧惧患难死生皆不足以动其心而矢之一日即持之百年可以赴刀兵可以蹈水火可以感天地可以泣鬼神宜乎与忠孝节义同为国典所褒志乘所录文人学士所传述而鄙薄顽懦之夫所感奋而兴起三纲立矣五常植矣虽圣人亦许其为天地之完人也而归氏且曰先王之礼不必以此励世也噫妇女而不以贞节励也亦安有所谓先王之礼也哉或曰今之改适者非礼欤曰礼也父母以其未嫁而嫁之则嫁之是已礼并未言嫁之非礼也不改适者重在以身许人既许之不必有夫妇之事要必守夫妇之义也改适者重在以身嫁人必嫁之以行夫妇之事而后成夫妇之礼也夫妇之义无可逃夫妇之礼亦不可废也但改适者其事多有曲折而亦不免有所忌讳其女家庚书必向夫家收回其定婚首饰仪物必退而还之夫家其改适之家必与前适之家非戚族又不亲厚不如是则不免有隔碍而于心有所不安也而以为非礼亦不可也
　　书清芬集后　　　
张文虎
明归熙甫以女子未婚守志为过礼近世江都汪容甫复作议以佐其说甚哉二君之不知礼也古圣人缘情以制礼度夫中人所能行者着之而不责以卓绝过高之行此礼之所以通于天下万世也然其中有隐微疑似之闲不能显着之令者则以俟知其意者之善择焉哀公问于孔子曰礼男必三十而有室女必二十而有夫也岂不晚哉孔子曰夫礼言其极也不是过也男子二十而冠有为人父之道女子十五许嫁有适人之道推此则礼文之不可泥明矣是故三年之丧礼也世有若刘瑜之服除二十余年布衣蔬食常居墓侧者君子不以为非也不能食粥羹之以菜有疾饮酒食肉礼也世有若张敷杜栖隐之不食盐菜哀毁伤生者君子不以为非也师没心丧三年礼也世有若子贡之三年以外筑室独居者君子不以为非也汪踦殇也能执干戈以卫社稷则丧之如成人君子亦不以为非也若如二君论则兹数子皆可议矣且二君所执者曾子问之文也其文曰既纳币有吉日之父母死已葬致命女氏曰某之子有父母之丧不得嗣为兄弟使某致命女氏许诺而不敢嫁免丧女之父母使人请弗取而后嫁之夫其不敢嫁者正以女已许人而重之也弗取而后嫁而不责以坚守者所谓度中人所能行也而后嫁者难辞也又曰取女有吉日而女死齐衰而吊既葬而除之夫死亦如之注曰女服斩衰何服也服以斩衰则俨然其夫矣而不责以守节者亦度中人所能行也设于时有矢志不嫁或以身殉或愿事舅姑者君子亦悲其情而许之而容甫氏乃比之齐楚之君死鲁卫之臣号呼而自杀则必为狂易失心之人呜呼是何言也昏礼纳采主人筵于户西西上右几注曰将以先祖之遗体与人故受其礼于你庙曲礼女子许嫁缨注曰女子许嫁系缨有从人之端也许嫁之初其重如此而比之鲁卫之臣于齐楚之君其不为狂易失心之论乎昔者齐侯之女嫁于卫至城门而卫君死保母曰可以反矣女不听遂入持三年之丧弟立请同庖女不听卫愬于齐齐使人告女女作诗曰我心匪石不可转也我心匪席不可卷也见列女传盖本韩诗说又卫女嫁于齐太子中道闻太子死问傅母曰何如傅母曰当往持丧丧毕不肯归终之以死见乐府诗集引扬雄琴清英此二女者岂不知有既葬除服之礼哉矢志不嫁节着千载容甫又将比之鲁卫之臣号呼而自杀乎高子问于孟子曰夫嫁娶者非己所自亲也卫女何以得编于诗也孟子曰有女之志则可无卫女之志则怠见韩诗外传此即所谓卓绝过高之行不可以责之中人者也以卓绝过高之行而谓之狂易失心吾不知容甫之心何心也熙甫氏曰女子在室惟其父母为许聘于人而己无与焉夫己身父母之身也以己身许嫁者父母也父母许之而曰己无与焉此复成何说乎且夫礼非强人而束缚之驰骤之也亦求其心之所安而已微箕比干皆諡为仁伊周夷齐各成其是孔子闻孔悝之难曰柴也其来由也死矣而无所褒贬于其间此所谓各求其心之所安也礼三代不相袭今古异宜父在为母妇为舅姑服皆期而今则皆三年二君其能执古礼以反之乎孔子曰礼与其奢也甯俭丧与其易也甯戚以今世俗波靡日趋浮薄苟有卓绝过高之行实足以激厉人心而二君者又从而非议之其亦异乎孔子之论礼矣然熙甫亦自知其言之过故于张氏女贞节记斡旋之举三仁夷齐为况而容甫遂怙终焉奉贤徐母吴孺人未婚夫死在室守志十五年闻姑病泣请归徐事姑抚嗣子得厚成立事闻于学使者旌其庐士大夫有歌咏其事者得厚汇刊为清芬集乞言于虎虎读临川昆明两学使序辨熙甫之谬引而未发又未及容甫所议故为推而详之不自觉其辞费也 
　　书应观察所记张贞女事后　　
俞樾
余同年生应敏斋观察出所记张贞女事示余余大书奇贞苦节四字于其卷首或问余曰未嫁而为夫守节礼与余应之曰礼记曾子问篇曾子问曰取女有吉日而女死如之何孔子曰齐衰而吊既葬而除之夫死亦如之郑注曰未有期三年之恩也女服斩衰孔氏正仪曰以服齐衰故知女服斩衰夫妇人不二斩在室为父母已嫁为夫今闻死斩衰往吊是固以夫之服服之也惟是圣人制礼本乎人情使必斩衰三年终身不嫁则是强人以所难行而中人以下之人其不能仰而跂者众矣故为之制既葬而除之除之而女得嫁于他族斯礼也所以全中人以下之人而使天下可以通行也世之儒者执此以绳天下之女子见有未嫁夫死而为之守者辄以非礼诋之呜呼过矣士昏礼郑注曰妇人年十五许嫁笄而礼之因着缨明有系也是许嫁之后此身已有所系属矣故必待成昏之夕夫亲为脱缨今不幸夫死此缨孰脱之乎将遂不脱而又系于他族乎是一系再系也将自脱之待其许嫁他族而又着缨乎是系而不系也以是言之设有死往吊而遂不归奉舅姑抚嗣子数十年如一日者圣人必深许之也必不以非礼诋之也列女传曰卫寡夫人者齐侯之女也嫁于卫至城门而卫君死保母曰可以还矣女不听遂入行三年之丧作诗曰我心匪石不可转也我心匪席不可卷也圣人录其诗于邶风不以为非礼明矣且夫圣人之礼岂独未嫁夫死可以改嫁乎虽已嫁夫死亦可以改嫁也是故礼有同母异父昆弟之服使执此而谓夫死改嫁礼也可乎不可乎或据曾子问篇昏礼有吉日之父母死致命女氏曰某之子有父母之丧不得嗣为兄弟使某致命女氏许诺而不敢嫁礼也免丧女之父母使人请弗取而后嫁之礼也是之父母死且得改嫁况死乎是固不然夫礼经之晦久矣此经两曰礼也具有深意女氏许诺而不敢嫁礼也此礼之正也弗取而后嫁之礼也此礼之权也曰弗取而后嫁之可知取则仍归此矣古人昏礼自纳采问名至请期而成礼为时初不甚久非如后世之论昏于髫之年也故遇父母之丧待至三年之后已为旷日持久圣人知久要不忘之义非可概责之中人以下也故其制礼委曲如此亦所以全中人以下之人而岂谓女必改嫁乎余所着经平义曾详言之世儒不达礼意遂谓昏礼成于亲迎未亲迎之前犹涂人也改嫁不为过呜呼岂有涂人而圣人为制斩衰之服者乎推不二斩之义女已为斩衰矣设未葬而已之父母死必降而服期乃既葬之后又还为父母斩衰圣人制礼有如是浮游不定者乎夫斩衰之服三年之丧也圣人既为制斩衰之服必欲其终三年之丧苟不欲其终三年之丧必不为制斩衰之服是故既葬而除之圣人之不得已也或又曰礼女未庙见而死不迁于祖不祔于皇姑不杖不菲不次归葬于女氏之党示未成妇也是未庙见且未成妇况未成昏乎是又不然妇者对舅姑而言未庙见故未成妇非谓其未成乎妻也妻之道成于亲迎而实始于许嫁许嫁之后已有夫矣传曰六礼不备贞女不行此因夫在而然若不幸而夫死则固当奔赴矣且其斩衰往吊也见舅姑乎不见舅姑乎既往吊矣其必见舅姑可知也既见舅姑矣其已成妇又可知也是故女未庙见而死不迁于祖不祔于皇姑示未成妇道也未成昏而夫死斩衰往吊示已有妻道也圣人制礼或远之或近之岂可执一而论乎昔延陵季子一剑之细不因生死易心况女子以身许人而忍负之　国家定制凡未昏守志者皆旌如例考之礼经则有斩衰之服稽之功令则有旌表之典然则子于贞女何讥焉余既以应问者因次叙其词而书其后

皇朝经世文续编卷五十八
　　　　　　　　　　　

　礼政九丧礼
　　渊亭日录一则　　　
李文炤
亲亲也长长也贵贵也贤贤也此天地之常经虽越宇宙而不可易者也圣人之制服缘是以为差而已矣第亲亲长长之服自古行之贵贵之服成周明之而尊贤之服则未尝勒之为经独于孔氏师弟子见其略耳记曰孔子之丧颜渊若丧子而无服丧子路亦然盖情厚则哀重不较其材也又曰颜渊之丧馈祥肉孔子出受之入弹琴而后食之是再期而哀素以嫡长子方之也而师之于弟子仿焉而准矣记曰门人丧夫子若丧父而无服文有所不敢备也又曰孔子之丧二三子皆絰而出情有所不敢忘也孟子曰孔子没三年之外门人治任将归入揖于子贡相向而哭皆失声然后归则哀无已而制有所限耳而弟子之于师仿焉而准矣记曰朋友麻去其缌服以别于三党同其絰带以别于常人礼之经也又曰朋友皆在他邦袒免归则已同族则用族属之制既归则反吊服之常礼之变也子游曰吾闻诸夫子丧朋友居则絰出则否丧其师虽絰而出可也于同道之中而复有所差焉所谓称物而平施者与而朋友之相为也仿焉而准矣盖先王之制民生于三事之如一随其学之大小情之厚薄而莫不有师袁逢之于荀爽桓鸾之于向苗怀荐举之恩尚为之制服而况于教育之者乎其兼有五服之恩者则月数终而服除心丧免而絰去伊川之于明道期年之外犹絰也勉斋之于晦翁三月之外仍絰也倘一时而贤圣并生幸而皆亲炙之若苏季明吕与叔之于程张虽各为之服可矣若夫朋友之交居五伦之一辅仁责善莫不资之必俟虞祔之后乃释吊服而脱絰带焉其在师友之闲者当更余数月然后为安耳虢叔之丧闳夭泰颠散宜生南宫适皆为之服故老聃曰朋友之服古之达礼者为之也
　　丧礼论上　　　
雷士俊
古之礼繁今之礼简古之礼有其名必有其实今之礼名不存十之一矣而名仅存者实又亡焉世人从而杂附其见传之日久其弊益炽以至于不可挽吉凶诸礼莫不皆然而丧为甚吾试论之古斩衰三年之礼斩衰裳苴经杖绞带冠绳缨菅屦居倚庐寝苫枕块歠粥朝一溢米夕一溢米既虞翦屏柱楣寝有席疏食水饮既练舍外寝食菜果饭素食既祥始饮酒食肉复寝斩衰三年之礼如是则齐衰三年者可知矣夫锦绣之为丽也而被之如有刺于其体也羊豕之为甘也而尝之如有毒于其口也家室之为欢也而遇之如有病于其怀也先王知其然于是乎使之斥锦绣戒羊豕屏家室定以为制今之人无故夺其锦绣羊豕家室之适则相与嗷嗷矣夺者不乐而夺之者亦不乐先王断嗜禁欲创为丧礼古人守之不以为难者悲切于内而躬安其际也呜呼善矣今则不然亲之始死惟衰裳絰杖带冠屦不废而饮食居寝大抵悉准于常数月之后辄章甫逢掖以与庆贺或采服不加于身又宴乐佚游不以为怪人非不爱其亲也始于一二倜傥狂诞之徒放言高议直情矫世而坏圣贤之制以自便人乐其便己也而相与效之效之者日多圣贤之制日益坏世之人乘其敝乃无不为耳目习惯狃为当然虽有孝称者频顣不安亦惧世之指詈而无以自拔于流俗此甚可叹也呜呼丧礼之复也难矣丧哀戚之隐也行立坐卧而不忘乎哀戚其文繁其事难此夏殷之隆也三月不违仁颜渊之学冉闵而下不可语矣而三年之久声色美好之属无所动其念进退升降一依于礼如顺水之舟无待强勉此中心安仁天下之一人也由唐宋而视秦汉邈乎远矣而绳以夏殷之隆彼所谓士凡庸委琐同于工商而望以中心安仁天下之一人丧礼之复也难矣虽然君子之所谓师古者师其意也孟子陈井田画地经野更张纷纭归于润泽夫润泽者变而通之之义也观其与滕文公言丧止于齐疏粥二大者而已识此可与言礼矣今夫衰裳絰杖带冠屦既未尽废而饮食居寝可裁以先王之意由是而练而祥自重杀之以至轻使其不违众不拂理侪之流俗而无骇考之圣贤而无愧奚为不可哉德之盛者于人不必求备先王定制令过者俯而就之不至者跂而及之后生小子喜于苟且弛懈自恣过此者少矣而不至者讲说浸灌循其性之所近俛焉孳孳自励于此可也丧礼废久如吾说用其复也庶可几乎古今相去远甚也竹策篆书易以纸而尚隶岂可同哉拘礼而礼亡得其意以为之不屑屑于细节而大体未尝不存此孟子所谓润泽也而人之致力于礼者虽一端亦有所益若其孔步孟趋周旋中规折还中矩则豪杰可以为百世法者也
　　丧礼论下　　　
雷士俊
</div>
    <div class="pagination">
<a href="皇朝经世文续编-清-葛士浚_page54.html">上一页</a><span>...</span><a href="皇朝经世文续编-清-葛士浚_page50.html">50</a><a href="皇朝经世文续编-清-葛士浚_page51.html">51</a><a href="皇朝经世文续编-清-葛士浚_page52.html">52</a><a href="皇朝经世文续编-清-葛士浚_page53.html">53</a><a href="皇朝经世文续编-清-葛士浚_page54.html">54</a><span class="current-page">55</span><a href="皇朝经世文续编-清-葛士浚_page56.html">56</a><a href="皇朝经世文续编-清-葛士浚_page57.html">57</a><a href="皇朝经世文续编-清-葛士浚_page58.html">58</a><a href="皇朝经世文续编-清-葛士浚_page59.html">59</a><a href="皇朝经世文续编-清-葛士浚_page60.html">60</a><span>...</span><a href="皇朝经世文续编-清-葛士浚_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
