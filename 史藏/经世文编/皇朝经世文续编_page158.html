<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 158 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 158 页/共 192 页
  </h1>
  <div class="content">
   此十四条。自严保团以上。从已作事。自精闲谍以下。从彼着想。皆切时势以筹之者也。而操练闲谍二条。尤为紧要。诚能不中沮于事机。不旁挠于议。精心果力。彻始彻终。于剿办苗匪何有哉。

　　猺防　　　　
姚柬之

呜呼。君子思患预防之用大矣哉。盖不于坎险之时。而在既济之日也。夫猺人之俗。多类上古。惟其地僻。其性顽。圣哲之莫生。诰训之不及。故外而不可内也。疏而不可近也。无事则周防之。有变则膺惩之。达识之士。所见略同矣。防猺之法。肇自前明。至今而大备。其事关建置者不重录。初。猺人无统属。有攘窃民物者。辄伏匿不出。莫知谁何。有司不得而索也。道光十三年。尚书禧恩奏准。令八排猺人各举老成知事者。立为猺老千长。赏给顶戴。办事猺目。立为猺练。猺长每月口粮银三两。猺练每月一两五钱。凡猺长十八人。猺练六十四人。隶绥猺把总。月朔日赴绥猺营领饷具结状。排猺有滋事者责之。自是猺有讦民者。先达于其长。其长达之官。民有讦猺者。官下其长。逃者十可得八九。视前加密矣。其饷由三江营赴广东布政司请领。其添设练勇百名也。由前南韶连道杨殿邦饬募也。每名口粮日银一钱。岁需饷四千两。其饷布政司南韶连道广州府肇庆府其捐资津贴。由绥猺营赴南韶连道请领夫练勇之设也。盖因同知移驻连山。去绥猺营四十里。设有窃发。本营之兵。不在同知所驻之地。而附城之汛。均非同知所辖之兵。外营非所管辖。呼应不灵。本营相距甚远。急切难调。所以补兵力之不足也。然而豫防之意深远矣。

　　平猺议　　　
陈起诗

平猺之法。搜捕之功多。战阵之用少。而搜捕之兵。北兵不如南兵。客兵不如主兵。官兵不如乡兵。请详论之。五岭亘数省。自广西广东湖南。以至江西福建。岭巅所在多猺人耕种。去住荒忽。名过山猺。而广西广东湖南三省交界处。有平坡千里。万山环抱。南通连州。北负永州。西枕平乐。东隔韶连。为猺人祖宗以来巢穴聚集之处。名八排猺。大道自连州三江口入为咽喉。永州九嶷山为背脊。广西桂岭为首。湖南骑田江西大庾赣岭为尾。永州猺匪系过山猺。有生猺熟猺二种。熟猺与近山汉人杂居。风气略同。生猺言语不通。嗜欲亦异。熟猺强富。生猺瘠贫。生猺常听熟猺指使。是二是一。如鬼如蜮。所以啸聚动成千百。猖獗遂连三省者。地势联络然也。苗猺蛮獞。性俱恋家。易惊多疑。不耐持久。贪利苟得。不能远谋。嘉庆初。湖南苗反。辗转七八年始定。而未出辰州一步。可知苗猺无足虑。以性俱恋家故耳。然山深箐密。聚散无常　非有平原旷野。可以布阵安营。而决机于十里数十里也。林翳谷伏。诡谲易生。非有高城深池。可以十围五攻。而取胜于一战再战也。东窜西突。楚粤并起。非有通衢要道。可以整军聚粮。而捣坚于一路也。无百人数十人可容之巢穴。而鼠穴鸟巢。剿之不胜其剿。无数百人千人之攻伏。而雉攻兔伏。防之不胜其防。其地彷佛金川。亦尺寸皆山之地。其事不异苗疆。惟雕剿之法最宜。故曰搜捕之功多。战阵之用少。虽然。言搜捕者。必主调兵。吾谓兵不必调而必练兵。不贵聚而贵分。兵不在官而在民。则北兵不如南兵。客兵不如主兵。官兵不如乡兵之说也。北兵长于弓马。驰逐平地。性气刚果。临阵齐一。然不能耐饥寒。难于持久。不能习潮湿。炎热郁闷。必多疾病。不能轻捷跳跃。攀援钻窥。易致竭蹶。又不识猺人言语。猺人性情。则剿杀追逐。进止迟速。起伏探望。呼吸之顷。易失机宜。不习山林高深途径纡直之实。则欲迎头。反成尾追。欲兜杀。反多透漏。故曰。北兵不如南兵。四川贵州兵素称劲旅。既耐劳苦。又习险阻。湖南两广遣调较易。将来大营。非此五省之兵不可。然而楚粤之兵。素欠训练。必多涣散。小利争进。小失竞奔。又专恃大营。则防此失彼。剿一逃三。欲战则饵之来而不即来。欲守则多所防而不暇防。旷日持久。师老饷糜。苗疆之役。所以不收功于福贝子。而得效于傅鼐。故曰客兵不如主兵。官兵不如乡兵。且夫团练乡兵以剿猺匪。有十宜焉。山谷高深。径途远近。形势险易。人人易知。则彼之所乘与所必获。我知趋避。我所可及与不易及。又知缓急。识地利一也。久雨烈日。寒热温湿。春疫秋疠。习而不苦。饥饱劳逸。不生诸病。顺天时二也。彼之言语十知九。彼之性情十知八。为攻为守。为伏为逃。为降为诈。十知六七。临阵之际。人人有应变之机。得贼情三也。人自为战。家自为捍御。号呼击刺之声同。不误于风雨。父母室家之念重。敢弃而散亡。兵心固四也。近猺十数州县。村庄累万。既苦裹胁。又震兵差。守则固无可恃。逃则必有所归。团练乡勇。则并小村为大村。移低堡就高堡。寨长渐多。粮薪渐聚。民志定五也。

会匪居民十之五。盐贩居民十之二。矿丁厂徒居民十之三。盗贼逃人居民十之一。约此数种。不少枭雄。此有所收不窜入彼。削贼党六也。边地民人。畏官最甚。文武皆可统领。易于节制。临阵扞救官长。必不致分彼此。一操纵七也。官兵饮食衣装。不比乡民耐苦。查官兵日给银二钱五分。贴补糜费。似尚不止此数。若匪逆起灭无常。则大军驻撤两碍。团练乡勇。则可以久驻。易于供给。即猺事平静。亦可倚为善后之图。供亿八也。此有乡团。则边野无所掠。而彼米盐布絮铜铁之来路穷。汉奸无所通。而我声击擒伏虚实之机密。坚壁垒九也。临武蓝山江华永明道州全州灌阳恭城富川连山连州阳山乳源十数州县。皆有乡团。则彼势剖而难聚。防多而难备。力散而难久。心分而易疑。变化由我。胜算先人。势剖而难聚。则大兵所入。贼不能并力以御。防多而难备。则声东击西。诱此伏彼。贼必自救不遑。力散而难久。则各为其巢穴。各逃其生命。而剿抚可兼施。心分而易疑。则贼党必有互相推诿。互相残忌者。首逆可不日擒献。制死命十也。具此十善。而谈猺事者不出此。其难亦有四。谓旷日持久。无速效也。谓纠保练约。必骚扰也。谓乡兵非尽善类。易藏奸细。不识步伍。难约束也。谓寨堡团场旗帜器械。所费不赀。地方官吏。借练勇之名以为开销。或借以索民闲帮补。仍无实际。忧经费也。是四者诚然。然而天下事有见为缓而速莫甚见。为扰而安莫甚。见为难而易莫甚。见为费而节莫甚。请破其难而仍申吾说。自兵兴以至今日。已二月矣。调贵州兵湖北绿营兵驻防兵。久需时日。由今以后。所谓速效。又可必邪。使自今日始。三省督抚通饬沿边州县近猺山者。团练村堡。约每县五六处。以为守望。招集乡勇。约每县六七百人。要县至千人为止。以备剿杀。奉行得人。一时举。不出三四月。可以成事。团练既成。分道进。不出一月。必能剿灭。命将出师。可必之于四五月之内乎。是所谓无速效者。盖见为缓而速莫甚者也。边地州县所辖之乡民。其骚扰有甚于客兵者乎。州县自练之兵。其骚扰有甚于满汉兵者乎。外来之兵。一则骚扰官府。二则骚扰市集。三则骚扰田产。即节制得人。而风声所到。亦足骚扰人心。贼来之民心已震。兵来之民胆又寒。当事类能知之。未必能言之耳。其实客兵骚扰之敝。更足以摇动边境之人心。而使之句通猺贼。不可不防。不可不畏也。果得有胆智得民心之州县。劝谕乡民。使日为团结。招徕壮丁。使听吾指使。所团者皆比闾族党之家。所练者皆交友认识之。州县既可藉大兵驻之威。以驯乡勇。大兵又可藉乡勇搜捕之力。以壮军声。两相为用。既不扰官。又不扰民。又不扰兵。若龚遂之治渤海。张纲之定广陵。虞诩之平朝歌。祗在良有司十余人耳。是所谓恐骚扰者。盖见为扰而安莫甚者也。奸细之伏藏于乡兵可畏已。奸细之伏藏于大兵所临之地。尤可畏也。然伏藏于大营之左右。而客兵不能识认之。伏藏于乡兵之左右。而乡兵无不识认之。见生面而必诘。闻音异而起疑。外来奸细。固不患入吾团练。第乡民非尽善类。朝集暮逃。稍纵滋骄。刻绳易变。其可虑亦与兵同。要在良有司慎而收之。善抚而教之耳。

教之善。则莠民可转其力。为奋不顾身之士。教不善。则官兵可恃其众。而有咆哮挟制之时。得失之数。亦略相等。况约束以官。又须各乡绅耆董之。各乡殷实明白者分理之。游手以有所事而日勤。枭雄以有所希而亦奋。贼匪奸细。有为我近边乡人所知识者。并多方招之为我用。多方疑之。使之不敢自用其奸细。如李愬之平淮蔡是也。所谓难约束者。亦见为难而易莫甚者也。今日经费之艰难。人人知之。人人能言之矣。大营所在。供应不少。吾谓撤荆州驻防千兵。即省千兵之费。半撤湖北督标湖南抚标广西抚标兵。约不下二千人。以现在余提军领贵州兵驻广东广西界。罗提军领湖北湖南兵驻湖南界。进战之事。全以任之。不使文官掣其肘。湖督驻永州。广督驻连州。广西抚驻平乐。督饬十余州县团练乡兵。不使武将梗其论。三四月内。各县即可分道并攻。大军亦于两省分进。吾知不待战而降者降。逃者逃。擒者擒。伏者伏矣。以五六月而告功。费之省也几何。即以撤兵之费。为各州县倡首赏劳之费。亦已省经费多多矣。至于各州县经费之出。其说有四。一则劝谕富民。输粟出财。修堡建团。二则劝谕平民。自出财谷。相为移并。以保身家。三则通粤盐之禁。于宝茶攸酃郴衡一带。官收税以济军需。考照宋李忠定明王阳明办湖南兵事旧法。勿以安常处顺之见泥之。兵靖复旧。四则熟猺叛产。即与近边民田错杂。各县皆有。仍须乡老勘报。清理入官。粮收堡寨。以为屯积。又各州县常平社仓义仓育婴桥亭等项公田公费。县绅乡老。自为经理。亦复不少。兵兴动用。兵靖偿还。无伤于官。无害于民。乙丙征苗之役。调两广兵。衡永郴桂四府。民闲助给过兵口粮。甚为踊跃。况地近切肤。岂忧悭吝。则此四条。经费已定。而于国家经费固省之又省也。是所谓忧经费者。又见为费而省莫甚焉者也。夫团练乡勇之说。古人言之详矣。即平定教匪。平定红苗。亦已着有成效。而今日不能早决此策者。事狃于所习。而疑倡始为甚难。人惮于改更。而虑劳怨之难任。大抵然也。溯查教匪红苗两举。初皆调兵征剿。西灭东起。此窜彼伏。积年累岁。然后归于坚壁清野之策。以致底平。夫明者先见于未然。勇者定计于必行。前之策不效而后变计。则所失已多。是宜力求循良。稍破资格。官兵与绅士并资。采访与稽查互用。以人荐人。以边治边。其究也。并可以猺攻猺。且夫今日南方之民。即猺匪平静。岂遂不思所以善后栽。亘广西广东湖南江西福建数省边境。丛山长林。苗猺獞蛮所居外。矿丁厂徒木客盐贩。盗贼所匿。罪人所逃。硝磺铜铁之产不乏。鸟道羊肠。攀藤沿壁。百里咫尺。呼啸惊疑。民无所恃。则动易静难。官无所恃。则赏穷罚竭。催科提解捕捉之案棘夫手。养育教诫判断之事梗其行。此何如之策哉。故曰。团练乡永。即猺事平静。亦可倚为善后之图。呜呼。又岂徒平猺之策已哉。

　　南言二　　　
陈起书

樵者谓步兵曰。余樵五岭之巅。山径余所知也。踰岭为岭南。宜章其冲也。御岭南先守宜。救宜之路若何。步兵曰。郴所以救宜。险要在折岭。余所司也。然我之所守。即为贼之所攻。明由折岭救宜。彼必尽力以御。阴由折岭之西黄毛。折岭之东大隈。以出其背焉。盖横绝南北者岭。岭自临武入郴为高堂山。西有小径。黄毛是也。东为折岭起五盖山。其东之小径。则大隈焉。过此则桂阳矣。夫中原险要在水。或在路所会归之处。边鄙险要在山。实在两山断而复连之处。山。龙也。断处。峡也。山防之法在断龙。征猺尤善。猺善行山。其伍散而不聚。我聚而攻其一道。则径小难容。众散而攻其数道。则彼尽力以围我一道。我仰攻则彼乘高以御。我登峰则彼围其下。击东西奔。击西东奔。击首尾则上下四旁奔。而我不能追。断其龙。则彼无奔路。龙之起也万仞。其伏也一线。所伏之处。其水分流。是之谓峡。山路会归之处也。大龙之下。小龙生焉。其脉亦一线。龙断。则彼奔驰于此山。而不能越山而遁。入山先看水。大水。大峡之所出。小水。小峡之所出。溯水则峡见。断而围攻之。节节断。节节攻。如破竹然。节破则竹自解。夫猺可由贵州至常德洞庭。可由贵州广西至衡山宝庆。至湘阴洞庭。皆数百里不经州县。若五岭则可由广西永州郴桂大庾至闽浙。数千里不经州县。横绝南北者岭。岭上泉分南北流。故中无大水以界之。州县在平地。断龙如斩蛇。斩其中则分为两险要。大路。大峡也。闲道小路。小峡也。折岭。大峡也。黄毛大隈。小峡也。不独此也。阴平。峡也。散关。峡也。武关。峡也。凡出奇之路。无不出于峡者。看水知峡。则向导出奇。可以意会焉。曰。子尝从军于猺。当其由江华而至常宁。何不言其法而断之。何至出扰数百里。八排广千里。何至聚万人于中而不能战。步兵曰。池塘墟。亦峡也。海军门不知而中伏焉。断东西之水。而南北皆山。故不得出。当今之世。言者不行。行者不言。养犬所以守夜也。而制之曰。尔其啮以御贼。无吠而惊予梦也。贼在垣而嗾犬于门。不得则罪犬。子欲我为惊梦之犬。而孰知我将为当门之犬乎。樵者曰。子之言泛而难识也。吾郴之猺。治之若何。曰勿扰。制之若何。曰去媒。曰有事若何。曰散党。夫猺甚畏官。故易虐。其气合。故易聚。有媒孽焉则必动。猺之不与汉通也。种类也。其一呼众应也。亦种类也。扰之生怨。导之复仇。则汉奸之为矣。

夫储大文原势所谓郴隶湖南。则粤之险失也。知宜章之水归粤。而不知险之所在。居中乃可制外。今乃欲以外制中。不特郴不可属粤。宜亦不可属粤。宜章所以据岭南上游。此湖南控粤形胜也。使宜属粤。不特上游之形胜失。而湖南之门户亦失。且横绝南北者岭。岭属之粤乎。则楚之水何以为粤之地。属之楚乎。宜又何必属粤。中分之乎。则形势共。必立二关于折岭之巅。是一国三公也。其它建置皆如此失。而于制猺尤不便。郴五岭之骑田也。骑田南北半猺。折岭高距其峡。大路横断其巢。而黄毛鉴塘大隈等处。亦同折岭。立兵以断峡。使其类不得相通。则救援少而逃遁难。近大路村庄复严守之。使不得由平地过。然后节节攻之。一山不过二三百家。易为力矣。若非断龙。则数百里之内。山既相通。种类复一。山闲往来。兵何从知。有日添日多耳。散者散之。攻者攻之。恩威并用矣。吾闻之。疆界之处奸所藏。易避故也。山林之中盗所伏。难稽故也。折岭东西皆大山。又当疆界之处。不特制猺宜。治盗宜。御外侮亦无不宜。

　　八排兵事考　
汤彝

猺之居八排。自南宋绍兴闲始。八排之用兵。自明嘉靖闲始。初。连有仕于粤西者。挈猺仆十余人归。使垦州南黄地源山中。山高六十里。纵横百余里。峰峦复迭。巉刻阻深。猺环山麓。每一聚落曰一排。初分八排。曰军寮马箭里八峒大掌岭火烧坪为内五排。曰行祥油岭横坑为外三排。久益繁息。延及今。复有小排一百三十有一。地险物众。出为民患。嘉靖二十五年。因扰边征之。旋议抚。兽心未革。未几复乱。天启二年。连山知县杨懋忠请剿之。参将赵文督兵入。有老猺数十人跪马前。垂涕乞抚。文信之。不设备。夜半贼以虎皮蒙牛犊驱入营。官兵大乱。猺乘之。一营尽覆。监道某佯抚之。以缓其暴。密请总督檄都司蔡一申。率锐师衔枚夜入。踞平猺岭之险。马箭各排不能救。一申用火箭射入军寮。焚其巢。分兵屯白石岭歇凉墩为犄角。示必剿。军寮贼潜奔油岭。一申率勍卒裹粮持鉏取闲道夜薄油岭。黎明成三大营于林时洞。贼大骇乞命。一申勒献首贼斩之。始予抚。崇祯五年。复劫民。偪州县三里许。吏目吴中选会守备梁栋辅追捕之。及于边井塘。为贼所杀。总督熊文灿议剿之而未果。自是益披猖。猺头李大面者。称雄各部。自以为盘瓠后。遂号盘古。檄民征租税。曰猺粮。某排辖某。各画封界。索花红酒米。民大苦之。十三年。广西贼犯连山。排猺应之。复潜结临蓝高獠柴獠诸贼。由是楚粤之交。郡邑骚然。一月十三变。遂攻州城。州牧王立准率千总黎树绩御之。飞书告急。总督沈犹龙令佥事道魏章监都司蔡坤守备马文滔军往援。壁于金相塘。贼大至。围坤营两昼夜。勺水不得入。坤无策。谕贼解围即退兵。衣甲火药尽予之。仅以身免。而以兵单贼众闻上台。犹龙乃奏征江楚闽粤六镇兵。分道并进号十万。西自大拱桥东迄大坌岭。营垒星罗。而六总兵以客故。不尽秉犹龙节制。各乘便利。贼乘高望之。尽悉其进退整懈。军寮马箭贼。遂并力攻闽镇陈鹏营。大战于蕨冈头。日已暮矣。俄里八大掌诸贼。从山南横击。鹏战死。各军皆溃。犹龙乃城茂古峒以塞其冲。招义兵。命监纪董梅鼎守之。名咸宁堡。前立墟市。民赖以无恐。值明季天下大乱。猺益肆。沿及　国初。未尽向化。顺治八年。流贼马宝入连州。诱排猺出山。相倚为暴。拆咸宁堡。掠民无虚日。九年。劫下水堡。千总唐某率兵追捕。伏发死之。康熙元年。连阳游击武君仕率三百人侦贼石圭陂。贼数千乘夜出劫。君仕令坚壁勿与战。且更番饱食。天明大呼突出杀贼。贼披靡。退入山峒。自此不敢出。乱稍戢。惟令兵役巡隘道。察其动静。贼恶之。欲得而甘心焉。一日。数猺牵牛负衣被。作劫掠归山状。诱兵役追捕。既深入。则起而歼之。其凶狡多类此。各排惟军寮最强。油岭里八峒次之。有黄民素苦军寮侵暴。集壮丁伏山外。俟其出。狙击之。擒十人献于县。时县令朱三才畏盗案。尽释之。欲其德已而不为暴也。猺头房一心易之。率其党益淫杀无忌。控诉皆置不问。猺难复起。

四十年。士民奔行省请讨贼。提督殷化行入里八峒。驻兵山麓。遣副将林芳入排。谕以缚献首贼。猺悉伏山谷。芳纵火烧猺房。光四照。各排见焚其巢。咸怒。于是军寮马箭之猺。从排之下路仰攻。大掌火坪之猺。从排之上路俯击。峒猺恃外援。遂从中路突出。把总陈溥及兵百人皆歼焉。芳走入壶卢田。顾谓其仆曰。此绝地必死。汝盍去。其仆泣不行。贼来益众。仆以身蔽芳。弯弓四射。当者皆贯胁洞。矢尽。负芳而死。殷化行率总兵刘虎入。贼焚林据险以拒。化行度兵寡未能胜。留虎于军。而自回广州。与督抚会疏以闻。　命都统松桂等率湖广两粤兵讨之。四十一年二月。师次三江口。连营数十里。开山通道。三路进剿。围之数月。贼大惧乞降。乃抚之。城三江寨。驻兵二千。以副将领之。环八排建三十六汛。弹压控制。百余年。来三连之民庆安枕焉。道光十一年。锦田猺蠢动。潜结排猺。应者数百人。续去者为守隘兵截回。猺行时。以山土贱售民户。归无以资生。又失其农具。遂劫夺仇杀。由西路延及东路。而中路军寮。复袒恶助患。五月李阁部鸿宾至。定议剿之。分三路进攻。军寮贼诱之深入。夜火其营。三路兵皆挫失。游击史鹄谢国荣王珍并殁于阵。　命禧将军等至连。征黔楚粤西兵将集。猺慑服。缚献凶逆乞命。帅臣承　诏抚之。八排复定。

　排猺生深山邃谷。僄捷如鸟兽。恃险设伏。是其所长。故不利远出。而官军亦不利深入。然蔡一申之夺险神速。武君仕之坚壁挫锐。皆以偏师奏捷。而五省六镇十万之兵。或无统帅而溃。或仅取输款而归。求其出奇制胜。以险绝为功。则不易觏。兵法曰。两鼠于穴中。将勇者胜。是知深谷行军。贵精练不贵兵多。亦地形然耳。且贼觇重兵至。必绝隘道。塞关险。聚穴负嵎。虽有良将劲兵。无所用其武。从来皆以安抚了局者。盖不欲老师糜饷也。夫乱之所起。不起于起之日。其所由来者渐也。窃谓于平日宜抚之。不必抚之于既乱。于既乱宜防之。不必防之于平日。徒防之适足以扰之。将召乱。况抚之即所以防之。可弭乱也。而其要则曰防猺如防猛兽。抚猺如抚婴儿。饱之勿饥。信之勿欺。驯伏之勿使其奔逸。安戢之勿使其仳离。庶乎祛民暴。寝边患。节饷而不劳师也。

　　壬辰征猺记论
汤彝

呜呼。蛮患自昔为然矣。然唐以前尚不甚剧。以省民熟户居内。山猺峒丁居外。有所捍蔽也。自宋熙崇闲拓地之议兴。各献款内附请吏。于是民与蛮乃相接。多辟径路。深入溪洞。通市易。渐典鬻田土。仆赁其孥。奸猾牟利。百计相欺诈。蛮性直。辄忿起仇杀。逸囚逋盗。乘隙扇诱。而寇乱迭起。每抚蛮以制蛮。元明因之。设诸土司。溪洞有警。动征其兵一二十万。土兵习地利。耐瘴毒。与蛮共其所长。此韩雍王守仁所以奏绩也。　国朝雍正初。沿边士民苦土司暴敛。争赴愬愿为王人。时　国家方经略西南夷。疆臣亦以为请。乃相继削土改置流官。土民不啻出水火而登衽席。郡县既治。诸蛮亦多帖服。籓篱虽撤。而法禁则纤悉无遗。久之边吏习于晏安。防范疏阔。偶致蠢动。复芟夷而惩创之。醲化渐被。孳息日蕃。同于齐民矣。不谓流言煽乱小丑鸱张为祸如是之烈也。然而事变多起于所忽。锦田处九冲万山闲。近接八排八寨。环千余里皆猺。弹压控制。营卫是资。而总永州一镇。兵甲不满二千。锦田防兵又仅十数人。器仗苦窳。军威不扬。奸宄玩易。启其戎心。仓猝闻变。兵难骤集。必待远地征发。而贼已滋蔓矣。且绥怀异类。尤贵拊循。猺地跬步皆山。稻田绝少。垦种藷芋苞谷。充其口食。葺茅崖岩。仅蔽风雨。狂损员狖其形。殆非人类。而性朴鲁。知敬畏官长。得良有司尽心抚治。可以无事。乃设丞理之。又以僻远鲜其地。民户偶以侵山讦讼。惟猺是虐。猺既衔恨刺骨。而信鬼崇巫。民亦疾之若仇。猺与民有隙。将其姓名书之竹木。瘗于土中。其人即死。名曰埋禁。势疑则隙生。力侔则乱作。何文云。大抵蛮夷盗贼。恒起于讼之不平。政之不理。苦其吏而不能自达则怨。怨则变生。揆诸今日。可谓明效大验也。朱冈苍梧八排各猺。气类相同。先后附响。以剿以抚。始获清肃。或鉴成宪。度时宜。议兴议革以善其后。然而进考已事。成法具在。如熙宁闲。诏曰。顷湖广诸蛮。近汉者无所统壹。因其请吏。量置城邑抚治。绍兴闲。全州守臣言。本州岛密迩溪峒。平居失于防闲。驯致其乱。宜徙闲地巡检兵。及分遣士卒。屯诸溪谷山径。嘉泰中。湖南守臣言。制驭溪峒。宜择素有知勇。为猺所信服者。立为酋长。隆兴初。廷臣言。湖南州县。多邻溪峒。省民往往交通猺人。擅自易田。或诈匿其产。避科差。宜禁之。此皆制蛮安边之至计也。今议者移涛墟同知于锦田。改永州通判理宁桂诸猺。符熙宁之制矣。移江华游击及提标守备驻锦田。增大桥各防兵。如绍兴之议矣。设猺长猺目猺老等。专其钤束化导之责。犹嘉泰之遗意也。猺田准苗疆例。禁与民交产。又隆兴之区画也。他如惩邪术。禁兵器。察缉汉奸。议有司疏纵之罚。则皆昔所未及者。可谓备矣。而其要惟在理猺得人。则榛狉可革。杜预曰。法行则人从法。法败则法从人。易本义曰。先庚三日。丁也。后庚三日。癸也。丁所以丁宁于其变之前。癸所以揆度于其变之后。审是。则择贤能而图绥辑。不益懔然于设险之道慎固之义也哉。

　　壬辰防猺五论
唐鉴

地方之习于承平也。兵不识步伐。弁不辨干戈。守汛塘者一二无赖。防门关者三五儿。文武恬嬉。天下诚无事矣。当斯时也。边徼虽荒。数百年不见烽燧。蛮溪虽野。亿万姓悉安耕樵。恃此不恐。而防御无备。战阵无备。一切纠奸摘伏皆无备。一日者。小丑窃发。啸聚山林。初不过鬼蜮伎俩耳。致使蹂躏数邑。劳师数月而后荡平。吁。岂非无备之患哉。向使江华得劲卒数十。益之以乡兵。乘其出山劫掠。迫而攻之。彼二百余人。何难一鼓而歼灭无遗也。而邑宰虽勇而无兵。乡民虽同仇而无器械。俟之数日。而贼势张矣。再俟之数日。而狡焉逞矣。卒至于披猖无所不至。戕害提协大将。其不备之患。尚可胜言哉。

语曰。事君能致其身。此惟鞠躬尽瘁死而后已者能当之。其愚而死。轻而死。无备而死。好勇而死。死而张贼氛。死而损国威。死而沮众志。死而益民危。之数者。事理不可死而死。时势不致于死而死。安得以致身为说哉。然而既已死矣。　朝廷表忠荩。恤其死。岂犹论其不当死哉。而用兵则当以此为戒。兵凶器。不得已而用之。愚不可。轻不可。无备不可。好勇不可。是故论战必有略。行兵必有方。贼未至则当清野设防。贼将至则当侦探部署。贼既交战。则当有正兵奇兵。李牧之备匈奴也。曰急入收保。寇准之役澶渊也。曰随在瘗藏。不遗贼粮也。韦孝宽之拒高欢也。缚木于楼。李光弼之应思明也。凿道于地。不留贼隙也。孙子曰。自古明君贤将。动而胜人者。先知也。先知者。不可取于鬼神。必取于人。知敌之情者也。此言侦探也。金人南下。种师道入援。帝命于政事堂共议。师道诘李邦彦曰。闻城外居民为贼杀掠。畜产亦为贼所有。当时既闻贼来。何不悉令移入城中。乃遽闭门资贼。邦彦曰。仓卒不暇及此。师道笑曰。亦太慌忙耳。言无部署也。孔明八阵。其机在二十四队游兵。吴璘阵。其要在更休迭出胜算。背水而夺赵帜。撒星而败金酋。大抵皆奇正参合者也。是以将贵有谋。兵宜结阵。从未有知贼之所在。而不为之备。甘为贼所愚。而舍身以赴之者也。如海军门者。诚令人低佪愤惋。伤之惜之。惊愕数日。有不能解于怀者矣。贼由此披猖。民因之荼毒。吁。将之所系岂不重邪。

自海军门失事之后。贼势日益披猖。众至七八千人。蹂躏数邑。分头四出。各将领无一敢撄其锋者。于是将倚九疑山为久踞之策。罗军门设计诱入洋泉洞。连日围攻。亲率将士。不避矢石。克期歼剿。无一逃者。虽古名将。何以加兹。而当时犹有挫辱之者。幸而无瑕可击。得以自全。吁。亦危矣。

猺亦人也。异视之则异。同视之则同。其种落不一。男衣背有红织文。女头裹红布者。谓之红猺。白织文裹白布者。谓之白猺。黑织文裹青布者。谓之黑猺。男衣负花织文。女头顶板者。谓之花板猺。女头插箭三枝。以蓝布巾覆之。谓之箭杆猺。随处迁徙。逢山开垦者。谓之过山猺。居有定处。与民人杂耕者。谓之平地猺。平地。熟猺也。视过山等猺较为驯扰。富川之三辇倒水沙母平石龙窝鸟源石鼓南源神源二九凤溪谷塘大围都家。恭城之塘黄石盆伸家瓮塘大源高界平源四村垓里马眼。平乐之大源小源九堡四哨莲塘兰洞蛇滩驼口。荔浦之牛角古累龙殿龙莫桥头金波太平龙龙田长汉黄桑假羊茨菇栗木根长院坪土见冲朝冲。皆熟猺也。修仁之六定六断三片杨柳寨堡江军长二长滩金秀六那金村流村八沙六寺掷妹赤地。山猺也。亦不迁徙。永安之东平里八村龙定里十六村峰里四十人村与之同。贺县大凝五十冲。大桂二十四冲。皆过山猺。道光十二年六月。大桂各冲滋事。而大凝各冲安分守业。其所属犁头山为冲十八。曰如仁曰山坪曰湖广洞曰仁喜坪曰见蛇曰羊烂曰马地曰大木万曰小木万曰铜罗曰大隘曰大浪曰古那曰界板曰石坎曰龙隐曰小白磢曰钓管。过山猺也。合昭平所属之铜罗山鸡冲山枫木坪苦竹山文进山景亮山屡冲暗冲茶子冲福安冲牛角山。共二十九冲。为户三百二十有八。当大桂山柑子金竹等冲起事。往头纠约者。昼夜不绝。而讫不与从。及官兵俘获鞫讯。黠者挟恨诬扳。几至劳师。幸以安抚而定。夫猺一也。何以柑子等冲遂至畔离远徙。其平时岂有隐忍不得于心。闻江华赵逆之乱。因相煽而趋其事邪。可谓愚妄无知矣。文武官吏多方晓谕。未出山者亦即帖然奠乂。是岂与居民异哉。

山之所系大矣哉。扶舆薄。清淑所锺。其民必为秀良。巉岩险峭。毒厉不泄。其民必多顽梗。天之气然。地之形亦然也。连山之八排。万山环耸。其高偪天。阴翳成云雾。岭嶂若干戈。望之生畏。险不可测。生其闲者。安得不为蛮野哉。盘瓠之事。远而难稽。即以为廖氏奴。亦属荒渺。要之不知诗书。不辨理义。任其野性。时起心。则自古为然。别之为猺。洵不诬也。其地东通连州。东南接阳山。西界贺县。西南入怀集。北连江华。东北接蓝山。从横四百里而遥。其曰大掌岭火烧坪里八军寮马箭。此内五排也。太坪冲天塘尾藤钩岭八百粟新寨茅田冷水冲龙水尾鱼赛冲岭尾六碓冲盘血山鸡公背牛路水水瓮尾社下冲大竹山。十五小排属焉。曰油岭横坑行祥。此外三排也。香炉山大莺新寨锅盖上坪望溪岭马头鬃七小排属焉。其人猜忍好杀。铤险轻生。非有严明之吏。行恩于威。以刑教。野心一肆。犷悍难驯。数十年必有一用兵之役。及其兵将既集。攻守兼施。则又腰鼓焚香。投诚效顺。故从来有事于此者。未有不先攻后抚。先示之杀戮。而仍与以生全者也。然而兔奸鼠伏。明顺暗乖。劫掠乃其常情。险诈逞其故智。抚之不见恩。约之不为信。晨撤兵而夕复起。父践誓而子旋违。以是攻剿者无竟功。拊循者无成德。所赖一二文武员弁。时时以大义羁縻之。以重威慑服之。使之不敢肆而已。

　　拟办柑子冲猺善后事宜八条　　　　　
唐鉴

一量移倅伍。贺县桂岭错壤江华。南乡紧界连山。彼二隘离县城窵远。大会墟一县丞不足以资镇压。举平乐佐贰官权衡之。则郡城粮捕通判。可移至桂岭南乡适中之大凝地方驻札。其大会县丞即可移驻平乐县之沙子街。而通判所管平乐之兵粮。即可归入平乐县征收。其通判在大凝。即可酌请为分防理事之缺。平乐沙子街一带。号称盗薮。以县丞专任捕务。亦实为地方之益。

一熟筹备守。南乡桂岭。界连两省。平时缉捕。已觉此追彼逃。傥或有警。更形左支右绌。较之麦岭尤为要隘。富贺营都司住在贺县城内。距南乡桂岭均有二百余里。无事可指麾自如。有事恐鞭长莫及。不如移于桂岭南乡适中之大凝地方。与通判一文一武相为镇压。似亦慎重边圉。应为筹酌之事。

一禁止巫师。愚惑善良。其术不一。而巫师为猺人肇乱之由。巫师神其说于铃剑。传其妄于水。凡猺生而成人。巫师为之挂镫。有病巫师为之超度。有子巫师为之加职。人人信之。谓巫师铃剑一摇。盘王即至。阴兵即来。福寿可得。灾患不生。即火兵刃皆不能害。此赵金陇盘均华之所由聚众滋事也。非禁之不可。但愚无知。骤而去之。恐反致扰乱。自应先行确切晓谕。择一二明白者。使之转相传告。翻然知水之无益。铃剑之无神。而又加以例禁之不可干犯。自可由渐而止矣。

一查收枪械。深山穷谷。野兽山猪。败苗害稼。在所不免。故猺人于鸟枪刀戟。若视为应有之物。一有蠢动。器械不待外求。此宜设法查收。而迫之则恐生变。其如何谕令呈缴。或出价收买。实无良策。况地方官多避处分。匿不言。将就了事。更可虑也。

一严防扰累。粤西山土。多属官荒。猺人越境而来。逢山即种。而地方滥崽。及营县兵役。或伪地主。或捏取山租。多方愚弄。使不安生。洵为猺山之害。昨柑子荆竹等冲。被胁投诚。讯明放归者。原属良猺。诚恐匪徒藉端入山。欺凌鱼肉。极宜严查重究。是在地方官随时以访察也。

一妥为访查。凡居民乡村墟市。有乡正地保。乡约甲长。墟长街老。所以禁暴防奸也。山居猺户。或十数家。或二三十家。亦应选择一人为头人。其连至于数冲。则当举才识出者为总头人。然知之不深。择之必不当。是在附近村庄晓事绅耆。所居既近。所悉亦周。访得其人。任稽查众猺之事。时常加以劝谕。为之开陈。彼头人既知义理。即可转告众猺户。由是察明淑慝。编出清册。有过山新至者。听头人询查来历。善者出与保结。添入册中。每岁冬季。总头人率同众头人持清册当县堂呈缴。该州县官酌给纸张脚费。分别能否功过。加以赏罚。凡营县兵役。不得擅入猺山。遇有访查之事。属之绅耆可也。

一恩恤穷乏。山猺生息在山。苞谷米产粟。虽较稻禾稍易为力。而遇暵旱之年。所收歉薄。穷乏不能自给者恒有之。此宜与民户旱荒一体查办。给与抚恤。方不至流徙而无所归也。

一振拔秀良。人为天地之灵。虽山猺亦必有颖秀可教者。即如巫师一项。所演牒文。固属不经之语。而其识字则与凡民同使变巫师之邪说。为士子之正经。亦何不可入黉舍而游泮水。而士民每嫌其异类。多阻遏其考试。不知物尚可以同与。况本同为人乎。其实属善良。种山几年。即准其入籍考试之处。并为奏请添设猺学。必从宽酌定。以示乐与为善。亦暗中化导之一端也。

　　筹陈防抚猓夷情形疏道光十八年　　　
刘晸昌

窃维驭夷以威德并施。备边以严谨为要。自古防边之策。不过顺则用抚。逆则用威。而紧要尤在边事饬修。有备无患。盖犬羊之反复无常。而在我之堤防足恃。则彼自无可乘之隙。可获之利。未有不帖然安戢者也。我　国家威德被于遐陬。地方偶有不靖。天戈所指。无不电驱风埽。震詟靡遑。一经戡定。万载肃清。未有如四川之马边雷波边越巂等厅猓夷。屡办屡扰。终于顽梗如此之甚者。臣籍隶黔中。与川省紧邻。从前略悉彼处情势。近复博探细询。究悉情形。于剿办防堵事宜。未能筹划妥善者。为我　　皇上敬陈之。夫马边四厅等夷。四围皆汉地所包。计其区域。广袤不及千里。又皆大山老林。从来未经垦辟。其猓夷巢穴。不过择山麓低下稍平旷之地。爰种爰处。盖老林居其半。垦地居其半。地方既狭。人必不蕃。臣阅四川通志。马边同知所辖生夷九支。越巂同知所辖十五支。边通判所辖十三支。雷波一厅所辖皆系熟夷。无有支数。计生夷三十七支中。强者不过三四百户。弱者一二百或数十户而已。人本非甚众也。但其中人分二类。一名黑骨头。即猓夷本种。一名白骨头。皆所掳内地汉民。既入其巢。即变其衣饰。效其言语。为之隶仆。故各支中以娃子多者为强。而近年内地生齿日繁。无业游民及不法之徒。多窜入其中。教诱黑骨头滋为掳掠。初犹不过数人。渐则数十百人。明肆猖獗。而各厅地方官自来办理抢案。多以赏需取出难民。故夷人自以为得计。渐积渐肆。由来非一朝夕矣。查道光十一年以前。川省具奏办理夷匪抢掳之案。往往数十人为。地方文武官以兵胁之。勒献凶夷。或提省审办。或就地正法。闻其中多买假凶充抵。是以狡夷愈自得志。不知创艾。然犹知畏兵威。不敢大肆也。自十三年及十五十七等年。三次大兵动剿。皆直抵凉山巢穴。冞入其阻。兵威不可谓不壮。而蠢反益甚者。盖夷匪倚老林深邃。大山峻险。官兵不能久待捕。有所恃而不恐。故兵进则匿。兵退则出。特狡兔之三窟。黠鼠之昼伏夜行耳。非真有雄骜思逞之徒敢抗我兵也。夫夷地非甚大也。夷人非甚众也。夷情又非有图城夺地之谋也。特彼地硗瘠。夷性懒惰。生计难全。辄思攘夺。此靖彼肆。习为固然。与其临事张皇。不如先事豫筹。惟先之以善抚。次之以严防。使其身有所感。心有所畏。自可日就肃清。然现在四厅非无文武官弁。而夷情不戢者。亦以抚之未得其人。防之未尽其道耳。从来边地之重。必须慎选贤才以任之。而后可图靖安。今则边缺瘠苦。平时又无所事事。贤能之员。往往不愿赴任。其任事者。多系平常之人。即偶得贤能。而经费短绌。办公乏资。贤者亦穷于所施。不能徒以口惠为政。则抚之固不易易。臣愚以为事有常变。时有险易。当此顽夷跳踉之日。自应特选贤能文武。分守各厅。常时亲历夷巢。宣布　　皇上恩德。宽其已往。予以自新。使各安生业。劝教耕作。勤加抚字。编查丁户。访察奸宄。尽行设法惩治。偶有争端。文武官即速亲入开导。公平处理。不得一委于汛弁卡目。致夷情难以自达。辗转生衅。夷人虽顽。断无不知感激。愿为良善以安耕凿。此则正本清源之道。便而可行。实而必效者。

其一切因公动用经费。必须该将军等为之筹备。务使贤能得以展布。不致掣肘。便可奏功。其经费仍按年报销以归核实。庶不为阘茸者。自充私橐之用。此则抚之之法急宜筹划者也。从来防边之要。兵民相资。不可偏废。古者民即为兵。守望相助。有无相资。是以同仇共愤。同患共急。今则兵视民之难。为不关己。民以兵食粮饷。己不屑犯其难。故虽有防边之卒。惟逍遥于军中。虽有守边之民。悉逃窜于岩谷。则兵民不一心矣。况夷匪之出没无常。卡汛又难沿边设。斥堠不谨。防备不豫。则夷匪已饱掠回去。有尾而送之者矣。有避路而行。与匪不相遇者矣。兵动必需费。一闻夷巢有事。文官以出兵责武员。武员即以筹费责文官。彼此相视。茫无所措。失机纵寇。职此之由。则文武不一心矣。各厅居民。零星散处。不相联属。则民不一心矣。以此言防。亦属不易。臣愚以为必须沿边设立寨堡。聚民而居。使之声势联络。出则共作。入则同守。民财有藏。民眷有归。民心自然安定。暇时文武官择其强悍者。聚而团练。则众志成城。民即为兵矣。若值耕作之时。男女四出。谁为守望。惟须严饬边卡弁兵。时勤侦探。一闻夷巢有蠢动之息。即传号举烽。庶人人得信。老幼坚壁入保。丁壮持械。随兵截击。庶兵民一心。以逸御劳。杀贼必效。似此惩创数次。夷匪自不敢复出滋扰。必须该将军等明定文武员弁以及兵民警备疏防获贼纵贼功罪。而后文武一心。咸知畏惧。庶可以励兵戎而肃边备。此防之之法不可不悉筹者也。臣又察近日夷匪情形。有不能不略加惩创者。但从前剿办之失有二。一则夷地多崇山峻岭。深林密箐。夷匪藏匿其中。伏机弩以俟。迭木石以待。官兵入与之角。损伤必多。一则夷匪数十支。各据险阻。散处林硐。围而守之。用兵既多。费饷亦繁。而又宽延时日。老师糜饷。臣愚以为夷地虽有险阻可恃。岂无扼要之方。虽有箐林可匿。岂无控制之策。不得其径。虽用师数万。且为小丑所困。苟察其势。则数千百人。可成埽穴之功。夷匪所恃者刀弩。非有枪弓箭之利。所据者山林。非有碉卡积聚之固。兵入则匿。又非敢与我兵对敌。而该省屡次办理不妥。一由于剿办不察其时。一由于扼险不择其地。剿办不察其时。则形格势禁。攻取无术矣。扼险不择其地。则夷匪有恃。反客为主矣。夷地瘠苦。素少盖藏。若乘谷熟之时。尽取其所种山粮。使之藏匿林中。三两月即已饥困。更值隆冬大雪。冻饿交迫。投出乞命。惟恐不得。然后择其恶者诛之。善者存之。兵不损伤。而夷匪尽绝矣。夷巢虽多。本无长技。如果相度地利。以兵扼之。使彼不能相顾。破一二巢穴。其余皆成破竹之势矣。夫内地夷匪。志图掳掠。诚如　　圣谕。不值以小丑跳梁重烦兵力。但连年滋扰。蹂躏边民。屡烦　　圣廑。从前已抚剿失当。目前措置。不易奏功。惟先聚兵力以防守。使夷情畏摄。而后择人而理。加以抚绥。自能永远帖服。饷不重费。师不过劳。行见边境安而夷顽永化矣。

　　谨拟绥边十二策　　　　　　　　　　
何曰愈

臣闻涓涓不壅。将为江河。两叶不除。将寻斧柯。盖患生于所忽。事当弭乎未然。今者西蜀越巂马边雷波边四厅猓夷。负固为患。连岁扰边。屠戮人民。掳掠牲畜。不可胜计。十余年来。征调频仍。军书旁午。驿骚内地。以全蜀之力制之。屡出无功。徒劳师旅。縻　国帑。而寇氛益炽。近者空巢而出。狼奔豕突。无复畏惮者何哉。非　国家小弱天庾不供也。又非鍪甲不坚戈剑不利也。乃往者徒事姑息。军令不行。赏罚失当。众不用命。而将弁复乏制胜之术。狃于积习。坚持怀柔之议。谓赏赉可以已患。因循将事。使贼寇得以窥我虚实也。且夷性贪残。以掳掠为生计。以焚杀为能事。小出则小获。大出则大获。而官军以其地险性顽。艰于进剿。每从而抚绥厚赉之。是一出而二利备焉。彼胡为而不出哉。且出则得赏。不出则不得赏。是我适招其出也。故今日赏。明日跳踉矣。今岁款。明岁背叛矣。夫怀柔者。治安之粱肉也。经也。征诛者。治安之药石也。权也。粱肉可用于平时。药石则施于有疾。若疾病方作。不延卢扁而药饵之。反啖以粱肉。未有不加剧者也。兹之怀柔。曷以异此。曩者马林之叛。尸横数十里。守备某全军覆没。雷波之围。屡濒于危。士卒战殁者数千。轰轰山之役。阵亡者数百。辎械多为所夺。马日冈之警。焚杀以千计。其积年残杀者。无虑二万。边民肝脑涂地。道路梗塞。若不于此时大彰　天讨。数十年后。丑类生齿日蕃。岁比不登。饥民从而蚁附之。则有明奢安之祸。恐复见于今日。臣实虑之。然而议者必谓四厅地处边隅。癞癣之疾耳。不治便。议者又必谓边患之生。振古已然。蠢兹小丑。何足劳师动众。徒縻供亿。寘之便。臣窃以为不然。诗云。如彼雨雪。先集维霰。今之丑夷。敢于攻城围邑。抗拒我师。其亦诗之谓霰矣。夫四厅之势。疮也。不及其毒未盛肿未甚而治之。必将至于渍烂血肉淋离而后已。纵不至于戕生。而四肢百骸。悉关痛痒。日夕呻吟。元气为之潜丧。若或变而为痈疽。或他疾缘闲而起。则性命系之。其为祸岂小哉。臣愿　　皇上赫然震怒。选将治师。宽以岁月。轻爵禄以励将士。严赏罚以立恩威。又　命威重大臣视师督战。有不用命者杀无赦。恩威既行。将士必奋。然后分兵深入。据其险要。毁其积聚。夺其农时。离其羽翼。不过岁余。边地可平。腥膻可涤。既平之后。诛其巨憝。贷其老弱。投丁壮于四裔。郡县其地。此一劳永逸之策也。臣谨按西南夷。自汉武帝朝始通中国。自是恒为蜀患。蜀汉时雍闿以越巂牂牁益州永昌四郡叛。酋长孟获助之。武乡侯诸葛亮以为非痛加惩创。必患及腹心。故不惜转输之费。士卒之劳。帅师十万。凿山开道。跋涉险阻。深入不毛。七擒七纵。然后蛮夷詟服。震慑天威。边境乂安者百有余年。至晋稍稍出扰。王逊讨之。敛者亦百余年。唐德宗朝又肆侵掠。韦皋抚牟寻。通牂牁。猓夷惧。边地复安。有明又肆猖獗。崇祯间命刘綎统重兵平之。勒石纪功。自是边民得安枕而卧者将二百年。此历代征讨之成效也。

至若治得其人。亦可不烦师旅之劳。昔魏尚守云中。匈奴不敢犯边。余靖抚桂林。交趾不敢入寇。范仲淹镇延州。则西夏破胆。朱燮元在贵阳。则洞苗革面。边徼之理乱。在得人与否耳。　陛下诚能诏封疆大臣罗轶才。破除资格。遴贤能为丞倅。如其才可充是选者。虽卑末之员。穴之士。即起而任之。重其威权。厚其糈禄。使无掣肘顾忌之虞。室家冻馁之忧。然后限以三年。责成其功。如其效。则举者与治者同迁。如其不效。则举者与滥者同斥。诚如是。而边徼不治。夷氛不息。未之有也。伏念臣草茅下贱。性复至愚。朝无许史之援。过惧邱山之积。岂敢高谈世事。自贻斧钺之诛。但念切同仇。且待罪边鄙十有余年。凡夷番之情伪。山川之险隘。得而洞悉之。谨拟绥边十二策。干犯　　天威。冒死上陈。不胜惶恐战栗之至。

一联声气。孤则易折。众则难摧。势使然也。越雷马戎夷所以屡为边患者。盖四厅势孤故也。所谓孤者。非汉弱而夷强也。亦非夷众而汉寡也。乃边民人心涣散。势分而不合。戎夷得以肆其毒螫。若使四厅之民。聚族而居。比屋而处。鸡犬相闻。斥堠相属。虽猛如豺虎。犹且避之。况蠢类乎。今使沿边要隘处所。五里一小堡。十里一大堡。大堡三百户至四百户。小堡一百户至二百户。徙境内穷僻居民实之。命各置火器矛盾以自守。兵民相资。军威自振。夫五里一堡。声息相通。缓急足恃。一堡有警。以连珠五为号。邻堡闻留其众十之三以自守。出其堡众十之七以相援。或断其归路。或首尾夹击。如常山之蛇。击首则尾应。击尾则首应。击中则首尾俱应。寇将安逃乎。寇见我声气联属。如手足之相救。数败之后。必当革面洗心。埋首巢穴。不敢复出为患矣。

一练团勇。声气既联矣。若不教以技艺击刺之术。譬驱市人而搏虎。非胜之道也。孔子曰。不教民战。是谓弃之。昔李悝为魏文侯守上郡。下令曰。有狐疑之讼者。决以射。中者胜。否则负。于是民皆习射。及与秦战。大败之。宋种世衡在青涧。亦教吏民射。虽僧道妇女咸使习之。每亲阅。以银为的。中者与之。已而中者多。其银轻重如故。而的渐厚而小矣。或徭役轻重。亦使射。中者得优处。有过者亦然。中者释之。由是人皆能射。夏戎不敢犯。范仲淹韩琦经略西夏。夏人畏之。有军中有一韩西贼闻之心胆寒。军中有一范西贼闻之惊破胆之谣。今考宋史。不过立箭社耳。宜变通其法。城中建社。四乡镇社各一。村落小者则三五村共一社。择空闲地为射圃。聘善射者一人为社长。武艺超者二人为社副。能书者一人为社录。社长社副于三六日课之。社录纪其优劣。一人技成。教之十人。十人技成。教之百人。百人技成。教之千人。千人技成。教之三军。长者持矛戟。短者操弓弩。强者持旌旗。勇者执金鼓。弱者给役。智者为谋主。每季农隙。有司亲诣各社较阅一次。有发必命中武艺精熟者受上赏。次者减之。以艺之高下。为赏之等差。其不能者罚以水。如贫不能置弓矢者。有司筹给。凡遇鼠牙之讼。一仿李种之法。即民间宴会赌酒摴蒱卢雉之戏。亦令以射代。又采武备全书州县团练法。训以金鼓号令坐作进退之节。行之一年。则民皆知战。民既知战。则民皆兵也。无事则通力合作。植戈而耕。有警则披坚执锐。守望相助。利一。免征调之烦。利二。节国帑之费。利三。省挽运之劳。利四。无迟误之虞。利五。有此五利。则团练实备边之上策也。

一明赏罚。赏罚者。人主之大柄。将帅之微权也。若使无功而邀赏。则小人怀幸进之心。徒事奔竞。以为夤缘可以致高位。谁复舍躯命。突铦锋。为　国家死者。有罪不罚。则军令不行。鼓之不进。金之不退。必坐失事机。偾事莫大于此。昔越伐吴。凡三徙而斩十二人。故将士用命。一战而灭强吴。杨素亦以此术佐隋高祖定天下。汉来歙冯异每战胜不自私。辄奏赏有功。上有所赐。皆散之士卒。故人乐为之死。宋岳飞自束发从军。大小数百战。未尝挫衄。虽曰智勇绝伦。亦由赏罚明也。六韬曰。赏罚明则上贪功。素书曰。善恶同则功臣倦。又曰。赏功不踰时。则下力并。赏贵小。罚贵大。赏小则恩下通。罚大则威上行。武经曰。赏一人而三军悦者。功虽小。人虽贱。赏之。罚一人而三军震者。爵虽尊。位虽贵。罚之。若是。则威立而令行。无敌于天下。矧么蠢类乎。

一募勇敢。兵以勇敢胜。以怯缩败。故一夫奋戈。则百人辟易。十人弃甲。则万众崩奔。凡用兵之道。须选勇力绝伦敢死乐伤者。聚为一军。曰陷阵之士。有轻高易远趫捷善走者。聚为一军。曰电掣之士。有困穷发愤欲快其志者。聚为一军。曰虎贲之士。结以恩信。厚其廪禄。以备冲锋劫袭之用。故句践之君子。杨庆之突将。闻鼓声则喜。闻金声则怒。以此而战。何患无功。

一轻爵禄。爵秩者。　朝廷之所轻。出诸其口而无穷。性命者。将士之所重。一死不可复生。苟上重其所轻。而欲下轻其所重。不亦难乎。然而香饵之下。必有死鱼。重赏之下。必有勇夫。若能轻五等之爵。悬千金之赏。则又何功不成。何战不克哉。故汉高祖捐金行闲而范增死。裂土分封而项籍灭。凡四厅将吏。皆当厚其糈禄。使无内顾之忧。如察其抚驭有方。三岁无警。则超迁不次。即贱隶仆夫。有能斩将搴旗。或出奇制胜者。皆待以异数。如是。则顽廉懦立。边鄙不安。夷氛不靖。未之有也。

一清边界。疆界不分。汉夷交接。奸宄因之为利。此边患所以不息也。欲塞其流。孰若先绝其源。当令画界分疆。植柱为表。下雷霆之令。严交结之禁。如汉夷有越境互市者杀毋赦。或吏不及察。能以越境告者赏。诬则反坐。

一豁耳目。夷性阴狡。甚于鬼蜮。其蜂屯蚁聚。既有以备之矣。至若数十为。潜出剽掠。恒沦形于丰林丛薄之间。如猫之伺鼠然。觑行旅至近。辄突起而邀之。或暗施弧弩。每出人之不及防。故莫不惊惶失措。为其所掳。若焚燔草木。使一望无际。则寇潜踪无所。其众寡虚实。得以预悉而为之防。可御御之。不敌则避之。鼠辈将无所施其技矣。

一清肘腋。君不密则失臣。臣不密则失身。机事不密则害成。军旅之事。以秘为宝。苟先机一泄。我兵未发。而寇守御已备矣。我谋未行。而寇险阻已据矣。使其中更有能者。必且反受其殃。虽有精兵健马。利剑快戟。奚益于川。故事。越巂将弁。向派熟夷以供樵牧洒扫之役。此辈阳为恭顺。而阴与野夷狼狈为奸。亟宜裁革以清肘腋之患。即不肖胥吏兵役。亦多与寇结。凡我有谋。贼莫不预知。故师出无功。皆若辈为之也。胥吏兵役虽难裁汰。而去故易新。行之以渐。严为之防。亦清肘腋之一道也。

一勤巡徼。民所以养兵。兵所以卫民。今越巂弁卒。狃于积习。惟耽逸豫。夫蓄猫所以捕鼠。断不以无鼠而蓄不捕之猫。养卒所以捕寇。断不以无寇而蓄不捕之卒。兹卒骄弁惰。有警既不能拔刀相援。平时又不能先事预防。徒縻天储。殊非　国家设兵民之意。宜令沿边将校。分番梭织巡徼。既可习其勤劳。而贼寇知我戒备严密。必不敢萌窥伺之心。即或窃发。亦可随时扑灭。如有不任事者。落两职以观后效。能振刷者复之。否则削籍。
  </div>
  <div class="pagination">
   <a href="皇朝经世文续编_page157.html">
    上一页
   </a>
   <span>
    ...
   </span>
   <a href="皇朝经世文续编_page153.html">
    153
   </a>
   <a href="皇朝经世文续编_page154.html">
    154
   </a>
   <a href="皇朝经世文续编_page155.html">
    155
   </a>
   <a href="皇朝经世文续编_page156.html">
    156
   </a>
   <a href="皇朝经世文续编_page157.html">
    157
   </a>
   <span class="current-page">
    158
   </span>
   <a href="皇朝经世文续编_page159.html">
    159
   </a>
   <a href="皇朝经世文续编_page160.html">
    160
   </a>
   <a href="皇朝经世文续编_page161.html">
    161
   </a>
   <a href="皇朝经世文续编_page162.html">
    162
   </a>
   <a href="皇朝经世文续编_page163.html">
    163
   </a>
   <span>
    ...
   </span>
   <a href="皇朝经世文续编_page159.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
