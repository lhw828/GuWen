<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 71 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 71 页/共 101 页</h1>
    <div class="content">第十五条　一英国之民有犯罪逃至中国地界者或中国之民有犯罪逃至英国地界者一经行文请交逃犯两国即应设法搜拿查有可信其为罪犯之据交与索犯之官　行文请交逃犯之意系言无论两国何官祇要有官印便可行文请交此种情交逃犯之文书亦可行于罪犯逃往之地最近之边界官

第十六条　一今欲令两国交涉与贸易日臻蕃盛并欲中国派驻仰光之领事官与中国大宪往来通电两国答允俟可设法通电之时应将两国电线接连此创办之始专寄滇缅官商等往来电报

第十七条　一两国人民无论英民在中国地界或华民在英国地界凡有一切应享权利现在所有或日后所添均与相待最优之国一律不得有异

第十八条　一约内所开通商各节俱非寻常例此由两国察看地方情形及中缅陆路通商应办之事互相允让而立所有互给权利两国之民除有同样情形外不得在别处接壤之地照样索问即使有同样情形亦必有同样之允让方可

第十九条　一以上通商章程系暂行试办俟两国察看得详细情形如何去碍获益可于交换批准条约六年后或中国愿行修改或英国愿行修改均可商议倘两国俱愿早修改亦可

第二十条　一此约由　大清国　大皇帝　大英国　大君主五印度　大后帝批准自画押之日起准六个月在伦敦互换或能早亦可此条约应于交换后立即开办现在　大清　大英国各大臣先盖用关防以昭信守

此约共四分华文二分英文二分

光绪二十年正月二十四日

西历一千八百九十四年三月初一日在伦敦立

约后附载

今因照办光绪十二年六月二十三日　西历一千八百八十六年七月二十四日北京所订缅甸条约第三之事中英两国现订条约今日签名于签名之前两国签名大臣俱认现订条约既系专办约内首所言之事而立约内各仅可用于条约所指两国所属之地不能用于别处

中国与英国改订缅甸约章西历本月五日已在北京互换总理衙门特张盛筵以庆告成缘一千八百九十五年六月二十日中法所订之约中国以江[洪](红)之极东边地南武之上之孟阿全境及南孟阿北孟阿二村落让归法国此一有违一千八百九十四年三月朔日中英所立之约故英政府请于中国更修缅甸约章另索数地以偿东隅之失目下所请诸事悉经中国议允所有紧要各条摘录于下以供众览

一中国允改边界自互相议定之处展至太平

二英国允将南碗以南之地西至南墨河之支河及毛修山至莱州岭又折向东北至喜里回河为中国属地惟此全境之内一切政事胥由英政府治理中国概不与闻此地由英国永远承租应纳租费此后再议

三中国以科干之山地归与英国其地方四百英里不小于孟阿其库弄全境亦归英国

四中国允自今以往凡孟亨或江[洪](红)之地倘不与英国预先申明立约断不以之擅给他国

六中英二国当各派人员勘定边界

九旧约凡载运货物往来于缅甸中国者但准于孟养及山西二处经过现在所有缅甸中国边界各路之便于商务者皆可准其来

十二中国允考察云南商务情形可否兴办铁路倘可兴办当筑一路与缅甸铁路连接

十三旧约中国可在漾贡设一领事英国可在孟养设一领事现在中国之思茅摸儿面或顺宁府皆可设立领事英人或[英](莫)国保护之人可在此等地方贸易一切悉照通商口岸办理

其余各均照一千八百九十四年三月所订之旧约

另有一中国允于签字后四个月内将西江开埠通商

以上中英所订缅甸新约披读一过颇惬于怀虽大旨似偏薄于中国然一千八百九十四年所立之约内有关系紧要一中国尚率意违之恬不为怪故凡有益于中国者我亦得废之盖彼此立约本当均享其利倘利我者彼夺之则所利于彼者我何能使之独享此坦然持平之道非我之过不待智者辨也平时我英国常虑中国之翻议今与订立新约特以言餂之得其一诺则出之于口见之行事照然入于众人之耳目如纶如綍纵后有翻议之意似不能一再食言目下中国所订各虽似为我所挟不得已而为之而为英国计犹所得不偿所失盖前此之一误为害实匪浅鲜耳幸我所索各地已如愿以偿盖中国允将科干之山地割让与我此地不小于一千八百九十四年误割与法人之地并允将南碗之南一带俾我永远租赁中国不于此设官治理壹是皆由英官主政我英国亦愿认此地仍属[之](此)中国此事办理可为极妥所可訾者初英外部大臣创议之时仅欲向中国暂时租赁而不为长久之计其失孰甚约中所论商务诸事亦极郑重深望旦暮之间便见诸施行则云南四川二省不久可与欧洲互市以目前情形而论日后英国商贾之贸易于滇蜀者必以缅甸为孔道订约之时建造铁路一中国以尚须斟酌对夫云南建造铁路利害轻重本当请中国熟计而行第恐其瞻顾徘徊未必能毅然立决盖中国素善延宕倘所议之事非其所喜将有一思数百年而杳杳无期者非速向其执政诸臣力迫之不可至在中国缅甸之间多辟商贾往来之路实大有造于英国此为一千八百九十四年之约所无而今约所得之利益也旧约未订以前商贩于中缅边界者尚有数处可以往来及至旧约订定往来之路祇有孟养山西二处今之新约不论何处皆可任我往来四通六辟惠我实多惟约内华文辞意似可以假借互用其为掉弄笔墨留他日毁约地耶我不敢知也顺宁府思茅及摸儿面设立领事为国家计亦为商旅之计此种边僻之地一经我英人及我保护之人在此经营如各通商口岸其商务之可兴与否必能潜心考察竭力讲求而得其究竟也以上为中英所订缅甸新约此然次订约犹不止为缅界之事我英驻华大臣克劳特墨克唐纳尔因中国违背一千八百九十四年之约改订新约遂将西江通商一事同时议定见几而动乘间而入诚可谓使于四方不[辱](唇)君命者矣

按伦敦报章大半皆登载此事但所言仅修改缅甸边界之一端而绝不及我今日所得之利益如西江开埠中国边界各处许我设立领事及准商贾居住贸易等事殊为漏也

们乞斯他英地名之搿挨第恩报言法国驻华公使狭拉因中英订此新约将不利于彼国使其三载之经营谋画一旦云消雾散尽付东流故深滋不悦殚心竭虑百计阻挠以冀我事败垂成然我恐法人于此亦哓哓徒劳耳十年以来中国南方及西南方商务之利本为法人所垄断今我得于西江开埠实胜于江河运道既便运费复轻法人自不能已于言矣此次新约各中国实格外从优更有意在言外而非外人所能窥测者我英其有为中国出力之处故以此相报乎是未可知日久当能自见也

又法国带罢报于此事亦着有一论其言颇直谓我英国沾沾焉谋修旧约意在一变中国南方之商务将不利于法国又谓虽如此英国实为振兴商务之计至于国家之事绝无猜疑嫌隙于其中法报此言蒙以为独具只眼极有见到之处其篇末又有数语谓法国在华商务有可以振兴之道兹特照录如左

我法国在中国西南通商私冀该处商务之利惟我独擅英国忽贸然而来与我争利于是英法两国隐然在中国相竞胜然我利之所在然不至为其所攘盖经此一争足使我奋然兴起与之力角不复如畴昔之梦梦也忆二年前我法国里昂商务会曾派人前往中国考察法国商务如何可以振兴有比拉者近在法国舆地会宣言于众极称该商务会派人之有益惟须法国国家[与](兴)商务会一气呵成而后于法国商务方有实惠现在中国西南商务局面一变深望法国有鉴于此将里昂商务所考情形熟筹而深计之必使法国商务有蒸蒸日上之势焉可矣

　　与法兰西立约通商保护越南议　　　
薛福成

窃观法使宝海所议中国与法国应办越南事宜三条大旨不外分界通商与保护越南果能互崇信义秉公立约则法人有悔祸之意越南有可存之机从此衅端渐弭边疆渐固而中国之经理外务渐能制胜于无形即异日朝鲜琉球诸藩国亦当隐蒙其益此中国盛衰强弱之机括所由分也然尝考之以敌情征之以近事复将宝使前后文函反复玩味窃虑法人未必遽就范围尚将故作波折也洋人之得步进步即欲行此三条而节目尚多可议也约事之多歧人言之可畏稍不详审或致贻悔于将来也夫事不筹之于豫则设虑不周思不集之于众则获益不广福成因斯事关系全局谨审其刚柔缓急进退迎距之机宜议其大如左一和战二事宜虚实相济也迩年以来外侮环逼议者或偏于主战或偏于主和不知二者皆非也夫壹意欲战则将使彼不能转圜兵连祸结致成不了之局且中国武备未精未可为孤注之一掷也壹意欲和则彼窥见我之情实益肆要求无所底止一国得志而诸国效尤矣中国将奚以自立邪是故为今之计莫如以和为体以作可战之势为用昔者英人之救土耳其也广调战舰进泊黑海仍隐劝土人与俄讲解故俄人有所顾忌而其约易成庚午天津之案误在未调重兵不免于仓猝之间为法人所挟制甲戌台湾之役虽有重兵又误在议和太速近者东北边调军防俄而伊改约未受大损朝鲜告变雄师电迈而倭人气沮受盟而退此皆其明也且所谓作可战之势者即使事机所值偶出于战亦必时时执愿和之说如是则敌不能归曲于我而转圜亦易夫法人之破东京也瞰其无备突启波澜无理极矣乃转归咎于河内总督之藐视自称并无侵占土地之意时以交还东京补立和约为言战国时苏代之论秦王曰必令其言如循环用兵如剌蜚夫残破人之国都而犹厚貌甘言自云并无恶意可谓言如循环矣恃强陵弱不崇朝而取东京可谓用兵如剌蜚矣中国亦宜稍袭其意惟知虽战而无碍于和则其究亦并不至乎战此和战二事虚实相济之妙诀也

一法国上下之谋议不可不审明也法在欧洲习于战素称强国自改为民政而其国人始有息肩之意且畏德人战胜之威割其腴壤偿以巨费法之君臣痛心疾首未尝不思蓄锐观变以全力求逞于德也今瞷越南之贫且弱欲稍稍蚕食其地如英之据印度俄之灭波兰然法之所畏莫如德德与法同壤而国势日强不啻卧虎伺榻俄奥诸国又法之世仇而德之与国也英人每以滇境通商忌法人之占先着法人岂不知之法之牵制既多窃料彼国经营越南仅用财力兵力十分之一计犹为之若必老师糜饷而多后患则彼必长虑郄顾有所不为矣何则彼非畏中国也畏欧洲诸国之议其后也今法闻中国发兵之信攘臂而起者固非无人然究其归宿必系愿和者多愿战者少观其外部接宝使电信即饬西贡抚勿得生事其情可见窃尝以管见度之其言战言和纷纭无定者法之上下议院也经画边务兼顾大局适可而止者法之朝廷也不殚启衅欲以拓土为功者法之西贡抚也至其使臣宝海奉厥朝廷之意原以排难解纷为职然彼亦量中国之情势以为进退苟骋其口舌先得便利未尝不见可而进冀着其为使之功审此数端而越南之事乃可措手矣即与宝使议办越事尤不可不善为驾驭矣

一滇粤各军不能骤撤也自法人侵扰越南中国分道出师以示声援未尝明言拒法而越南君臣以壮其气不致骤立受亏之约刘永福等以坚其守不肯据为退避之谋即法人亦以兵少势孤有所顾忌此诚绥边字小之要着也迨两国之军日益相逼恐肇衅端姑因宝使之言酌许退军以便两国派员会议乘风转帆之妙诚莫亟于此乃宝使照会称中国已饬官[兵](名)退足令法国派出驱逐黄黑旗党军无有阻难是我退而彼反求进情殊叵测且前与言不符诚有如总理衙门所虑者即使宝使并无此心或因译汉文义稍有讹舛然中国救越之得劲也以出师则其松劲也必以退师若竟如宝使照会所称退回本境法人见中国退兵之速也彼之议院必因此窥我之怯馁而谋济师彼之西贡抚必益以觑越之虚弱而谋占踞势必进攻刘永福等以规北圻诸省不必宝使亦力不能禁也彼时执前议以责宝使彼将置之不理若我兵因法人爽约既退且进恐必激成衅端转非弭事之道福成愚以为此时粤军分布富良江以北与法军尚隔一江不必撤退或令其最近东京之一路酌量移营滇军前敌在兴化以东者宜密饬酌度形势退舍数十里已足表和好之谊若宝使以未退回本境借口宜答以两国相交未闻有施无报中[国](报)既退以示先施法军亦宜退出东京以昭睦谊如此乃足[塞](间执)其口而折其无厌之求即至会议之时兵备尤不可稍懈庶声威振而和局可成矣

一立约分界保护最宜详审也越南全境近三十省顺化都城在富春省富春以北以广治省广平道为左圻其河静乂安宁平清化南定兴安河内海阳北宁广安谅山太原高平山西兴化宣光十六省为北圻富春以南以广南省广义道为右圻而南圻九省中有嘉定边和定祥永隆安江河僊六省已为法人所踞设西贡抚治之惟广和富安平顺三省尚属越南是南圻所存不过三分之一惟北圻境壤广而十余年来中国迭次出师为越南剿平剧寇如吴亚终黄崇英李扬才陆之平等悉就擒灭富良江以北之山西太原谅山高平北宁宣光海阳等省皆中国所戡定之地且其土产较瘠非法人所垂涎其素称膏腴为彼所注意者盖在越都左右圻及南圻所余之地又以经营富良江商路则北圻迤南之地亦难尽让归我此法人之隐情也宝使照会称法国愿设法自海口以达滇境通一河路以裨商务又称两国在红江中间之地划定界限北归中国查保护南归法国查保护并互相立约将越南之北圻现有全境永远保全夫仅曰保全北圻则北圻以外如顺化都城即非所保矣万一此约既定彼即进取越都我将不能过问且红江即富良江也富良江以北之地不及北圻之半是中国所护仅有越地五分之一未照平允彼既认保胜为中国所开之口岸保胜在富良江以南则其中又多轇轕似宜如总理衙门所议北圻归中国保护南圻归法国保护以与之磋磨虽明知彼必不允然进求乎上仅得其次将来或能办到富良江以北北圻之地归中国查保护越南现有南圻全境归法国查保护富良江以南北圻之地与其都城左右圻之城仍令越南自为经理由两国遣使常驻越都设法保护其富良江上下游俾越南认为法人通商之路如中国长江通商之例至其设官分治设关收税均由越南自主如此则措注允协可无南顾之忧矣

一法人如不认越南为中国属邦我亦宜勿认法越之旧约也法越两国甲戌年所立和约声明越南操自主之权并不服属他国是法人早伏狡谋欲使中国不得与闻其事而越人自堕其术中矣又称越南之平定海阳两省溯上洱河可达滇境是其蓄意开通商路已非一日然越南之朝贡中国乃中外所共知彼既不认为国之属邦我亦能勿认其前约云南为中国之地则通商允不允之权在我苟能握其要领善为操纵彼自须就我范围也

一法人宜以东京交还越南以符原议也法人之初下东京也曾行文越南谓河内总督不以礼相待致有攻战然实非礼其土也请越南王派员赴河内妥议以便交还城池又称欲补立条约即许退出东京并将所取库银及海防关税银三十七箱交还越南仍许越官依旧收税宝使亦迭次切实言明彼国并无占并东京北圻土地之意是法人之踞河内初意本在要盟今保胜通商既如所请则交还城池与帑项亦必议定日期东京既须交还则彼设局查北圻之说似宜驳罢何则既称查则必驻兵驻兵则越南不能自立富良江以南之地恐终难保全也

一滇境通商为英人所忌宜令法人知之也英人于烟台条约早有通商云南之议祇以缅甸陆路多阻迄今无成乃法人捷足先登开通江路则缅甸通滇之路更难英人有虑其事者见于本年七月新闻纸谓嗣后法与缅邻倘英缅失欢法人必济缅以军火缅与法将立保护之约将来法必全灭越南而以缅为外府大非英人之利等语是英人虑之熟而忌之深矣春间越南侍郎陈叔讱托招商局代有欲以重赂求救英德诸国之说厥后越南王咨两广总督求给凭照往聘英德诸国不可谓谋之不臧中国固宜玉成其事隐示扶持虽英德未必遽能助越究竟有益无损且易动法人顾虑之心此亦辩论时隐詟法人之一助也

一处置刘永福须妥为斟酌也永福本黑旗党之渠魁始为流寇继受越南提督之职扼守山西保胜一路榷商税以供军饷故法人必欲驱之以通保胜商路然永福素恃此为饷源誓死不肯退让又前尝败法师北圻之民与黄黑旗党之啸聚者颇恃之以为固法之兵轮累次驶向山西不战而退似稍惮永福威名者宝使初次照会谓中国应设法使商货畅行如驱除盗贼撤去保胜境上关卡之类其后照会总理衙门则称中国兵退扎足令法军驱除黄黑旗党无有阻[碍]此皆指刘永福而言然使中国竟代法人驱剿永福非惟清议所不与且为[外](中)国所窃笑固万无此理若竟听法人进攻永福则彼兵威既盛或因此尽并北圻中国将何以御之今欲筹善处之方保胜既作为中国许法人通商之口岸而永福尝诣粤军求救愿为[先]锋似莫如由中国授以一官编其部众为一二营于富长江北择地安插其军饷许由中国给发日后即在保胜关税开支谅永福不敢不遵法人既得通商之利又闻永福为我用斯足稍戢其狡谋矣

一通商章程宜详议慎核也法人知中国地产之厚考求商路殆阅十年其着议谓开通红江商路则川黔西藏之货可由水道直达东京各商咸愿捆载而来数年后进出口货物当增至数万万佛郎故其经营不遗余力彼既蓄意日久我自难于阻遏且就大计论之亦可不必终阻何也使法人谋开此路而中国初未觉察则法人独享其利而中国将受其害今由两国会议通商原期两国共分其利果能使滇蜀土货畅销边民日臻富庶则中国之获益尤厚倘将来保胜一关每岁进出口货价各有一千万两是岁得洋税百余万也惟此为边地通商之始与江海各口情形不同从前各口通商所议条约大半由逼迫而成中国受亏过巨此次两国本无交涉中国因越事慨允商务似不能援照江海各口章程必当明示限制仿今岁朝鲜与美国立约之意议一最公[允](尤)之规条以昭友谊或酌增税项或渐收政权如此则他口续立之约可援例议办已立之约可隐为挽回其有裨于全局岂浅鲜哉

一越南既归两国保护则两国所办之事均应一律也分界通商之议既定法廷必仍遣使驻越与闻国政名为保护彼时中国若意存省事惮于遣使则越南之事中国仍不得与闻将独任法使以把持启其挟制侵占之渐是以越南委之于法也西洋于半主之国无不遣使驻扎约章既定无复重要事件他日两使驻越原不过遇事会议照约办理而已然既欲保全越南则循例之举实不能阙或谓朝鲜越南同为属邦朝鲜既不遣使越南岂能独异不知朝鲜之不遣使因其为我属邦而与西洋诸国平行也虑体制之难壹也越南之不能不遣使因两国既有保护之名则两使必有会商之务也恐措施之不壹也随机应付各有所宜难一概而论耳

一富良江以北各省宜驻兵防也中国所以力护越南者欲固我滇粤边圉也而富良江以北各省又滇粤切近之藩篱也越南不靖则北圻不安北圻不安则滇粤亦不安今欲保全越南如能跨富良江南北而守之固属甚善即势有不能则江北各省宜驻防军也必矣盖法人既有查越南之说则其军必不能尽撒而我一旦撤师示以未遑远又将启彼狡谋且迩来粤军频岁出关驱剿叛寇即遇班师入塞亦常分布要害以顾边防其饷项仍不能稍减古人所谓事不可息则住与行劳费相等也今令滇粤各军分驻越境计不过于额饷之外多加运费而缘边有拱卫之师属国壮辅翼之势防军以练而少懈弛强敌觇举动而惮声威其为利也多矣且法人以江北数省乃中国所戡定故其意甘让而不争万一越南日就衰弱终至为法所灭则中国分此一隅亦差免为各国所轻视此乃将来最后之一着而今则未可明言也惟各军暴露已久宜以休军为名入屯各省城中越人方恃我为捍蔽必无异辞斯边陲收坐镇之功将士免久役之苦矣

以上各端或理论于事前或筹措于事后虽法人未必遽能尽允然福成以为颇有把握者以法人所深愿者在通商所不愿者在开衅也今胁之以所不愿饵之以所深愿坚持前说不稍迁就则(则)管见所拟似有八九可成夫宝使原议三条大旨固在撮合两国之好然窥其意实尚无定衡我苟力与相持则所得或稍益于三条之外我不力与相持则所得或尚歉于三条之内宝使之所设辞推诿者不曰本国议院不允即曰西贡抚不允今中国亦宜如其法以相抵制其有关于兵事者可托滇粤两督以拒之其有关于界务者可托越南及刘永福以拒之其余一切不可允之事更可托中外清议以拒之拒之以辞而彼乃知所允之非易得矣夫得失既巨周折必多果能贯以全神始终不懈俾斯事持平议结则东西洋各国知中国渐习外务不敢肆其侵侮从此力加整顿并图富强中外交涉之事庶有豸乎

　　保朝鲜策　　　　　　　　　　　　　　　　　　　
康有为

保朝鲜之术有三吾有力则收为内地而执其政中策也吾无力则捐为万国公地援比利时例各国共保护之此上策也若内冒藩属之虚名而外听通商之自主此下策实无策也夫强俄有陆而无海故迩年之谋北欲出波罗的海西欲出地中海中欲出印度海皆为英人所塞欧洲诸强国莫不忌俄之出海也所以塞之无不至俄无所出则必竭力欲出于东方咸同间既得志于珲春矣犹以地之僻远也朝鲜国弱而为东海之阨俄欲肆志于东海势必窥朝鲜日本虽三岛然地处温带其水逆而人机智近者通知地球之势不变法则不能自强而必为人弱故步武泰西以振其国日地仅十四万方里而民数三千余万方里之内人二百余地小不足以自养非辟地无术矣故南取琉球北开虾夷自此以外不攻朝鲜将何辟也朝鲜近日而弱故日本必窥朝鲜俄地大而远日地小而近则日之窥尤迫姑舍俄日焉狡焉思启何国蔑有英之举缅法之举越岂必接壤哉是故朝鲜有必争之势至昭昭也朝鲜国小而民贫即能变法自强非三十年无效封豕长蛇环伺而交窥岂能俟之三十年乎是故朝鲜无自守之理至昭昭也以必争之地处不能自守之形而我乃雍容听之或乃隐虑其然为之通商以翼其自立投爱子于虎狼之旁而为之传译而谓虎狼曰汝无食彼己乃高卧而置之呜呼何其傎也且夫日本尝灭我琉球焉我忍辱而未尝过问矣若以朝鲜同琉球虽剪灭而置之度外可也夫置之度外而独馈俄日则何如分馈诸国而以广大迫近之强邻此何计也夫分馈诸国而朝鲜已分裂矣孰若以为万国之公地而各国共保护之而朝鲜尚可存我犹有法焉此孰得也与其灭而我不能救吾辱甚矣孰若共保护之吾有盛德而昭出公国酌定交际之礼何辱之有故谓吾无力莫若捐为万国公地吾有琉球缅甸而不能救救越南而无补此无力之证也琉球缅甸安南朝鲜前辙也朝鲜有事在旦夕矣吾琉球而听之则外之有不保藩属之名内之有陪京唇齿之患吾越南而救之则兵力不足于朝鲜未必能救而吾东三省海疆必受其患圣人之能事在思患而预防之故谓捐为万国公地此上策也朝鲜国小无政其不能自守既明矣俄日相迫童子知之与陪京唇齿我不能琉球而度外之此中智所熟料者也以万国公地共保之又中朝政体之所无也夫地处必争势处必救放羔豚于虎穴待其既食而后争之岂若自为牧人而修其圈牢或可保也故壬午东渡当以文武重臣驻高丽而总其政以高丽厚禄待其故王如外国保护之例选其才俊理其财赋炼其士伍安其夫家引为中国内地彼俄日虽交伺苟非度有全力可制吾者不敢无端构衅以动然非吾能自强则吾之兵力防内地沿海而不足岂可又增一国数千里之防乎负重担而趋百里力不足矣又加远焉适形其不足而自病耳故非自强未能兼此也故谓吾有力则收为内地此中策也若不虑久远之变苟徇格式之旧公之万国则不能割虚名引为内地则不能行大事缓则引为藩卫而亲之而不能救其亡急则倾其国力而援之而且以生内累吾陪京可暂安而必至速危吾海疆可无事而必至有事则朝鲜之为也夫吾海疆何备之有有事则筑台购炮募兵事平则台废炮锈伍散矣苟幸敌之不来不幸而来未审何以御之是朝鲜为吾之火而致燎原也故曰下策实无策也若隐虑其危而借通商以保护之其出使也陪臣在我之上其调兵也必告之敌藩属而非藩属无事则辱国有事则召敌事急则丧师进退无据荣辱皆非何足责哉何足责哉

　二十年秋日人据朝鲜康祖诒书其后曰此光绪十六年闻俄人窥高丽所策也今果为日人据之而波及东三省矣为今之计朝鲜已全为日有计将奈何曰今吾竭力援朝鲜而吉林为所深入未必能救即能救之尽逐日人朝鲜亦不能自守阅时又召敌矣吾岂能频倾国力而救之故仍以朝鲜公之万国矣今日已据朝鲜鲜非吾藩属矣何能公之万国曰以朝鲜肥日吾大患也吾严海防其患无已其费无已不若以朝鲜与俄曰朝鲜吾属也万国皆知今日本无道吾甚恶之吾愿不自属以属之贵国也俄人必从虽然俄欲朝鲜而失机使日人先制之攻之甚难故俄人顿重兵而不敢开衅且狐疑焉我乃告俄曰汝能救高丽吾助汝饷以海关贷千万以之俄退得厚利进得朝鲜必从之矣是吾俄日而可自保也英恶俄之出东海也必将出而居间吾谓请捐为万国公地是吾陪京不与日为唇齿矣故今日上策仍以朝鲜为公地也

　　苏州日本租界章程
第一条　中国允将苏州盘门外相王庙对岸青阳地西自商务公司界起东至水渌泾岸边止自北沿河十丈官路外起南至采莲泾岸边止即图内红所划之处照界石作为日本租界至沿河十丈地面一层官路四丈在内暂作悬案但中国允日本人民任便往来行走上下客货系泊船只并声明不得在该地面上有所建造将来倘允别国将沿河地面列在居留地内日本亦当一律办理

第二条　界内道路桥梁以及捕之权由日本领事官管理其道路桥梁今议由日本领事官设法造修与中国地方官无涉但照图内所划应设道路之外若另开道路凡于彼此人民水利有关之处须与地方官妥商办理

第三条　界内地基祇准日本人民租赁但华人愿在界内居住者准其租屋自行贸易营生至于品行不端无业游民曾经犯案不安本分之华人及扰害租界行同无赖之日本人概不准在界内居住违者即行驱逐不许逗留倘再故违由该国应管之官惩办其界内居住之华人凡有词讼案件及中国地方官应办事宜务照上海租界洋泾会审章程办理中国应在界内设立会审公署

第四条　界内地价每亩议定租价洋银一百六十元自盖印之日起十年内不得涨价十年后则应照界内邻近公平价值租赁租主业主均不得阻挠抑勒

第五条　界内地税每亩每年应完纳税钱四千文但从盖印之日起十年内每年每亩只能完纳税钱三千文十年外则每年每亩应永纳税钱四千文其完税日期每年限定华历正月十六日起至三十日止此十五日内各租主须将该年应纳之税如数措齐照上海各国人完纳之法办理但公用之道路桥梁井沟等处不纳地税亦不准一人一家租赁

第六条　凡租地时须请日本领事官将承租人姓名以及欲租地若干亩照会中国地方官派员会同踏勘该地有无窒碍始能出租并俟其交清租价及一年地税地方官应缮租契三纸除一纸存案外其余二纸函送领事官盖印一纸交该名收执一纸存领事公署以便查考租妥后令租主自立界石再界内地每人至多祗能租[六]亩至少亦须租二亩倘有须租至六亩以上者应先具情请领事官领事官仍照会地方官核办
</div>
    <div class="pagination">
<a href="皇朝经世文新编_page70.html">上一页</a><span>...</span><a href="皇朝经世文新编_page66.html">66</a><a href="皇朝经世文新编_page67.html">67</a><a href="皇朝经世文新编_page68.html">68</a><a href="皇朝经世文新编_page69.html">69</a><a href="皇朝经世文新编_page70.html">70</a><span class="current-page">71</span><a href="皇朝经世文新编_page72.html">72</a><a href="皇朝经世文新编_page73.html">73</a><a href="皇朝经世文新编_page74.html">74</a><a href="皇朝经世文新编_page75.html">75</a><a href="皇朝经世文新编_page76.html">76</a><span>...</span><a href="皇朝经世文新编_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
