<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 91 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 91 页/共 219 页</h1>
    <div class="content">
宅门以外。官也。规模狭隘。则事上接下。无往非获咎之端。宅门以内。家也。规模阔大。则取多用宏。随在皆亏帑之渐。而其要则在勿使家人有居官之乐而已。造物劳我以生。无论在官在家。总无逸居之日。仕路何常。宜止则止。顾有知止而不获止者。大率家人累之。家人乐于在官。即有不能去官之势。故居官时须使宅门以内仍与家居无异。女红中馈。不改寒素家风。则家人无恋于一官。而退计不难自决矣。勿使家人有居官之乐

身兼庶事。万不能琐屑理财。然出纳之数。断不可不知。尽委经手之人。而己不与闻。则我不挪移。有挪移者。我不侵盗。有侵盗者。至交代时。水落石出。噬脐无及矣。宜属司筦钥者。分别正入正出杂入杂出四簿。按旬一小结。按季一大结。随时检阅。则仓库出入。相符不相符。有余不足之数。一一在心。设遇去官。交代册籍。顷刻可成。虽猾吏无能为弊。更可不致遗漏款目。受后任之推敲。或曰。此行于简僻小县则可。恐繁剧之地。势不能行。余应之曰。苟不耐烦。虽简僻何所用之。否则地异而理一也。何难行之有。夫号称繁剧。不过增驿站。多迎送耳。亦可另设一簿。以览其要。特立法非难。任人为难。有治人。无治法。安所得诚信之人而任之欤。出纳不可不知

宾友僚属之酬赠赆货庆吊一切。分所常有。斟情量力。各视其时。不应则已。应之须令其人实受吾益。尝见官中陋习。以此等应酬。无可质证。司出纳者。任意短色轻平。甚有至八折九折者。克其赢以入橐。施者实费。受者虚承。良可浩叹。刘仙圃令浙江时。今为贵州石阡太守遇有公分。属账房封固加签。其应标名目。必俟手署。故色或未必全足。而平总不敢稍轻。亦厚交之一道也。财宜实用

用财须俭为一己言之也。若以财用人。则处处宜余地。人之听用于我。无不为财起见。不使之稍有所利。其心思材力。岂肯实为我用。且不惟不为我用。将转为我害矣。且我亦何常不计利哉。席官之位。食官之禄。尚欲俭用以自赢。彼事官者而使一无所赢。其家何赖焉。宽其分乃安其身。惟恐我之不用。斯收用人之益耳。以财用人宜宽

宁远旧无库。征收饷银。皆贮内室。遇批解始发匠倾镕。余以为非制。创设库房三间。命库书司筦钥。此正项也。即廉俸所入。亦储账房。应酬日用。皆取给焉。一归私室。则当问出纳于室人。性啬者虑其绌也。出之不易。或误事机。性奢者见其赢也。用之无节。必致匮乏。且财之所主。权之所归也。并有因以干预外事者。若之何勿慎。财不可入私室

侈靡之为害也。取之百姓不已。必至侵及官帑。其始偶然。继乃常然。久且习为固然。而忘其所以然。夫因公挪移。即干严律。虚出通关。亦罹重谴。况以私用而亏官帑。实为侵盗乎。纵或幸逃法网。神且鉴之。矧法亦未可苟免耶。上官之喜怒。一身之疾病。公事之降革。皆不可知。官帑无亏。不过夺职而止。不然。将有制其命者。所当于用财时先自谨也。官帑不可亏挪

夫民亦知积贮之不可少也。实买实贮。事原易行。自换斗移星。权归胥吏。而有名无实。窒碍多端。初犹藏价于库。终且库亦虚悬。而仓愈难言矣。遇有交代。辄移价作收。然尧水汤旱。盛世不免。设遭歉岁。生民之命。系于仓储。万一欲赈无粮。欲借无种。嗷嗷哀鴈。恐不能以美言市也。库亏尚可补苴于一时。仓空万难筹措于临事。有备无患。守土者何等关系。其可度外置乎。仓储宜实

吏不可墨。固已。余谓非特不可。亦且不必。数十年前吏皆洁谨。折狱以理。间以贿胜。深自讳匿。自一二亏帑之吏。借口弥补。其径渐开。且家人吏役。皆甚乐官之不洁。可缘以为奸。虽官非事事求贿。而若辈必曰非贿不可。假官之声势。实役之橐囊。官已受其挟持。不能治其撞骗。且官以墨着。讼者以多财为雄。未尝行贿。亦冒贿名。其行贿者。又好虚张其数。自诩富豪。假如费藏三百金。必号于人曰五百。而此三百金者。说合过付。吏役家人。在在分肥。官之所入。不能及半。而物议哗传。多以虚数布闻。上官之贤者。必摭他事弹劾。即意甚怜才。亦必予以媿厉之方。其不贤者。则取其半以办公。而所出之数。已浮于所入之数。不得不更求他贿。自补其匮。而上官之风闻复至。故贪必愈贪。阳谴在身。阴祸及后。则何如洁己自守者。临民不怍。事上无尤乎。墨不必为

清特治术之一端。非能是遂足也。尝有洁[己](已)之吏。傲人以清。为治务严。执法务峻。雌黄在口。人人侧目。一事偶失。环聚而攻之。不原其祸所由起。辄曰廉吏不可为。夫岂廉之祸哉。清近于刻。刻于律[己](已)可也。刻以绳人不可也。清不可刻

裁陋规。美举也。然官中公事。廉俸不敷。是以因俗制宜。取赢应用。轻于汰革。目前自获廉名。迨用无所出。势复取给于民。且有变本而加厉者。长贪风。开讼衅。害将滋甚。极之陋规不能再复。而公事棘手。不自爱者。因之百方掊克。奸宄从而藉端。善良转难乐业。是谁之过欤。陋规之目。各处不同。惟吏役所供。万无受理。他若平余津贴之类。可就各地方情形斟酌调剂。去其太甚而已。不宜轻言革除。至署篆之员。详革陋规。是谓慷他人之慨。心不可问。君子耻之。陋规不宜遽裁

凡有陋规之处。必多应酬。取之于民。用之于官。谚所谓以公济公。非实宦橐也。历久相沿。已成常例。万不容于例外加增。断不可于例中扣减。倘应出而吝。象齿之焚。不必专在贿矣。常例应酬毋独减

俗所指美缺。大率陋规较多之地。岁例所入。人人预筹分润。善入而善出。惟才者能之。或不善于入。而不能不出。则转自绌矣。虑其绌而入之不谨。祸不旋踵。惧有祸而入之稍慎。又不足以应人之求。故美缺尤不易为。自好者万不宜误听怂。垂涎营调。白香山诗云。妻妾欢娱僮仆饱。始知官职为他人。今之为美缺者。饱僮仆而已。妻妾欢娱其名也。实且贻子孙之累焉。居美缺者。可不常自儆乎。美缺尤不易为

　　事上学治臆说　
汪辉祖

获上是治民第一义。非承奉诡随之谓也。为下有分。恃才则傲。固宠则谄。皆取咎之道。既为上官。其性情才干。不必尽同。大约天分必高。历事必久。阅人必多。我以朴实自居。必能为所鉴谅。上官之贤者。使人固必以器矣。即非大贤。未必不用守正之吏。我向稳处立身。办本分之事。用亦可不用亦可。舍己徇人。断断不可。若夫属吏受上官之知。可展素蕴矣。然先受知者忌之。将受知者嫉之。求知而不得者伺隙而挤之。百密一疏。谣诼生焉。上官不一。不能无爱憎之别。即皆爱我矣。保继来者之取舍一辙乎。故要人不可为。私人尤不可为。受宠若惊。唯阅事者知之。所谓私人者。不特私事也。名为公事。而行私意于其闲。一有迎合。便失本心。为之愈熟。委之愈坚。其势必至丧检骫法。此当于受知之初。矢以朴诚。不知有私。惟知有公。上官以为不达权宜。便是立身高处。为吏能不趋媚上官者。须有定见。定见有三。一信得久任方可称职。为州县者。得百里而长之。即此百里之中。人情风尚。非及期月。断不能周知梗。知而措之。顺人情。因物理。信而后劳。又非期月不可。事事了彻。方与士民有臂指之联。故功令计典。定以三年。无速效也。躁于衒鬻者。历事未几。辄图调署。择善而赴。或无暖席。其于百姓休戚。漠不相关。如富家屡易乳媪者。其赤子终不受乳哺之益。父母官之谓何。二信得简僻地易尽职。缺简则酬酢无多。地僻则送迎绝少。六时功课。尽归案牍。随到随办。无虞壅滞。日日理事。常与士民相见。不难取信于人。而吏役无能为弊。官职易尽。官声易着。冲繁之处。劳我心力者。纷至沓来。日不过一二时可以亲民。而此一二时。又皆精神疲困之候。非具兼人之才。鲜能自全。量而后入。古人所为重致意欤。三信得饮啄皆有前定。牧民之职。百姓倚为休戚。不有宿缘。安能为治。缘尽则去。非可以人力为也。能者有迁调之势。而或以发扬见抑。庸者无迁调之才。而或以真朴受知。且有甚获上而终蹉跌。甚不获上而荷提携者。谋而得。不谋而亦得。愈谋而愈不得。有定命焉。知其为命。而勤勤焉求尽其职。则得失皆可不计。即不幸而以公过挂碍。可质神明。可见亲友。不足悔也。

天下无受欺者。矧在上官。岂无耳目心思。安能逃其鉴察。一言不实。为其所疑。动辄得咎。无一而可。故遇事有难为。及案多牵窒。宜输诚据实。陈禀上官。自获周行之示。若诳语支吾。未有不获谴者也。至于申上之文。必须委曲详明。然申上有三。曰验曰详曰禀。验止立案。详虽批回。而自道以上。皆经承拟批。上官有无暇寓目者。禀则无不亲阅。遇有情节繁琐。不便入详。及不必详办之事。非禀不可。宜措词委曲。事显明。上官阅之。自然依允。凡留意人才之上官。往往于禀揭审视疏密。惟事尚未定。勿向上官率陈。凡率陈之故有二。一则中无把握。姑餂上官意趣。一则好为夸张。冀博上官称誉。不知案情未定。尚待研求。上官一主先入之言。则更正不易。至驳诘之后。难以声说。势必护前迁就。所伤实多耳。

　　论处同僚学治臆说　
汪辉祖

人无全德。亦无全才。所治官事。必不能一无过举。且好恶之口。不免异同。去官之后。瑕疵易见。全赖接任官。弥缝其阙失。居心刻薄者。多好彰前官之短。自形其长。后之视今。犹今之视昔。不留余地以处人者。人亦不留余地以相处。徒伤厚德。为长者所鄙耳。勿彰前官之短

受前官交代。是到任先务。其时官亲长随。急欲自见。往往盘量仓谷。百计●求。以为出力。甚有不肖长随。借刁难为名。从中需索。一信其说。便着刻薄之名。迨监交持平。说亦终归无用。至平庸幕友。大处不能察核。每斤斤于细小节目。苛驳见长。亦不可轻听。第同监交官三面核算。正项亏缺。断难接收留抵。如有详案。自不妨斟酌承受。其它杂项短少些微。直可慷慨出结。此实品行攸关。勿效宦情纸薄。受代须从忠厚

事由专办。自可慎始图终。若以数人会办一事。心术难齐。材亦异。尤宜细细协恭商酌。万一意见龃龉。或罪关出入。或案有支离。当将利害关键。剀切明言。言之不听。不妨直抒[己](已)见。向上官委婉禀陈。切不可附和雷同。昧心分谤。特论须秉公。慎勿偏持矫激。转自居于理绌也。会办公事勿瞻徇

立身制事。自有一定之理。惟人是倚。势必苟同。以[己](已)为是。势必苟异。苟同者不免诡随。苟异者必致过正。每两失之。惟酌于理所当然。而不存人[己](已)之见。则无所处而不当。故可与君子同功。亦不妨为小人分谤。勿存人[己](已)之见

　　田宅日知录　
顾炎武

旧唐书。张嘉贞在定州。所亲有劝立田业者。嘉贞曰。吾忝历官荣。曾任国相。未死之际。岂忧饥馁。若负谴责。虽富田庄何用。比见朝士广占良田。及身没后。皆为无赖子弟作酒色之资。甚无谓也。闻者叹服。此可谓得二疏之遗意者。若夫世变日新。人情弥险。有以富厚之名。而反使其后人无立锥之地者。亦不可不虑也。唐书又言。马燧赀货甲天下。既卒。子畅承旧业。屡为豪幸邀取。贞元末。中尉曹志廉讽畅令献田园第宅。顺宗复赐畅。中贵人逼取。仍指使施于佛寺。畅不敢。晚年财产并尽。身没之后。诸子无室可居。以至冻馁。今奉诚园亭馆。即畅旧第也。王锷家财。富于公藏。及薨。有二奴告其子稷改父遗表。匿所献家财。宪宗欲遣中使诣东都简括。以裴度谏而止。稷后为德州刺史。广赍金宝仆妾以行。节度使李全利其货而图之。教本州岛军作乱。杀稷而取其财。吾见今之大家。以酒色费者居其一。以争破者居其一。意外之侮夺又居其一。而三桓之子孙微矣。

　　与友人论罗城事书　
于成龙

广西柳州罗城。偏在山隅。土司环绕。山如剑排。水如汤沸。蛮瘴雨。北人居此。生还者什不一二。士民有猺獞狑狼之种。带刀执鎗。性好杀。父子兄弟。反目操戈。恬不知怪。顺治十六年冬。初入版籍。成龙于十八年之官。选后。亲者不以为亲。故者不以为故。友者不以为友。赊脚钱。寄口食。行至清源。同年生王君吉人。其人慷慨好义。反复开譬。谓粤西非吉祥地。夙知成龙家食尚可自给。劝之勿往。以缴凭为高。成龙时年四十五矣。然英气有余。私心自度。读书半生。曾知见利勿趋。见害勿避。古人义不辞难之说何为也。挥泪而别。五月抵家。别母及妻儿。资斧艰难。典卖田屋。止得百金。携苍头五人。勇壮可伴。临行。族人相饯。欢饮至夜。古云。壮士非无泪。不洒别离间。此不情语也。天明。举家拜别。以祖遗田产文券。交付长子。但云我作官不管尔。尔作人莫念我。揽辔登程。不复回顾。此时壮气直可吞猺獞而餐瘴也。行及湖南冷水滩。一病颠连。未免英雄气短。扶病陆行。至桂林。谒上司。皆见羸体伶仃。询及病状。惊悯特异。惟劝以方药调治。勿亟赴罗。抱之人。至是胆落。往日豪气。消磨何所。病几危。苦孽未尽。不速死。及柳州稍瘥。尚未知罗城在何许也。罗城与融县沙巩连界。行至沙巩。遇许乡老细询之。乃知对山即是罗境。登山一望。蒿草满目。无人行径。绕山都似营垒阵。瘴云惨淡。苦雾凄迷。哀哉。此何地也。胡为乎来哉。悔无及矣。回忆同年生之忠告不置也。痴人作梦。以为边界如此。渐入腹里。或不更然。可怜黄茅一路直抵城下。八月二十日入县中。一如郭外。居民六家。草屋数椽。寄居汉寿亭侯庙。支周仓背后。多不瞑目。心焉如割。黎明到县。廷无门垣。两墀茅草。一如荒郊。中堂草屋三。而东断为宾馆。西断为书吏舍。中开一门。入为内宅。茅屋三闲。四面皆无墙壁。哀哉。此一活地狱也。胡为乎来哉。郁从中来。病不自持。一卧月余。从仆环向而泣。无一生气。张目一视。各不相顾。无如咎孽未尽。死而弗死。乞归无路。扶病理事。立意修善。以回天意。凡有陋弊。清察厘革。自憾[己](已)命不殒。祸及从仆。黄瘦如鬼。相对而泣。莫能相救。无何。一仆既死。余仆皆病。康熙元年正月。谋为归计。成龙自忖一官落魄。复何恨。诸仆无罪。何苦贻累。丁宁令各逃生。一仆苏朝卿。仗义大言。若今生当死于此。去亦不得活。弃主人。流落他乡。即生亦何为。哀哉。幸有此也。当时通详边荒久反之地。一官一仆。难以理事。乞赐生归。当事者置之一哂而已。其年逃仆归家。大儿悲念。天涯万里。一主一仆。何以安身。续觅四仆来。而三仆皆登鬼箓。止存一仆。昼夜号咷。一如风魔。事处两难。一人难以远行。欲遣此仆归。则孑身更苦。无如此仆。更切思归之念。听其浩然长往。万里惟余一身。生死莫能自主。夜枕一刀。头树二鎗。为护身符。然思为民兴利除害。囊无一物。猺獞虽顽。想无可取之资。亦无可杀之仇。帖然相安。事到万不得已时。只得勉强为之。申明保甲。不得带刀携鎗。咸遵无犯。间有截路伤命。无盗情。务期缉获。隐昧情事。尽心推详。必得真实。立时诛戮。悬首郊野。渐次人心信服。地方宁静。而上台采访真确。于是有大事始行解省。小事即行处决之通行。境内虽平。憾与柳城西乡为邻。此地祖孙父子。生长为贼。肆害无已。申明当事。辄以盗案为艰。置之高阁。成龙思渐不可长。身为民父母。而可使子弟罹殃咎乎。约集乡民练兵。亲督剿杀。椎牛盟誓。齐力攻击。先发牌修路。刻日进攻。此未奉委命而专征。自揣功成亦在不赦之条。但奋不顾身。为民而死胜于瘴病而死也。渠魁俛首。乞恩讲和。掳掠男女牛畜皆送还。仍约每年十月。犒赏牛酒。敢有侵我境者。竟行剿灭。獞人不畏杀。惟以剥皮为号令。而邻盗渐息。至是上台采访更确。反厌各州县之请兵不已报盗不休为多事也。

嗣后官民亲睦。或三日。或六日。环集问安如家人父子。言及家信杳绝。悲痛如切[己](已)肤。土谣武阳冈三年必一反。比及三年。食寝不安。人心既和。谣言不验。又云。三年一小剿。五年一大剿。比及五年。又复无事。而民俗婚丧之事。亦皆行之以礼。感之以情。罗城之治。如斯而已。谬蒙上台赏识。列之荐章。遂有四川合州之擢。自数年来本非为功名富贵计。止欲生归故里。日食二餐。或日食一餐。读书堂上。坐睡堂上。毛头赤脚。无复官长体。夜酒一壶。值钱四文。无下酒物。亦不用箸。惟读唐诗。写俚语。痛哭流涕。并不知杯内之为酒为泪也。间尝祝城隍。我无一毫亏心事。当令早还乡井。今得遇合。岂非上苍默佑。回思同寅诸人。死亡无一得脱。兴言及此。能不寒心。是以赴蜀之日。益励前操。至死不变。此数年之大概也。偶书寄以发知[己](已)万里一。

　陈廷敬曰公尝自言一生得力在令罗城与王文成之龙场同一动心忍性故余于公传特载此书以俾世人知公澹泊坚刚之操所自来云

　
卷二十二吏政八守令中

　　论治邑思辨录　
陆世仪

治天下必自治一国始。治一国必自治一乡始。治一乡必自五家为比十家为联始。予尝作治乡三约。先按地势。分邑为数乡。然后什伍其民。条分缕析。令皆归于乡约长。凡讼狱师徒户口田数徭役。一皆缘此而起。颇得治邑贯通之道。

今之为治者。动行乡约社仓保甲社学。纷纷杂出。此不知为治之要也。乡约是纲。社仓保甲社学是目。乡约者。约一乡之人而共为社仓保甲社学也。社仓是足食事。保甲是足兵事。社学是民信事。许多条理曲折都在此一日讲究。不然。徒聚一日。说几句空言。何补益之有。

治天下须用得几贤督抚。贤督抚古牧伯也。治一省须用得几贤县令。贤县令古诸侯也。治州县须用得几好乡长。好乡长古乡大夫也。得其人则治。不得其人则乱。

　　论作县数则　
汪琬

舜典言恤。刑必先曰钦哉钦哉。苏公之为司寇。亦惟是式敬由狱。而吕刑一篇之中。凡言敬者七。可见敬为居官之本。而恤刑之道。无出于此也。予往来诸州县间。见幕中司刑名者。率意批判。不假思索。放下笔墨。非谐谑即赌博。而政事反若为余事者然。乃居官者恬不为意。方且亦与之为游戏。夫素无学识。一旦当民命重任。尽心竭力。犹恐不逮。而又加以游戏之心胸。粗浮之识见。其何以堪之。贤者于此。当痛加禁绝。不赌博不谐谑。则无所分心。自然专于所事。语曰。用志不纷。乃凝于神。不可不加之意也。

凡词讼涉兄弟亲戚。便当委曲劝谕。使归和好。若以官法治之。胜负一分。仇寇便成。后虽欲和好而有所不能矣。然今居官者。动云息讼安民。于是以不准讼词为得计。则又不可。如此则含冤负屈。不得伸理。令强者愈横。弱者受亏。争讼愈多矣。昔尝有贤令。于民之争讼。召至案前。委曲晓谕。使知争讼为害。和好为利。且曰尔归自思。如果有冤必不可忍者。明日复来。我当为汝伸理。后不复来矣。盖争讼不过一时之气。气过即平。其有必不能平者。俟其再来。然后为之伸理。即于准词讼之中。寓息讼安民之意。斯得之矣。至吏民未经责杖者。小有过犯。不可轻加棰楚。惟当严加训饬。以警将来。使知所惩创而已。

催科自不可免。然当量其有所入。而后可以责之以所出。夫所入亦自不同矣。士子以教授之所入以为出。商贾以贸易之所入以为出。其佣工度日者。亦即以佣工之所入以为出。而又四方之风气不齐。人事之蚤晚亦异。所当一一体贴。使穷民省一钱之费。便为穷民留一钱之用。若徒拘二八月开征之例。不问民之有所入与否。而勒限追比。悍吏下乡。岂复顾人死活。民畏其威。含怒隐忍。惟命是听。有闲费什倍于正供者矣。于是苟令吾赋可完。蹈汤赴火。无所复顾。遂有轻弃其田庐。贱鬻其器用。卖男卖女。不暇爱惜。迨后少有所入。而已弃者不可以复得。已卖者不可以复完。惟有哭泣痛恨而已。然则何如少需时日。使民有所入。而后责之以所出之为胜也。是宜于开征之时。照例设柜。如有力能完纳者。不拘多寡。陆续完纳。听从民便。其有力未能完纳者。须令预先禀明以某事故。须宽限至某月日完纳。如期不完。然后催之。则催科皆所以抚字矣。二三月开征设柜。所谓律设大法也。量其有所入。而后责之以所出者。所谓礼顺人情也。

署中用人最为紧要。其罢官时波累之人。自不可不少有以酬之。然祇可偿以银钱。不可假以事权。此辈一旦权柄入手。倚势作威。无所不为。一经破败。虽欲保全有不可得者。是适所以害之也。

凡事上官须如父兄。待同官须如弟兄。抚百姓须如子弟。诚意恳至。虽遇凶暴。未有不感动者。百姓有见不到处。一一与之作主。不使有失足。上官及同官有见不到处。一一与之争辨。不令有过举。上下交孚。然后可以有为。又不可以不知也。

胥吏乃民之。一宽纵则无所不为。而民受其害。官声亦从此坏矣。故不可不时加约束。使之有所畏而不敢肆。然后以善言教导之。择其中仁厚少有信义者信任之。而其顽梗不可化诲者惩治之。赏罚严明。感畏兼到。彼亦有人心者。岂不可翻然改悔耶。

凡官吏有不悦于民。民向上官诉之。此亦民情之所常有者。被诉者亟宜自反。不得因此遂谓民之无良也。周礼太仆之路鼓。司寇及朝士之肺石。皆以达民之情。使无有壅蔽。宋制。凡有冤欲上达者。先经鼓院进状。或为所抑。则诣检院。然则古人正欲导之使诉耳。岂可反禁之使不得诉耶。不然。则一任州县官之肆行妄为。而莫之控告焉。何用更有道府以上官耶。今每见有诉州县官吏者。辄以告官告吏罪之。甚者即发与本州岛自[己](已)鞫讯。而州县官吏。遂借以泄其积怒。其害有不可胜言者。孟子曰。治人不治反其智。今不知自反。而徒以罪人。过矣。宋榖城令狄栗以讼田误断。为民所诉。被勘。已而县籍强壮为兵。有告讼田之民。隐丁以规避者。栗笑曰。彼冤民能自伸。此令之所愧也。其敢挟此而报以罪耶。县民由是悦服。如此大度。然后不愧为民父母官矣。

古人学优而仕。然当既仕之后。稍有余力。犹须从事于学。况以素未尝学之人。而一旦策名仕籍。顾不稍稍心典籍。其何以知居官服物之道耶。凡读书须要切己。如今为州县。一退堂得暇。便须将古来循良如鲁公卓茂刘矩刘旷诸先哲。所以爱养斯民者。细细观玩。自有一番触发处。学得一分。便有一分受用。而民亦受一分之赐。资治通鉴及循吏传。置在案头。不时翻阅。受益多矣。升堂视事。退堂观书。二者循环。所谓仕学相资也。

　　通论居官学治臆说　
汪辉祖

官声贤否。去官方定。而实基于到官之初。新官初到。内而家人长随。外而吏役讼师。莫不随机尝试。事事投其性之所近。阴窃其柄。后虽悔悟。已受牵持。官声大玷。不能箝民之口矣。故莅任时。必须振刷精神。勤力检饬。不可予人口实之端。官声在初莅任时

实授之官。吏民皆知敬畏。浃之以德。感而化焉。俗虽敝。可以循循诱也。署印官。地方格格不入。风土驯良。犹可循分为之。若刁悍疲弊之俗。万难措手。养贻痈患。既心有不安。稍欲整顿。则诧为怪事。吏役既呼应不灵。士民亦恩威难洽。缓之则骄恣益甚。急之则谤讟繁兴。上不负公。下能善俗。其何道之从。人地相宜。唯用人者权之耳。署任与实任不同

疑人则信任不专。人不为用。疑事则优柔寡断。事不可成。二者皆因中无定识之故。识不定。则浮议得以摇之。凡可行可止。必先权于一心。分应为者。咎有不避。分不应为者。功亦不居。自然不致畏首畏尾。是谓胆生于识。多疑必败

有才有识。可善治矣。然才贵练达。识贵明通。彼此殊尚。今昔异势。故须相时因地。筹其所宜。若自恃才识有余。独行其是。终亦不能为治。譬之医师用药。不知切脉加减。而专袭成方。则参蓍杀人。未始不与砒信同祸。宜因时地为治

今人才识。每每不若前人。前人所定章程。总非率尔。不能深求其故。任意更张。则计划未周。必致隐贻后累。故旧制不可轻改。旧制不可轻改
</div>
    <div class="pagination">
<a href="皇朝经世文编_page90.html">上一页</a><span>...</span><a href="皇朝经世文编_page86.html">86</a><a href="皇朝经世文编_page87.html">87</a><a href="皇朝经世文编_page88.html">88</a><a href="皇朝经世文编_page89.html">89</a><a href="皇朝经世文编_page90.html">90</a><span class="current-page">91</span><a href="皇朝经世文编_page92.html">92</a><a href="皇朝经世文编_page93.html">93</a><a href="皇朝经世文编_page94.html">94</a><a href="皇朝经世文编_page95.html">95</a><a href="皇朝经世文编_page96.html">96</a><span>...</span><a href="皇朝经世文编_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
