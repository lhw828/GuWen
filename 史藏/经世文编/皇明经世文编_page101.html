<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 101 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 101 页/共 172 页</h1>
    <div class="content">　　一禁馈遗、访得提督等官、每年点视马匹、所至内外管事人员、盛设酒席欵待、及馈送茶果钱、多至百数十万、其跟随识字人役、亦各得分例钱、习以为常、自上而下、交相征取。苟非掊克侵欺。其财何所自至。是以征收子粒、则刻剥佃户。收纳料艹。则勒掯商人虗增妄报百计侵渔。其源皆起于此。今马匹钱粮既有实数。此弊或将不禁自革。然当积弊大坏之余。而为改弦易辙之举。立法不可不严。虑患不可不至。宜敕该衙门通行禁约、今后敢有仍蹈前弊者、科道官及缉事衙门指实参奏、处以重法。臣等又访得每年马匹下场收放、承委官员、于各州县侨户需索银两、逓年为害非浅、合无今后但遇下场时月、该部先行奏请、出榜晓谕、有似前需索者、严加惩治。则人心知警。而弊端可绝矣。
　　一谨防范、臣惟印烙马牛、所以分别公私、防闲诈伪、关系不为不重、顷者臣等查点过各房马牛、虽称有环吉三尖等字样、其实通无印号。间有一二亦多细浅模糊、而太监閰洪、奏乞存留、乃假印号相杂为辞、臣等常据所见以折之矣、比闻天闲在内者。亦有盗易之弊。若使防范果严。岂应有此。今见在头畜巳经臣等奏请、重加荡烙、此后如有各处贡贺、及新收孳生马匹、俱乞及时印烙、每二年或三年一次、提督官通行点视、但有文理细浅者、即为照前再印。庶几真伪可辨。而奸弊不生矣。
　　一立公署、看得各马房钱粮、户部设有主事分管、缘仓场去京、或在百里之外、俱无公署可居。各官逐月下仓寓宿内臣私宅、本仓官攒亦无廨宇、每遇收粮随同主事到彼赁住民房、或二三日事毕、旋即回京、以至钱粮之出纳。通不经手。马牛之肥瘦。邈不相关揆诸事体、深为未便、切见近日在京、尼寺拆毁数多。变卖未尽。合无量为拆卸。前去马房葢造公廨、以为各官次舍之所。并官攒亦各造与房屋、就彼居住、以便收支。庶不往来道途、致悞公务。
　　皇明经世文编卷之二百八十九终
　　●皇明经世文编卷之二百九十
　　华亭宋征璧上木　陈子龙卧子　徐孚远闇公　李雯舒章选辑
　　宋存标子建参阅
　　陆贞山集二（状）
　　陆粲
　　◆状 
　　拟上备边状 
　　诏修浚通州闸河议 
　　书大理卿胡公遗诗后 
　　○拟上备边状【备边】 
　　此贞山馆课
　　臣伏以顷者丑虏不道、扰我边邮、将士出战或全军覆没、累使告急、至于上劳　圣虑、特敕本兵搜拣戎卒、简命文武大臣、待报出师、以为应援、臣窃惟国家设立镇戍、委任将臣、凡以防遏虏寇、保固边圉也、宣府重地为国北门、密迩宸居、尤非他镇之比、先事预防、临机应接、实惟守边者之责。其不可他诿明矣。且以古凖今、中国之势、诚莫尊于我朝、而虏众不能当吾一大县。自有匈奴以来、亦未有衰于今日者也。以全盛之势、御极衰之虏、宜其战胜攻克、所当者破。而事乃有大谬不然者、彼稍为钞掠、我辄巳不支、今赤子创残、疆场侵骇、是岂独一时边臣之罪哉。其患之所从来久矣。臣闻书曰惟事事乃有其备。有备无患兵法曰无恃其不来。恃吾有以待之。无恃其不攻。恃吾有所不可攻也。自顷边防废弛。将隶偷安、平居则玩愒而废时。有事则张皇而失措。比其事解兵休、即复泰然、不以为意譬如滨河而居者、不能预筑堤防。一日水潦奄降。则挈家室乘高避之。希冀水退。复还故处。岁岁迁徙。苟且支吾。谋国如此。可谓疏矣。臣窃覩事势、不胜愤懑、惟昔贾谊弱冠、愿以尺组而系单于。终军玅年、欲请长缨而致劲越。其气甚壮彼之二子、岂为好名。良以感一时之遇。思效节于明主也。臣以菲才、荷国储养、受恩无量、自惟疏贱性资努劣、进不能陪庙堂之末议、退不能备数戎行、効死一障、区区之忠、无以自列、谨条边事所当施行者以闻、葢将为久远之图、而非以副目前之急也、
　　一曰明赏罚。臣闻御军之法、莫先于纪纲、纪纲之存、莫要于赏罚。赏当功、罚当罪、人主所以驾驭英杰之大权也。赏罚一失、虽有良将劲卒、尚安得而用之、夫守边固圉之臣、　天子所属以一方安危之寄者。举措一不当。则为国大患此其用之甚不可以不详也。今也受爵公朝、输款私室、仗越边境、借势禁闱、无功则冐滥升迁。有罪则朦胧幸免。故虽有忠勇果毅之臣、一言不中节。则呵谴斥去。不复顾惜。而庸鄙饕餮者。乃得以坐享富贵。此忠臣义士。所以扼腕而不平者也。夫贤者不必用。而蒙无辜之罚。直穷其本此其中必有沮之者用者不必贤。而享非望之福此其中必有佑之者。　陛下亦尝察之否乎、天下之患、起于因循、而成于蒙蔽。苟不能一振作刬除之。未见可以善其后也。陛下圣质高明、略不世出、属者亲谳大狱　天威所临、臣下震悚、诚推此心以忧边事、一日慨然思起积习之弊、数御便殿、延见大臣、从容咨访、决壅隔以开聪明。核名实以定黜陟。以至台谏之论列。抚按之举刺。察其果出于至公。亦当虚心纳之。屈意从之。使喜怒之私。无以蔽是非之明。爱憎之言。不能乱邪正之实。凡诸将中贤否勇怯。莫不了然于　圣心。有功必赏。不以疏逖而遗。有罪必罚。不以贵近而免。录用命之士。厚死事之家。正逗挠之刑。严掊克之禁恩足以怀勇夫。而义足以激死士。又何患武功之不立哉。
　　二曰广召募。臣惟虏众深入、我军遇之、众寡不敌、遂至战没、故议者多患边兵之少。而欲急发京军与之协助。然臣以为近日之事、若使诸臣守御者、能以地方大事为念。不分彼此。而并力协谋。互相策应。纵无大利自可保全我军不至尽没于虏。然则所以致败者或不专在于众寡之故也古云征兵满万不如召募数千今边郡土人多能战者、亦往往入堡与军士相兼守御。臣请益募以应敌。此其贤于京军远矣。葢土兵生长边方。熟知地利。耐寒苦。习战鬪。内欲为其室庐坟墓之卫。外欲报其父兄子弟之仇人自为战勇气百倍但患将帅不能抚恤。而虐使之。是以惮于应募。宜悬示厚赏。资以器械。优以粮饷。许以事定之后。复业止帚农。不籍其名。有所得于敌即以予之则勇健者。争出为用矣。若夫京军。平时豢养骄惰。不经战陈。道里非所谙。劳苦非所习。况大将一出。参随之类动辄数十百人。名为报効从军实则因缘图利故临陈则退缩不前。失利则争先窜匿。幸而克捷。则攘人之功。以为巳有。且首级之利。武夫所贪今彼以性命得之此以谈笑夺之使边人解体。战士离心。率由于此。为将者亦私其爱。或因权贵所属。明知其坏事而不加禁戢。致失军情。诚非细故。臣请自今每遇边警。不必动调京军。或止命大将将之。驻札近地。遥为声援。使虏知吾内外有备。亦当闻风遁去。必不得巳而往。尤宜禁约部下、参随亲兵。不得侵夺边功。沮坏军法。仍戒其不得邀杀被虏逃回之人。以冐功赏。如有犯者。虽主帅所甚爱。必斩于军门以狥。若将官任情回护、听纪功御史、指实参奏。庶几可革前弊。虽然。兵难隃度。今日之事、臣岂敢必京军之可以无出乎。昔成化间满四之乱、议者多请自京师发兵讨之。大学士彭时力持不可、或以危言怵之。真有执持□是见得明耳时不为动后满四卒平之于土兵之手。前事可征。是固当轴者之所宜熟计而审处也
　　三曰严教炼、臣惟今日军士、坐食者多、能战者少。加以私门多役占之夫、尺籍有诡射之弊。内则宿卫单薄、外则营堡空虚。近者明诏特开投充之科。以收爪牙之用。斯亦权时补弊之一策也。然臣闻兵贵精。不贵多。多而不精。亦徒然耳。乞勑兵部并选差素有风力给事中御史三四员、公同各营将官、将见在军士、通行简视、不堪者存徒以分精锐之食而教之偷惰凡其老疾者去。疲懦者去。游手无赖。诡名冐籍。而实不堪用者去。抽选精锐。与投充之人。新旧相兼。什伍相比。严加教阅。以备缓急。至于操练之法。止是教以坐作进退。分合疾徐之节。外虽整肃可观其实临敌无用。况与胡虏战。如兽伏鸟散。岂暇从容应节哉。自今操练务须人习一艺艺必精通。又须每人兼之以射。葢弓弩实中国之长技。而两军相遭必长短之兵兼用。乃能取胜。臣请于各营将士中。及附近州县。选取善骑射者。不拘军民官舍。立为教师。分领团队。使专一教射。定为赏格。以十矢为率。能中八矢者为上。五矢者为中。皆有赏。三四矢者为平。不赏不及三矢者有罚。合格者月粮之外。别加赏给。其教师亦视所教之人合格之多寡为赏罚使之目劝凡军士有争讼则射有过误则射有所请求则射视其中否而予夺之。其它技能。以此为凖。仍行下各边、悉仿此格施行。其器之良者、如广中猺獞、及唐邓等处、所用药弩之类。皆取其法。俾军士演习以备用。语曰一人善射。百夫决拾。使人人自励于武勇。则虽京军亦可用之于边。不二三年。可以得志于外夷矣。
　　四曰修马政、马政之不善、未有甚于今日者也、牧于官者、名存而实亡、牧于民者。有损而无益。两京畿山东河南之民、编户养马、巳不胜其困、顺天等府县又有寄养骑操马匹、孳息不蕃、倒死相继、秣饲之累。赔偿之苦。动至竭产而不能支、比其俵散骑操、类多疲病羸瘠。驰骋内地。力巳不堪。出塞御戎。尤非其任。昔晋人谓冀之北土。马之所生。杜牧亦称河北产健马。下者日驰二百里。今安在耶。民有养马之害官无得马之利不行先王之法。而袭宋人保马之政。是法也亦可少变乎。夫马所以蕃息者。岂有他哉。主之有人牧之有地食之有法而巳比来士大夫选华择要。不喜亲考牧之职。在内则太仆长贰迁转不常。既难望其诚心经理。在外则苑马等官类取资格稍下。声望不扬者为之。间有能自振拔者。葢亦鲜矣。是主之非其人也。自永乐以来。各处艹场及监苑故地、大抵侵据于势要。昔之建言者莽屡及之。近日明诏。亦俾经理。顾未及施行。而不逞之徒。巳倡言沮之。自非　圣心独断于上。而当事者能以身任怨。不为浮言摇夺。未足以议此也。曾此不图。而因袭故辙。重困吾民。民之力有限。马之害无穷。卒之人马俱毙而巳是牧之非其地也。古之畜牧皆有政。令有司者掌之。自游牝去特。腾放调习。莫不有法。今皆无之。且一马而朋牧于数人。今日在甲。明日在乙。牧无恒主。奸弊日滋燥。湿寒暖之不调。饥饱劳逸之不节。而马日病矣。是食之非其法也。三者之患不去。求马政之举。终不可得矣。昔唐初马少。及张万岁领羣牧。在官数十年不迁置八坊四十八监于陇右河西。地广千里募民垦田数千百顷。以给刍秣。其后马大蕃息。至七十余万匹。今其地固在前。史所称肥饶而善水艹者。宜不异于古。诚能依仿旧迹。斟酌时宜、立为通融经久之法。务使上不病公。下不妨民。择廷臣中有才望者。俾专经理其事。委之重权。假以岁月。听自举其属惟务得人不限资品俟其事稍就绪。然后推行于山西辽东诸路。其在两畿山东河南者。必如先朝大学士丘浚所谓于民养之中。而寓以官牧之意、又自今岁以前。宿逋一切蠲之。与民更始而后可为也。臣闻有治人无治法治岂有无弊者哉变而通之亦存乎人焉耳矣。
　　五曰作士气用兵之道以气为主。强敌在前援枹鼓当矢石、喑呜叱咤而三军披靡者、气为之也。古之善御将者。必先厉其气。鼓舞振作之术、有出于爵赏刑戮之外者故士也踊跃奋迅而愿效其死。自承平日久、士大夫鄙薄武臣。虽位均体敌。犹蔑视之。事有相关。任意径行。不相咨覆稍下则慢易凌辱。无所不至。武臣亦不自贵重。曲意奉之。若中朝贵人衔　命出镇者势尤赫奕。将吏奔走俯伏。奉事称呼之间。真与厮养无异。其间顽钝无耻者。固不羞为人下。而英伟磊落之士。宜亦有忸怩不安者矣。非惟观瞻不雅。体统有失。且使士气因此销沮。葢人之气槩激之则日伸挫之则日屈譬如文臣初出仕者。类多英锐。及其沉抑于州县。奔走于送迎。往往志气颓靡。锋铓畧尽又况武夫素无执守。尤易摧屈者哉议者必谓此曹麄犷。恐假以颜色。易生骄慢。臣谓奖与大过。使桀黠之徒得志横行。固非盛世之福。而摧抑过当使英雄之士。垂首丧气亦乌得为便计哉。要在适其中而巳乞敕所在镇巡藩臬等官、此后接遇将官。必加礼貌自非违法生事。非礼害人者不得轻肆凌辱。事有应共议者。平心易气。与之商确。彼所执苟是。即宜乐从或有奇材异能。自当优为之礼。虚心以下之。至诚以动之。庶几士气日昌。国威可立。
　　六曰拔异才。言当今之患者、皆曰才难。上自朝列。下至郡县皆有乏才之忧而军旅之任。尤患不得其人。是岂果无人哉。夫天下未尝无才而用才者类不足以尽之限以资格。则豪杰之在下者。不进。拘以弓马一夫之技则智畧万人之敌见遗。取人而求备。则倜傥不羁之才。以诖误而弃去者有之矣。及其有急。宁取潦倒龙钟。贪鄙闇劣者。使当大任。不知求才之方而猥以为才之难得亦甚不思也且夫英雄特达之士其中必有所自负。苟非上之人。深知而异待之则彼固未有乐于效死。而尽其能矣。昔李愬攻淮西。获其降将李佑。用为心腹。诸将疑忌。流言上闻。而愬力保持之。佑至感泣。卒用其策。以擒吴元济。故夫士不素厚。而轻使之。未有见其成功者也。今偏裨行伍之中。岂无异才。而不能自达于上者多矣。惟本兵若行边大臣。慨然思为　明主求才有贤劳者不必限以下位有智略者不必计其小过虚心访求。多方搜采。或督令管军官员。各举所知。参伍考验。果得其人。即不次拔擢。待以殊礼。推赤心而置其腹。加厚赏以劝其劳。使有以自异于众。三军之士。属目向之。而彼不思所以自效者。非人也。至于军士。亦择其勇锐机警者异视之俾凡有技能。皆得以自见。而不至杂然于俦伍之中。平居感奋。思赴功名之会。缓急之际。必有可使者矣。臣又闻昔之行军者必多置介贰参佐以广耳目。咨计划。且以收遗逸之才。杜意外之变。闻今军中亦自有诸名号。但或非　朝廷所位置。故士得之不以为荣臣以为士之智勇而尝有功者。宜别立异名以居之若古所谓参谋典签。行军司马之类者。即此□官而异其名以示崇隆人自乐为用矣官岂论大小哉使其礼秩体统。稍与众殊。以示宠异。倘以为可行。自京官推之各边。是亦激励人才之一策也。
　　七曰恤将士。臣惟守边之卒、百战伤夷、终年勤苦、视内地坐食者、劳逸苦乐。不可同年而语。在上者不加优恤、如陆贽所谓怨生于不均者。既所不免矣。而将帅又从而朘剥之。计其平居怨望不细。而一日驱之。使冐白。难矣。幸　陛下悯念边兵灼见此弊、特于诏条中、严克减月粮之禁。禁之诚是也。然臣愚以为苟未有以易之。则此弊终不可革。何者　朝廷恤将帅然后将帅爱士卒自然之势也。臣观昔之人主称善任将者。莫如宋太祖、太祖之用李汉超郭进诸人、使守边也。皆厚以关市之租。饶以金帛之赐。家属在京。仰给于县官。贸易往来。不问其商税。故边臣皆富于财得以养士用间洞见虏情。时有寇钞。亦能先知预备。多致克捷。终太祖世无西北之患。葢恒人之情。私计不足。则常怠于奉公。况将帅捐一身以当安危之冲。此尤不可不恤其私矣。彼其区区之俸禄。不足以自给。则百计渔猎。以资赂遗之不暇。又何暇为　明主养士。以收奇功乎。窃见国家无名之费。岁以万万计。诚能捐其半以厚边臣俸禄常赐之外。别有以优之王翦李牧俱以此立功俾得多收智勇之士以为心腹巧慧者用之以知气候。熟于韬略者用之以参谋议。山川险易。虏情虚实。行兵调度。皆讲之有素。不至临事张皇。又将帅既饶于财。自然优假士卒。国家养兵之惠。得以下流。虽素觖望者。亦感恩而知爱其上矣。昔李牧为赵将、居边、军、市租皆入幕府。为士卒费。遂能破走东胡。魏尚为云中守。出私钱三日一椎牛飨士。是以匈奴远避。使今之守边者能然。虏虽有十倍之众。臣知其无能为也。
　　八曰择主帅、主帅者、三军之司命、而一国之祸福系焉。故用兵之道。择帅而巳。夫秉钺而专行。握机而立断。类非簿书筐箧之才。弓马一夫之长。所能办也。精神主气。足以折冲。威棱气槩。足以慑敌定力雅量足以任重远心旷度足以用人长筭硕畧足以济变而体之以忠诚。将之以慎密。兼是数者。可以称大将之任矣。今诸将中有名者不过数人。亦可当一面之寄、若具文武全才。堪为大将者。其谁与。窃以为威望素浅者。则临事难以服人。人品不高者。则所为必多顾虑。是未足以当推毂之首选也。惟　圣天子恢弘雅度。不以小过而舍干城之器。不以浮言而废有用之才。大臣当选将之任者。又能竭诚体国。取其才望之过人。而不忧其名位之轧巳。则可为大将者出矣。且择将非难。任将为难为将者。非如州县米塩之吏。可以岁课迁也。苟其人可任。近则十年。远则二三十年。甚者终其身而巳。今月改而岁移。坐席未暖。又更他镇。地形未识。土俗未谙。军情未接。而巳去之。虽有韩白为帅。无以成功矣。夫有非常之人。然后能行度外之事。汉用陈平捐黄金四万斤、不问其出入、遂以灭项羽。今之边臣。动支一钱谷。拔用一将挍。稍破长格。则文法吏且操尺寸以议其后。显效不录。流言亟行。彼方求免于谤讪之不暇。又何以责其有功。设令将得其人。任之有道。调停粮饷。厚恤边民。以裕其力。广开屯田疏通塩法。以丰其财。无以贵幸之臣间之。以一其权。假以岁年。不为人言沮夺。使得展布以尽其才。养威蓄锐。以待事会之来。虽一举取虏。可也。臣又闻之、天下事有本末边境末也　朝廷本也昔己巳之变、有一于谦。遂以安靖。近　孝宗晚年信任刘大夏。则北虏虽或跳梁。而终亦无患。斯治其本之效也。今夫富人之营居室者。刀锯斤削之工。岂必一一择之。亦惟求工师之良者而委任焉。指使羣匠各当其能。则其室易成而难坏。兵者国之大事。非特居室也。不为之择良工师可乎。今舍大图细。计其末而忘其本也。虽终日汲汲。岂有益哉。伏惟　圣明深为社稷至计、忧其所当先者。天下幸甚、极本穷源之论诚莫过于此。故臣条边务而以是终焉。
　　○诏修浚通州闸河议【通州闸河】 
　　臣伏以通惠一河、乃前元都水监郭守敬所开国朝自　文皇帝定鼎北方。岁漕东南租赋、以给京师、其始因济宁州同知潘叔正建言。命尚书宋礼平江伯陈瑄开通漕河、以代海运。而自通州、至都城四十里、间、陆挽为难。乃议浚守敬所开故道。置闸蓄水。以通漕舟。然岁久废弛。河日淤塞。仍用陆挽。车辆。脚价。所费不赀。遂致加耗日重。东南民力。不胜其困。当　纯皇帝时。尝议修复。而豪贵不便。讹言沸腾。假造妖异以动　上听。其事遂寝。识者恨之。迨今又数十年矣国计之屈、民力之困、又非曩时比。修复之计、诚宜亟行而不可缓者。幸赖　陛下圣明、俯从言者之奏。特命大臣相度可否。　诏旨谆切。期在必行。凡有志于经国者皆以为希世之遇。而异议之徒。犹籍籍病其功之难成。非特不智。葢不忠也。臣请得以备折之。今之议者曰、风水之说、世所恒言。通惠泉源出自西山、流经大内、今欲开导、虑于　诸陵及京城形势有妨、臣以为是特卜史鄙浅之言、君子不道也、就令有之。则河道山陵。地绝辽远。于其所谓阴阳向背之说。亦邈乎不相及。矧今不过因仍故道。稍加浚治。非有凿山通道动绝地脉之患也而于京城形势。亦何损乎。难者又曰国家财力方困。公私耗竭。骤兴大役。何以堪之。且水道之迟。孰与陆挽之疾乎。臣以为成大事者不计小费而不一劳者不永逸陆挽之费。岁无虑数十万。诚令捐三四年之赀。以就此役。犹将为之。而况故迹尚存。泉源不竭。功可计日而成。所费未必至是乎且舍陆就舟所费十倍水道淹留。不过数日。虽有剥载之劳。而无雨雪泥泞之阻。以其费之多寡。而当其行之迟疾。利害亦较然矣。难者又曰京城内外。游手何啻万人藉挽运僦直以餬口。一旦罢之。将使失业。恐生他变。臣又以为不然。夫所谓浚河者。非曰遂废陆挽也谓与陆挽并行也河成之后。立为禁例惟以通军民之运船。余若商贾之负载。官民之往来。仍从陆行则舟楫不至壅塞。车辆可以无废。一举而两利存焉民方便之。何变之生哉。凡悠悠之谈。其大指不出此三端。而自明者视之。皆不足忧也。夫天下事。谋之贵详。而断之在独。诗曰如彼筑室于道谋。是用不溃于成。惟庙堂之上。刚断不惑。而任事之臣。能一心为国。无怵于人言。则功可成矣。彼倡为异议者。特世家大姓。利僦直之入而巳。　朝廷之威令苟行。彼亦何敢嗫嚅其间哉。若夫修浚之法要在相度高下。窃闻京城地势。视通州为高而水势就下。蓄泄为难。河身浅。则遇旱易涸而难行。闸坐卑。则泉源迅疾而难积。今宜于近京之处。大东桥迤东挑掘令深。去高就卑使畧平坦增置闸坐多为板级上去则河平板高则水深而挽舟逆上者。无艰阻之患矣。仍添设治河之官。重其责任。时常加疏浚。凡诸仍势射利之徒。假以尚方供用为名。放舟挽阻。运船者。坐以违制之罪。启闭有节。蓄泄以时。此河一成而不废。则脚价可除。加耗可减。东南之民。庶几有瘳乎。且昔者置仓于通州。正以挽运艰难。不能全达京师。而为此权宜不得巳之计。有识者葢深为　朝廷忧之。己巳之难。尝用言者计。焚马房之刍粟矣、斯实前事之明鉴也。此河既开。通。仓可罢。军。士之受粮于官者。免往来担载之劳。而太仓陈陈之粟。深贮严城。可无意外之虞矣。岂非万世之利哉。抑臣又有私忧过计者。国家财赋、出自东南。所赖以通往来者。一河而巳。沛水淤塞。漕舟遂梗。籍令有不测之患。过于此者。又将何以待之是以先朝忧国之臣。如大学士丘浚者。尝建海运之策。其虑虽若迂远。而其说不为无征。臣愚以为漕运之法。固当万世无废。此策备而不用可也而海运之舟。亦可预习以备不时之需。宜博求谙知海道。如元之朱清张瑄者。使熟议而行之。万一有他故。此不来而彼来。亦国计之一助也。
　　○书大理卿胡公遗诗后【南畿巡抚】 
　　南畿初设巡抚胡公以严胡公去后周文襄継之因以宽二公行事如此以敕书所载胡公有搏击豪强之言而周公无之也二公皆为名臣昔在宣德初、吉郡胡公槩、以大理卿巡抚南畿、威望甚着、论者或颇讥其苛刻、然余尝闻诸长老言、当是时、天下又安、江以南人物浩穰、乡里渫恶、所为多踰礼制、　朝廷患之、赐公玺书、有袪除民害之语、惟公亦以为莠盛苗秽。不可不鉏。故其为政尚严。虽所诛罚。不必皆中。然一时并兼豪植之徒。蔪除略尽。奸宄革心。小民得职。去之百年。而其名声。犹赫赫使人畏仰。农甿走隶。皆知胡卿云。若公者。方诸汉吏。葢赵京兆尹扶风之流非耶。自承平久而法抗敝也。流俗之伦。以容养奸、蠹为宽厚。从政者雍容简贵。日坐官署默数岁月得美迁即去苟少出意见。有所建易。则众口諠哗。流言飞文。上下交构。必挤而去之。甚者陷之死。然后快。呜呼可悲也。巳令胡公在今日。身且不保。安望其功名发闻若是乎。
　　皇明经世文编卷之二百九十终
　　●皇明经世文编卷之二百九十一
　　郡人徐孚远闇公　陈子龙卧子　宋征璧尚木　周立勋勒占选辑
　　孙陆景元公羙挍
　　陆宗伯文集（疏）　陆中丞文集（疏） 
　　陆宗伯文集（疏） 
　　陆树声
　　◆疏
　　敬献愚忠以备采择疏 
　　答李雍野按院论水利 
　　○敬献愚忠以备采择疏【圣学图治】 
　　臣因衰病成锢、屡次乞休、荷蒙　圣慈、俯　赐矜允臣受　恩深重、文定公亮节邵德海内有河岳之望十事疏忠爱正直退不忘君可谓大臣矣既捐躯不能以効驰驱之力、复披肝不足以形感激之词、今当远离　阙廷、瞻恋　天日臣区区犬马之忱、愿効万一、伏念臣本以颓庸、夙承知遇、顷缘收召、身际昌期、仰见　皇上聪明睿圣、　临御以来、任贤图治、讲学勤政、真不世出之　主矣臣愚尤望　皇上思此身、为　天地民物之主而一起居食息。务遵常度。念大位为　祖宗付托之重而一发号施令。务循旧章。以圣贤之言为必可行。以帝王之治。为必可法而朝夕纳诲。终始日新于以培养君德者。诚不可不豫也。至于经筵进讲儒臣启沃臣愚以为　宸严在上。或一时敷对未悉则记忆岂能尽周。宜令史臣采摭经史。凡圣贤之懿训。可为法戒及　本朝列圣创守之宏规。继述之大烈着为典谟者。櫽括其词辑略其要。如宋儒孙奭之上徽言。范祖禹之进帝学录。录成进　御以便省观。此亦　圣学缉熙之一助也。臣无任惓惓、然臣愚芹曝之诚、尤不止此、臣闻益之告舜曰儆戒无虞而首言罔失法度于此见法度之系于人国甚重也　祖宗之法纪。纤悉具备。今遵行既久。大纲举矣。而节目渐渝。或视为细故。而习以因循或乐于简便。而惮于修复。夫法之废也。始于细微。而成丁沿积。小不守则至□大。渐不可长矣。宜令诸司查照旧典。有则举之。不可废也。此法纪之所当严者也。诸司政令。所以明职掌。以一法守也。今事例多端条格不一。或乍经建白。而旋复改更。或见在施行。而随即寝革。夫轻于定令则下难遵承烦于立例则弊多出入狥时情者。得借以援引肆臆见者。或任其推移。甚非所以示画一也宜申敕部院司府。凡见行事例通行酌议。去烦就简申明裁定以便遵承。此政令之所当一者也。风俗者。世道之元气。风俗美则礼义兴而治道因之。数年以来。人情巧伪。习尚浇浮。骛声利者。善于趋时。饬廉隅者。病其绝俗。以承迎为将顺。以诡遇为通材。揣情分以立异同望风旨而为向背。或外无违异。而内则猜离。或貌虽诡顺。而心怀懻忮。持议者不务实而多务名。取人者或尚能而不尚德。虽当　圣作之期。戒谕谆切。一时渐改观听而革心之化未臻。夫朝廷有教化。而后四方有风俗。本原倡率之地。不当加之意乎。此士风之所当正者也。民惟邦本。本固邦宁。未有民生不遂而可以称善治者。今生齿庶繁。民力凋耗譬之堂宇餙而杼柚空肤革完而脂膏竭。臣昔年赴召。道途所经自江淮而北。历齐鲁。畿辅咽喉之地。见驿传冲疲。夫役烦苦。民多流徙。不胜困穷。兼闻吴越闽广川蜀山陕诸处或敝于征徭或困于兵赋民穷财尽。所在皆然。吏非不知民隐然欲施赈贷则仓廪不继事宽恤则逋敛难蠲。德泽不宣。民困何由而苏宜　敕下所司酌议裕民长策。务求实惠。毋事虚文。条列　上裁通行抚巡守令永为遵守。使民生咸遂。不徒粉饰治平。此国本之所当虑者也。财用经国大计。其损益自然之数。不在民则宜在官。今赋敛之岁入有常政令之蠲除不一。财用调度。亦甚密矣。然太仓之粟未腐内帑之贯未朽。而下无藏富之民上有竭泽之虑。此不可不求其过也。夫江河不能实漏巵。欲足国用。必先均节。故止不急之营建。则力役舒裁非时之赏赉则浮滥抑。约内外之供亿则奢泰斥。禁奸墨之鱼蚀则掊克止斯非足国之本与。至于锦衣官挍。监局匠作军伍之鬻占。厨役之替补。冐滥冗食。积弊相沿。又不可不为之核汰也。此财用之所当议者也。建宗封以为藩屏。　祖宗训制明矣。今支庶日蕃。赋入不给人多禄少贫窘失所。踰城冐禁。越关渎奏者。屡经送发。不能禁止。议者以为宜限爵禄子女之数。然过于裁抑。则恐至伤恩。为之变通。则诿于无术将来势穷弊极。有不可胜言者矣。宜查据该部近年奏行条例中间或约束太严。所当通融。或区处未尽。所宜开载者。通行奏乞裁定以永遵依。至于欲慎辅导。则长史教授等官。宜稍加铨择年深者。一体升叙。毋委之闲废。以责其辅导之实。仍于臬司宪臣中择其职事稍简者。请　勑兼理宗室事宜凡事由长史司申呈抚按。委行覆查。方与奏　请。庶下无抑勒。而越例奏渎者。或少也。非权宜之一端乎、此宗藩之所当议者也自贡议成而外夷纳款求市。疆场安而岁省调发。有明效矣。然边圉无警。则偷惰易生。虏情难厌。则向背莫测、休兵日久。则战阵不习。市易往来。则禁防或疏如宋臣富弼所谓目前恃以无恐。将来将不知兵。兵不习战。不可不为之虑也。宜内乘闲暇以讲战守之宜。外察虏情以修抚驭之术。戒主帅之数易。严士卒之训练。侦东西夷分合之故。以携其纠聚。联各边镇臂指之势。以厚其声援而又申严二镇增修八事。以时稽其实。此边防之所当议者也。国家财赋。全仰河漕。迩岁河工修而运道通漕政举矣然黄水之溃决无时。河渠之通塞难料。天时之饥穰不一。每当春夏搬艘大集。严于催督。则商旅不行。万一岁事不登。征发稍后。或河流浅涩。致稽期会。加以沿河夫役十二总。漕卒罢悴、岁无息肩而堤防之修培。运船之补造岁费不给。不无轸当事者之虑。闻之先臣丘浚建议欲水陆并运。及兼行转搬之法。夫陆运费巨。不可行矣。乃河漕可常恃也。不可不权其变也。海运不可恃也、亦不可全废也转搬支兑可兼行也。不可执一也视时丰歉因势变通。在司国计者宜权其便矣。此漕运之所当议者也又臣备员礼官。窃详国朝　郊庙之制。国初因儒臣草创之议。二丘分祭。复定合祭之礼矣。至　世宗皇帝采言官之议、复主分祭。当时与议诸臣有谓祀地北郊。礼不经见。或谓礼行于郊。而百顺受职。不当以日月配天者。其言不有据乎。国初庙祀始建　四亲庙。已建　太庙凖　九庙之制矣至　世宗皇帝创定大礼。尊　二祖以表功德。列　羣庙以序昭穆。特建　世庙以奉　睿宗。已复祔享于　太庙。说者谓因情起义。全专享之尊。而不失昭穆之序。则　世庙为安。二者皆典礼之大。非臣下所敢轻议、方当稽古右文之世。正礼乐明备之时观会通以定一王之典。垂万世之法。其在今日、不识可徐为之议乎。乃若恩加于耳目之近矣而或远有所遗法详于条目之微矣而或大有所忽政体一矣。而开诚布公。同心一德。和衷之谊。不可无也铨选公矣而因材器使。循名责实综核之政。不可无也言路通矣而广听纳以防壅蔽审好恶以公举剌养正直忠厚之气不可无也。用内寺以给扫除可矣而倒持旁落之渐。可不厉为之防乎优外戚以示眷异可矣而非觊无厌之求。可不严为之制乎凡是数者、今大臣之所谟谋。侍从之所献纳台谏之所论列。　圣心尝加意而延纳之矣。又何假于臣言。但臣衰残余齿、恐溘先朝露、图报无由、故不揣跊陋、冐昧上陈固知尘露无裨于高厚、庶几蒭荛可备于采择、伏惟　圣明留意、臣不胜瞻恋祈仰之至
　　○答李雍野按院论水利 
　　窃闻之先猷谓治水之大要有二曰蓄曰泄非蓄无以防旱。非泄无以御潦。葢旱则资蓄以灌输涝则资泄以疏导。非独有泄而无蓄也故三吴谓之泽国泽者水之锺也西北低乡潮汐所不至者其□旱甚于沿海如主于治涝欲一决而涸之不几于因噎而废食乎今吴江而下浦港支渠分流而东者。谓之西水。西水盛。则海潮不能驾越迩缘支河浅涩。则西水之来者微缓海潮之至者湍迅。故潮至则势急而退速潮去则沙留而易凝退速则无灌输之实易凝则多淤淀之虞如仁台所谓水咸泥浊者或以此也。今所虑者潮沙日积河身渐仰。其于蓄泄不无两妨。论者谓吴江长桥之水、迤逦而东、由浦港支渠分流、放于海而下。犹之自咽喉而达之胷腹肠胃以下注尾闾者也如令咽喉鲠噎。胷腹肠胃壅塞则尾闾虽通。而津液不注。关鬲且将不利矣故浦港支河。尤宜浚治。务令深下。则停蓄流通无所壅塞遇涝则水藉以容纳。而不至于漫泛遇旱则水得以车戽而不苦于干暵。此两利之道也。乃若田间水道则请令田户各加疏浚。此又不待言矣今吴松之工已毕闻之当事者亦将有事于此仆老耄懵于世故因承下问率尔布此、
　　陆中丞文集（疏） 
　　陆树德
　　◆疏
　　民运困极疏 
　　○民运困极疏【民运】 
　　疏上大司农王公国光覆行之至今为吴民利
　　夫东南财赋之来。有军运。有民运。军运以充六军之储。民运以供百官之禄。人皆知军运之重。而不知民运之苦。尤有深可悯者。夫军运以十军而运米四百石。或五百石。民运以一民而亦运米四百石。或五百石。军运之船。皆官所造。而军不知。民运之船。则民自顾。而官不知。军运以军法结为漕法。一呼百应。人莫敢犯。民运以田里小民。供役远道。语言鄙俚。衣服村贱。而人人得而侮之。军运经各该分司衙门。无抑勒需求之苦。民运经各该衙门。动以迟违情由。问拟工罪并诸杂色使用。每一处辄费银十五六两。少亦不下十两军运过洪闸一钱不烦。而洪夫闸夫。其与挽拽。民运每过一洪用银十余两。过一闸。用银五六钱所过共三洪五十余闸。而费可知矣。其最苦者。船户皆江淮奸民。惯造此船。装载白粮。每顾船价。及撑驾夫价。计不下二百余两粮一入船。其驱使粮长。不啻奴婢。每日供奉船长及撑驾夫。不啻奉其父母。葢粮在船中。即粮长身家所系吞声忍气。曲为顺从。势不得不然也。其最所畏者。军运每凌虐民运。有等豪恶之军。故将已船撞擦民运之船。民船板厚而军船板薄。微有损伤。即便蜂攒簇拥。尽入民船。百般挟诈。不厌其欲不已也。此其苦之在途者。缕缕若此。其它入京揽头之需索。入仓交纳之艰难。又有不可胜言者凡此皆以供百官之禄也。尽斯民筋力之脂。竭斯民嘘噏之气而米始就仓。困苦极矣嘉靖十年以前。民运尚有保全之家。至嘉靖十年以后。凡充是役。未有不破家者。近来东南流离日众。逋负日多。邑里萧条盗贼滋起。莫不由斯。根本重地。一至于此。诚不可不深虑也。臣产东南、亲见此苦、常切痛心、询诸父老、咸谓宜将白粮并入运军顺带。此法宜行但稍厚津贴可耳使民出所有以益军。军出余力以代民。似亦无不可者。但今年期限已迫、尚未敢轻议上　请、今所当议者、合无将民运并入议单兼责之漕臣。令各该参政一体督促进闸。总运参政督催至京。则军运不敢肆其凌虐。船户不得恣其奸贪。而洪闸亦可无需索之患。如有此等、许不时呈告以凭警治、伏乞　勑下该部会议施行、仍要申示庶乎民困少苏、民心欢趋、而益以彰我　皇上惠养元元之初政矣
　　皇明经世文编卷之二百九十一终
　　●皇明经世文编卷之二百九十二
　　华亭宋征璧尚木　徐孚远闇公　陈子龙卧子　李雯舒章选辑
　　杨彝子常参阅
　　张都谏奏疏（疏）
　　张翀
　　◆疏
　　杜狡夷以安中土疏 
　　罢额外进献以重诏令疏 
　　亟诛蛊惑遗奸以隆圣治疏 
　　遵成法革弊政以培国脉事 
　　○杜狡夷以安中土疏【杜绝倭贡】 
　　顷者日本国差来进贡使人宗设等、与后到一起宋素卿等、在于浙江宁波府地方、互执诈伪、相与雠杀、因而横肆抄掠、戕杀官民、一时廵察备御等官、坐视恬然、任其逸去、节该镇守太监梁瑶廵按监察御史欧珠陈德鸣先后报到、臣等闻之、相顾惊愕、窃惟外夷入贡、我国家着有常法、其来也接之以礼、其叛也示之以威、其所以自为备、固不以逆顺为之疏虞也、日本国僻在东海、旧号倭奴、自汉魏之际、巳通中国俗尚贪狼、颇知用兵、唐攻百济、白江口之战、大受挫衄、以有日本为之强援也、在胜国时、许其互市、艨艟数十、戈矛充斥、时出其重货贸易、即不满所欲燔爇城郭、大肆侵轶、世祖至元十八年、击日本兵十余万、死于海岛、还者仅三十人、蠢兹裔夷、恃其窟穴之幽、凶狡之性、往往出没海洋、窥伺中土、得间则张其戎器。以劫杀为事。不得闲、则陈其方物。以朝贡为辞。刼杀则利民财。朝贡则利国赐。间有得不得。而利无不在。此倭奴之大情也。我　太祖高皇帝洞烛其奸、乃洪武七年及十四年两却其贡、僧人发陕西四川各等寺居住、仍着之　祖训曰、日本国虽朝实诈、暗通奸臣、谋为不轨、故绝之、当夫开国之初、四夷宾服、虽西北大虏、皆远去边徼、稽颡阙庭、顾兹小丑、时犯海道、用此于山东淮浙闽广沿海要害去处、列置卫所及所设总督把总廵哨等官、又专设廵视海道副使一员、并都布二司堂上官、往来督视、所以备御之术可谓周且远矣、宣德之末、复来称贡、　朝廷不逆其诈、燕赏豊渥、捆载而归、葢堕其计中矣、正统中入我大嵩、犯我桃渚、屠杀蒸庶、血流成川、或得孕妇相与刳剔、计其女男以为赌酒之具、或缚婴儿于柱、沃之沸汤、视其啼哭以为笑乐其为荒淫秽恶不可胜言前吏部右侍郎杨守陈论著其害、最为深切、读者陨涕、乃今二起夷虏相继到来、既曰译得宗设等船只人口数目差异、又称译得宋素卿等勘合系应销缴而未销缴之数、逓相讪诋、至于数日、则是各官巳稔知其隙、情态矛盾、法应预防、况在彼无两贡之例。在此无两是之理。真赝未分。强弱巳判。譬之羣犬百十相聚。主之者所宜别其牢槛。严其羁绁。然后可保其无彼此吞噬之虞。一失措置。未有不狺狺而争。伤及人类者也今海上诸司、均承委注、惯乐因循、议处未定、而令素卿之盘般慢藏、启窥瞰之奸、逆状巳形而听宗设之谢罪、当面甘愚弄之术、先事未能协心以堤防、临期不能并力以剿杀遂致贼党翱翔海滨、为患叵测、苟或赦而不问、何以谢横死之生灵、或黜而不戮、何以警积年之偷惰、通合据法查究、创艾后来、及照日本国蕞尔海夷、利观中夏、先年使者肆为不道、荷我　圣天子仁圣、曲赐优容、兹以雠杀我地、谓宜檄诸夷之甲、兴问罪之师、但衅起使人、国王无罪、且其国与朝鲜琉球诸夷、俱系不征之列、载之　祖训、圣谟洋洋、伐之不祥、胜之不武、伏望　皇上敕下礼兵二部、作急计议、备行淮浙闽广镇廵等官、凡沿海要害去处、如遇前项夷船到彼、就便督发官军、并力截杀、仍行浙江镇廵等官、将见获夷党宋素卿等、译审明白、取问罪犯缘由、宋素卿先年潜从外夷人数、重赂逆瑾、脱网生还、宗设人众、俱系从逆贼徒、罪在不赦、通合正之典刑。以昭天朝之法。以严夷夏之防。但其中间容有出于胁从。非其本意。亦湏分别等第。量遣情轻数人归谕本国。以示好生。昔汉之英君谊僻、或弃珠崖、或谢西域、垂之史册、为世美谈、况倭奴诡谲、情态具有明验、若更许其通贡、是利彼尺寸之微、损我丘山之重、其于　圣祖垂训之意、不无背驰、尤望　皇上震赫斯怒、绝约闭关。永断其朝贡之途、毋徒敝所恃以事无用。此非臣等区区之私见。实沿海亿万生灵之心也。臣等又访得宁波绍兴等处、间有一种无赖。潜从外夷诱引作奸。如宋素卿者实繁有徒。合行出给榜文。于各该地方张挂晓谕。遇有前项无赖踪迹可疑。许邻里首告。官府不时觉察。即便擒拏。家属从重究治。庶几中国之势常尊。外夷之侮少御。而五兵不试。万邦咸宁。凡沿海生灵、得以共享太平之休无穷矣、
　　○罢额外进献以重诏令疏【罢止进献】 
　　窃闻之书曰、令出惟行弗惟反、传曰令重则君尊、又曰国之安危在出令、凡此皆圣人慎重之意、古之帝王所恃、以治平天下之术也、苟乐于迎合之说、昧于利害之归。轻狥其私、朝更夕改、则吏不知所守、民不知所从、天下之弊纷然杂出、此固苟且之政非臣等所望于　圣明之世也、顷者守备凤阳太监张阳题称乞处停止献新果品、该礼部覆题、奉　圣旨还都照旧例行、务要禁约下人、不许生事扰人、自取罪累、臣等谓此举动、该部言之。明白痛切、所宜遵承诏令、以贻久远之谋、根究奸谀、以杜贪戾之渐、乃奉纶音都照旧例、一槩容许、重疑人心、不知所谓例云者其张阳所称洪武年间之宣谕与逓年太监廖贵等之故事乎。抑大明会典　皇考集大成之书以传信于天下后世者也、夫凤阳王业兆基之地、号为中都、其进献诸果、应着令甲、使相继承以奉　宗庙、夫何畧焉而不之载也。葢月朔荐新。取其时鲜。以隆孝思。初不贵于远方难致之物。以劳吾民。况凤阳所产。即如张阳所开诸果。皆两京所素有。　皇祖之意。殆以验看守之勤惰。乐种艺之有成。或偶因便用之。岂虞后世遂以为例。相延于无穷耶会典不之载则其不以为例也审矣　陛下改元一诏、天下信之、与会典同为不刊之书、内一欵有曰各处镇守协守守备等官、不许假以进贡为名、佥取皂隶、科敛银两、扰害军民额外进贡一切停止、夫何诏墨未干、而破于奸谋、施行未几、而格于横议、不惜反汗、复启厉阶、夫匹夫食言、人且非讥、而况　天子之指挥、关系重大、一有不审、则人将睥睨　朝廷、以为可以窥测侮易、政令以为可以摇动、敝证连出、将不可制、只如茶芽一节、查得南直隶并浙江福建等处、凡地土所宜、皆入例贡、备载会典、未之有改、凤阳原非产茶地方、　陛下不察、误中其欺、曰茶芽只着自行收买进贡、臣等犹切疑之、以为阳之收买、或不出一时资也、既而侵寻复有此奏　陛下再中其欺、不惟不之罪也、而又重许之、凤阳根本重地、百姓连年饥荒、守备为地方设也、为张阳者正宜深加抚戢、用奠邦基、乃敢阴怀侧媚之私、外托年例之说、曰黄船则杂以人夫、曰茶芽则混入果品、巧饬词说、意在必行、公违诏书、全然不顾。此非明诏所能禁虽　明旨禁约不许下人生事然以积年鹰犬之徒一旦事权在手未免征夫索钱骚扰地方津贴打干重烦驿逓故曰　圣主先成民而后致力于神。言重本也。烦民以为敬　列圣在天之灵。其肯享之乎。又况幸途一开、四方效尤、争进奇巧、何所底极、如唐之日进月进、宋之花石纲、史册照然、卒之罢敝天下、皇风因以不竞、其流之弊、虽未必遽至于此　明主谨无逸之戒、圣人重有渐之防、可不先事为之虑哉、大都宦官出守。若非蚤夜搜罗。指称名目。为希宠自私之图则块然地方束手坐食故进献为此辈第一事百计巧钻必得其门而后巳伏愿　陛下思诏令之当重。察利源之不可开。俯从该部所请。如遇前项果品成熟、选精洁奉献　皇陵、其南北进献果品并茶芽皆系额外、仍旧一切停止。切责张阳务宜安静、毋起事端、以作俑于天下。尤望申明　诏旨、通行各镇地方。今后但有违诏献者论之如律。罪在不赦。则于天下可以无事。而生民得所安矣
　　○亟诛蛊惑遗奸以隆　圣治疏【引诱内臣】 
　　窃闻治功难成而易败、邪术易惑而难祛、苟辨之不早、而去之不力、未有不败其垂成之功、而蹈巳覆之辙、邪正盛衰之分、理道得失之判、不可不察也、　陛下英明神圣、追古帝王、自入正大统以来、凡覆辙之弊、不惮更张、而治平之望、巳有端绪、顷者大内之间祷祠繁兴。上而　干清　坤宁等官。下而东次经厂等处。或三昼夜。或一永日。名为吉祥好事。修建不时。传闻宫中。以此成俗。而又特于　干清宫。令内臣十数人。专一习学经典。讲究科仪。赏赉逾渥。宠幸日密。夫斋醮之设宜就寺观之中而顾假之宫闱修设之徒例用缁黄之流而顾属之内竖议者皆以先朝罪人。各名下掌家管事人负。自分不逞。挟此邪术、以为尝试之计、而　陛下耳熟謟谀之言、心游老释之教、不觉堕其愚弄、曲奉淫诬、亲莅坛场。不以为异、流闻四方、播传后世、使　陛下负奉道之谤。蒙好佛之名。太监崔文等之罪、固有不容于死者矣、近该大学士杨廷和等、题为慎选左右、速停斋醮、以光　圣德事、极言虚诞诬妄利害、望　陛下特命司礼监官、查出蛊惑诱引人员、从重究治、并夤缘阿附之党、尽为斥逐、更欲　陛下、日以敬　天法　祖修德保身为先务、廷和等腹心大臣、义均休戚、其为虑甚远、其为　陛下甚忠、伏读批荅　旨意、仅云览卿等所言具见忠爱、朕巳知道了、而前项蛊惑阿附之徒。置之不问。侧耳旬日。重疑人心。夫去不善而不能远。大学之所谓过也。知恶而不能去。郭公之所以亡也。往年小人焦宁吴亮辈、寔挟此术、以误先朝、殷鉴不远、殊为可恶、复踵其故智、上累　圣德、使　陛下不知其非、则亦巳矣、知之而犹惑于其说、昵于其人、彼必以为崇高之深、非物议之所能摇、愈肆奸欺、凡以中　陛下之欲者、无所不至、因而干挠政事、牵复羣邪、伤太平之业、失四海之望、其为可虑、不但一节一目小小亏损而巳也、切计今日、宁远君子而不忍斥其徒、宁略人言而不欲违其教、亦以此倡说者皆谓　圣明一心敬信、可以延年、可以巳疾、交讙不巳、用坚　上心而不知神虑淡则血气和。嗜欲胜则疾疹作。古之圣帝明王。深惧尤物之灭周。女戎之败晋。慎之远之。福庆用昌。正不必过崇妖妄。以徒事无益之请也。昔宋太祖尝问养身之术。而王昭素以寡欲为先。真德秀进言于理宗。以亲贤为致寿之道。昭素之言。词约意尽。而德秀之谕恳切详明。其意以卷阿寔召康公广王心之诗。既曰尔受命长矣。茀禄尔康矣。而继之以有孝有德以引以翼何者情欲易惑德性易移近妃嫔亵御之时多而亲学士大夫之时。少则逄迎扇惑罔非物欲。岂惟败德。抑以伤生。惟有孝有德者。以引之于前而翼之于后则日闻正言。日见正论其心恬淡而和平。其体优游而泮涣。保身长世之道要不出于此者。臣等侧闻顷来嫔御女谒。充积闺帷。而其间一二人者号为黠慧柔曼。为惑尤甚。是怠于日讲。疏于经筵。一切施行。渐多颇僻。葆养愆度。时见违和小人窥见间隙。遂以前项左道。上逆　圣意。殊无所忌夫以斋醮为足恃而恣无巳之欲于宫壶之间以荒淫为无伤而要难必之福于夷狄之术讲筵一暴而十寒。引翼日疏而日远。甚非古之帝王。所以求福不回。亲贤保身之道也。伏愿　陛下思　祖构之艰难。恤人言、之旁午、深察邪正之辨、深探理乱之归亟从廷和等所谓、先将崔文并一样蛊惑引诱人员、夤缘阿附、表里售奸之党通行拏送法司、明正其罪、尤望日御讲筵、以亲道德之士、日谨闺闼以塞情窦之非、或古今治乱、人心向背、务严苞桑之戒、而咨诹之益详、或鸡鸣淑女、厉阶妇人、务慎贯鱼之宠、而取舍之有定、如此、庶几道体不夺于人心、刚德不揜于汇昵、有以养性情之正、有以培寿命之源、政治光于　祖宗、而名寿加于尧舜、区区斋醮之举、无益有损、宜无足置之牙颊者矣、
　　○遵成法革弊政以培国脉事【请罢镇臣内臣】 
　　臣闻稽于古道、二帝所以圣仪刑文王、成王所以贤、伏惟我　皇上英资神断、冠绝古今、登极以来、夙夜忧勤、不惮兴革、思以复我　太祖　太宗之盛海内臣工、皆有以仰窥　陛下遹遵　祖宗之盛心矣、节该都御史何孟春及科道等官徐景崇汪渊卢琼杨钤王秀等、各题欲将各处腹里镇守内臣、通行查革、以靖地方节奉钦依、或推廉静老成的去、或查照旧制行、或谓镇守系是旧制、或谓这所言与成法有违因循牵制不欲变更、臣窃揆　圣意、非谓镇守内臣之设。真可恃以保我子孙黎民也。特以左右之人。交讙合噪。皆曰此　祖宗旧制也。载之会典而可稽　陛下亦曰此　祖宗旧制也。行之累朝而未改。踵讹袭非。不以为异不知所胶固者　景皇帝之弊法而非我　太祖　太宗之贻谋也夫　太祖之时。内官不得与外事。诸司与内官监文移不得往来。其为简柅之法不可尚巳。永乐初我　太宗皇帝乃命三四内臣镇守辽东开原、及山西等处、葢专为堤备边徼讥察非常而设、至于腹里地方。或遇有事。其镇守之任。或以公侯伯都督之武臣。或以尚书侍郎少卿之文职。事宁之日仍取回京。所以为万世计者。葢巳不遗余力矣。及正统之末。权阉误国。遂致我　英宗皇帝漠北之征。　景皇帝以郕王监国。寻据大位。天步艰难。所在盗贼蜂起。于是福建浙江山东四川等处、始命兼以内官为镇守。易文职以廵抚之名。臣惟　景皇帝之时、舒良王文之徒、表里用事、政以贿成无复忌惮、其前项内臣、固无可革之期矣、及我　英皇复辟、纪纲一新、重以吉祥石亨、恃宠招权、独留此弊政、以济其恶、日复一日、遂为故常、仰惟我　太祖高皇帝提一旅之众。建万世之业。我　成祖文皇帝转战五载。弘静万邦。其艰难险阻。葢巳备悉。而所以为圣子神孙之图者。周思曲虑。无不详尽。使内臣有益人国果可以镇守腹里地方臣知我　太祖　太宗当先为之矣而又何假于　景皇帝之手耶臣尝伏读天顺元年我　英宗皇帝复登宝位之诏。有庶弟郕王杜绝谏诤失德良多之语。纶音载颁。天下后世所共闻知。则　景皇帝数年之纪纲与其一时一事之指挥。偏颇谬戾。宜无足法者。兹固舍我　太祖　太宗万世无弊之法。而如　景皇帝之法。乃谓业已持久不复敢为。不亦乖舛之甚耶。夫　景皇帝原旨谓内臣朝廷家人、但有紧急事务、着他来说、其言似是而实非。其实无益而多损。只如往岁宸濠之变。逆节方萌。预发其奸者。按察副使胡世宁也。反状巳炽戡定其乱者。廵抚南贑都御史王守仁也。而镇守江西太监王宏、先事不能告密于京师。临时竟为甘心降虏。则所谓有事来说之云。其果足恃耶。夫太平则坐一省以毒　朝廷之生灵。遇变则怀顾望以孤　朝廷之委托。是镇守内臣之设。不惟无名而适以为奸雄之资。固愚臣之所未解者也。顷来各处镇守内臣、革面革心、不敢作恶、臣固知　陛下圣智神武、以犬马用人、羁绁衘勒、无复狂逸奔踶之虑。然縳穷奇之腹而欲其不飡。箝窃脂之口而使之不肉、区区之私。窃恐其可制于一时。而难保于他日。此愚臣所以不识忌讳。而肆为狂瞽之言也。夫汉高画一之法。变于孝武而复于昭宣。然后有吏称民安之效宋室忠厚之矢见。变于神宗而复于元佑。然后成旋轧转坤之功。今日承先朝大坏极弊之余。所在黔黎。困穷巳极重以灾异迭出。边檄交驰此正陛下痛革弊政以迓天休。扶植凋瘵。以培国脉之日也。伏望仰思　太祖太宗成宪之良。俯察　景皇帝立法之弊。及简会前后臣僚纷纷不巳之论。敕下该部集议。通将前项地方应革镇守内臣。逐一查革以复我　太祖　太宗之旧。他日书之史册曰革守镇内臣自　陛下始、葢真足以追配　二帝。而掩　成王矣。顾不伟欤。臣自分此言一出。未免为　陛下左右所不喜。然失今不言。为国家异日之遗恨。愚臣负国之罪。将无所迯矣。
　　皇明经世文编卷之二百九十二终
　　●皇明经世文编卷之二百九十三
　　华亭陈子龙卧子　徐孚远闇公　宋征璧上木　吴嘉胤绳如选辑
　　何刚悫人参阅
　　杨椒山集（疏　书　序）
　　杨继盛
　　◆疏 
　　请罢马市疏 
　　早诛奸险巧倿贼臣疏 
　　○请罢马市疏【马市】 
　　臣至都下、见俺答求开马市之书、窃意上触圣怒、征讨之志已决。问罪之师。断不可巳。及廷臣会议、题奉钦依准暂开行、臣不觉仰天大呼、喟然长叹曰、国事乃至此哉、国事乃至此哉。夫以汉之武帝。唐之太宗不过二霸主耳。犹能威震夷狄。气压突厥。以　皇上之英武。国家之全盛。英雄豪杰。勇夫壮士之伏于艹茅下位者。又不可胜数。其蠢兹胡虏。反不能生擒酋长剿绝苗裔。而乃为此不得已下策之事哉臣请以开马市之十不可者为　皇上陈之、夫开马市者、和议之别名也。虏素宾服、尚不可言及此、去年入寇、杀掳如此之惨、则神人所共愤、不共戴天之深雠矣、今不惟不能声罪复雠。而反与之为此和议之事何以上解　列祖之怒。下纾百姓之恨乎。此忘天下之大雠。一不可也。信者、　人君之大宝。　匹夫匹妇。尚不可少失信义。况于　皇上北伐之命屡下。臣民所共知。四裔所共喻者也。方今各处兵马集矣。粮艹器械备矣。天下日夜引领仰望王师之兴。乃翻然而有开马市之议。则平日之所以选将练兵者为何。备粮艹器械者为何。不有以孤百姓仰望之心乎。此失天下之信义。二不可也。　人君居中制外。统驭四夷。以其有国威之重。以屈服之也。今以堂堂　天朝之尊。而下与犬羊为此交易之事。是天壤混淆。冠履同器。将不取笑于天下后世乎。此损国家之重威三不可也天下豪杰。闻胡虏杀戮人民之惨。奸掳妇女之辱。其愤恨不平之气皆欲与逆贼决一死战。虽深山穷谷之隐逸。亦愿出以复天下之雠。今马市一开则举相谓曰朝廷忘赤子之雠。厌兵甲之用矣。将焉用我哉将见在林下者不肯出。在册籍者将谋去矣。异日欲复召号。谁肯兴起。此隳豪杰效用之志。四不可也。自去岁大变之后。天下颇讲武事。虽童子儒生。亦知习兵。此机既动兵将日强今市马一开。则举相谓曰。中国夷狄已和。天下已无事矣将焉用武哉。有边镇之责者日弛其封守之防无兵戎之寄者益惰其偷安之气矣废弛既久。一旦有急。何以整顿魏绛和戎十策不能如此详悉此懈天下修武之心五不可也宣大人民怀携二之心久矣。一向虽有交虏之事。犹畏王法之严。而不敢自肆也。今马市一开则彼之交通者。乃王法所不禁。将来勾引之祸。可胜言乎。此开边方通虏之门六不可也天下人民。惮于水旱征役之苦。人人有思乱之心。特畏国家之兵威。而不敢变动也。今马市一开。则彼皆以为天下兵威已弱。蠢兹丑虏。尚不能服。群起为盗。又焉能制则将来腹心之变可胜言乎此起百姓不靖之渐七不可也去年胡虏深入。虽未见一兵交战。然犹以为我军仓卒未备。其疑畏之心尚在也今　皇上声罪致讨。调兵半年。及至于今。止为马市之开。则彼得以窥我之虚实矣目中又奚有乎我哉此长胡轻中国之心八不可也犬羊之性。变诈无常。谋深计巧。反出我之上我将欲以此羁縻乎彼。殊不知彼以此愚弄乎我。或遣重臣载金帛至边等候开市。彼违约不来。交易未可知也。或因交易而即行猖獗撞关而入未可知也或今日交易而明日入寇未可知也或遣众入寇而驾言别部落入寇未可知也或以疲马而过索重价。或因市马而过计重赏或市马之后而别有分外不堪之求又未可知也是我不能以羁縻乎彼。彼得以愚弄乎我矣。此堕胡虏狡诈之计九不可也胡虏之产马有穷。中国之生财有限。大同之马市一开。宣府延绥等处。定不可罢。以马与银数计之。每年市马约数十万匹。四五年间须得马数百万匹每年约用银数百万两。四五年间。须费银数十万两。一旦胡虏之马已尽。中国之财告乏。将安处乎。永久之计。将安在乎。此中国之财。胡虏之马。两难相继十不可也彼倡为开马市之议。以欺诳　皇上者。其谬说不过有五。有曰外开马市。暂以为羁縻之术。内修武备。实以为战守之计耳。殊不知马市之开。乃所以自羁縻乎我。非所以羁縻乎彼也虏性无餍。请开马市之后。或别有所请。许之。再有所请。又许之。请之不巳渐至于甚不堪者。一不如意。彼即违约则彼之入寇为有名。我之不应其所求为失信矣。孰谓犬羊无餍之欲。可以马市之小利羁縻之乎。如曰欲修武备以图战守。虽不用此羁縻之术亦可矣。此其说之谬一也。有曰方今急缺马用。正欲买马。一开马市。则我马渐多。彼马渐少。岂不两便。然市马非以之耕田驾车也。不过为征虏计耳。如交易果可以无事。则市马又将安用乎。不益重其纷纷之扰乎况虏以马为生。彼安肯以自乘之良马而市于我乎不过瘦弱不堪之物不服水草将不日俱毙而巳此其说之谬二也有曰初许市约。暂系乎犬羊之心。将来许贡。则可为永久之计。夫谓之进贡者。岂古之所谓咸宾来王者哉不过我予彼以重利苟免目前之不来彼贪我之重利暂许目前之不入耳况市马我犹得以少偿其费。许贡。则彼白手来取重利矣。是市马则获小利而无名。开贡则虽有名而费大市马固不可。许贡亦岂可哉。此其说之谬三也。有曰虏虽犬羊。最不失信。观其声言某时抢某处。再不愆期可验彼既许其市后不来。则断保其再不入寇。殊不知虏之种类日繁。加之以掳掠人口日增。其日用之服食器用。俱仰给于中国。市马之利。焉足以尽供其所费。彼非尽皆义士。孰肯守小信而甘于冻馁。以至于死乎。纵使少有羁縻。不过暂保一二年无事耳不知二三年之后。将何如处哉此其说之谬四也。又有曰隹兵不祥。不可轻用。与其劳而动众征讨于千里之外。而胜负难必。孰若暂开马市。休兵息民。而急修内治之为上乎。噫。为此说者。是损国家之兵威。养虏寇于日盛坏天下之大事。必自此言始矣。若曰隹兵不祥。则舜之征苗。文之遏莒。汤之伐葛伯。高宗之伐鬼方。岂尽皆不祥者哉。葢春生秋杀之迭行。上天生物之道也。恩赏兵威之并用。王者御世之权也。譬如人身四肢俱若痈疽毒且内攻。乃犹专食膏梁。而惮用药石。将不至于伤其元气乎。此其说之谬五也。夫此十不可五谬之说。明白易知。则马市之开。不利于我中国明矣。而于虏贼则甚利焉。葢数十年来。虏贼以中国之百姓为佃户。秋后则入而收其租。虽巳得计。犹有往来奔走之苦。日夜杀人之劳也。去年入寇。莫敢与敌。虚实既巳觇矣。故今请开马市。则可以坐收中国之重利。况马掳自中国者。春时艹枯。则市之。秋后马肥则入而再掳之备悉虏情。及至来春又再市之以轮回之马。获青蚨之利。是昔日彼犹为出门讨租之人今日我则为上门纳租之户。臣言及此。其愤恨可胜言哉。夫此事利于虏贼而不利于中国。满朝臣工。皆知其不可。然有人敢议而行之。无一人敢非而止者。何哉。彼议而行之者。其意以为征讨之事。巳难收拾。虏再入寇。　皇上刚明。必追究夫谋国者之不忠。专征者之不勇。误事之祸。何以能免。况前日交通巳有成效莫若委曲致开马市。犹可二三年苟延。日后时事未知如何且暂免目前之祸。暂固目前之宠。虏纵背约再为脱避之计未晚也然不思　皇上所以宠任之专。礼遇之厚。爵位之重。锡予之隆者。葢欲其主张国是。征讨逆贼也。岂徒欲开马市而巳哉。其所以不敢非而止之者。其意以为事权既不在我。时势既巳鹘突。有欲谢重担于人而无由者。吾何以冐祸担当。使有所言而马市罢开。弛其防守。而虏再深入。则必归咎于止开马市之人。加之以误国事之罪矣。孰若隐默不言。大家因循之为上乎。然胡虏之寇与不寇。不系于马市之开与不开前此未尝有议开马市而止之者去年胡虏何以深入此时罢开马市。虏或入寇。亦与去年同耳。止开马市之人。夫岂误天下者哉
　　○早诛奸险巧倿贼臣疏【相嵩弹章】 
　　臣前任兵部车驾司员外郎、谏阻马市、言不及时、本内脱字、罪应下狱、被逆鸾威属问官、将臣手指拶折。胫骨夹出。必欲置之于死、荷蒙　皇上圣恩、薄罚降调不二年间。复升今职。夫以孤直罪臣、不死逆鸾之手、巳为万幸、而又迁转如此之速。则自今巳往之年。皆　皇上再生之身。自今巳往之官。皆　皇上钦赐之职也。臣蒙此莫大之恩、则凡事有益于国家、可以仰报万一者、虽死有所不顾、而日夜祗惧、思所以舍身图报之道、又未有急于请诛贼臣者。况臣官居兵曹、以讨贼为职、然贼不专于胡虏、凡有害于社稷人民者。均谓之贼。臣观大学士严嵩、盗权窃柄、误国殃民、其天下之第一大贼乎。方今在外之贼、惟胡虏为急。在内之贼惟严嵩为最。胡虏者犬羊之盗、疮疥之疾也、贼嵩者门庭之寇心腹之害也。贼有内外攻宜有先后未有内贼不去而可以除外贼者故臣请诛贼嵩当在剿绝胡虏之先且嵩之罪恶贯盈、神人共愤、徐学诗沈炼王宗茂等、常劾之矣、然止言嵩贪污之小、而未尝发嵩僣窃之罪、嵩之奸佞、又善为摭餙之巧、而足以反诬言者之非、　皇上之仁恕、又冀嵩感容留之恩、而图为改邪归正之道、故嵩犹得窃位至今、嵩于此时、日夜感恩可也、岂意言者之多、而益密其弥缝之计、因　皇上之留、而愈恣其无忌惮之为、众恶俱备四端巳绝、虽离经叛道、取天下后世之唾骂、亦有所不顾矣、幸赖　皇上敬天之诚、格于皇天、上天恐奸臣害　皇上之治、而屡示灾变以警告去年春雷久声、占云大臣专政、然臣莫大于嵩、而专政亦未有过于嵩者、去年冬日下有赤色占云下有叛臣、夫曰叛者非谋反之谓也、心不在君而背之者皆谓之叛。然则背君之臣。又孰有过于嵩乎。如各处地震、与夫日月交食之变、其灾皆当应于贼嵩之身者、乃日侍其侧而不觉、上天仁爱警告之心、亦恐怠且孤矣、不意　皇上聪明刚断、乃甘受嵩欺、人言既不见信、虽上天示警、亦不省悟、以至于此也、臣敢以嵩之专政叛君之十大罪、为　皇上陈之、我　太祖高皇帝、亲见宰相专权之祸遂诏天下罢中书丞相、而立五府九卿、分理庶政、殿阁之臣、惟备顾问、视制草、不得平章国事、故载诸　祖训、有曰以后子孙、作皇帝时、臣下有建言设立丞相者、本人凌迟、全家处死、此其为圣子神孙计、至深远也、及嵩为辅臣、有其权而避其名甚无谓也俨然丞相自居、挟　皇上之权。侵百司之事。凡府部每事之题覆。其初惟先呈稿。而后敢行。及今面禀而后敢起稿嵩之直房。百官奔走如市。府部堂司。嵩差人络绎不绝。事无大小。惟嵩主张。一或少违。显祸立见。及至失事又谢罪于人虽以前丞相之专恣。未有如斯之甚者。是嵩虽无丞相之名。而有丞相之权。此语极透有丞相之权。无丞相之干系以故各官之升迁。未及谢恩。先谢嵩矣。葢惟知事权出于嵩。惟知畏惧奉承于嵩而巳。此坏　祖宗之成法。一大罪也。权者人君所以统驭天下之具。不可一日下移。臣下亦不可毫发僣踰。　皇上令嵩票本。葢任人图政之诚心也。岂意嵩一有票本之任。遂窃威福之权。且如　皇上用一人。此犹浅露者耳嵩即差人先报曰。我票本荐之也。及　皇上黜一人。嵩又扬言于众曰。此人不亲附于我。故票本罢之。　皇上宥一人。嵩即差人先报曰。我票本救之也。及　皇上罚一人。嵩又扬言于众曰。此人得罪于我。故票本报之。凡少有得罪于嵩者。虽小心躲避。嵩亦寻别本带出　旨意报复陷害是嵩窃　皇上之恩。以市巳之惠。假　皇上之罚。以彰巳之威。所以群臣感嵩之惠。甚于感　皇上之恩。畏嵩之威。甚于畏　皇上之罚也。用舍赏罚之权。既归于嵩。大小臣工。又尽附于嵩。嵩之心胆。将不日大且肆乎。臣不意　皇上之明断。乃假权于贼手如此也。此窃　皇上之大权。二大罪也。善则称君、过则归巳、人臣事君之忠也、书曰、尔有嘉谟嘉猷、则入告尔后于内、尔乃顺之于外、曰斯谟斯猷、惟我后之德、葢人臣以巳之善、而归之于君、使天下皆称颂君之德、不敢彰己之能、以与君争功也、嵩于　皇上行政之善、每事必令子世蕃传于人曰、　皇上初无此意、此事是我议而成之、葢惟恐天下之人。不知事权之出于已也。及今则将　圣谕、及嵩所进揭帖。刻板刊行。为书十册。名曰嘉靖疏议。此似非平心语使天下后世。皆知　皇上以前所行之善。尽出彼之拨置主张。　皇上若一无所能者。人臣善则称君之忠、果若此乎、此掩　皇上之治功。三大罪也。　皇上令嵩票本、葢君逸臣劳之意、嵩乃令子世蕃代票。恣父逸子劳之为。世蕃却又约诸干儿子赵文华等。群会票拟。结成奸党。乱政滋弊。一票屡更数手。机密岂不漏泄。所以　旨意未下、满朝纷然巳先知之。及　圣旨既下。则与前所讲。若合符契。臣初见嵩时、适原任职方司郎中江冕、禀事于嵩曰、昨御史蔡朴参守备许实等失事、本部覆本、巳具揭帖与东楼闻东楼巳票送入。未知如何、东楼者、世蕃之别号也、嵩云小儿巳票罚俸、内分二等、甚有分晓、　皇上定是依拟、臣初甚疑、及后　旨下、果如嵩言、即臣所亲见一事则其余可知矣又前经历沈炼、劾嵩、　皇上将本下大学士李本票拟、本又熟软庸鄙、奔走嵩门下、为嵩心腹、感嵩之恩、畏嵩之威、怆惶落魄、莫知所措、差人问世蕃如何票、世蕃乃同赵文华拟票停当、赵文华袖入、逓与李本、李本抄票封进此人所共知也、即劾嵩之本、世蕃犹得票拟。则其余又可知矣。是嵩既以臣而窃君之权、又以子而并巳之权、百官孰敢不服、天下孰敢不畏、故今京师有大丞相。小丞相之谣。又曰此时父子二阁老、他日一家尽狱囚。葢深恨嵩父子并专权柄故耳。此纵奸子之僣窃、四大罪也、边事之废坏、皆原于功罪赏罚之不明、嵩为辅臣、以明功罪、以励人心、可也、乃为垄断之计、先自贪冐军功、将欲令孙冐功于两广、故先布置伊表侄欧阳必进为两广总督、亲家平江伯陈圭为两广总兵、乡亲御史黄如桂为广东廵按、朋奸比党。朦胧凑合。先将长孙严效忠冐两广奏捷功、升所镇抚、又冐琼州一人自斩七首级功、造册缴部、效忠告病、乃令次孙严鹄袭替、鹄又告并前效忠七首级功、加升锦衣卫千户、今任职管事、有武选司旦乆字十九号堂稿可查、夫效忠严鹄、皆世蕃子也、随任豢养、未闻一日离家至军门。乳臭孩童。亦岂能一人自斩七首级。而假报军功。冐滥锦衣卫官爵。以故欧阳必进。得升工部尚书。陈圭告病回京。得掌后府印信。黄如桂得骤升太仆寺少卿。是嵩既窃　皇上爵赏之权。以官其子孙。又以子孙之故。升迁其私党。此俑既作。仿效成风。蒋应奎等。令子冐功打死发遣。皆嵩有以倡之也夫均一冐功也在蒋应奎等贪冐。科道则劾之。在嵩贪冐人所共知科道乃不敢劾则嵩积威威足以箝天下之口可知矣。此冐朝廷之军功。五大罪也。逆贼仇鸾总兵甘肃、为事革任嘉靖二十九年、张达等阵亡、正胡虏窃伺之时、使嵩少有为国家之心选一贤将。胡虏闻知。岂敢轻犯京师。世蕃乃受鸾银三千两。威逼兵部。荐为大将。及鸾冐哈舟儿军功。世蕃亦得以此升官荫子。嵩父子彼时。尝自夸以为有荐鸾之功矣。及鸾权日盛。出嵩之上。反欺侮于嵩。尝自叹以为养虎遗患。后又知　皇上有疑鸾之心。恐其败露连累。始不相合。互相诽谤。以冺初党之迹。以眩　皇上之明。然不知始而逆鸾之所以敢肆者。恃有嵩在终而嵩与逆鸾之所以相反者。知　皇上有疑鸾之心故耳。是勾虏背逆者鸾也。而受贿引用鸾者。则嵩与世蕃也。使非嵩与世蕃。则鸾安得起用。虽有逆谋。亦安得施乎。进贤受上赏。进不肖受显戮。嵩之罪恶。又出鸾之上矣。此引背逆之奸臣。六大罪也。嘉靖二十九年、胡虏犯京深入失律、归路已绝。我军奋勇。正好与之血战。一大机会也。兵部尚书丁汝夔、问计于嵩。嵩宜力主剿战。以伸中国之威以纾　皇上之忧可也。乃曰京师与边上不同。边上战败。犹可掩饰。此处战败　皇上必知。莫若按兵不动。任贼抢足。便自退回。以故汝夔传令不战。及　皇上挐问汝夔。求救于嵩。嵩又曰。虽是拿问。我具揭帖维持。可保无事。葢恐汝夔招出真情。故将此言啜哄。以安其心。汝夔亦恃嵩平日有回天手。故安心不变。及汝夔临刑。始知为嵩所误。乃大呼曰。严嵩误我矣。此人所共知也。是汝夔不出战之故天下皆知为嵩主张。特　皇上不知之耳。此误国家之军机。七大罪也。黜陟者。人君之大权。非臣下可得专且私也。刑部郎中徐学诗、以论劾嵩与世蕃。革任为民矣。嵩乃于嘉靖三十年、考察京官之时。恐吓吏部将学诗兄中书舍人徐应丰罢黜。荷蒙　圣明洞察其奸。将应丰留用。夫应丰乃　皇上供事内庭之臣。嵩犹敢肆其报复之私则在内之臣。遭其毒手者。又何可胜数耶。户科都给事中厉汝进。以论劾嵩与世蕃。降为典史矣。嵩于嘉靖二十九年考察外官之时。逼吓吏部将汝进罢黜。夫汝进言官也。纵言不当。　皇上既降其官矣。其为典史。则无过可指也。嵩乃以私怨罢黜之则在外之臣。被其中伤陷害者。又何可胜数耶。夫嵩为小人。故善人君子多与之相反。嵩不惟罢其官。又且加之罪。不惟罚及一身。又且延及子弟。致善类为之一空。比时计数。正人君子能几人哉。是黜陟之权。　皇上持之以激励天下之人心贼嵩窃之以中伤天下之善类。此专黜陟之大柄。八大罪也。嵩既专权。则府部之权。皆挠于嵩。而吏兵二部。大利所在。尤其所专主者。文武官之迁升。不论人之贤否。惟论银之多寡。各官之任。亦通不以报效　皇上为心。惟日以纳贿贼嵩为事。将官纳贿于嵩。不得不剥削乎军士。所以军士多至失所。而边方为甚。有司既纳贿于嵩。不得不滥取于百姓。所以百姓多至流离。而北方之民为甚。一人专权。天下受害。怨恨满道。含冤无伸。人人思乱。皆欲食嵩之肉。　皇上虽屡加抚恤之恩。岂足以当嵩残虐之害。若非　皇上德泽之深。　祖宗立法之善。天下之激变也久矣。军民之心。既怨恨思乱如是。臣恐天下之患不在胡虏。而在域中。此失天下之人心。九大罪也。风俗之隆替。系天下之治乱。我朝风俗淳厚近古。自逆瑾用事。姑为少变。　皇上即位以来。躬行古道。故风俗还古。及嵩为辅臣。謟谀以欺乎　上贪污以率其下。通贿殷懃者。虽贪如盗跖而亦荐用。奔竞疏拙者。虽廉如夷齐而亦罢黜。一人贪戾。天下成风。守法度者以为固滞。巧弥缝者。以为有才励廉介者。以为矫激。善奔走者。以为练事。卑污成套。牢不可破。虽英雄豪杰。亦入套中。从古风俗之坏。未有甚于此时者。究其本源。嵩先好利。此天下所以尚乎贪。嵩先好谀。此天下所以皆尚乎謟。源之不洁。流何以清。风俗不正。而欲天下之治得乎。此坏天下之风俗。十大罪也。嵩有十大罪。昭人耳目。以　皇上之聪明。固若不知者何哉。葢因　皇上待臣下之心。出于至诚。贼嵩事　皇上之奸入于至神以至神之奸而欺至诚之心无怪其堕于术中而不觉也臣再以嵩之五奸言之。知　皇上之意向者。莫过于左右侍从之臣。嵩欲托之以伺察　圣意。故先用宝贿结交情熟。于　皇上宫中一言一动。一起一居。虽嬉笑欷戏之声。游观燕乐之为。无不报嵩知之。每报必酬以重赏。凡　圣意所爱憎举措。嵩皆预知。故得以遂逢迎之巧。以悦　皇上之心。　皇上见嵩之所言所为尽合　圣意。葢先有人以通之也是　皇上之左右。皆贼嵩之间谍。此其奸一也。通政司纳言之官。嵩欲阻塞天下之言路。故令干儿子赵文华为通政司使。凡章奏到。文华必将副本送嵩。与世蕃先看。三四日后。方纔进呈。本内情节。嵩皆预知。事少有干于嵩者。即先有术以为之弥缝。闻御史王宗茂劾嵩之本。文华停留五日方上。故嵩得以展转摭拾其过、是　皇上之纳言。乃贼嵩之拦路犬此其奸二也。嵩既内外弥缝周密。所畏者厂卫衙门缉访之也。嵩则令子世蕃。将厂卫官笼络强迫。结为儿女亲家。夫既与之亲。虽有忠直之士。孰无亲戚之情。于贼嵩之奸恶。又岂忍缉访发露。不然。嵩籍江西。去京四千余里。乃结亲于此。势属不便欲何为哉不过假婚姻之好。以遂其掩餙之计耳。　皇上试问嵩之诸孙。所娶者谁氏之女便可见矣。是　皇上之爪牙。乃贼嵩之葛。此其奸三也厂卫既为之亲。所畏者。科道言之也。嵩恐其奏劾。故于科道之初选。非出自门下者。不得与中书行人之选。知县推官。非通贿门下者。不得与行取之列。考选之时。又择熟软图融出自门下者。方补科道。苟少有忠鲠节义之气者。必置之部属南京使知其罪。而不得言言之而亦不真既选之后。闻公此疏未上往拜严世蕃时天甚寒世蕃留公饮美酒公别止帚于马上呼名自骂遂决志上矣公拜世蕃时此疏在有袖中也此系公轶事执友陈眉公为予言之或入拜则留其饮酒。或出差则为之饯赆。或心有所爱憎则唆之举劾。为嵩使令。至五六年。无所建白。便升京堂方面。夫既受嵩之恩。又附嵩且有效验孰肯言彼之过乎。其虽有一二感　皇上之恩而欲言者。又畏同类泄露。孤立而不敢言。而嵩门下之人。每张大嵩之声势。阴阻其敢谏之气以故科道诸臣。宁忍于负　皇上。而不敢忤于权臣也。是　皇上之耳目。皆贼嵩之奴仆此其奸四也。科道虽笼络停当。而部官有如徐学诗之类者。亦可惧也。嵩又令子世蕃将部官之有才望者。俱网罗门下。或援之乡里。或托之亲识。或结为兄弟。或招为门客。凡部中有事欲行者。先报世蕃知。故嵩得预为之摆布。各官少有怨望者。亦先报世蕃知。故嵩得早为之斥逐。连络蟠结。深根固蔕。合为一党互相倚附。各部堂司。大半皆嵩心腹之人。　皇上自思左右心腹之人。果为谁乎。此真可为流涕者也。是　皇上之臣工。多贼嵩之心腹。此其奸五也。夫嵩之十罪、赖此五奸以弥缝之识破嵩之五奸、则其十罪立见、噫嵩握重权、诸臣顺从、固不足恠、而大学士徐阶、负天下之重望。荷　皇上之知遇。宜深抵力排。为天下除贼可也。乃畏嵩之巧。足以肆其谤。惧嵩之毒。足以害其身。宁欝怏终日凡事惟听命于嵩。不敢持正少抗。是虽为嵩积威所刼。然于　皇上。亦不可谓之不负也。阶为次辅、畏嵩之、威亦不足恠、以　皇上聪明刚断。虽逆鸾隐恶。无不悉知。乃一向含容。于嵩之显恶。固若不能知。亦若不能去。葢不过欲全大臣之体面。姑优容之。以待彼之自坏耳。然不知国之有嵩。犹苗之有莠。城之有虎。一日在位。则为一日之害。　皇上何不忍割爱一贼臣。顾忍百万苍生之涂炭乎。况尔来疑　皇上之见猜。巳有异离之心志。如再赐优容姑待之恩。恐致以前宰相之祸。天下臣民。皆知其万万不可也。臣前谏阻马市、谪官边方、往返一万五千余里。道途艰苦。妻子流离。宗族贱恶。家业零落。真可感动幸复今职。方纔一月。臣虽至愚。非不知与时浮沉。可图报于他日而履危冐险。攻难去之臣。徒言取祸。难成侥幸万一之功哉。顾　皇上既以再生之恩赐臣。臣安忍不舍再生之身。以报　皇上。况臣狂直之性。生于天而不可变。忠义之心发于中而不可忍。每恨坏天下之事者。惟逆鸾与嵩。鸾巳殛死独嵩尚在。嵩之奸恶。又倍于鸾。将来为祸更甚。使舍此不言。再无可以报　皇上者。臣如不言。又再有谁人敢言乎。伏望　皇上听臣之言。察嵩之奸。群臣于嵩畏威怀恩。固不必问也公之获罪以此、　皇上或问二王。令其面陈嵩恶。或询诸阁臣。谕以勿畏嵩威。如果的实重则置以专权重罪。以正国法。轻则谕以致仕止帚家。以全国体。则内贼既去。　朝廷可清矣。将见胡虏前既闻逆鸾之死。今又闻严嵩之诛。必畏　皇上之　圣断。知中国之有人。将不战而夺其气。闻风而丧其胆。况贼臣既去。豪杰必出。功赏既明。军威自振。如或再寇。用间设伏。决一死战。虽系俺答之颈。枭吉囊之头。臣敢许其特易易耳。外贼何忧其不除。虏患何忧其不绝乎。内贼既去。外贼既除。其致天下之太平何有。故臣欲舍死图报。而必以讨贼臣为急也。然除外贼者臣等之责而去内贼者则　皇上之事臣感　皇上知遇之厚、不忍负荷　皇上再生之恩不能忘、感激无地、不避万死、
　　◆书 
　　与继津兄书 
　　上徐少湖翁师 
　　○与继津兄书 
　　此事部中允行、而人皆避事、葢难其人而兄独勇往任之。则为众悦服。今本部既束高阁、而兄欲强行、则堂官恶之、同僚忌之、此不便一也、兄为拯援小弟之故、雠家欲害而无繇、乃今日寻事干、且自居受害之渊薮、此不便二也、弟访问宣大将官、俱云地方狼狈巳极、兵马必难整饬、所谓虽有善者无如之何、兄欲任之、万无成功之理、昨何道长慨然有开海运之请一无成功。人皆笑之。此不便三也。到彼处行事、凡有谋为、又先题请。兄自恃当道者。果欣而允之乎。抑或故阻其所为乎。此不便四也。许公之请、必欲其驻札阳和城、兄无兵马之寄、一遇有警、军将各守信地。遗一空城。虏或逼围。将何以为保身家之策。此不便五也、整饬兵马。责任甚重。万一失事。其责当与将领督抚等。兄自忖其当道者。肯恕兄乎。抑必加重于兄乎。此不便六也。细观许多之疏、葢恐一时失事、兵部参劾、故扯兵部官在内、将欲谢担于兵部衙门、且又云责令容彼提调、则若彼之属官者。埶机在彼持握。岂得自专行事。无事之日。受彼提制。有事之日。替彼顶缸。成功难必。祸害预知。此不便七也。夫识时势者在俊杰。此等时势。兄识之久矣。而必欲为此者。葢一念为国之诚。故利害有所不暇顾耳然欲干天下之事。当思其如何下手。如何收煞。事成如何结果。不成如何名目。死生虽不计。毕竟果不徒死不。思之思之。又重思之。弟非阻兄忠贞之为。若损友者。葢真见事必不可成耳况此时兄十分小心回避。犹恐祸及。何乃自投祸机乎。
　　○上徐少湖翁师【救荒】 
　　城中饿孚。死亡满道。人人惊惶。似非太平景象。夫京师之民、各有身役常业。何以顿至于死。而所死者。皆外郡就食之人也。葢缘各处司民牧者。无救荒之策之心。而京师有舍米舍饭。减价卖米之惠。故皆闻风而来。当其事者。又不肯尽心。鲜有实惠。故每冻饿以至于死。是以京师为沟壑。诱外郡之民而填之也。读此憬然念李文靖对真宗之语救荒自有均平普徧之政何必煦煦然为此小惠诱民以至于死乎莫若行令各处抚按有司。作急赈济。然后出给告示。谕以本处赈济之故。使各归乡里。又将所舍之米。预支二三十日。以为回家盘费之资。则穷民有乡井饱食之乐。京师无死亡道路之惨矣。连年丰稔。止有此岁之饿。一郡之粟自足以供一郡之食特在上者区处之无其道耳。官仓之粟。可赈济也。亦可价卖也。富室之粟。可劝借也。亦可责令减价粜也葢官仓除备边急紧。不可动支外。其余有积至数十年将腐者合暂变卖收价到秋易新。似为两便。富室有积粟至千万石者。皆坐索高价。以邀重利。故米价至于腾踊。合依少定价裁抑之。又当以礼奖劝借。官给以帖到秋偿还。则米价自可日减。穷民自返故乡矣穷民既无处办米。或卖产佣工。止可得钱。乃今分为等类。定为价数。则钱法纷乱而民益告病矣夫钱法之行也。或朝贵而暮贱。或此处用而彼处不用。若有神以使之。虽市人亦不知其所以然也其可以官法定之乎为今之计。当为权宜之术。不分等类。不问大小。俱责令折筭通行。其价数之多寡。任从民便。官府不得而与焉。则钱法可通而商民俱便矣。米价腾踊。日甚一日。令定为官价似为裁抑之术。然在京师则有所不能行者。葢各铺户之米。俱贵价籴买。非若外郡富家。田内自获。然今定为轻价。彼岂肯折本粜卖。且各处贩米者。一闻价轻。孰肯再来。外米不肯来内米不肯粜不知其将来至于何如也如定米价。亦俟春间贩米至者多。然后议之北地既荒。全赖南米之来。使河道阻滞。则来者延迟。恐缓不济事。贼盗甚多。或抢探一船。则后者闻风。孰肯再来。今宜行令各河道官。使开河之时。先放米航行。一遇壅塞。则遣官夫拽运。一若转运官粮然则米正月终可到矣。又行令各处地方官。使严加廵捕。防守护送。则贩者无失米之忧所来者必多矣。南米来者既多。又忧米价之不减乎。盗生于贫虽势所必至然荒年而至于盗起斯亦可忧矣闻各处抚按分付各属官。令其暂宽治盗之法。其意惧生变也。以故各官于盗贼之获。俱姑息宽纵之。此端一开。为盗者众贫者日至放肆富者日不安生是民之为盗。虽起于年凶亦上之人有以教之耳夫济荒自有长策。未闻教民为盗以救之也况渐不可长。民不可逞。恐堤防一撤。纪纲遂坏。其变有不可胜言者。宜行令各处抚按有司使遇盗贼仍治之如法法在防之于未治之于既无临时勃乱则禁盗乃所以止盗而止盗正乃所以救荒也
　　◆序 
　　苑洛先生志乐序 
　　○苑洛先生志乐序【志乐】 
　　世之谈经学者、必称六经、然五经各有专业、而乐则灭绝无传、论治法者、必对举礼乐、然议礼者于天然不易之外。犹深求立异可喜之说。至于乐则废弃不讲。全德之微。风俗之敝。恒必由之。良可悲夫。然律吕与天地相为终始。方其隐而未彰也。天既生哲人以作之。则于其既晦也。天忍任其湮没已乎。阐明之责。葢必有所寄者。先生于是愓然省悟、退而愽极羣书。凡涉于乐者。无不参考其好之专。既而得其说矣于是有直解之作。或脱悟于载籍之旧。或神会于心得之精。或见是于群非之中。若天有以启其衷者。终而观其深矣。于是有志乐之作。葢律生声。锺生律。马迁着之矣。而律经声纬之逓。变。体十用九之明示。则未之及也。围九分。积八百一十分。　固着之矣。而管员分方。旋官环转。乘除规圆之图。则未之及也。六十调八十四声。蔡子着之矣。而起调则例。及正变。全半子倍之交用。调均首末。长短相生之互见。则未之及也。六变八变九变之用。周礼载之矣。而以黄钟祀天神。以蕤宾祭地祗。以太簇享人鬼。一造化之自然。以黄钟一均之备。布之于朝廷宫闱。实古今之绝唱。则又有出乎周礼之外者也。宏纲细目。一节万变。信手拈来。触处皆合。乐之为道。尽于是矣。志云乎哉。其于先儒世儒之图论。备录不遗者。是固先生与善之心然亦欲学者考见得失焉耳。方其始刻之日。九鹤飞舞先生之庭者久之。识者以为是书感通所致。观仰秣出听之说则鹤之来舞也固宜。而其得乐之正也。此非其明验矣乎。昔人谓黄帝制律吕。与伏羲画卦。大禹叙畴同功。然卦畴得程朱数子而始着。律吕得先生是书而始明。则功当不在数子下。岂曰小补云乎。呜呼太和在成化宇宙间。故先生所由生。太和在弘治宇宙间。故是书所由始。太和在嘉靖宇宙间。故是书所由成。则其作诚不偶然也后之有志于乐者苟能讲求而举行之。则太和将在万世之宇宙。而先生之功。至是为益大矣。然不苦心以求之。何以知是书之正。不得其说而精之。又何以知盛之言。不为阿私也哉。
　　皇明经世文编卷之二百九十三终
　　●皇明经世文编卷之二百九十四
　　华亭宋征璧尚木　徐孚远闇公　陈子龙卧子　宋存标子建选辑
　　姚宗昌瑞初参阅
　　归太仆文集一（志　议　书）
　　归有光
　　◆志 
　　本朝马志 
</div>
    <div class="pagination">
<a href="皇明经世文编_page100.html">上一页</a><span>...</span><a href="皇明经世文编_page96.html">96</a><a href="皇明经世文编_page97.html">97</a><a href="皇明经世文编_page98.html">98</a><a href="皇明经世文编_page99.html">99</a><a href="皇明经世文编_page100.html">100</a><span class="current-page">101</span><a href="皇明经世文编_page102.html">102</a><a href="皇明经世文编_page103.html">103</a><a href="皇明经世文编_page104.html">104</a><a href="皇明经世文编_page105.html">105</a><a href="皇明经世文编_page106.html">106</a><span>...</span><a href="皇明经世文编_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
