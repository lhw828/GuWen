<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 80 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 80 页/共 172 页
  </h1>
  <div class="content">
   侯中丞奏疏（疏）
　　侯纶
　　疏
　　钦奉圣谕御边疏
　　钦奉圣谕御边疏【御边】
　　案照先准兵部咨、该本部议题、节奉圣旨、这御边事宜、你每既会官议处停当、系干总督衙门的、便行与他着实举行、其余都依拟行、内外诸司、各要仰体朝廷轸念边民防御虏患至意、务责实効、不许效尤往昔、稽时悞事、备咨到臣、查得咨文内开仍行蓟州都御史侯纶、将居庸白羊密云黄花镇一带边务、除见议增兵易将设险外、未尽事宜、仍要作速具奏等因、臣会同镇守总兵官祝雄廵按直隶监察御史郝铭议得居庸白羊密云黄花镇一带地方、环卫陵寝、拱护京师、密迩宣府、寔为肘腋重地、累岁北虏侵犯内地、其防御之方、诚不可不为之密也、且臣等所属马兰谷太平寨燕河营等处。与密云接境。朵颜三卫夷人住牧边外。止有一墙之隔。昔年大举侵入、杀死县官、去岁七月、验放夷人进贡者。止该三百。而随来乞讨塩米者不下千余。适报北虏入寇。察其情状。似有幸祸之意。臣等虽尝区处钱粮、从宜抚待、然狼子野心、谲诈多端、阳顺阴逆、难以测度、诚恐北虏骄肆、有时西犯、近夷闻知、乘隙东侵、腹背受敌、不无顾彼失此、贻患匪细、而兵力粮饷、器械之用、防范处置、亦不可不备也、备东夷。正所□备北虏也。臣等谨遵奉钦依、昼夜筹虑、将未尽事宜、逐一查议开具冐昧陈请、伏望敕下该部从长议处、早赐施行、
　　计开
　　一本镇原无设有游兵、后因建昌营镇守内臣裁革、遗下营城官军、议设守备一员管理、因事权不重、又改为游击、以备本镇往来应援、然所管官军、不满三千、马亦不及军数、先年亦无征调、去岁北虏声息紧急、方行议调西征、彼时游击毛绍忠、查得见在官军止有一千七百有零、除大水谷按伏五百员名、河流口按伏二百员名、实在只有一千之数、以故不能起行、备呈去任徐都御史。将密云马兰太平燕河四路官军、并马各挑选凑补三千之数、领去西征、各路所守关营隘口。星罗棊布。遂使防守稀疏。所幸夷人不来侵犯。得以苟免罪戾。若使有警、则应援不及、难保无虞、近据大喜峰口守备庞学书、及各提调等官、报称朵颜三卫夷人、多在边外住牧、日逐临关、或乞讨塩米、或说称把儿都、已与黄毛达子结亲三年、要领来关上求讨东西等语、臣等切详夷情狡猾中藏挟制、固未可尽信、然我之自治、岂可不严、臣等已尝严行、各该参将提调等官、将见在官军拣选精壮。号称尖儿手、给与马匹、责令设法操演、各防侵犯、倘遇贼情重大、如往岁突入、声东击西、非有调遣策应之兵、何以威震外夷、臣尝具奏量留本处游兵。草茂之时。移住密云、以防虏冲。令该部取名路游兵。本镇已不在调遣之内矣。伏望敕下兵部查议、马上差人催促新任游击将军程棋作速赴任、务将本营见在军士、逐一点选、除老弱不堪者、令其守城外、其余精壮者、尽行选出、果有不足、仍于各路步军内挑选、通行凑补、务足三千之数、查臣原奏、令其及时前去密云住札、若北虏消息稍缓、各路有警、亦听调遣策应、及查马匹、亦因西征倒死、兑给数多、原选各路、亦各止帚营、合无斟酌见在堪以骑征者存留外、其有老弱不堪、俱兖与各路军人领养防御、仍于附近蓟州玉田丰润遵化等州县寄养马。或永平府近议应卖种马。兑给臕壮一千匹。专与游兵骑操。庶缓急有济、边防可保无虞矣
　　一查得本镇近边卫所、每年军三民七、出办料银、成造军器寄库、专给边军领用、除嘉靖二十年以前、军器拖欠未造、及侵欺料价等项、臣等另行委官查明逭究外、其嘉靖二十一年起至二十五年止、军器料银、该工部咨取解京、俱经通行去后、续据各卫所申称、原造军器、乃系给边之用、今若征解银两、遇有警报、边军告领、将何取给、已该臣将遵化等卫、欲行存留料价、照旧成造缘由、移咨工部外、为照本镇守边军士、披执盔甲器械、中间给领年久、损坏数多、即今边方报称前项军器、不可有缺、乞敕工部查议、合无将嘉靖二十一年起、至二十五年止、料价银两、不必解京、仍旧存留各卫、严立限期成造、以备应用、但二十二年、分成造过期、见今军士告讨、若候造完领给不无缓不济事、仍乞查发在京库贮堪用盔甲鎗刀弓矢等项、约得一万副、先行解发前来、听臣等查给各守边官军领用、以济一时之急、以后照旧各卫成造给领、及查火器火药、该工部每三年一次查发前来、分布各该关营收候听用、近因边报紧急省令将原发神鎗佛郎机、常时依法操演、但用过火药数多。虽欲严行制造。缘本镇不产硝黄。又恐造不如法。亦乞查发数千斤。分散各路。庶缓急有备、军威自壮矣
　　一本镇四路、各该关营寨堡、共二百五十余处、原设提调管操、并墩台夜不收队伍等官共计一千三十余员。俱于各该卫所选用。其间有离边一二百里者。应支俸粮。俱在各卫所造册关支。每月米一石。上半年支与本色。下半年俱是折色富者犹之可也。贫者所关俸粮一石。上或父母。下或妻子养赡尚不足用。岂能分送远寨。供给边官。所以各官到边。无所用度不免科克军士。虽常严加禁约。而犯者接踵。具告到官、中间或索要银一二分者有之、米二三升者有之行拘责问、据法难容、但原其情苦、似亦可悯况人一日不食。则疲馁无力。又岂能披坚执锐。以作勇敢之状。以犯敌人之锋乎。夫食无处。将见弊端益生、边军益困、军气不扬、军威不振、亦未必不由于此也、乞敕户部查议、合无将前项守边官员、除月粮一石。欲恤边军先恤卫官庶贪刻之风少息仍于各卫所内关支外。其在边提调管操者。查照各边行粮事例。每员日量给米三升。守关寨墩台管夜不收管队者。每员日给米一升五合。总计支三升者不过七十余员。俱附造守边军士册内关支。备行蓟州密云管粮官会计给领。然尚有奸贪之弊。尽法处置。彼又何词。如此则边军有助廉之资。而军士免剥削之害矣。
　　一查得先该臣奏御虏之要。在于远探。袭勤瞭望。则烽堠不爽。传报及时。预知地里之险易。贼势之众寡出入之远近。相机调度。或设伏。或迎战。或固守。庶不失其机宜。而可以制敌也。本镇一带边关。朵颜等卫夷人。常贡之外。不时扣关。求讨塩米。络绎不绝。谲诈难测。欲令便出兵马敌阻。然彼款曲输情。义当抚处若一有不备。辄肆侵犯。抢掳人畜。是以臣昼夜思惟不遑宁处、每严行各路参游等官、将各该墩军。今上巳巳建酋之入以墩军减汰守望不敷所致务要着令在墩守瞭。及夜不收不时出关探。地方仅保无虞。但夜不收月粮之外。每月加米二斗。惟墩军辛苦百倍。实亦不减于夜不收而其月粮。止与操军相同则是劳逸不分。惠泽罔均。而欲出力効死。退无怨言。不肯逃避。不可得也。臣访闻各边墩军月粮不等。俱加益于常操之军。今本镇大约会计四路墩军。共八千余名。合无照依夜不收事例每名月加米二斗。每年该米一万九千三百余石。臣非不知岁计有常。不可加益。然偏苦之军。本色止得半年之给若非足其衣食无以悦服其心鼓舞其气。偷惰苟安。瞭望日废边防日坏事不本于人情徒以空言严刑驱使之谁肯信从之哉。万一虏贼长驱、地方失事、守边之臣固难辞责、虽加以重典。计亦晚矣。如蒙伏望　皇上悯念墩军穷苦边防切务、乞敕该部从长议处、或岁发引塩四五万或于山东河南漕运蓟州粮内量增二万石、庶各军有所仰给、而守瞭可以责成穷边卒伍、必当感恩効死矣、
　　张给谏奏疏（疏）
　　张东壶
　　疏
　　明战守以安畿辅疏
　　明战守以安畿辅疏【战守】
　　臣于十月二十日、钦奉敕谕、前往宣府地方查勘边情、至居庸关、乃先诣关外隘口、通将隘后境上备行采度、尽心延访反复不巳、是以颇见要领、不觉仓皇、葢臣以为患迫南山。比之在背之刺。防疏东路。何翅燃眉之火哉。欲待事竣奏闻诚恐不量缓急。槩负循默。正具疏间、忽闻喜峯口入贡夷声息巳至、有欲抢居庸关进入、顺古北口出去、抢一个月纔回等语、又节闻走回入口说、虏近来。攻堡、寸铁不遗、今回打撅勾合大众、要便来抢、都说好抢等语、是虏志益骄、贪心无巳、视吾中国、深入则深得利、大举则大得利、臣今不敢效迂缓之谈、请先以近畿要害战守机宜、望阙陈之、臣惟京师天下根本。而陵寝诸山。实京师拥护也。山后红门诸口。近在永宁县之南。即今所谓南山隘口。譬之人身。陵寝诸山。是京师肩背。南山又陵寝肩背也。譬之人居。则京师正堂。陵寝诸山后堂也。南山后门也。近被大虏得人向导。南山之外。巳为戎马之场。则我之肩背巳受敌矣。而陵寝三十里之外京师百里之外即为远边矣臣惟言之寒心。寝不贴席、葢往者虏患犹在宣大西北。若今所患宣府北路。即在京师直北矣。查得九月虏之入也自北路独石而下。其出也径由滴水崖边散出。夫知出由是路则入由是路可知也计滴水崖边至隆庆州城止八十里。计永宁县至边五十里。嘉靖之末大虏往往自东而西设若大虏更由滴水崖。及近突永宁而入。则轻飙之骑。直掳南山。不日可至。其为陵寝京师之虑。又可知也。此岂得与往事同论也。往者附边犹恃三卫为我藩篱之人。又谓北路龙门所一带。皆山险林深。不通大举之处。是以防备独在所后。若今三卫枝部附边住牧。悉为北虏驱迫星散藩篱空而险深之处皆不足恃也。往者吾中土人未尝为虏所使。若今宣大边民。屡遭掳掠。间有黠猾者。乃反安其利而乐为之用。又有前大同镇叛军清风寨亡命之徒。久投毡幕。先其所往。于是我民之所知路即外虏之所知路也闻前攻隆庆各堡。斥呼姓名以报怨。此又臣之所为寒心也。往者宣大诸边。槩受虏患。若今独石之西龙门城至黄河岸界。计一千五百余里。近因总督之臣。悉意修筑。颇称高厚。又墙之外。峻之为壕。壕之外。穵之为窖。虏骑虽强。不能径突。故三四年间。虏患暂息。凡以此耳。近于中路攻墙。皆可凭守。今惟北路独石以南至东路沿海四百余里。辄因沙石难矢见。财力未逮。止于极冲之处修完而巳。则止二路断为虏所必窥而复来也况声息欲抢居庸。其意可知。臣又查得嘉靖二十一年。虏由镇河堡入直犯太原千余里。无能挫其锋者。二十三年由善房堡入直由宣府西路深入及保定易州而止。当时调到三千营之兵。合十数之众。亦未尝有出堂堂之阵者。今若由近边而入呼吸风雷。附近人马。势有难支。与之守犹不暇。责之战又安能乎。迨至报及军门。方使调遣。且若尽合宣府总副参游之兵。除步卒摆守之外。所统征调巳计不及二三万之数。而虏骑之至。动以十万为号。少亦不下其半。又不知果有出奇之将。可以截遏否也。此又臣之所以寒心也。臣惟今日边事。无有急于此者。谨即居庸为中。按其图势而论之。八达岭者。居庸直北之门也。居庸以东则为禁山。自张家口至韩家口。联络以为隘者十一。皆隆庆永宁所辖也居庸以西不系禁山。自八达岭至糜子谷。联络为隘。要紧之隘。皆居唐所辖也。居庸所辖一口失守南下入山即汤谷苏林口皆可由之而出畿辅无复阻险矣然尚有新修城壕颇可为守。若永宁所辖张家口失守。则直循青龙桥东口遂入西口。而所谓汤谷口诸口。皆可由之而出畿辅者也。若红门诸口失守则直捣陵寝后山殊无间截而南突之骑即至灰岭贤庄诸口皆可由之而出陵寝以达畿辅无复阻险者矣红门之口。尤为紧要臣尝闻土木之变。虏由汤谷出入。巳成旧谙之路。而青龙西口八达岭者即其从入之门也今八达岭坚完□守。则其势必将惟张家口是窥况九月虏之哨骑巳突诸口。至青龙桥东口石佛而返。岂非乡导者先示之路。而为今日属意之冲者哉故张家口者亦京师近日之忧所当固守者也虽然所谓口者。非真为山径蹊间。如栈道然。别无从入之路也。两山夹拥而隙。其中特少狭焉而巳。即其路画墙为限。而虏马登山。架梁如飞。反出其上。可以径越。彼时守口之兵闻皆自择崖险为驻足之地悬炮石以待其上冲之锋所谓技止此耳臣诚过计忧虑无巳。兵法毋恃其不来。毋恃其不攻不知今日吾所以待之。与所谓不可攻者何也今在目前近计。臣犹未暇赘论也。臣尝亲至张家口观之。与八达岭相去二十五里。犹有可越之坡。若青龙二口。则为南下总会咽喉。别无岐路。于此筑墙浚濠。务在周全如式。预塞其险隘。以兵守之。择一把总付之。似为得策。亦不费力也。永宁之兵。殊不足恃况内地承平日久南山颓垣巳成通衢而诸口之外平坡尚多不专于口所能为恃是以反复念之。今日之事。必可以战。方可以守。适见宣府抚臣、调坐营宀重晹之兵、二千已至东路、然臣之忧虑犹未巳也、守口者为口多而兵分待战者恐贼势重而兵寡故也若能于此增之劲兵。又委专守。而东路参将及坐营之官兵。则使近应北路堵遏之锋。相机随处截杀。不当缓急。又使为南山防守也。军之耳目。寄于烽炮。军之声向。通于哨谍。若令调遣早驰。策应有恃。坚壁得先。收敛有及。孳孳頟頟。昼夜准备。或者先声所至。奸细得窥。亦可濳沮狂谋。不为无益者也。臣为陵寝过计。又有意外之虑者。盖尝总而论之。红门十一口联列于前此第一重藩篱也若灰岭贤庄锥石鴈门德胜虎谷六口联列于后此第二重藩篱也陵寝肩背所托惟有此耳。夫有险可守。得人能守。则为藩篱。不然则通衢矣。是知贤庄诸口又入陵之近门也四海冶黄花镇。皆可径通之路。四海冶邻边林谷峻深。树卉蓊密。零贼常至。见今人迹萧然。无敢行者。若伺知北虏南下。乘虚东窥。抑或虏情反复。勾引相通。能无意外之虑乎。且南山诸口。一失其守。而此皆为受敌之冲似宜更议。益以二千劲兵。更置守吏。俟宁即撤去。虽有新添参将选合陵卫之兵三千。然皆内地未曾见敌之众猝然有急。臣安敢以为足恃也。不然较其防守稍缓者。移守于此。相助声势。亦无不可。四海冶虽有守备。其可用兵。不踰四百。此惟可为守株待兔之夫耳。议者皆谓四海冶宜添设参将一员。以防近贼且谓黄花镇永宁边之应援。保安寝陵。所系不小也臣盖于此反复踏勘。非苟言者。约而论之。臣所谓要害者。前散叙此作一摠南山形势了然在目则北路之滴水崖。大虏从入之路。不可以不先守也。南山诸口。陵寝倚托之门。不可以不重防也。张家口青龙口。京师近捷之径。不可以不扼险也。贤庄诸口。后山入陵之门。不可以不加意也。择所要害。先以劲兵酌宜守之。早谋按伏。凭险固守。如怀来帮水谷以西。即居庸关糜子谷接界之外口也。有警亦宜驻兵榆林。上遏西犯之路。下扼南口之险。如此彼见有备。未必敢犯。而主客诸营。一时并集。经纬其中。并力截击。亦自有所顾忌。又虏骑倏忽剽掠。尤不容迁延左次。即今宣府诸路。皆宜整搠。预待调遣。为顷刻起营之计。后来查访计日计里有慢期者。各该承调官员。当即以不依期引兵策应拿解法司议处。合先严例预儆。庶几闻敌即趋、应援有恃、联营合势。军声日张。虏亦不敢深入南下矣。大同正兵。颇称趫雄。盖总兵周尚文。不衰据鞍顾眄之气。又能严临阵先退之刑。是以士卒用命。敌人知畏。以太师呼之。谓宜命总督衙门。预合大同正兵。及诸路参游。速整战具。豫待调遣。一有警报。即令火速驰赴。总为京师保护。更不得以主客异心。致悞大事。其迁延者亦听查勘计日计里参问不分主客。不许原情。一并同罪。臣又惟见今之势。宣府最急。大小将领。俱系待罪人员。盖由诸将遇警。虽裹粮被甲。恇怯褫气。惟保军以求自全。竟不闻有提刀略阵。义烈发心。肯保民以为报效。失事之后。自甘巾帼。更力懈弛。若不早严加罪之例。虽使摇动京师。如敌所大言者。亦坐视如此而已。乞敕下该部、特行严例、如再联营观望、不并力杀贼、及引兵策应、不与敌见面者、总副参游守备坐营把总等官、听臣查勘情罪、应拿解者即请旨从重处治、应照例问遣者、仍从重拿解法司责问、应革任降级者从重问遣、其肯奋勇赴敌者、纵有军士损折、亦不加罪、如有功次、非惟准赎前愆、仍照例升赏、如此庶几将士有所畏惧、更思策励、盖今日之患、巳在陵寝畿辅。非他处可同。非往事可论也。内地粮草随处可依更不得以水冻草枯如常谩料若所应查勘缘由、容臣同委官、见任提吊人卷、亲历边境屯堡、访获情实、及凡所在修行事宜、别待回奏、
　　皇明经世文编卷之二百三十三终

《皇明经世文编》　（234～250）/五百八卷　（明）陈子龙等 选辑 
　　●皇明经世文编卷之二百三十四
　　华亭陈子龙卧子　宋征璧尚木　徐孚远闇公　顾开雍伟南选辑
　　淮上陈台孙阶六参阅
　　赵中丞奏疏（疏）
　　赵伸
　　◆疏
　　筹边疏
　　○筹边疏【筹边九事】
　　一曰兴复哈密、幅员之内。惟西域最远。而夷人种类亦繁。自大禹时始通贡中国。今之甘凉。即汉匈奴右贤王之地也。武帝倾海内之财始取之。设酒泉张掖炖煌三郡。西至玉门关外。去中国数千里。至光武时乃闭关以谢西域。唐之中叶。虽六盘山外。亦为土番所据。及有宋元昊窃据宁夏。僣号称帝。遂并西域。大为宋患。元祖起自沙漠。收并诸夷。入主中国。九十余年。迨我　祖宗功德超越千古。凡四夷来贡者不拒。未来者不强。其于西域。入贡尤盛。永乐二年乃即哈密地。封元之遗孽脱脱为忠顺王、赐金印、令为西域之噤喉。以通诸番之消息。凡有夷使入贡方物、悉令此国译文具闻脱脱故、其子索罗帖木儿袭封、孛罗帖木儿故、无嗣、王母理国事、成化九年、土鲁番锁擅阿力王虏王母金印以去、本国番夷离散、逃居苦峪肃州、亦有阴随土鲁番者、　上命高阳伯季文右通政刘文抚之、比至、止调集罕东赤斤番兵数千驻苦峪不敢前、自此番兵渐轻中国之兵矣。成化十四年、锁擅阿力王故、其子阿黑麻主事、十八年甘州守臣乘间奏以王母之甥畏兀儿种类都督罕慎袭封为王、弘治元年、寻为阿黑麻杀之、兵部具以闻、请降　玺书赍赐阿黑麻、切加责谕、弘治四年、本酋遂以城池金印来归、五年集议、奏以脱脱裔派陜巴袭封忠顺王、主哈密事、未几诸夷以陜巴无所犒赐、而阿黑麻复怒大头目都督阿木郎尝克其赏赐又尝虏其部落头畜、遂杀阿木郎、复虏陜巴及金印以去、时弘治六年也、乃议兵部右侍郎张某都督佥事侯谦率阿黑麻先所遣入贡头目写亦满速儿等四十余人往经畧焉、既抵甘州、议令写亦满速儿等、并遣在边通事、先以　敕谕阿黑麻顺天道、归陜巴金印、而诸夷使缘此皆欲同回、张侯等不可、惟遣哈密夷人赍敕以往、迨久未回、张侯等遂以　上命请嘉峪关清各卫。久居哈密回回名数以闻、复捕哈密久通阿黑麻黠诈回回二十余人、发戍广西、诸夷颇知畏惧、张侯等于弘治七年归、　上怒其不进图本、又无成功、张降外任、侯住俸闲住、自此阿黑麻愈肆骄横。大抵哈密回回有以教之也。无何阿黑麻复令牙兰率众侵据哈密、于时兵部探访肃州抚夷指挥杨翥所以袭杀牙兰之策、乃于弘治八年、请　敕甘州守臣拣选汉兵三千、令分肃州副总兵彭清统领取道南山驰至罕东、急调番兵、乘夜袭斩、牙兰预知之遁去、兵至哈密追剿之、仅斩首六十余、而威大振于西域阿黑麻以是畏威悔过、计无所出。遂遣使入贡。并以陜巴金印以归。时弘治九年也、正德年来哈密头目都督写亦虎仙等构引土鲁番为患日久、而当其局者急于成功、纳之厚币。以自损威、杀其巳降以重失信、外失哈密、酋首亡命、而城印无存、内侵嘉峪、将领舆尸、而甘肃摇动、自是边备大坏、结怨外夷、日益深矣、臣谓弃其地、非王者无外之义、欲穷兵、又非　朝廷柔远之体、今之全陜将领如鳞、岂无如昔时彭清者乎、要之兴师外夷、亦为危道、且土鲁番至哈密十数程中。经黑风川俱无水草哈密至苦峪十数程。亦无水草。哈密之事惟国家视之太重反受其侮入贡往返。驮水而行。使我整其兵以俟。谨烽火。明斥堠。彼至肃州。我以逸待劳。纵兵出奇一击。必使彼匹马不还矣。不然所谓闭关绝贡。亦一策也。况哈密三大头目、都督写亦虎仙系回回、奄克索罗系畏兀儿并、迭庄迷失系哈剌灰、种类颉颃。阴谋跋扈。北山一带。又有小列秃野也克力数种强虏。时至哈密需索。稍不如愿。辄肆凭陵。至难为守。必须仍得元之遗孽袭封以理国事。庶可慑服诸夷。兴复哈密。此今日第一急务也。臣又闻之。三种头目夷落。射猎为生多不乐居哈密。宜即奏令各夷量留室家之半。住居肃州。并听往来以系其心。其哈密离散久住甘州夷人。应发两广者。押发两广安置。应还本土者。咸给牛种子布胥衣粮。遣抚夷官护入哈密以遂其愿。设副总兵于肃以协威。立屯田都督御史以久治。复奏各夷贡使着令若干。扣计京师往返之日若干。不得利所有而致后言不得自多事而招外侮。不得匪其人而与守臣之选。不得一二载而遂迁其官。其曰赤斤罕东诸卫、本其番落、处之可也。弃之不可也。斯其经略乎哉
　　二曰征剿西海正德年间、北虏亦不剌阿尔秃厮两种、因与本酋小王子雠带，领部落奔据西海、至今十六七年、糜费钱粮、竟无成功、葢深山大泽。水草便利。国初散处番寨、随所指拨安置之地西与庄凉诸路相冲。遇警直与甘州南山出没。又其西北。直抵嘉峪。一路钩曲、原非北虏盘据之巢。又非我兵进止之所、道路险隘。素不讲求。会兵征战。素无定期。番寨良恶。素不通晓。招降御寇。素不审处。所以亦不剌等窃据西海。张布巢穴、急难追剿。近年虽有总制之官。初本为套虏驻札固原。文檄调遣、相距河西。动经旬月。鞭长不及马腹。才大亦难兼理。而甘州守臣整备哈密。日夜不暇。纵有警急。又须咨议总制衙门。往来躭延日复一日。将领而下。各守本土自分彼此。积于推避不归咎于刍粮则告乏于兵马。加以河西骄兵作乱、杀害抚臣、数年以来、太事姑息。怯懦者多。战鬪者少。我兵强弱虗实彼中知之熟矣。遂使我翻为彼笼络。日久濳勾窃引。利于夺获。一遇抄掠。辄为乡导。非惟不攻。而反为之用、是则养乱之阶。岂独今日为然哉愚□之孙子有曰、不知山林险阻沮泽之形、不能行军、不用乡导者、不能得地利、又曰、知彼知己、百战百胜、是故兵法有选能为巧词善说能移人意者。使游说、得敌人门庐请谒之情者。使为间。知山川形势井泉刍牧道涂迂直者、使导军。材力蹻徤能猿胜鹘击越垒踰沟来往无迹者。使密觇。宜于卒伍之间。选是人焉使之濳入番寨。竖立降旗。探其虗实。得其情状。于是佚则劳之、饱则饥之。攻其不备。击其必救。务俾贼之势常分而不得专。贼之力常劳而不得息。厚利而诱之使来。固垒而挑之使备。赵营平之治羌亦如此今日诛数人、明日降数人。即从违顺逆之间。有祸福生死之道。久则番寨自定、彼势自孤、道路开通我兵自振如果大势西奔。事机可为、专差户部侍郎随带能干属官、督理粮饷、随军向往。遴选廉而有才大臣、就令兼理河西屯田、提兵会剿、或自庄凉以攻于左。左不攻于左。则显戮之。或自甘泉以攻于右。右不攻于右。则显戮之。且麓川之役、不下西海、往年兵部尚书王骥出师统众、军中升赏、竟以功成、靖远封伯、即今之势、夫惟匪其人焉而巳、得其人焉、则事求可、功求成、谓非有鼓舞之机、招扌来之道、断乎其不可也、臣以为权有专制。不得阻挠。事有条格。不得紊乱。毋指小疵。毋期速成。地方底宁。勋劳茂着。虽如靖远之议亦可也。夫文武大臣厚享禄位、必能以身殉事、无虑及此、然官以命德、赏以酬劳、质之事体、固自如是、臣又闻之、庄浪鲁氏。威望大振。土人素服。黄河迤西。势成犄角。必欲借其家丁。成其羽翼。俾其殚厥心力。平定一方。重爵厚赏。虽如黔国之议亦可也。或曰总制之设、既专套虏、甘州守臣、又非兼为、分将设官、不免有十羊九牧之诮、备多兵寡、不免有一胜百败之危、呜呼、纸上栽桑、道傍作舍、议论纷纭谁其责成、又有曰疾、成膏肓、巳难救药、日月侵寻、能几何哉、不如厚赂虏众以夷攻夷、则事济矣、此固别种道理、非末学愚臣所与为也、
　　三曰申严守瞭、固原地方。广衍平漫。四通八达。乃其总会。如分岭墩以至城儿山墩。共一十三座。直与环县城相接。自下马房响石沟墩二十四座。直与韦州相接。自海剌都地方青峯台墩。以至尖山墩。共墩一十五座。则又界乎镇戎西安二路城堡要害之中。自西安州山神水墩以至城边等墩。共墩九座。直与靖虏卫干塩池相接。先年火炮分明。缓急有备。数十年来。大虏往套。动以万计。大举入寇。动经千里。固靖一带。弥满山谷。处处通贼。各路炮火。处处举放。安会静隆。虽得小宁。而固原镇戎。先以动摇。石塩韦萌。虽云有备。而定边兴武一带。先巳残破。宜令延宁镇廵。各将接连固靖一带墩台。如或瞭望有警。举放火炮。昼夜远近之间。务须络绎传报。时无停刻。复令固原左右见设守备领军备御操守等官。各照所管城堡。备将墩台。与每墩应用旗杆鎗炮盔甲弓箭烟筒火把等件。与原选守墩墩军探夜不收与廵墩识字官旗人员。的数造册。选理完备。或分各路。或止照旧。各选指挥一员。量带官军。往来提点。急切事宜。从宜查处。如守墩原系军人五名。今合拟增十名。原系一班。今合拟增两班。务使此去彼来。均匀劳逸。所谓空夜不收草行露宿。日夜哨探。事出不虞。死于非命。除本等赏赐。应合照例。官给银两。优恤其家。如瞭望不真。以多为寡。虗张声势。以寡为多。耽误事机。除本等罪名。应作何处。以警其余。太各路火号。会止固原。警急相通。忽如风雨。若使焚柴举火。多寡错杂。利害相关。误事多矣。宜令兵备副使访采众议、如贼人来自各边折墙入境、或三五人、至三十五十人、日则天齐举烟、夜则一齐举火、各一把、随即放炮一个、烧柴堆一座、或六七十人、至百余人、日则一齐举烟、夜则一齐举火、各二把、各随即放炮二个、烧柴堆二座、或二三百人、至千余人、日则一齐举烟、夜则一齐举火、各三把、随即放炮三个、烧柴堆三座、其或虏众侵犯、经时不退、几日不归、每日每时、每夜每更、悉照原拟、各要举放一次直待出境乃止仍督调昼夜、时常瞭望、用心传报、然后腹里城堡、人马操纵、便为进止、收敛人畜、预得堤备、复将环兰左右崖窑洞堡附近阨塞饮马水头、所就令原住官今土达土人各顾利害、但有弓矢军器、置办不备、奏讨太仆寺马价银。愿领马者、给与五两、不愿者三两、听完备戎器、从征编伍、战守有绩。并拟升赏、昔人有言、东南文葩而气缓、西北艺精而气盈、环兰近塞之地、固其所也、召募之法。宜即在此。而况天晴远戍、狼火分明、将领辕门、军威素著者乎、故曰忠者才之要、权者功之机、
　　四曰督理马政、呜呼陜西马政、坏乱极矣、葢有茶马。有塩马。有牧马。有太仆寺点马。点马寄之骑操。牧马司之监苑。塩马课之灵漳。茶马易之番地。自金牌之制不行。而招易日废。则茶马去矣。将以何者而孳牧。自点视之法不严。而椿棚无考。则点马废矣。将以何者而骑征。草场册籍。散逸无存。豪强占卖。寻袭如旧则孳放无地。而牧军因得以借口。奏讨纷纭召商收价。报中粮草。假以夤缘。则捞办不时。而塩课于是乎大坏。是知牧马在官而不在民。塩马在商而不在官。茶马在夷而不在中国。点马在城堡卫所而不在监苑自夫北虏住套、势当大举、延宁固靖、内外摇动、甘肃迤西、回贼作乱、西海地方、番虏交驰、事情紧急、处处用马、必欲旋买、原拟价值、多寡不齐、射利商人、高抬时估、欲增价则亏官、欲减价则马小、尝观南北直隶山东河南、每年起俵备用马匹、投部发寺、转发顺天等府寄养、本为京营官军骑征、近年辽蓟宣大延绥等边急缺战马、亦尝奏行该部、兑价领用、事虽不常、即其例也、舍西马而请京马恐非策也即今宜查各镇要害城堡土汉官军籍名手册、多则一万、少则五千、奏讨兵部主事一员、居中监兑、各镇官军回营征调、如临阵对敌。射伤倒死、不分久近、相剥明白、分别等第、追收椿银、若是克扣草料、槽下倒失、盗卖润巳、查访的实、不分久近、官降一级、军杖一百、尤须追银发寺贮库、买马支用、臣又闻之诗曰不愆不忘、率由旧章、书曰事不师古、匪说攸闻、谓法相因则事可成、遇纷更则日就废、伊昔牧事有成、云锦为羣、可以西障全陜、无虑数十万之多何哉、古人领苑孳牧之功有以也、即令甘陜行寺苑监、廵茶御史照旧按理、复议奏廵抚陜西都御史本等责任之外。加以督理马政之权、俾其上下纲维。容易稽考。如系塩马上等者一匹塩一百引。中者一匹八十引。轮发三边。给军骑操。其各镇奏讨纳价、补给禄粮修理衙门等项、一人一时之见、着为定令、并革不用、如系牧马、仿照永乐年间、上苑一万匹、中苑七千匹、下苑四千匹。各量减半、复令奏讨太仆寺马价十万相兼、此间该寺收贮马价、以次买发、搭配成羣、孳牧科驹、一并给发各边官军领用、其各苑牧军各军牧地、见今豪强侵占盗卖、务在丈勘明白、恢复故业、果如封界沦没、事、几难就、勿使附近百姓争论、则即巳矣、葢宁失牧地之额。不敢失众庶之心。西宁洮河三茶马司。必须仿旧集市招番。以茶易马。每马一匹。或给百斤、宁遗厚利于番夷。无中遗奸于茶户。彼以茶为命。我以茶为马。一切私贩通番之弊。严为禁之可也。固靖延宁卫所、原有地亩朋银、备御各路、原领操马。除年远勿论、自今明立簿籍、各记原额、俱自正德元年为始、查理除遇例蠲免、内有侵欠。除应得罪名、或议量减或议全免、庶无他变、若曰精于稽核、舆情不堪、是则马之为害也。岂理也哉、先年债帅剥削到骨、衣粮赏赉、毫发未及、旒此追马征银、譬之病人残喘、命在旦夕、顾乃驱之荷戈负重、难免于仆且死矣、
　　五曰急济边储、窃谓塩法之行、古昔飞挽、富国之术也、唐之刘晏、只用淮塩、遂济国用、顾今事势不同、举措亦异、或漙也而不能公。或严也而不能密。价值屡增于塩引。频年失信于商人。且淮塩之设。七分常股三分存积。夫曰常股。犹常行也。商人先纳边粮。乃给引目。守场候支。常年塩也。曰存积者。积塩在场。遇边粮急缺。乃倍价开中。越次放支之塩也。但永乐年间塩一引、纳银不过八分、粟米不及三斗、今每引纳银七钱五分矣、权豪卖窝、复取利银二钱矣复以长芦两浙兼搭配支、商人一身三路支塩、劳费殆不赀矣总计淮塩一引。用银二两有奇。商人转贩。复以市利是故塩价涌贵。乃其所也。夫塩价涌贵。则私塩盛行私塩愈行。则正塩愈滞。顾欲仗商人乐于从事。千里飞刍。人情所在。岂假强为之哉。臣固知其必不从也夫四夷为患急于西北。塩利所在。两淮为先。长芦两浙河东次之宜将淮塩六分三边。五分宣大。长芦两浙河东之塩。六分宣大四分三边钞法已不可。如两淮正塩七十五万引。余塩三百万引。举可招商开中。如永乐时例。一引输边粟二斗五升可也或如成化时例。一引折银四钱亦可也。若塩课充足或如洪武时例。一引纳银八分。藏富于国尤可也其次须令商人中正额塩一百引。许带中余塩三百引。正塩纳边粮二斗五升。余塩纳粮二斗。正塩只二百五斤。余塩亦二百五斤。革近年大包之弊。革近年劝借米麦之弊。革塩场积年辖害客商之弊。令三边总制使遇塩商粮贱。定立斗头贮纳本色粮贵依估则纳折色俾勿久淹。凡积年所以为商人害者。阻坏塩法者。务与革绝。漕运都御史兼理塩课。凡商人纳完粮草。即与支塩。勿得久淹。凡积年为商人害者。阻坏塩法者。务与革绝。边储塩课。互相关通。盈缩交为接济。利病均为欣戚。行之数年。即边粮既足。乃以余积召募游民。开垦边地。劝课农亩。边地愈辟。边防愈固百年之利也。又其次或以三边城堡仓场远且要害者。搭配均匀。只令两淮正塩者往中焉。其近且小者。以余塩济之。商人射利。急如星火。处之如此。必然感仰官府争先不暇。边储有不济乎。
　　六曰归重事权、尝闻先王之命将也、推毂而遣、分阃而寄、授斧金戊而专制、故曰上不制于天、下不制于地、中不制于人、又曰将在军君命有所不受、此其权至重矣、今之总督出将入相、文事武备、非其人与、是故任之专也、各镇不得而抗也、位之隆也、各镇不得而并也、且用兵之道、妙于变化、主于奇正、彼巳相取、远近相生。善攻者敌不知其所守、善守者敌不知其所攻、其故何哉、亦惟选将练兵、出奇制变、听自一人而巳。议者以为延宁门也。固靖堂也。延贼而入。守门者之罪也。不知门与堂奥。皆其主有。曾何综理家事之异哉。此正今日偏重之论、循袭之说、局忌之行、掣肘之端、非总制之体之所有也。况抡选本于异材、调度出于俦伍、因势而动、应机而施、决胜于未战之先、常立于不败之地、是故三边要害、如在目前、百战机宜、如存掌上、臣尝考之、河套之势。曲于弯弓、远近不等。西有横城堡。东有黄甫川。中间贼难冲突。有险不据者。宁塞营迤东是也。迤西安定诸营。沟墙平漫处处通贼。葢迎其锋则彼众我寡。譬之资寇兵而赍盗粮。入其巢则我劳彼逸。譬之陷虞罗而投鸟阱。是故摆边末策也。扬兵常事也。赏厚非恩也。威重非令也。必在经之以五事、校之以七计为正。立之以神速、出之以妙算为奇、正以为本、奇以为用、处则合而为正、出则散而为奇、四面八隅、触之皆动、前后左右、互相为首、能而示之不能、用而示之不用远而示之近、近而示之远、无以各镇从违为喜怒。无以一人喜怒为异同。或以兴武花马定边韦州一带为一路。或以石沟塩池蒙城山城一带为一路。或以黑水镇戎西安海剌一带为一路。或以安定会宁静宁泾平一带为一路。曰简卒伍、曰缮甲兵、曰修城堡、曰科军实、曰谨间谍、曰严斥堠、彼不我侵、则勿启其衅以邀祸、如其扰我疆圉、则度其势之虗实强弱、责令各路互相应援、互为主客、出兵迎击之可也、伏兵邀击之可也、合兵侠击之可也、我孤则勿深入、彼穷则勿远追、各镇有同舟共济之心、总制得居中调度之体、臣又谓河套逼临延宁、山后则为宣大、零贼住套、每年有之、大势出入、决不两立、宜令延绥镇廵依仿先年廵抚余都御史边备榜文行之可也、如虏贼老营盘据山后、河套止是往来蹂践、各镇兵马回营堤备、修饬内治、可以徐而图之
　　七曰优恤戍卒、陕西官军、支应最多、有延宁备御。有固靖环庆备冬。有商鄜一带防守。又有游兵守城。策应城操中军等项。为因下户正军不敷、兼取先年召募抽选、常操寄名武备新军充补、其最苦者、惟是寄名军余、食粮三斗、屯军四斗、葢延宁备御自来差拨而固靖环庆备御商鄜防守。乃是后来差役。以此正军不足。必欲抽选。抽选不足。必欲召募臣以为曰常操曰寄名、曰武备、名虽不一。总为抽选。其听继余丁在卫、又有帮军买马局料等银、又有坐守城铺捉军里老军牌旗吏直厅把门解禁坐户军并等役、况图地顶军、有名无实、其志在利、张罗大事竟无补召募之法、名虽近古、然往昔盛时、赏以时赉功为巳有、置之麾下、待以上将、是故西夏元昊作乱七人应募因而取捷、名曰万胜、视今之世、刍糗不周赐予不及万骨摧枯于草野、主将坐享于垂帘、万万不相及、又其甚者、招纳亡命、初以填数、继以空营、利得则存、利尽则去岂能维系其心、乐为我用、臣以为兵贵精不贵多、将在谋不在勇、与其误收不战之兵孰若简阅练兵之将、自今计之、延宁备御、宜不敢废但不责令领马、两镇班次、宜不可偏、但当一例查奏使之齐年交替以均劳逸总隶之于镇廵、各属之于将领常使客兵主乎操守。主兵听其骑征。马军兼之骑征。步军兼之操。守要之不外乎一将而已。奈何延宁备御者。责令汲水斩草。或令钓豹捕鹿、或官驮私货。压倒马匹。或馈送节令、刻扣行粮。军中杂役所宜痛戒城操抽选者。或遇婚殡。赠人执役或与豪右为佣执鞭或托腹心令其包纳月利。固靖备冬是矣。羸马疲卒。浪费刍粮。且黠虏跳梁岂能御侮。则备冬之令何为也。商鄜防守是矣恶宜小吏。争论馆谷。且矿徒啰贼曾何擒捕。则防守之令何益也
　　八曰严谨调遣、贼在河套。则征调宣大、贼不过河。则征调延宁。相沿可守之规。各镇不易之论。近年猾虏。时出时没。精壮者住牧河套。意在压我延宁。以为固靖环兰入寇之谋。老弱者盘据山后。意在摈制宣大。以为山永辽蓟东侵之举。三面受敌、四郊多垒、各执一词、互相调遣、兵食不继、事出偶闻、张皇不巳、谁不婴情、臣以为此等声息。出自虏中走回男妇之口。大槩草地沙漠。鸟兽同羣。大势向往。虏中法将内犯则画地为谋拔营即行虽其将士不能尽知何况回乡之口耶虏众多寡。何以的知。不信则弛我边备误事不小尽信则征兵告急劳费匪轻嘉靖元年延宁宣大四镇、贼情警急、于时宣大有提督、延宁有总制、连章累疏、各有偏重、及其事势穷迫。彼此推避。十万之说。疑讹相传。愈加信矣、愚以为北虏过河与不过河。各镇征兵与不征兵。只在一守。为今之计。宜加参酌。着为定令。先主堤备。次信探报。次主兵、次客兵。分布机宜。先据要害。大虏住套而宣大无事、则备在延宁。黄河开消而延宁无事。则备在宣大、审势以察其虗实。任将以尽其材能。致敌而我不可致、攻人而我不可攻、守我而敌不能守、我一而敌散为十。如黄甫川娘娘滩灰沟营老营堡东北直与宣大偏关相连。则山陜之责也。分兵按伏。绘图设备。以遏东奔。如黑山营镇北堡长流水一颗树西北直与贺兰庄永相连。则延宁之责也。绘图按伏并力遏截。以防西溃。且冬深河冻。半隐半见进止不定即古之所谓疑兵。秋高马肥或暗或明长驱南下即今之所谓大举。大举则河洛关陜为之骚然。疑兵则延宁宣大为之摇动。臣谓东奔。则即疑兵之谓也。西溃。则即大举之谓也。大举之患、不在延宁宣大。而在固靖环兰西凤泾邠边腹军民、利害所涉。然则征兵调遣、岂细故哉。传曰天下之事譬如一家、非彼为则此为、又曰将相和调、则士预附、居中调度。进止缓急、若非总制极天下之选不可也。
　　九曰悬示赏罚、各边将士用命、仰赖朝廷威福赏罚之柄、以示劝惩、成化年来、威宁功次、纪录不明、至今袭替、不合舆论、自此传升乞升、买功卖功夺功、冲锋破敌三次当先、搜山被伤等弊迭山、明诏革之尽矣、葢事例不一、议拟不等、或奉　特旨、或出改正、或自并功、或因报効、愚以为议拟者、有例可循核、实者、发端攸系、陜西三边重镇经年用武、但恐劝引之典不张。则技能之将不出宜将征进西海主客土汉官军除出奇制变、擒获酋首、散败贼众、平定一方、茂着勋劳者、为上一等。照例奉加封拜以示崇异。其有濳入番寨、开陈大义、转祸为福纳叛招降、则另为一等。又有领军官员、按伏要害、阻截经行、濳消虏势、则另为一等。又有延宁固靖虏中走回精壮男子、通晓夷情、为我取用、乡导进止、因而成功、则另为一等、又有守墩守墙爪空爪探夜不收等舍死忘生累岁经年、不避危险、传报我兵、战守得宜、因而保固地方、则又为一等。又有固靖环兰崖窑洞堡土达土人邀截虏众溃乱大举、虽是临阵斩首数少、却能夺获达马夷器数多、则另为一等。必通置条格。参酌事例。某等当为一例。毋得彼重而此轻。某例当分为数等。母得此无彼有。同一赏也。某为加赏。某为给赏。同一升也。某为量升。某为加升。主将奏带。不过五人。副参以下。不过三人。如此画一之令。流闻海内。彼生长边方。愿取功名。有不乐为之用者寡矣。
　　皇明经世文编卷之二百三十四终
　　●皇明经世文编卷之二百三十五
　　华亭陈子龙卧子　宋征璧尚木　徐孚远闇公　李雯舒章选辑
　　章简次公参阅
　　黄□□公疏（疏）　王□□公疏（疏）
　　黄□□公疏（疏）
　　黄佐
　　◆疏
　　两广塩利疏
　　○两广塩利疏【塩利】
　　时以巡塩御史觧冕建议欲减商税并塩斤故上疏争之盖塩使公商人而督抚为军兴也
　　照得两广用兵、全仗塩利、而塩利之征、则出之于商而不取之于灶。盖灶丁所办之塩、则专客商支额。别无额外征备军门之数。商人支额官塩有限。收买私塩数多。私塩之利。远近时值数倍、自天顺成化以前至都御史叶盛韩雍吴英宋昊屠滽秦纮闵珪唐珣邓廷缵刘大夏潘璠熊秀并臣等相继摠督军务于此、因地方连年用兵、钱粮无处出办。商贩私塩数多、埶难革而法难行、所以或奏请施行、或便宜处置、而有此塩利之征也、法之立于行塩地方、各立塩场、广西则于梧州、广东则于韶州南雄肇庆清远、商人到彼投税者、正塩一引、带余塩六引、正塩一引、抽银五分、余塩一引、抽银一钱、余塩一引、更有多余塩斤、许令自首、免其没官、每一引令其纳银二钱。此塩法之大槩也。相沿行三四十年。通融府库。充实地方。逐年用兵剿贼。买粮赏功等项。甚为有赖。正德六年、广东监察御史解冕、条陈十事、内一件、议措军饷、查得先该户部郎中陈俊、巡抚都御史叶盛、题准广东塩课提举司塩引、从梧州往广东地方。并湖广衡永二府发卖。每塩一引。纳米二斗。后该都御史韩雍。见得收积米多、议令每官塩一引、许带余塩四引官塩一引、纳银五分、余塩每引、纳银一钱、南雄府亦然、后该都御史秦纮、案令官塩一引、许带余塩一引、仍前照例抽收、此外又有多余塩斤、准令自首、每引抽银二钱盖正塩一引、止带余塩一引、乃　祖宗成法。一引许带余塩六引。巡抚权宜。兹欲止带一引。则军饷无处措办。合无酌量、每官塩一引。许带余塩三引。仍量其地方塩价贵贱。抽收军饷。如往南雄韶州二府发卖余塩。每一引纳银一钱五分。往清远肇庆及惠潮州以上江西行塩地方发卖。每引纳银七分。其在广州雷廉高王爫曼等府县。往钦州灵山岭运广西发卖者。余塩一引。纳银五分。有引官塩俱免纳银。但有夹带多余塩斤。尽罚入官。不准自首。如此则官商两便。军饷不致亏少等因、已该都御史林富依拟施行去后。窃照两广系古百粤之地。民徭杂处。寇盗纵横。岁用兵征剿。钱粮支用不赀。加以逓年水旱相仍。人民饥馑。处置赈恤。调兵防守。岁无虚月。仓库储蓄有限。各供费无穷。其两省布政司。虽处有银两。各有头项。擅难把别项动支。逓年征剿。因地方广阔。山岭险远。所调汉土军卒。多则就用十万之上。少亦不下六七万之数。方敢行事。况赏犒出军将卒并各处哨守官兵。及修城船打造银牌买办红料硝黄制造军兵器械收买马匹鞍辔等项。凡军中合用之物。无不赖于此。舍此再无出办之路。论之者但知塩利银两。收有前项数目。执称甚多。欲要减免。其费出之多。关系之大。遇急无办之患。临时缺乏之忧。皆所不顾。是以不及其事者。随人意言之甚易。殊不知当其事者利害切身。值之亦甚难也。自正德二年、查盘起解之后、仓库遂无余积。此一举动。辄就告缺乏。况商人许令自告。仍有不尽之数。今自首则私塩甚行。肆无忌惮。又何可言。是纵客人以罔厚利。亏军饷以悞大事。其为靖安地方之计。甚非所宜。塩丁所办之课。巳给与商。此等之征。则出自商人与塩灶丁万无相干以此而恤塩丁。非臣所敢言也。况塩商获利颇多。盘获私塩。人免问罪。塩免入官。惟以此数而责令出办。法为甚轻。而贩纳亦甚易。俱欣然乐从。略无难意。今益商人而纵私贩。亏官课而悞大事。以此而措置军饷。又非臣所敢知也。但用兵惟此粮赏。非粮无以聚兵。非赏无以励功书曰汝乃糗粮。无敢不逮。汝则有大刑。孟子曰师行而粮食。古有明训。今惟欲希宽恤之美名。而不顾地方之大患。论事者臣固不言其非尽善之谋。其行据议处者。或亦似无远大之见。此其经久可行之法否乎。即今储蓄巳不甚多。若不急复旧规。则军饷日亏。钱粮日减。遇地方多事聚兵无粮。赏功无物臣等未手无措。未免具奏请给内帑。纵蒙俯允。而往返稽延。悞事非细。况前项事情。行之年久。上下皆便。商人甚为有益。绝无怨言。决难轻议。设有余积收贮在官。足彰国之富守掌有人。出纳有案。奏报有数。侵欺有罚。谁得而用之。孰得而那移借贷。伏望　皇上念边方多事。军饷关系甚重。乞敕户部查议。合无仍复旧规。尽革新议。今后遇有装载塩斤。前往广西湖广江西等处行塩地方发卖者。经过梧州南雄韶州等处。听臣行令各该盘塩委官。仍照远年行定旧规。每官塩一引。许带余塩六引。正塩一引。免其纳银。余塩每引纳银一钱五分外。夹带多塩之数。许令自首。每引纳银二钱五分。专备用兵籴粮赏功等项充用。自首数外。仍有夹带隐瞒。多余不尽者。各该盘塩委官。尽数盘出没官。犯人照例问发充军。各该盘塩委官通同受嘱。容隐不举。事发俱问拟枉法赃罪。一体照例充军。仍乞着为定规。永远遵守。司其事者。毋因一言而辄为变更。行其事者。毋执私见。而擅为改乱。如此私塩之禁犹存。奸贪之罚有在。仓库自充。军饷自足。逐年用兵行事。而供应　自无缺乏之忧矣。
　　王□□公疏（疏）
　　王朝用
　　◆疏
　　应诏陈言疏
　　○应诏陈言疏【塩利】
　　窃惟天下之财赋。尽出于东南。而塩利尤为裕民之厚资。天下之兵戈。多在于西北。而粮蒭尤为备边之急务。故以塩粮召商报中谓之飞粮挽刍。诚为筹边至计。但引额原有定数。而先后因革不同。以臣愚见论之、旧额之当复者其埶有六、敢一一陈之、两浙行塩地方、浙江十一府、并南直隶五府一州、与江西广信一府、国初民间户口犹少。而壮丁亦不甚充足。额塩尚有四十四万有零。近来民间生齿渐繁。而壮丁旷丁亦多。不惟食之者众。而办之者亦众。使不变而通之则民食日见其不足灶课日见其有余欲禁其私贩亦难矣此其当复者一也。先年减半折价解京者。以滨灶近海易于办塩。水乡不谙煎烧。易于办价。况办塩者惟办本色。收贮日久。易于消折。折价解京者。亦一时优恤小灶之权宜。非原先设立之正法。近年以来不特解京者折价、而存留在场者亦多折价。听候给客。盖以灶丁便于输纳、无消耗之累商人易于关支。无守候之难。每年解京二十二万二千三百八十四引有零。每引折银二钱三分七厘。共该银五万三千七百五两有零。若将价、银收留运司额塩尽数发边开中。就将前价一体召客收买。则商人乐从。灶户称便。且每塩一引。计价四钱。在边仓已满八万八千九百五十三两之数。若并割筭余塩价银计之每一千引三场兼派。又该银一钱。共该增解价银二万二千二百三十八两有零。较之折价解京。增出五万八千四百八十六两。此其当复者二也。每年运司类解折色价银到部。户部转运发边。未免限月定期。迟以岁月。一时边报紧急。岂能济事。惟此塩粮勘合。人皆争先趋赴匪徒神速如昔。抑且加倍胜常。驲逓免转输之苦。道路无剽掠之虞。此其当复者三也。灶丁之煎办。犹农夫之耕种者所获除完纳税粮之外自有通工易事之理灶塩既减半折解。则纳剩余塩岂可听其消化而不为变通之计哉。当此之时。商人欲收买。而限于无引。灶丁欲变卖。而畏于犯法。此兴贩之徒。接踵而至。发运之船。成舟宗而来。其执有不得不然者。大抵天下之利。不止帚于官。则止帚于私。若官引不足。而禁私贩是禁忍淡不食塩味。夫岂人情所宜一旦为人捕获则又陷于法网。夫犯法岂小民之得已。此其当复者四也。各处行塩地方。近来塩价高贵。一则由于上纳价值之重。一则由于照卖官塩之少。故利之所在。人必趋之。虽以严加禁治一旦遽难止息大抵源洁则流清。此盛则彼衰者。使引目既多则一年正商足以尽灶丁之所获各处官塩足以备充民间之食用彼私贩者何由用其力而施其谋哉不惟塩价得平而私贩亦不期禁而自止矣此其当复者五也。自折价解京之后。民食渐觉艰难。故先该巡塩御史有奏开贩余塩者。有奏开卖空额引者。又援引私囚名色而召纳者。亦一时补其不足之权。宜但厚利所在。多为执要所有。一奉先年明诏栽革始尽近因执法者查理过严。由是小商皆自危矣。夫以栽革执豪为名是矣。至究其实。则有不尽然者利已止帚于执要。而不可出。害复及于小商。而不能免。财利之际易生嫌疑当事之人。率多推避。孰肯加怜悯之意若使前引尽开。小商何至此极。此其当复者六也。此额一复。则民食自足。私贩易息。边储充实。国课不致于缺少。商人得利。灶丁可免于困极。一事之举。可以兼数事之长。乞除以前年分、解过价银到部者、名为空额、与例有碍不开外、以后年分、有额课塩折纳价银、存留运司、不必解京、此淮塩法也每引定价四钱。尽数发边开中。前项价银、听候商人赍执勘合仓钞、比对相同、一体支领买补制销、仍照例严禁腹里及京师、不得开卖、以杜衅端、则地方幸甚、
　　皇明经世文编卷之二百三十五终
　　●皇明经世文编卷之二百三十六
　　华亭陈子龙卧子　宋征璧尚木　徐孚远闇公　顾开雍伟南选辑
　　张冕组垂参阅
　　屠渐山集（疏）　孙文恪公集（记　书）
　　屠渐山集（疏）
　　屠应埈
　　◆疏
　　应制陈言疏
　　送给事陈君使琉球序
　　任丘县王君河碑
　　○应制陈言疏【大祀】
　　刑部　奏为应　制陈言事、臣等伏覩　制命百官、稽古议礼、考　天地　日月　羣神合祀之是非、博采羣议、责之必言、广听克让、合天下之心、以奉祭祀臣等有以知　陛下之事　天明、事　地察也、臣等窃闻治人之道、莫急于礼、礼有五经、莫大于祭、祭者非物自外至者也。自中出。生于心者也、　陛下虑大祀之典、神祗失位、　圣心所格、上通于天、即此心也祭之本立矣。臣等伏念　陛下开兼容之路、而臣祭祀之本立矣。臣等伏念　陛下开兼容之路、而臣下犯缄默之戒、诚有大不可者、窃以古昔所闻、并愚陋之见、为　陛下陈之、窃惟　本朝大祀之礼所可议者三、而愿加　圣心者四、夫古之郊祀、其详不可得闻矣、礼曰燔柴于泰坛、祭天也、瘗埋于泰折、祭地也、周礼大司乐、冬日至地上圜丘之制、曰礼天神、夏日至泽中、方丘之制曰、礼地示、则天地之分祀明矣、自汉元始以后、议者牵合附会、乃合祀天地于南郊、后世沿讹袭敝、堕隳古典、中间分合之议迄无定制我　朝驱逐胡元、统一中夏、凡典章文物、一举先王之盛、而祀　天飨　帝、礼之大者、顾尚袭汉唐之旧仪、此其所可议者一也、古者天神地示之祀、必求诸阴阳、故冬至祀天、夏至祀地、日月星辰司中司命、飌师雨师、天神之类也、合之圜丘、社稷、五祀五岳山林川泽、地示之类也、合之方丘至于六宗四望、又皆有专祀焉、是故阴阳定时、上下定位、分合有宜、此百王不易之礼也、后世孟春郊祀、从以羣神、配至千有余位、晋贺循巳非之、况其它乎、我朝创立　郊殿、缳以二十四坛、去其淫渎之祠、稽之祀法、亦云正矣。然日月止一从祀。而朝日夕月之初制弗行。　神祗人鬼。上下聚列。而天地卑高之分未正。此其所可议者二也。　皇祖即位之初、创制立法首建圜丘方丘于钟山之阴阳、每岁分祀　天地、又以仲春秋分、专祀　日月、自十二年以后、始创合祀之礼、则分祀亦　皇祖之旧也。夫从祖而与古弗合。固不若从　祖而循古者之尤为愈也。况王者之制。多更数世而后定。其仪文制度。亦必润色损益而后全。我　明之兴、百六十年、海内又安、方外宾服、制礼作乐、稽古宪后、此固其时矣。况　陛下制心、礼义见其精微、建中和之极宣人情之所安、去百代之敝、文以复三王之旧、此万世一时也、此其所可议者三也。臣等又窃闻之、礼曰天子之祭也、与天下察之、是故表文以备物、修德以立本、其御下也、葢之如天、容之如地、照临之如日月、体元育物、无有疾戾、四海之内、欢欣交通明德馨香、上帝悦豫、由是宣之乐以达中心之和、故郊之乐六变、而天神降、地之乐八变、而地示出此无他致和之极也、伏惟　陛下怀保小民、慎简守令、而郊祀之礼、下询臣工、无间小大、　帝王之德、诚无以加矣、臣等窃覩　制命之词、不无尚疾异同之论。是以私忧过计。诚恐在　廷之臣。或有考礼不定。执论不一。上干天威。　陛下因而怒之。则雷霆之下。或多摧折者。其于盛德诚恐少损万分之一。伏望　陛下体古圣人隐恶扬善之心。用其公言。容其拂逆。俟彼徐考而自定。则　圣德益昌。而感神之本无不至所谓愿加　圣心者一也。礼又云、天子卜郊、则受命于祖庙、而作龟于祢官、言慎之至也、夫以岁郊恒典、而先王至慎如此、况夫创建　鸿业。废百年之旧。以定中兴之治。其可不慎哉。书曰汝则有大疑、谋及乃心、谋及卿士谋及庶民、谋及卜筮、郊祀之礼、　陛下所谓巨疑者也。　圣志先定。卿士协从。固有不待言者。臣等尤望陛下告之　祖考。决之蓍龟。上稽　天心。仰承　列圣。夫苟从矣。乃命礼官稽汉时故事。刊刻　昭制颁之　宗室。及南京各省官员。俾其博考古制俟以岁月。各列条件。　上陈。必待人谋佥同。然后断之　睿思。肇举　大礼则所谓大同之庆身其康强。子孙逢吉者在是所谓愿加圣心者二也。　国家大祀殿之制。规模宏丽。穷极尊奉。凡百六十年来。　天帝降格。百神萃享。自近郊数十里望之。欝然穹窿。为　朝廷南面巨案。今曰不殿而坛。则　大祀殿将安置之。万一有所改易。议及檐栋。诚恐　天神震惊。朝野异色。而小民无知者亦必狂视骇听。讹言相惊。大非　国家之利。所谓愿加　圣心者三也。夫　殿宇既不可议。室祀又非古礼。则大祀殿必将存之。而圜丘之祀。又必建之他方。其斋宫服殿。朝房乐院。亦必创为新制。与旧相等。方丘之制。又必与圜丘相等。其人力工价王石土木之费。必将数十巨万。况今　仁寿宫先蚕坛起工在即。诚恐今之财力。有所不赡。伏望　陛下豫令户工二部。度其经费量今日之财力既周。二坛之外。足余国用几年。然后鸠集大工。成之不日。则陛下制丰保大之虑周。而亦无时绌举嬴之患。所谓愿加　圣心者四也。臣等下愚不足以对扬　休命谨昧万死塞　明诏、惟　陛下垂神明之听、以无忽刍荛之言、天下幸甚、
　　○送给事陈君使琉球序【出使琉球】
　　琉球王世子清、表曰臣世、被中国厚恩、树之岛夷、以藩屏东海外、先臣□凭　天子神灵、获终于位、孤臣清议嗣、惟是徼于元命、弗敢宁居、谨昧允介陪臣长史潮以请、潮渡海至表以闻、制曰可、礼部议册典简所宜使者其名上、故事凡使二人、而正使以给事中往、时当往者、率悒悒忧动色。陈君应和为吏杂左给事中。有贤誉。而君亦壮不惮往仍疏名上、　天子素知其贤、报允　陛辞、复　诏赐玉带麒麟服云、屠应埈曰、东南夷内属者以数十、琉球葢其一云、　高皇帝放驱胡元、揃饬异域、诸海外夷狄君长、振慑　威德、交臂屈膝、以称臣归死、而琉球始通贡献中国、　文皇帝时、命使者就立其王、赐之册命、被以印绶冠带、世为外藩、臣得遣子入就太学、于是琉球为宠王、骎骎向声教矣　天子躬至德中兴、诸国益効职、无敢堕怠、圣惠光施、存定荒裔、而琉球之使也、陈君实尸之行矣、壮哉予尝读太史书至相如之使卭筰也、道蜀、蜀守令郊迎负矢以为宠、而相如卒能其使事、予未尝不洒然心善之也、至观博望侯骞传、则以一介之使凌绝海外、结轨殊域、历上古不王之国、为汉凿空、向导随流、而攘则又蘧然喟慕、虽其行。不揆于古。有壮志焉今以行人往来之域、通外邦　内臣而使者言海外、则悒悒动颜色、奚古今人之是达也。陈君建　盛明之节、照耀燕赵齐鲁之郊。浮江达河。逾于淮沂钱塘之波。骋于故里。其守令亦将北向先驱若相如然、斯可谓宠矣、而又驰东冶沿漳水。晞无　诸之域。横海东下。梁彭湖指中山观日月所出没。俯视蛟龙巨鲸诸怪之嬉游也、若陆行牛马然。蛮夷之俗。振于天使。王侯以下。羽冠螺饰尽喘息迎谒。而陈君执符被服拱揖于其上知不知。望之以为从天而下。斯天下之壮观极宠。而博望骞所肆说而不得者也。斯不亦壮哉。抑君　天子之近侍臣也。虽蛮夷亦将于君而观式焉夫言动与取身之经。而使之节也。宣昭皇度。茂贞使命。以风示　天子之德于诸蛮。不在兹乎。不在兹乎。夫以陈君之贤。而使事又壮。不惮往。其于兹也。吾有以测之矣。
　　○任丘县王君河碑【任丘】
　　任丘去京师不数百里、当燕赵齐晋之交、水陆辐凑河自滹沲而下东南、至河间又东迤于郎庄、渟流萦□又东南汇于陵城、凡商贾之所贸迁、区野之所浸溉、百利是兴、腴壤攸赖也、敷浚弗若、泉源堙沉、渊薮坟垆、荻葬载望、于是民寔病焉、葢岁且十越矣、邑大夫王君齐至之朞年、则喟然曰、夫令民者、将导利而百播于下也、民赖其利、而淤其源、则焉用令矣、乃鸠工量才、孚上董下、物土之经、因其便、故徒庸之费、取诸羡资、顺民如流、民趋若赴、不踰月而万众之功聿成、葢遡源而达于邑、凡七十里广十余寻亘以巨堤、裒若横带、较之往、形利兼倍焉、邑人士则相与言曰、嗟乎、夫旨吾邑之建、而水陆之势兼便也、自斯河之弗达也、陆挽车、击肩负而跣驰、凡百毂之任、千夫之力、弗若一舟之致也、引泉凿流、抱瓮行汲、数里而一罢、凡尽日之功、不若瞬息之便也、今兹之有河也、舟周舰鳞次、帆樯下上、千里之材、五方之货、陆弗能致者、不踰日而集于城下矣、四民之所往来、习劳而就逸者、不行役而济矣、室庐相比、周城而居挹之河而注焉、若家汲而户输之足矣、夫斯河之浚也、王君之泽、弗可泯也、乃遂称为王君河云。而邑博刘生逵等、叙其事乞文于予、予闻而叹日懿哉所以名河之谊乎、予读召康公之诗、爱其人思其所说、犹曰召伯召伯者焉、而况于经营敷引。心力周咨之所建者乎。惠流者思。功远者世。渠称郑国井美耿君。秦汉以来。未之有改也。夫高城深堑。邦邑之所以为固也。御暴兴利循良之所以永誉也。夫斯邑也。任君城之。是故以任丘名焉。至于今民犹载矣后之言王君河者、则自今始也、重休袭美、播之无疆其将有征于斯文乎、
　　孙文恪公集（记　书）
　　孙升
　　◆记
　　新建巡按顺天察院记
　　○新建巡按顺天察院记【廵方】
　　今上驭宇之三十有一年、巡按顺天监察御史懋卿上言、臣幸得衘命奉使。以督察畿辅为职所领重于天下郡国。而都城顾独无治所。恒视事浮屠之舍。章牍简书。求庋藏不密。掌故胥吏之徒。单外暴见。人得狙伺缘隙为奸甚非宜。臣请无敢别赋更繇。懋卿贪贼人也乃能以赎锾为公用耶但以臣所蔽讼赎锾之在县藏者。庀材募庸为署。得竱心厉下。折奸萌宣诏条便　上许之无何署成。而京兆二县令造余乞文以记始事、余按御史之名。纪于周官。剌举之典。昉于汉代葢古者政教流行。风俗齐同。上下交信。而邪慝不作。然犹孳孳不敢懈。天子省方。诸侯遵职考礼申度以防其溢。采诗听诵以求其微。然后乡贡其俗。国闻其政。而天下之情可知也。观察之设基于是矣去古既远淳浇朴刓。吏或旁法守利。而民至抵冐以争刀锥。于是监郡察州之制详。而衣绣持斧之使出。至于大都之下。不制之豪。乘时藉资。诡法于纪则司隶假节以督三辅非独遏强圉而备非常抑亦抗威棱以风四国。葢因变制权。得其适矣。魏晋以来。因革靡一。然台察之任日重于曩时。绳纠之权益彰于前轨。固弗之能易也　皇明建官。既则周典而按部之制。犹采汉仪御史大夫岁请于　上。居平常言国家苟得贤巡方数十人振肃纲纪天下不足治也分遣其属巡行天下。内自都邑。外抵蛮夷县道幅员万里之中。绝荒远徼之外。恫瘝幽忧之疾。盗窃奸宄之情无不使旁烛。行省大吏二千石以下之贤不肖。出令之平颇庶狱之详滥。氓庶好恶之中和邪僻。无不使听览而变置之大者奏裁小者立断是以风教覃于四裔。岩堀迩于阶闼。德刑咸畅而王路清夷也。御史之任于是为重。操柄既巨而居处不肃。则观亵而威顿。漏泄之患生请寄之奸起。故部使者所至。未有不重屋复垣。累棘袭扄者也。而况京兆所隶。近畿百里之内。巡方之职苟能除去墨吏即所谓里巷之侠不论可也奓忲环诡之观殊异乎五方。窳惰浮淫之蠹豢成于累盛。与夫里巷之侠。三选七迁之民。时时触罔都肄简搜。春秋番卫之众。旅于道途。军实营屯。兵刍征发之文。盈于几案。周防一逸机变立生。是故按治者常以魁望宿资。雄俊更尝之材。然后能胜其任。夫事异于常伦而制陋于下国使夫位署失次建政无所本末相踰轻重衡决不称之大者也百五十年曾无论白以逮于兹。岂诚未覩厥体哉无亦畏嫌于怀也尔矣。惟　上宣二祖重光、振百代绝业、礼文规制、宏亮粲备、士逢其会而不能伸眉吐议举纤遗昭宪度廓帝纮恢王纲、可谓失其时矣、御史器能行谊着于班行、蹇然有古风槩固宜言契乎圣聪、而事立于当年也、昔者陈国道茀。内史以讥。鲁新閟宫。史克作颂余厕礼官。又旧史氏也。阙王政而不书没贤臣之嘉绩弗纪则亦有旷惧焉尔。故因二县令之请而备论述之以铯于石、御史鄢姓、丰城人、辛丑进士
　　◆书
　　与李县尹书
　　○与李县尹书【防倭】
　　五月间、倭寇千余、由胜山海滨、拥入吾土、焚庐舍、屠生灵、纵横蹂践于石堰、内外数十里、如入无人之境弥月饱所欲、始航海去维时足下登城防守、其猖獗逼城之状、不犹在目中耶、今虽蹔尔靖辑。濒海居民神敓胆遥见海艘夜泊。率妻弩奔走山谷。数日乃旋室中财货往往为土贼所掠。穷窘辟易。言之伤心。明年南风起寇或并力而来。深为可虑。是故乘冬月闲假之时。思患预防。足下所宜加之意也。国初防海之制甚详岁久渐弛即今集兵船。塞水港。出洋哨探据山环守。固自有主者。乃若海塘以内。抗扼其冲、则封疆之臣之责矣昔人于塘外浚河、塘上筑墙下里甲、分信地、刻日毕工、官不费而事自集、葢将恃河以为堑。依墙以屯兵俾寇弗获踰海塘侵内地也。今墙或倾圯。河或壅淤。不乘时葺治之可乎。乡兵本农夫然性顽劲。其御门庭之寇。家自为兵。人自为战。实胜官军。择有行谊者为之团保之长。制册籍。勒名氏。善用乡兵不出此二语平居深戒勾点以安其业临事稍给雇直以结其心有能斩将搴旗。之重赏夏未寇复窥虹桥。乡兵鼓噪而前。即遁入海。亦其一验也。今名籍渐废。团保匪人。不乘时申饬之可乎。姚城四面临江。视他邑更觉险阻。乃昨乘之拒寇。获保无虞。说者谓宜增高垒以壮雄图。建敌台以骋长技。诚为有见。矧今西壁多颓。新墉未固。不乘时修筑之可乎。修城之费。取诸官则帑藏巳虚。取诸民则脂膏巳竭。仆尝过上虞。见张君锐意修城。询之云其邑预征徭银。共计八千两。以三千两解军门。尚存五千两。请诸土官。获兴兹役。仆思徭银预征。阖省画一。姚之户口胜虞。征银必多。曾解几何。尚存几何。比例移文。是在足下为之所也。吾姚灾切剥肤。尝各摅防之策。城中人一说。江南人又一说。四乡人又一说。夫同舟共济。岂宜自相参商。仆意塘兵乡兵。多设藩垣。固所以护城中人矣。藉使塘不能守。乡不能御江南四乡之民。奔避于城中。则修城增垒。非即护乡间人耶。譬诸一身然。城中腹心也。江南唇齿也。四乡四肢也。善医者究标本。投药饵。必期于全皆安。是故为今之计。葺墙疏河。练兵修城。所宜兼行并举。有先后而无轻重者也。保障一方。不可无调遣游击之兵。近闻召募勇敢。巳及千人矣。无事坐食。费出不经。此真省饷要法莫若选精兵五百人或用千人分两番操练则名为千人实止给五百人之费而临时又得千人之用以策应乡兵节其所嬴给乡兵雇直是又在足下剂量伸缩之也。士生明盛之朝、委质为臣、辄思报　主、固知足下忠义之心、油油然不可遏、第官以父母名、诚宜视民如子、古人有蒲鞭示辱者、有催科政拙者、凡以生之不伤、厚之不困、法三王之遗意也、昔者姚俗简朴近古、诸凡燕会、仅仅成礼而巳、比来士夫之家竞为侈靡、萃水陆之殄、夸金帛之盛、恣长夜之饮、耽剧戏之娱、此当承平无事、然且不可。况四郊多垒之时乎。仆愿足下省刑薄罚、倡节俭以厚风俗、实为政之切务、弭寇之根本也、夫弭寇必赖乎才将领。尤必赖乎贤守令。稽诸载籍、横海楼船、虽树一时之勋、平居伐谋杜渐、其谁任之、彼皆以吏兼将领者今之郡县固不能尔魏尚守云中匈奴远避、不敢近塞、虞诩宰朝歌、贼徒骇散、境内皆平岂真古今人不相及哉、亦惟踵躅以嗣其芳焉耳、前守刘君既得罪去矣、其事尚属未明、但刘严刑重罚、仇视其民、是以人弗怜惜之、今闻新守李君、实铨曹为地择人者、先声既巳慰士民之望、而又得足下不赴京朝、使诚上下同心防御、寇弗入境、民获安生其効可计日而覩也、松江海口、新寇泊者十余艘、势殊可畏、奉化奔突二百余人、又未知底止、寇情巨测其来不颛于夏月、今罗丞迁官保簿应觐、万一豺豕成群、构连深入、饮马于舜江之浒、足下病躯只力、其何以撄之哉、不可不逆为之虑也、
　　皇明经世文编卷之二百三十六终
　　●皇明经世文编卷之二百三十七
　　华亭陈子龙卧子　徐孚远闇公　宋征璧上木　周立勋勒卣选辑
　　李待问存我参阅
　　曾襄愍公复套条议一（疏）
　　曾铣
　　◆疏
　　议收复河套疏
　　○议收复河套疏
　　夫夷狄之叛服无常、而中国之制驭有道要在图难于易、庶几杜渐防微、仰惟　皇上聪明圣智、法古宪天、是宜舞干羽于两阶、内治修而远人服、顾兹北虏、乃敢梗化、往犯山西宣大、二三年来、入寇榆林、内地伤残、远迩惊惧、夫丑虏虽众、不过汉一大县、而猖獗乃尔、臣窃计之、先是虏入保安塞大掠延庆襄愍遂上此议葢我失其险。贼得所据。巢宂既固。驱除遂难。顾忌因循。日甚一日。故制驭上策。莫如复套。不是之图而徒周章于防御之末。譬犹扬汤止沸而不知抽薪。外患不能巳也。臣谨按河套古朔方地。三代以来。悉丽中国。诗曰天子命我、城彼朔方、赫赫南仲、玁狁于襄、汉武帝遣卫青出塞。取河南地为朔方郡。筑城缮寨。因河为固。后世称之曰雄才大畧。唐初朔方军以河为境。嗣是张仁愿取漠南地于河北。筑三受降城。自是突厥不敢踰山牧马。朔方益无寇。岁损费亿计。至宋李继迁叛走斤泽。进陷灵肃。河套复为虏有。卒不能制。我　太祖高皇帝顺天应人、驱逐胡元。远遁漠北、　成祖文皇帝三犂虏庭、余孽奔亡几千里、救死不暇、而又敢望河套乎。后以东胜孤远。撤之内守、复改榆林为镇城、方初徙时套内无虏。土地沃膏。艹木繁茂。禽兽生息。当事之臣。不以此时据河守。乃区区于榆林之筑。此时虏势未大。犹有委也失此不为。弘治八年虏编篾渡河。剽掠官军牧马。十二年拥众入寇。自后常牧套内。侵扰中原。　孝庙有欲复之志而未及逮。至　武庙尝欲征之而未能。因使虏酋吉囊得以据为巢宂。祸根既种。窃发无时。出套则寇宣大三关。入套则寇延宁甘固。生民荼毒。全陜困敝巳极此拨乱之功、　天将有意于我　皇上夫河套自三代以迄于今、中国所守以界夷夏。又我圣祖之所留也。一统故疆。三边沃壤。其理宜复。顷自不守。遂使深山大川势顾在彼而宁夏外险反南备河虏得出没自由。东西侵掠。徒劳守御。无补缓急。葢套虏不除。则中国之害日炽。浸淫虚耗。将来之祸。有臣子所不忍言者。其势所宜复也。而封疆之臣。曾无有为国家深长之思、以收复　祖宗旧业为生民立命者、葢军旅之兴。国之重务。图近利。则坏远谋。小有挫失。媒孽其短者。继踵而至。鼎镬刀锯。面背森然。其不改心易虑者几希。况复所见不同。甲可乙否。若曰姑待来年。便巳迁延不振。日复一日。长寇贻祸。臣虽愚昧。岂不知兵凶战危。未易举动。但近年以来。得之见闻。常怀愤激。今复亲履其地。身任其责。目击此虏跳梁。地方危殆。切齿痛心。实有寝不安席。食不下咽焉者。故敢冐昧辄以短见上尘睿览、伏乞敕下该部、将臣此奏、与修筑榆林边墙之奏、会集廷臣详议可否、如蒙采纳、特赐该部作速施行、葢选将材、除戎器、备刍粮、练兵马、非朝夕可办。所贵及时修举。则临期无误。武功底成。或曰榆林边墙方议修筑、今仍辄有复套之议、会极止帚要、顾当何如、臣曰筑边之议、为数十年之谋也、虏在套中。生长日盛。病根尚在。为患无期。不防则为无险。防之则兵力坐困。有余在贼。不足在我。譬之作堤壅水。一朝溃决。则泛滥不支矣。若夫复套、振武扬威、歼彼丑寇、驱其余党、摈诸大漠、临河作障。天险为池。　皇灵既昭、贼胆应裂、狼顾胁息、虽数百年不敢轻肆侵轶、此社稷之计、　圣子神孙之永图也、
　　一曰定庙谟、周公曰戎狄是膺、孔子作春秋攘夷狄以尊王室、汉武帝之朝已治安矣、贾谊且以为首足倒置、深用痛惜、葢以中国者首也、蛮夷者足也、不可紊也、　陛下德配　天地、明并日月、而阃外之臣、乃不能奉扬威武、汛埽腥膻、以严华夷之限、继春秋之志者、臣窃耻之、丑虏以逆犯顺、悖乱天常、王法所必诛而无赦者、今欲除之、先务其本。河套者。虏之巢穴。生民之祸本也。祸本不除。则延袤二千余里。卒无宁居。守御单弱。刍粮莫继。岁掠之民。往往为其先驱。畏虏之害。所向无前。将来生聚日繁、贪噬日恣。南侵之祸。深有可虑。赵充国屯湟中。汉宣帝主之于始。而魏相卒成其终。此事恃贵溪为内主恐朝议不定耳淮蔡之平。唐宪宗之独见。而赞相者裴度也。故曰凡此蔡功。惟断乃成。伏愿　圣明先定此志。命下廷臣大加详议以为长治久安之计。不以同异之说而疑。不以浩繁之费而止。不以重难之事而惮。博选谋猷忠勇之臣付以阃外专征之任。惟求底定不急近功。则国是定而神人协从。我　皇上文教既崇。武功亦竞。中兴大业、巍然焕然商之高宗、周之成康、岂足以比伦也耶、
　　一曰立纲纪、纲者大纲也、规模之谓也、纪者条理也节目之谓也、规模欲其大、节目欲其详、纲纪既立、则戎事可兴矣、复套之举、国之重务、人之谋曰、须得兵三十余万、马步水陆、齐驱并进、褁粮三百万石、兼折银三百万两、一举破贼、驱之出境、即缘河修筑城垣界守、此一说也、臣以为此谋虽善、其势寔难、今三边之兵。可用者不满六万、如调他镇。顾此失彼。三十万众。徒尔烦劳。其难一也。仓库空乏。上下交困。银谷累五百万。一朝毕集势不易能。其难二也。一战胜贼贼未胆落。辄兴版筑师徒易挠。其难三也。臣则以为爰整雄师。张皇义旅春搜于套。搜套之举先朝每岁行之秋守于边如是三年虏势必折俟其远遯然后拒河为城分番哨守则人力不困财用不竭而河套可复既而移抚镇以制之。立行都司并卫所州郡以属之。又设守廵兵备道以理之。凡江淮之北各省有犯该边卫及烟瘴充军者。皆定发于卫所。凡该口外为民者。皆定发于州郡。将套中之地预为踏拨多立鱼鳞籍册以防日后弊端。每军民一户。给田二顷。俾之岁耕一顷。闲一顷是为间田以养地力其缘边军民亦出示召募。有愿守边者皆给以田。黄河不可引如宁夏凿渠可也引黄河之水为大小之渠。渠以灌田。可备旱涝。高黍下稻。任土所宜。数年之后。套地可尽垦。而又仿井田之意。广沟洫之制吾民易于稼穑。虏骑难于驰驱。夫既临河设险。夏秋决难侵犯。我得耕稼矣比及河冻。农事巳竣。乃于讲武之时。为御虏之计。民不告劳。农不苦废行之既久。则河湟之地。不异中州此规模节目之大畧也。乞敕该部预为料理。三年之后以时而行。有未尽者。容臣次第敷奏虽然屡年边事废弛将士怯懦整顿实难、须及时饬治、来年四月先将邻近贼巢剿除。其后两次出剿得失相半以倡我军之气俟其胆力渐雄。然后昭　圣明无外之度、阐　皇上救民之仁、多给榜文标示牌橛、遍置套中、以开来降之路。以归被虏之民。兴问罪之师。举三年之役。则顺以动豫。在师中吉矣。
　　一曰审机宜、天下之事有机、时与势为之也。得其机而乘之。胜筭在我。何往不济。虏之据有河套也。逐水艹以住牧。猎禽兽以驰骋。秋高马肥。弓矢劲利。纠合党类。动十数万。长驱深入。彼聚而攻。我分而守。此虏寇之时势。我军不得而与之也。及其入套。深冬冱寒。水艹枯冻。又皆各就住牧。其势自分。翁东涯驳之曰夏秋虏马强而我马亦强冬春虏马弱而我马亦弱其论亦确且马无宿藁。渐至羸瘠。比及春深。贼因以弱。我则训练强兵。攒槽牧马。营伍整肃。火器精利。此我之时势。虏不得而与之也。今之御边者虏弱不乘。因仍怠怯虏强莫御。茍且支吾。坐失军机。所以有败而无胜。臣愿练兵六万再调山东枪手二千。多备矢石。每于春夏之间水陆并进。直抵虏巢。乘其无备。我聚而攻。彼分而守。材官驺发。矢道同的。炮火激烈。电掣雷轰。贼纵有援。旬月斯集。目前震荡势必难支。此窥敌观变。濳深参伍之术。臣亦计之审矣。仍乞命下宣大山西总督镇抚等官。调度各镇兵马。严加堤备。耀武扬威。以防河东住牧之寇。倘套贼败亡。必将逾河逃遯。厉兵牧马。又可以收斩获之功。所谓犄角之势。以全取胜之道也。然后班师而止帚。守我分地。秋高之时。贼如复雠而来。我军据险以守。况得胜之兵。勇气自倍。不待临墙。可使挞伐。如是三年。虏势自衰。将远遁之不暇。而又敢据我河套也耶。至是则　祖宗故地巳复。因河为险。修筑墩隍。一如榆林守边之议。且讲求屯政。建置卫所。处分戍卒。填寔边民。墙堑既固。耕获可饶。全陜之转输渐省。而宁夏之河防亦宽。而内地可保万万年安固矣。
　　一曰选将材、夫将者三军之司命、能否勇怯、所系匪轻、如马永之于辽左。梁震之守云中。至今称勇。亦以其能善战料敌。不负专阃也。今三边之将、谋猷劲悍。未可谓无其人、而因循懦怯、袭于不振一遇警发、遂观望退缩、远为自守、葢总副参游等官。爵位渐高。志欲渐满。保身之念重。故报国之意轻。有生之乐。无死之心。鲁仲连所以识田单也。夫十室之邑。必有忠信、三边之广、岂谓无人、但往日以资格待士。上品无寒门。下品无贵族。故英雄豪杰之徒。往往杂于卒伍。虽有材美。不获自见。夫爵赏等级。所以待庸品。而非常之材要不可以常调拘之。韩信拔于行伍、陈平起于亡命、感遇思奋、遂建奇功、欲为恢复之图。必须大破常格。各镇将领除中材堪以策励者。照旧任事外。凡有庸流别议任用。乃自指挥千百户等官、以至摠小旗夜不收等人员、及屡年各处废弃谪戌将领、中间果有智勇超羣。谋猷出众者。许中外臣工。不限地方。各举所知。疏名上请。俱发陜西军门听用立功、其材可将千人者。即以为千人之长。可将万人者。即以为万人之长。或假以署衘。使得统驭军士。展布四体。将兵出寨。果能摧锋破敌。听臣等核实奏请。即与寔授、或不次超擢以旌异材。被沉抑之久。幸而获伸。感恩之念重。则保身之计轻。向上之志坚。则克敌之心胜。埽清朔漠。以恢大业。可坐而待矣然此特就复套而言、不为常例、如循常守旧。无所树立者。令各复还职。其有畏怯逗遛。玩愒失事者。黜罚自有明典。夫复何言。如此厚赏以酬有功。明罚以惩不恪。为将者亦将争自洗濯。嫌于见弃。而武功日竞矣
　　一曰足刍饷夫千里馈粮、士有饥色、樵苏后爨、师不宿饱、今拟搜套之兵。摘选马军六万人。每人日给行粮一升五合。每日计行粮九百石。以五十日为期。共该行粮四万五千石。每米一石折银一两二钱、共计银五万四千两。每人日折塩菜银一分。日该银六百两。五十日共该银三万两马六万匹。每匹每日料三升。五十日该料一石五斗。共料九万石。每料一石。折银七钱。计银六万三千两。每马艹一束。该艹六万束。每束折银一分。计银六百两。驮马牛骡二万五千匹共该艹料银五万一千二百五十两。山东枪手二千名。系是客兵。其人猛悍。欲致死力。粮饷宜加。大率每人每日湏给银六分。连往来路费。又约该银一万三千两。外将领等官廪给等费。大约银五千余两。共该用银二十七万六千二百五十两。然此经常之费。语其大略也。师行千里。风雨罢劳。敌忾御侮。存亡攸系。不有厚赏以结之于先。安望得其死力于锋镝之下。故必丰其衣食以壮其力。积以金帛。示有厚赏。牛酒以悦之。律罚以威之。兵有鬪志。将以增气。虽数万众。合为一心。有守必坚。有战必强。平寇之期。斯可卜也。赏犒之数。大约该银十余万两。摠计银三十七万六千二百余两。可给一征之费。比宣大山西每岁客兵之需。京运银一百四十五万两。今陜西于年例防秋之外。亦捐此客兵之数。以充复套三年之费。非甚难集。不然淮折每岁余塩银两不下七八十万。以此供亿。尤属相应。伏乞敕下该部拟议、先发帑银四十万两、交付摠理粮储大臣、督同延绥陜西宁夏三巡抚处、预先会计召买、听候行军之费。其中十万两。作为犒赏之需。外更多备买马价银。不许别项那移借用、仍令预备辎重、待时而行、则食足兵强、三军之士、不战而气自倍矣、
　　一曰明赏罚、兵法曰用赏者贵信。用罚者贵必。又曰赏不逾时、罚不迁列、故勋劳宜赏。则不吝千金。无功妄施、虽分毫不与、昔孙武斩宫嫔而吴兵可用。穰苴诛庄贾而军士股栗、爵不可以无功取、刑不可以贵势免、此贤愚之所以佥忘其身也、仰惟　皇上明罚敕法、令甲昭然、有边功者、特加升赏、而失事将领、即械系诛谴、可谓劝惩之公矣、然臣思之、边方失事。岂独将帅之罪哉。葢以承平日久。戎务渐隳。纨袴之子。罔知兵革。三军之士。习于骄怯。夫骄则不知有将。怯则惟知畏敌。临阵退缩、逗遛失事、无怪乎其然也、至于争夺首级、尤方今之极弊、夫以一贼首级而羣数十人争之。在巳既不免于伤残且纵贼不追。而投间抵隙。反为虏所挤者。往往皆是也。合无请敕申明禁令、凡有冲锋破贼者。虽无首级。定为首功。而争抢首级者。与凡退缩观望买卖冐夺之徒。绳以重法。戮之以狥众。务俾畏我而不畏敌。法曰威克厥爱允济。此之谓也。然欲得人之死力。非厚赏无以结其心。况玩愒之余。众心涣散。迫之以威则离。循而拊之。三军之士。温如挟纩。臣请给发帑银之外。再乞敕下该部拟议。详着条款。明降榜文。示以赏罚必信之意。庶使人心知所趋避夫有赏以诱之于前有刑以驱之于后则士卒感恩而畏威有勇而争奋矣。
　　一曰备长技、汉书曰匈奴之长技三、中国之长技五、两军相为表里、斯为万全之术、今虏贼之长技、不异于昔时、而在我之长技、复有如汉时之五者乎、臣不得而知也、欲求相为表里、殆又难矣、抑求其次、莫先于火器、葢天之所以保国家而卫生民者也。但有之而不能用用之而不能尽其利。与无技等耳。臣昔提督山西三关尝造盏口炮毒火飞炮具式奏请伏蒙皇上发银数千两以资成造。比年御虏赖焉。今秋于宁塞定边亦尝藉此。两挫虏寇。故来降人口云虏中甚畏此器、言每年响子、不似今年响子利害、打死人马数多、此其明验也。今欲复套。湏备熟铁盏口炮六千位。长管铁铳一万五千把。手把铁铳一万五千把手把小铁鎗二万根。长鎗二千根。生铁炸炮十万个焰硝十五万斤。硫黄三万斤。包铁铅子大小二十五万斤。弓矢盾架。相为表里。庶可鞭挞此胡恢复故壤然此特一年之具尔。三四年间。如飞炮硝黄铅子之类。又须陆续补其缺坏今京造火器。种种具备防边可矣。但或宜于此而不宜于彼或可以守而不可以攻大者质重而难于致远。生者日久而多所毁裂。留以别用。各有所长。若曰神机不可外造盔甲神鎗等器。原为私藏者例也。而盏口炮长短铁铳。律条既无该载而寔为筹边破虏之公器。伏乞特敕该部不以为例速发帑银二三万两给各该抚镇官于山西陜西等处买办置造以为复套之资。火器兵仗皆宜于军中自造京师所制所作非所用之人乌得尽美哉葢成造而后教演服习而后运用。语云工欲善其事。必先利其器。此之谓也。不然、虏技精强、我军莫恃、万全之功、未可必也
　　皇明经世文编卷之二百三十七终
  </div>
  <div class="pagination">
   <a href="皇明经世文编_page79.html">
    上一页
   </a>
   <span>
    ...
   </span>
   <a href="皇明经世文编_page75.html">
    75
   </a>
   <a href="皇明经世文编_page76.html">
    76
   </a>
   <a href="皇明经世文编_page77.html">
    77
   </a>
   <a href="皇明经世文编_page78.html">
    78
   </a>
   <a href="皇明经世文编_page79.html">
    79
   </a>
   <span class="current-page">
    80
   </span>
   <a href="皇明经世文编_page81.html">
    81
   </a>
   <a href="皇明经世文编_page82.html">
    82
   </a>
   <a href="皇明经世文编_page83.html">
    83
   </a>
   <a href="皇明经世文编_page84.html">
    84
   </a>
   <a href="皇明经世文编_page85.html">
    85
   </a>
   <span>
    ...
   </span>
   <a href="皇明经世文编_page81.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
