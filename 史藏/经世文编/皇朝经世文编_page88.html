<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 88 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 88 页/共 219 页</h1>
    <div class="content">
某月日明公公牒到县。命将地方应兴应革事宜。明析敷陈。具见大君子尊主隆民。卓然有所建立之意。枚伏念江南州县七十有奇。其间刚柔异俗。风土异宜。印官为所得为。不必烦称于大府。若冒陈细事。在上为侵官在下为塞责。非所以副盛意也。其所应陈者。或同是恩施。而应分缓急。或名为成宪。而实可变通。或事关全省。而非敷奏不为功。或效在百年。而非骇俗不能办。此则责难君子之事。明公其有意乎。夫从古蠲租赐复之恩。未有隆于　本朝者。　　皇上登极未久。已两免天下全租。含哺熙熙。贫富共之。独不免累年积欠者。　　圣心非有吝也。以为蠲者上之特恩。税者国之正供。两不相假。政体宜然。然积欠有应征者。有不应征者。有虽应征而不能征者。民欠吏侵。此应征者也。坍荒水旱。此不应征者也。吏虽侵而吏亡。民虽欠而民亡。此虽应征而不能征者也。今一例征之。势必屈笮而行。或命后来业户。为前人代偿。或取现在田庐。将坍粮飞入。官虽逼认而不能言其理。民虽强认而无以服其心。此处似宜分别详勘。奏请征免也。与其宽百万应纳之税以恩富民。孰若免锱铢不应纳之税以恩贫民乎。常平者。汉时良法也。东汉刘般传中。已极言其弊。而今更甚。某地登谷。官往买。商亦往买。商买而谷仍贱。官买而谷必贵者。何也。商东买而西卖。官一买而不出故也。当其买时。运工若干。泼撒若干。及其贮也。雀鼠秏之。郁蒸耗之。一县贮三万石。十县便三十万石矣。十县之地。不满六七百里。而虚糜三十万石。此米贵之本也。及至新谷已升。例应平粜。大府虑州县巧为出脱。一驳不许。再驳不许。或竟许之矣。则又牢守粜三之例。溢米不增。挈其盈余。上输司库。仍发奏定之价。严督买补。州县明知粜易买难。则宁坐视米价翔贵。而姑且贮之以省累。夫钱谷之在民间。犹血脉之在人身也。商贾之在民间。犹气之行血脉也。气一日不行。血一日不流。则人病。枚愚以为钱之所在。即谷之所在也。今之民未闻有抱青蚨而饿死者。商之所在。即仓之所在也。今之商未闻有积死货而不流通者。为积贮计。宜存谷价于库。待本地丰收。随粜随补。成灾时有谷赈谷。无谷赈钱。于邻省之拨赈亦然。其挽输便。故无糠沙糅杂之弊。其除放明。故无升斗侵削之弊。四方之商。闻某地之钱多而米少也。虽万千石往矣。至于粜价盈缩。本无一定。原非公家之利。应交州县。仍归原额。不必上输。如此则钱谷流通。而政体亦得。社仓者。宋时良法也。金华社仓记。已极言其弊。而今又甚。社何谷。民谷也。为贫民借者计也。今贫者求借不得。富者不肯借而必强与之。所以然者。虑借者不偿。而社长代偿。虑社长不偿。而官将代偿故也。然则非社长过矣。并非官过矣。是督抚之误民谷为官谷。而奏入交代者之过矣。州县敷衍成例。不得不诡立姓名。申于上曰。某也借。某也还。其实终年屹然存社长之家而已。有若无。实若虚。与民何益。而且社长一与官接。费累不支。素封之家。宁贿吏以求免。而里胥知其然也。则又故报多人为索贿计。是社仓于贫民无角尖之益。而于富民有邱山之累。枚愚以为乡闾任恤。非官所强。每一邑中。或应捐应借应还。或竟不必捐不必借不必还。听州县自为区画。待至灾年。然后核其成效。以定课最。所谓良药期于利济。不期于古方也。访漕者。上游剔弊之若心。不知访不足以禁弊。而徒生访之弊。州县者。命官也。尚疑其非贤而访之。所遣访之人。非命官也。何以知其为贤而信之乎。且也民不畏有形之浮收。而畏无形之勒索。虽极贫者。负粟而来。莫不多带升合。备耗折之需。今操之已蹙。逻察成。风影未来。消息已到。料量掩覆。仍取之民。

从来弊不生于法中。则生于法外。法中之弊易见。而法外之弊难稽。上之所禁者浮收也。不禁其择米也。其应否揄簸。米难自言矣。上之所察者斛面也。不察其抑勒也。其谁为后先。无从察核矣。于是有行贿争先者。有倍价折帛者。有嘱绅衿諈诿者。有罄其行李资粮。而号呼于路者。嘻。好除弊而不善除弊之效。乃至此乎。枚以为访官者宜访之于平时。而不必专访之于收漕。察漕者宜察之于民间。而不必专察之于仓内。王道荡平。不先逆诈。果有横征。听民上控。严禁抑勒。而宽假于浮收。如是则大体立而要领得矣。蝗为天灾。春秋书有蜚。未书捕之之法。晋刘兰不捕蝗。关中转丰。唐姚崇始议捕之。而白居易诗中已极言其弊。今督捕之官太多。一虫甫生。众官麻集。车马之所跆藉。兵役之所輘轹。委员武弁之所驿骚。上官过往之所供应。无知之蝗食禾而已。有知之蝗先于食官。而终于食民。捕虱而裂其衣。熏鼠而拆其屋。固不如勿捕勿熏之为愈也。且蝗之捕。果可尽乎。凡所谓捕蝗而蝗尽者。皆欺也。皆待疾风暴雨而后歼旃者也。听民自捕而官不与焉。民间之禾。蝗食者半。存者半。强民分捕而官督焉。民间之禾。蝗食者尽。蝗不食者亦尽。枚愚以为嗣后捕蝗之法。宜专责有司。不必多差官弁。果匿灾耶。自有舆论。果成灾耶。自有王章。若因其所小不便。而转生其所大不便。固不可也。今大府训州县辄曰。尔其察吏乎。勤民乎。除盗乎。枚以为上之所以相诏。与其所以相率者。事事相反也。夫州县之胥。所恃以剥民者。无他。文檄而已。上官之胥。所恃以剥州县者。亦无他。文檄而已。无端而取遵依。无端而取册结。无端而式不合。无端而印文不全。此固若辈剔嬲之故智。而为上官者。乃亦不信人而信法。偏好立规条教令。畀之权以济其奸。即以江邑近年论之。一行版图顺庄。再行保甲循环簿。再行印契之三联。完粮之版串。再行道府之提比。约正之值月。当其始也。明罚法。若不可终日。而意在必行。及其终也。形格势禁。亦自悔其初心。而视为故纸。枚愚以为督抚之使吏治民。如使工人之制器也。物勒工名以考其成足矣。何必为之制一斤。造一削。代而迫驱之乎。又如田主之督佃也。予之牛种。待其菑获足矣。何必为之隔疆越界。揠其苗而助之长乎。邃古以来。未有多令而能行。多禁而能止者也。诗曰。谁能烹鱼。溉之釜鬵。言烹鱼烦则碎。治民烦则散也。荀勖曰。省官不如省事。省事不如省心。上行文书。能省尤善。其必不能省者。挈其最。凡月行若干。行少则大府之体尊。必行则　朝廷之法立。其在上也。官与官共事。而不使吏与吏共事。其在下也。官与民共事。而不许吏与民共事。捐死法而任生人。隋刘炫对杨素之语。深可思也。左氏有之曰。非德莫如勤。尚书曰。六府三事惟勤。勤之益于政也如是。今公亦知州县中有求勤而不得者乎。赤紧之地。四冲之衢。严上官之威。以及其妻孥子姓。以及其傔人别奏。若行辕。若水驿。若厨传酒浆。若阍钱杂赐。琐屑繁重。而为大吏者。方且盱衡厉色。矜矜自持。馈刍禾不受。馈牲牢不受。然而不受之费。往往更甚于受者。何哉。在大府以为吾既不饮若一勺水矣。其所应备之馆舍夫马。当无误也。而不知扈从之人。所需不遂。则毁精舍而污之。鞭人夫而逸之。诡程途而误之。入山县则索鱼。入水县则取雉。临行或并其供应之屋幕几帟银杯象箸而满载之。虽忠直之士。亦多畜缩隐忍。佯为不与较之说以自宽。而不知为政之精神已消磨于无益之地矣。其在会城者。地大民杂。事务尤多。不知每日参谒之例。是何条教。天明而往。日昳而归。坐军门外。听鼓吹者几何时。投手板者几何时。待音旨之下者几何时。忍渴饥。冒寒暑。而卒不知其何所为。以为尊督抚耶。至尊者　　天子。而未闻在京百官终日往宫门请安者。以为待训诲耶。一面不谋。何训诲之有。而父之教子。亦无终朝嚾嚾者。及至命下许归。而传呼者又至。不曰堂庑瓦漏。则曰射堂须圬。不曰大府宴客。则曰行香何所。略一停候。一筹划。则漏冬冬下矣。虽兼入之勇。

其尚能课农桑而理狱讼哉。不知当其杂坐戏谑。欠申假寐之时。即乡城老幼毁肢折体而待诉之时也。当其修垣辕治供具之时。即胥吏舞文匿案而逞权之时也。朝廷设州县。果为督抚作奴耶。抑为民作爹耶。清夜自思。既自愧又自笑也。枚以为国家设佐贰丞尉。本属闲曹。一切杂徭宜委办治。使州县得尽心民事。如此而田野不辟。狱讼不理者。宜亟亟劾去。以让贤路。除盗之法。自当责成捕役。然庶民在官。久无下士之禄。吏胥分润良民。犹之可也。捕役之财。取之盗贼。取其财而捕之。无是理也。而大府一行提比。则来往有需。经承有需。行杖者有需。彼方●膝踠足。供张之不暇。而何暇禽盗。且以忠恕之道待捕役。势有不得不取盗财者。就江邑论之。额设捕三十。法当领八十金。以八十金养三十捕。每名约得二金有奇。而其所谓二金者。制府之鸣钲者分焉。扬旗者分焉。巡道之击柝而张伞者分焉。名下之白役又分焉。其足不足。尚待问哉。及至诣府受遣。践更递换。莫不鲜衣肥体。称娖而前。递解军流。莫不器械资粮。犁然具备。思其所以谋生。所以应官。与其所以甘心敲扑之故。而不禁心寒发指矣。虽然。彼养盗者名捕也。能养之。必能擒之。今之充捕者。乞类也。不能养盗。而盗亦不屑供养之。然则何以自给。曰。赖朝廷有乐户蒱博宰牛等禁。彼取月例吓飞钱。以度其日。而攘狱遏讼。以及为盗囮者。亦间有之。彼之所藏身立命者。仍在朝廷禁令之中。然则禁者何以禁。而令者又何以令乎。枚以为欲擒盗宜先养捕将。严罚宜先重赏。嗣后请核县库司库一切赃罚闲。合计若干。增为禀假。充为赏费。俾此辈守法度于平时。买细作于临事。则路不拾遗。非难事也。

天下人才。本于学校。学校之设。多在州县。选士学臣。一过便已。造士校官。率多颓废。与士相亲。非州县而谁。今执州县问曰。尔所治某士贤。某士不肖。大率不知也。其所知者。非巨绅。即大贾而已。其病亦自上率之也。州县进见大吏。无问文风士习者。上有不好。下必有甚焉者矣。且夫　国家武学之设。似可省也。天下之民。秀者为文。勇者为武。其勇者既有兵丁行伍收而用之矣。其秀者又有胶庠生贡收而用之矣。　国家养兵。业已多费。复为之设武学。而三年一大比焉。糜各省钱粮万计。其所得者。多非文非武之人。临试则习跅张。具橐鞬。平时弃之。倚符鸱张。一邑之中。破败者十之六七。大扺虣勇之人。无所拘束。则必横行。兵之不敢横行者。训练多而管约众也。武生即兵类也。督学远。教职卑。其谁训练约束之。按武举始于武后。武学始于宋绍兴。本属权宜之制。公盍题革此科。以其费为各省养士养兵之用。未尝非盛举也。凡上数条。明知日不增烛。昼有余光。然春雷既声。百虫难嘿。亦尚有明知不能强公。而又不敢不告者。则莫如用人。夫用人何以不能强也。以荀令之明。而失之严象。以诸葛之明。而失之马谡。公羊曰。听远者。闻其疾不闻其舒。望远者。察其形不察其貌。此之谓也。然窾要亦有可言者。大凡居高位者能识同体之善。而忘异量之美。故使人得以揣合幸进。愿明公起而矫之。己高明则必加意于沈潜之士。己厚重则必宽容夫倜傥之人。己苛察则不可轻信谰言。己静镇则不可竟无耳目。己不媚　　天子而后能觉人之谄谀。己能力追古人而后能识人之庸俗。病百姓者虽小必诛。误顿递者虽大必赦。工献纳者虽敏非才。昧是非者虽廉实蠹。龚黄不同术而同归于治。周来不同虐而同归于乱。要在观其大节之所在。而审其性情之真而已。枚所见如是。未必皆当。然于大君子之前。布露所畜。或不以人废而采其言。或即以言观而知其人。幸甚。

　　上两江制府黄太保书　
袁枚

尝闻天子有诤臣而不闻督抚有诤吏者何也。忤天子旨虽得罪。而所以被罪之故。天下共知。好名之士。或优为之。忤督抚意。督抚不能以忤意罪之。必摭别事。方登白简。虽得罪而所以被罪之故。天下不知。好名之士。亦不肯为。况以明公之威重。视天下才。若踞泰岱而临邱陵。较诤寻常督抚。更有难焉。然枚一乞病吏耳。公独勤勤咨询。岂非知其难而欲闻所未闻耶。伏见公抚甘肃时。　　上命公提兵剿边。公毅然不动。封还诏书。卒至边民大安。此公之以识量抗　　天子也。鄂西林当国。人多目慑之。公以一总兵官。独不为屈。此公之以气节抗宰相也。夫公之识量气节。能抗　　天子宰相。而人之进言。乃不敢抗一制府。此亦公所深悲。而日以[己](已)之所能者望天下也。然则公来江南三年矣。未尝鹰鸷毛击而民怨。未尝弹劾贬窜而官愁。未尝偏听喜事而武弁放纷。未尝鬻狱卖爵而幕府受谤。是诚何故哉。夫本无爱民忧国之心。而悖于行事。以传于此名者。势之无可奈何者也。实有爱民忧国之心。而忘其流弊。以传于此名者。事之立可改移。而豪杰旁观之所深惜者也。窃以为大臣之弊。有识可以得小人。不可以得君子者。有威可以治边防。不可以治中土者。有察事明于远而暗于近。敬君知其小而忘其大者。是数者。不可不察也。夫黜陟赏罚。先王治世之大权也。先王有治世之大权。足以制天下矣。然必推心置腹以要之。笙簧酒醴以文之。委曲繁重。若是者何哉。孔子曰。贤者避色。孟子曰。礼貌衰则去之。古之君子。虽君父前。尚争此区区者。以为重其身而后道可行也。况同食天禄。同供天位者乎。夫南面而临。能荐人。能劾人。此天子之所托于督抚者。若夫剔嬲之。奴叱之。斜睨而唾涕之。此非天子所托于督抚者也。在公以为不轻劾一官。不轻诛一吏。惟于声音笑貌。故为峻厉。使人惮而不敢为非。殊不知彼小人耶。劾之非刻。而辱之何足以为惩。彼君子耶。荐之非恩。而慢之徒足以为怪。天下固有受千金而不感。得一言而驰驱者。又有见微色而深耻。受刑罚而恬然者。人之不齐。或相什百。或相千万。故先王以礼貌待君子。以爵赏励中才。以刑戮加小人。犹惧勿给也。明公乃欲以区区之声色。取天下之智愚贤不肖而一例陶镕之。先推之于廉耻以外。而后置之于腹心以内。不已过乎。一切大府出巡。舟车厨传之饰。僚寀入谒。磬折趋拜之为。皆吏治之末节。臧获之能事也。人之精神必无两用。悃愊无华者必不能供张储偫。奔走捷给者必不能恺悌宜民。公之奖许。往往在彼而不在此。故曰。可以得小人。不可以得君子也。公治西川。又治甘肃。皆边地也。苗夷相。机贵神速。故耳目宜周。纛下将校。纤悉必报。非得已也。若南民柔弱无所用之。明公侦事。委之武弁。武弁受委。托之兵丁。此辈不知是非。实固有赏。虚亦无罪。朝匦一投。暮符立下。东驰西突。所在驿骚。在公以为仍付有司鞫讯。然后裁之以法。当无颇戾。不知督抚之威。有雷霆万钧之势。从空而下。讯详拘解。逐层核转。纵或深明无罪。立释拘系。而被访之人。已弃产破家而不可救。万一委讯之官。人本倾危。以有事为荣。以深文为技。妄控揣公意。张口辄曰大人诇察。宁有误哉。其幕客亦曰。纵十事九虚。亦须坐实一二。为制府光颜。在公澄剔之苦心。为小人迎合之快捷方式。岂不可惜。夫州县屈法。有公可申诉也。公屈法。谁北走长安以申诉乎。而兵丁者。习惯于刺探。经营于恫喝。势必相引为曹。挟持有司。文武交恶。诗曰。无纵诡随。以谨惛怓。又曰。无易由言。言不可逝矣。言误听诡随之言。政令一发。便不可挽。故曰。可以治边防。不可以治中土也。远莫远于僚寀之家庭。近莫近于明公之左右。今属吏床笫诟谇。公能知之。文牒宣提。及至衙前之散从。养马之健儿。謥詷不法。而公不知。所过州县。掉罄呼。在公不过一榻之安。一饭之适。而乘高势而为邪者。如云而起。易称威如之吉。反身之谓也。言自治贵严也。今反其道而为之。故曰。公之察事。明于远而暗于近也。　　上南巡。所治桥梁山川。原许开除正供。不必门征户罚。况　诏书重迭。惟恐累民。而公故欲反之。以为心知微旨。君行制而臣行意。非所以待尧舜也。公之言曰。南民狡狯。无忠爱之心。故一大创之。不知忠爱者。民之油然自生者也。非可以威力取也。今闻绅士设彩棚经坛。公听之可。止之亦可。乃严拘为首。将置之法。及绅士惧而星散。又大逆公意。而牵持汹汹。公之心。以为彼绅士者。当捆载而来。为有司者。当拒绝而去。阴用其费。而阳不受其名。然后　　上不知而其道两便也。然绅士既欲献媚于　　上。必不肯捐费于无名之地。　　上尚不肯累百姓。又岂肯加罪于献媚之人。此理之易明者也。彼纳手坐而祸至。醵钱忠而祸又至。进退伥伥。其能无怨乎。古人先庚先甲。革言三就。皆所以帅民趋事也。公于迎銮大典。而无匪怒伊教之思。故曰。公之敬君。知其小而忘其大也。

以上四者。皆公之过而无人敢言者也。枚之意。公当行者不在是焉。其一曰。遵定制以肃官方。夫属吏见督抚。会典甚明。府以上法不当跪道。州县以上法不当自唱名。先王制州县。卑其职而不卑其礼者。何也。卑其职所以使民亲也。不卑其礼所以防民轻也。公何不体此意。敬士尊贤。其不法者劾之。不使跪拜营求而得免。曰。尔固得罪于天子百姓也。非得罪于我也。其贤者荐之。亦不使感恩。曰。尔固有益于天子百姓也。非有益于我也。如是。则正人出人才得矣。其一曰。总大纲以扶政体。朝廷官职。各有攸司。丞尉之权。县不可侵。州县之权。府不可侵。苟非其人。宁劾去之。官果冗。宁奏裁之礼。尊不亲小事。卑不尸大功。今宰牛蒱博之事。动烦公访。过矣。枚闻雷霆之威不轻击人。然一旦虺虺而下。未有能跪而求免者。公之访漕也。檄张七县。及其终也。不劾一官。使七县不当访而访。为失明矣。当劾而不劾。为失刑矣。疑者曰。是何若蒿火之暴怒而无继也。黠者曰。是公之用诈也。公明知七县漕政之不善。而利其多费以办供张。恐其不喻意也。故威胁之。又恐御史之纠之也。故先为访案。以待奏对地步。非真欲剔其奸也。在公未必有此意。而形迹固已如是。可不戒哉。其一曰。远佥壬以停罗织。夫官之争名。犹商之争利也。善为商者。不居奇货。则物价不腾。人心亦静。不善为商者。挟奇邪谲觚以来。则街巷聚观矣。公一则曰振作。再则曰锋利。于是在位者。莫不严乎如有急色。两袪高蹶而张之。曰。某赋功。某属役。某熏一豪。某速一讼。及考其实。虽寻常簿书。尚茫如也。要知事果当为。君子虽日行数百端。必不肯烦称于上以炫其才。今之事未行而言先至者。公亦可知其故矣。有事然后可藉端求见。求见然后有言可陈。有言可陈。然后有恩可冀。其同寅僚友。往往互相攻发。以求见悦于公。而代其位。又惮公之明而难欺也。故司马谋太守之位。必假别驾以挤之。县丞谋州县之位。必假簿尉以挤之。何也。使公之不疑也。然公之不疑。而去其一用其一。则固已堕其术中而不悟。树荆棘者。徒受其刺。树桃李者。终饮其甘。举错之间。故宜慎也。其一曰。去权术而归至诚。公之盱衡厉色。呵官吏而忤朝贵者。岂公之性哉。公之术也。从来英明之君。恶人沽名。尤恶人立党。　　上之英明冠百代者也。公知之深矣。务在孤行一意。时时为率作兴事。毫无顾忌之状。使官民诅我詈我。而我之不好名也明矣。内而九卿六曹。外而抚司提镇。从不以寒暄相接。使人人眕目相视。齐其口。都无好语。而我之绝攀援而无党也又明矣。纵有过失。难免弹射。而一托之于招怨有素。使　　上若曰。黄某者孤立之臣也。彼只知有君耳。愚民憎之。同列忌之。是宁足相排笮耶。愈毁之。乃益所以深誉之。久而人人知其毁之无益。则亦不复有以蜚语上闻者矣。古大臣则不然。不求名。亦不避名。不与人为同。亦不与人为异。公何不勉而进焉。伏念公官宫保尚书。子作监司。年届六旬。受　国之恩。可为极矣。人臣之荣。可谓至矣。自此以往。虽爵上公。加衮服。于公亦何加增哉。惟愿公声名流千万岁。揖让于古大臣间。而不以挟术固宠自足。则于枚所倾尽陈说者。或不无采取焉。死罪死罪。

　　请入觐藩臬面奏条陈疏　
徐元文

窃惟三年大计。藩臬两司。并令赴京朝觐。以一方之政治。于藩臬两司是寄。为有司之纲领。是以三载考绩之期。毋论道里远近。俱令趋事阙下。固将以闾阎之利病陈之黼座。而　　皇上因以鉴察其才能。为黜陟进退之地。既明试以功矣。又必敷奏以言。此即古者述职之典也。旧例。藩臬入觐。俱许条奏地方事宜。但仅得由通政司投递。引见一次。辞朝即行。于述职之实。犹为未尽。兹逢宇内底平之会。巨典复行。臣请　　皇上特谕各省藩臬。朝见之后。即将所属地方应行事宜。各具本章。面行条奏。仰候　　皇上亲加谘访。听其敷陈。其才具之优劣。议论之得失。自难逃于奏对之下。　　皇上知人善任。睿照至明。从此黜陟进退。在　　宸衷自有洞鉴。而各省藩臬。跋涉赴京。亦得面陈事理。展竭悃诚于　　天颜咫尺之间。较之封投银台。尤加亲切。臣又伏见　　皇上慎重用人。凡廷推巡抚。遇有藩司。多蒙驰召。与其临时赴阙。何若即试之于入觐之时。况今年大计。藩臬举卓异者极多。　　皇上鉴其才能之高下。兼可以知督抚所举之当否。于察吏用人之典。似皆不为无补也。伏祈采择施行。

　　清厘吏治三事疏顺治十三年　
给事中柯耸

臣思图治之道。杜绝营私。方可澄清官守。轸恤民困。先在严革弊端。以臣得之耳目最确者。约举三条。敬为　　皇上陈之。　一严上下之体以杜私。自古有一定之官守。即有一定之名分。上官非养尊。属吏非曲谨也。盖以体统严则情面可杜。名节重则操守必廉。近时积习相沿。莫如属官拜认门生。明末。凡经抚按复命列荐者。去任之后。方称门生。乃流弊日甚。凡州县之与府厅。府厅之与司道。司道之与督抚按。往往师弟相称。执礼维谨。借门生为献媚之阶梯。假执贽为行贿之快捷方式。甚或旷废职业。专务逢迎。馈节贺寿。百计结欢。上官乐其趋承。每至曲为徇庇。安望有强直自遂。私谒不行。所称清白吏乎。臣请行督抚按。以后如有属官拜结门生。密访得实。特疏参处。不得知情容隐。俾各官绝意钻营。自必尽心职守。简省结纳。并可勉励公廉。是亦清官守而肃吏治之一端也。

一重巨蠹之法以穷奸窟。夫　朝廷重任巡方。总在安民察吏。故官府既有纠参。胥吏亦有考察。至于一二巨蠹。尤应执法严惩。然臣见近日察访衙蠹。只行于小而不行于大。不知官府之衙门益尊。则胥役之狐假愈甚。统计各省。上而督抚。中而司道。书吏承差。为数繁多。通省之事。在其掌握。一切钱粮出纳。文移迟速。刑狱大小。赋役高下。那移脱换。线索由[己](已)。故一入衙门。无不乘坚策肥。良田广厦。不知得之何来。故江浙之闲。司道掌案书吏。每名充顶之费。辄须数千金。苟非思取偿于一二事。不难倍收于一二年。胡肯出此重赀。以营一胥吏之缺也。年来州县之积蠹。无不改名易姓。投入上司衙门。虽屡奉　　申饬。究竟具结遵行。总属虚文朦混。按臣稍有瞻。便多投鼠忌器。不过以州县数人。报解赎锾。充数塞责。乞　　皇上严饬巡方诸臣。上自督抚司道衙门诸吏。务须一体察访。苟有罪迹昭著。立行拏究。如果能访拏大署巨憝。考核之日当加奖赏。如仍前仅以州县下胥充数者。竟以不职论处。庶律令从公。而人心允服矣。

一禁官买以苏民累。臣思人臣抚理一方。官职无论崇卑。俱宜仰体　　皇上爱民如子之心。以惠养小民。然爱民务先洁己。自古廉吏有悬鱼瘗鹿之操。酌水投钱之节。方能扇布仁风。助成化理。近者贪污接踵。大者无论。即其小者。如官买物件一事。积习难除。在上司封发价银。涂饰耳目。未尝不谓发价平买。其实所发之银。不足原价之半。而州县下吏。阴喻其意。或私派于里民。或取办于行户。物数既完。原银并缴。百姓累赔而不敢明言。州县奉行而付之无奈。故地方有一土产。则百姓受一大害。更或差役执票横索。除买对象之外。有供应饭食馈送路费数倍之苦。乞严饬督抚按。以后每府州县前及大市镇处勒石一通。明刊奉　　旨。不许官价勒买物件。违者即以违　　旨论。并计赃坐罪。如州县官有奉上司衙门官买者。罪亦如之。如此则见　国法既严。人心知儆。廉隅少饰。而民得安生矣。

　　请考核州县实政疏乾隆九年　
吏部尚书讷亲

窃惟吏治贵有实效。奉行务去虚文。外省自督抚以及各州县。皆有应尽之职守。而州县为亲民之官。凡教养大端。能尽一分实力。则百姓受一分实惠。加以督抚综核得宜。自然令行禁止。有月异岁不同之象。乃外省政务。非不遵循成宪办理。然浮文常多。实惠殊少。如钦奉　　上谕暨内外臣工条奉应行事务。在督抚大吏固皆恪遵罔懈。督课维严。由司道行之州县。亦复郑重严明。然于行文出示之外。求其遵奉之实际。则十无一二。前蒙　　　世宗宪皇帝降旨。令各督抚每年于十二月。将奉到事件。各条各。如何施行。及行之如何。已有成效。缮本具题。洞悉外省因循积弊。藉以儆省振刷之意。乃行之既久。又复视为故套。不过令书吏随例填。既鲜稽核之实。有违述职之义。臣之愚见。似应将具题成效本章停止。窃思朝廷良法美意。凡以为民也。但其中有未能期效于旦夕者。亦有实力奉行。即可收实效者。如兴学校。端士习。振民风。及农桑树畜。河渠水利诸善政。皆所应行。其造烧锅。赌博健讼刁悍诸事。定例綦严。皆所应禁。然当因地制宜。从容观效。未可以期之旦夕也。至于盗窃打降。及崇尚邪教等事。关系于民生风俗。不可不为急除。果能力为整顿。固可旋至而立效也。其所以行之而无效者。以各省州县。惟以簿书钱谷为事。其于境内户口之贫富。地土之肥瘠。物产之丰啬。民情之趋向。习俗之美恶。以及山川原隰。桥梁道路。一切漫不经心。官之与民条教之外。既无余事。民之与官纳课之外。漠不相关。上下之情不相联属。安望其令行而禁止乎。臣请　　敕下各省督抚。酌量各州县地方之大小事务之繁简。定以一年半年之限。令该州县官历境内乡村。逐一体访确寔。各就地方情形。将某事所当兴举。某事所当整饬。行之有无效之处。据实造册详报。该上司即据此以为考核。岁终。督抚将通省某某州县。某事兴举若何。某事整饬若何。有效无效。核实具折奏　　闻。如此则为州县者。知上司之考核。以实不以文。则凡职分所当为。考成之所系。自必实力奉行。不敢虚应故事。况百姓之休戚。果能相通。地方之情形。又能熟悉。其平日一应户婚田土。词讼钱粮。自易于措办。可省案牍之烦。即猝遇水旱不齐。亦可斟酌缓急。措置得宜。则事事皆为实政。于吏治民生。不无裨益矣。

　　请厘吏治五事疏嘉庆五年　
御史张鹏展

臣边省庸愚。知识浅陋。蒙　　恩擢置谏垣。夙夜兢惕。无可自。第思来自田闲。于民风吏治。间有所闻。谨条列五。恭陈　　御览。

一严幕友以肃吏治也。幕友所以襄吏治。而其弊也适以蠹吏治。蠹之最者。厥弊有三。一则督抚用属员为幕友。前经　　谕旨申禁。闻督抚仍有踵行之者。不可不严禁也。督抚于属员。上下之体严肃。苞苴不易通。即有私通。尚恐碍旁人耳目。惟用属员为幕友。且题补驻省之缺。晨夕出入无避忌。外与各州县为同寅。往来交密。最易夤缘。无从觉察。是以营私之督抚。无不用属员为幕友。其害最深。即使督抚无私。而该员上下通透。借端撞骗。亦所不免。否则与官亲瞒隐该督抚。表里为奸。势所必至。督抚养廉优厚。岂力不能请一二幕友。而必借　　朝廷名器。提拔升迁。以代束修之费。即如直隶之吴兆熊。李三晋。系梁肯堂亲用为幕友之人。声名狼藉。吴兆熊由主簿微员。不数年升至同知。胡季堂复题授冀州直隶州知州。且题李三晋为驻省同知。恣其出入。所以不能免于物议也。一则上司荐幕友于属员。外省陋习。遇有新州县到任。作幕者夤缘求上司荐举。或贿托上司之官亲幕友。央求转荐。督抚司道府。均所不免。其缺大者。往往至人浮于事。甚则有空食束修而不理事者。谓之坐幕。且该幕友以为上司所荐。自高声价。多方需索。挟制本官。稍有拂意。即转至上司衙门。煽动是非。或与上司幕友。遇案情翻驳作难。是以州县之畏幕友。更甚于畏上司。其弊不可不除也。一则幕友互相连以取重价。凡幕友积习。其惯在何省。即于其省树声气党援。倘有别省请来者。即于上司同寅各衙门。互相排挤。使不能容。而彼之党与乃固。如褔建之漳浦侯官。广东之番禺南海等缺。每缺须用幕友四五人。每人束修至千五六百千八九百不等。一缺之束修已近巨万。即小缺亦不下数千。官之廉俸。本有定制。此种出自何项。不得不朘削民间。吏治愈难清理。即有稍知节俭之州县。而幕友之结党盘踞。不可复挽。其为害地方不浅也。凡此三弊。宜严行查禁。而吏治可以肃清矣。

一专仓库责成以重帑项也。州县亏空仓库。挪新掩旧。各省积弊皆然。近年间有督抚实力稽查。设法补缀一二。而一转手又已荡然。各州县见积习相沿。愈生玩狎。终无完补之日。州县自有廉俸。且陋规未经尽革。何至亏空。臣思数十年来亏空之故有四。一素性奢靡者。需次旅邸。已负逋累累。甫到任即挪项偿逋。在任内复纵性豪侈。遂亏短日甚。一专意逢迎。投所好以邀上欢。遇有美缺。竭帑钻营。希图保题。倘上司经过。多方曲探上意。不惜巨费。抑或劣迹经人告发。竭帑馈送。以求曲护。一心地胡涂。或官亲及长随散耗。漫无觉察。或因上司微厉声色。即茫无主意。遂不复顾惜帑项者有之。一专意营私。见近日亏空。未即发觉。自分才短。无可上达。到任即事侵渔。或将帑项私寄回籍。或开库为子弟捐官。以为亏空系众人之事。牵缠攀累。或难尽诛。所以侵私迄无顾忌也。若因公赔垫。以致短少。实不过百中三五而已。如此而督抚岂尽无知觉。乃全无参办者何也臣思其故。亦有四。一则避处分。属员亏空。上司有失察之咎。且有摊赔之责。所以欲图趋避。遂成徇隐。一则恐牵连。上司或受过属员之馈送供给。所以不敢办。一则徇情面。虽有洁清自守。并未受属员馈送办差之费。而所属藩臬道府。不能保无沾染。连累多人。动成大狱。所以宁隐忍而不肯办也。一则狃积习。近来各省亏空。俱未办出。一人独办。反或招刻薄之名。遂至习为固然。而恬不知怪。夫以积习既深之后。诛之不可胜诛。但不早为设法经理。军国重计。听其糜耗日甚。何时为认真之时。是必思善后之宜。以挽数十年积重之势也。臣以为从前亏空。须彻底查清。而善后不可不预。欲善后在易于举发。欲易举发在专其责成。若督抚司道同分重责。反瞻顾而不易发。惟以清查亏空。专责之各道。道员事务。稍为清简。且一省数道分巡。耳目易周。或有亏空。准其特参。如无亏空。亦每季出结咨部。稍有虚捏。一经发觉。与亏空之员同罪。则该道必不肯身负重责。听州县之奢糜纵侈。借公帑苞苴以邀彼功名也。且有贪婪之督抚两司。亦稍惧该道之乘其后。该道事关切[已](己)。人亦不得议其刻。此所以相制相维也。虽该道权似于重。然道之所查者亏空耳。使仓库完全。该道又何从而勒诈之。且道若贪婪不法。督抚原可参奏。此更所以相维相制也。

一宽童试考额以绝苞苴也。岁科两试。文武童生。由州县录名送府。由府录名送学政。向来并无额数。自前山西学政戈源。奏请录送童生。须大加淘汰。务取清通。有五十卷不通者。即议处州县。戈源初意。因年老厌事。卷多艰于翻阅。欲耽一时之逸。而不知贻无穷之累。臣见近来州县。借词淘汰。视为利薮。有将应考童生。仅录送一半。及仅小半者。而其一半。以为居奇之地。往往有不录取者。出银贿买。数金以至数十金不等。名曰买卷买多者多送。买少者少送。以臣前岁告假回籍。一路目击耳闻。所在多有。伏思童生聪慧。亦随时长进。由县府试待至院考。远或年余。近亦不下数月。不清通者转而清通。正宜宽以励之。一为渔利起见。有钱者不通必取。无钱者虽通必弃。寒畯数金。何处设措。以致裹足不前。小试为士子进身之阶。似此其为人才之害。实非浅鲜。恳乞停止此例。止许查明身家清白。除刑丧过犯。以及籍贯与例不符外。其余概行全送。以杜绝弊累。亦以广励士气也。

一严禁滥役以奠边民也。广西自乾隆五十三年。兵靖安南。而思恩南宁太平镇安泗城各府。按户派拨民夫。于各塘堡搬运军需。自大功告蒇之后。十余年相沿。事竣而派累未裁。每日需夫或数十或百名。在塘堡伺候。每一州县。多则十余塘堡。少亦五六塘堡。而一邑农民。散居各村。离官道远者。或数十里百余里二百里不等。每日轮带粮食。在塘堡露居野处。荒废功业。其小村之人少力竭。弃田逃散者。更不一而足。且塘堡本无当差之役。惟往来胥役长随幕友客商人等。出小费于各衙门。营取夫票。累路派拨。近年村民。屡次上告。督抚批饬禁革。而州县离省会远者。其胥役长随。俱愿塘堡有夫。以任其恣派。且每塘堡有登记往来公文之号书。借此向用夫者讨取小费。或村民间有不能当夫者。每月暗补银于号书。号书借此与衙门之胥役长随分肥。怂恿本官。拘累良民。而地方官又或受号书等之月规。遂仍颟顸奉文。而不即裁革。拘服田力穑之民。日寝食于风雨尘涂之苦。饥而不能谋食。寒而不能谋衣。奔走流离。实难度日。数府民生。所关非浅。此臣之所目击情形者。伏乞　　饬下督抚严禁。每塘堡立牌宣示。并细访吏书胥役。有仍前私敛侵肥者。重治以示炯戒。庶边氓胥安耕凿矣。

一严采买以安民心也。去岁吏部尚书刘权之。奏准采买榖石。须于邻邑采买。今春直隶总督胡季堂。又请以邻邑难于搬运。请仍在本境采买。窃臣前省亲回籍。家居三年。往来数省。访知民间之不便。莫甚于采买。而地方官之欲借以网利者。亦莫易于采买。臣籍隶广西上林县。即以一县言之。自近年来地方官俱私行采买。按户分派。每年或五六千石八九千石不等。俱折银渔利。乃嘉庆二年清查。额应贮榖一万四千石之数。反欠一万一千石。奉文分三年买补。每年三千余石。而地方官因即奉文。派累更多。上年地丁粮米六千五百余石。按粮支派。每石粮榖二石。已成一万三千石。除应实买三千余石。已冒买一万石之多。外又按户。每团买谷三百余石。上林十三团。又成四千余石。重重派累。百姓之苦。不可言状。且百姓或数十里百余里运谷至城。街巷露居一旬半月而不肯收。复向索费用。谓之随封。必如此而后使百姓愿升价折银也。其实收谷不过十之一二而已。一年如此而民困。迭年如此而民更难支也。臣原不宜言本地方之事。第一邑如此。各邑亦不相远。一省如此。各省亦不相远。且采买普按钱粮户口。则受累既同。民力实不能支。以至相约不领。则官必多遣差役。追捕势急。即事端多矣。前年贵州之兴义府。毗连广西之西隆州。边民不靖。闻实因采买迫勒而起。特地方官不肯实报。而以邪教饰其名耳。此种积弊。南省视北省为甚。至边省又更甚。由一省言之。离省会差远者。又更甚也。刘权之所奏。亦必有所见闻。请于邻邑买采。不过欲杜派累之害。而胡季堂又请于本境采买。臣思派民采买。向有例禁。尚难尽杜不肖者之营私。今明使于本境采买。恐扰累更无所底。且　畿辅雨水。颇少。谷价稍昂。恐亦不可多方致扰。恳乞　严饬胡季堂。直隶所属欲于本境采买。可否能保不派累闾阎。如有私派。一经访出。惟该督是问。则各州县方不敢派累。而民气常静。实久安长治之道也。

　　复秦小岘廉使论吏弊书　
周锡溥

示记浙狱数则。乃仁人之用心。不当作文观矣。易噬嗑丰皆言治狱。丰以明为体。噬嗑以明为用也。愚谓以明为体者。明在下。州县是也。以明为用者。明在上。内而廷平。外而臬司。是也。然州县于民亲。而情之最初者易办其体明也。顺而易。臬司去民远。而情之已变者难知。其用明也。逆而难。阁下之平反浙狱。非其逆而难者乎。非今之明于吏事者。所谓可已者乎。为之下者。即欲进而请益。安所得称于是者而陈之。因又读所著按察司题名记。与谕告郡州檄书。而知阁下固以察吏为安民之本。今日州县之弊。其积于隐曲深秘者。既牢不可破。而民又不敢以言。是使阁下不得闻也。窃以为利弊相倚。去其弊即谓之利。贾长沙之论积贮曰。天下之大命。路长君之论刑狱。亦曰天下之大命。阁下之于刑狱为专责。而于积贮为兼司。故锡溥不言利言弊。而终无以易夫积贮刑狱之说。夫今日之州县。非弊之始。患在于因。请析而言之。则弊之在仓储者二而一。弊之在刑狱者一而二。何言乎仓储之弊二而一也。常平之设。所以备荒。敛之民者散之民。故民不得不买。籴之官者粜之官。故上官不能不察。其买之于民也。例择有粟之家以济公籴。先时官民一体。不劳而办。未几变为派买矣。派买者。官召殷实上户。而觞于厅事。先注拟某某应买若干。自五十石至三百石不等。虽不至者必勒领附卷。纳谷时。率以两石抵一石。他费半之。额溢折价亦如之。其时民富而重犯法。故莫敢龃龉。次变为助买矣。官召客派买如故。而谷价渐昂。领买者返价于官。而自献金。如其领之数。名曰助买。门户以十之二为率。官则派屯户商店以充买焉。驯至贫户多。而官之令不足信于富室。虽召不至。则助买又废。始有散买之例矣。散买者。民田百亩以下不买。过百亩皆买。而校其田之多寡以为差。名曰均苦乐。然纳谷时。官之羡余。家丁仓书斗级之分润。皆取于斛面。门印券票有规例。以部价计之。犹再倍有奇。富室足任之。中人之产。力不胜也。永顺每石折收五千七百文则十倍部价无漕故也凡无漕处采买类此不得与有漕处例观亦有照粮摊买者。其法微有异同。而办理则一。户书传会里甲。版籍既多。高下其手。至有串通影射。如甲应买。使乙代领。而状具甲名。踰限则逸乙而比甲。虽百喙莫辨。有鬻田质宅以偿者。非有振刷廓清之力。窃恐此法又不能行。大抵买于富室者。力虽独而实出于有余。买于散户者。力虽分而实出于不足。总由作法于贪。以致更张无渐。屡变愈下。其势然也。然且有买无贮者何也。当其盛时。物力饶裕。自征令一切。以至公私税。无一不取赢于民。以其得之之易。而不甚爱惜。进则用馈献博能名。退则恣声色极玩好。未尝知有国计也。至新故相乘。穴孔百出。为之后者。假弥补为名。幸恩敛怨。既已利尽锥刀矣。反更增饰亏缺。以其上。辗转濡忍。而卒无如何。故常储遂匮。其有悃愊之员。挈瓶不假。而指驳之端。不绝于司书。盘查之檄。时下于道府。然则岂独州县之咎哉。夫委员加结。成例固然。然使教令果严。原可权宜济事。而向之大府。以此为散使之美差。向之本管。又私为润[已](己)之常数。甚至明知其亏。而唯恐其亏之或露。明受其绐。而反讽其绐之不工。上下相蒙。始终一辙。此愚所谓仓储之弊二而一者也。何言乎刑狱之弊一而二也。则一曰宿讼也。楚俗故险健者。以官之宿讼成之也。湖南州县。自理词讼。批率半月始出。嗣是有诉。又互有控诉。行于官者有唤票。有拘票。有集人证票。差有原差。有改差。有加差。实皆具文也。因而有殴有抢。报状差票。繁复重沓。又皆具文也。所以然者。批出内幕之手。官画诺耳。票出门书之手。官不省也。幸而讯有日矣。则有投到钱。有送案钱。有挂牌钱。有派班钱。如是而胥役之欲未餍。则以某某未到诳禀。如是而阍人之欲未餍。则以邻证不备为词。不知被讼者。日聚数十人于市而食。废三时之农功而无所告诉也。不幸官又他出。则不得不归。甫及门而催差在户矣。家安得不破哉。又如田土坟墓等讼。偶获一讯。而官作歇后语曰候勘。届期。两造人夫。除道治具。声动。久之不至。则累累陈状请。不至。迫而扳其辕。命驾辄不果行。行则骑从云阗。浆酒藿肉。若不得直。其案辄积年不可解。是以险健之徒。欲破人之家以快其私忿者。必假手于此也。官之整齐民者听断耳。听断废则险健者何妨从旁而玩弄之。一讼之卷。触手盈帙。一讼之词。炫幻百端。以此咎民。指为好讼。不知水壅不决。必将旁溢。木丛不剔。则将缀蔓。拔本塞源。斯为善术。闻长老言。前邑令沈公。期决讼。猾吏奸民。屏气震慑。而讼亦皆罢。好讼之民。可使无讼。其已事也。今则所谓有名美缺。州县向日所视为溪壑者。其连甍巨室。既皆化为草宿鼪游矣。而小户之仅完者亦少焉。论者道及某官时事。以为讼其饵也。险健者其媒也。吏胥其矰缴毕弋也。遂使缺敝民罢。讦风日甚。岂不惜哉。次曰讳盗也。盗有窃有。而役有捕。捕之缉窃以方向。以技之生熟。而其缉也以津要。一盗发则能推类钩摘而制其死命。故盗不畏民而畏捕。虽然以严吏驭精捕。则捕者民之耳目也。以慢吏驭劣捕。则捕者又盗之耳目也。耳目改易其故处。于是捕不足以病盗。而反足以病民。近曰市小窃。往往而有。门索费而后入报状。书索费而后出票。差索费而后行。事主之家。复具食而遣之。未几。诘盗于捕。如景之系风。控捕于官。如水之投石。其赃重上闻者。官必多方回护。以脱捕人之罪名。事主卒亦畏累而罢。或值上檄严切。捕不得[已](己)而缚贼以献。则又逸其魁桀。秘其窝主。瓜分其赃物。而官之所讯详者。不过苟完之局。事主之所给领者。乃其吐弃之余。况累千百而盗无一获。偶一获而赃无半领。则理之所必无者。官岂竟受其罔哉。玩视民瘼故也。汉时严能之吏。莫如赵京兆尹扶风。其发擿奸盗。岂尽自行哉。张子高召贳偷长而诸偷毕致。朱子元抆拭尚方禁而冯翊肃清。皆精于用捕之效也。故官严则捕精。官慢则捕劣。牧令不揣其本。一遇报。辄授意代书。剔去强暴器械。删减赃单。短估价值。使不满贯而后受状。为规避处分起见。不知州县之例得处分者。不尽以盗。盗案之例有严限者。不必不获也。预为不获之地以庇捕。又量设末减之罪以诲盗。愚实未见其可。一人善射。百夫决拾。一禽负矢。百皆奔。乌有藉蝉翳以自蔽。养痈疽以贻患者哉。是以穴墙胠箧。无地无之。非其甚者。多不具报。贼部酋豪。骑从出入。里中无敢忤视。不独官以为讳。即民亦以为讳。讳盗果可为长策乎。民间之事无过讼盗。舍此不理。所理者何。不听其讼。何不屏却其状。状郄而讼有时释。不却无时释也。然而官以施其疑鬼疑神之术。非状曷恃乎。不治其盗。何不并去其捕。捕去而盗有时获。不去无时获也。然而官亦利其于囊于之资。于捕何诛焉。此愚所谓刑狱之弊一而二者也。锡溥所见向来弊政有此三者。而一言以断之曰不仁。州县亲民谓之父母。父母望子之孝。官望民之良。而人不得议其过者。慈先之也。苟父母于子。坐视其疾苦而不顾。反更嗾其仆婢。与里之恶少。加以楚毒而冀其速死。则必无是父母。果其有之。即亦不能强颜以责其子之孝。况为民父母者哉。今以所亲之民而委之于左右。委之于胥役捕快。甚且委之于盗贼。聚不仁之人以谋所亲之民。则是加以毒楚而冀其速死耳。如此而责民良。其可得耶。夫民之可恃者。不忍不敢之心耳。往闻荐绅士庶。殉公之急如其私。而惜官之去如失父母。民间小有争。闻驺从声则敛手而退。今一切不然。彼见官之视民。如秦视越之肥瘠而无所措意。其所图度。又不免类于市驵贩之所为。即无所不忍于其心。而又无所不敢于其事。上有好者下必甚。遂尽泄其忍心敢气而不疑。以彼三弊成此两患。不有仁人。何以善其后乎。欣逢　　皇上轸念民依。惩贪黜墨。上游洁[已](己)以率。承奉陋习。裁汰无余。是以州县皆有起色。独民间瘠瘢如故。岂上之仁。有以及于州县。而州县未有以及于民欤。抑积弊之深。有未易扫除更张者欤。夫长于奉上。短于惠下。此向者弊之相因也。今在上者既皆操本治末。澄源汰流。如是而尚不勇于剔弊。果何惮而不为哉。天下大命。无过仓储刑狱。则凡有积贮刑狱之责之人。皆天下托命之人。然上官之于仓储非岁终不会。于刑狱非重者不谳。自非弊之既破。则虽以上官一视同仁之公。不能胜州县积渐杀人之私。今天下大命独悬于州县而已矣。其惟救之以政乎。阁下躬体至仁于上。而求端吏治。与为更始。由是训之廉俭以正其趋。立之程督以核其实。时之董劝以防其溃。严之阍人胥役以杀其恶。而阁下之德。又自有其神明变化之者。虽非草野所及窥。而他日得以与观吏治之盛。则两大命之维持不敝者。谁贻之也。敢竭其颛愚。缕积害。以补明听之阙。以资仁术之穷。幸垂察焉。

　　条陈粤西二事上金抚军　
于成龙

一杂派之不可包于官。由单之亟宜发于民也。夫禁杂派。　　圣旨严饬。不啻再四。然亦有确不可少者。每岁之中。造由单纸张工墨有派。在县造实征纸张工墨有派。药材本色额银不足有派。表笺包袱额银不足有派。春秋二祭。礼不敢俭。起解编银水脚盘费有派。两次奏销水脚费用有派。是皆一定之例。万不能除。但当堂与民公议。期于足用。眼同交出。其泒单有司朱墨点定。散于见年存照。纵有不肖。料不敢将多派朱单。之百姓为口实也。至于意外之事。如往年助解云贵之饷费有派。助各道之进表有泒。助浔州之水脚有派。凡如此类。咸由上派定。原有定数。应将原牌付与百姓。从公议派完解。庶有司无不可告百姓之事。百姓亦无疑畏有司之心。上下相知。而缓急可以相济。若夫愚弄猺獞。欺其无知。借口派项之多。任官一力包管。初则犹相照顾。终则包外加派。民苦不堪。而逃亡相继。是在亟为劝谕禁止也。正赋杂项。界限不明。总由不发由单之过。猺獞虽不识字。彼亦知遇人而问。不发由单。则原熟新垦。混淆不明。杂派得而入之矣。然今功令日严。讳过愈巧。印结甘结。徒事纷烦。若出其不意。稽查一二乡民。问其有由单否。则官吏无所施其巧矣。即如收银大流水簿。俱系奏销时凭虚构撰。无关实事。止将纳银发票与由单合否。而官吏又何所肆其贪也。一有司之廉耻宜养。百姓之泣诉宜详也。夫官之于民。犹父之于子。父不慈则子不孝。官不清则民不良。况边徼之民虽刁。与腹里大异。腹里有势宦挟制。噩衿把持。光棍肆恶。若蠢尔猺獞。则不谙官语。不识文字。惟听外江流棍。唆哄告状。诓骗使用。及至提审。茫无一应。此粤西开辟初年之情形也。数年以来。百姓告官吏者不一。非尽流棍之唆哄。实有逼不得已者。且有司之于民。宜化刁为良。上下亲睦。至于致民控诉。亟宜引罪自悔。听上处分。辞职离任。庶不致于官民构讼。以伤体统。若反复争辨。以祈免罪。加民以刁纵。使辨明无辜。复何面目腼居民上乎。倘民含冤不能剖诉。则复增一仇民之官。如立意与民洗冤。则此风一倡。复恐开刁诈之渐。是在宪台默挽风化。如有告官吏等事。中而不必明行。按事而渐除之。以去地方之蠹。以伸百姓之冤。则官吏知警。不至与民廷辩。公法行而廉耻亦全。百姓知状之未有准行也。必俯首归家。不敢居告官之名。及官挂弹章。百姓颂为上之明。而不自以为得意。是官之罪状取之议而无隐匿。参劾之权端之于上而不显恃乎告讦。如此则民情上达。民风可。且以省案牍之烦。而上下蒙清静之休矣。

　　请禁滥调疏山西通志　
田从典

我　　皇上举贤用能。知人善任。策力。成例不拘。故督抚仰体　　上意。于州县中廉能著者。亦往往破格请调。以示鼓舞。意非不美。事非不善。而沿习既久。弊端遂生。有秉公而调者。即有徇私而调者。在州县求调之弊。大约有三。一曰希图美缺也。一曰规避冲地也。一曰预为卓荐之基也。在督抚滥调之弊。大约亦有三。一曰曲徇请托也。一曰公行贿赂也。一曰引用心腹之人也。然而皆借整饬地方为名。简拔贤能为说。既不拘历俸之浅深。复不论参罚之有无。巧为朦胧。意成快捷方式。幸而得计。魍魉为之公行。不幸而败露。远迩为之骇异。即如前安徽巡抚李。调桐城县知县钱启鳌一案。指桐城县之繁以为简。指休宁县之简以为繁。近日山西大宁县知县许晋。贿调被参一案。先图夏县。继图介休县。手本开银至一万数千两之多。其它调繁之员。如调历城县之管承宠。调南昌县之王廷对等。或以贪婪败。或以亏空参。若不将滥调之例永禁。长此安穷。且营求得调之员。其贪酷必甚。或前任之钱粮未清。或上司之谢未足。虽欲不侵用库帑。剥削民财。其势有所不能。上既蠹国。下又害民。如是者宜禁。且他员即有不肖。犹畏上司觉察。若不肖之员。一经调繁。则督抚司道。皆其护身之符也。亦复何所忌惮。如是者宜禁。且一人调繁得计。通省州县。必皆探其献媚之方。人心不静。奔竞成风。如是者宜禁。且小州县调繁得计。大州县必皆寻一自固之术。人情不安。行止易坏。如是者宜禁。查调补旧例。原为江南浙江等七省中钱粮难征之一百一十余县而设。又边远烟瘴地方。必调补熟悉风土之员。臣请嗣后除旧例宜调者。仍照旧题明调补外。其余一概不准滥调。且严定督抚违例处分。则妄念既息。而吏治自清。其或真有要地需才。本官果不相宜者。许该督抚明白奏请　　皇上照山陕例。拣选好官补用。则至公无私。官方澄而民生永赖矣。

　　察吏八则　
谢振定

一州县官宜辨其品。庸陋无能。刚愎自是。固不可以牧民。而专意逢迎。应酬周到者。必非认真办事之人。如果实心实力。为地方兴利除弊。其视缺之繁简无二也。虽僻壤小邑。必有应办之事。即日夜勤劳。犹恐不给。何为孜孜于世故周旋耶。但办事认真。未能随俗附和。则长吏同寅。鲜不以为迂拘。甚且相与讥刺之排挤之矣。故众恶众好。不可不察。而访察臧否。在各道府尤亲切。宜有责成。　一州县宜节其用。除署中修膳日用应酬外。本道本府有规礼。有摊捐项。有帮贴项。有一切解费册费考棚费。多者万余金。少亦不减五六千金。州县养廉俸银不过千余金。而费用如许。是从何来。上司能设法筹划。为之省去费用。庶责其廉而罪其贪。于势为顺。于心为安。　一州县宜禁其奢侈。俭以养廉。亦以端化。自是作吏之要。近来外官舆服仆从之盛。饮馔应酬之丰。虽较前稍减。而积习未除。为害不小。祛贪污。杜亏空。似必于此塞其源。还返朴。在大吏倡之。更易为力。至官僚幕友。终日晏饮。或与仆吏辈昼夜聚赌。恬不为怪。此风尤宜痛惩。　一州县宜养其廉耻。州县官纵不自爱重。未有不顾体面者也。上宪视属吏。无论贤否。皆等之隶卒。吏风所以日下。凡有宪札。事无巨钿。辄以参揭套文。重加申饬。连文屡牍。严示而不信行。无怪州县官一切皆视为具文。此其弊在书吏幕友。率意签行。上司所不及察。至于上宪差提委员。徒滋烦扰。殊乖政体。似宜斟酌。　一州县仓谷勿轻准借粜。每年春借秋还。直是官吏家人。藉此分肥。毫无实惠及民。每次禀请借粜。司房使费甚重。挪移亏空。弊窦多端。惟荒年发赈。万不得已。然且昧心染指。比比皆是。何怪民间之盗贼纷纷也。　一州县利弊宜责令指陈。何事当兴。何事当革。不妨各抒所见。缕悉上呈。大吏藉以觇牧令之才识。知地方之情形。因而措施得当。旌别有权。在实心任事者。可得所禀承。即有意见长者。亦从兹鼓励。或者不致任意废弛也。　一州县勿轻更调。官不久于其任。虽敏才未有能裨于地方也。如上宪谦恳挚。使贤良吏得以尽心利济。岂必急急于迁擢乎。用才奖善。不窒自新之路。不开躁进之门。大君子当有灼见。或有案件差错。札调来省。最足滋累。或实缺州县。藉端赴省。夤缘干求。最为恶习。即有司官逢五十日必上衙门。似亦烦琐。有事不妨每日求见。无事则朔望可也。　一州县毋任欺罔。凡牧令事无轻重。必由道府转申。中途阻格。累月经年。且紧要事必与首府首县商通办理。往往变幻失真。串谋蒙蔽。上司殊难觉察。而外州县必有坐省家人。与院司吏役及首州首县家丁。勾通探听。凡大宪语言喜怒。升迁降调。事未举而通省皆知。弥缝夤缘。无所不至。此贤否所以难辨。而错置未易允当也。若使事可径达。机不外泄。则属吏之志可通。而上宪之柄不摇矣。

　　论驿传之害　
徐文弼

凡驿传之设。有冲有僻。冲则谓之驿站。僻则谓之里甲马。仅以供本州岛邑之驰递。故又谓之递马。递马之设。不过数匹。驿站每州邑或再设。甚冲或三设。每站额马六十七十不等。其廪粮工料。存项下支销。而岁终随地丁奏报焉。其为差也。官则给以勘合。役则给以火牌。而水驿之船只。陆驿之夫马。则遵照部填。其马有官坐有紧差小差散差包马之不一。其役有总理马号家人。有兵房。有马牌马夫背包送差医兽之同事。至于额外之差。有上司之纸牌。有封之协济。额外之累。有过差之越站。额外之苦。有马匹之多索。各项之苛求。辱官殴吏。锁挞马夫之肆横。在昔明代末年。海疆多事。差使繁多。往来络绎。员役狠如狼虎。拷索惨同盗贼。方解鞍下马。酒肉如山。任其醉饱。但喧呼索马。不与牌抄。马集成。皆非中选。其意在于勒诈也。迨饱其欲。方许抄牌试马。多索之外。又要折干。诡云马不堪骑。贴并之外。又需借马。若遇水陆交冲之地。既索诸费。又欲坐舟。及拨至官船。又嫌滞重。欲坐民船。于是埠头行户。四出封拏。及集河干。众皆敛金馈送。方坐一舟而行。或竟不用舟。仍乘驿马而去。所乘不过数马。所坐不过一舟。而官役受其骚扰。水陆遭其剥削。前差甫去。后差又来。冲繁疲驿。何堪此累。然此犹其小差也。若大差出京。部文先行。知会沿途督抚。地方州县。预期料理马匹。伺候供帐。办买用物。传集工匠。无不毕备。遣骑侦探于数百里外。闻风所至。尽皆胆落。官有才能。应付麤具者。尚能黾勉支持。以图侥幸。其庸员苦缺。则束手无策。附近统辖上司。惧祸及[已](己)。乃于所属州县。调马协济。辄一二百匹。守候多时。离乡窵远。刍粮俱尽。马毙夫逃。不可胜数。及差使将临。督抚护送标员。兵部差官。及各差前跕。带领司庖。飞驰先至。本官诣馆接见。供应之外。各送规礼。先求差官前站包收。而旌节使至。又致敬赆仪。餐毕登程。始保无事。稍有不周。良骥指为驽骀。盛馔匿为草具。辱官锁胥。毁房掠器。协济诸骑。尽行越站。鞭棰驰骋。必使马毙而令赔偿于他驿也。然此犹为经过之差言也。若本省上司按临及纸牌应付。则更有甚焉。夫州县之获罪于经过使臣也。督抚知之。犹或垂怜冲剧。尚为掩覆。纵使臣蓄怨思报。犹事缓而祸迟。至于上司按临。其供张之盛。仪卫之隆。姑不具论。此外幕客内司。与夫书门承舍皁隶舆台之属。无不有馈。苟或少。则媒有司之短长。播弄属役之过失。功名身命。属在须臾。岂不发速而祸大乎。若夫督抚值班之书役。司府公务之差承。亦本省之子民也。然而狐假虎威。需索凌虐。甚于过差。附带亲朋。互为羽翼。党恶横行。恬不之怪。嗟乎。朝廷置驿。所以速邮传而驱驰王事。讵容此无端之荼毒耶。呜呼。贤牧令览此。未有不寒心酸鼻者。吾愿默一筹思。誓此生有居尊位乘轩輶之日。断不蹈此故辙。则无形之造福。已不啻随车之甘雨矣。

　　严蔽　
袁枚

某大府。御下严。巡凤阳。奚奴召讴者侑饮。事发。壳其头。毙。意以警众也。嗣后每巡。奴挟妓而博。强索州县钱。箕坐大呶。大府竟不闻。袁子曰。是严之蔽也。渔者谨提其纲而网焉。故常得巨鱼。或捉搦于鳅虾间。则吞舟者逃。天下人善不善而已。其善者。见一罪发。即一人死。有所不忍。则专务为隐匿纵舍。其不善者。知罪小死。大亦死。均死也。则宁为其大。以自溢于法之外。而姑快吾意。故横益甚。然则上之严。将禁恶也。而乃生恶。虑失入也。而反失出。岂非有所蔽欤。既蔽之。将并其严而失之。然则宜如何。曰多其察。少其发。此御下者之法也。匪重匪轻。适协其平。此用刑者之经也。

　　思过斋记　
法式善

思过斋者。颐园同年纪　　恩而作也。颐园官待郎。有直声。一日以言语失职。廷议重谴上。　　天子鉴其素而宥其罪。俾闭门思过以养其亲。待郎感　　圣恩之优渥。奉其定省之身。不敢有退闲自适之念。爰以思过额其斋楣。而属余为之记。夫侍郎失职。负咎引慝。方自以为罪矣。言乎过则非罪明甚。书曰。宥过无大。易曰。无咎者善补过。然则常人无过。君子有过。君子不患有过。患有过而不自知其为过。职思其居。职思其外。思之固不可已哉。且夫过之为言。失乎中之谓也。侍郎与余交三十年。其心术学业。知之最深。有特立孤行之谊焉。然嫉恶太严。求治太急。嫉恶严可也。太严则不辨其恶之大小。而尽欲去之。势不能尽去。将小者去而大者焉有之矣。求治急可也。太急则不辨其治之轻重。而尽欲行之。势不能尽行。将轻者行而重者沮焉有之矣。大恶期于必去。重治期于必行。其小者姑可以听之。士贞子曰。林父之事君也。进思尽忠。退思补过。社稷之卫也。侍郎者社稷之卫也。他日　　召用。吾愿侍郎于嫉恶求治二端。务持其平。譬如射焉。期于中鹄斯已耳。譬如音焉味焉。取其配与调斯已耳。酬　　圣恩于万一。而慰苍生之望。所以尽其思于平日者。岂不在此时哉。岂不在此时哉。

　　咨询民情土俗谕乾隆十九年　
陈宏谋

民生之休戚。风俗之美恶。固由积渐使然。非一朝一夕之故。而因俗立教。随地制宜。去其太甚。防于未然。则皆官斯土者所有事也。苟非情形利弊。熟悉于心胸。焉能整饬兴除。有裨于士庶。府曰知府。州曰知州。县曰知县。则四境之内。有一不为官司所当知者乎。况闽省环山滨海。地窄民稠。食指繁多。风俗慓悍。号称难治。地方官所以及民之事。有知之而不能尽行者矣。未有全不之知而能行之而当者也。本部院闽两载。虽已随事体察。苦于未尽明晰。叩之各属。亦非片时所能条对。且有不能置对者。除四境道里村庄形势。已于绘图案内。行令查填外。所有民情土俗。因革事宜。行查不胜其繁。汇列条件。该府州转行各属。悉照册式。逐条登覆。淡防澎湖二厅。一体登覆。并移丞佐一体知照。曰田赋。曰地丁。曰粮米。曰田功。曰粮价。曰垦殖。曰物产。曰仓储。曰社谷。曰生计。曰钱法。曰税。曰食盐。曰街市。曰桥路。曰河海。曰城垣。曰官署。曰防兵。曰坛庙。曰文风。曰民俗。曰乡约。曰氏族。曰命盗。曰词讼。曰军流。曰匪类。曰邪教。以上三十条。皆地方所必要之事。即地方官所必应办理之事。本部院以此咨询。未敢遽期事事尽善。无非欲地方官。平日体察及此。讲求及此。孰为于民有利。孰为于民有害。了然于心。遇事查办。缓急轻重。自能宜。有利无弊。各州县奉到此行。惟宜就现在情形。据实登覆。该地方应兴应革之事。如有所见。不妨据实敷陈。于逐条之下。以备采择。分防丞佐。如有所见。另禀呈覆。如无确见。不必勉强。本部院就此得知各属利弊。各属亦可以随时举行。即或格于时势。限于识力。有未能即见之施行者。而事已了然于心。于知府知州知县之称。亦可以无负。况知之既真者。行之必力乎。不以善小而不为。不以恶小而为之。日计不足。月计有余。循良着迹。造福地方。未始不基于此。此本部院所跂予望之者也。

　　饬取州县舆图檄乾隆二十年十月　
陈宏谋

本部院到任。饬地方官各将舆图宪纲事宜册呈送。原以舆图者。备载四境之道里远近。幅宽狭。村庄密。及山川形势原委也。至于宪纲事宜册。则凡境内所有。及地方官应办之事。均宜备载。不但旧例宜然。揆之初次相见之义。上司咨询。属员登荅。亦莫要于此。乃展阅之下。图则东涂西抹。方位不明。道里不确。册则草草数行。非浮泛不切。则舛错不堪。竟系无用之废纸。各官相沿套数。原未寓目。即为转送。殊非循名核实之道。况本部院初此邦。人地生。闻见寡陋。正藉图册以知梗。即地方各官平日。亦于图册。有一番讲究。方见心地方。不愧知府知州知县之职。不宜始终视为虚文故事也。但逐处逐条驳查。未免纷繁。今酌定条件。分发照造。庶资治理。仰该官吏。移行所属厅县。遵照发来式纸。应入图册各条。逐事体察。悉心稽考。据实列入。期于真切不讹。止就现在情形登覆。并非遽求美善。毋庸遮掩粉饰。如有所见。随事兴革者。另禀条陈候夺。此图册不妨缓至三月以后。徐徐查造送到。或先造册。或先绘图。皆可不拘。各官平日已心于此者。此番再加考订。自更确切。即平日未曾心者。乘此考究。亦未为晚。古人左图右史。册即史也。为学如此。为治亦然。各官果能于图册各条。有一番查考。了然心目之间。不但自己熟悉地方。上司问及。可以随事登荅。从此因地制宜。随时措置。随事经理。凡有兴革。必协机宜。遇有灾荒查勘等事。缓急必有布置。于地方民生。必有裨益。于各官才情识见。亦必长进。本部院展此图册得悉地方情形民生利弊。并即以此觇各属办事之虚实勤惰。幸勿视为迂阔不急之务而忽之也。分防之丞佐。一体造送。知府则不必也。

　　取贤否册资治新书　
贾汉复

为汇取官员贤否事。照得本部院职任抚缓。抚缓之权。首在察吏。未有吏治不清。而能嘉惠元元者也。兹值任之初激扬伊始。当有罚一人而使四境震迭者。但有司布列既广。一人耳目难周。因思各郡之贤否。不能欺司道。各邑之贤否。不能欺府厅。佐贰首领之贤否。不能欺堂官。若肯从公品骘。绝无混淆。何难肃清吏治。但恐司道府厅等官。不无养骄市恩之习。忧谗畏讥之心。或以资格为拘泥。或请托为委蛇。或保全亲识。或瞻顾津要。或喜趋承而隐庇大奸。或听诬谤而中伤正直。或惜穷途而姑容窃位。一路之哭徒闻。三尺之法莫逮。不几以　　朝廷彰善瘅恶之典。竟为宵人颠倒渔利之资乎。言之拊心。急宜痛革。本部院端本澄源。期于贪墨解绶。所有各官贤否。合行查取。为此仰司官吏。即将抚属大小官员。秉公采访。严加品题。某官德政卓荦。某官治行平常。某官才不称职。务令绘心肖貌。刻画逼真。据实开填。援事证考。总不得虚应故事。中有不肖之尤者。另开事迹。密揭呈报。以凭纠参。本部院即以品定贤否之真伪。定秉笔者之贤否。所谓不知其人。视其所与者是也。如或瞻故纵。毁誉失真。则本官之治行可知。白简无情。恐不独问之下吏也。

</div>
    <div class="pagination">
<a href="皇朝经世文编_page87.html">上一页</a><span>...</span><a href="皇朝经世文编_page83.html">83</a><a href="皇朝经世文编_page84.html">84</a><a href="皇朝经世文编_page85.html">85</a><a href="皇朝经世文编_page86.html">86</a><a href="皇朝经世文编_page87.html">87</a><span class="current-page">88</span><a href="皇朝经世文编_page89.html">89</a><a href="皇朝经世文编_page90.html">90</a><a href="皇朝经世文编_page91.html">91</a><a href="皇朝经世文编_page92.html">92</a><a href="皇朝经世文编_page93.html">93</a><span>...</span><a href="皇朝经世文编_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
