<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 32 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 32 页/共 192 页
  </h1>
  <div class="content">
   窃维我　　皇上冲龄御极以来。　　圣学日深。则知识日广。而左右侍从之辈。尤宜豫加慎选。勿使将来蛊惑　　圣聪也。溯自汉末以及前明。朝政之失。半由宦寺。盖宦寺进身之始。每以小忠小信。便捷逢迎。无非善其固宠邀恩之计。及至党与已成。则骄肆专横。而箝制其上。虽英明之主。竟有百计不能除之者。当时臣民。无不切齿痛恨。终归无可如何。我　朝　　　列圣相承。远迈前代。不但不准此辈干预政事。虽应对进退之间。亦不假以辞色。使无由谗谄面谀。浸润肤受。是以二百余年。从无斯患。虽然。如此严防。尚有防不胜防之虑。而嘉庆癸酉之变。犹有通贼者。是此辈之反复无常。已有明征也。今　　　皇太后垂帘听政。早能洞悉其獘。杜渐防微。有鉴于前。不使宵小蒙蔽。所以知人善任。　朝政于以肃清。即数年后我　　皇上亲政之时。亦断不致宠任此辈。贻事机。又何待臣下鳃鳃过虑哉。然殷殷献曝之忱。有不能已者。当此之时。正　　圣学扩充之际。虽臣工皆能尽心辅佐。而宦寺尤宜加意斟酌。臣以为宦官之设。无非效奔走供指使而已。万不可使年轻敏捷之人常侍左右。请　　　皇太后选择忠正老诚者。为我　　皇上朝夕侍从。庶将来亲政之时。必不致受其欺蒙蛊惑。而无疆之　　圣德基此矣。臣愚昧之见。用敢披沥直陈。不胜战栗悚惶之至。

　　金陵告捷请加敬慎疏同治三年七月　　　
吴廷栋

窃臣恭读本月初三日　　上谕。自古君臣安不忘危治不忘乱即令今日已治已安犹当戒慎恐惧不自满假等因钦此。方今江宁克复。元凶授首。四方指日荡平。普天臣民。同深庆幸。乃　　圣心犹戒慎恐惧。不自满假。谆戒统兵大臣督抚等。及内外大小臣工。慎始图终。无荒无怠。此诚四海臣民。万世无疆之福也。而臣窃有虑焉。万方之治乱在　朝政。百工之敬肆视　　君心。事不贵文贵其实。下不从令从所好。敢为　　　皇太后　　皇上敬陈之。夫治乱决于敬肆。敬肆根于喜惧。从古功成志遂。人主喜心一生。而骄心已伏。宦寺即有乘此喜而贡其谄媚者矣。左右即有因此喜而肆其蒙蔽者矣。容悦之臣即有迎此喜而工其谀佞者矣。屏逐之奸即有窥此喜而巧其夤缘者矣。谄媚贡则柄暗窃。蒙蔽肆则权下移。谀佞工则主志惑。夤缘巧则宵小升。于是受蛊惑。塞聪明。恶忠谠。远老成。从前戒惧之念。一喜败之。此后侈肆之行。一喜开之。方且矜予智。乐莫违。逞独断。快从欲。一人肆之于上。小煽之于下。流毒苍生。遗祸社稷。稽诸史册。后先一辙。推其故。祗因一念之由喜入骄而已。军兴以来。十数省亿万生灵。惨遭锋镝。即倡乱之民。莫非　朝廷赤子。大兵所加。尽被诛夷。　　　皇太后　　皇上体上天好生之心。必有哀矜而不忍喜者。况旗兵乏食。根本空虚。新疆缺饷。边陲摇动。兼之外患偪处。窥伺要求。异端肆行。人心煽惑。岂惟不可喜而实属可惧。假使　　万几之余。或有一念之肆。虽　　纶音告戒。而臣第奉为故事。多方且视为具文。积习相沿。徒为粉饰。将仍安于怠惰废弛矣。是非坚定刻苦。持之以恒。积数十年之恭俭教养。有未易培　国脉复元气者。夫上行必下效。内治则外安。而其道莫大于敬。其几必始于惧。惧　　天命无常则不敢恃　　　天。惧民情可畏则不敢玩民。惧柄暗窃则谄媚必斥。惧权下移则蒙蔽必照。惧志易荡则谀佞必远。惧邪易升则夤缘必绝。凡皆本于一心之敬而已。盖惧者敬之始。敬者惧之实。敬则　大智愈明。神武愈彰。　　　天之明命。常顾于目。民之怨咨。如闻于耳。　　一人笃恭于上。盈廷交儆于下。帅知惧。必协力以靖余氛。残寇无难尽扫。大吏知惧。必竭心以图善后。灾黎将庆更生。而　宵旰勤劳。仍复其难其慎。日与二三大臣开诚布公。集思广益。无欲速。无见小。一切抚绥培养安内怀远之要。无不次第筹其万全。庶几　　至诚无息。久道化成。绍　　　祖宗富有之大业。开子孙无疆之丕基。是皆由　　皇心之敬成。而实由　　皇心之惧始也。要之存亡决于敬肆。敬肆根于喜惧。唐太宗身平雄。贞观之治。轶于汉文。而以骄矜致悔。明皇亲定大乱。开元之治。等于太宗。而以泰侈召祸。若夫帝舜之治。至于地平天成。大禹犹戒以无傲无慢。而虞书首曰钦。此所以成中天之运也。武王之治。通于九夷八蛮。召公犹训以玩人玩物。而丹书首曰敬。此所以永八百之祚也。喜而肆者如彼。惧而敬者如此。易传曰。危者使平。易者使倾。惧以终始。其要无咎。诗曰。敬之敬之。天维显思。命不易哉。可弗以为永鉴与。 

　同治三年七月奉

上谕吴廷栋奏金陵告捷尤宜益加敬慎一折剀切敷陈深得杜渐防微之意朝廷宵旰焦劳无日不以奠民生培国脉为念中外臣工亦当体朝廷兢惕之心各矢忠赤实力筹划务策万全以期海隅乂安闾阎乐业有厚望焉吴廷栋折着交弘德殿用资省览钦此

　　大局关系疏同治四年　　　
孙翼谋

奏为沥陈愚忱。仰祈　　圣鉴事。窃臣学识迂拙。忝列言官。夙夜悚惶。思竭愚夫之千虑。而终无一当。故不敢冒昧而易于言。乃今日正有不能不言者。臣惟机趋于所渐移。而患出于所不备。自　　皇上冲龄御极。典学为先。未遑亲政。　　　皇太后万几躬理。特崇懿亲。以重寄。使之宣　上德而抒下情。恭亲王以议政之权。处危疑之日。此即洁己奉公。尚恐有难宽责备者。况乃身蹈愆尤。　朝廷能为至亲而稍恕乎。　　　皇太后　　皇上严旨昭垂。使之知愧。　　德量优容。使之知感。　　天地覆载。永无既极。为恭亲王一身计。固诚曲为保全矣。抑臣区区之愚。更有过虑者。今外难尚未尽平。民气尚未尽复。帑藏之度支。尚未尽裕。善后之事宜。尚未尽筹。言用人。则是非之议论。或无定评。言行政。则通变之权宜。非拘常例。诗曰。发言盈廷。谁敢执其咎。无一专任之人。此后之执咎者谁耶。诸王等之于恭亲王。均有戚戚具迩之情。怡怡友于之爱。或引鉴乎前车。循　朝班之常礼。严谨太过。忠悃难通。至部院各大臣。每日预备　　召见。而进趋不过片时。对答不过数语。即章疏敷奏。亦或未能率臆尽陈。浸假而左右近习挟其私爱私憎。试其小忠小信。要结荣宠。荧惑　　圣聪。必至朝野之气中隔。上下之信不孚。或和光以取声名。或模棱以保富贵。虽　法宫听政。自有权衡。意外之虞。万不致此。而其渐要不可不防也。伏念　　　皇太后　　皇上至诚充积。何所不格。湛恩沾被。何所不容。凡大小获咎人员。苟有回心向道之机。无不在弃瑕录用之列。况恭亲王谊同休戚。更可予以自新。庶裁抑而警其已往者。所以为义之尽玉成。而勉其将来者。所以为仁之至。臣为　国家大局关系起见。非为恭亲王一身进退起见。至可否　　酌赏录用。以观后效之处。恭候　　宸断。臣不胜战栗冒渎之至。

　　请忧勤节俭疏同治十年　　　
谢维藩

奏为时局艰危。吁恳忧勤节俭。以固　国脉而弭乱端。恭折仰祈　　圣鉴事。窃维自古国家兴于俭约。败于奢侈。安于惕厉。危于放纵。人君躬行节俭。岂惟撙财用惜物力哉。将以清心寡欲。使耳目玩好之物不接于前。斯窥伺迎合之端无自而入。用能庶政清明邪慝不生也。伏见　　皇上大婚典礼。采办修造等事。为费过巨。夫以　　皇上万乘之尊。举行大典。即竭天下财力。谁曰不宜。然而古帝王当国家全盛之时。犹不忍稍事奢华。同民忧乐。今西北兵燹数千里。人烟断稀。川湖连年水灾。荡析数省。奸民岌岌思动。近日各处河决。畿内淹没人民田舍数十州县。流亡满路。而异族偪处肘腋。挑衅各边。纷杂谲悍。祸变不测。此　　　皇太后　　皇上卧薪尝胆之时。非暇豫安乐之日也。痛念庚申之变。　　　先皇帝乘舆播迁。中外鼎沸。薄海臣民。呼天号恸。顿足北望。诚不敢料事势若何底止。幸能一年之内。转危为安。仰赖　　　列祖　　　列宗。与　　　先皇帝在天之灵。亦我　　　皇太后　　皇上忧勤惕厉有以致之。今以已绌帑项。供无底铺张。窃恐左右近习。揣摩夤缘。百獘交至。流极有不止于　大婚一事者。　　皇上勤求念典之时。习观奢靡。亲迩玩好。既惧　　圣德有累细行。民困诛求而供滥费。将益甚其愁苦怨泣之声。异族窥瑕衅而长戎心。且适堕其幸灾乐祸之计。譬诸病人气血亏损。外毒横攻。犹复日饫浓甘。助邪削正。又如强邻世。貌为和好。阴肆很诈。其家虑患备祸之不暇。反诸事疏懈与以可乘。欲免危殆得乎。伏望　　　皇太后　　皇上念　　　祖宗创业艰难。与　　　先皇帝遗命付托。念念存起衰振敝之心。事事思创巨痛深之日。不以目前无事为可幸安。不以臣下不言谓无大失。不以小忠小信为爱君而受其蒙惑。不以饰金饰玉为美观而期于治平。省一分　国用。活一分民命。固一分人心。轻一分边患。微臣目睹时局。实不忍畏罪不言。谨昧死陈奏。伏祈　　圣鉴。

　　大婚典礼宜崇俭疏同治十一年　　　
倭仁

奏为　大婚典礼。宜崇俭以光　　圣德。恭折仰祈　　圣鉴事。本年二月。准内务府行知各衙门。恭查　大婚礼节。敬谨预备等因。伏思宫廷系四表观瞻。节俭始于躬行。斯风化及于海内。上行下效。理固然也。昔汉文帝身衣弋绨。罢露台。以惜中人之产。用致兆民富庶。天下乂安。明帝马后服大练之衣。史册传为美谈。此古事之可征者也。我　朝崇尚质朴。　　　列圣相承。无不以勤俭为训。伏读　　　世宗宪皇帝圣训。朕素行不喜华靡一切器具皆以适用为贵此朕撙节爱惜之心数十年如一日者人情喜新好异无所底止岂可导使为之而不防其渐乎。　　　宣宗成皇帝御制慎德堂记。亦谆谆以作无益害有益示戒。　　　圣训昭垂。尤足为法万世。近闻内务府每年费用。逐渐加增。去岁借动部库百余万两。　国家经费有常。　宫廷之用多则军国之用少。况内府金钱皆闾阎膏血。任取求之便。踵事增华。而小民征比棰敲之苦。上不得而见也。咨嗟愁叹之声。上不得而闻也。念及此而痌瘝在抱。必有恻然难安者矣。方今库藏支绌。云贵陕甘。回氛犹炽。直隶山东河南江浙等省。发捻虽平。民气未复。八旗兵饷折减。衣食不充。兼之他族偪处。尤须预储财用。以备不虞。此焦心劳思之时。非丰亨豫大之日也。　大婚典礼繁重。应备之处甚多。恐邪佞小人。欲图中饱。必有以铺张体面之说进者。所宜深察而严斥之也。夫制节谨度。遵　　　祖训所以检身心。崇俭去奢。惜民财即以培　国脉。应请　饬下总管内务府。于所有应备之物。力为撙节。可省则省。可裁则裁。总以时事艰虞为念。无以粉饰靡丽为工。则　　圣德昭而天下实受其福矣。臣愚昧之见。披沥直陈。伏乞　　　皇太后　　皇上圣鉴。

　　时势可虑请停园工疏同治十一年　　　
李宗羲

奏为敬摅管见。恭折密陈。仰祈　　圣鉴事。窃自江宁克复以后。削平捻逆。中原肃清。本年滇黔军务。陆续蒇事。西路回逆。惟肃州尚在负嵎。余亦以次底定。推原其故。皆由　　皇上御极以来。敬奉　　　皇太后懿训。兢兢业业。以节俭为天下先。用能成　中兴之郅治。廓无外之宏规。此诚千载一时之盛事也。然就今日之时势论之。若遽以为已治已安。臣窃以为未可。敢就愚虑所及。敬为　　皇上缕晰陈之。泰西各国。通商传教。已半天下。今年东南小邦。接踵而至。此皆纷错各海口者也。即就陆路而论。伊悬阻。事机叵测。他如云南之大理。虽经克复。颇闻外人有窥伺之心。越南与广西毘连。闻其地已被他人蚕食。且勾结粤匪余党。窜伏其中。万一兵戈四起。患有不可胜言者。此外侮之可虑者也。军务戡定以后。余櫱萌芽。不可究诘。近年如广德之关汶桂。固始之李六。靖安之温开接等匪。聚众掠城。视为常技。本年如福建崇安湖南临湘江西安远教匪。时复啸聚。虽藉防兵之力。旋即扑灭。而各处伏莽之多。有所谓斋匪者。有所谓哥老会者。有所谓安清道友者。诛不胜诛。防不胜防。征营未能尽撤。转饷正无穷期。其所取者藉资厘金。无非以商民之膏血。充兵勇之口食。边塞之悉索难终。闾巷之怨咨时作。此内患之可虑者也。水旱灾。事所恒有。然如直隶永定河之水。年年漫口。东省自黄河改道后。时时溃决。则非常之灾。其受害不止千里。若欲大举治河。非数千万巨款不可。尚以帑藏空虚。迁延未办。今年各省旱灾。甚于往年。江南亢旱。年谷仅及五成。自九月至十月。迄未得雨。臣本籍四川。闻成都省城。水深数尺。阴阳之理。感召极速。雨旸未能时若。臣心时切悚惶。此天时之可虑者也。天下之安危。以人心风俗为枢纽。粤匪煽乱。十有余年。被其害者。创巨痛深。一旦出水火而登衽席。自宜悔过迁善。以迓天和。臣察看各处情形。人心之浮嚣如故。风俗之奢侈更甚。加以富商显宦。坐拥雄资。而穷檐小民。欲求一饱不得。近日轮船畅行。长江民船。几至失业。盖不均则不平。势所必然。此人事之可虑者也。凡此数端。或已征诸实事。或尚伏于无形。易有之曰。夕惕若厉无咎。书有之曰。制治于未乱。保邦于未危。汉臣魏相每遇风雨灾变。辄以上闻。宋臣李沆有言。四方水旱盗贼之事。人主不可不知。诚欲以忧勤惕厉之心。为补救维持之计也。臣愚以为自古盛德之君无不居安思危。筹天下之全局。尤必斥奢崇俭。惜天下之公财。比年以来。内务府传办较多。上年四月。户部以　大婚用款已及千万。奏请分别停缓。四月以后。所费尚不在内。幸蒙　　皇上特颁谕旨。饬令撙节动支。中外臣民。捧诵　诏书。无不呼欢称颂。近闻有修理　圆明园之事。经御史沈淮奏请从缓。亦蒙明降　　上谕。布告天下。特以　　　两宫皇太后燕憩无所。略加修葺。非以饰游观也。仰见　　圣天子大孝性成。躬行节俭。历久不移。夫帝王之孝与庶人异。庶人养亲不外养志而已。至若帝王。则在善继善述。克长克君。四夷宾服。百姓乂安。合万国之欢心。为　九重之色。养憩游之娱。犹其末也。臣伏愿　　皇上俯察近事。远鉴往古。念时势之危险。悯物力之艰难。不以为伴奂优游之日。而以为卧薪尝胆之时。前项工程。仍请缓办。至　殿廷之营缮。可省者省之。　宫禁之服御。可减者减之。裕四海度支。为万事根本。或者外侮潜消。内患不作。天时固可感应。人事亦可转移。此中肇端甚微。关系甚大。臣仰荷　　皇上特达之知。受　恩深重。智识短浅。稍有所见。不敢不披沥上陈。区区愚诚。谅蒙　　圣慈垂察。所有敬摅管见缘由。理合恭折密陈。伏乞　　皇上圣鉴。

　　请力除四獘疏光绪四年　　　
宝廷

窃以为祈祷诚不可废。而所恃以格天者。惟在以实心行实政耳。　宫闱敬怠。非外人所及知。窃愿　　　皇太后默自省察。历年以来。有无汰侈苛刻。逸豫旷怠足以上干天和之处。有则力改之。不可因陈事不说。遂自回护。尤必当见诸实事。不可但以遇灾修省。托之空言。将天变可畏。存之于心。时怀战兢恐惧之念。至诚所积。自能感通。所谓应天以实不以文也。今事事废弛。獘不胜指。姑言其大端。盖有二焉。一曰不知缓急。一曰有名无实。臣工有言。必饬部议。部议必驳。幸而不驳。亦必久之始得议准。迨发交各省。又久之始得施行。而所行仍不过虚文塞责。姑就振务言之。山西请拨漕粮。迫不可待。再经陈请。始得允行。饥民望振。急于望雨。前拨山东漕粮。今已数月。何以尚未能齐。此皆不知缓急也。京师自去秋议行平粜。今春乃有定局。而市价仍未能平。此既不知缓急而复无实也。更有见小畏难二獘。徒知仓储之足惜。而不知邦本之是忧。徒知国用之易亏。而不知民心之易失。此见小也。谓切直为好名。相率隐忍。谓振作为喜事。相率偷安。以雷同诡随为和衷。以诿卸取巧为练达。此畏难也。古之民死于虐政。今之民死于仁政。虚应故事。缓不济急虽有仁政。无救于民之死也。古之事误于新进纷更。今之事误于老成持重。畏难苟安。见小则贻误大事也。最可悯者。晋豫二省之民。半已饿死。而未敢生变。亟加振恤。尚恐无济于事。若再因循疲玩。坐视不救。将听其尽死耶。抑待其生变邪。既不发仓平粜以安内。又不留漕散振以安外。守此数十万石红粟。将安用之。设有变动。虽尽倾太仓。岂足供军储哉。古贤君每值天变。恒下罪己之诏。引咎自责。愈征圣德。今言者有所指陈。不惟不引咎。且多方粉饰。自弥阙失。此皆枢臣之深心。为　君文过。即以自文。立言非不得体。恐惧修省。固当如是耶。天人之际。呼吸相通。迩来祈雪。则应以微霰。祈雨则应以轻阴。　　　上帝至仁。亦若准　朝廷所施于民者。稍稍应之。犹不可发深省乎。臣所言四獘。乃今天下之通獘。上自　朝廷。下及内外大小臣工。举不能免。伏乞下　诏自责。并严责诸臣力除积獘。以上回天怒。维国事而济民生。民心既顺。天心亦通。若四獘不除。欲天下治难矣。

　　覆上汪尚书书　　　
梅曾亮

前由陈中书所递至赐书。伏读数过。鸿章巨字。光辉薄星辰。声气谐韶濩。如高山深谷。猝然临前。鲜不变色却步。而蜿蝉迤逦。千里始尽。不测其气脉之所终。非明公盛德鸿才。达于政治之体要。孰能言之。非谦尊下士。不间于势分之远迩。孰为言之。然则推公之心。其有以卑位自嫌。而不敢自进其说者。固宜得弃绝之罪于大君子。而未离乎卑陋之见者也。夫君子在上位受言为难。在下位则立言为难。立者非他。通时合变。不随俗为陈言者是已。昔苏文忠说仁宗以有为。谏神宗之兴事。非更变多而锐气消也。所值之时异也。贾生一见文帝。而劝以削藩国。系匈奴。知文帝所谦让者在此也。故欲救其獘而扶其偏。使其虽从吾言。必不至过而为患。不然。则谊者亦晁错王恢矣。岂惟贾生。书之戒成王曰。其克诘尔戎兵。以陟禹之。戒康王曰。张皇六师。无坏我高祖寡命。使遇秦皇汉武之君。则斯言岂不为祸。夫言之非其人而为祸者。得其人即能为福。若伪尚书则不然。其时自唐虞至夏殷周之久也。其君自尧舜至太甲之不类也。而其词茫茫昧昧。惟取宽绰而无疵者。涂附增加。如出一口。虽举其篇而互易之可也。如是之言。即言非其人而不为祸。然未可谓之为知言也。汉哀帝底剭鼎臣。守相有罪。交臂就死。而息夫躬方劝以立威刑。元帝慈爱恭俭。非所难也。失在于不断不明。而贡禹所陈。皆讳所难而责所易。人皆知息夫躬之为佞也。而岂知禹之佞甚于躬哉。夫言有托于经而甚尊。出于口而无獘。予人主以易缘饰之事。可受之名。而实无益于人国者。固君子所宜深察而明辨之者也。曾亮尝持此说以观古人。已有所作。亦推此意。惑于自信。谬于自知。深恐不应经义。违师法。非大君子中正之道。辄取近作论事二篇。录呈左右。惟明公不惜教诲而深裁之。

　　答沈舜卿先生书　　　
吴廷栋

某目击时艰。无力挽回。本不敢恋此一官。贻讥尸素。又不敢借口图报。稍失素守也。东省吏治废弛。积习甚深。若非振聋启瞶。先从人心廉耻。大加整顿。难望挽回。仅此张皇补苴。苟且目前。恐终无济耳。黄河决口。既不能塞凡横流所经。岁有改徙。不但水灾已成定例。且日有加甚。捐输久竭。振无资。土匪因之时时窃发。其愚民之不聊生。亦可想见。然大局虽糜烂至此。而根本实犹未伤。若得一二人从本原处补救。亦非竟不可为力。盖　国家深仁厚泽。培养二百余年。人心甚固。又值　　圣主在上。虚衷求治。仁明宽大。惟以爱民为心。诚使有一二知本务者。能将顺其善。辅养　君德。以读书穷理清心寡欲为知人之本。夙夜孜孜。一意求贤共治。而崇奖直言。绝去自圣之心。以通下交之诚。首择宰辅军机及部院大臣。相与讲求治道。使荐举各省督抚藩臬以重其选。然后责内外大臣各精择属吏。如有特出之才。皆得不时登荐。以待擢用。又必重廉耻之防。开功名之路。如有以赃败者。重坐举主。惟信赏必罚。力振姑息欺饰之弊。又以其间沙汰内外员兵。以清官制营伍。而躬履节俭。严立法制。凡侈靡淫巧无益之费。概行禁绝。一切以次整理变化。以渐以期。反风俗于醇朴。要必在　君志先立。规模先定。上下一心。设诚致行。济以果断。将不崇朝而人心转移。而以其钻营之智。奔竞之才。共趋于兴事赴功矣。来示称曾涤生侍郎书。谓当今之务。在行善政以养民。资民力以养兵。为洞见救乱之本。是则然矣。窃谓必先正君心以取人。得人以善政。则又本中之本也。诚知此。则所当忧者正大。一时之匮乏。小丑之滋蔓。又何足深忧哉。若如今之所谓急则治其标者。凡一举动一设施。皆自剥丧其元气而已。又岂知愈急则愈宜治本。且舍是而无可措手乎。去岁部议。直隶由今春始。钱粮搭收三成大钱。　　上谕有不遵行多收银者。以枉法赃论。通省哗然不靖。虽明知窒碍难行。无人敢发一言。入　觐时。因陈大钱之獘。反复辨难。竟得　　圣心豁然意解。洞悉其獘。复见当事及主斯议者。剖辨益力。亦无不以为然。可见进言之道。只将利害之念除去。自然理明词达。真是非所在。自不可夺。后来新任谭竹制军同王大臣会议。竟将钱粮收三成之议停止。惜乎不敢竟言大钱不能行。仍留此遗毒耳。制军履任。极力整顿。口碑载道。惟自请大钱数万。派州县缴银具领。人人不以为便。谤声四起。又可见政体必在顺舆情也。

　　上何小宋制府书同治十一年　　　
杨德亨

亨无斯民责。日抱斯民忧。然迂腐学术。无当时宜。独曾侯相忘分下交。时或少效区区。而执事夙昔垂爱之殷。一如侯相。往岁。台从过金陵。亨破例先行谒见。今年三月。执事由苏抚权任江督。亨尚未晋谒。先陈明所知人才。凡此皆为图报从前知遇。亦或藉此少为斯民分忧也。此时心所欲言。不一而足。而未敢遽发。盖由同治五年以至今日。四五年契阔。彼此相知相信。未知能否如旧。是以欲言而仍中止。四月十八日荷蒙枉顾。二十九日亨晋谒。复蒙优礼。一如在安河时。足征夙昔爱士之深。不以分位崇高。少改常度。而心所欲言者。由此动矣。五月十六日因事晋谒。语次偶及去岁上曾侯相条陈。比蒙索观。窃以当今时事。　朝政清明。内外大臣。和衷共济。中兴气象。诚堪歌颂。惟根本之地。似觉不无可忧者。此意藏之心数年矣。同治九年。侯相回任江督。亨略发其端。未尝尽所欲言。盖慎之也。兹幸遇执事诚切爱民。又深信亨。诸凡陈论。皆发于斯民一念。特为敬陈之。如是也。可否分别奏闻。庶几　朝廷设法防微杜渐。永保无疆之休。如非也。请置之。一士子不以读书为事也。升平以后。士子争趋快捷方式。意图弋取功名。功名心热。志趣流于卑污而不自知。其间稍有气骨。不逐时趋者。反或笑以为迂。将来士风日下。不知何所底止。庠序中无纯儒。　朝廷上焉得有名臣。此根本之地。似觉不无可忧者一也。一儒学教职不以表率为心也。乱后仕途太杂。捐纳保举。纷纷然来。太府怜其清苦。委曲调剂。于是委署者。不问贤否。例准送考一次。是明以教职为利薮。上以利薮处教职。教职亦因以利薮自处。而表率二字不复问矣。教谕训导。名义森严。一变而败坏至此。此根本之地。似觉不无可忧者二也。一学政大员不复顾名思义也。学政一官。为极清贵之品。　朝廷特重简放。乱后举行考试。所有一切陋规。不蒙体恤稍减。乃反加重。且不问官绅能否应付。而以如此清贵之品。行为乃与市道无异。致令有心隐忧。无知述为笑柄。此风一播。将来必致浸成上下交征利世界。此根本之地。似觉不无可忧者三也。一人才造就无法。将渐至空虚也。无文犹兴。惟豪杰之士。下此皆赖君相造就。中兴人才济济。胡文忠曾文正二公造就最多。文正公造就苦心。吾所亲见。文忠公行世遗集。读之犹使人鼓舞兴起。二公既没。此风遂衰。　国家所以造就人才在学校。今学校未足恃矣。所以拔取人才在科举。今科举又未足恃矣。功名一途。将袭取者可以幸获。是驱天下之士。相率共趋于袭取幸获一途。而实学不复问矣。造就无法。人才将渐空虚。此根本之地。似觉不无可忧者四也。一良吏不获久任也。衙署如传舍。虽伊周无能奏功。升平以后。仕途人员拥挤。大府怜其清苦。委曲调剂。于是委署者无问贤否。例准取漕一季。窃以州县为亲民之官。矧经变乱。急须良吏培养元气。迁转太频。何能有济。上下不以民生为念。只图调剂候补人员。等而上之。　朝廷于督抚大员。亦觉迁转太频。此根本之地。似觉不无可忧者五也。

一劣员不见参劾也。乱后余生。百方栽培。犹惧无以生全。而劣员虎狼性成。侵渔计熟。不以百姓为赤子。而以百姓为鱼肉。所在多有。而桀黠者。往往借整顿好名目。巧图剥啄。为蒙蔽计。百姓恨入骨髓。无能上达。大府因亦漫信之。而不察其实。即明知之。亦或强为容忍。不深究。而地方于以糜烂矣。大府日以缉盗为心。而无形之盗。潜藏于州县中者。乃不委员密访。惩一警百。在大府亦或发于宽厚为怀。要之不察吏何能安民。不除暴何以安良。此根本之地。似觉不无可忧者六也。一厘金承办失体。渐失人心也。抽厘助饷。中兴藉以成功。惟行之既久。獘端丛生。迩来起比较例。獘更加重。商民颇多怨言。大抵利归中饱。怨归　朝廷。往年初起厘金时。大府明谕百姓。以　国家抽厘盖出于万不得已。军务一平。当复旧章。兹军务可谓少平。不但不复旧章。收数反更加密。若不及时酌量裁减。妥筹持久之策。恐东南民生。日见朘削。即协饷一宗。亦非东南所能久任。窃以为中兴得力固在厘金。此后失人心伤元气亦在厘金。见在督抚大员。大抵从艰难困苦中来。而承办委员亦半系读书人。为獘尚轻。将来势随时变。利权一入小人之手。祸不可胜言矣。此根本之地。似觉不无可忧者七也。一农夫不耐作苦。动起妄想也。本朝立法。最重培植元气。　　　圣谕十六条。深入人心。干嘉年间。风醇俗美。几于比户可封。其时农工老死田闲。日得钱三四十文。心愿已足。毫无别想。乱后人心大变。无复从前浑庞气象。时有不靖意思。推其根源。盖由于军务一兴。开出功利世界。此根本之地。似觉不无可忧者八也。一田亩不值钱。将渐荒芜也。曩日风气。我皖南最重田亩。民间有富字田打底之歌。往往祖父勤劳积累。置田十余亩。池塘灌溉。桑麻树植。百计经营。不辞劳费。子孙世守。永为恒业。此风犹仿佛古者重农之意。盖由　本朝立国。最重农桑。永不加赋。着为律令。迩来不然。转有累字田当头之谣。年丰榖贱。按亩私派者多。而地方官复不免有照亩摊派之举。若不严行改正。将恐以田亩为畏物。而渐致荒芜矣。逐末风盛。务本意微。此根本之地。似觉不无可忧者九也。一湘淮军营习气宜预思化导也。湘中民情。夙称浑朴。兵兴以后。大半从戎。国家得其死力。削平大难。而地方风气。因以大变。淮南亦然。亨以为席百战之余威。而加以骄淫之气。势必难靖。见在功成宿将乡居。度必有潜移默化之妙。亨读诗至秦风集注。有云秦人之俗。大抵尚气概。先勇力。忘生轻死。然本其初而论之。岐丰之地。文王用之以兴。二南之化。盖由雍州水深土厚。其民厚重质直。以善导之。则易以兴起而笃于仁义。吾于湘淮亦云。宜及时化导。若不及时化导。深恐习气渐染。流獘必多。此根本之地。似觉不无可忧者十也。凡此十可忧。读书之暇。偶一念及。深为寒心。盖尝静思其所由致。而熟筹其所由弭。自古醇厚之风。百年培之不足。一旦败之有余。　本朝　　　列圣相承。一切胥从根本培植。法良美意。远迈汉唐。近因军务繁兴。大开保举之例。一时得人最盛。而风气之败实由于此。州县羞为。人人妄徼督抚之幸。数百金不满意。人人隐怀巨万之想。亨抚时兴感。追忆从前。醇浇大异。见在军务告竣。保举停止。而风气猝难救转。凡十可忧之所由致者。盖如此也。

咸丰八九年间。亨挈家转徙。静观时变。尝思预有以弭之。以为人心所以正。风俗所以厚。人才所以成。罔不由学。前此学术败坏。酿成乱阶。当今日而思奏功。功成而无后祸。端须整顿学术。自古创业而不由学。必无以端本善则。数传而后。獘端将百出。唐之太宗是也。守成而不由学。必无以肃清乱源。数年之后。乱端将四起。唐之肃宗代宗是也。遐想乾隆嘉庆年间。家给人足。风醇俗美。治平之盛。几于唐虞。亨身沐德化。饮水思源。盖由顺治康熙创业之始。　　　圣君贤相。专一讲究朱子正学。故立国大体。创始制度。尽美尽善。传之数百年。永无流獘。可见治法必由治道。治道必由正学。远征之异代如彼。近稽之　本朝如此。其已然之效。盖有历历不爽者。即如粤匪乱起。东南半壁。人人宁为大清民而死。不甘从贼而生。英雄豪杰。耻为贼用。此岂能幸致与。亨壮年读书。专务穷经。而以　　　钦定七经为主。其间异说纷纭。凡经　　　御案折衷。罔不意味深长。道理归于至当。久之渐次读及学政全书。又久之恭读朱子全书　　　御制序文。仰见崇儒重道。确宗朱子。其间穷理以致其知。反躬以践其实。　　　圣训可以模范百世。论者徒称羡　本朝真切爱士爱民。而不知由于创业之始。　　　圣君贤相。专一讲究朱子正学。故能灼见民为邦本本固邦寍道理。不为一切歧途所惑。嗜欲所夺。功效所由。不可诬也。今　国家中兴。名为守成。无异创业。粤匪捻匪回匪。蔓延十七省。数年之间。一概荡平。武功可谓极盛。然以武功定天下。要必以文德安天下。文德者何。学术是也。亨不揣愚贱。辄为　国家求长治久安之策。深愿执事奏请　朝廷。恭奉国初为法。大端治道之本。　朝廷知学。自能慎择师傅。辅导　　圣德。　　圣主知学。自能正身为天下先。所有立法用人。自能克去己私。一出于公。内而宰辅外而督抚知学。自能正身为属吏倡。所有因革黜陟。自能从民生起见。毫无不明不公之处。毫无瞻顾迟疑之意。大小臣工知学。自能诚心为国。晓然共知民为邦本。一以民生为心。凡有益于民生者。极力兴之。有害于民生者。极力除之。不至于急迫。亦不至于因循。大小臣工。本真切爱民之隐。正身率物。士庶自然风动。无烦家喻户晓。自内而外。由上及下。罔不知学。有治人。又有治法。而所谓十可忧者。自默消潜化于不知不觉之中矣。

伏惟　　皇上登极。立正奸佞典刑。军兴以来。专任曾侯相。一切放大员。皆密　　旨下询。而后施行。九年山东丁抚军奏闻奄竖一案。立即就地正法。今岁岁曾侯相捐馆。立起彭宫保出山巡阅水师。揣　朝廷用意。似觉不徒巡阅水师。兼资弹压东南。即执事忽于往岁调任苏抚。与江督切近。　朝廷似亦有意。凡　　宸衷默运之处。盖具有知仁勇全德。故能知明处当如此。且　登极之始。首择师傅。倭中堂等朝夕辅导。度　朝廷于学术。当早视为立国第一义。大臣幸遇　　圣明如此。诚能破除安常习故意见。而进以法　　　祖之义。必当立蒙　嘉奖采用。特患见不及。或虽见及。而不为　朝廷一陈明耳。往岁亨旅寓皖省。其时执事职任方伯。约束州县十余条。拔良吏游子岱于政绩未着之先。即此一二端。足征素蕴。然而其时上有督抚。分位所在。终难直行己志。兹则可以直行己志矣。论者谓回匪未靖。海氛方烈。当以富国强兵为要图。然自古圣贤处变之道。总以内固根本为首务。根本为何。学术是已。学术者。人心所以正。风俗所以醇。人才所以成者也。人才盛。不以富国强兵为事。而国之富。兵之强。无一不由于此。何患内讧。何患外侮。论者又谓整顿学术一论。意在治本。未免旷日持久。见在治标方亟。不宜缓图。不知君相学问。在实事上辨是非。在此心上辨公私。此志一定。立见整顿。无旷日持久之可言。即如十可忧中。有须奏闻而权不在己者。有无俟奏闻可以直行者。亨以为宜一面分别可否奏闻。一面就力所能及整顿。整顿一事。可以少为斯民分忧。即是整顿学术中一端。所争只在实事上辨是非。在此心上辨公私耳。而辨公私尤为辨是非根本。亨质庸学浅。兼少阅历。今年六十八岁。精神衰损。学问荒落。已成老朽无用。徒以斯民一念。日廑梦寐。夫上下相交。各有当尽之分。去岁上曾侯相书有云。言而不中。由于寡识。其过轻。知而不言。由于寡情。其过重。辗转思维。宁以寡识得过。不忍以寡情自安。今之惓惓于执事者。犹去岁之惓惓于曾侯相也。临呈不胜惭惧之至。

　
卷十二　治体五治法上

　　责实　　　
王柏心

为其事。未有无其实者也。计其功。未有不自实始者也。实立则名从矣。是置表以取影也。名存则实亡矣。是按图以索骏也。舍名就实者。万举而万有功。得名遗实者。万举而万有獘。天下所以赴功远罪者。非恃吾能赏之罚之也。又非恃吾能信赏必罚也。恃吾赏当功。罚当罪。伪者不敢蒙。而似者不敢乱也。由君身而大臣。而庶僚百执事。由国而邑而乡。合之若一人。运之若一身。岂操术异哉。严杜其浮罔。切中其要会焉尔。是故令简而易明。法成而可守。明如日月。疾如风雨。贞如金石。此责实之效也。治之敝也。上以名责下。下以名报上。上曰必求诸法令。下亦曰必求诸法令。法令至繁多也。君若臣非能周览而尽识之也。则必举而任之府史之徒。夫英君察相盱衡默运于庙堂。百官有司奔走勤劳宣布于职守。卒之制取舍进退者。皆出于府史之徒。听其颠倒而失序则甚矣。狃于名之过也。狃于名。必好察。必好详。察者数也。详者末也。有天下者。任智不任数。操本不操末。无所不察则无所不蔽。无所不详则无所不遗。上所勾检者。唯名是从。下所覆告者。唯名是应非不励精也。而稽滞者如故。非不综理也。而增饰者相仍。名与名相求。名与名相蒙。然则法何由不蠹。令何由不圯乎。有匠于此。虚语般倕。实未尝亲斧斤也。而信之。则主人不免风雨之嗟。有医于此。巧陈卢扁。实未尝运针石也。而信之。则病者将有浸淫之困。一身之微焉。凡求安与生者。犹必务其实。奈何举国家之政。而相徇于名。属有丛脞之咎。将谁任之。且夫天下之心意。摄以神明者恒肃。摄以耳目者易玩。天下之事功。厉以志气者必集。厉以文法者多隳。与其法多而伪者蒙之。不如减法而去伪。与其令繁而似者乱之。不如蠲令而绝似。伪之生。唯实可以已之。似之淆。唯实可以正之。夫猎捕禽兽者。罝罼也。操纵掩合者。人也。名。罝罼之类也。实。操纵掩合之用也。委罝罼于野。而曰吾纲目毕具。将坐待其获。委法令于府史。而曰吾纲目毕具。将坐致其效焉。虽大愚者犹信其不可已。

　　修约　　　
王柏心

天下有要术焉。修约之谓也。以约则明。以约则定。以约则逸。不知夫为政者。将求其明欤。抑求其蔽欤。求其定欤。抑求其扰欤。求其逸欤。抑求其劳欤。行沧海者。察斗杓而已矣。齐方员者。执规矩而已矣。古者事。治亦。后世不能不趋于繁者。势也。事繁。而吾之繁者又倍焉。至乃疲耳目。殚神明。卒无以胜之。甚非驭繁之要也。夫政莫大于赏罚。善制赏罚者。取其巨者着之令典。余则默司吾意。使巧者无所探测。坚守其常。使后者无可推移。是故有不形之谕告。而谕告不能逮其神。有不勒之金石。而金石不能并其贞。无他。约故也。不善制赏罚者。无所不备。无所不详。千科万品。日以增加。奸未起而以智兆之。獘未开而以端启之。凡吾所谓疲耳目殚神明者。将禁奸祛獘也。今乃适以兆奸启獘。则何为劳劳焉增加无已哉。况夫未来之奸。有不能胜穷。未来之獘。有不能胜科者乎。是故关防之令繁。而士益伪。比附之条繁。而狱日滋。何者。立法之始。本欲其筦于法之中。不知反遁于法之外。本欲其持于法之后。不知已于法之先。本欲召奇杰。而侥幸者辐辏焉。本欲杜豪猾。而诪张者萌芽焉。且夫关防之多。至不足召奇杰。比附之多。至不足杜豪猾。亦无为贵多法矣。镜之含明。非逐物而预构其形也。钟之储声。非厉响而起迎其叩也。老氏曰。圣人抱一为天下式。又曰。我无为。民自化。我好静。民自正。其知约也夫。其知约也夫。

　　审宜　　　
王柏心

顺而布之谓之政。贞而守之谓之法。揆而协之谓之宜。政虽善。弗宜则滞。法虽良。弗宜则格。投丸于峻阪。六翮逊其疾者。形便也。决水于上游。驷马谢其速者。势利也。毂之转者善驰骤。枢之运者善开阖。治之宜者善张弛。度其宜。慎厥谋。罔弗修。操其宜。率厥功。罔弗从。知以辨之。仁以达之。义以断之。信以固之。审宜。而治道得矣。宜有四因。因天。因地。因时。因民。温肃肖春秋。舒惨肖阴阳。风雷雨露。絻钺之用也。七政五纬。宪令之符也。朒朓飞孛。察过者也。淫潦亢旱。儆愆者也。耕敛有候。开塞有期。先者躁也。后者慢也。是曰因天。九州岛之土不同性。五土之性不同植。下者谨蓄泄。高者广井渠。麓丰林木。泽任捕鱼。毋封其利。毋开其争。毋逆其理。毋竭其源。是曰因地。承獘则救焉。蒙业则安焉。汉高之除秦法。世祖之并郡国。减吏员。宋艺祖之削藩镇。承獘则救也。曹参之清净。霍光之与民休息。宋璟之善守法。蒙业则安也。井田封建肉刑。汉以下不能复者也。府兵租庸调之法。唐以下不能复者也。虚美不必崇。浮文不可尚。齐纨阿缟。以敌寒。不若羊裘。垂棘连城。以通商。不若泉布。酌其变。济其穷。是曰因时。风气有强弱。习尚有文质。勿炫之以智所未周。勿强之以情所弗安。翱翔乎云霓。饮啄乎江海者。鸟之常也。设组帐以处之。陈钟鼓以飨之。则矉而悲矣。驯服乎衔勒。餍饫乎刍豆者。马之常也。饰缯绨以衣之。列醓醢以荐之。则骇而矣。民可顺不可拂。可安不可扰。微而导之。使自蹈之。徐而喻之。使自赴之。是曰因民。夫为治者。无忧政令之不行也。忧其弗宜而已。如注尊然。不溢不竭。如操尺然。不赢不缩。下之从上。犹景响也。得其宜。何患弗从。若夫矜私智。泥古典。矫焉过正。胶焉罕通。譬行而求前。吾不知其可矣。

　　续枢言　　　
王柏心

　　　君臣篇

君道莫大于去疑。臣道莫大于去私。君莫急于选贤。臣莫先于不欺。君能断。仁乃全。不能断。伤其仁。臣能公。才乃裕。不能公。丧其才。君尚察则臣饰诈。君好名则臣进伪。君治苛则臣避事。有君于此。封禅。罢贡献。躬服弋绨。器无文饰。则恭俭之君也。然舍其大而图其细。谓之贤于佚奢可矣。无益于治也。汉成帝临朝渊默。尊严若神。有恭之容矣。而外戚卒攘其权。唐文宗袖经三澣。有俭之节矣。而奄竖实制其柄。综核句稽。章奏皆亲览。牧令皆召对。则励精之君也。然周于近而遗于远。谓之贤于丛脞可矣。无益于治也。隋之文帝唐之德宗明之世宗是已。不妄谴呵。不轻杀戮。则慈惠之君也。然不操威福而行姑息。谓之贤于刻薄可矣。无益于治也。汉元帝明建文是已。畏慎者人臣之节也。孔光不言温室树。而输情王氏。李息慑于张汤。胡广赵戒屈首于梁冀。夫安取畏慎平。报称者人臣之职也。以诗书进取。而以刀笔事上。阴伺人主之意。议平准均输。议告缗榷算。不闻其引义慷慨也。夫安取报称乎。宽靖者人臣之度也。王导不诛郭默。而陶侃讥之。萧俛崔植议销兵。而朱克融卒乱幽州。夫安取宽靖乎。有小国之君。有大国之君。有天下之君。有修职奉法之臣。有表率之臣。有社稷之臣。制节谨度。小国之君也。恤邻字小。翼戴王室。干不庭方。大国之君也。豁达大度。知人善任使。天下之君也。举其职业。布其宪令。早夜以思。无敢越畔。修职奉法之臣也。甄功过。慎举劾。虚公以济之。廉洁以倡之。表率之臣也。忧国如家。能断大事。患未至则思防之。奸未进则思遏之。日夜询求天下之贤才。察其文武干略。缓急需人。则以告于其主而任之。是社稷之臣也。凡君积疑必矜明。矜生愎。愎生蔽。而情之通者寡矣。臣营私必怙宠。怙生骄。骄生忌。而才之进者寡矣。故贤君如天。贤臣如众星。天积刚以运其健。积阳以盛其光。廓然大公。执真宰而御万物。贤君法之。故政无不理。众星顺南北以经纬。秉寒暑以伏见。粲然成行。准躔度而佐二曜。贤臣法之。故纪无不肃。

　　　信臣篇

记曰。为上可望而知也。为下可述而志也。贤君于其臣。礼貌以隆之。诚意以孚之。爵赏刑罚以驭之。明示好恶。唯其信而已矣。不信。则情弗通也。情弗通。则事弗济也。凡君之不信其臣者。必曰植党营私。于是有挟术任数以示不测者矣。有违众用舍以矜独断者矣。不知实导之植党营私也。奚以明其然耶。术数者。韩非错以此教始皇汉景。始皇能劫制其臣下。而不能制赵高之为乱。汉景用错言。衅启七国。幸错诛而止。任术数。则必尚察。尚察。则必寄耳目。所寄耳目。不必皆正人也。则必有小人起而迎合之。以发阴私举苛细为忠诚。于是小人又引其党。阳示孤立。无所附丽。实阴相比党。而阳倾善类。人君顾喜之。以为能破除朋党。其有二三忠直。志同道合。偶涉论荐。则必以朋党疑之。忠直者。虽欲以其信自结于主。而主愈不信。此任术数之过也。人主欲用舍之权。操之于己。宜也。然议论必采之至公。以众论为朋党。而违众独断。任谋议者不必达治体。任兵戎者不必明孙吴。则燕失之于骑劫。楚失之于子兰。唐元宗失之于李林甫。德宗失之于卢杞。文宗失之于郑注李训。此违众之过也。夫君子自不为党。而不能不自为类。何者。律身之廉相类也。体国之忠相类也。任事之果毅相类也。相类必相悦。相悦必相引。又皆显然为之昌言于廷。无所避饰。小人异是。虽隐相比周而外示孤立善。匿其形。人主不察。反以君子为植党营私。以小人为危身奉上。一不信其臣。而举错失当至于如此。其视公听并观。按功罪定赏罚。动合人情者。得失相去。岂不悬绝矣哉。且人主挟不信其臣之见。凡廷臣有以公正相取者。即疑为朋党。则中材以下。皆将习于唯诺依违。以文具相蒙。幸免咎责。朋党诚破除矣。吾恐廉耻气节之亦相从而俱尽也。

　　　明是篇

人君者。听群臣之言。因其当否而定从违。行黜陟以明国是者也。欲明国是。莫先于取谏臣所言。别白焉明着议论之是非。而昭示庙堂之裁决。谏臣以言为职。又当兴盛之时。人主宽仁大度。使得奋口舌。展胸臆。直陈无隐。未尝有建言获罪之事。不患其不言也。患其浮举不急。无当治要。或窥测风旨。上下而傅会之。人主又一切优容无所责。从违不由此定。黜陟不由此行。于是鲠亮者。无所伸其批鳞补牍之气。而脂韦庸下者。反得喋喋充位。自名报称。斯则国是之所以不明也。人主置谏臣以自辅。岂乐其喋喋充位。自名报称哉。毋亦有所鉴而矫之欤。窃意矫之之故。不过曰前世台谏。多受大臣指纵。门户攻讦。盈廷如水火。淆乱黑白。荧渎视听。相与倍公死党。置国是于不论。故为是以矫之。夫谏臣果出于倍公死党。则取其尤者逐斥之。余自不敢比周以犯上。若其无此。则不当取前代已往之獘。防其将然。故设是矫之。以消磨俊杰忠谠之气。徒使庸庸者得计。而于国计毫无裨益也。是故明主之于谏臣。所言善。则从而行之。奖而陟之。不第以优诏报闻。博容受直言之美名也。所言徒窥测风旨。上下傅会。则从而黜之。不第以优容无责。且推行其言也。若是者。凡以明国之有是而已。今夫人主恶倍公死党之臣。而矫枉太过。但取充位。则忠谠之士受转于无形之消磨者。盖十凡五六矣。大臣又承是意。遇保荐言官之时。阳戒而阴喻之。欲其摧锋敛锷。无咎无誉。则忠谠之士受转于无形之消磨者。十又七八矣。其蹇谔不挠者。惟二三俊杰耳。虽不见谴责而无所表异。迁擢亦不及。久之而窥测风旨上下傅会者。且循资格转高秩矣。而望国是之有裨不已左乎。然后知容言之无以胜于拒言也。然后知开言路之适以塞言路也。

　　　官才篇上

或曰。取士之数。今则浮于古矣。而才不适用。意者官才之法宜变也。盍复帖经若策论乎。曰。无益也。徒长其伪。盍复九品中正与上书自荐。曰。无益也。适启其偷。然则法无善于今之科目乎。曰。未易言也。近世用才。惟进士一科。礼闱既有常额。遇庆典复增置。以十年约之。当取士二三百人。何才之多且易也。奇伟非常之士。或不入其中。而浅夫小智。及束发之童。反攘臂得之。国家设科。以待奇伟非常之士。非以待浅夫小智束发之童也。而所取若此。则法之不足恃也明矣。且夫以天下之大。需才之急。所取又如是之多且易。则宜有贤者出乎其间。然而才恒不适于用。是非尽士之过。亦法之过也。凡才视乎其自养与上之所养之。得之既易。取之又多。人人有速化之心则气不靖。气不靖则蓄不深。蓄不深则以其涂泽附会之术施之政事。庸有济乎。又况所业非所用乎。今纵不能尽变取士之法。则请减礼闱之额。三存其一。遇庆典无增置。留此一途。以处中材。若夫奇伟非常之士。则惟天子亲行制科始能得之。勿专取词艺。惟贤良方正。直言极谏。茂才异等。乃得举。或参用司马光十科之议。间五六岁。或八九岁。一行之。责行省大吏应诏举才。天子凭轩策之。所取无常额。取者皆俾其自占。授以职事。效则迁职。举者有赏。不效则罢斥。罚及举者。又令学士仿唐制。得荐举山林有道之士。时时为天子纳说。视所荐真伪定赏罚。此则养之厚而进之广。不变法而辅法以收才。庶几少有补乎。或曰。减常额则诚然矣。若所言制科荐辟诸法。亦有冒进者。是安保无獘。曰。等獘也。坐视其獘而不变。与逆料其獘而格不行。均之无当于官才。王者之于人才。始之甄陶变化以靖其气。其气既靖。则磨厉激扬。振拔而鼓舞之。使奋于功名之路以致其用。夫以四海之广。士民之数。能言之类。其指世陈政。言成文章。质之先圣而不谬。施之当世合时务者。未尝无人也。事会交乘。文武干略。中外待以救时而纾困者。又未尝不旦夕引领也。诚于此时稍破常格。广其途而进之。核其真而用之。精神意气。足以感召天下之豪杰。使之呈才效异。奔走阙廷。昔燕昭弱国之主耳。筑台拜士。士争趋之。卒以强雄。况乎总壹海内。陈爵赏以风示四方之士者哉。如必逆计其獘。谓不若专守今之所行。则此法行之且五六百年矣。三代之制皆可变。此法独胜于三代乎。且治天下者。欲得士而任之。将任之奇伟非常者乎。抑任之浅夫小智束发之童乎。

　　　官才篇下

天下之才。既广其途以进之矣。能使官当其才。展布干用。上佐君相知人之明者。则在吏兵二尚书。非知人与知兵者。不得居此职。二尚书得人。则文武之士。竭尽智能。何政不修。不得人。则阘在位。张官布职。尽虚设也。此最国政治忽之本。不可轻也。所谓铨选者。在辨别贤否。与材器所宜。不仅以年劳为高下也。董生有言。小才虽累日。不离于小官。贤才虽未久。不害为辅佐。诚贤耶。当先以告。诚否耶。当先以告。何待计典而后署上耶。本兵亦然。察才为上。其能周知四方。及缘边扼塞形便。晓兵家进退。决策制胜者。与和辑士卒。兴屯田。规兵食者。与武力魁杰。跳荡无前者。皆疏其姓名为别籍。不时以告于上。不必待军政考察也。兵曹选僚属。必其晓畅军机。凡出为兵备。任边郡太守者。必取才于兵部。此皆异时御侮干城之选也。朝廷惟宰辅卿贰。必人主自择。其余人才。未有不自吏兵二部出者也。欲官当其才。必先知其才。欲知其才。必延见谘访。始能得之。若使掌铨与本兵。不拘私第通宾之禁。四方迁擢至部者。许于私第或广廷。皆得接见。听其议论。察其才略。考其职业。又各令陈举交游知识中有才能出众者。密疏于籍。徐试以职事。觇其验否。日夜孜孜。惟人才为念。广诹博采。虽不能十得其五六。亦可十得其三四矣。今也不然。资格当迁。则二尚书曰予之迁。稍不及格。则曰不当迁。合格。虽庸下亦予迁。不及格。虽俊杰不得迁。非揆之才也。听之例也。非尽例也。听之吏也。夫文武二途。国家用才之地。政事之根本。孰有大于此。而一听之例与吏。其何才之能官。传曰。正其本。万事理。欲官才而不知才。因以不得才又诋天下为无才。噫。法自不能得才耳。奈何以此诬天下才哉。

　或曰。私第通宾。恐开请谒苞苴之门。此法所宜禁也。吾子之言。无乃启幸进乎。曰。不然。天子置吏兵二尚书。必择贤者为之。其人贤。则请谒苞苴无由至其门也。二尚书而通请谒苞苴。是不贤也。焉有不贤而可任尚书者乎。亟黜之以进贤者。则请谒苞苴之窦自绝。昔裴晋公居相位。时淮蔡用兵。请于私第得延见士大夫。以咨筹划。未闻晋公之门。有请谒苞苴者。吕文穆为相。疏人才置夹袋。朝廷用人。则取诸囊中。无不称职。虞雍公为相。疏人才高下为三等。号材馆录。未闻两公之门。有请谒苞苴之客也。自非延见款曲。无以周知人才。宰相且不禁私第见宾。而独禁二尚书乎。
  </div>
  <div class="pagination">
   <a href="皇朝经世文续编_page31.html">
    上一页
   </a>
   <span>
    ...
   </span>
   <a href="皇朝经世文续编_page27.html">
    27
   </a>
   <a href="皇朝经世文续编_page28.html">
    28
   </a>
   <a href="皇朝经世文续编_page29.html">
    29
   </a>
   <a href="皇朝经世文续编_page30.html">
    30
   </a>
   <a href="皇朝经世文续编_page31.html">
    31
   </a>
   <span class="current-page">
    32
   </span>
   <a href="皇朝经世文续编_page33.html">
    33
   </a>
   <a href="皇朝经世文续编_page34.html">
    34
   </a>
   <a href="皇朝经世文续编_page35.html">
    35
   </a>
   <a href="皇朝经世文续编_page36.html">
    36
   </a>
   <a href="皇朝经世文续编_page37.html">
    37
   </a>
   <span>
    ...
   </span>
   <a href="皇朝经世文续编_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
