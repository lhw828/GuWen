<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 136 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 136 页/共 172 页</h1>
    <div class="content">　　请蠲疲民粮赋疏 
　　初报河东大捷疏 
　　再报河西大捷疏 
　　白草羌夷归顺疏 
　　议处善后事宜疏 
　　请蠲疲民粮赋疏【蠲赋】 
　　题为兵役繁兴、民生疲瘠、恳乞　圣恩量蠲粮税以苏重困、以消隐忧事臣惟保厘之政、莫先于爱养民生、爱养之宜、尤在乎咨询民瘼、苟于小民疾瘼、见之而犹若弗知、知之矣犹忍视而不为拯救、是秦越瘠肥者也、岂所云爱养、斯民、以称保厘之责者乎、且川地万山重阻。三面滨夷。田多杂石而利微。俗每好娱而习悍。以故饶余之家甚鲜。鸠之尚恒苦于饥寒。负固之势易成。扰之宁不虞其蠢动、臣自去冬入蜀、葢孜孜数月以来矣、日夕之所拮据、非督木之移、则征兵之檄、夫天下之最称劳费者、无过于输木用兵、时讨松茂诸夷故也时一举之。犹惧为小民之病。而今二事适当□会。下县不堪之状。殆彰彰明着无疑也。故臣于任事之间。尤时时徧问广诹、殚耳目以察民隐、知闾阎之狼狈、巳不可复加矣、若匿不以闻、又不求所以苏之之策、万一酿成他变、将抚绥之谓何、此臣之所以兢惕靡宁也谨以民瘼二端、据实为　皇上陈之、木枋之采办也。既屡奉　纶音不许加派扰民矣。而顷于报运疏中。复奉　圣旨该省用兵之际。采木艰难。商民疲困候数足原派三分之二。抚按官具奏量与宽恤、臣方与此中父老鼓舞欢忻、感戴　圣仁之不暇、而又何敢更以困民渎也、顾合抱巨材。非产于川之内地。悉在土司遐壤。甚苦峻崖深涧之难通。故计程则常有一二千里之遥。计夫则必以一二千名之众。彼入山而寻觅之难。斫伐而坚美之难。出水而冲击保全之难。姑勿论矣。即拽运一事。如吊厢越岭之险。与守候往还之需。宁保其有不赔者乎。烟雾瘴疠之侵。与猛兽恶虫之毒宁保其有不中者乎。或强去而羸归。或二往而一返。矧土夷时出抢财。夫役多遭封勒。随身所有。尽被括摉。稍不当心。虽生命且不能幸免。迹其艰辛之状。比之灾伤尤甚。臣安得不言其实耶、西番之猖獗也、既题奉　纶音、许以相机鵰剿矣。而顷准兵部咨、称传奉　圣谕前日四川抚按官奏称松潘等处、番贼为患、即今有无宁息、一应剿抚事宜、着彼处廵抚总兵官、相机处置、务保万全、毋得生事贪功、及匿情养乱、臣方与此中寮佐、同心僇力、振扬　圣武之不遑、而又何敢遽以困民渎也顾松潘孤镇。原设在川之极西、寒凉倍蓰平原。甚苦黍粟稻粱之不产。故甲卒远调于东南之土汉官司。米粮籴买于西北之附边州县彼道途有师行之扰驿逓有传报之扰。工匠有置造器械之扰。姑勿论矣。即转输一事。如营房竹木。军所栖也。岂一人之可携乎。姜蒜鱼盐。军所食也。岂一日之可缺乎。以物价则甚轻以脚价则甚重矧春和乃可进攻。徂夏即虞水泛。农忙之候、二麦未耰、耕作已妨、又何收获之可望、究其饥馑由来、亦比灾伤最甚、臣又安得不言其实耶、夫输木以供大工之用、民诚困、乃分义之所当为也、而何更加之以师旅、用兵以御寇贼之灾、民诚困。亦时势之不容巳也而何即重之以采办、以是二役、并于一时、百姓之心、虽欲乞哀于臣、而臣实不能宽之百姓、臣之心、亦欲加惠于百姓而百姓实不能得之臣、此臣与百姓之所交诿于无可奈何者也、臣亦知木事未竣、则曷敢言蠲、兵事未息则曷当言蠲、惟乘此効力之时、而稍宽恤之、不特可解倒悬之急、以纾其愁颜、抑将可溥骀荡之恩以作其勇志、矧请之不预、则泒额颁而数难减、反属后时矣、议查得川省田粮、实征九十七万七千五百三十一石七斗五升一合零、每年夏税秋粮、除起运部料、及贵州仓折银外、俱听本省供运松茂安绵建昌叙泸各军饷、及存留儒学等仓支用之需、伏乞　敕下户部查议、如果臣言可采、速为覆请、准将四川万历十四年分、夏税秋粮、量免十分之三、其料银贵粮、或蒙一例蠲征、惟复听臣行司查动各边米脚价积余银内、照额解足庶德泽溥而民、有苏生之庆、人心安而患无卒发之虞矣。
　　初报河东大捷疏【讨平松番】 
　　案照松番据险逞凶、军民横被虔刘之惨、致廑　皇上纶音申谕、□公贼平后推南大司农汪掌科以蜀事论劾未知当年功之虗实然汪亦称其强有干力盖亦能臣也而本兵因以议覆责成、令廵抚总兵及司道等官、相机抚剿、臣巳督行兵廵各道、多方招抚、而负固如初、始一面差官分调土兵、复一面牌行各道、令通事译谕为恶诸番、果能擒斩真正渠魁以赎罪、及倾心送质投降者、俱许待以不死、仍照格给赏、无非冀其悔悟改图、而使我无废法、则犬羊之性。亦不妨驭若犬羊也。乃番蛮岂直罔遵益为纠聚数千余众、倚山找架七稍炮、于正月中旬、连攻蒲江关、将关内官营房屋、尽数击残冲毁、固守则粮糗不继坐毙可虞、交锋则多寡相悬声援更绝、少延时日、亦几陷关城矣、赖参将朱文达、熟虑退无完计。而进可出奇。身自当先。忽尔开关迎敌。用百子铳一时齐发。番不及避而伤损颇多。累卵之危。自兹稍解。又准总兵官李应祥移文、称节年杀死守堡官、并军兵商民蔡四元等、共四百八十余命者、系东路沟窑沟丢骨没舌人荒西北龙溪蜈蚣土官茹儿阿孝恶闹王荅甘燕戈腊热溪别柘思荅地等寨番蛮、杀死军兵许九等八百二十余命者、系大小粟谷北定玉柱阿牛王龙交舍安贯烟葱列柯歪地西革牛尾鹿卜石柱等寨番蛮、其坎上汉人羊思定鸡公上牟泥下牟泥野和尚亚寨阿思洞上泥巴呷竹呷二等一十二寨、番有生熟善恶亦当分别系往来听使熟番素不为恶等因在卷、臣备详往岁之恶踪、兼酌目前之罪状、知酿成边患。皆出委靡姑息之由。若非大剿申威。而漫云招抚以苟图塞责是弱形久见矣、犹复以弱济之。火益热而水益深。实臣之所不敢出也。虽剿抚有难偏废在今日则宜抚后而剿先且番势之张固云恃险。亦窥我军兵所从事。而彼得蜂屯相抗。故其锐难摧耳。诚令三军随地列营使彼莫知进剿之途而各自为守则守多而力分此破番之最要者也随行镇臣议定、观其部分有纪可以卜其将来成功矣令原任总兵郭成领训练叙马等兵七千、直抵黄沙坝札营、占据诸番吭喉、以夺贼气、游击周于德、领播州宣慰杨应龙土兵七千、札营于锣锅岭等处、以捣其前、游击边之垣、领酉阳宣抚冉维屏土兵五千、札营于地名荞坝脑以攻其后、参将朱文达则领平茶土官杨光祖杨正崇、并天全土兵共四千五百有奇、于地名茨沟札营、拊其要脊而击之、俱听总镇监军道居中提调、令原委叙州、府通判陈忠、随营赞画、臣又移行镇道、如将领等官营伍札齐、须先与约、凡加征寨分、必果大憝首恶、曾经杀害官军、及断道攻城、罪恶贯盈而难赦者、其胁从阴逆。虽称叛服靡常。而能知向化畏威即听投降效顺。至于平素原非恶寨则预给以旗使之玉石有分此不惟仁义并行。而我师有纪。且令死生莫救。而彼势自孤也。然河东河西两酋。亦未可一时并剿。以分兵力。就二者而酌之。则河西犹有一涧为屏。而河东与各关堡相连。其为害也尤便。其欲除也当先。且东寨一平。则河西丧胆。乘胜以行剿抚。易如反手矣。续准李应祥手本、捷报前来、俱解纪功道参议谢诏审验、呈廵按御史陈瑫复核具奏、及称黄沙坝系诸番出没之要冲。先年总兵何卿亦欲建堡于此、而知为番部所必争。恐难就绪。故竟成缺典。此今日之当急图者、乃郭成率众垒营、巳隐若石城之壮、规模阔大、可无烦式廓之再增、惟因其址而修治之、自是金汤足恃、又称见今河东恶寨番蛮漏刃者、皆逃避深箐、河西一带恶番、正图进攻、适副使王凤竹往过营堡河西、上节番蛮、巳有数十为羣、隔河伏地、而哀告乞降者、至于下节思荅等寨恶番、仍披甲放炮、挑搦我兵与战、等因各报到臣、为照松潘夷种。即古氐羌。番别熟生。姓分大小。以寻戈为撕打。以战死为善终。其习犷矣。大掠成都、曾有二十万人之号、详稽蜀志、备存四十八寨之名、其族繁矣　国朝自洪武十一年、御史大夫丁玉、平羌之后、迄宣德中、始作梗、而围困松城数月、比时特遣大都督二员、统调陕西四川贵州三省军兵十余万、一举而克之嗣后每临番警、则比例请兵、率以为常、诚灼知其势甚而难于扑灭也、嘉靖年间、白草煽乱、有易视之者、辄提土卒五千以御、而竟至全军败没、无一得生、此其明鉴巳、以故先年守土之臣、往往讳言征剿、而藉名曰抚、以文其选耎之非布帛茶盐、赏需岁益、奉如骄子、渐不可为、一发之余、遂累岁不能奏绩、因以贻忧　君父、宵肝靡宁、或延访大臣、或咨询廷议、台垣献策者、咸谓松潘地接陕边制御番蛮功罪宜同乎北虏载在故籍。可考而知也。夫北虏为边陲大患。孰不知之而西番以一省疥癣之疡。奚至比于备虏。正为入松之路岛道凌空。峡逼蜂腰。可回万骑于千崖之阻。关重栉齿。如引百斤于一缕之微。若使枭鸺窥暮而狂鸣。何殊鬼蜮射沙而必中障塞孤悬之势。此实无双者。志载　先朝都御史宋沧、缮献地图、言制番之畧、而云人皆知剑阁连云之险。自松迭视之、犹为坦途。人皆知瞿塘滟滪之险。白松迭视之。犹为安流。此其崇山绝涧之难踰。亦可想见矣。矧星罗碉寨、猿狖成羣、睥睨跳梁、又能使山涧益增其深峻、故平居无事、彼番之敢于蔑视堡军、而朘此脂膏、啖此血肉、稍不如意、复从而毙之者、岂独强哉。亦恃此险固知我之无奈彼何也。我军之过于畏视番蛮。而割肌以充。沥髓以润。苟得全躯。即忻然忍痛者。岂本弱哉。亦木此险固。知彼之非我可图也刼于积威、日靡一日、此方望之而股栗、渠益口之而心雄、是以小则礨石装塘、放隔河之冷箭、大则攻关掠堡、逞支解之穷凶、诚足为门庭之寇、恐非止蜂虿之忧也、
　　再报河西大捷疏【讨平松番】 
　　照得番在河东者。虽破名寨二十处。而逃生山箐。尚多况大小粟谷。尤最有名未可以其难攻而纵恶。若必欲完兹西讨。益属耽延矣。且河西思荅歪地干沟西革王荅甘燕耳别西坡列柯树底双桥九姓等寨恶番。自恃河为重险。师难卒渡。仍敢摇旗跃马以自雄。又当特出奇兵。使霆迅而不遑揜耳。得以形制敌之术亦畧得王文成用师之意彼大小粟谷见我兵之西事堤备必疏若乘其稍懈之机突尔回戈东向则势若从天而下破之又何难哉随即移行镇道。作速举事。有真心降伏而求招者。即照节行檄谕招安以行抚。巳抚之酋更不许诸人輘轹。致于恩信有伤。续据镇道移报、胡子川羊先结阿让腊梅老虎六寨番蛮畏威真心投降、各准给白旗安插、又据松茂二道禀称牛尾寨番素称稔恶、于去年十月因见官兵找筏、伪献甲马乞饶、乃实暗助列柯等寨、抗敌官兵、罪难容赦等情、臣照该寨、番情反复、备露奸形、亦行镇道发兵相机剿殄、务申　国法、以慑夷心、去后、续准总兵官李应祥手本、斩获功迹节次移报到臣、为照番蛮之恃险积凶、固神人所共愤、而欲申天讨、以靖疆圉、实有二难焉、其始也折冲之难。何也、贼皆势有所属。讨贼而先摧其本干。则枝叶自随虽。难犹未难也独番情无主而逆则各为我之介毒。凡鸱张者。恶可纵而不诛乎。故剿之有遗则甲惩而乙尚蹲夷如故。欲无遗焉。又多伏于峻崖之内。而功未可期倘因一发以伤百发之能则拙矣此折冲之难。难于剿而有全功也其终也。结局之难。何也、贼皆势不可留。讨贼而悉拔其根株。则孽余靡托虽难犹未难也独番类甚繁。而顺则犹为我之重屏。即鹘击者。恶可摉而尽戮乎。故剿之不痛。则始畏而终将倨肆。若初欲必痛焉。又或逃于深箐之中。而计弗敢出。若因一夫以老万夫之守则疏矣此结局之难。难于剿而能速定也。臣每深惟　圣谕。必兼剿抚以责成。而养乱贪功。实并行申饬。知兵虽未交于万里。策则巳定于　九重矣。
　　白草羌夷归顺疏【白草归顺】 
　　该臣会同廵按四川监察御史陈瑫、议照白草诸番地当东南两路之枢、形列首尾常山之势、变成犄角、疡匪皮肤葢缘生齿渐繁、蹢躅思逞凶于羸豕、兼以处心多校、攀援欲藏巧于诈狙、故彼寇松州。此自潜为内应。此惊石县。彼皆愿效前驱。葢相依则齿惧唇亡。共类则狐悲。兔死。宜其有倡而必和。有约而必趋。固羌蛮之所恃以跳梁。亦关堡之知其无可奈何。而辄从隐忍者也。昨兹猖獗显然之患。诚在松番矣。隐然之忧。非属于白草乎。况岁内托言蜂蜜猋聚、犬羊意在乘机、潜相煽虐、傥白草不先抚定。制羌夷之道惟在离之而巳然我兵威不振则不可得而离则我欲战而渠且为爪牙。以增番众之强。我欲追。而渠且为渊薮。以脱番人于险因而责之则谋弥合并而图之则敌更多。虽益之以数万之兵持之以朞月之久恐征之犹未必能胜。胜之犹未必能全也。用是申以告戒之词、束以牢笼之术、始欲折其悍而声为从彼进兵之诡说使之懔然危。继欲消其疑。而示以兵不彼出之真情。使之欢然感。矧遥覩貔貅之云集。胆巳俱寒。更闻苇荻之风靡。云鬼应尽丧非特弗阴助而巳。且折断桥梁以明拒绝之踪。非特弗匿逃而巳。且送还被虏以示忠诚之念。往之巳降者。增纳荍粮于蜡外。今之愿附者。乞供常赋于边关。陈甲马而归诚、望旌麾而叩血、虽好厥鹗音于食葚、敢云恶质之尽销、乃驯其鸷性于为鸠、洵应阳春而能变、即顷者六师奏捷易若燎毛、东征而扫荡黄沙。西讨而澄清黑水。孰非白草诸番之效顺。先为剪其翼而狐其援哉。故以四八寨之羣凶、稽百余年之往牒、昔尝以兵戈御之而不足、今竟以口吻招之而有余、伐谋成不战之功、柔远信非常之业、实由　皇上圣德弘敷于天外、因为风偃天骄、威明普照于日中、遂致贡通日入、允绍虞阶之舞格、何言汉塞之来朝也。
　　议处善后事宜疏【平番善后】 
　　该臣会同廵按四川监察御史陈瑫、看得各寨番蛮、自春夏荡平之后凡经剿仅、存者、既詟维扬之武咸栗股而改图、有纳降全活者、尤怀不杀之恩、悉输稞以明感、争助新城之木石、节还旧虏之人民目前景象若兹、似可无烦过虑者、顾犬羊之性、恒苦无常、蜂虿、之惊、每生不意诚戒覆辙于巳往、其堤防之补葺宜勤、若乘未雨于方今、则户牖之绸缪遏缓、因将司道所呈后计、逐一审筹、可革可因、务求允当、除事体得以权宜通变者、一面查照径行。所有增置劝惩调更团练四事、俱关系于边疆重大、相应开列款条、以请　上裁
　　计开
　　一添置守备、以专弹压、照得松潘南路黄沙坝、当诸番环列之冲、最称要害、为左右皆羊肠一线而独此宽平约二里余故每肆猖狂。必于斯焉纠聚。兼以往来松迭隔程悉百里之遥。据险阻途。声援立绝顷念噤喉最急、势应先夺以制人、故令立功原任总兵郭成、提卒数千、长驱直入、因为垒营其上用张衡击之形。虽全捷实收于诸路星罗、而拊背搤吭、匪黄沙为甚重哉、使不及兹柔服、城守亟图、是以二百年未竟之功、巳成复弃也、随趁有余之兵力、稍恢新定之址基、委估兴工、不三月而石城鼎建、诸番所恃。我实居之矣。然须在本处添设守备一员见于原留修守兵内、挑选三千名、再于该路抽拨主戍军兵五百名、相为恊守仍请　钦定守备司名及请　敕责成专一提调西宁关起、至平定堡止、一十五关堡、往来廵视管束汉土夷民、一遇有警相机策应、各项事宜、听兵备该道及副总兵节制、使地有专责。而事无他虞、
　　一定期举刺以图实效、照得政体莫先于责成人情恒竞乎惩劝、若以地之苦辛、与彼乐土、才之优裕、与彼具官、俱混为一途、而不加旌别、欲其致理难矣、况松潘设在极边。环以羌酋险寨。故每年正旦有大赏仲春有小赏意唯恩结诸夷。使之效顺归诚。受羁縻以安障徼耳。傥羌酋摇动则松州必危蜀失松州则羣虏直侵内地。是城设垣墙之外。势巳其孤。而地为脉络所关。机尤非细。使兵总官信义不孚于平日。堤防又弛于赏时。指顾之间夷心顿变。即能扑灭伤损巳多。以事权重大若兹。劳剧自不同乎内地矣。矧雪山寒冱。五谷不生。风气弗宜。如拘桎梏。此惟意在苟延岁月。徼地方之无事以待迁耳。安望申威令而肃纪纲、以驯服羌酋为巳责哉。臣等以为自后振新之急务。莫若将兵备副总兵二官。慎选而用之。既得其人又定为三载一行考核之典、如自十五年为始则于十七年春赏毕后。抚按官备查三年之内。有无失事。而会疏举剌之。如一年无事、兵总二官、俱请纪录二年无事、则副总兵请纪录、而兵备官请赏赉、三年无事、则副总兵请赏赉、而兵备官请升俸一级迁转仍照常格、兵备官又有卓然经济、人与地宜。而夷酋怀畏交殷者、更请加衔久任、若总历至五年、劳绩益深、许得疏请升级、又历至七年、亦如之傥其愒玩长奸、乖张愤事、即行参治以警将来、其各路参游守备等官、亦并附疏中举刺、使守备贤者即可备此中参游之选。参游贤者。即可备此中副总之选。而不肖者。又不至于幸留。如是行之而边政有不克修者否也至于各关堡把守掌贴指挥千百户官旧以一岁一更。用均劳逸。迩年承委者视如传舍。屈指满班。甚则阘茸无为。眠同猫鼠。又其甚则贪淫罔忌。欲恣虎狼沿袭为常。边患葢不惟羌毒巳也。当此更新之会。亦宜立法变通。如松潘之三路。威茂之七路。各把守掌贝古官应于军政之年。同卫所官一并考选。必其谋勇超羣、熟谙边务者方充前任、限以五年更替、果有操弗朘军、惠能恤士、劳征守御、蛮部归心、许得于三年查核疏内、并叙以备擢用、诸凡生事克军、激夷启衅者并听从实参拏重处、则所以鼓舞人心者、益无渗漏矣
　　一训练民兵以壮军威、照得俨矢将来、贵于有盾、操珠野宿、曷可无弓、言思患预防、道莫先于修备也、故食无备粟、则不能待饥、心无备谋、则不能应卒、彼事至而后为取办者、与拾渖奚殊乎、蜀地濒夷、尤多杂处、米盐生竞、衅窦易开。苟惩创之不以时。遂至披猖而难制。如今之吐蕃西獗。夷猓南惊。皆由威武不扬是以酿成大患耳。夫兵不预练。而卒然有事。其势不容不旋调于土司岂惟道里阔辽土官之骄纵由官兵之不足用而有急必调之故也若望越人以救溺且赴令而途难不扰成功而气易生骄。即藉以助威犹非得巳。顾因而专倚焉。为策不益疏哉、查得先年都御史谭纶。曾锐意整修武备遴选民兵之精壮者。分道责成而居中提调团操边寨。颇皆畏慑。渐因日久颓废不行。旧籍徒存成规俱失、每言演习。竟成虚套。甚至州县有司、因节年裁役过多。而直拨以私充迎送。益非设立民兵之初意也。臣思前此未加军务之先。犹举练兵之政。矧迩既奉　命提督。四川廵抚向来无提督官衔可令武备因循不亟为先事之图哉该臣业督布政司、将通省民兵。查以旧编名数为主。经减者量复。经增者量裁务在不逾旧额。挑选精强之卒。以充练兵。酌抽闲役之需以资衣甲。在外住札各道有卫所者。则益以军兵。就听该道督各操捕官团操。省会则益以成都等卫军兵。委一、将职。专理团操。亦听分廵川西道为之监督顾兵期实练。统之必有定员而事匪专司。终难责以成效。臣请　皇上准将四川都司。操捕佥书一员、改充臣标下游击官、听臣督饬专司团练、着实举行。使处处养有精兵、而一呼可以百应。卒当有警、将殷若雷霆之出地、而莫测沉机、虽处无虞。亦隐然虎豹之在山、而潜消恶念、此又固本之胜筹也。
　　申文
　　申明剿抚机宜 
　　申明剿抚机宜【剿抚松番机宜】 
　　为军务事、准总镇手本、回称机宜无定、成议难拘、合无以见到播州之兵、并催郭成统练兵前来、及本镇调发标苗等兵、令游击周于德等、先将五寨三寨攻取、然后移兵将东路窑沟大小粟谷西革思荅等寨、次第布剿、并开丢骨没舌人荒三寨西北龙溪蜈蚣土官茹儿等寨、俱系极恶番寨等因、准此、案照松潘南路恶寨、先准总镇移文、并据松潘兵备道议呈、巳经准照备行知会、其中寨恶之重轻、应剿应抚者、俱听镇道号令、兵将人等、不许偏执去后、今总将开出塞分、如大小粟谷等寨、乃恶之尤者、况与该道往常所报最恶番寨相同、除发郭成练兵一枝、速请总镇听令调度外、看得剿术有三。兵不槩加也。每招安以解携其党。而并兴诛罪之师。是之谓抚剿。兵不轻动也。恒审察以操纵其权。而时出捣虗之策。是之谓鵰剿。至于芟其根株。没其地土虔刘而荡平之。是之谓尽剿。剿即可尽。亦为焚薮而田。非所宜矣。抚术亦有三。怀之恐其亵也。乃歼厥渠魁。待望风者之悔罪。而后许之。是之谓剿抚。讨之未必平也。惟压以士众。乘负固者之畏威。而因收之。是之谓挟抚。至于要之誓盟饵之财帛。委曲而羁縻之。是之谓诱抚。抚从其诱。不免厝薪而寝。非所恃矣。近年松番围攻城堡。阻断道途。戕杀官军。不胜其惨。适本院抚临之始、镇道案移、请乞增兵、急如星火、本院一面调集土汉各兵、数近三万、一面取备钱粮、具本题报讫、度兹时势、与事理之所宜、如尽剿则伤仁。诱抚则失策。计难出此。巳无可疑矣。恐苟且目前。而不图久远者。或借口成功之难。必以挟抚为良谋。岂惟堕贼术中。将至朝投降而夕反叛。亦何以泄边地军民之忿、张　天朝震慑之威、且以仰复鵰剿处置之成命乎、况明谕有云、一应剿抚事宜、着彼处廵抚总兵官相机处置、务保万全、毋得生事贪功、及匿情养乱部议有云、抚镇司道等官、仰遵近日相机抚剿　圣谕、督率官兵、亟除大患、谕议巽申、如此谆切、昨据该道禀称番众、知大兵果至、牙番族仲等、辄称紏合二姓投拜、若许以投降番必诚信。此言甚左。关系机宜拟合申明、为此案仰监军道官吏、会同总镇、照节行事宜、随便调度分布、剿必戮其鲸鲵。抚必全之水火。毋得违错未便、
　　皇明经世文编卷之三百九十终
　　皇明经世文编卷之三百九十一
　　华亭陈子龙卧子　宋征璧尚木　徐孚远闇公　何刚悫人选辑
　　宋存标子建参阅
　　余文敏公文集（颂　策　记）
　　余有丁
　　颂 
　　海塘成功颂 
　　海塘成功颂【海塘】 
　　万历三年夏五月、海潮上龁海盐堤、堤大坏、亘二十里余、民无所底定、朝议司马徐公、明石画、能商工用、上遣公行视图方略、公至、合陈臬郡邑丞诸吏按海上、议以增埤捍水力、度道里便宜、阔无大害者、公曰是役也、在并海一邑、费浩穰、势不得不求助他郡、岂犹不坚、而与海争咫尺地、其又令疾风骇浪、攻数郡邑费、堤非不倍于海、一篑不覆、寸苇莫支、费将立尽谓石堤何、则饬诸执事、悉□作治、公昼夜额额、庀材命工、凡三越岁、发卒若干人、费若干缗、堤广丈、高倍若干、堤成、公复按堤上曰、是地庳下、海所从来者高、水涌悍。易以行。庳地即有堤。恐难恃。去石堤寻丈。当更筑土堤。防其败。又甚者。万一海羡溢。填淤反壤。当酾内河股引取之。水猥盛则放。少稍自索。不至迫阨为内外塘忧。则浚内河若干里。凿若干里使大水得过小水得潴陂障萦折。以为污泽然后卤泻可得煮海堧弃地。民茭牧其中。可得以溉。为田益肥。滨海之民得谷、此一役也不独驱水害所兴利十倍矣公利社稷。岂不弘多。此特道其利吴者一二若此。吴与越壤相接也、海润千里、所波及越者又沃矣。于是越守某人等、思所以颂德谓予职史也、宜有言、予何知飨其利者有为德、虽不敏敢不唯唯、颂曰肇维吴越、北望穷发、环以天池、汤汤溟渤。厥有陂堤。以防滑泪。万历之禩。仲夏五月。川后失职。天吴焱发。黄星夜骋亵我倏忽阳侯昼奋。燋山齮龁。滇沔耳悬飞。鸿溶相湱。浮天无岸。吐吞荡舄。皓皓旰旰。冬日可拍。延道尽弛。庐殚为泽。盆走斥卤。田失阡陌。莫辩牛马。郊埛荡析。下民嗷嗷。岌矣朝夕。天子日咨。畴兹与治。爰简羣工。爰甄舆议。佥曰徐公。民之攸塈。竭公无二。身兼数器。爰赐玺书。敕使直事。曰某往哉。予其汝试。川流泽洒。惟尔之勚。公受命来。夙夜惕厉。征币刲牲。望于海帝。率属饬材。身履心计。脂车载舟。乘樏蹈橇。埤之崇之。必增其澨。浚之澄之。必防其泄。力役玄夷。诚同精卫。毖兹哲谋。期无再复。欲固其表。当衷其腹。内土或疏。外讵焉筑。譬诸漏巵。不盈千斛。庙泾之滨。泰山之麓。中洎白洋。石桥横矗。有离长流。有湮故渎。乃理乃宣。乃参以五。转石度山。刊木僦土。阏者使通。阙者以补。烝徒唱和。工师率舞。雷腾云奔、一瞬百堵。屹屹河塍。若墉若嵝。外巩中坚。云何不怙。迄兹孟秋。有霾啸浪。瀛堧晏如。亿土丕障。匪伊则庸。日惟　神相。峩峩异人。曳而□杖。锡告有蚉。母畏尔恙。海若见灵。皇矣肸蠁。匪公精禋。曷贻明贶。公葢大儒。克举輶德。所至极思。以匡邦国。有截新堤。品庶阜殖。吴越底平。伊畴之力。白渠无当。金堤难塞。庶几缵服。迈往靡忒。史臣作颂。代志沟洫。
　　策 
　　兵制策问（并对） 
　　欵虏策问（并对） 
　　兵制策问【并对□□兵制】 
　　问司马法所从来尚巳、帝王之兵、有制而不乱、故简稽羣牧、连其什伍、所以定制也、国家京师置三营、边郡各隶甲士、重内驭外、复调外以卫内钩联蟠曲、规摹弘远矣、乃今日有可拟焉、在中都河南山东有班操者。在延绥宁夏。有人卫者。在辽左有抽添者。在广有招集者。或苦番直。或疲远戍。或羡卒靡遗。或无籍不足用果初制若尔欤。抑弊于后欤。亦可捄欤。今蚁食于廪司、瓦合于兵簿者、非不伙也、而中多缺伍、虑乏军典、夫外宁内忧、圣人所戒、可遂罢守。忘兵不讲欤。
　　管子曰、夫兵古今莫之能废也、兵当废而不废、则惑也、不废而欲废之、亦惑也、古者兵不坐甲、车不犯车叐而司马之职常存、后世幸安无虞、维弛□解玩替不惩、而缓急无足恃、是古无兵名。而兵未始废。后才废兵。而无兵之实矣。国家建兵。制无不善而今稍一二弛也。请详之、国初奠极雄据胜势鸠天下、重师宿屯京师、以强干弱枝、而列郡缘边各有纪率、居京者、未尝越临边郡、自撤其钩陈。居边郡者、番休直上、校联不绝、以固微垣之卫、亦或调郡戍边。边各相戍、如襁属。如碁置。使军垒常明而不乱。迩年以来。军制渐更。大都有四、曰更卒。曰繇戍。曰役羡。曰召募。亦中古之遗也。汉南北军、调自郡国、一岁一更、以秋日都试、今中都河南山东班操军是巳。往往苦于力作。始暂借役县官。后浸淫至巨室。杂供役手。资课太繁。奚以堪此。本所谓两限赴操者。将使荷殳角刅也。而顾以畚锸为哉。汉卒直戍边者、各为更律、今延绥宁夏人卫军是巳。此非令甲也。往时内地被虏。以蓟兵未练。假以张掎角之势。乃于役靡遑。乃期莫代。逴行回远。犇命为疲。此一时权宜也。胡久而不复哉。在辽左有抽添者。亦汉悉老弱未傅者。诣军之意。顾其地岁大侵荐罹锋衂。耗者过半。而欲括其息。夫旁及客户。彼所称羡卒者。修闾氏尚与之国粥矣。而忍为此乎。在广有招集者。亦汉选募。曰勇敢伉徤之类。无赖子未知尺籍伍符。贿通兵尉。窜入幕府。而相辜榷为奸。即欲议彻无不啸聚。发据犇救。所在骚然。此以御寇也。而反为寇乎。若此四者。遡之初制本善。而坏于后人。因其有变。少假而沿为故事。夫墙之崩溃。必因其隟剑之毁析举由于璺。今见干戈朽钝。斧金戊混贷。却走马以粪。遂指为不祥。而莫之讲也。几微于隟璺害大于墙剑。可不畏欤。　主上轸恤班军。诏罢力役。尽归营伍是巳。乃郡国伍籍半折。丁壮阻消。物力方虗。杼轴困竭。则当仿周礼比居之法。详核所部。悉清勾之。而又官助其资斧。给其兵械。乃若免役而收其直。谓之更赋。是殆不可复兴。即故直有所逋者。令得一切蠲贷可乎。入卫者近巳议省。或三而省一。或二而省一。稍稍纾巳。但延绥远走朔方。雕寠既甚。宁夏屯牧河曲。困惫未苏且牵马远涉。行者踣于道。至者羸于野。而复责之使偿。吾见人马俱毙。主客胥窘矣。今蓟镇巳宿重兵。而延宁为西陲重地。脱有缓急。胡以应之。愚以为尽免焉可也。古者国有游。倅军有单。所以副其正也。今不得巳而抽添之。无巳当厚饷给。葢羡卒既搜。则糗粮旨畜。畴为之副。宜于常赋之外。稍加优厚。而犹未给也。当广屯种。辽地延袤。殆千余里。界山依水。可征常居者。室家田作。复其繇税。使流移渐集。生聚日繁。而又严逋迯之禁。重督逻司候徼。支缭以讥阑出。逸海及以贿脱伍者。庶几行伍实。而丁可无抽也。古者藏兵于民。藏食于兵。未尝外索也。今不得巳而用募。曷若召土著。高肇惠潮。类多矫健。籍之行间使家与家相畴。人与人相畴。即食其地。习其将而将不得人。不可也。当选将领。汰其夋刂削而贪者。张疑窃冐而诈者。诚得廉勇不二心之士。使提鼓挥枹焉。而又严宪罚之令。毋令幸捷而掩功。玩寇而薄谴能讨军实者。与首功同赏削军以逞者。与无功同罚以此制募兵。兵亦足恃矣。若是者。皆小补其罅隙者也而未尽也。夫军能安制矜节。而为国家用者。有数以至焉。曰制驭之有方也。不然拊恤之爱及人深也又不然。则简习而训练之也。语曰陷行乱阵千人尽罚覆军杀将。万人齐勇。则必肃其营部。结其团伍、与之安、与之危。可以行。可以止。所谓用天下之用为用制天下之制为制。而奚恤乎军寡。语曰畜恩不惓。以十取万。必使惧者得欢。贪者得豊。欲者得使。归者得招。庶多同心之众。必死之士可合不可离。可用不可疲。而又奚恤乎军寡。语曰习而后用。一以当百。则圆而方之生而死之。左而右之。聚则成卒。散则成列。延则若阿刅。婴之者断。兑则若鎁铦。当之者碎。而又奚恤乎军寡。古之人。将少而能办。将弱而能竞。惟绥御得宜。而卒乘服习。故虽匮乏困惫。一呼而起。无不扶伤涉血而施敌破虏矣。然此所以筹边郡之军也。而内军尤有可议焉。军之利害。在国之名实今三营之军名在官。而实在家。在家者间役于私门在官者或夋刂于卫尉。贪不能操一钱。食不能人二鬴而牵露骨马。环立辕门。负半石弓。载韬□鞬。弛担而赴营阵。一苃舍则负趋出市。绝不谈兵在籍则名选锋。一简稽则赢弱相参。曷称全勇。夫经制百万之众。使衣吾衣食吾食。而悬虗名。罕实用。奚以备循鼓蚤之警。坚壶木槖之守。严营卫而固根本乎。愚谓影射当稽。占役当革。武冑之侵牟当治。文吏之渔猎当惩。督理者。按籍以征登耗。阅视者。决乘以别惰锐。若周畿兵。若汉中垒搜田视先王之礼。军国饰封场之容。使内以制外。若意使臂。臂运指。而脉络融通。外以卫内。若星随斗。斗运杓而法象森列。即畿以外、各郡国番上兵、不忧扰也、西有羌、北有胡、不忧其疽食也、又奚患焉、
　　欵虏策问【并对欵虏】 
　　问士抱策而来、期以用世、顾当世所急者、莫如虏、顷岁策士、曷尝不以虏为言、乃所言者、往往悬度臆断、未必可施于用、若九边形势、八事、机宜、士葢习闻之矣、姑置弗论、夫时异事异、微独异代、即嘉靖季年以施之于今、且有龃龉、虏初欵市、言利者十一、言害者十九、今十余年来、边无牧马、其利害可睹巳。顷顺义物故、黄酋计且请封、何以待之、或者过虑、尚有隐患、谓燕蓟患在三卫。辽左患在土蛮。晋云患在板升。河湟患在番夷套虏。然乎否欤。汉初匈奴强盛。而出塞之师。或度绝漠。神爵五凤□。乃不烦征讨。稽颡入侍。岂适值其弱邪。建元以后。西羌为寇。或乃忧降羌。请置都护。或又谓宜荡佚简易、夫舍其叛者、而降是图。且疏其防捡。亦有说乎。孰可与今事相方。假令不剿陈言。不袭故计。能为国家建必然之画。贻亡穷之安。固执事者所愿闻也。
　　今天下仰赖　天子神圣、戎羌即序、莫不交臂受事、屈膝称臣、疆场障檄之间、卉服列涂、夷歌成韵、羽檄不驰于近塞、胡马不饮于长城、既十有余年矣、顷者顺义物故、黄酋请嗣、凛凛奉约束如初、岂不谓胡越一家、号极治哉、而执事者、穆然长虑、图所以久而无虞之策、甚忠计也、葢古今筹边者众矣、大都古虑在远、今虑在近、古虑在我、今虑在敌、夫欵市以来、封疆之臣谭利、文学之臣谭害、谭利者、曰曩也弓矢。今也畚锸。环九塞而营之。几若完室。不欵市能乎。利一。偃兵休卒。少壮壮老。各有攸处。德用不优。利二。边以内居者如堵。行者如家。贾者如市。牧者如厩。耕者如云。举砂碛而桑谷。若内地焉。利三。而谭害者曰。气久而不运不振。器久而不操不习。一旦有警。其不心骇股粟者能几。害一。虏贪索无厌。而我经费有限。不与之是弃前功而为戎首。与之则无力而给之。非损内帑。则剥军膏。害二。借口和欵、纵横出入不为限。我之情形。备尝之矣。第令无动。动将不支。害三。两者相左。亦相当云。而愚则以为事无全利。亦无全害。兵不习战是练之而巳。日丸与数战之害。虏求无口有犬。是节之而巳日丸与征调之费之害。出入不为限。是禁之而巳。日丸与久结难连兵之害。其大较章章也。然则固无虑乎。曰夫利害有隐者远者。燕蓟之中虏也。自三卫始也。三卫二心于虏。虏藉其向道。以为我害于此抚赏于彼卤掠百相负也。百相欺也。其机变械餙不一日矣。辽左三面邻虏。四时被侵。莫不曰土蛮。而非一土蛮。又非土蛮能自作孽也。在宁前则属夷勾连东虏。海西建州则仰逞二奴。及阿台挟仇内讧。今势骎骎炽矣。晋患自板升始也。石州之惨。我叛人实为之。虽天诱戎心。倓而归我。遄膏刅金戊而其子孙。与其徒党。依然虏中。日长月盛矣。河湟绝徼。势极孤悬。异日大酋驱西番。胥听诅约。自我张疑称剿。而丰州所遗部落。移帐远避。今大众虽归。而丙免贪松山水草。套虏超忽把儿谷等。又西徙延宁。垂涎番种。势益孤而莫支矣此岂可不为寒心哉。胡不以汉事明之也。汉初匈奴兼从西国结党南羌。中行说翕侯信。又日夜教匈奴所以图汉者。今年入上郡、明年入云中入渔阳、虽卫霍为将、不少衰止、于是降浑邪、表河曲列四郡、开玉关、通西域、断匈奴右臂。隔绝南羌月氐自是远徙幕北、稽颡入侍、竟西汉无虏患焉、夫神爵五凤之威、不烈于元光元狩也、而匈奴顿弱若此、非匈奴之弱、弱于汉之得策也。建元中、羌寇金城、陇西司徒椽彪言、凉州部郡、皆有降羌、数为小吏黠人、所见侵夺、故致反叛去、蛮夷寇乱、皆为此、请置蛮夷骑都尉、护羌挍尉。理其怨结。问所疾苦。数遣使驿通达动静。使羌众得为吏耳目。永元中超自西域还、曰、塞外吏卒、本非孝子顺孙、以罪过徙边、而蛮夷怀鸟兽性、难养易败宜荡佚简易、宽其小过夫不急叛羌。急降羌而复纵之。欲羌为我用。亦使不得没于蛮而为蛮用也。夫今者何以异此。我二卫属夷引土蛮、引东虏、且为西国、为南羌、板升扒沙。为中行赵信、丙兔超忽等为蛮寇我属番且为凉州降羌。而当事者泄泄焉。叛者无以服也。合者无以离也。携者无以怀也。何哉。愚请得臆策之、条列恺切文体虽拗而不堕云雾三卫诚当剿矣第恐依山聚谷。铤而走险。况狡悍虽大。而藩篱尚在。惟我边塞有衅焉。犹称外户。或有以虏情输我也。母滋他族寔逼处此。以自撒其藩篱也。至其鼠窃他境。当随地歼之。或悬赏格。购其首逆者置之法此所谓服其叛者也土蛮负其众。遮求贡市。每弄兵要挟。而速把亥王杲余孽。怀愤图报。此可以兵碎。非可以恩结也。宜听诸夷小市。以携其党。因往来侦候。其有会蹛林者。悉兵剿之。弗使得志。一大治、则终身创矣此所谓离其合者也丙兔超忽。既西利水艹。又贪羌众。而吾复优抚之。是彼一举而得三利也。不惟新徙松山者忘归。而延宁套虏。亦宜骛利而西。甘肃益不支矣当酌议抚虏。亟修战备。扬兵声讨。张疑设间。复晓示番种。使招致西行。掠番之虏。尽归其毳幙。毌使番虏相结是所谓怀其携也板升扒沙。宁无父母室家之愿、而从夷而夷、久无反心、第曰、胡俗自便耳、彼方乐胡便也、而我且困之以土木、重之以烦令、朘削之以征敛、令人人嚣焉丧其乐土之心、将内之民之不能保、而欲守空令以散逆党、譬之持拳石以召犬也、必不至矣。此又当悉计以怀徕者也。执事又以黄酋请封、而求待之之说、夫九塞诸虏。顺义为雄。自宣云抵甘凉。穹庐万里。东足以声畏土速。西足以号召俺把。今幸且物故。而不以此时大分之。非得计也。法曰亲而离之。乱而取之。今黄酋无亲。而诸子弟各拥兵自卫。第令俨然而王。必且并诸部役属。尽为一家。是虏势本离。而我合之使强也。今惟按虏俗。令诸子渐长。各以次第授兵阳封黄酋而阴分其势诸夷恃众不相下。且慕少妇争夺。板升必内变丛生。自顾不给。方求援于我。我坐收渔人之功。东西诸虏。皆胁息而不敢动。此又大离其合。而服叛之谋、怀携之策。惟我之所欲为也。又奚患哉。
　　记 
　　浙江廵视海道副使题名记 
　　新建廵仓察院记 
　　浙江廵视海道副使题名记【宁波海道】 
　　越东南一都会也、明州居越南海境地、地并海、海上夷舶出没、民数被寇、寇不至、民享海盐之利。寇至害起、明州且重为东南病。楚越天所设以屏蔽东南、明州绾毂其口、又为东南门户、称要地焉、国朝设宪臣一人、专行海、曰海道副使、当弭节武林、时一至海上、临视之、有警则署所部相葆就、一岁中、率不得再三至巳而恬嬉日久、海防稍稍疏阔、而贪贾奸出物者腰重镪、习魋结语、狎倭夷为肺腑、因发道以弋厚息、□乃官干近岛、诱使所在剽略、而夷卒麕至、以狺獥外浸。蚀内地、为患母巳时、东南长吏事倭日严、然各以疆场、一彼一此、夷乘飙驾涛、瞬息驰千里道、而亭障阻积、不能为卒、由是守臣上言、明州去武林延袤四百余里而以一宪臣遥制之。即有警。我兵如雷风安能四百里趣利哉。虽鞭之长、不及马腹。其势然也请命宪臣移节镇明州便制曰可、于是明州始设宪署云、当是时、寇多者千余、少者数十辈、远者历数郡国、近者止一二郡而去、十年民祸极矣、　肃皇帝赫然震怒、推毂一御史大夫开府境上、拜大将军、及偏将四五人乘埤而守、乃宪臣则独制要区。国家之制度未尝不密而每患疏误者不得其人也上承开府意旨。胁诸将授方略。下则役属牧尉守丞。凡镇有卫。卫有所。所之隙。有廵候。津陆堑谷。有关有隘、烽有堠、舶有寨、怠弗虔者。得以法纠治之。千纪律之不可干。凡偫饷阜财、简徒搜乘、缮舟除器、比什伍籍。里闾有圮弗治、民失职者、得讨其实而拊循之。于封守之不可弛。凡边鄙有耸、无论海内外、以警告者、大者诛、小者寘于理。得悉赋而龛定之。于天讨之不可稽。彼固所为纪纲之臣。以备国家缓急者也。此其任细大具总挈戴隆厚。非可易而举者矣。葢自汉以来。历数十代。代有统辖。往往皆高秩有可称说者。汉曰南部都尉。唐曰采访。曰节度。曰观察。曰镇遏。宋置镇国军。易为制置。为沿海制置大使。胜国为万户。为宣慰。虽其名号不同。大都皆得以统军吏。奉征伐。国初尚命侍郎御史大夫。领廵海事。语云防陆莫先于防海。是不为非常所属。必推择得人。使之任其难。且先乎。是故在事者。可以思矣。余同年友刘公多任剧才、具石画、事丛至、能呼吸立断、而性精白持高节不诎、孳孳特以桑土为念、即前所语难任者、公盖克办之、然尤务修举废坠、因立石署中、而问其说于余、时海警叵测、而越南海境地为最重。余故论着本末。急所先者。备载之。俾在事者。得览睹焉。
　　新建廵仓察院记【廵仓公署】 
　　万历九年、御史言。臣幸奉上任使令、得察仓会事、所领天下郡国计至繁。顾独无官寺。发戒令。栖从史。僦民间居。与所莅相阂。简书无所庋贮。人得伺隙。因缘为奸。臣请治之臣仰体上意。母敢别赋更徭。即上所厘省河南领储藩使分部。京师者所废寺俾臣。庶上不费县官。下令臣得听治其所便。上报可、御史乃更发赎锾在帑者。为庀材鸠工。戒版筑。损旧十之一。益旧十之九。中为堂。后疏户以居。又其后为憇所。左右为房二间。簿掾史居之、其外为门旁为楹。十有一。以僦居民其直以需史役、凡为屋以楹计若干。为工以口计若干。肇始六月望日。越五十日告成、以告余子某曰。今国家之计。其莫重漕粟哉。漕转东南粟以给中都军。又转粟于边以给食。当食者四陲重镇、带甲百万。番休班直。操守之卒。五校七萃。不可胜计。莫不仰给于漕。凡漕卒百万漕士十千。海漕之总一。河漕之总十三。文督一。武督二。牵挽数千百里。行者赍。居者送。致四百万石以达于都。令甲有日要。有月成。有岁会。邑会上之郡。郡会上之省。省会上之部。以入于太仓。仓以禁门名者四。新旧二。以南北西名新者三。余为济阳禄米海运大军太平太兴左卫六卫十一。督其事者。大农一。分理于下。曹属郎官七　天子以为漕事重。仓会之寄。至艰且剧。世降网疏。吏民或抗弊而巧法。则特简一御史持节往。凡庾廪廒楹之饬□振毁。综核之。凡邑都省会之遄慢嬴缩多寡。得角斗之。凡漕士漕卒。海漕河漕之勤呰臧否。职不职。得讥察而弹压之。凡事涉漕计。大者按章。小者立断。其□不得视内外督臣。而权有加焉。乃至无按治之所。观亵而防溃。谓法纪何。君子谓是役也。乌可巳也。抑又闻之。粟之入也。于吴通渠于江。于楚引河东下。与淮泗合通于齐。于齐则通菑济之间。道回远。漕卒重茧岁月率十余锺致一石。故法严则残民。弛则粟不得入。病国。职是者艰哉。兹夏漕舟麕至。曝滞数十里外。相望不得前。御史曰以炎天累月。滞咫尺之地。独奈何蒿工诸佣为。则别倩舟佣以达东南。岁侵粟不中程。辏挽或不满额。御史为从便宜稍宽之。莫不方输争上。母何。全漕报竣度六月而罢。即所输内府者。旧多辜榷取民多。御史悉力调停。一时称省费十余万云。御史风采懔懔。立朝按部有才名。兹既举漕职。复以其余搜摭阙遗。修所未备之典。使法纪有所寄尤有足嘉者。余故因取节。得并论着之。
　　皇明经世文编卷之三百九十一终
　　皇明经世文编卷之三百九十二
　　华亭宋征璧尚木　徐孚远闇公　陈子龙卧子　彭宾燕又选辑
　　何刚悫人参阅
　　许文穆公集（议）
　　许国
　　议
　　论京营兵制议 
　　条上弭盗方略 
　　论京营兵制议
　　古之王者尊居九重、而控四海、薄海内外、靡不环向、而止帚令者、此无他故焉、惟其有以握天下之重、而天下之令、制之在我、今夫猛兽在山。藜藿为之不采。故王者收天下之精兵。萃之京师。此所以蓄威而握天下之重也。今京营兵制是巳。昔　高皇帝提剑滁阳、芟刈群雄、击逐胡虏、混一区宇、乃营中军左右掖左右哨曰五军营、葢以此属取之、即以此属守之、当是时五军之士皆百战之余、内卫京府、外备征讨、桓桓趯趯、不待征发调募于郡国、而此五军足矣、其后文皇帝起幽朔、以胡骑三千入靖内难、因而营之曰、三千营、后征南交、得飞鎗流矢、因而营之曰神机营、三千神机与五军而三、此三营之所自起也海内承平武备设而不用、营兵浸堕、正统以来、稍稍因事补敝、于是始抽三营之精锐、团为十营、其后屡废屡更、及成化初、定为十二团营之制、而以四武四勇四威分隶三营、此十二营之所自起也、夫天下之事、不能无敝、敝则不能不变不通之、变而通之、以不失其旧、此其为善守法者也。自三代圣王、未有百年不变之制、所贵乎承之者、在善体其制法之心而不必拘其故、古者天子六乡六遂、所以重内也、六乡六遂是曰六军、六军之众、七万五千、有赋役而无征戌、周制然也。顾其制与井田俱坏久矣。汉踵秦置材官于郡国、而京师南北军众、不满二万、以故叛者四起、光武中兴、始罢郡国材官、而后内外之势均则内军之重不重。其明効可见于此矣。汉制然也。唐府兵置府六百三十四、而关内二百六十一、亦所以重内也、故三代而降、论者善唐之府兵、且以为兵农既分之后、谈者皆称府兵之制独徐文定以为不然其言大有指趣而犹得寓兵于农之遗意葢周之农即兵也、汉之兵离乎农而未尝聚也、唐之兵聚而无事、则力农也、故不惟以自瞻养、而又以唐县官之储、唐制然也、若宋则既敛郡国之精锐以隶京师、而复出京师之禁兵以戍郡、国兵既不得为农。而农又病于给兵。徒有汉唐之患、而无汉唐之利、此其内未尝不重。而其国则空虚矣。宋制然也、今之团营、固汉之南北军、唐之拆冲府、宋之禁军也、此论明切其取之也以世卒。则非汉之番□矣。其养之也以坐食。则非唐之力耕矣。其用之也以调征。则无异宋之出戍矣。独其重内之意。所当世守而不容以轻变者。愚请言之、周汉之沿革远矣、不具论、论其近者、唐府兵始非不善也。周寓于农。而不知有兵。唐调于民。而卒止帚于农。汉亦以调。而宋则以募。独我朝世卒。世卒有定数。而募无常数。然则以谪为军。至以相言居、欲军之强、制胡可得也、吾尝论周以来、兵制莫善于唐府兵、葢汉有外兵无内兵即京师南北军皆郡国所番上而巳。宋有内兵无外兵即诸州府兵皆部送之余而巳。惟唐制天下兵府六百三十四、而关内二百六十一、既得臂指权使之势、而又不失其轻重之宜、今卫所之兵、星罗碁布于天下、而独以三营握其威重于中、葢控弦者数十万焉、固亦唐人制府遗意、然唐之制非不善也、不数传而变易尽矣、此其失不在于制、而在于人、当府兵之始坏、不过更代失宜、卫士亡匿而巳、诚按其故籍、修其废、补其缺、府兵固在也、奈何荀目前之便、而弃经远之图、遂使宿卫募于白籍、番役变为长从、此议法者之过也、若今团营之名、虽分于十二、而实统于其三、统之者所以握其重、而分之者所以致其精、兵精而势益重、则十二团营者。乃所以肆夫三营者也。而实未敢改其旧也。何者府兵调于民、而营兵定于军、调于民者二十而役、六十而免、故其兵不待简而精、定于军者、且世相继焉、故其老弱者半、此其势不得简、于是抽精锐于十二以团操、而退老家于三营以供役、且分领而迭挍之、则其技易精、而力不劳、意至善也、故曰十二团营者、所以肆夫三营、而非改其旧也、然而今之京营、卒不能复、　国初之旧者何也、吾以为统御之非人、虚名而鲜实也、夫三营兵额在　文皇帝无虑数十万、至正统己巳、纔数十年耳、拔之乃仅得十二万焉、亦寡矣于是始有团营团营至弘治时、又纔数十年耳、当时北伐、拔之不满三万、今按籍散粮、一呼而集者、其数固不减于十二万时也、及出而团操、则巳逸其半矣、假令有急而拔用之。即三万众。吾尚不知其可卒具否也。夫既简于团营业已别于老家矣。然又不免于简。而简之又不足四之一。则又何以团营为也。宋人尝阅诸军骁勇者、升为上军、优其廪给、而异其名号、故人乐于自奋、今团营之兵、朘削于将领、占役于势豪、徒具尺籍之名而无挍练之实遂使今之列于团营者。亦无以异于老家。则又何以团营为也祖宗收天下之精兵、萃之京师、后世又抽京师之精兵、止帚之团营、而团营若此、设有奸宄、且生其心、此非所以强干弱枝、销祸乱制夷狄之术也、诗曰迨天之未阴雨、彻彼桑土绸缪牗户、今此下民、或敢侮子、总戎务者其图焉、
　　条上弭盗方略 
　　臣开唐虞之世、画衣而治、然寇盗奸宄、以令士师、成周之盛、刑措不用、兵偃不试、而诘奸禁贙周官载焉、故虽尧舜文武在上、不能必天下无跳梁之民、而白画大都、剽吏夺金、汉文时有之、亦无害其富庶、所贵子长人者、在弭之有道、使不逞之徒、不足为我良民之扰、即不得已以生道杀民、而其究也、竟亦不失其并生、此古帝王所以恢弘天心、而亲为海内苍生主也、且盗亦吾民不幸迷缪、弄兵潢池、自远其可生之途、上诚有以开之、彼岂无人心者、故御失其道、即民皆为盗、御得其道、即盗皆为民、惟上所使之、今天下承平、而枹鼓时起、川广吴越、狐鼠横行、羽书频至、咎在有司不能体　上抚御生灵至意、先其未萌、日寝延蔓、以厪　宵旰此渐不可长者、龚遂虞诩、一守长耳、尚能布德宣威、令群盗解散、良民获安、出方略以卫一境、今讵无其人哉、臣越人也、习越之患、桑梓茶毒、愤不及折棰鞭之、然推越而天下可知已、愚昧不足以识时务、谨据所见闻、冐开四事、惟　上裁择、一曰先抚字、夫今之为盗者、固非北籍胡、南籍粤、其初本吾郡县之民、郡县之民、葢亦有家室坟墓、一旦乃肯捐弃、为此何故哉、意岂有迫之者乎、人情迫于不得巳、则激而生变、有冤而莫伸、有资而见夺、皆驱之为盗者也、然又有市井无赖、及恶少亡命者、吏不能养其民、以至游惰失业、荡而无止帚、方其平居、若宴然无事、一夫不逞、旦暮狂呼草泽之间、则踉跄四顾、而起者皆此辈也、故野有游民。盗之资也。今闾里小民。游荡失业者。十室而九。居常侧目于殷富之家。嗷嗷思动有日矣。贫者莫能必其令、富者莫能保其赀、豪猾而有力者。为之渊薮。譬诸缊火蓄而未发。发且燎原。有司第知高城深池以御外寇。而家潜户伏者。固巳起城池之内矣。臣故谓有形之寇易制。无形之寇难图。宜及今令抚按诸臣、严察吏治、去其贪暴、慎选贤良、责之拊循、轻徭薄赋、平刑劝课、与民休息、仍先自　朝廷停不急之务、罢可缓之征、蠲积久之逋、节无经之费、明示内外百司以意向所在夫以法行者牵文墨。以意行者速置邮。此本原之论也。二曰明节制、今盗有犯乡邑者、乡邑之兵、调募策应、不出其境、是有司之守也。无庸论巳、然又有介数郡者、其调募策应、有司不得而专也、故节制以兵宪。然又有介数省者、其调募策应、兵宪又不得而专也、故节制以督抚、督抚总诸省、而兵宪分焉、兵宪总诸郡、而郡有司分焉、不有分者。则地广而势不给。不有总者。则权散而志不恊。无事而兼设。则官多而增扰。事至而请设则计晚而无及。故量远近而开府。随缓急而署御。其法善矣。然武弁司卫而外。又有参游等官。分地而守。则又听于督抚。以备驰驱者也。总者宜居中以握其枢。分者宜画区以专其力。今握枢者或不胜提兵之劳。而偏顾一隅。专利者或不量接应之势。而兼跨数道。此所谓舛也。且用兵机宜变在呼吸而文移上下动见掣肘今但明节制之权。假便宜违应援言虽无奇而兵要在此假策应之便。令郡有司得先檄旁郡兵而后白兵宪。兵宪亦得先檄旁省兵而后白督抚。檄非其宜者以擅调论檄而不应者以逗遛论陷城失地者。其旁近拥兵不捄。则连坐。如此总者权重。分者力舒。而又度天下要害扼塞之处。及道里之中。当省者省。当增者增。务使应援何及。声势相望。而民不扰。然后节制明而地方有赖矣。三曰团保甲。保甲之法。今有司固有行之者矣然卒虚文鲜实。又其行者去而继者未必行也之其效罕睹焉。今诚宣布　朝廷德意。以明示有司。稍定其约束而兼假其便宜。令十家为甲。各乡为保。大乡析之。小乡并之。保具栅堑。户籍壮丁丁备衣粮器械。时自挍阅而有司督之且第今其籍在各保而不在官宫第治以法而不与其事寇至甲则户相策应保则甲相策应。邑则保相策应。而有司第以游兵掎角其间。一甲被掠。则旁甲连坐。一保被掠则旁保连坐。寇入掠而能夺其所掠者。即以予之。仍均其赏。否亦责偿其所被掠者。仍均其罚。又令户书其丁男之数。衣食之业。出入远近之期悬之俾互察其游惰者。及所舍无匿奸。匿奸游惰者有罪旁舍不举者与同坐。如此即有奸宄。无地可容。又保置楼守望。悬皷其中。见寇则鼓之。旁保闻鼓则应之。众鼓则集。邻鼓则援。四起环向。寇安所逃。暇则分曹角射。有司者课以给赏赎罪。此二策者。古人巳试之明効。故乡有保甲。即比屋皆兵。无异父子兄弟。相与戮力而守、者也。第保甲之法。其行在保长。其敝亦在保长。其驱民也以连坐其病民也、亦以连坐。诚使保长得人而调停其连坐之宜则法行矣是以又在良有司加之意而巳四曰散胁从、今为寇者往往依山阻海招集亡命为之渊薮。所至卒又籍其乡里无赖者为之向道乃又有迫胁而从之者。即有骁雄。非众何恃。众聚然后势成。弭盗者散其聚。而使之无成。今民巳陷于盗。而我又穷治之。是塞其可生之途。而坚其从乱之志。所谓树兵而资盗者也。宜令有司宣布　朝廷明旨。揭之通衢。仍给木牌令反正者执以为符听止帚勿问。有能斩其党以降者视级论如军功。斩其酋领者十之。斩其渠帅者百之。陈金于庑悬爵于幕以待来者向非据险首乱。拥众拒命咸与维新。如此将见乌合之众。且互相疑贰、其党既散。其势自孤。此昔人以盗攻盗之术也。至夫开诚以结其心。慎谍以防其诈。则专阃者宜自任之耳语曰君行令臣行意、嗟乎、今独患不得行意者、耳尚何忧寇盗哉、
　　皇明经世文编卷之三百九十二终
　　皇明经世文编卷之三百九十三
　　华亭徐孚远闇公　宋征璧尚木　陈子龙卧子　何刚悫人选辑
　　唐允谐尹季参阅
　　王文端公文集（揭一　书）
　　王家屏
　　揭一 
　　题延绥塘报揭 
　　题延绥塘报揭【延绥塘报】 
　　文端公在阁着谠亮之声奏揭论边事惟此
　　谨题臣等昨接得延绥总兵官杜桐塘报、内称鞑虏明安土昧等酋、于本年十二月初八日分犯榆林保宁响水波罗等堡、本官约同神木参将张刚、孤山游击李绍祖、同时发兵分道出击、斩获首级四百五十余颗、生擒贼夷二十六名口、夺获战马夷器甚多、臣等不胜欣庆、窃念延绥地系冲边、逼邻强虏、数年以来、庄秃赖明爱等酋、无岁不肆其要挟、神木孤山之间、无处不被其残伤、该镇物力不支、人心积愤久矣今当聚兵入犯之会、大收奋勇斩获之功、良由　圣武布昭、　严旨督责、所以督抚振励、将士齐心、以克有此奇捷不但本镇数年来所未见。亦各边欵贡而后所希闻也。从此火真等酋皆为破胆而可消其狂逞之谋即扯酋诸部亦将寒心而益坚其恭顺之志封疆幸甚、　社稷幸甚、臣等不胜欢忭之至、谨并塘报封　进以闻
　　书 
　　答王龙池方伯 
　　答郑范溪再论番虏 
　　答郑范溪论火酋 
　　上张浒东老师 
　　答李近台抚台论铸钱 
　　答郜文川论屯田 
　　答郜文川督府 
　　答陈荩斋漕台 
　　答石东泉司马 
　　答张弘轩抚台论屯田 
　　答贾西池抚台 
　　答萧岳峯督府 
　　答蹇理庵抚台 
　　答蹇理庵论水利屯田 
　　答雒泾坡抚台 
　　答梅鹤洲督府 
　　答顾冲庵抚台 
　　答顾冲庵论东事 
　　答王对沧抚台 
　　答蔡龙赐年丈 
　　答赵见宇中丞 
　　答魏见泉论东事 
　　论魏见泉论礼恒岳 
　　答潘六泉论开采 
　　答王龙池方伯【论国本宁镇】 
　　不肖积诚无素、妄意回天、致咈圣心、谴诃横逮、偾辕之犊、何可语忠、第国本摇摇、文端于此事独为激直争议累年、迟疑不决、此非异人任也、言官劝请预教、槩被降罚、省闱几空、此何等政令而可嘿然无一语申救乎、申救不从、义不得不引去、虽云怼上。犹愈于窃位妨贤者耳、诚辱翁慈见原、庶不重玷乡里、敢谓一去足以逃责哉、宁镇翁所旧游之地、知其形槩甚真、诚非固原士马可敌、不肖出京时、即闻督府公提师逼临、窃以为非计、恐进则乘危。退则损重也。承教谓不宜轻试、当如古人承制行事。勿从中授。自是老成持重万全之略。如此则渠凶可计日擒矣、及闻庙议、方起故将军及它兵宪罪废者以往、远水近渴、惧不及事、贼且滋蔓耳、安从述石画告之哉、可叹、吕公端介宽明、力行古道、吾乡雕敝巳极、赖其节省拊绥、庶有来苏之望、未审其新政如何、历事多矣大抵锐意事功者戒于张急详致条教者忌于烦琐简要二字、疑未理会及此、便中当自以意规之也
</div>
    <div class="pagination">
<a href="皇明经世文编_page135.html">上一页</a><span>...</span><a href="皇明经世文编_page131.html">131</a><a href="皇明经世文编_page132.html">132</a><a href="皇明经世文编_page133.html">133</a><a href="皇明经世文编_page134.html">134</a><a href="皇明经世文编_page135.html">135</a><span class="current-page">136</span><a href="皇明经世文编_page137.html">137</a><a href="皇明经世文编_page138.html">138</a><a href="皇明经世文编_page139.html">139</a><a href="皇明经世文编_page140.html">140</a><a href="皇明经世文编_page141.html">141</a><span>...</span><a href="皇明经世文编_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
