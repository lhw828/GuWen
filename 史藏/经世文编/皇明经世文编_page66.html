<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 66 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 66 页/共 172 页
  </h1>
  <div class="content">
   流贼奔江南劾江淮镇廵大臣疏【流贼】 
　　臣窃惟流贼刘七等纵横北直隶山东地方所在残破、荷蒙　皇上神谋睿算、命将出师、已剿灭大半、矣而渠魁尚未授首、自山东奔河南、复奔湖广、虽逃生幸苟活于旬时、尚蓄恶欲发愤于间隙、沿江上下、尤宜戒严、而其责任。则固在廵江文武之大臣也。初照南京都察院佥都御史陈世良、武靖伯赵弘泽、专管操江一事、上自九江、下抵苏松、俱该保卫地方、一闻有警、正当运谋设策、折冲御侮、号令所属、各严屯戍、堤防要害、阻绝奔冲、广为哨谍以觇贼之踪迹。多设疑兵以惑贼之耳目。南北港岸。潜伏奇兵以制不虞。然后率操江船军。建大将旗鼓。横亘江面。鼓行而进。相机剿杀。使贼闻风破胆。不敢东奔。固其职也。顾乃畏缩不前、束手无策、贼自武昌而下过黄州、越九江、踰安庆、所在戍守、望风奔溃、放火劫掠、人心惊惶、直抵南京、报贼至和尚港而漫不之省、湾石泊河而若罔闻知、臣不知世良弘泽所受者何任、所为者何事、竟不能画一策、遣一军、以遏贼锋、刘六等皆北人不习水战虽掠舟顺流而势巳大屈若得舟师邀击自可立歼而惜乎其无备也纵其顺流东下、破仪真、破州、烧劫丹徒镇周家桥孟渎河等处、幸而镇江府卫官军追赶对敌、而援兵不至、卒为败北、此谁之咎耶、臣访得陈世良为人宽柔有余、刚果不足、以之抚民临治则有余、以之出奇制胜则不足、而赵弘泽则又傲然气习、素甘骄惰之为、块尔形骸、徒负魁梧之质、军空列伍而器皆虚饰、名虽操江而月不再三、以斯人而当斯任、犹以蚊负山、其不能振威御寇宜矣。况东南朝廷根本之地、　帝王陵寝具存、苏松　国家赋税之区、漕运仰给、尤不可不加之意者即今北直隶山东河南四川江西已经盗贼地方。武宗时处残荒地方犹为极厚岁课悉蒙蠲免。虽有山西陜西所出、留供边饷、所余无几、　国家所赖者。尚幸江南安堵以奠南服。粮运频仍以资国用。兹复为贼流劫。则人皆惊走。财被掳掠。田地荒芜。秋成无望。根本有震惊之患。赋税有不继之忧。将何以给军国之需哉。臣窃痛之揆厥所由、贼自邳州窃渡南奔。寔缘淮扬都御史张缙失律纵贼之过也。臣访得张缙猥以贪婪无耻之小人、叼居风宪旬宣之大位、施为乖戾、军民怨嗟、亲在邳州、任贼攻围、下令不许轻发一矢、违者有罚、烧劫三日解去、贼不数里、陷入沙洲、军皆奋勇欲往、而彼又固不发遣、此其心欲何为哉、至今百姓唾骂不已、则缙纵贼之罪、当不在陈世良之下、然非独缙之罪、官军卖贼之弊究其祸源寔始于都指挥桑玉怀利私贼之过也、臣尝论之、已经多官议奏、节奉　圣旨依律监着、钦此是虽缓一时之罚、终当加不宥之刑、尚复何言臣又谓畏缩退避之罪。与对敌损军之罪。同一失机也。而退避尤为可恶葢对敌或众寡不均。犹有可委。至论退避则任贼所之。惟恐相值。计一身之无虞。不计百姓之有害计一家之免祸。不计一国之遗忧。其罪岂不尤重。如贼东下之时。使武昌出兵挫之。近者贼数临江而未尝登舟岂知以前事为鉴耶黄州出兵挫之。九江安庆又各出兵挫之。及至南京又大出兵挫之。则残败之余。其不裭魄而就擒者几希。惟其更相退缩贼众横行。气焰益张。遂臻兹祸。此其故何也。退避未尝得罪而对敌或反招尤如前日霸州等处将臣杨义等率众御贼。迂回逗遛。皆得从轻宽贷。此诸将所以效尤而无忌惮也。继今不治。岂惟一时之患而巳哉臣窃忧之、伏望　皇上轸念根本重地、赋税要区、大振国威奋行天罚、即将各官拏问如律、悉赐罢黜、以为大臣失事之戒、速敕该部别选贤能以充其任仍行抚按等官速查沿江兵备守备各该官员问拟退避重罪、以为观望效尤之戒、并乞降诏责令各处总制等官、今后如遇盗贼经过、将官不行对敌以致失事、即坐以失机之律、则国法振扬而根本以固、天威昭布而人心知警盗贼殄灭有期矣、
　　陈言边事疏【边事】 
　　臣伏闻宣府达贼猖獗、将臣失利、警报朝至、诏旨夕出、荷蒙　皇上神谋睿算、命将出师、固万万无虞矣、而臣犹私忧过计者、诚以今日北虏之深入、其志叵测、不可不预为之防也、臣请略陈之切照宣府一带地方、密迩京师、号称重镇、蠢尔丑虏、辄敢跳梁、发掘我边墙、杀掳我士女、劫掠我财物、其势葢岌岌矣、顷因边臣寡谋、军令不肃、仓卒一败、而倪镇黄宁等为之捐躯、未几再败而张勋田琦等为之陨首、当时士卒丧亡、又不知几千百而已、人心惊皇、远近震骇、倒悬之急、莫有甚于此者、今廵按御史朱昂于鏊等官、又相继奏至告急矣、不曰达贼连营四五十里、则曰约有二三十万、不曰深入广昌地方、则曰要抢怀来等处、其势较前益张观其志向、岂止抢掠而巳哉倏去忽来、军民荼毒、援之当如救焚拯溺、边方重镇、岂堪再败耶臣窃忧之、伏望特敕该部早为计处、督促诸将严整师旅、云布诸关、及抵宣府地方、驻大军于近地、以为前军声援、列诸军于要冲、以壮边军气势、彼此合谋、随机应变可战则战、可守则守、战则必设伏出奇、如李靖之破突厥、袭其不备、使入吾算而不自知、守则必深沟高垒、如李牧之守代、盗入收保、使无所掠而自困敝、然观古人论御戎之道。守备为本。不以攻战为先。今彼既入我藩篱矣。当以守为经。以战为权。仍乞统敕总制提督等官会同抚按等官谋为措置、相机筹度、某处为总会、某处为要害、某处当如何而守、某处当如何而备、某人可用为先锋、虽拔自行伍不恤也、某人可用为大将军、起自偏裨不论也、某处兵数不足、则速行召募之策、以边人而攻边寇。必惯战而耐苦也。何者可以潜兵而设伏、何者可以出奇而决胜、虏若深入、当于何所而扼其归、虏若将遁、当于何所而邀其路、号令严明、申逗遛失机之律、赏罚信必、重冐功悞事之戒、乘机观衅、动在万全、不宜轻举妄动、侥幸邀功、以重失利、以遗患于四方也臣又闻边方有警。羣邪之幸也。军旅既兴。奸人之利也。外患足以生内変自古道之计今山东河南之遗孽、江西四川之余党、虽云剿平、而种类未尽、或面听招抚而心未革化、或身潜草莽而志欲为非、一闻有警、未必不萌生望之念、譬如养鹰。勉强绦笼。每闻风颷之起。辄有飞凌之志。宁可不先为之虑乎。重以南北地方、军旅之后、水旱相仍、流离载道、悲号四彻、而有司方且征求不巳。百姓益困。万一不逞之徒。攘臂其间。民易从贼。俟其发觉而后捕之。所损多矣。况今各处武事、虽云稍备而军士苦于科索、将领肆于贪求、如郭勋之在两广者不少也、军不聊生、怨声交作、尚望其出死力以卫地方乎、夫当此虏势张之时、设复内患乘之、则撑东支西、四顾不暇、虽有智者、无以善其后矣、若不早为区处、何以防遏将来、伏望敕下该部计议转行各处总兵兵备到官爱养军士、操练策励。先事豫防。使盗畏威而不敢窃发。仍行抚按府县等官、爱养百姓。量恤饥贫。痛绝诛求。使民怀惠而不忍从盗。其有剥削军士之将领。诛求百姓之有司。听廵按御史紏劾拏问以励其余。庶盗贼不至乘衅。而地方可保无虞矣。臣又闻京师乃天下根本、四方之观望系焉、夷狄之叛服系焉、虽平居无事、亦不可不为之虑、况有事之时乎、我　国家建都、既有重关巨镇之险、又有金城汤池之固、貔貅万旅、虎豹九关、神灵护佑、宜无足虑者、然明者见患于未萌、智者备患于无事、自京师抵宣府不过三百里、我之所以控而制之者固重而要。彼之所以来而侵之者。亦速而近。蜂虿有毒。古人善喻。所以思患而豫防者。尤宜倍加意焉。要亦不出将与兵也。议者咸谓京军怯弱难用。臣请有以折之。韩信驱市人与战。不终朝而破赵。岳飞军不习水战。不八日而破水寇杨么。岂其性然哉。顾将帅得人如何尔。然操练之法。振作之方。则不可不熟讲也。李抱真集练步卒。遂雄诸镇。种世衡教民习射。青涧皆兵。岂非操练之有法。振作之有方乎。天下之兵。宜莫强于京师。先是议者以边兵入卫京师而以京卫军充数戍边每岁春秋番换如班操此甚失居重御轨之道李文正曾争之而不可得练京兵之论亦从此发乎京师之兵。宜莫精于团营。而团营之兵。较之边军犹有间者。何也。意者操练之法。未得其实。振作之方。未得其要欤。抑将领之未得人欤。今之坐营侯伯等官。多纨绮膏粱。恐未足以当任用。臣愚欲于诸营推举大将二员以总统之。必谋勇兼全。足以运筹决胜。而不泥于世爵。再举副将十二员以分领之。必勋望素着。足以折冲御侮。而不拘于常调。其余指挥千总等官。亦慎选以充之。诸军老弱。急挑去之。军不足数。急选补之。严差拨之禁。重买闲之罚。使各自相操习。申严纪律以倡率之。自相策励薄示赏罚以激劝之。无事则将为坐营。军列行伍。有警则内遣一将。拔营而行所谓兵识将意不必临事而后选将也将识士情不必临时而后择士也兵将自足为用。不必更倚边军也。居重驭轻。似无要于此者。伏望再敕该部斟酌损益早为议处将兵之要、使貔貅雄于天下、风声震于四夷不但今日之急务而已、更乘此时、城垣之土册塌者益加修筑、门禁之疏阔者、益加严密、诸关镇隘益加谨守、四郊廵逻、益加申饬、近甸周回三四百里如永平等处兵备、益加戒严、庶军威大振、足以备祸患于未形、国势益尊、足以固根本于无事、以保　宗社亿万年无疆之休、岂特天下之幸而已哉、
　　言备边患事【备边】 
　　近闻陜西地方、虏寇深入、杀掠惨酷、人心惊惶该兵部题奉钦依通行府部科道等衙门悉听各陈御虏长策、中外臣僚、巳皆条上、亦云备矣、臣诚愚昧复敢申明事宜上陈以备采择、尝观前代御戎长策。不出陆贽所谓设险以固军。训师以待寇、来则薄伐以遏其深入。去则攘斥以戒于远追。之四言者。总其大端。不过战守二策。其要在得人而巳。夫得人则长策可行而积习之弊、又不可不痛革以为之地也、臣尝窃论天下之弊不一。而其大者则因循废事。姑息不断。凡事皆然。而军中尤甚。军旅之弊不一。而其大者。则冐功幸赏。失事脱罪。内外皆然。而边方尤甚。此弊不除。虽有长策。亦虚应故事而巳。伏望　皇上特敕兵部酌羣策之可否、立一定之规模毋狥近见而不为远图、母袭前弊而不为后计、以重遗患也、昔宋儒朱熹有曰、圣王制御夷狄之道、其本不在乎威强而在乎德业、其备不在乎边境而在乎朝廷其具不在乎兵食而在乎纪纲、臣尝反复斯言、言虽婉而实切、事若迂而可行、岂非今日治戎之上策乎、更乞　圣明留意兼采群策早赐施行、边圉幸甚、生民幸甚、开坐谨题请　旨
　　计开
　　一设经略、夫寇深入固由边备之不修、亦由用人之不一、旧设总制廵抚镇守总兵等官以控制边方、其经画不可谓不周矣、第位重则事机易忽权分则心志不专、近来边备渐弛、虏寇无忌、意者其由是乎、若不预为经略、诚恐边患日深、后难捍御、今者给事中徐之鸾首建此议、不为无见、臣愚亦窃愿推选异材三四员、量加宪职、每岁夏间领敕分投辽东宣大延绥宁夏甘肃平凉等处廵视经略、至明年交春始还凡将领粮储营垒戍兵墩台等类一应防边事宜。悉听区画条上。其有紧急事情。许以便宜行事。归奏之日、更下本兵大臣会同六卿以下详议熟处、见之施行、岁以为常、乞敕兵部议处、倘有可采、会举五品上下京堂、及科道部属等官、必才识优长、事体练达者、超擢以行、则位不甚高而肯任事、权无所分而能成功矣、
　　一慎战守、御虏之策、非战无以威敌、非守无以遏寇。战则必设伏出奇以捣其虚、守则必深沟高垒以挫其锐、虏深入则据其要冲虏将遁则扼其归路若是大举入寇、必须列营要害、多张旗帜、广设疑兵、增灶先声、慑其心志务使烽火相连、声势相接、贼少至我则掩其不备以击之贼众至我则坚壁清野以守之虏虽强悍、岂敢越我营阵而深入乎、今日战守失利、其弊有六、一曰主将不一二曰要害失守、三曰兵无奇正、四曰不相应援、五曰兵分势弱、六曰功罪不明六弊之中、又在将得其人而巳、臣窃谓选举边将、不宜泥于常调、必生长边方、练达边务、贤能素著者、方堪任用、乞敕廵边宪臣会合总兵以下、或于偏裨、或于行伍、各举所知、明着其能、今未尝不如此但恐所报失实耳某人智略绝伦、骑射超众、某人气节卓越、勇力出羣、及有战功者、亦各开列奏行、兵部遇有员缺、自大将副参而下推举之日、仍要开列贤能功次量材补用、必能恩威兼着、料敌设奇、相机战守、不袭前弊、而制胜有道矣、
　　一屯要害、切闻先年塞外蹊径狭隘。林木茂盛。足以限虏骑之驰突。沿边石墙坚固。隘口严密。足以绝虏心之觊觎。近来或潜通樵牧或公行采伐。遂使林木蹊径。荡然空阔。而墙隘墩台。又多土册塌。任事官吏。因循苟且。假以劳民。不行修备。虏寇一来。径入剽掠。杀掳人畜。动经数万。至烦出师。又费以万计。较之劳民果孰利而孰害哉。此要害之处诚不可以不修也。臣又计备边之地。东自辽东。西极陇右。大约数千余里。宣德以前所守不过数处皆据其要害军聚力全足以制胜正统以后军卒之数不增于旧皆失险摆边之故也而寨堡之设日增于前古人所谓我兵虽多分之而寡彼众虽寡聚之为多者是也夫军分则势孤。势孤则气怯。军聚则势盛。势盛则气壮。不必交锋而胜败之形具矣。此要害之兵。诚不可以不聚也。乞敕廵兵宪臣督率将领以下。亲临边境。相度可否。凡边墙隘口。蹊径林木墩堡之类。严禁樵采。重治私通土册塌者筑之。疏阔者塞之。可增者增之。可并者并之。于目力相及处。立为一墩。屯数十人以备瞭报。于众墩要害处。立为一堡屯加数倍主一骁勇头目。使统附近诸墩更于大要害处屯一重兵。主一将领使统诸堡。声势联络。互相应援。庶我军分者。缓急有救。而不至势孤气怯。聚者彼此相应。而常若势盛气壮。边防严备。自无他虞。且今陜西虏寇之深入。非以黄河套之失险乎。吾之守镇。乃有在河套之外者。风寒河冻。彼常潜渡。屯结其中。以扰内地。诚为可虑更乞敕下兵部会议转行镇廵等官。审视可否。图陈方略。滨河南北。或筑城池以为镇遏。或据要害以为扼塞。或设营堡以防泾渡。计出万全。保无他弊。然后行之。庶一劳永逸而边备严矣。
　　一募土兵、戍边之卒、异于内地之兵、内兵不经战阵、不谙地利、且多骄脆难用、不若生长边陲者、谙地利、惯战鬪、知虏情、耐劳苦、不徒为国而且为家。所以肯捐躯拒敌也。比之内兵。战守功倍。何必一有警急。遽出内兵哉。臣愿沿边一带、分定强界、专责边将守御、果是兵数不足、守御不敷、合于本地诸色人内广为召募。或负才萟。或有勇力。开列等第。编隶籍册。厚其资粮以充行伍。似为得策。况今虏寇深入。以我边人为之奸细。为之乡导也。若非召募。则反投彼中以为之用。亦非善计。今宜多方设法募用以系其心。不惟资其拒敌。抑且绝其异志、而军威盛矣。
　　一抚军士、李牧备匈奴、市租皆入幕府、为士卒费、赵充国御羌戎、亦日飨军士、葢欲得其死力、故推恩义以慰其心尔、夫军士所资以养者。月粮也。今月粮且不足。而况于燕赏乎。窃念沿边军士。枕戈待旦。朝不谋夕。其劳苦较之内军百倍。内军或时得赏赐。而边军乃月粮不给。诚为可悯臣闻山西潞州等卫至有六七十月而不给粮者、父母妻子、无所仰赖、方且逃遁之不暇、顾何以责其出死力以御寇乎、况将领贪婪。虽支粮料。又被克减。而且科害百般。怨声交作。不特边军为然。而腹里等卫亦有此弊。乞敕该部转行抚按等官、凡官军月粮未给者、多方措置、以时关给每月廵按御史坐委的当文职官员分投放支、具呈年终类奏、仍严禁约、不许克减科害、更于月粮之外、是时边储尚裕今则燕赏事绝矣或时加赏赉燕犒是亦感人心作士气之一事也且沿边守墩瞭报及夜不收等军。昼夜不休。常被杀死劳苦万状。衣粮犒赏尤宜加厚。阵亡官军。孤儿寡妇尤为可悯。仍须倍加优给。则生者激励军前死者感恩地下而军心固矣
　　一严劝惩、夫赏罚者。劝惩之具也。赏不当功。则无功者或得滥及。非惟不足劝。而且人心怠矣。罚不当罪则有罪者或得幸免。非惟不足惩而且人心纵矣。岂行师之要哉。我　祖宗赏罚成宪具在、可谓严密、近来似失滥及侥免之事、如陜西失事重大、据法不宜宽贷也、而总制等官、乃容规避、罚似轻矣、蓟州一路、修筑城堡、论功未为殊劳也、而镇廵等官辄蒙升赏、赏似滥矣、至于沿边将士、舍命立功、乳臭冐壮夫之赏将帅夺士卒之功尤为军中积弊而富豪从征之徒、乃以货贿夺而有之。真伪莫辨。例蒙升迁。则人皆曰彼以冐功受赏。我何为出死力斩贼首以资之乎。虏寇入境。有一堡受敌。而邻堡不行救援者。有一哨受敌。而左右不行策应者。及至勘问。受敌失事者得罪。而拥兵自卫者获免。则人皆曰彼以逗遛免罪。我何为轻性命犯贼锋以援之乎。赏罚失当。类多此弊。以致人心懈怠。军功不立。职此之由。何以为劝惩哉。乞敕兵部查照律例严立条格、能立显功者、赏必加而无滥。曾经失事者、罚必及而不私、仍行将官不许多带从征及诡名冐功者。通行查革。虏一入寇。必察其何路而入。何路而出。所经地方。其分守等官。有能率众奋勇对敌者。虽获少利。亦当宥罪而录其功。拥众不行救援者。虽宿有功。亦当深究而治其罪。庶劝惩严而人心励矣。
　　一重出师、夫我　祖宗设立沿边兵卒、大约踰数十万、茍抚御有方、操练有法、自足守御、自后虏间为患朝廷命将出师。葢为边兵声援。而将官亦亟出救应。未常延缓悞事。近来边臣不量轻重。一遇虏入。辄便虚张声势。谋脱已罪。急入请兵。闭门束手。不复为计矣及兵部奏遣将官。方且乞旗牌。乞从征。乞军卒等项。故意延迟旬月。岂能救彼缓急而去年宣大有警尝出师矣。竟不见虏而还。今年蓟州有警。又出师矣。亦将无功而返。近日陜西虏患重大、复入请兵、至廑圣虑、又命总兵张洪等出师、正欲急攘之也、而将官仍袭前弊、逡廵踰月、始得起行、及登途次、更须月余、舍主兵不练而恃援于数千里外自疲之道也计将三月方到彼地、虏人得利。去已远矣。我师麋费巨万旷日持久。势必掣回。班师之后。虏或复来。是虏常逸而我常劳。虏常得利而我常失利。非计之得者也。乞敕兵部斟酌轻重、转行镇廵等官、责成沿边将士、今后遇有虏寇、务要严饬边备、分守要害。互相救援。随即各具轻重寔迹。星驰奏报。以候　圣裁。不许虚张贼势。轻谋陈请。果是大举入寇。兵力不支。方许请兵。命下之日。严立限程。督促将官启行其有未备事件。铺马赍送。兵到彼地。驻札近边以为声援。以图攘御。其或逗遛坐失事机严加重罪。亦不许邀功生事。庶兵将重而威不袭矣。
　　一抚疲民、窃闻陜西地方、被虏杀掠、老幼流离、哭声四彻、暴骨郊原、疮痍可悯、重以荒旱相继、黍谷不登、百姓愁苦、盗贼充斥、若不早事绥怀、诚恐致生他变、况大军一临、未免骚扰、臣闻民之畏军。甚于畏虏。葢虏之劫掠有时。而军之扰害无巳。兼以有司乘势科征。重为民患。臣恐西顾之忧不在外虏而在内盗也乞敕该部转行抚按等官、勤加抚恤以固人心、量行安辑以救民患、严饬有司、毋事刻剥、违者听廵按御史劾奏治罪、庶民心固而地方安矣、
　　言库藏积弊疏【库藏积弊】 
　　臣近该夏季廵视十库查访事端、不敢缄默、窃惟天下钱粮、尽出百姓脂膏、一丝一粒、万千辛苦、而任事人员、略不少惜、况今天下民穷财尽、征输浩繁、茍非稍加处置则流弊益滋、百姓益困、钱粮益难完纳、其患有不可胜言者、臣不知数年之后、又当何如也、宋儒邵雍有曰、能宽一分、则民受一分之赐、臣常诵之以为至论、窃私过论、上渎宸聪、伏望　皇上留神省览、敕下该部从长议处俯赐施行、天下幸甚、未敢擅便开坐谨题请　旨
　　计开
　　一严督输运、窃照各处钱粮、输运有期、违限有法、固至密也、但近来官民、视为泛常、往往过期、动经数年、葢由狡猾之徒、谋充解户、往时钱粮弛缓故有此弊今则鲜矣或支价银而侵克肥家、或关物料而贸易生利、催科竭力于小民、欺匿利归于私室、及该部勘合、督并上解、又多轻赍至京、买办不敷、复谋寄库、潜行逃回、积岁累月、竟不完结、上司文移拘促、至有花费巳尽。而复累及贫民赔纳者。上妨经费、下蠹困穷、其罪可胜言哉、臣愚以为宜令该部申明法例、转行各司府县、今后务佥殷实大户、点解之日、依期严促、仍差在官有职人员押解完纳、毋得纵容延捱、利己害人、其或过期年远、悉照律例送问、并罪原经官吏、及有原批本色而复赍价听凭揽头包办者、罪亦如之、寄库钱粮、亦必单物相随、方许照进、庶无欺延之弊、
　　一详审验封臣查永乐十年事例、令在京在外一应钱粮、务委官看验堪中实数起解舍于上司解部、葢虑奸猾作弊。那移抵易。不堪上纳故也。切为各色钱粮、悉有定式、不中程度、责有所归、近来各处解纳、多不如法该部验收、类皆拣退、出入之际。吏缘为奸。而解户守候补码、弊端百出。此皆上下交通。验封疏略之过也。臣愚以为该部合行各司府县、遇有前项钱粮、督催完日、务须专委一官、照依历年事例、如法勘验、钤记封记、方许解部、如不中度、退多留少、即将原委官员类行廵按御史提问、庶无怠玩之弊、
　　一秉公拨解、各处折粮布绢等项、除粮长起运外、其余坐派杂色解户、多从均徭编审、有上中下三等例。照丁田先纳徭银有差、以俟后日之拨解、量钱粮之多寡、与运纳之难易、因事而为差等、葢防营谋之弊、故为此法、夫何审之多公。而役之多私。一遇拨解上等者率相交通曲为隐护。卖富差贫之弊其所拨者。不量多寡难易。类皆中下二等。既巳欠公。不给均徭之弊而先纳徭银又不全给。至使解户复出一倍以供费用。及领解之时。原额价少。赔补码多。在官有积出之名色。官吏扣除之弊该吏有常例之扣除。未离乡井而十分巳去一二矣兼之在途盘费艰难。至京使用浩大。加以分外索骗。如之何不困且乏哉。臣愚以为该部宜移文责成府县、每岁斟酌该解钱粮、分上中下三等、立为定则、亦量拨上中下三等解户解之、务秉公心、母致偏狥、掩蔽上等以役其次、其先纳徭银、并原额料价、尽行给付、买办起运严禁积出等项宿弊、设若仍前任意低昂、以损百姓、听抚按官访实参奏治罪、庶无偏累之弊。
　　一照旧验看、窃惟远郡百姓、解运到部、彼岂素谙皇城内府之严邃哉、骤抵各门、方且心惊目眩而官吏又徒需索满意、纔许出入、及进库中、弊复如前、深为未便、臣查得大明会典开称景泰元年户部奏准各处解京布钞等项、先从本部看验堪中。方许送库交纳。成化二十三年奏准各处解到钱钞绢疋、本部该司拣验堪中之数、权多出于内官乌得不背近则外廷欲以严刻中内官之旨故解户有南司甚于北司之忧尤士大夫之耻也该库不许重复看验。刁蹬留难。弘治十四年令各处解纳折粮布疋赴部、该部委官于本衙门验中送赴该库。并廵视科道官及本部委官收受。不必再拣。是诚便益小民之良法也。宜令该部再申前议、斟酌可否、遵照历年旧制凡遇布绢钱钞等项到部、该司验看中式、方许送库、随行知会委官及廵视官、即与照数监收。不必重复拣退。庶无留难之弊。
　　一禁革奸伪各处钱粮、皆小民膏血、备历辛苦、运到京师、多遭乡里揽头。同谋诱骗财一入手。计辄延避。都门积蠹当除遂致解户揭债破家。户丁刑并淹禁。频年累死。深为可悯。岂无自哉。葢由积年库夫铺户人等。通同揽头假立名色勒掯财物。以此揽头人等递年诓揽。无所禁忌。及至事破。官司又不深究弊源。或遂从轻宽贷。故兜揽者奸计愈肆而不惮。图利者贪心益纵而无虞。彼岂思小民膏血辛苦难得者哉既往者固难追究、将来者亦当禁戒、乞敕户部申明禁例转行各该缉事及问刑衙门务要多方访获积年诓骗揽头夫户。通同受财人等。事发追究根由。从重问拟。庶无奸骗之弊。
　　一立簿稽考、旧例廵视科道官承接之际、止有科收道收一簿惟开巳收数目、其该部送到各项钱粮、及解户姓名、别无文案可查。遂致揽头通同该吏。一遇送到札付长单。辄谋收匿。解户只得曲从包纳。月延岁捱。莫敢谁何。及廵视官查考。或诈称札付未到。或推说长单未有。互相支吾。解户吞声。或守候半年一年。类多弃批逃回。此弊沿袭巳久。臣愚以为宜令该部每库置立文簿一扇。用印钤记。发与各库官吏收掌。凡遇送到解户钱粮。逐日依次填写乡贯姓名数目寓止歇家明白。每五日送廵视官处稽考挨收。以防欺弊。每半月各司仍具手本逐日如前备开送库解户姓名钱粮数目。亦送廵视官处据依查对。以防欺匿。如有拖延隐避。踪迹可寻。庶无欺隐之弊。一查宽逃亡、臣近查各库未完钱粮、开报远年寄库、至有弘治以前、尚未完结者、或因揽头骗银。而陷害致死。或因上纳不敷。而弃批逃回。岁月积久。多半朽坏。上无补于朝廷。下无益于百姓。宁可不思通融之法乎。乞敕该部议处转行委官。及廵视科道官查看各库自正德九年正月以前解户弃批逃回寄库钱粮。尽行称收除足数外。其有未足者。备开数目呈部。转行各司府县拘提解户追完押解到京补纳。如果逃亡死绝。家产变尽。遵照赦宥恩例蠲免。中间或有年久浥烂朽坏。似应从宽折收。作数支销。若解户指称揽头诓骗。亦要解京对证明白。拘拏原骗之人。名下追补。庶无偏滞之弊。
　　一量减冗员、臣闻官多民扰。自古为然。　祖宗设官。各有定制。弘治巳前。各库官有定员事无怠废。近来钱粮之数。不加于前。而官员之设。日增于旧。岁复一岁。宁有纪极。夫增一官。则增一用度。欲其不扰民。可得乎。臣查正德六年十二月户部具题节奉　圣旨各仓各门各库官员巳累有旨禁约、全不遵守、今复添设多余官员、不必一一顶补、如有夤缘投托的、着司礼监奏来处治、钦此、臣尝捧诵窃叹圣明率由旧章。爱惜百姓之美意也。今日之增加。毌乃一时之特恩欤。然官增于上。民扰于下。理势自然。法莫能禁。伏惟　皇上监　祖宗之成宪。悯百姓之艰难。特敕该衙门再申前议。查照成化弘治年间事例。如果官多。量行裁减。或遵奉　明旨。不必顶补。庶无烦扰之弊。
　　陈言边患疏【边患】 
　　迩者北虏深入宣府、抢掳杀掠民物一空、荷蒙　皇上命将出师、大臣运谋设策、固将闻风震慑矣、但今日虏患、变诈多端、往年深入宣府、深入大同、去年深入陜西、今年深入宣府、其害尤甚、而朵颜等卫降虏。亦屡跳梁。辽东失事未几、而警报又至矣、疲敝我边疆、耗散我财物、军民重困、岁无宁居、而且我兵屡挫、未闻有出奇制胜以慑其心者、安知二虏不轻视中国、紏结合谋以共肆其毒耶、有如虏骑长驱、何以御之、今日战守失利、其弊有六、六弊巳见前疏一曰主将不一、二曰要害失守、三曰兵无奇正、四曰不相应援、五曰兵分势弱、六曰功罪不明、而其弊源又在因循废事、姑息不断、此今日防边之大患也、臣尝论之、而芜辞浅见、不能少裨睿谟之万一、诚恐失今不议、将来之患、殆有不可言者、伏望　皇上敕下该部多方计处、毌狥目前之见、而不为久远之图、毌诱一时一事之失而不为千百年之计智必周悉、谋必万全可也、然任事之不专。信之不笃。行之不决。则虽萧曹韩白终亦莫能成功。况边隅有警。兵机迅速。俯仰成败。呼吸变更。若非勇决断制。取败之道也。故奏事司马门三日。而军中解体。机事遥制而陆贽谓为备边之失。岂非前事之明验欤。更乞朝廷在内以运筹设策付之本兵大臣。在外以战守机权付之总制总兵文武大臣。其有兵机方略上请。奏疏一进。诏旨随出。庶事无留滞。而成功可必矣。谨将愚见十二事宜开坐上陈请　旨
　　计开
　　一预备军马、臣闻各营大约见军八万有奇马不满万匹、当此紧急之际而数止于是、若非权宜措置、何以为战守之资哉、以军言之、合令兵部查吊户部食粮军册、暂借各卫军匠、照名送营操练以备防御、其下班操军、兵部巳行奏准暂留听用、但各军离家日久、衣鞋不给、宜量加赏赐以安其心、仍行各原卫官司按月支粮以安其室家、庶不逃避、其再不足合行召募、在京各卫余丁补码、暂行操练、照依正军、给与衣粮盔甲等件、以备防守、以马言之、近该太仆寺奏准量地追补及上纳等项、其意甚善、但恐一时遽难应急、今宜再行马上赍文催督原差买马官员、作急陆续解送、或行文山东等处有马地方调来以备急用、庶军马缓急有备、
　　二防御冲突、胡虏长技、正在骑兵、骤马驰突、卒难捍御、臣尝考晋马隆击鲜卑作偏厢车。地广则为鹿角车营。路狭则为木屋施于车上。宋吴璘立迭阵法。每阵以拒马为限。铁钩相连。刘锜与兀术战。以拒马木障之。坐饷战士。韩世忠与金人战。令军士各持长斧。上揕人胸。下斫马足。杨沂中破金人拐子马。使万人持长斧如墙而进。岳飞又令军士以麻扎刀入阵。皆能取胜。步可敌骑惟在器用精利耳古人以此取胜甚多此前代制御骑兵之法也。宜令兵部下其法于沿边将士。择有巧思者。以意消息而为制度。其御冲突也。或以偏箱车。或以拒马木。因时应变。务足以制其驰骤而无弊。其御骑兵也。或持长斧。或持麻扎刀。随宜运用。务足以毙其人马而不乏。庶虏之长技不足畏矣。
　　三选任将帅、宋欧阳修告仁宗曰将相无种、或出于奴仆或出于军卒、或出于盗贼、惟不次用之、乃为名将、夫古今人才、宜无二致、何古多而今寡也、葢由选之未精、用之未至故尔、且偏将固在武勇。而大将则在智谋。亦何必拘拘于一途哉。今诸军中岂无韩白之俦。特拘于名位。压于下僚。不能上达尔。宜令文武臣僚各举所知。遇凡智勇之人。列名上请。下之兵部。其未用也。试之武举。较以武艺。以观其能。问以方略。以观其谋。其将用也。试之治兵。观其颜色和易以知其气。窥其约束坚明。以知其威。不必限于名位。拘于世胄。随其智勇而选用之。则名将出矣。然选之固贵于精。任之尤贵于专。必尽驾驭之方。必敦亲信之恩。谗间不生而权力不分。庶战胜而守固矣。
　　四振作士气、苏轼曰战以勇为主、以气为决、天子无皆勇之将、将军无皆勇之士、故怯者常千百、而勇者纔一二、茍非择其人而厚待之以作其勃然之气、孰肯尽死力以率众乎、两军相交、胜负未分、而三军之众、属目于一夫之先登、一夫倡之于前则虽怯者亦勃然而进矣、其机固在振作之有方也伏乞朝廷凡遇独能奋勇之将领、宜时降玺书慰劳优加赏赐。其或建立奇功者。更须不次超擢。至于将官。遇有如此奋勇之偏裨。如此奋勇之军卒。亦宜厚待之犒赏之以作其气。设若怯懦不前。则辱之以巾帼。加之以刑罚。其或退避失机者。悉以军法从事。仍查上阵被伤官军。量行升赏。阵亡之家。厚加优恤。而又鼓之以武勇。道之以忠义。严之以节制。庶人心感而士气振赏罚信而成功多矣。
　　五严备蓟北、东抵蓟州潮河川古北口等处、西抵山西宁武偏头等关、兵部各令严兵防御固已伐北虏入寇之谋、但东北永平一带单薄、而山海关以东、即今各卫降虏为患、窃料二虏似相通谋合寇。是时大虏在西故恐其声言入西而突入于东今奴在东恐其声言入东而重防在西倘彼诈分游骑。牵制潮河川古北口等处我必悉兵捍御。而大势或潜行迤东。连构分兵突入。以绕我遵化城黄花镇之后。则人心惊惧。欲彻兵南御。又恐分骑尾击而永平左右地方。必受荼毒。飞骑突来。京师且亦震动。合再敕下镇廵等官。凡名要害、益严防守。往来提督毌被牵制于西而怠忽于东。仍令永平等处益加谨备或永平黄花镇中间分兵立营。增灶先声。号千作万耀兵振武。外可以策应边方。内可以护卫京城而人心固矣。
　　六议处辽东、窃惟辽东僻居一隅、士马素号精强、足以捍虏、近来军政渐废、将官剥削、意销气沮、遂尔困敝、况各卫降虏邻逼、受国厚恩、为我藩篱、乃敢屡肆侵掠、未闻声罪诘责、彼志日骄、我军日困、以骄虏而遇疲军。胜败可知矣更因北虏深入宣府、掣调精兵前来地方虚弱、计虏必有所因、辄复乘机入寇、杀掠之惨、略与宣府相当、今宜痛治镇廵等官、责令严兵固守、急促调来军士、复还堤备、此后不宜轻动以蹈顾此失彼之患、仍令通事人员、诘问此虏寇叛原由薄示声问之意。以张国威大抵以守为主。以战为权若复因循姑息非计之得也、
　　七蓄积刍粮、兵法曰兴师十万、日费千金、是蓄积不可不豫也、臣闻沿边一带、罕有一年之储、深为可虑、计今除常运粮料及年例银外、又有中盐纳粟纳草纳马等类、皆权宜设法以充边用也。近来输边粮料。多为奸豪包纳。百计迟延。中盐等利。亦为势家所侵。类皆虚数。何以为蓄积之充哉。宜令该部议处、查照成化年间事例、今后各处拨运边方粮料、径至管粮官处输纳、痛革奸弊、仍行抚廵等官、遇有上纳前项钱粮。严加禁约、不许包揽以塞货泉。量为通融以通货殖。此外如纳级赎罪等类。凡可备蓄积者。多方设法。趁时收积以裕经费。
　　八巩卫京城、昔宋元昊跳梁、范仲淹请修京城外城、当时虽余靖辈亦以为非。及至末世。果如所议。宋人都汴。去边境稍远。尚为此虑。我　国家都燕。去边境甚近。其可不预防乎。己巳之变。虏骑直犯京师。居民惊动。已然之验也。京城四十余里四周若筑外城不百余里乎则登埤之兵非数十万不能周也今京师南三门外城亦庳薄不足为重虽王公设险自当巩固然守在四夷岂斤斤于一城之内乎虽金城汤池。屹然如山。而九门之外。略无捍蔽。少有变故。民必惊疑我　太祖都南京外筑土城以卫内城。为是故耳。请如南京故事。关厢之外。渐筑土城。包围居民。庶人心有倚。更乘此时各门人烟尽头。命将各立一营。操练士卒。多张旗帜以扬威武。声势连络。护守百姓以破敌谋。则先声远振而虏不敢窥伺矣。
　　九密行间谍、今日之猴儿李。即昔年之喜宁小田兔也。己巳之变。喜宁降虏。遂为乡导。嗾其长驱。直薄京城。小田儿又为画计。以绝临清粮道。比得少保于谦设策。密授将官。擒杀二人。虏遂宁息窃料猴儿李为虏人谋主。岂无薄京城截粮道之图乎。臣谓此人不除。则虏患未巳。今宜密令军中因其奸细。巧行反间如陈平之间范增而项羽生疑。如岳飞之间刘豫而兀木启衅。惟当阴谋暗谍以离其党。不宜泄露以基怨祸。若处置有方。则虏人未必不相疑贰。而此人亦可计致。边患亦可少纾矣。
　　十抚恤边方、近闻宣府被虏杀掠惨酷、十室九空、至凡锅釜等类、尽行毁碎、辽东之害亦复如之、葢欲困我边方。其为计亦深矣。当此困苦之际。若非安辑。宁不相率从盗乎。况今沿边一带地方。荒旱相仍。谷粟不登。尤宜救济。臣又闻虏中多半汉人。此等或因饥馑困饿。或因官司剥削。或因失事避罪。故投彼中以离此患。合令该部行文前项地方抚廵等官。查将被虏劫杀军民之家。量行抚恤。遇各饥荒去处。量行赈济。仍设法招抚前项逃避之人。赦其前罪。倘肯复业自新。稍加恩惠。以开来者之路。严禁统军官及有司官。毌事刻剥。事发重治。庶军民安固。
　　十一绥怀百姓、边方有事、奸邪之幸也、即今湖广四川江西贵州两广番蛮猖獗屡有警报、北直隶河南山东荆襄等处水旱、频仍饿殍载道、甚而近甸之地、荒亦如之、而霸州文安等处、素号桀傲、茍乘此时一萌不逞之念、则支持不暇、虽有智者莫能善其后矣、此亦前疏所详合行前项有事地方严整师旅、及早相机平定荒歉地方、加意抚恤、务使不至流离、庶地方无患、
　　十二慎固藩篱、我　国家建都密迩北边、设险尤宜慎重、臣尝考之、自太行西来历居庸。而东极于医巫闾。是第一层之内藩篱也。又东起旧大宁界。越宣府大同而西至于保德州之黄河。是第二层之外藩篱也。内之藩篱。重冈迭嶂。固所谓地险矣。若外之藩篱则多有空缺之处。而天然之险。反与虏共之。频年入寇。率由于此。且沿边一带。墩台守候。有大边以谨斥候有小边以严守备正宜于此。斟酌经营。姑俟边境稍宁。米谷稍贱、人力稍苏之时。量度大边墩台空缺之间。因其崖险。筑为垣墙。以相连缀。输拨骑兵以为防护。宽期谨督。以成千百年之功。此非愚臣之迂见也。乃先大学士丘浚着之于书者也。虽非目前之急务。实为永世之远图。乞敕该部议处可否、低昂措置、则藩篱益厚。而边城益固矣。
　　皇明经世文编卷之一百九十终
　　皇明经世文编卷之一百九十一
　　华亭宋征璧尚木　陈子龙卧子　徐孚远闇公　李雯舒章选辑
　　翁历纪长参阅
　　汪青湖集（疏）
　　汪应轸
　　疏
　　谏止南廵疏 
　　分豁额外荐新茶芽疏 
　　折粮减运以苏军民困苦疏 
　　弭盗安民以隆国祚疏 
　　恤民隐均偏累以安根本重地疏（京师铺行） 
　　恤民隐均偏累以安根本重地疏（通州铺户） 
　　谏止南廵疏【谏止南廵】 
　　谏南廵者多矣大要以古今异宜廵狩之典可行于古不可行于后也词意恺切无过先生此疏先生初为庶吉士以谏□游罚跪午门外夺俸比授官仍以前事出知直隶泗州至　世庙初奉诏取还
　　伏闻　陛下有南廵之意、臣民彷徨、莫有固志、及临清以南、民皆弃业罢巿、迯避山壑、女子十三以上、婚配殆遍、倘不即收成命竟欲出狩、则海内必然生乱、社稷必然有虞、王畿必然不守、　陵寝　宗庙必然震惊、此不待智者而后知也、纵　陛下以为神功圣武、略不世出、两廵西北、大捷而归、不知南方之势、与西北不同者八。臣请熟数之于前、南方风气柔弱、平居视　朝廷如在天上、一旦　天子下临、如雷霆神明、忽然降及、惊骇四散、失业离居、自相殄灭、其不同者一也。南方宫室园圃、外虽侈丽、内无蓄积、左右倘不相恤、需索无厌、民必生怨、怨积必发、如川壅则溃、伤人必多、其不同者二也。南方妇女有耻、守节者多彼闻　王师一出、恐为行伍所污、必悬木坠井、望风自尽、不待警跸所至、而沟壑巳填满矣、其不同者三也。南方赋税所仰之地、近年水旱相仍、十室九空、父子相食者有之、若复重敝、则上供之数、必不能继、京师坐困、其不同者四也。南方下湿、北人至者多致疟痢、况如　陛下深居九重、尊养贵体、何以堪此、岂□陛下、虽从行之人、亦不堪被甲、倘有鼠窃之盗、何以御之、其不同者五也。南方多水之地。不通车马。　陛下弓马虽便、而舟楫未尝惯劳。行一二日。则头晕腹闷。寝食不安矣。而况欲骋心目求逸于此哉。其不同者六也。　陛下往南、道里隔绝、北戎小丑、谍知京师空虗。长驱中夏。万一失全胜之策。置　宗庙陵寝于何地。其不同者七也。　陛下舍万乘之号、擅一将之名、行之于西北、犹之可也、若复往南、则藩王众多、闻之而来朝、将不朝乎。使其来朝。则名不正。言不顺。以何礼待之。岂不轻　朝廷。损国威哉。其不同者八也。此特虑之所及耳、至于变起不测、祸生不图、有不可以言悉者。柰之何哉。昔谷永谏汉成帝有曰、　陛下厌高美之尊号、好匹夫之卑字、数离深宫密阁、挺身晨夜、与羣小相随、典门户奉宿卫之臣、执干戈而守空宫、其言切中于今。夫谷永謟谀之臣。成帝暗昧之君。永尝有言。而成帝复能容之。臣虽不才。欲以永自处。可无一言以献　陛下。矧逄　陛下之圣明。开心纳谏。能容臣之言、何惧而不言哉、昔太康田于有洛、十旬弗返、有穷后羿因民弗忍、距于河今　陛下再狩不止、十旬矣、而四海恬泰、以臣观之、国家可谓金瓯无缺、万世之基、而　陛下乃自坏之、岂不思　祖宗受荆棘暴霜露以成此一统之难哉、俯听臣言、暂止南狩、天下幸甚
　　分豁额外荐新茶芽疏【茶芽正数】 
　　节该礼部、题为前事、奉钦依这茶芽解纳供应、都只照旧例行、不必纷更、此诚　陛下爱恤民财之盛心宪章旧制之美意臣下所当奉顺而遵守者也、但照旧之旨、二说可通、彼此意见、各有所执、礼部则以为解纳、自有原额、如六安茶芽三百斤、正数之外、不可加者、此其旧例也光禄寺、则以为供应有常规、如岁用六安茶、约余四百七斤、故三百斤正数、不得不加者、此亦旧例也照解纳之旧。则不足供应。照供应之旧。则有伤解纳。若不申明、终无定守、臣等各该廵视监收、思得惟正之供、固不可擅增、毕献之物、尤不可暂缺、六安茶芽岁额三百斤、此外多取毫厘、即为因公科敛、虽该部审据解吏、闻报三百袋、袋多四两有余、亦非勘合正数、且无批文查销、以后或轻或重、焉知谁公谁私。不若通融议处、立为定规、每岁六安茶、止收三百斤、正数、其耗余加增。一槩不许滥取。本寺供应、取足荐新、并日进月进、御用之数、至于酱房所进、内阁所用、尽其所有、不足则干常州府等处、茶芽、择以供给、葢茶取于细、其味略同、何必拘执、以致烦难、部寺前后所论、正欲出入有经、如此裁省、庶有司可守原额、以照解纳之数、该署可因便宜、以照供应之旧、而不必纷更矣、见今解纳六安州并常州府等处茶芽、正数之外、尚有多余之数、欲给领回、则有盘费之劳、欲令变卖、则有侵欺之弊、况既名上供、难以退出、原有封袋、难以折除、合无收贮该署、作正公用、或准下年该解之数、今后各处茶芽、俱照原额解纳、每斤装成一袋、每袋嬴余二两、以补绢袋纸包之数、永为遵守、一体通行、
　　折粮减运以苏军民困苦疏【泗州折粮减运】 
　　臣原任直隶凤阳府泗州知州、切见本州岛岛岛地方艰难、军民困苦、言之固非一端、姑指其于　陵寝有关、于制度有变、于人情有所不通于公论有所不恊者二事、开列具进、
　　一折税宽民、以通　陵寝之禁、泗州　祖陵所在、方百里内、皆有厉禁、寸土块石、不敢擅动、以故高亢之地、不得浚为洿池、卑下之田、不得筑为堤山、水无蓄泄之备、岁有旱涝之灾、每年秋夏税粮、率皆百姓赔貱、有力则刈艹捕鱼、收鸡养豕、无告则破家荡产、卖子鬻妻、如此民安得而不流亡、瑞安得而不空乏、天下州县艰难固多、非独泗州可恤、但责之他处、民或未勤、官或有惰、泗州虽有勤民、地难耕作、虽有能吏、例难违慢、一应粮税、可以收征、伏望念　祖宗创业垂统之乡、游神藏白鬼之地、曲赐矜怜、急为区处、纵不敢望汉人汤沐之恩。亦宜思豳风衣食之始。将本州岛岛岛二税原额。照例准折。以宽民力。则三庙在天之灵。庶几少慰。而百姓逓年之苦。亦或少纾矣。
　　一减运恤军、以重　陵寝之守备、天下卫分、额设五所、独泗州增置九所者、为　祖陵护卫也、　祖陵与皇陵、追崇之礼、略有等差、护卫之心、初无隆杀、今凤阳　皇陵卫得免漕运、泗州卫运船反多他处、殊非旧制。以致本卫官军。受累迯亡大半。城操军士、止得孱弱三百余名。葢以屯田三百余名、略足操练、虗应故事、万一如正德六年、流贼犯双沟。去　祖陵纔九十里。不能守备。谁任其咎。伏望念　祖宗增设九所之心。以重一杯之土。比照　皇陵事例。将本州岛岛岛运船除去。或量为减免。以宽贫军。则　祖宗报本追远之心。不为虗文。而思患预防之意。亦有实用矣。
　　弭盗安民以隆国祚疏【山东羣盗】 
　　制盗无他策要不过胜之安之耳使有能办此者何忧枝蔓哉
　　近见廵抚山东等处右副都御史陈凤梧等、报强贼被官兵追剿穷蹙擒斩殆尽、及见廵抚保定等府右副都御史季凤奏、报流贼一伙、约有五百余骑、自山东等处流刧前来、贼势愈加猖獗、比之陈凤梧等奏报不同、显是陈凤梧等、葢饰前愆、朦胧罔上、有悞国家、乞赐戒谕、或取回别用、仍乞敕下廷议推举素有才望、如南京左副都御史伍文定廵抚山东、兼制河南、专委剿贼、期于尽绝。葢弭盗与驭夷不同驭夷之法逐之境外则巳弭盗纵之出境是以邻国为壑也自地方视之则有彼疆此界之分自　朝廷视之则皆赤子可怜之地臣请立为定例、以后一应盗发、即湏及时扑灭、不许纵之出境。若彼此玩视。以致流刧往来。残害地方则两处镇廵以下官皆当坐以不追不御失机重罪。盗发之处。许令本管。及四邻衙门探访的实。一面申报抚按。一面径自封奏。以防壅蔽。如有方略条陈附上。以备采纳。庶不养寇以成大患。若夫弭盗之方、古人言之详矣大率不出龚遂、所谓安之胜之二策安之之策不一而莫急于择守令葢民之为盗。岂必皆有鸿鹄之志如陈胜。东门之啸如石勒者哉。良由赋役繁兴。衣食不给。冐法而为盗则死。畏法而不盗则饥。饥则死速。盗或少缓。此其所以夺攘矫虔以活旦夕之命。非得贤守令以抚恤之。则民何所赖哉。欧阳修乞去冗官。用良吏以抚疲民。赵曕请别委辅臣。举用才吏。包拯论诸州长吏有不任职者。即令黜罢。彭汝砺欲专使体量稍宽诸般色役。以安贫弱。皆谓此也。臣请该部遇有盗起之处。即选有才望者。令堂上官保举。如资不相应。轻重其衔而署其事。可也。如胶东盗起。得张敞而一郡安。朝歌盗起。得虞诩而一邑安。此其明验也。至于轻徭薄赋。明约慎令。则又在　朝廷端本以示则。葢秦之盗起于渔阳之戍。隋之盗、发于塞下之运。唐之盗、基于桂林之失信。不可不监也。胜之之策不一。而最要者五。一曰离间贼党、葢盗贼虽众。不足畏。但恐有稍知计策者。为之谋主。则未易破。故欧阳修蔡勘欲各处张榜募人人贼。诱杀贼首。设计误贼。陷于可败之地者。贼必相疑。虽有投献。亦不能用矣。往年刘六之患。正坐于此。今不可不为之虑也。二曰收用豪杰。葢科目之外。遗才甚多。彼负奇气。蓄雄略。岂肯抑郁而不一逞。故富弼言于仁宗。乞采访京东狂谋之士。苏轼代李琮言于神宗欲阴求部内豪猾之士。昔周亚夫得剧孟而坐困吴楚。崔值纵朱克融。而复失河朔。他如张荣之艹书檄樊若水之量江面。张元为夏人之用。师宓主侬氏之谋。此尤足虑也。臣愚欲行山东河南南北直隶凡有盗地方。募召豪壮。给与衣粮器械。候捉杀静尽。即等第优赏。贼平之日。起送武举。或有膂力奇策而不能文者。编隶尺藉。以御边圉。三曰开纠告。如崔安潜出库钱千五百缗。分置三市。榜其上曰。有能告捕一盗。赏钱五百缗同佀者告捕。释其罪。赏同平人。窦仪令盗贼自相纠告。以其所告资产之半赏之或亲戚为之首则论其徒侣。而赦其所首者。四曰扼险要。如包拯欲于逐州界首。可控扼之处。相度添置寨栅。屯兵以警备之。况今虏扰边贼若势不得容。必有奔突以求合者若扼其险要。而以游兵击其中。则贼无遗类矣五曰明赏罚以劝士。毕仲游欲令州县先次保明。给赏捕缉之人不得淹延。如此小人宜有劝慕。
　　恤民隐均偏累以安根本重地疏【京师铺行】 
　　各准科院例札、该户部手本该本部题覆、该顺天府府尹万镗题为前事、奉钦依、是准议行、钦此钦遵、内开、照得顺天府各行铺户、自清理后、巳过十年之期、应合取勘查编、既系府尹万镗查例具题、合无备行该科、及咨都察院照例行委给事中御史各一员、督同顺天府佐贰官员、并通行宛大二县、及五城兵马指挥司、将各行铺户、查照节年事例、无分军民官舍之家、逐一挨门查出、不拘有无免帖、俱令当行买办其行户等第、仍照正德四年题准事例、分为上中下三等、编作牌甲、协力凑办、中间若系正德年、间投托滥免、今巳革退、例该应役者、亦就逐一查出、与见在行户、均编一体当行、如有奸狡之徒、妄行奏告优免者、听本部参送治罪、仍旧当行、若恃强不服、躲避不出、及府县卖富差贫者、听廵城御史访察拿问、事完、将清理过铺户、及审编过等第、造册奏缴、青册送部查考等因、准此行审间、据大兴等县子等行铺户、黄叙等各称言自正德三年起至嘉靖元年止、纳过物料不等、俱系本行自行办纳、并无支给官价臣等照查该钦奉　太宗皇帝圣旨、那军家每年街巿开张铺面、做买卖、官府要些对象、他怎么不肯买办你部里行文书、着应天府知道、今后若有买办、但是开铺面之家、不分军民人家、一体着他买办、敢有违了的、拿来不饶、钦此、节奉　宪宗皇帝　孝宗皇帝　武宗皇帝、皆申明旧章、未曾改革、前项铺户、但令领价买办、不当出钱亏苦、臣等闻宋臣刘安世有曰、自古王畿之民、异于郡国、所任之事、尝务轻简、葢休养其力、以重根本也、自古以豪杰填实京师、我朝亦有富户、皆为根本计也、况万乘之用度、取之四方之职贡。钱帛之类。户部掌之。瓮厨庖膳之类。光禄寺掌之所谓以天下奉一人。岂宜独累京师。致令困敝。纵使抑末。恐巿廛不征之法。不当如此太甚。且京师之民皆四方所集、素无农业可务、专以懋迁为生、今平居抑勒、独施于畿内、而缓急调用、又先干天下、非所以柔远能迩宅中图大也、以臣等愚见、尽将铺户革去、一应用度、问诸有司、此王道也、议者若以为　祖宗以来、设立巳久、不当变乱、今旧章具在、而官价不给。又非变乱乎。臣等查考和买之弊、起于宋南渡之后、葢偏安一隅、用度不足、为此取办目前之计耳、三代盛世、及汉唐宋盛时、未之有也、彭龟年曰、和买行于东南、今近百年、士大夫论之不过二说、欲究实上四等诡名者、其说正大而易敝、欲均科及下五等小户者、其说均平而不正、何谓易敝、利之所在、人必趋之一重一轻、谁肯就此、不能无敝也、何谓不正、和买本非常赋、今以常赋之法取之、不可也、杨万里曰、旧和买者、官给其直、或以钱、或以塩、今皆无之、又以绢估直而折其钱、今日之弊、大率相类、葢和买本非善政和买而不给直不善之不善也、独累京师、以戕根本、尤其不善者也、伏望　陛下深惟京师根本之当重远念　祖宗成宪之当遵、敕下户部从长议处、如果铺户可革、速行蠲免、如不可革、必湏照例给价、务在两平、今查得该府见在库该给库户银二千二百三两九钱零、钱四百一十二万九千文零、尚未领与、仍乞移文该府州县、先将正德三年起、至嘉靖元年止各行买办过物料若干、估价若干、备细开出、照数给领、以后年分买办、务湏给价、方令上纳、母得仍前亏苦、致令迯散、傥钱税不敷、本部随宜曲处、或将在京抄没官店房、着令顺天府收税入库、以备支用、或于各处抽分钞关、分取原额十分之一、以为补凑、但使小民买办以奉公。不致出钱以亏本、告示两京、遵为一体、使民心晓然、知积困之始苏、不亦快哉、臣等编审将完、未敢造册、诚恐积弊未复、于旧章新册、徒成夫故纸、心非败类、事为厉阶、伏望　圣明照察、俯听愚言、岂独万民之幸、实宗社无疆之休、
　　恤民隐均偏累以安根本重地疏【通州铺户】 
　　各准本衙门关札前事准户部手本、并咨该本部覆题、该顺天府尹万镗题前事、奉钦依是、准议行、钦此钦遵、关札到臣、除将行审宛大二县、铺行事宜、具题外、复各准本衙门关札前事、该臣等题该户部覆题奉、钦依是钦此钦遵、内开以后年分、若遇内府造作等项、急缺物料、及紧用供应遵照旧规、止于官库关用、有不敷者、各衙门从实开数具奏、查照物料、原系户工二部坐派、未办者、各部给与官价派买、不得仍前逼令预办、致令守候价直、以累贫民、其五府六部等衙门年例坐派纸烛油炭紫粉、各项物料、应存应革、或应本衙门自支官钱买办应用、并听清查、科道等官查议奏请定夺、如此、则旧规不失、而民困少苏等因、关札到臣、除钦遵外、臣等查得通州铺户、与宛大二县不同、　太宗皇帝圣旨、止令军家每在街市买办未尝言及通州、后因京民受累太重、攀告同当、弘治年间、科道等官、又因通州铺行赴京买办路远、不便商贾离肆以供输纳、老稚褁糗以候批、文编为三等九则、出办银两、奏缴准行、至弘治十五年、张家湾住人蒋松、又因贫富不均、告蒙廵抚洪都御史、照依门面房屋间架、分为四等出银、每年上户每间出银二钱、中户出银一钱五分、下户出银一钱、下下户出银五分、今欲照旧例差等出银、则沦于间架之税类于手实之法、其于事体、尤为不轻、欲遵新恩、领价买办、则出钱有额、而为困差轻、买办无常、而其征甚急、其于人情、转为不便京师宿弊始清、巳荷万钧之赐而通州旧例难变未受一分之惠、以臣等愚计、莫若将通州铺户、暂革去、待十年之后、如果京民不累、守为恒规、如前弊复滋、官价不给、根本、亏耗、元气损伤、此又当广营曲处。微察远观。酌伍细伍大于边庭。量什九什一于内外。以均九式。用贞百度。又不独京师为万邦之主。通州为三辅之地。偏于垂仁、过于深痛也、伏愿　皇上敕下户部、俯从愚言、通行各省一体禁革、不许设立行头、和买物料、如有官府公用、必湏给价两平、每季申报、上司、听其随事稽考、仍咨都察院转行廵按御史用心访究、痛革前弊、不独京师幸甚、四方幸甚、
　　皇明经世文编卷之一百九十一终
　　皇明经世文编卷之一百九十二
　　华亭徐孚远闇公　陈子龙卧子　宋征璧尚木　吴培昌坦公选辑
　　姚宗典文初参阅
　　郑给谏奏疏（疏）
　　郑自璧
　　疏
　　惩欺罔以杜后渐疏 
　　重爵赏以弥衅端疏 
　　靳滥予以重武阶疏 
　　信明诏以杜弊源疏 
　　靳滥恩以重名器疏 
　　慎赏罚以戒不职疏 
　　遵诏旨戒专横宦官疏 
　　裁滥役以节京储疏 
　　惩欺罔以杜后渐疏【锦衣官挍】 
　　窃惟诏令者、出之　朝廷、以播之天下、传之后世、人心去留之所关、宗社安危之攸系也、诏令所出、则赏罚寓焉、故赏而信。则人乐趋而善者劝。罚而信。则人知惧而恶者沮。古先哲王之所以风天下。图化理者。此而已诏令一布而中少变更、则人遂玩之以为无据。而况游令无征。则凡在赏罚之下。世庙登极查革锦衣卫冒滥较尉又复奏办奉旨还其冠带孰不滋侥幸之念哉。正德年间、群奸用事、内官西厂、朝入而暮获功、张锐钱宁、辰贿而酉升职、故拏乎人为捕获剧盗、掇拾俚语为缉访妖言、身不违几席、而边徼奏功、目不识锋铦、而流贼剿杀、班行滥及舆皂。金紫贱若土苴名器之坏。至此极矣。幸遇　皇上登极一诏、尽行查革、数十年之宿弊顿清。千万人之欢心大慰。不意又有冥顽不省、前如王邦奇等无厌奏扰屡荷　圣恩。曲垂宽宥、荣以本等冠带、免其追赔俸粮。实出望外、然狐鼠之黠。不忘城社之凭。而狼虎之贪。尚意豚羔之饫。今有如季全元鏻与王邦奇等、轮流首倡、朝夕会盟、以钻刺为多能、以抗诏为有力。以夤缘诏旨为多剑。以打点成事为利。出入内府、三五成群、此等踪迹、不惟臣等知之而市井举知之不惟外臣知之、而近侍　陛下者亦或知之、知而不从、固有老成解事者矣、但恐其间、亦有为彼所惑、过听甘言、贪图贿赂、而反阴于　陛下之侧为之所者、不然、　陛下不度几宜不惜反汗、即奏施行、此臣等所不能不骇愕也、况先次纶音屡降、一则曰原革有未尽的、会同查勘明白来说、二则曰还有查未尽的、着再查明白来说、则是渊衷所切、止欲查勘存留之人、恐有一二漏纲、不足以缄佞口而厌众心、今日之旨、欲将累次勘明、裁革季全元鏻等备查奏诣、窃意当时被差官员与该卫人等、素无德怨、应留应革。止凭该卫文册。全凭本人亲供。研审再三。驳查数次。况明诏条格。昭如日星。犹持矢见矩以抡方员。合则留。不合则弃。殆有不容易者。今季全等文册亲供固在。纵使复查。后先磨对。徒招翻阅之劳、反复奏闻。祗见宸聪之渎。而彼职役缘由、一一明白如故、正合明诏所载应革款内、谁敢少变前说、以来欺罔之罪哉、
　　重爵赏以弥衅端疏【传升工匠】 
　　近该御用监太监张忠等、将官匠工作人等、援内官监葢造宫殿事例、乞恩升授职级、并牙牌悬带、其间以百户乞锦衣卫千户者二、小旗乞百户者一、冠带人匠乞锦衣卫所镇抚者四十四、书篆官乞序班者七、匠役乞冠带者十四、此等在本朝时以陈乞得之亦时见查革工拙罔辩。踰分希恩。贵贱不分。率污奏剡。计得六十八人、葢事之创见者也。节奉钦依、纶命既涣、错愕相应者、不啻臣等而已、臣等窃惟　朝廷之所以奔走群动者。莫先于名器一事。名器之所以致人荣重者。莫越于文武二途。故武非军功不授。而千户等官。与有长人之责。必勋多绩茂而后迁。文非科贡不铨。而序班亦系仪礼之司。必资及试优而后授。间有外此而得。非恩出夤缘。则姻联戚畹。然亦固可指屈。未有多至六七十人如今云者。请以近事言之、甘肃之役、坐食徼恩、死事边戎、未沾寸级、顷者抚臣之代奏可悯也、科名制额、黉校迍邅、白首青衿、动嗟迟暮、属今铨曹之需阙可验也、夫骨朽而功未甄。貌锺而志犹郁。以此而论之。前项人役。张颐耗廪。徒手撄官者。难易果何如耶。　陛下试请少注睿思。其轻重可否。必当自悟。否则臣等不敢知也。且内官监以葢造乞升、惟内臣弟侄、百方钻剌、如籍锦衣、其诸匠作、则皆衘之文思院、官仅入流而巳、然其亵滥名器、破列旧规之失、科部参行、无虑数四、尚意天启　圣衷、行即放罢、顾可指为明例耶、其若该监匠作、得官锦衣者、臣等闻之故老、惟有番银李甲匠王箭儿王等数家、然亦多历年所、事出特恩、葢不多见、胡得以琐屑之劳。唐突之骤。使小夫细卒。例获优崇。绘役墨工。咸通宦籍。其为夤缘之计。固不疏矣。所惜礼义清地。可厕工师。近侍衙门。沦为匠局。将来饩公影射之辈。借口技艺之微。咸日间日间然有垂涎班列之想矣。谓不起于是举乎。又况此辈。虚名徒挂。实用全无。程职业。则专务滛巧以为智能。课事工。则玩愒日时以为劳绩。避差役。则假威内府以复身家。尚奔竞则转相效尤以阶章服。干求之迹。人所共知伈倪之容。彼亦自媿。若固有所图也。　朝廷安所利而容之。正德数年、足可惩鉴幸赖　陛下登极一诏、痛行裁抑、宿弊尽厘以故察政体。则先时纵而新政始严酌名器。则先时轻而新政始重。量廋廪。则先时啬匮而新政稍充计帑藏。则先时殚虚而新政浸裕。夫统御一道。修坠异趣。赋入无增。丰歉殊轨。揆厥所原岂不以　朝廷之听。有偏与不偏。冗赘之员。有进与不进也。臣等实不忍曲为将顺、致　陛下复蹈故辙以丛天下后世之议故敢昧死上尘、伏乞亟赐收回成命、将官匠赵奎等照旧供职着役、果有年深服事之人量官一二人于文思院、则情似可通、法不尽废
　　靳滥予以重武阶疏【内官弟侄恩荫】 
　　近该御用监太监黄锦等题称司礼监太监黄英病故、蒙遣臣发送事毕、乞将伊弟侄黄富等普赐恩典、节奉钦依、黄英历事年久、老成勤慎、他弟侄黄富与做锦衣卫指挥佥事、着在南镇抚司见任管事、黄喜正千户、黄铉副千户、黄锐镜黄绶百户、陈昊所镇抚、俱见任管事、又该酒面局副使米用题称司设监太监贾友病故、乞将侄男升授、节奉钦依、贾通与做锦衣卫正千户、甫阅崇朝、迭此纶命、臣等疑惧交集、以为　陛下聪明睿智、仁孝恭俭、一日万几。鲜有愆度、诚不世出之主、何独于爵赏一事、重违幸请、臣等屡疏之而　陛下屡咈之、畧不一转移也窃惟　祖宗之于军职、非有突锋排难之功、虽寸级不得轻授列圣继承、画一相守、间有一二造膝之人、虽破常格、然且上虞国典、下恤公议、或令行而终止。或恩滥而中裁。逮及　武庙之世。法弛于时穷。弊滋于奸要。纷纭杂沓。斜封墨敕之章。岁无虚日。嗣我　皇上缵绪。惩愆鉴弊。一浣而新之。见诸明诏、以为戡乱宿功。汗马实绩。断目某岁以上。与非此二途而戚畹世勋者俱仍旧。否者黜。葢去者七。留者三。天下欣欣望治之心。溢诸眉睫矣。既而左右侍御之臣。缛身家而速功利。朝为一辞焉移　陛下。暮为一辞焉移　陛下。时则有若杨总、有若丘清、有若郭升、有若潘杰范志、以身没而官其后者几人、葢进者半、却者半、未已也然而幸窦浸而开矣、至于年来、　陛下求治之心愈切、而有初之政益乖、诸臣受君之意渐微、而故智之施不易、一遇可借名色、当局者互为盐梅、转相藤葛、辄尔强聒、如成宪然、少长不伦、群而官之、亲疏不分、既而荣之我　皇上中兴羙政、其仅存者、葢无几矣、据今言之、纵使黄英之于　陛下、勤心纳忠、多历年所、即其宝镪修茔、旌功赐额、贲幽之典、逈特一时、则英之百年之瘁、能无报乎、九原之魄、能无慰乎、是又不在乎后裔之官与否也、又查得近年司礼监太监张淮秦文炳病故、其弟侄原以指挥乞见任者各一人惟戴义乞千户者亦止二人、惟扶安病故陈乞故多、彼时科部论列之词、未尝脱口、今以英一人、其弟侄得为指挥者一、为正千户者一、为副千户者二、为百户者三、为镇抚者一、八人之中、尚有异姓如陈昊者、亦获厕名、曩岁滥觞、未必至此、臣等仰窥　陛下、岂不以福威在上、祈在侧、钖而厚焉、夫谁不可、抑岂知　朝廷之恩。节则平。优则溢。平则重。溢则轻。重则授之而下足荣。轻则予之而人不德无益有损。岂止于斯。且以八人计之、岁糜常禄、奚啻百余石、月费俸钱、奚啻百余两、影占军役、奚啻百余人、车从喧填里闬竦畏、晃耀多矣、但其徒拥虚衘、无所于事、名器之尊、祗见其亵耳、夫名器者。　祖宗赖之以磨钝励世者。而　陛下苴芥至此。谓之绳武可乎。伏乞　陛下为　祖宗守法、为天下惜财。塞厥窦而拓其所仅存。返厥初而副其所厚望。官不以私昵而及匪人。赏不以狥情而裂常调。追寝二项成命、将黄富贾通等槩免甄录则圣政昭、公论惬、实大中至正之道、若　圣衷或有未慊、则将黄富照依张淮等事例、任之南镇抚以示优渥、虽于事体非宜、然亦毋宁过厚之意也、
　　信明诏以杜弊源疏【选取监局工匠】 
　　近该御用监太监黄锦题称该监匠作不敷、要将本监裁革过人役、凡京都各役蚕食国储不易裁革即奉旨革去旋得援引奏收所以弊端难理并军民匠余、选取照旧食粮应用、该兵部覆题奉钦依、这人匠查系弘治年以前额设的、准选收艺业精通五百名应用、不许各项影射役占、臣等闻先朝权奸柄事、政出多门、各衙门假公营私、收集无赖无数、京储数万告空、赖　陛下登极、改弦易辙、诏令一布、如日中天、其刬刷宿弊、扶植纲纪、条约虽多、而裁革冗食一节、是又元气赖以绵延国是因以少定、而大惬人心者、柰何痛愤未几、旋自踵效、随革随覆不恤反汗、此臣等所以骇也、自　陛下临御以来、宵旰孜孜、图维化理、形诸纶音、一则曰弼成嘉靖之治二则曰共成嘉靖之治、注切渊衷、焦劳　圣虑、卒使嘉靖之治、浑融完确、如金瓯拱璧、上欣　祖宗在天之灵、下慰赤子云霓之望、而　陛下之心始释然矣、今日之举、无乃莹者瑕。完者缺。欣者变。而望者角央乎。此臣等之所以惜也、年来各省不登、民户逃亡过半、加以边务孔殷、未及一岁、发去各边银两不减百万、京通二仓、仅有二年之积、重之以此、各监局循例效尤、难以阻遏、将来忘实狥名、按图索骏、持筹而往、不识司国计者、有何擘画也、且　孝庙之时、仓廪充实、故虽有正德数年之耗。然所耗者。耗　孝庙之实也。犹可支也。若正德则固巳耗者也。以今日之耗。耗正德之耗。不可支矣。脱或各省不登。复如往岁。此天时人事之或然者。其何以善后哉。此臣等之所以惧也。连日京师、闻有此旨、闾巷纷籍、彼曰仍以某项下进、且曰今不得于此衙门、彼必有得于彼衙门、一时游手之人、竞出安身之术、傍观侧听、是岂好消息耶、况该监人匠、见有二千余名、若能日省月试、事亦不废、今此请乞、意将何为、且今四方饥馑荐臻、妖祥迭见、　陛下正当修德饬行、百凡供御宜自减损、以荅天戒、岂可更启此端、以兴远迩咨怨、重伤天地和气也哉、
　　靳滥恩以重名器疏【奏带人员升级】 
　　该兵部题为捷音事、节奉钦依是、回达犯边、各官奉命征讨、远涉道途、风声所及、将士用命、致有克捷、劳绩可嘉、张忠荫弟侄一人、做正千户、金献民杭雄、各一子百户、俱锦衣卫世袭各官奏带随事人员、该升赏的、便查例来看、兵部题奉钦依、各官奏带参随人员、各准升一级、其余官军与重赏、你部里还开姓名来看、臣惟有功不赏、有罪不罚、虽尧舜不能以化天下、而不僣不滥、又古人之所以封建厥福、而致中兴之道者甘肃之役、回虏扫国而来也、各官奉命出师、鞠躬尽瘁、指挥之下、使贼什帜衄躯而去、　陛下嘉其劳绩、恩荫有差、报功之典、良亦不薄、其若参随人等、均升一级、人得沾恩、畧无等级、得毋伤于滥乎、查得尚书金献民、总兵杭雄、俱照钦依额数、各二十员名、太监张忠、则九十三员名、总计三臣参随、则百有三十三员名矣、　陛下诚以此辈均効劳役、亦当甄别重轻、以寓激劝、而况其间赞画岂无奇拙。任事岂无繁简。行役岂无安危、槩而录之、布满奏牍则三臣之下、从役官军、无虑千百、莫不曰如某者如某者、名虽奏带、所事者恃晨昏类栉之功耳、俱巳录用、视吾辈触风寒、负戈弩、以临不测者、劳减十倍、吾仅蒙赏、何厚薄不均如此、彼处边军、无虑数万、又莫不曰如某者如某者、名虽奏带、环营而列无虞也、俱巳录用、吾辈突锋铦、排患难以忘躯命、虽仅获功、顾夺占之势。迫胁所临查勘之檄。往返经岁。升赏恩赉。茫如捕风。一字声牙。前功尽弃。何难易不均如此。切惟　朝廷之所以奔走群动者、名与利而巳故曰名近虚而于教为重利近实而于德为轻。又曰行罚自近行赏自远。今　陛下轻名而贱利。急近而缓远。权度之间。倒施其法。冠裳滥及舆台。名器贱同瓦砾。臣恐既得者不肯以幸致自名。而未得者又皆以隳功为恨。此风着闻。人怀懦志。脱或外难复作。谁肯乐于用命哉。此臣等所以惧也。
　　慎赏罚以戒不职疏【大同镇廵升荫】 
　　近该镇守大同地方太监武忠、以老疾具疏乞休、奉钦依武忠与总兵廵抚等官、同心恊力、擒捕盗党尽绝、以致边方宁靖、劳绩可嘉、不准辞、着照旧用心镇守、还荫弟侄一人、做锦衣卫世袭百户、朱振升实授都督佥事、蔡天佑升右副都御史、俱照旧管事、臣等仰测渊衷意以武职非军功不授忠等之功、军功也、荫忠所以报功、励边臣也、各边之臣、素号明察者、传之未真、亦皆曰忠谋勇人也、此功以谋勇集、　朝廷今日之命、将以恧吾辈之驽怯者也、二说皆是、殊不知忠之餙诈、能来温厚之旨、而不能迯舆论之、公能蔽冕旒之明、而不能掩天下之目、能欺各边之明且察。而不能罔大同一镇之愚且昧者诚如是。何以赏为。夫自大同告变、赤子成仇、秉节金戊者、徒拥重兵、寄心腹者、坐观成败大臣嬉河上之师。主帅辱推毂之命。宗藩避难。骨肉暌违。阖镇生灵几为鱼肉。迄今思之犹且哽咽。幸伏宗社威灵庙堂误筭。桂勇奋激忠义。倡率于先。朱振思报感恩。收功于后。其先后旷职废事、镇廵等官、悉蒙原宥、此旷荡之恩、出人望外者也、彼时臣等尤欲责以大义、合辞紏举、然又谅身势之孤危、体　朝廷之德意疏上而中止者三、终使人心未平、国法太纵、此臣等之罪也、忠之幸也、今据忠奏内、其曰不习、水土、老病益笃、未审此病、何不作于叛军炽恶匆耿惶惧之时乃增剧于地方底定安恬暇预之日。其曰恊谋镇廵擒斩首恶、不知某起首恶出忠方畧、率至授首、某起助恶遣忠部下、率至成擒慱访广询、漫无一实、而乃假病乞休、备陈历履、谓忠无要挟之意乎、　陛下不以为罪、而反以为功、不探其心、而误中其计援他绩以及忠因忠以及振佑、臣恐佑思今职之有瘝。振幸前辜之仅赎。不惟忠不敢偃然。二臣者亦不敢强颜受也。不然、何以自解于天下后世之公论哉。此臣等所以万为不可者也、
　　遵诏旨戒专横宦官疏【湖广镇守】 
　　近该镇守湖广等处地方御马监太监潘真奏带参随家人、续又奏讨书筭人役、俱奉钦依、各处分守镇守太监、合用应付书办、跟随官舍等项取用、着照成化弘治年间事例行、抚按官勿得搜索阻滞、还通行与他每知道、臣闻正德年间、权奸用事、各省镇守内臣、科扰地方、残害百姓、废法逞私、无所不至、未必皆出自本人。正由参随书筭人等。献謟贡谀。出奇用智。一以乞主者之怜。一以为肥家之计以致民不聊生。盗贼蜂起。幸赖　陛下登极一诏、如日中天、天下臣民、方得更苏、而今乃蹈故辙、为诸藩首倡、　陛下畧不加察、特赐俯容、诚臣等之所未喻也、仰惟　陛下登极之初、欺公玩法者、悉听紏参、蠹国殃民者、置之重典、豪横屏迹、奸谀缩颈、虽乘极敝之后是诚雍熙太和之几也、夫何年来、渐渝　圣旨、凡镇守分守等官、或恶状着明、或赃私败露、或非分请求、抚按交章弹劾、科道屡疏执奏、批答之下、不曰着安静行事、则曰不许生事害人、辞尚从容、法流宽纵。然详味纶音。犹禁其欲而不得肆。惧贻后患。必知所畏而不敢为虽憸小夤缘。曲蒙庇覆然而　陛下勤恤民隐之心犹未亏损也。不意近来、复有此等小人、此等请乞、以致　陛下有此等批荅、滋乱长奸、诲顽纵恶、　朝廷多反汗之失。闾阎丧乐生之心。大戾初政。将来不知何所底极也。臣等窥真之意、自以为权右法司势雄一省、非复向之一太和比矣欲事诛求、未得肯綮、故必此辈以赞相之、然后可从而罗织也、　陛下不惟不禁、而又使人不得禁、虽曰纵一人、而实乃以导众人。在真虽得私恩小惠。其如设湖藩之陷穽何。况镇守之置。所以镇静地方。用防意外。抚按之司。所以除奸革弊。锄梗剔强。　祖宗良法美意。凡以为民也。今势应镇静者。假借以爪牙。理宜振作者。消阻其风采倒行逆施、不可明甚。　陛下何所见而复为之哉。
　　裁滥役以节京储疏【内监工匠】 
　　近该司礼监太监张佐等、题将裁革过工作人等、复收应役、奉钦依是、既作工浩繁、缺人用役、这人匠七百七十名、都准补额食粮、兵部知道臣等参详累日、遽欲抗言、然前疏尽矣而　陛下不纳、今复何言、终为循默、然物议沸腾、痛惜新政、将来　圣心悔悟、复罪臣等以不言、臣等瘝官之咎、无所于逭、虽追悔无及矣、是以欲罢而不能默也、且此等人数、杂沓不齐、或市井游食之辈、或丁多有力之家、以甲姓而影射乙名。以途人而诡充子侄。或一家三四人、或一人三四籍。躲避差徭。贪图粮赏。凭借内府。骄炫乡邻。身不闲艺业而谓之高手上工。按月办苞苴而谓之应役不缺。弊端百出。难以悉陈。遂致司农乏计。而仓庾告空。有识寒心。而　朝廷不觉。逮　陛下登极之初、尽行祛涤、仰颂　圣德、中外翕然、是葢天祚我国家、而有意斯民也、然弊革而不能久。与不革同。法善而不能继。与不善等。颂兴而中止。必可颂者鲜终。方快而辙忧。必可快者止始。是岂臣等敢望于　陛下者哉今该监人匠之多寡、工作之减繁、臣等不敢预知但司礼衙门、　君近而地亲、则形疏迹远者、恒多观望、幸其启衅而可援知礼而守法、则踰闲干纪者、多是比方、公然效尤而无忌、　陛下虽严赐约束、不得向风、然既设衙门、必有职掌、既有职掌、必任兴作、既任兴作、必皆以浩繁为辞、以缺人借口、便益所在、谁肯不趋南北两京、监局森列、臣等恐　陛下之侧、自此请乞无虚日矣、至于粮储艰苦、该监亦知、故奏内有曰水旱灾伤、食粮不充、足见审时体国之意、但称洪武年间旧额、似欲尽数收补、臣等窃谓过矣、何则、法立于前者甚善、而未流之弊。难保其不无。典贻于后者当遵。而变之趋不拘其能守。大抵事若可行。不必皆有故事。茍于时势不合。恣怨息纵有经传明文。何补于治。即今御用监先巳收五百名矣。近又乞书篆人张明师等六名食粮矣、弊源既开、焉有纪极、不识以知礼守法衙门、何苦而为人作俑、以丛天下后世之责哉、其必此等革退之人、百方钻剌、以动该监、致该监不察而遽渎宸聪、　陛下不审而误赐俞旨也伏乞悯东南之重困而难继征求、思供欲之既丰而渐减需索、勿食德音而沮群望、勿狥近习而殷后忧、追寝成命、敕该监将见在人匠、严程并力、以应一时铸造、前项人匠、不必滥收以招物议、庶　朝廷之新政不亏、而该监之愆尤可终免矣、
  </div>
  <div class="pagination">
   <a href="皇明经世文编_page65.html">
    上一页
   </a>
   <span>
    ...
   </span>
   <a href="皇明经世文编_page61.html">
    61
   </a>
   <a href="皇明经世文编_page62.html">
    62
   </a>
   <a href="皇明经世文编_page63.html">
    63
   </a>
   <a href="皇明经世文编_page64.html">
    64
   </a>
   <a href="皇明经世文编_page65.html">
    65
   </a>
   <span class="current-page">
    66
   </span>
   <a href="皇明经世文编_page67.html">
    67
   </a>
   <a href="皇明经世文编_page68.html">
    68
   </a>
   <a href="皇明经世文编_page69.html">
    69
   </a>
   <a href="皇明经世文编_page70.html">
    70
   </a>
   <a href="皇明经世文编_page71.html">
    71
   </a>
   <span>
    ...
   </span>
   <a href="皇明经世文编_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
