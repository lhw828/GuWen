<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 158 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 158 页/共 287 页</h1>
    <div class="content">
初十日冯子材亲率十营出关攻文渊州法匪望风溃遁追击毙红衣法酋一遂复文渊法以越官文渊州知州通冯剖其腹杀之而去十二日诸军三路攻谅法踞谅城固守并扼对河北岸之驱驴墟墟有王德榜旧垒甚固黎明王德榜进攻之士卒多伤毙其六画兵总一午后诸军至王德榜与王孝祺两军战尤力伤亦多孝祺部将潘廉执旗先登诸军并进克之法涉水而逃并守谅城十三日五鼓冯子材军杨瑞山刘汝等潜度河攻谅辰刻克之获其军械米无筭皆纳之于官军无私焉诸军大至法悉众遁分兵追剿桂军楚军追中路广军追西路十五日陈嘉攻谷松贼势仍悍王德榜力援克之斩三画法酋一冯子材军追至观音桥破其巢同日克复屯梅屯梅即长鹿府生擒五画法酋一斩三画法酋一遂进军克拉木逼攻郎甲郎甲即谅江府王孝祺进军贵门关连日诸军追杀收获法兵极多尽复去年官军所驻边界此初十日至十五日广军会合诸军分兵追剿获胜复界之实在情形也越人久苦法虐闻冯子材此次起家治兵欣若望岁越官越民多入关通当即密布间谍宣慰招徕及克谅后遂慨然画扫荡北圻之计越官北宁总督黄廷经纠集各路义民立忠义五大团二万余人皆建冯军旗号供米作乡导或分攻或助战北宁城内逃溃大半李扬才之弟在北宁报官军破郎甲彼即率众内应冯子材各许官赏分给旗榜河内海阳太原等处皆密受约信纷纷叛法西贡亦以重金购通已令莫善喜一军由钦州袭广安时景崧一军亦由牧马进窥太原冯子材已定于二十五日亲率全军进窥北宁并率勤军同进适奉停战撤兵之　旨乃止前军冯绍珠麦凤标等于二十九日尚攻郎甲是夜前军闻　旨乃还自三月十四五日起广桂楚鄂诸军连环卷扎至二十日皆撤入边冯子材之军分屯梓山平南关杉桥等处王孝祺军屯彬桥此二月十六日以后三月二十日以前广军进窥北宁遵　旨凯撤还界屯防关内之寔在情形也窃惟法虏自去秋败盟以扰闽犯台增兵踞越攻犯桂军谅陷关失以后大局岌岌此次若再不利则南太将危钦廉隔绝两粤事体殆难措手幸赖　国家威福宏远　诏令严明诸将同心士卒命遂获大捷克复越南一省一府一州擒斩法酋六画至一画数十法提督尼忌理亚重伤法之精锐尽歼客教离散全越惊扰法人自谓入中国以来未有如此次之受巨创者时滇军亦获大捷于是法都震慑　天威举国嗟怨将其外部花利罢黜仓卒乞　圣上仁不欲黩武俯允其请休兵息民是此战胜负之所关实非浅鲜在前敌亲见战事者佥言法二次犯关非有生力大军难遽言战非冯子材创筑长墙与王孝祺合军死守则诸军无所依倚更无战守之法当初六七广军苦战两日之后非苏元春军往援陈嘉蒋宗汉力拒东岭则冯军亦将不支非王孝祺次内薄陷阵横冲敌坚则冯苏诸军亦不能取胜非王德榜截其后路断其军大关内外夹攻亦不能敌军如此大溃然非冯子材之素得人心忠勇奋发镇边安民戢掠收溃设险倡战料敌情散贼党广援应则法亦不至如此摧破瓦解惶骇远遁故诸将皆有功而尤以该办为功首然非李秉衡之廉劲公诚坚镇龙州力持危局上匡抚臣下调诸将吊死恤伤多方慰劳以抚残军苦心撙节悉力供赏以励勇士粮饷军火不分主客随宜接济则诸将亦不能成功该护抚臣之搘拄挽回其功不细凡此皆参考各路电报函采访关内外军民舆论并询访自龙来粤人员公论确情俱出之一辙其广军屡次出力伤亡员弁勇丁已由臣之洞咨照苏元春李秉衡汇同各军请奏奖不致虑有湮没　圣主明见万里优奖戎行其应如何　特颁懋赏　朝廷自有权衡惟是敌情军势将略民心臣等既考察详寔不敢不详晰上陈不惟知以前之战状亦可以筹后日之边防

　　款议虽定仍宜备战以毖后患疏光绪十一年　　　　　
钦差大臣彭玉麟

窃臣前接总署转电光绪十一年二月二十二日奉　旨法人见在请和业经允其所请约定越南宣光以东三月初一日停战十一日华兵拔队撤回等因钦此臣比即电致总署万万不可先撤兵中其狡谋乞为代　奏二十七日复接总署转电本月二十七日奉　旨彭玉麟电奏请饬统兵诸臣仍原处等语撤兵系照津约断难失信昨已将办理此事全局利害谕知张之洞即给与该尚书阅看自可了然且撤兵回界仍系整军严防彼即挟诈背盟我亦有备无患该尚书等惟当遵前旨迅速办理毋误事机钦此伏读之余仰见圣谟深远筹策万全于议和息兵之中仍寓思患预防之意莫名钦服但微臣区区愚虑尚有不能已于上　宸听者请更陈之我　圣朝政崇大待岛族过于优容决无自我横启衅端之事彼族知其然也而以为畏之遂日肆其欺侮而悍然罔顾然如琉球之未复伊之让界兵端未开犹可说也此次　朝廷赫然震怒命将出师迄今三载本年二月十三日谅山大捷　天讨方张乃津约忽以局终事堕其术中亦见轻于彼矣彼族犬羊成性枭獍为心如市井小人惟利是趋安知信义挟其趋利之心存一见轻之意见我之兵卫既撤全越悉为彼有险要已失藩篱洞开安有不乘机侵轶之理若待至此而始悔失计不亦晚乎且上年津方定约彼即犯越之观音桥我兵方撤入关彼即肆扰台湾前事固昭昭可鉴今复狃其故智以欺我我复信之堂堂中华任其玩弄于股掌而毫不省觉臣愚恐诸国闻之谓吾华之易与也亦必从而生心思因我以为利边鄙之患其有已时哉抑臣更有虑者西国觊觎中土多历年所彼其用兵于我忽而请者夫岂有爱于我而讲信修睦哉其必有所图也明矣自海上告警以召将征兵购船制械天下骚然縻饷已数千万及布置粗定兵机渐利彼乃以一和字误之而我所用经费尽成虚掷如此行之数四海内罢疲势必不支不得已一惟和之是从由是当事者以和为得计无复自强之谋领兵者以和为固然潜消致果之气边疆要阨又以屡和之故武备懈弛而不修一旦黠虏挟其坚船利号召彼族环起而与我为难其时财用既匮兵气不扬天下大局将有不堪设想者此其用心至深设谋至毒而其势殆将必然故臣每一念及辄中夜以兴绕帐彷徨不能稍刻少安也昔赵宋南渡韩刘诸将百战抗金岳飞力图恢复长驱北向几复中原乃秦桧主和金牌遽召遂终宋之世讫不复振何也战则气以厉而弥奋故可进于强和则气以馁而益偷故日趋于弱宋之已事固其明效大矣方今议已定自难中改然黠虏无信事未可知伏乞　严饬沿海各疆臣及各将领严备陆师战守外濒海如天津吴淞福州广东台湾等处应赶速添造大小铁甲战船每口至少必须十余只各另成一军募各海岛精壮渔户习熟风涛沙水之性者编为各船之勇免使为敌人募用以成奸细精选久于水师身经百战健将为之管带勤加操练静以待之庶几立自强之基万一敌复败盟狡焉思逞即永绝其好一意从事于战内外臣工复有敢以议之说进而损威纳侮者应请照十年七月十五日　上谕交刑部治罪　严旨肫切自宜遵切不可一误再误仍蹈故辙图一时之苟安贻无穷之隐忧惟务声罪致讨大张挞伐必令俯首帖耳就我御勒不敢复肆鸱张而后已如此则　国家之威灵遐畅彼族之窥伺隐销四海永清寰宇蒙床矣微臣愚戆不知避忌谨披沥血忱由驿驰陈

　　缕陈选将练兵情形疏光绪十一年　　　　　
会办云南军务前湖南提督鲍超

窃奴才由广西归顺进扎牧马途次准督臣岑毓英函商往河阳会剿当即折回行抵白马关准两广督臣张之洞咨奉电　寄法人请和已允停战撤兵毋庸出关等因钦此仰见　圣主怀远息兵之至意惟将领忠勇性成闻之皆捶胸跌足怒目竖眉恨未能战统领徐连升季金声向世珍周鹏举并诸将俯伏帐前力请兼程一战营务处何应锺则求迅速拜折请战奴才以　君命为重再三慰退及闻我兵退而法兵不退诸将愤怒又环列帐外擦掌摩拳同声请战战如不胜先立结状甘从军法奴才谕之不应挥之不退更叩头不起言词激烈至于涕泣奴才行止两难心如锥刺不得已乃独责营务处以违　命悖理更委婉慰退诸将然心中焦灼废寝忘餐欲上言请战不但干违　旨之愆而且恐劳　圣虑欲极言停战不但阻将士之气而且恐懈军心以奴才蒙三朝之恩当五旬之后久积愤懑之怀幸逢主战之　旨于此而不图报　国后恐图报无由于此而不期诛法后恐欲诛不得故选将练兵益加严慎深期一战而捷以彰　国威虽边衅久开恐兵连祸结然痛加惩创而许和则法人慑丑心惊寇患可除今　圣主怀柔俯允其请虚糜帑金亿万数千里徒劳士卒此奴才中心之恨事亦即为奴才毕身之恨事也且和议虽经初定后虑尚多隐忧奴才身列行间言之则近恋栈不言则心实难安积久思维人臣当不避斧金越何嫌疑管见所及不得不为我　皇上缕陈之法人狡诈甫败请和安知非避我锐气懈我军心耶安知非老我将帅糜我帑金耶我初胜而彼请和安知我稍懈而彼不乘隙狡发耶海国迢遥谋为莫测轮船飘疾来去难知敌情诈而防不胜防海岸而守不胜守和议成后该敌不必防我而该敌易于乘我我不能往攻该敌我不能不防该敌筹防日久糜费日多将领日衰军士日懈不数年间元勋宿将壮者老而老者没一旦有变欲求如今日之能战能攻诚不易也即不然而选将练兵另起炉势必缓不济急较奴才去年之成军为尤难且训练队伍需用枪均非急切所能办再兵端一开各守公法尤为临时所不能办况审时度势耽耽而视者又不仅一法人也然既经许之大信难失但条约不可不慎后虑不可不周勿使其独据利源勿使其得有地势往岁议和敌屡索赔兵费今无故扰我藩疆侵我内地坏我兵轮毁我船厂彼岂不应赔偿耶再按万国公法据理力争彼将何辞以对设从免赔则藩越之地土尺寸不可让台湾之法人一卒不可留越连滇界滇产五金华涎内犯后患何穷台虽海岛物产富饶乘间相侵全闽何恃得陇望蜀人情类然而况诡谲之法人乎现在我撤兵彼反添兵我已退滇粤彼尚台澎不开台廉海口反禁我接济只船何耶郎甲退即又开四以击冯军新议便违诈情已露如此奸欺殊堪痛恨倘和约稍涉要求仍请一意主战奴才合滇粤诸军及所部将士誓拚犬马余生力灭豕狼小丑必动出万全功成一战庶我朝柔远之恩威并周而报　国之愚忱尽使天下臣民廿余年之积愤亦得稍抒且法人所恃者枪奴才所恃者队伍枪为呆物队伍乃活人若专赖枪与决胜负虽胜而所伤亦多奴才虽不能不用枪决不专赖枪必率队直入敌阵短兵相交四面兜剿尽戮之而绝其根株

正月二十八日片请添募二十营者原期厚集兵力独任灭敌复越之责添营虽必添饷灭敌后各省之防饷可轻一劳永逸是添饷原为省饷计也若洪逆窃据江南使诸逆各陷各省贼数无算带队攻剿无一不战而破其全军数年肃清数省灭全逆而致中兴如　朝廷信奴才于昔委以重兵授以重权势必复全越而灭法人奴才成军时已誓诸将不诛法复越必不生入关门况法兵无多即倾国来犯亦万不及洪逆十中之一分法据越地万不及东南数省之一隅今昔相较多寡相衡则奴才破之灭之更如拉枯折朽成案可鉴非敢侈张欺罔于　君父之前也海内臣民无日不以诛法为心而奴才旧部将士亦无日不以灭法为念又不得不念我　皇上赫然一怒伸天讨而快人心耳奴才赋性愚直责任戎行战事不敢多言而一片血忱不得不披肝沥详细直陈伏乞　谕令摠署深思妥议勿失事机致贻后患并令沿海沿边选将练兵议求数事以壮军心万不可因和而堕敌彀也夫兵可百年不用而不可一日无备用兵以得将为先选将难而得将尤难募兵易而练兵不易选将贵先选其心性气力次之心性朴诚者勉以忠义授以机宜平时秉性不移临敌自奋身不顾练兵贵练真队伍技蓺次之队伍严肃者步伐整齐进止如一操演呼应既灵对敌自指挥如意所谓恃一人之力而力有限合众人之力而力无穷灭发剿捻寔由选将得将募兵练兵合策力之所致耳前督抚臣曾国藩胡林翼集载霆军进如潮涌立似山峙又载霆军自成一家不二法门者此也如唐仁廉孙开华娄云庆曹志忠陈由立王衍庆龚占鳌熊牛唐得胜江自康李定明等皆霆军旧部格遵旧章精练队伍临敌皆能力战去夏奴才奉　旨出师八月十三日始奉　谕旨招募万人因居家无见成之勇筹饷之权数千里调将二千里筹饷忧心棘手焦急如焚诸将虽奋勇赶来而器械勇动难敷用全军仅请五成洋枪又皆前膛到未及半乃捐饷挪办快枪十月二十二日仓卒起程沿途借银赊米费尽周张不有商号借银九万余金全军万难速进且日行天雪地仍饬半日行程半日操队跋涉已艰苦万端将士仍勇气百倍一路官民同称精壮而亦窃喜胜算堪操然数月来艰难忧急寔已费尽苦衷非徒奔走驰驱先后毙九员将官百余兵丁即江直之拨枪子亦未到齐而专办之快枪子火更难赶到于此知成军之难而采办枪械军火为尤难苟非平时选将练兵而临时招募无不贻误事机以目前之时势而论战事尚可忽乎哉兹谨将所部久经战阵之将领衔名籍贯另缮清单上呈　御览以备选将之用现因马白少两军共食草仍难办故移师广南就粮勤加训练恭候　圣命

　　书科尔沁忠亲王大沽之败　　　　　　
薛福成

英吉利法兰西以咸丰七年冬十一月攻陷广州执摠督叶名琛久踞不退注谋在改约章索偿增商埠自谓据城为质必可如其所请讲解以罢也于是摠督两广兼通商大臣者为侯官黄宗汉宗汉亦承平文俗吏耳盱衡厉色操下如束泾薪退驻惠州既不激励兵练筹克会城又不与英使会议立约退师事习见通商以来主和者例干清议挑衅者亦膺严谴举凡驭远绥边既守战方惟以闭口不言塞耳不闻为能英使额尔金久不得我要领乃纠法美二国驶兵船北上咸丰八年夏四月骤至大沽海口绿营兵素不练多恇怯一见敌船惊溃洋兵踞我南北岸台直总督谭廷襄提督张殿元等皆以疏防获罪遣戍监候有差洋兵以大小轮船七暨舢板船驶入内河直薄天津额尔金等照会内阁此非用兵欲修好请面见　天子诉其事　文宗特遣侍郎衔耆英谕止之不能耆英归赐死遂命科尔沁亲王僧格林沁以差钦大臣视师通州遣大学士桂良尚书花沙纳往议和约英人多索偿及商埠许之恐伤国体拒之虑挑强敌乃以两江总督何桂清兼通商大臣特派桂良花沙纳驰赴上海会同桂清先与英人商定税则再议约章亦欲姑退之以纾近患修戎备也六月英法美三国兵船退去秋七月王移军海口修筑大沽北塘营垒台购巨分布要害檄州县伐大木输之海壖植丛桩水底以御轮船又奏请调吉林黑龙江察哈尔及蒙古两盟马队前后赴军者可五千骑九年春三月辛未朔怡亲王载垣驰赴天津察勘海防事务桂良等在上海与额尔金商定税则额尔金遣其弟卜鲁士率兵船北驶声言将入京换约桂良等告以大沽设防当进自北塘夏五月庚寅卜鲁士至拦江沙外壬辰遣其兵船闯入大沽海口先觇形势王故羸师以张之癸巳洋轮十七艘驶进鸡心滩用炸摧断练甲午鼓轮直进毁我防具皆树红旗催战直总督恒福派员持天津道照会告以桂相已由上海驰还请移驻北塘口外静待换约否则令换约官数人由北塘至天津英人摽使者不受照会开击我台分遣步队蚁傅登岸王挥鞭上马督军鏖战戒台同时开炮沈毁数船击杀登岸洋兵数百生擒二人英领队官伤股而疐殒焉洋轮入内河者皆已中不能驾驶惟一艘遁至拦江沙外是役也英人狃于往年海口之无备且窥见台中力微弱未知我增置大炮也贸然轻进迨我炮击坏数船洋兵相顾眙心手瞀乱纵炮骛击多不能中海潮方上易进不易退仓卒不能出口而我台瞭击敌船无不中者是以获捷英船未入口者留驻大沽以南分向旅顺威海卫大连湾大孤山游泊测绘皆海口形胜也或在此购煤汲淡水转若为济寇后路焉疆吏营将闻之然咸谓荒岛无足扞者会英船且尽始悉南驶当英兵开战时美使华若干由北塘登岸诣京师递国书以优礼换约而返华洋巨商知英人耻其败挫必兴师报复惧妨互市也

自议集捐白金三百万两输偿英饷沮其再举于是英使法使照会通商大臣何桂清若事事遵八年原约即可罢兵桂清据以入告得　旨卜鲁士辄带兵船毁我海口防具首先背约损兵折将寔由自取并非中国失信所有八年议和条概作罢论若彼自知悔悟必于前议条内择道光年间曾有之事无碰大体者通融办理令其有以回报本国仍在上海定议不得率行北来倘再有兵船驶入拦江沙者必痛加攻剿毋贻后悔当是时庙谟以获胜之后欲改前约冀英法二国或就范围也然犹申戒疆臣帅臣不得见敌辄先开致碍和局又命留北塘一口为通使议和地顾北塘地势扼要不下大沽明代防倭已有台康熙道光年间皆修葺之迨王督办海防营度于大沽北塘之间已二三年北塘用帑百余万金仅成南北三台会有言宜纵寇登岸击之者王心韪其说旋奉　旨撤北塘备之退就大沽营城移其巨置大沽南北岸台营城距北塘陆路三十七里水路七十里议者谓御敌不于藩垣而于堂奥失计已甚北塘绅士御史陈鸿翊密疏争于　朝不听翰林院编修郭嵩焘在幕府亦力争之王狃于大沽之捷谓彼以船来不能多马队俟其登岸我以劲旅击之可以必胜洋兵伎俩我所深知何足惧哉嵩焘以议论不合遂辞去十年夏英将额尔金法将噶罗率轮船帆船共百艘入寇复至大沽口诇我设备严惩前败不敢阑入徐窥北塘之弛防也遂移向北塘先放小火轮船至海岸以铁链系巨桩鼓轮拽之须臾桩则自拔一桩去复拔一桩不二三日而数百桩尽拔矣六月丁丑英法马步队各挽炮车登岸先据炮台官军犹以其来换约不之御也大吏派员持照会请其使臣入都换约不应王振军以出所部马队已调赴他军不上五千合京旗步队几及万人英军马步可一万法军八千壬午洋兵由北塘进内港我军驰往扼之适值潮缩船不能动惧为我军所袭也高悬白旗示欲议和状我军信之不敢纵击比潮长洋兵出不意薄我师我师被挫洋兵由北而南将逼大沽扺新河我军御之洋兵先以七百人出战王以为少也麾劲骑驰之洋兵退乘势蹴之洋兵各执一枪精利无前数十步外即不能近俄而七百人为一字阵每人相去数十步阵长数里辂我马队三千渐围渐迫我军不能退突围欲出洋兵发枪无不中我军如墙之隤纷纷由马上颠陨近世火器日精临阵者以俯伏猱进为避击之术骑兵人马相依占地愈多且高遂为众枪之的然后知枪炮既兴骑兵难以必胜或反足为累也戊子王师败绩于新河收合马队出者七人而已精锐耗竭势遂不支退保唐儿沽英法军张甚出全队攻军城又攻副都统德兴阿之营于新河皆陷之大沽北塘如左右户新河复居大沽之背是时洋轮由北塘分向大沽驾大炮拟我炮台以扼我前步骑踞新河以我后大沽炮台益危炮穴外向不能反击王所经理三载之工程与数百万之帑金悉置无用之地王始悔纵敌登岸之非计而事已不可挽矣

庚寅我军复退洋兵进踞唐儿沽辛卯奉朱　谕云僧格林沁握手言别焂逾半载大沽两岸正在危急谅汝忧心如焚天下根本不在海口实在京师稍有挫失须退守津郡自北而南迎头截剿万不可寄身命于炮台以国家赖倚之身与丑夷拌命太不值矣南北岸炮台须择大员代为防守汝身为统帅固难擅自离营今有特旨非汝畏葸若不念大局只了一身之计殊负朕心握管凄怆谆谆特谕汝其遵壬辰　特派侍郎文俊武备院卿恒祺驰往北塘海口伴送英法二国使臣入都约换秋七月癸巳朔　上命大学士瑞麟尚书伊勒东阿统京旗马步官兵九千防通州丁酉黎明洋兵攻大沽北岸石缝炮台一开花弹猋入火药库訇然震发雷砰电扬土崩石飞炮台失陷提督乐善死之惟南炮台尚存王念屡挫之后精锐伤亡南炮台孤立难持久适奉　密旨退防后路乃撤营城及南炮台防兵次于通州之张家湾与瑞麟军相依护庚子以疏防故夺王三眼花翎领侍卫内大臣镶黄旗满州都统洋兵进至天津会和议屡讲不就遂逼通州八月戊辰光禄寺卿胜保率偏师邀于八里桥胜保红顶黄马褂骋而督战洋兵丛枪注击伤颊坠马师奔瑞麟军闻风凶惧宵溃王军朝阳门外己巳　天子以秋狝巡幸热河洋兵纵火燔圆明园甲申王军亦溃闻恭亲王在长新店与瑞麟皆往从之英法按军郭外欲邀恭亲王主和议恭亲王用恒祺居间排解往复关说甚苦浃两旬和约始定九月壬寅暨英人法人平当是时曾文正公国藩督师祁门胡文忠公林翼驻军太湖进剿粤寇相持甚急闻变合疏请奏于两人中　简派一人率精兵万人入援会议和成乃不果行英法军以海口封冻为虞皆于初冬退去议者始悟咸丰七年广州被陷之后未始不可善为讲解内外大臣无一谙洋情者遂于刚柔缓急取与操纵之诀未能适中机宜又或专为身谋玩视大局瞢然置之不理使彼激而生变纷纭者数年局势乃更棘矣不然则乘大沽挫败之后隐示转圜倘得能者善为迎距则八年原许之或可择其重者抽出一二既使仍用前约其愈于十年所定之犹多且敌情叵测大沽北塘与各海口皆当严备夫濒海设防犹在海驾舟也舟之大数十丈凿方寸之孔纵水漏入则全舟沈矣寇一入口内地震惊防不胜防彼且反客为主又以津沽屏蔽京师而能战之兵寔不满万亦觉军势过单骑队不敌枪队更出人意计外乎自古战守和互相为用两国修好军卫不撤设防之无害于和亦明矣是故战愈奋守愈固则和愈速不战不守和亦难久要挟孔多和固受瘥自然之理也北塘撤防为议和地时论颇归咎于载垣端华肃顺之误大计彼时三人赞襄密勿其责自无可辞战和两歧断非万全之策若十年之役仍能敌弗令深入则彼已频年动众师劳饷匮势必自沮然后遣明炼沈毅夙有威望之大臣驰赴上海揆时度势与之定议岂不愈于天津立约哉岂不更胜于京师立约哉

　　书汉阳叶相广州之变　　　　　
薛福成

西洋诸族初至中华仰互市之利其国地皆相隔数万里外航海遄来颇驯顺不敢肆后以禁肇衅发难之地寔在广东自使相琦善撤改引敌以就和议驯至割香港输重币粤人固以决眦切齿一渫其愤而未得其间也抚局屡变倏战焂和使相耆英卒与英吉利订江宁之约约中既定于广州福州门宁波上海港口通商又有许英领事官居五处城邑专理商贾事宜之语于是宁波上海门领事馆虽不在城中常得与道府以下官相见福州城中乌石山顶建洋楼大府弗能禁且与行相见礼粤人闻而诟病之合辞诉大府请毋许洋人入城不省乃大起团练传檄远近不支官饷亦不受官约束骎骎与官为仇矣是时耆英总督两广英人复以入城请纳之惧激变拒之虑起衅密告英人粤民鸷悍请徐图之期以二年后践约既鹿邑徐广缙为总督汉阳叶名琛为巡抚英人以兵轮闯入粤河申前约总督密召诸乡团练先后至者逾十万人自乘扁舟赴英船告以众怒不可犯耆老十余辈迭入领事馆陈说百端英酋方谋留总督为质两岸练勇呼声震天英酋惧请仍修旧好不复言入城事于是粤人益自得谓洋人固易制也好事者宣言于外欲遂乘胜沮败通商事英公使文翰贻书摠督愿重订和约粤人请为载书严禁洋人入城文翰见众心汹汹恐防务遂盟总督巡抚会疏入告　宣宗成皇帝嘉之封总督一等子巡抚一等男时道光二十九年也咸丰二年徐广缙移督湖广巡抚坐迁总督是时寇纵横而广东差完又为中外通都会称殷富地凡邻近诸行省调兵食购器械率仰给广东总督亦颇能选将募兵击平境内土匪及群寇之阑入者五年拜体仁阁大学士名位愈重　宠眷稠叶相以翰林清望年未四十超任疆圻既累着勋绩膺封拜遂疑古今成功者皆如是而已不知天下事多艰难也然性木强勤吏事治两粤久吏惮其威重皆不敢违初以拒洋人入城有贤名因以自负以雪大耻尊　国体为言凡遇中外交涉事驭外人尤严每接文书辄书数字荅之或竟不荅顾其术仅止于此既不屑讲交邻之道与通商诸国联络又未尝默审诸国情势之向背虚实强弱而谋所以应之英人以入城之约为粤人所挠居常悒悒兼憾叶相之摧沮而慑其积年虚望未有以难也东莞会匪倡乱合他寇围广州势张甚有议借洋力御寇者叶相斥之退诸寇旋败散按察使沈棣辉督军剿贼功尤多列上官绅兵练之力战者请奖荐叶相格不奏兵练皆解体棣辉忧愤而卒叶相檄诸府州县凡昔通匪者吏民格杀勿论黠悍者皆假捕会匪名相仇杀前后斩十余万人从贼者不敢归或轶扰广西江西或遁入海栖诸岛中英人以火轮舟围而降之英方与俄罗斯争雄欲驱降贼以敌俄贼首关巨梁楫惮远行坚请英领事官巴夏礼先攻广东可以得志巴夏礼谓师出无名留香港数月日夜训练

六年九月有水师千总巡粤河遇一划艇张英国旗千总知奸民惯借英旗以自护也登艇大索执逸匪十三人拔其旗以获匪报南洋通例以下旗为大辱巴夏礼驰与争论千总弗为礼巴夏礼大恚照会叶相谓按和乔纳匪当移取不当擅执毁旗尤为非礼且华民在英舟为佣实无罪责归所获十三(三)人其驻粤公使包[泠](令)[谯](焦)让书亦至叶相曰此小事不足校其之遣一小员送十三人于领事馆是时巴夏礼已与公使及水师提督密谋欲乘此时求入城翻前约又见所遣仅微员疑有意折辱之遂不受曰此水师事当送水师提督舟中若并送千总来乃受微员复命叶相曰系之遂系十三人于狱丁丑英酋忽遣通事来告越日日中不如约即攻城亦不省己卯叶相方在校阅武闱马箭忽声炮声从车来吏报英兵舰进夺腊得中流炮台文武相顾愕叶相笑曰乌有是日昃彼自走耳令粤河水师偃旗勿与战英舟进迫十三洋行明日英人趋凤皇山炮台守兵以有勿与战之令也则皆走不知所往明日英人夺踞海珠炮台遂驾炮注击摠督署司道冒进见请避居叶相手一卷书危坐笑而遣之十月丁酉朔日当午炮声震城骤崩缺口余二丈英兵既入城复退出叶相遣知府蒋立昂往诘领事用兵之故英水师提督亦在坐同辞荅曰两国官不悟情不亲误听旁言屡乖旧好请得入城面议之叶相坚守前约亦心惮洋人诡诈虑既见而受辱也遂不许巴夏礼请先议定相见礼然后入见或于城外设公所为会议地亦不许是时英兵不满千而兵勇及团练赴援者数万人皆惮敌火器未能力战于是炸炮连日分五路入城十一月炮昼夜发辛未夜西关外洋楼大火粤民火之也先焚美利坚法兰西居室次日始延及英馆凡昔十三行皆烬焉丧失资财无算英兵亦火具焚缘濠居民数千家以报之遂帅众登舟己卯退泊大黄滘炮稍稍驶去巴夏礼知法美二国馆被焚喜曰二国必与我矣大抵酋隐谋初守便宜欲以兵盟改前约俟得所欲乃报国主故其开炮入城务作声势恐吓叶相亦微之谓彼寔无能为固不敢困我也叶相狃前功蓄矜气好为大言以御众渐忘其无所挟持每到危迫无措亦尝有天幸护转圜默念与洋人角力必不敌既恐挫以损威武或以首坏和局膺严谴不如听彼所为善藏吾短又私揣洋人重通恋粤繁富而未尝不惮粤民之悍彼欲与粤民相安或不敢纵其力之所至以自绝也其始终意计殆如此英以洋行被毁所丧货财多愤甚驰报国主酋知不能隐亦驰报国主遂敛船退舍以待命国主下议院议上议院大臣力主称兵下议院绅民不允有调停其说者谓宜先遣特使至中土请复位盟约并索偿以不许则先礼后兵理直辞顺乃可激众怒用之国主以为然简二等伯爵额尔金赴粤调派兵轮分泊澳门香港俟进止遣使告法美二国合从之利额尔金贻书叶相大略谓旧约凡领事官得与中国官相见所以联气谊释嫌疑故两国无难办之事

自广东禁止入城以来浮言互煽壅阏不通致有今日之衅粤民毁我洋行群何辜丧其资斧请订期会议偿重立约章则两国和好如初永无龃龉否即以兵戎相见毋贻后悔叶相谓其语狂悖置不荅额尔金再三趣之皆不荅法美两国领事官亦以毁屋失财照会叶相请酌给赔偿且言英已决计攻城愿居间排解议者或劝抚定法美以伐敌交叶相谓彼皆比周以胁我也遂不听且不设备粤民扬言英使果来当群起击之额尔金淹留香港久不得中国要领欲与他省大吏议之则皆以叶相握通大臣关防不敢搀越为辞欲入都则是时未设摠理各国事务衙门无主之者适法美两国兵船至香港汲淡水将赴日本乃讽之同攻广东谓得志中国则日本不战自服遂与联盟七年五月英师攻东莞不克己丑琼州镇总兵黄开广以钓船红单船百余与英师战于三山我军溃英师追至佛山镇而止九月谍报英船骤至将大举攻城叶相笑曰讹言耳必无是事十月戊申朔忽有英法小火轮船入粤河竖白旗示无战意递照会仍言入城索偿及通事叶相荅以通而外概不能从于是英法美三国兵船皆集黄埔十一月戊寅朔进泊花地癸未进泊沙面登河南岸夺民屋以驻兵法人美人皆不欲战谓我于中国素无怨何必弃好寻仇英人谓曰方今中国内寇益横又瞢于外交之道助之不知德病之不知怨贵国笃念交谊中国且益自尊谓小国不敢叛天朝也贵国如不欲责偿我将独进如有所得我自擅之二国乃与约得利均沾美船虽从而不助战英又兼供二国一月兵饷当是时　文宗显皇帝忧粤事密戒叶相海内多故饷源在广东凡驭洋人务持平勿偏执酿衅端叶相于英兵之退既增饰击剿获胜状以闻累疏称英国主厌兵粤事皆额尔金包[泠](冷)巴夏礼等所为臣始终坚持不为所胁彼技已穷自行服矣粤民疾视英人互播流言或称英国印度已叛英兵败绩连丧其渠或称英船遭飓风火器已荡尽叶相摭以入奏又称英兵纵火焚居民自致延烧洋楼今反索偿此端万不可开因自陈布置之方驳辩之辞甚具　天子又特戒之谓浮言难尽信当相机慎图勿存轻视意但南北相距七八千里寔状无由上达又以粤相驻粤综理洋务久更事多必有把握故常　优旨荅之叶相失事时犹奉　温谕褒勉望其措注得宜也将军巡抚司道进见商战守策而叶相淡若无事然或密询其故则曰彼第作战势来吓我耳张同云在敌中动作我先知之我不与和彼穷蹙甚矣张同云者本通事叶相购为外间者也有识时者退而叹曰强寇岂可以空言应哉己则无备辄谓人穷促譬犹延颈受暴客白尚告人曰彼惧犯法穷促甚矣自欺如此祸其可纾乎粤民自使相琦善粤后尝疑大府阳剿阴抚叶相亦畏粤民之悍遇事尤裁抑洋人欲求众谅

然粤民见叶相之夷然不惊转疑其与英人有私及英人累致书不荅且不宣示则更疑之僚见寇势日迫请调兵设防不许请招集团练又不许众固请叶相曰姑待之过十五日必无事矣乃乱语也先是叶相之父志诜喜扶乩叶相为建长春仙馆居之祠吕洞宾李太白二仙一切军机进止咸取决焉乩语告以过十五日可无事而广州竟以十四日先陷人或讶之或曰洋人赂扶乩者为之也然其事秘世莫得而详云戊子得密报敌已分布巨炮将攻城或称宜遣绅商赴船观动静叶相盛怒传谕官绅士庶敢有赴敌船者按军法英人复照会叶相一欲相见二欲在河南岸建洋楼三欲通商四欲进城五欲索偿及兵饷银六百万两仍不见荅己丑英香港总督会同法美二国提督张榜郭外限以二十四时破城劝商民暂避其锋庚寅旦敌据海珠炮台炮声如百万雷霆并击总督署开花弹芒焰四射火箭入南门延烧市肆火光烛天合城鼎沸叶相微服奔粤华书院千总安邦率粤勇千人殊死战杀伤颇相当以无后援遂不支辛卯日未中洋人登城城内炮台及观音山顶竖红旗叶相知城陷始派弁持令箭出新城悬万金赏调潮勇攻观音山战良久不能克巡抚柏贵檄绅伍崇曜等议和往见叶相仍以断不许进城五字语之壬辰将军穆克德讷竖白旗西北城上开西门纵居民迁徙洋人塞城上炮门分兵城瞭望张榜禁止杀掠谓此行为仇总督不扰商民也癸巳将军巡抚会同出榜安民谓和议可定城内士民毋惊恐伍崇曜等趋英船谒公使额尔金不得见见其翻译官威妥玛领事官巴夏礼及通士张同云李小春往返三四和议不成英人索叶相甚急乃以乙未夜移居左都统署圃之八角亭戊戌英人括总督署中财物并取布政司库银二十万两以去释南海县狱囚分队引路寻总督己亥突将军抚都统至观音山诡云会说公事旋搜至八角亭拥叶相置大轿中冠带翎顶如平时遂登观音山度飞轿踰城出薄暮舁入舢板小舟上火轮船从者或以手指河摄之以目使之赴水也叶相不悟将军抚等会疏劾叶相旋得　旨以乖谬刚愎之罪褫其职壬寅洋人送将军抚等还署挟叶相至香港犹每日作书画以应洋人之请从者力劝不可题姓名乃自书海上苏武八年二月英人挟至印度之孟加腊居之镇海楼上惟武捕蓝璸与一栉工二仆寔从叶相犹赋诗见志日诵吕祖经不辍九年正月蓝璸病卒叶相寝疾西医治之不效三月丁丑卒英人敛以铁棺松椁伴以水银并所作诗归于广东时人读其诗未尝不哀其志而憾其玩敌误国之咎也因为之语曰不战不和不守不死不降不走相臣度量疆臣抱负古之所无今之罕有反言以嘲之云诗曰镇海楼头月色寒将星翻作客星单纵云一范军中有怎奈诸君壁上看向戌何心求免死苏卿无恙劝加餐任他日把丹青绘恨态愁容下笔难又曰丁零洋泊叹无家雁札犹传节度衙海上难寻高士粟斗边远泛使臣槎心惊跃虎笳声急望断慈乌日影斜惟有春光依旧返隔墙红遍木棉花叶相在镇[楼洋](洋楼)官五日绘相一次分报英国主及香港上海洋官而叶相之父当城破时仓皇出走未得音信故其诗云然

英法两国兵久踞粤城不去而北门外九十六乡之议师起设团练局于佛山镇扬言戒期攻城然心志不齐号令不一讫于无成英人初志在得入城见大吏籍以通隔阂驭商民乃粤民一激再激叶相复一误再误使拱手而有粤城非英所望也然其意终在更定约章索偿增商埠又因粤事益知中国易与遂纠法俄美三国兵船北上驶入大沽阻我海运立约而还既而约事中变科尔沁忠亲王以重兵扼大沽九年败击英法兵船英人退至香港益募闽粤亡命操练不辍十年复悉锐犯大沽北塘炮台连败官军陷天津逼京师寇焰披猖海内震动英法两国乃迫索巨饷别订约章大得便利视旧约加倍蓰焉嗟乎西洋诸国之勃兴古以来未有之奇局也其得失利獘视前史所著迥殊非默究数十年不能得其窍要或视为寻常忽不加察而大受亏损或上下内外坚持力争而无关至计粤民激于前此大府议和之愤万众一辞牢不可破必阻其入城一事以为快屡请屡拒纷纭者二十年而大沽之失天津之约皆成于此由今观之甚无谓也英法两国于和议定后至同治元年始退出城英人占将军署为领事廨沙面造洋楼为通商埠法人占布政使署为领事廨并踞新城总督署改建天主堂而粤人固无如之何夫民气固结国之也善用之则足以制敌不善用之则筑室道谋上下乖睽互相牵累未有不覆败者观于粤人己酉之役官民一心措注协矣厥后志满气嚣动掣大吏之肘微特中材以下不能用奥民即使同治以中兴诸将相当之恐有大费踌躇者叶相之瞻顾彷徨进退失据亦固其宜寻至城陷师虏而粤人坐视不能救其愤盈激昂之气亦稍颓矣是果可常恃乎昔侯官林文忠公初禁洋之时洋人未识中国虚寔有顾忌心若使林公久于其任未必无以善其任乃使相琦善继之而大局一坏不可振矣耆英伊里布又继之和议遂定彼时舍此固无以弭外患而主和议者例受人指摘下流之居未必如世俗所讥之甚也粤民之与官相抗亦琦善耆英伊里布三相有以激之叶相见林文忠裕忠节诸公或以挑衅获重咎或以壮往致挠败而主和之人又皆见屏清议身败名裂于是于可否两难之中别创一格以求所以自全者高谈尊攘矫托静镇自处于不刚不柔不兢不絿之间乃举事一不当卒至辱身以大辱国而洋人燎原之势遂不可复遏然则洋人之祸引其机者琦相决其防者叶相也要之御非常之变虽豪杰之士鲜不智勇俱困焉因前事无可师而俗论不可偏也若以太平文吏翰苑侍从之才当之岂不难哉岂不殆哉

　叶相广州之变亦中外交涉以来一大案记载者不下十余种或怨诽过当或传闻失实惟粤人李凤翎洋务续记一卷七弦河上钓叟英吉利广东入城一卷始末所书较为明核余病其选辞未尽雅驯且月日尚有未审事尚有未的者乃集十数种书大加考订删次并参考江上蹇叟所著中西记复附以平日所素闻于粤人者稍加论断以垂鉴戒焉自识　中西纪事谓粤城之陷在十二月洋务续记谓在十一月英吉利入城始末谓在十月观洋人于是月十七日贺元旦乃中国冬至后十日也自以洋务续记为是又识

　方存之云中西纪事于英人陷粤城事过嫌疏此外专记此事者数家又冗秽蔓芜传闻失寔有不能择言之病此篇选词雅驯采录精当摩写叶相与粤人及洋人心事形容曲肖无一语不确寔无一句不平允至其随事曲折去意韵深远音调铿锵篇中顿折停蓄或顺递或逆接或明揭或隐藏或豫摄下意或总结全旨用笔自有法度此种大文殆得左传汉书之神髓者

　　论二国交战必先知攻守之法
凡两国将有用兵之事必先审己量敌而定其攻守之事有两国皆用攻法者有一国用防守之法而特来来攻者定攻与守之主意或与他国交涉之事有相关或与地理有相关或因敌强而我弱或因敌弱而我强若两国将交战时一国有敌兵难过之要隘且有多路能至敌国即可于敌兵难过之界内聚会各军而后攻敌凡两国之交界或为河或为山过此河山攻入敌国大约初时之军必较强因敌人用防守之法不知攻入之兵由何路而进处处设防则兵力分散敌人聚集全军冲入防军之内故其兵较强若其防守之国有天生险要或为河或为山可御敌兵则可以寡击众征调各处守兵以破敌若无天生之险要大约进攻之兵可深入敌境初交战时若为平坦之地或无城堡或无要隘祇有一二军屯扎其处攻军可以得胜不但初交兵时攻者能得便宜之处即以后防守之军亦不知敌兵向何处前往用攻法之统帅早定各法防守之将不知敌军之主意处处堪虞敌兵进攻一处或真或伪亦难确知此时防守之将欲将各路之兵聚会而御敌尚恐其力之不足何能反用攻法乎第一次战而得胜者第二次战而亦得胜统兵之员已用攻法则防守之军不免为敌牵制矣凡进攻他国之军应备齐军料又应预备攻入敌国之后能接济军料近于攻入敌国之处宜立一后路粮台而设法运粮若有粮而无运粮之法虽有多无益于事所以进攻他国之军运粮之法不妙即不能交战须待他军协助或在敌境内四散收粮如是则失其用攻之益处防守之军散布各处易得军每省防军所需之军料本地有之不假外求最紧要之军料不宜运至一处积起宜于数处立军料局且防守之军自后而得军料其路已多则运载良便如防守之军战败退回即可退至立军料局之处故退军则运更便依此理将攻守两军比较之则进攻他国而利在速战者初时有运军料之难近今精求武备之国能迅速得军料而源源不绝如此则攻入他国之军究占便宜因交战在他国之地也昔时法王拿破仑屡次攻入大国而残破之如是则彼国听命而求和若两国丁兵之数相去不远虽攻入他国亦不能如拿破仑之多获胜仗因攻入他国之军渐离其后路运料更难不易交战在本国之防军可用前往之数路以办事非如进攻之军祗用前往之一路以办事大抵防军所办之事意在保护一二处即攻入之军所欲破者惟防守一处防军在此处与攻军之间如可从他处运军料而不必用防守处之军料则防军之军面可与攻军前往之路平行当防军未败时敌军不敢前进恐防军断其后路而全军皆危也

防守之军有如此攻敌之法不惟全军可用即偏师亦可用之凡偏师能从攻军前进之路旁而得军料即可于或左或右断攻军之后路故进攻之军须保守前往路之横路恐防军断其后路若横路甚多可令分军游击以护各路且保护从后而来之运军料车进攻之军日向前往则护横路愈难特派护路之兵愈多则前往之兵愈少进攻之军若不能大破防军则难保后路之不断如此则防守之军初虽弱而后则强在此时之防军可变为攻军若一国专用防守之法而待敌来攻此法不善因攻入之军见防军不动即不惧有断后路之事不必另派分军以护后路所以防军虽弱须用攻法不畏敌军之败我攻军虽弱定派分军护后路防军既用攻后路之法若所御敌兵之数较多于本军之数防军虽弱攻军虽强即变为强弱相等知此理者防守之军遇此机会即可以攻易防惟此等攻守之利弊皆与后路台及运之道有关系初时进攻之军能于防军之旁面聚会或断其防军或从后围绕其防军此时防军人数尚少定有难事如不欲以寡御众必须弃数处之地而聚会各军以御攻入之兵惟攻军定须立大军料局而积起军粮若第一次击退防军而未其防守之力因获胜仗愈向前行则运料又愈难且深入重地不能弃其后路必须护其运之道防守之军可随时酌改其后路而以本军之军面保护之如己有铁路则运兵与运军料甚易本国易积军料而聚集多军于敌国之境上攻入敌国不甚难惟在防军守护处不当恃铁路用兵与必以寻常马车运之攻军恃有铁路能迅速聚集其军攻入分散之防军内防守之国虽有铁路与电线必不能于顷刻间会集多兵因进攻之敌军不能办其诚伪必须处处严防若有不能不退之势即于退军(军)之时屡毁其铁路惟其防护处之铁路不可断此其进攻之军欲追防军即必由寻常之路或欲修铁路以运军料颇费周章由此可见进攻之军初有之裨益因铁路而减之防守之军能用铁路聚集各军屯于攻军前进之处所以攻进之军须择防军不能恃铁路保守处攻之不然此铁路有益于防军而有害于攻军如用铁路移兵至军旁而其铁路离敌军不远则甚微险因一尾车所载之兵数不多且与后尾车相去甚远敌军可从半道截击或断其铁路也若用寻常之路运兵必须聚合于一处则敌人不能用小队阻御之此攻守不同之大也若夫会而通之是所望于知兵者

　　论法人近日留意于中德两国
法在欧洲固千余年自立之名国也自昔幅员广远附近大小诸邦皆为所侵吞兼并拿破仑尤以兵力横一时诸国咸莫之敢抗英国独仗义执言高持牛耳与诸国连横拒之败其军擒其王流之三厄里那岛而后诸国以安及为普所蹶割其两部疆圉因之稍蹙然犹得列于大国惟雄强则逊乎昔时矣顾法人深以此败为大耻处心积虑日夜卧薪尝期得当以图报复俾一洗此辱特苦于普之无隙可乘耳普于胜法之后改名曰北德意志成日耳曼大一统之势为欧洲诸国所推尊顾近日法人所专心致志于德者必求一切措施均出于德人之上自谓昔日所以不如德者其故有三一巨炮之所至不能及其远到也故战阵攻击有所弗如一德国之语言文字不能精深熟谙以通彼此之情故交际之间有所隔阂不及彼皆深悉我之情形随机应变有所弗如一德国之地理兵法未能悉知而明其细微曲折不及德兵每人皆有法国图舆险阻远近了如指掌长驱深入扼要击虚进退绰然有所弗如因此三者法之所以败德之所以胜也今当反其道而行之以操夫必胜之术庶几其仇可复矣前事之不忘后事之师也前车之既覆后车之鉴也近日法国中专设德文学堂广招各处子弟入塾肄习现闻习此者实繁有徒三尺童子无不知德国之语言文字与德人交接周旋能如其意所欲吐而于是彼此之情通矣法京巴黎报馆林立有留意时务者谓英人通商中土货物转输赀财充裕迄至今日几有不可阻遏之势关系全局实非浅鲜其有类于中国者多矣法人兵力寔与英并驾齐驱与中国通商亦非一日每与中国相后先何以商务遽尔弗如且也英之有事于中土法何役之不从何事不相助为理近日中法之交益复繁剧度势审情可不亟亟乎哉故有一报馆专请一人通精华文者将中国日报与时势有所关涉者译成法文登诸法报务欲法之通国中皆知中土之情然后于交涉之事利害是非朗然明晰一旦有事得以先事图维先时整顿譬诸奕棋不至虚下一子现已购订一年之报由公司轮舟寄至巴黎每次选择或多或少未能预定其杜患防微蓄谋逆料计意亦可谓深且远矣前年教案闹事之后法人意在求逞其志久之而各国寂然苦于无瑕可蹈然未尝一日忘用兵也未尝一日弛武备也所有往来商船出入东南洋者率皆增置炮盘预备有事时即作兵船以备战阵之用法船所有之炮均置西贡一或遇警取甚便法人之有恃以无恐也如此其谋亦可谓狡矣哉安南人疲[惰](隋)脆弱畏法如虎宴安酖毒甘之如饴绝无深谋远虑早已在法人掌握之中法人晏然视之为外府国王仅拥虚位仰其鼻息听厥指挥而已令法人以安南为已定不复有意外之虞故又将从事于暹罗暹罗与缅甸匹也缅甸已灭于英不祀忽诸暹罗素托庇于英通商驻官立约缔和由来已久今遭法人之侵轶作封豕长蛇之荐食国势岌岌乎其可危英人徒从壁上观既不为之援手又不作鲁仲连为之排难解纷其故何哉岂有所畏于法与抑将俟其困殆而后救之也呜乎当二百余年前东南洋诸岛邦星罗棋布皆登王会之图而预共球之列迄于今日或剪灭焉或臣焉无一存焉其得自立者仅安南暹罗缅甸朝鲜琉球而已皆为本朝之藩国列于贡献自法据南安英并缅甸琉球入于日本夷为郡县朝鲜则日为强邻所觊觎而暹罗兵事不解师连祸结将来莫知其所究竟几于藩封尽撤其得以支持亚细亚之一洲大局者其一则我朝其二则日本而已卧榻之侧几为他人所酣睡堂奥之间尽为敌国然则振作有为力图自强我中国将何如哉以法人心意之贪狡谋虑之诡秘既欲修怨于德国舒其宿愤复计获利于中朝逞其雄图其志固不小矣虽然欧洲多事则中国之福也而我中国尤不可不及时自备也夫岂独一法人足虑也哉

　　综论法越胜负
前月间顺化京城被法人攻打城外隘口炮台法人锐意取胜越兵遂不能支相率弃炮台而走越王及当国之臣咸虑法兵乘胜攻击将弱兵单不堪抵御于是遗员诣法军议和请为城下之盟法人允诺统兵等员入城即将所拟十三条与越廷商定邮寄法京经总统等签核定夺自此信一经传播论者方谓中国命将出师驰戍边界而法人已得顺化定立和约越虽不亡亦徒拥虚器尽夺自主之权此后永远不得为中朝藩属而中朝现在保护之法势处不及无可施为岂非空事张皇耶乃外人之说不然以为新接海防海内华人消息法兵既得顺化而越兵早已布置黄黑二旗皆先埋伏于城内外俟法人过去出其不意要截于路前后夹攻死者不少并统兵之员亦均被越人虏去似乎大败转为大胜法人所颁之十三条和约邮寄法总统签定施行之说悉子虚乌有其故法人意存恫喝讳莫如深将败耗秘而不宣仅以胜仗传布各处凡在该处探新闻者及居越华商传递消息必搜查而后行故现在所述情形其法人胜者皆得诸电音西报确有凭据而法人挫败之说则但有外间流言与华人之从越来者以为如此一则详登而一则略举职此之由然于顺化既失之后苟有香港各家之新闻所录以及别国西商论述之论则未尝不照登于报并不为法曲讳事以寔不实为衡言以合不合为断执中而决谋众而定新闻之体例则然也然吾犹以为法越之大局胜负存亡原不仅以顺化之盟为据也夫黑旗之精锐当法兵初动之时无战不败法已畏之如虎屡请增兵而所续到之兵艘亦止数百名千余名而已先至之兵非黑旗敌则后到之兵岂即可为黑旗敌法军自与黑旗对垒数月以来未尝得过寸地胜过一仗自必别图变计而黑于所踞三宣顺化尚远又因前次屡胜半由人力亦由地利统观全军局势黑旗原不能轻离巢穴越廷故主亡矣新君甫立所以备法者或因大丧内难相间而作本有疏虞之处又深知黑旗不能遽出且法兵挫锐志复仇或专注于黑旗而不暇他顾故越之君臣未尝激调刘部分守顺化而法乃顿为声东击西之计乘顺化无备而唾手取之也且法亦有隐情焉明知黑旗卒不能灭中国增置边防军书络绎如其与黑旗合力拒我我愈不支虽法人尝于中国不认越南为藩服令助刘保越我可兴问罪之师攻其海口然认为自主之国中国固未允许若遣使问罪彼尚有辞倘遽攻海口难料中国之海防强弱何如而我以屡败之师轻于尝试终非计今顺化可取不若移师取之攻破其城速与立约使中国闻之骇知越京已失越主已降自悔作事因循救护无及或者就此罢手则已居然有得越全土之名然后俟布置初定再谋攻剿黑旗之策岂非计之上乎噫法人此举明知事不能济藉此以解嘲耳顾吾谓黑旗尚在越终不亡中国救亦终不已目下姑勿论法人进顺化城猝中越伏大丧其师之说果的与否而揆事度势法欲全踞越地非剿灭黑旗不可欲剿黑旗非力遏中国之师不出与刘合军尤不可也黑旗在三宣法人虽竭力营经以保越为攘越之策在南圻则亦已矣窃恐法人本意在溯红河以达滇希冀矿产之厚耳若区区为顺化其利几何故必不容黑旗而欲谋去之也去黑旗必阻中国南北海口节节有防约计法兵须有七万名然后足以布置而此七万人之饷核计不下二万万法人前挫于德翻然改图休民息兵渐能自立然元气尚未全复以利权言之其于通商事务不过通泰西百分之六七焉能仓卒筹此巨哉况乎黩武穷兵妄思坐大上年之多尼思今之马达加斯加皆越南之类也劳民伤财已非一日其何以为继耶目前中国助刘保越之意显然揭露他国商民知事不谐欲为从中调处蒙谓中国素有保泰持盈之意若有劝和者果使议无偏重事不挟要自必欣然允诺得免于兵言归于好倘法人事事欲占便宜强我所难以偿其愿则吾谓法人之虚寔强弱亦已众见共闻中国而博大之名必曲从其请以自示之弱则失计甚矣请观后事以定是非可也

　　归还伊利害说
伊一土本为中国地前者俄乘喀酋之乱据为己有刻下喀乱已平俄人亦迫于公议仍将伊归还中朝则亦名正言顺之事而中朝不欲薄待与国念其前此历年镇守之劳叛回构乱时俄商之银物亦有所失议给以银以其劳而偿其费且前者官吏或有不善其职而虐遇俄人今两国既联旧好不欲使俄人藉为口实亦议给以银两以示体恤此固中国之政亦　圣明之大度也至其南境之替其士河两岸仍留为俄虽此河为伊大河之支流由天山内之右山口直至喀什噶尔之境仍归于俄足以抗新疆之要卧榻之旁不容他人鼾睡虽然为通商起见两国苟能同归于好尔毋我诈我毋尔虞则两国人民可免锋镝之苦而各安生业之常其造福有非浅鲜者区区之地何足以得而复失为中国羞即其将蒙古迤西之界重行更定将呃尔提斯河之上流及客尔其斯城悉归于俄以为两国交界向来不甚明晰必须更正此正如小孩之夺食口中嚼一手中一目中看一其耽耽之势寔觉难堪而在大人视之则以为争夺枣童稚之常惟有付之一笑而已而特不解人之议之者乃各异其辞也西士意在宪远谓俄国既得厚利又留地四分之一且所留者系形胜将来可以乘闲抵隙唾手而取伊其识见则高矣殊不知地之形胜不可专恃泰西各国在昔岂无形胜之地而何以至近年而风气始开琉球高丽等国岂无形胜可踞而何以至今日而势渐不振必以此恐吓中国其意何哉至俄人之言则自然自为吃亏然观其既与中国和好自然归还中国数言此则尚平心之论非若西士之大而无当也吾以为伊为中国之地归之中国自系一定之理但俄人既乘隙据守数年岂肯拱手让还绝无阻滞此正俗谓所谓口里挖鳅苟不稍与以食其肯吐之乎近来中国凡有与外邦交涉之件无不先议赔自烧[鸦](雅)片土之后无事不然无国不然说者以为中国失体者有之以为办理未善者有之以为示弱外邦者有之以为坐耗中国者有之所言亦殊有理然事值其际有不得不以此法行之者倘凭血气之勇辄曰厉兵马与之从事而仔细思之亦非万全之策而兵连祸结涂炭生灵尤非　圣仁之朝所忍出此外国所爱者利耳与之以利而不至殃民不与以利而必至动众以彼絜此二者之轻重不待智者而可判矣故曰中国之可虑者不在乎此地虽少于昔日可以徐图恢复也财虽输于外府可以更议振兴也惟近来办理洋务竟无后起之人此则中国所宜深患者耳作育人才自是中国要务而近来所谓熟悉洋务者除一二名臣外谁则可以继其后者以前使幼孩出洋学习中国亦设立格致同文等书院以冀储他日有用之才今其效何如乎出洋之人非无学成而返者书院中亦非无日有造就者第所学者不过英文已耳而于通商之大局和约之要务俱未能详参精核也且一经稍有领获或稍习洋语或稍识洋文即自以为天下无双而外国习气先已学到人情世故概置不问若而人者所在多有苟一旦有事而用此等人以办洋务则中国之祸有甚于削地耗财者矣泰西各国及俄国东洋先时岂遽富强若此度其振兴亦必有道今中国之求富强者欲步武西法而不求其所以致富之道而但以机器制造当之岂富强之道果在此乎此其利害有甚于俄人之还地者窃愿与当轴者一筹及之也

　　论俄人占黑龙江边界事
沈阳居民近日又皆互相传说中国与俄罗斯接壤处向立碑石以示画地而守之义也乃俄罗斯人竟将碑石移向南方约有五百里之多中国防边各官吏虽知其故恐蹈不测之祸不敢上闻云第西人传说中国之事常有捕风捉影之时未必尽确寔故此事之有无之事亦难臆断惟以咸丰年间闻者推之恐此事未必尽子虚也夫俄罗斯之立国也虽在亚欧两洲之间而其疆域则与中国黑龙江毗连当康熙时中国隆盛俄曾遣使朝贡嗣后与蒙古各部落互市求入京师肄业学习蒙古语言文字　朝廷许之特设俄罗斯馆于京师以居俄国肄业之人百数十年于兹矣迨至中西通商之后尚如其旧咸丰年间因乘中国多故遂侵占黑龙江之地千有余里自是始结好立约为与国焉夫俄罗斯人之志其于邻近各国之地无一不欲蚕食鲸吞若邻国与之抗者则称兵以夺之至不与之较者则诡计以侵之与之为未有不受其害弱者则窃据之强者则掠之必求得人之物遂己之欲而后已第为之者不亦难乎道光之时余在京师尝闻人言俄皇之子颇有大志屡往各国访求善法并闻其曾至京师余欲学王衍之观石勒又欲学曹玮之观元昊均未如愿其人即系今之嗣皇位者今看瀛寰画报刊列之像既不能及元世祖之日角龙颜又不能及华盛顿之超群出众闻其嗣位之后仅以开疆扩土为务常存贪得无厌之心罔识知足不辱之义故与之为者其土地未有不为俄所取占者也余犹忆昔时每与二三知己于酒酣耳热之时谈及俄事深为黑龙江危然以局外之人而作局中之雨思柄政权者未有不斥为狂妄而以一笑置之及咸丰时俄人竟将黑龙江之边地占去然犹以为乘中国多故耳今则无故又将界石移向南方五百余里之多是诚何心哉岂以为中国之地可以任吾意取得寸则吾之寸得尺则吾之尺乎不然将何所取义也然论者不责俄人之过于见小而惜中国之过于优容人于利害攸关之事见利是图者之人恒情受害不杜者岂得谓事有常经乎况黑龙江一省地舆非小既称为关东三省之一何以二百余年仍然不设郡县乎考其土产辽参紫貂均至贵之物皆产于兹且有金矿小民结党数千百人仅往淘取矿沙之流于外者均足养赡而矿中之金其为富有更不待言此俄人所以每饭不忘日夜皆欲据为己有亦事势之所当然者也惟是黑龙江一省虽系边疆之界在俄人则必欲得之在中国则不可失之其地寔为　　　祖宗龙兴之重镇又为　国家根本之屏藩尺地寸土不可人于新疆既不恤重费以图恢复岂于要地反置度外不必保护乎此又局外人所不能明其故者矣第地方若均经设立郡县在己之失者犹有稽查在人之得者犹为占踞若听其毫无界限得失之间从何为据此俄人所以得成其明夺暗侵之谋而遂其蚕食鲸吞之志也今俄人无故得地固可上下相庆矣不知中国之大臣其将何以为情乎

　　倭人违背公法论
我中国自开辟以来三王五帝夏禹汤文武周公爰及仲尼原原本本继继绳绳道统相传敻乎尚已厥后名贤代作教化流行海澨山陬无不沾濡而沐浴洵乎为昌明文物之邦礼乐诗书之地也迨乎欧洲通道直达中原梯航象译络绎而来荏苒百年间遂开千古未有之奇蒿目时艰有心人每不禁深思远虑顾考其政治制度得失轻重虽有大相径庭者而亦足以驭民而理国良法美意亦多不可为非即如公法一家所维持于世局者寔非浅鲜窃尝览惠氏步伦氏之书而叹其用心仁厚于纷争扰攘之时功利角逐之秋不惮谆谆苦口以礼义廉耻相劝导岂不诚善人哉故其说行而各国尊奉之凡有交涉剖别是非曲直皆赖以折衷焉惟其说行于泰西而未行于中国在中国办理洋务者亦率据公法与之争办而泰西官商以为中国言语不通嗜欲不同正朔冠裳各复互异别类相猜辄有见轻之意遂不觉自是其是而忘人之是甚至屏弃中国谓不足预于公法之列以蒙其权利嘻过矣夫中国自有中国之教化则列于公法可也不列于公法亦可也初不必斤斤以得附骥尾为荣其尤咄咄可怪者有等西人且指中国无教化之国比之于野蛮是真薄待中国之甚矣抑彼自问教化两字为何物乃作此语耶古人云坐井而观天曰天小非天小也又云夏虫不可以语其若是之谓乎要之公法所讲求者不外乎情理而已中国圣人之教化亦不外乎情理而已以我之情通彼之情以我之理折彼之理夫何扞格之有又何必以公法相囿哉则彼之为此言者寔出于情理之外谓我野蛮吾亦惟等诸呼我以马则应之以马呼我以牛则应之以牛而已矣至于倭国蕞尔三岛僻在东隅我中国向不呼之曰寇即呼之曰奴诚以野蛮视之耳惟自近二三十年来改其政治制度一惟西国是从向之獉獉狉狉毛而戴角者庶一变而为左男右女之俗再变而成髯碧眼之伦不从中而从西虽由于知识之未开然其学为人类此心亦深可嘉也夫惟如此故西人殷殷望之虽犹未列于公法之中然已不复认为野蛮而将以公法约束之矣不特西人即华人亦殷殷望之虽我不必定列于西人公法之中然野蛮已不甘为野蛮而甘为西人则亦不妨以西人公法约束之矣彼号虽称国向无教化之可循斯真野蛮耳乃一旦感慕欧西之教化而易其初服改其初心则公法者寰地球五大洲所公也非泰西独得而私也故无论为华人为西人皆愿其俯首帖耳而就公法之范围也而孰知有大谬不然者

查去年与我开衅以来未宣战辄轰击高升轮船以及攻城略地一以残杀为事而又暴虐降卒株连无辜剖腹刳肠妇孺不免种种惨状笔不忍述甚至红十字会医生亦遭其讪笑此其违背公法为何如哉故华人咬牙怒目而痛恨之西人亦为之冷齿起而非之指为野蛮不知此等野蛮已感慕欧西之教化久矣然其举动犹近野蛮然则此等野蛮真不可教化与抑欧西之教化不足以格野蛮也而尚以中国为野蛮则试问中国若何违背公法之处能历历数之乎倭人如此寔西人所耻也无他耻其教化不行于野蛮也莫可自解殆以中国无所用其教化因而亦以中国为野蛮也然其视公法毋乃太私其去情理也抑亦远甚是真不服欧西之教化更无论中国之教化已夫倭国既有感慕欧西教化之名而无感慕欧西教化之寔是有教化与无教化等耳谓之野蛮固已然所以谓之野蛮者为其此次种种违背公法寔出于情理之外故也公法虽出于欧西奉教诸国行乎西方而初不囿乎西方以其本乎人性宜于人类不分畛域无论其为东教为西教为儒教为释教均目为一体而毫无歧视者公法不云乎此书虽出于欧洲而欧洲不能私之万国共之也万国无不当以公法为准绳岂倭人一惟西例是从者独可遁于公法之外乎夫使犹是獉獉狉狉披毛戴角之形则亦不妨以野蛮视之不复以公法论之独奈何一变再变由右男左女之俗几几乎为髯碧眼之伦视为野蛮已不甚似矣居然冠西冠服西衣执西械用西器向之寇御之而奴畜之者竟抗颜相犯以与我堂堂中国称干而比戈跋扈跳梁欲以弹丸三岛雄视于亚细亚一洲则若之何不以公法论之哉前论既明办其非深着其罪而其究竟若何违背公法之处尚未悉数用办综览宾氏海氏葛氏诸家之言而折衷于步伦氏取总理衙门用布文法文译成华文之书详稽博核得若干条列于左方案邦国交战第五百三十章曰战者邦国也非人民也今倭人首昧此义其违背公法一五百四十二章曰领兵武弁除遵邦国交战通例外更有循仁守义廉耻之责注曰胜军倚势轻视此例者深为可耻若以莫御之势而悦服于理者乃为可嘉今试问倭武弁果能乎否乎其违背公法二五百五十章曰与敌立约无论有无明文而违之如待以残忍毁坏房屋放纵淫欲贪利忘义及一切犯法之举皆为战例所严禁摠之凡与军士体统不合者皆在禁例注曰军士以品行为重是以加意培其自重之心今试问倭军士亦能乎否乎其违背公法三五百五十四章曰作为无城处所不以兵力抵御而敌军得以占踞惟不得无故开炮轰击遇镇市无论有无城池与炮台毗连若势必轰击则专向炮台施放其镇市内以及关外居民惟设法以免之今倭船驶过我登州时无端发炮轰击村庄烧焚民房其攻我荥城亦乱放枪炮毁坏民居其违背公法四五百四十七章曰无故杀人或刑伤之或降之为奴以及凌辱妇女等事无论兵弁皆不得为之犯者系论违例越权注曰战杀人以取胜固属不得已此外则决无任意杀敌之权

今倭人夺我旅顺时连日大肆屠戮甚至全境居民靡有孑遗不特将无兵械之人恣意残杀并老弱妇女亦尽遭其毒手尸满街衢犬豕争食彼方从旁哂笑鼓掌称快甚且有剖腹刳心之举其违背公法五五百七十四章曰将弁按例待敌不但当躬施仁即辖下遇有违例者亦应设法惩戒今倭弁竟有率领辖下随处抄杀者统将亦并不惩戒其违背公法六五百七十六章曰军旅入敌境尚未占踞稳妥一律肃清则不可勒令居民充兵注曰军旅入境而地方官逃避大抵其事暂而不久如乘势勒令居民充兵反攻本国系胁之肯义也今倭军中多有华人每遇交战令当前敌而犹曲自掩饰谓其自甘投军此非由逼胁而致谁寔信之其违背公法七五百七十九章曰有化之国交战既主在争理而不在杀人若杀敌无裨于制胜尤不可行焉今倭人因敌见仇不问谁何遇辄[妄](忘)杀是并昧乎此义其违背公法八五百八十二章曰敌兵既败虽有不受降之势间有被擒被伤而不复抵御者亦不可杀之今倭人非但于战阵杀被擒被伤之华人去年甫启衅端尚未开战高升轮船被其截击所载兵弁赴水逃生彼且施放枪炮连环不绝务为一网打尽之计全不念其已经危迫而为优容是彼居心与此殊霄壤其违背公法九五百八十五章曰敌兵倒戈而降者应收其军器而俘之若杀之伤之皆不可今倭于平壤之役将我降卒排列如一字然嗣用机器炮络绎击毙炮声俄止而肢体纵横矣此由目击者为予言之其违背公法十五百九十三章曰医院等处应专竖白旗以示区别并悬国旗以明谁国该医士人等应由将帅颁给白布为带于臂膊以便认识其旗帜为带均印红十字为记又合观前数章之义养病伤之处所均得邀局外免即随营医士人等落于敌手其薪俸亦应照给不得缺少虽其地已归敌兵所占而医士人等仍得照料病伤如故若请退亦派兵护送出境或战场附近居民自甘照料病伤者并免于骚扰而听其自由至民间房屋收留照料被伤者赖此保护并免于摊派往兵其应输军饷亦当酌减皆以此辈为行善之人故得若是优待也今倭于泰西红十字会诸医士则含饥带讪相率而非笑之方行残酷之事见医士来恐被伤者不死或护救而复生辄发数枪中其要领否则连挥数刃即毕其命而后止窥其意虽不敢即迁怒会中人然亦(亦)深蓄怒于会中人矣此会中人所啧啧不平者其违背公法十一第六百一章曰战时被俘之人非拿护罪人可比既不得加以惩罚尤不得稍有凌辱被俘之人为君国之俘非被擒之俘其拒敌既奉主命则非犯法亦不为有罪也今倭我操江兵轮将兵丁驱至彼国押令头戴官帽游行街市甚至用竹竿扎缚我兵背后而以辫发吊起谓之跷辫子跷辫子者言其死也夫此等俚语系中国无赖所称彼亦习为美谈作此恶剧无非尽情凌辱俘虏而已其违背公法十二六百五十二及五十六七等章胜军应加意保护民之私产以免扰累军士不得擅取民物亦不可故意毁坏以雪怨恨有则将师应加严惩军旅掠敌国财物以图利己者为公法所严禁今倭于滋扰地方岂但掠财物所有华民产业无不被其毁坏一若大有怨恨于我民者此等行为并盗贼之不如其违背公法十三六百六十三章又曰凡擅毁民之私产者无论因仇怨或因他故皆为违背公法应受惩罚摠而言之皆本五百三十章战者邦国也非人民也及五百七十九章交战主在争理而不在杀人之义公法之权利如此凡欧西诸国莫敢不遵莫敢不服我中国虽不囿于此而亦未出于情理之外是亦未尝不遵不服也忍哉倭寇悖哉倭奴以野蛮之质而冒教欧西之教化如此违背公法逆焰披猖凶锋窜突我民何罪罹此惨祸将见公法不能禁者　皇天　后土　列祖　列宗必有以褫其魂而夺其魄矣

　　论日事为中国之福
自倭奴肇衅以来绵延数月论者皆以是为中国之祸愚独以是为非中国之祸乃中国之福也虽当起事之初当轴者虚与委蛇务为粉饰事事浅就不肯轻启兵端致倭奴猖獗酿成今日之祸然而倭奴不顾理之顺逆势之强弱甘冒不韪之名起而与中国为难此其败也可立而待虽有小胜即兵法所谓大败之机也夫高丽臣服我　朝为东省之屏蔽二百余年贡献不绝谨守臣子之礼则一旦国中有难中国发兵遣将平其内乱如父护子理固宜然何物倭奴敢忘辅车相依唇亡齿寒之戒而肆所欲为哉观其既占高丽都会要隘复敢窥伺中国边疆并多出兵轮以游弋南北洋海面冀得乘懈抵隙以入各海口揆之于理果顺乎否乎考日本之为国不过三岛浮沈东海犹之一粟土地军力俱不及中国十分之一其得与之相抗者惟大小兵轮四十余艘数有同耳然数虽同而坚大不及也炮弹不伙也加之人手无多水陆不相护战事未及十次国中人财俱竭观其收括军资税及倡寮三丁抽一三丁抽二空虚之状已显而有征度之于势又强乎否乎理既悖逆势又孱弱我中国于此不日本之胜而谁胜乎惟是中国果胜矣朝鲜果保矣倭奴果服矣至时中国之患遂能已乎不能也今天下最富之国莫若泰西博学之士尝测算中国各省之金银煤锡矿产俱未开垦其富不赀欧西各大国若法若英若德美若意奥无不闻声兴起垂涎于中国所有有若巨鹿之不能一日忘也者特形未彰耳而俄罗斯则已几费踌躇屡试诡诈矣俄于我国顺治康熙间已欲攘我北境道咸以后更肆侵占同治季(季)年勘定新疆已被其拓地数千里至今年倭事方起彼即征兵调将密授机谋虽名为保商观战同于他国而处心积虑有独异焉今夫土地之广狭俄固于地球上首屈一指而与中国疆土毗连东控自东南珲春起沿黑龙江吉林两省折南历朝鲜蒙古满洲越恰克图而西至新疆界外又转西北扺于巴马延袤六七千里形同囊括势若建瓴居高驭下因利乘便一旦席卷而南与中国争衡中国其何以御之前阅西报载俄之西伯利火轮路已经竣工现自俄京直达西伯利由天山一带以至中国之北京焉是则调遣兵将转输饷瞬息千里长驱可至故俄不与中国争衡则已俄而与中国争衡恐非今日区区之将卒炮舰所可与之从事也顾俄于数十年来尚未发难者非不敢也究未知中国之虚寔也自今日倭奴之不敌俄乃晓然于中国之长短矣嗟乎日本一弱小国耳土地不及俄广国家不及俄富兵甲不及俄强器械不及俄精日本与俄犹泰山与卵也而今日者兵衅已起数月中国所发兵卒糈至精至多乃犹未见破灭倭人恢复韩京兵连祸结不知胡底以富强狡黠如俄者顾乃可与俄人同语而不加之意与此余所由以今日之事为中国之福也夫俄之强盛于中国孰不知之即俄之窥伺我中国亦孰不知之俄既存窥伺我中国之心中国亦知俄存窥伺之心两相猜疑未有不两相龃龉而始叹谋划之不善兵力之不精不又晚乎则与其后日受制于强大之俄何若今日见绌于弱小之倭使果今日见绌于弱小之倭则我君臣上下知倭之不可轻愈知俄之不可敌知俄之不可敌斯有所以暮鼓晨钟发人深省而为之革故鼎新转祸为[福](祸)矣此其故何也

我中国数十年来凡秉钧衡都系伴食其于四方之凭陵侵削置若罔闻得失是非置之不顾即于己国之举贤退不肖亦无非瞻徇情面蔽塞聪明上下模棱专事粉饰以是相不知帅帅不知将将不知兵兵不知事弁员不知兵卒之勤惰兵卒不知器械之利钝一旦疆场有事始亟亟焉招募虚额之兵购办灵便之器修理破坏之船纷纷扰扰端倪未见而[寇](冠)入已深此中国居高位膺厚禄者之通獘诚有如谚所谓不至梁山顶不做不至乌江口不行者今既有倭事相衡而后知平日因循苟且不知训练兵卒修整器械养育人才购置巨舰之所误寔多致天戈所指虽蕞尔之倭犹不尽歼丑类以掩其平日所为思于此斯惕然醒恍然悟既悟既醒自不难毅然奋然励精图治愤发为雄尝卧薪枕戈寝干以整饬一切矣于是延洋人以为教习招洋匠以制枪械设学堂以人才至外洋以购巨舰而乃向之训练无方者今则教以新法而人尽知方矣向之操防不力者今则责有所归而功夫娴熟矣向之虚名是骛者今则凡百认真而应敌无虞矣向之教战非人者今则令出惟行而万人悦服矣向之军火不充者今则厚集军装而兵无旷职矣向之枪炮不新者今则纯用新式而技巧能施矣向之弹丸失度者今则准头有度而燃放不误矣向之主将无能者今则谋勇俱优而奋发争先矣向之临阵脱逃者今则将士用命而军无不前矣向之弁员畏葸者今则士卒忘身而目无反顾矣向之船鲜坚利者今则驾驶有法而战无步矣向之调遣不者今则无所不备而战守有资矣兼之论功行赏则各尽其能按罪施行则各尽其法功不夺而大众洽死必赒而人心奋训练既深于平日功用自奏于临时夫如是积累数十年有不富强甲天下者未之有也今时之小屈即异日之大伸失之东隅收之桑榆昔人所言正此之谓也至此固无畏于区区之倭即矫矫之俄亦有所不足畏矣不惟不足畏即俄人亦知中国不可欺思有以消释阴谋而来求永好矣俄患既释彼英法德美意奥诸国又何足萦怀哉嗟嗟中国之恹恹不振已数世矣为欧洲诸国所轻量亦数十百年矣使今日果能以前车为后车之鉴引先事为后事之师振作国威奋兴武备天下事尚可为亦何难藉倭事以慑服强邻消巨患哉然而苟无今日之倭以为警惕则彼居高位膺厚禄者常此梦梦然昏昏然徒知保富贵耽淫逸而无以天下国家为己任愚故曰倭事乃中国之福而为千载一时之极大转机也时乎不再来时哉不可失愚故不惮烦琐不畏刀锯痛哭流涕大声疾呼以倭事作当前之棒喝为我诸公告焉幸而听之固我中国之福不幸而不听亦岂予一身之害草莽迂儒既有激言之即不禁拭目俟之

　　论中国患俄而不患日
西友曰日本蔑视中国据有高丽固无与泰西诸大国事今泰西诸大国既不忿日本之妄自尊大肆行无忌而我当事者雍容大度虚与委蛇将使高丽不得为中国藩于是倡为助中抑日之议传檄相告仗义兴师子亦闻之否乎予曰泰西诸大国之议遣兵轮将为人排患难而解纷乱者非助中也非抑日也防俄耳何以言之今夫俄部落之繁盛都邑之雄丽户口之殷庶甲兵之坚利民俗之强悍天下莫能与之抗君臣上下处心积虑度势审时运筹于帷幄之中决胜于千里之外其连陬接壤犬牙相错者南之波斯西之瑞典德奥无日不往来于胸中易日本之唐太岛以窥东南洋观兵于高丽之疆以窥我中国之满洲伐基注攻土耳其以窥英吉利之五印度无如欧洲诸国德之国势方兴法之元气已复英之衅隙未开美之基业已立土虽衰弱为英法德奥所覆翼匡助而不可图封豕长蛇之荐食必自亚洲中国始亚洲强半中国而俄独据西北一隅居高驭下因利乘便南向而与中国争衡如高屋建瓴莫之能过我中国其何以御之然而数十年来干戈不试晏然太平者何也徒以北极洋东沙漠人寥落水草荒凉所赖以培国本而张国势者惟旧俄故土而已其在亚洲者仅有东西二土一曰西伯利一曰高加索与满洲蒙古相毗连室如悬磬野无青草地瘠而不毛民贫而无业一切师旅调拨饷转输皆以俄京为纲领地跨二洲路逾戈壁络不贯呼吸不通将欲辟草莱设市集通贸易兴工作督耕织施政教非火轮路不为功西伯利之火轮路一日不成则俄之志一日不得逞中之患一日不即发是以数年以惨淡经营周详布置但汲汲于火轮路一事为务今则路已欲告成火轮已欲开驶自俄京抵西伯利十万之师百万之饷驰电掣海沸涛惊朝发而夕至焉前阅六月万国公报首论西伯利路洋洋数万言论于俄有大利益加以休养生息教练抚绥当恰克图之冲设买卖街以通日益饶裕取漠北之地抎皮矿之利日益繁盛计中国边境一岁出入之货价至银二百万两有贩茶之皆能自与华商交易且能操中国方言其于满洲蒙古等处道里之远近关塞之险易无不周知稔悉尝遣测量之士七人自京师而回取道于天山一带直达伊量度形势绘图贴说了然如指上螺纹复驻戍重兵宿将于黑龙江以备缓急制造机器枪炮于唐太岛以备兵械固已无虑不周无事不举无法不行无利不兴矣然则俄之恢拓边疆兼并国席卷包举远交近攻上以绍罗马一统之王业下以继意大利同盟之霸图其在斯乎其在斯乎而初不料日本之启衅于高丽发难于中国甘为戎首而不辞也夫日本之蔑视中国据有高丽毅然不遵万国公法天下皆以为不韪苟有出而排患难解纷乱倡为助中抑日之议者名正言顺天与人归所谋必成所攻必克然后托虚名以收寔效假公愤以便私图坐视鹬蚌相争藉获渔翁之利其为计也不亦巧乎夫然而俄乃矍然兴也

当夫高丽之内乱也中国调兵于前日本调兵于后其殆皆为保商戡战起见无一毫私意于其间即俄亦自安局外之例沈几待变姑作壁上观不意华兵一至高乱旋平中日两国皆将撤兵归国矣俄于是乘机挑唆极力怂恿使日本专与中国为难而日本君臣疏于大计惑于甘言不复念辅车相依唇亡齿寒之戒竟以五要挟中国激我以必不能从之约逼我以必不可忍之端甘心为俄所误而不知然我中国犹坚持和议不欲与日本开战使鹰瞵虎视者觊觎我亚细亚洲以故高丽都会要阨皆为日本所占据攘夺而不复问俄遂误以中国为怯弱且恐日本得志于高丽日益强大不复可制因遣兵轮八艘载精锐三千自黑龙江珲春出口陈兵于高丽之仁川诘责日本政府谓当迅速撤兵悉反高丽侵地并饬大院君归政复奉旧君为王否则即以兵戎相见玩其语意一若助中国而不助日本者如使俄真欲助中国而不助日本也则向时又何以乘机挑唆极力怂恿使日本与中国为难乎向时之挑唆怂恿者非助日本也欲使中日和议不成则彼可以伺抵隙度势审时而徐图进取也今之陈兵诘责者非助中国也欲使中日兵争不息则彼可以承既敝之师收余之烬而取高丽如探囊也日本不知俄之诡计坠其术中不自悛悔击我轮掳我藩王肆意欺凌横行无道于是乎　皇赫斯怒传谕合地球大小各国六月徂暑整旅东征北洋水陆大军先后并发转战于固原中和两府地方一胜再胜日本为之气奋而俄又翻然变计焉所遣兵舰八艘按兵不动静以俟时一若既不助中国亦不助日本者中国虽胜尚未能克复高丽日本虽败固不肯舍高丽而去中日之兵聚于高丽则俄亦无敝可承无烬可收也夫是以按兵不动静以俟时也此即初时沈机待变姑作壁上观之计也大扺俄国君臣意见以为日本维新以来仿效西法讲求西学蒸蒸日上月异而岁不同其枪炮水雷战舰诸制均为中国所未及故日本亦有可胜之道焉使日本果胜则中国必捐弃高丽退守疆圉夫高丽为中国藩日本取之其名不正且又虐用其民民不堪命常泫然思念故君俄当乘高丽兵民不服之时悉力进攻取诸日本不特建开疆拓土之业而又护抑强扶弱之名不亦可乎然日本土地狭而户口寡饷又绌悉索难敷万不能旷日持久中国陆军训练有法以视日本马匹孱瘠士卒骄纵直不啻泰山之压卵故中国亦有可胜之道焉使中国果胜则日本势不能支必撤高丽所驻之兵分扰中国各海口中国节节堵御防不胜防必无暇顾及高丽俄当乘高丽国中空虚之时入而据之唾手可得不尤易乎由是观之中日之事孰胜孰败不可知亦不必知独恐祸结兵连纠结不解其势必至于一蹶不振两败俱伤俄乃起而承既敝之师收余之烬如汤沃雪如风扫箨虽有善者亦无如之何耳在日本智短识浅器小量狭不足与谋亚细亚洲之大计我中国四万里舆图四百兆户口进可以战退可以守宜何如操募兵丁习练器械购造战船修筑炮台使鹰瞵虎视者不敢觊觎我亚细亚洲以持天下升平之局乎彼日本者但使坚壁固垒以守之俟其自毙挥鞭持梃以挞之令其自警足矣曾何患之有哉

　　论德人占胶州事
德人因教案而骤然据我胶州　中国人民无不发指齿裂惟中东一役之后　朝廷思休养生息不欲轻启兵端且海军未复各处裁兵节饷一时无可措手故为此缓兵之计而德人以中国如此可欺更形猖獗昨接天津采访友人来信所云德人要求六闻　皇上一一从其给予南北关一节尤为万不得已之举想德人既偿大欲不复鸮张胶州之兵可以期退出讵我于六允从后问及该国兵退胶澳之期德之公使海靖君勃然变色谓索偿六系为教案而然与胶澳驻兵毫不干涉如欲收回胶澳则当日开议之时转多此一举词色俱厉夫德人之所以据胶州者以戕杀教士耳　皇上既已允其建复教堂抚恤教士酌偿兵费办理地方官等于教案已可了结教案可了则德人当亦无可伸说胶州之兵不待　中国诘问自当退去在　中国已自认孱弱不与再争而德人已大得便宜而乃有久假不归之意　中国虽往复商议究以兵备未足不欲轻启兵端　中国诚无如德人何然无论中外摠不外情理二字岂无别国起而公论德人虽强词以要　中国恐无词以谢各国各国虽暂袖手其不直德人之心如匣剑帷灯尚未明露耳当日日人踞我辽东彼此已开兵衅俄德法且仗义执言日人知无可争理帖耳而服当时皆以日人为无理之甚故俄法德张明目而为之乃事不旋踵而德独借口教案据我胶州蹈日人之辙而且日人之不如试问德人非但无以谢各国抑何以谢日人乎说者谓俄德法三国联盟并非有助于中国本有凌视中国之意故事端一出当事者一味无赖旁观者幸乐祸此仍就大局逆亿之言而究未窥俄法之用心也果如所言则俄法亦仅计目前强弱以为成败不顾他日之利害而于五洲大局未尝一变夫今日之时势一大战国也利在各安疆土以义理自足庶可慑服天下若以德人如此要挟而不以公论折服之则将来中国容或有转弱为强之日而各国之中亦未始无转强为弱之时以富欺贫以强凌弱恐海内无兵戈安靖之日矣世岂无有识之士虑及于此者日本朝日报及镇西报中云日本现任外部大臣西氏因病请假部务权以小村侍郎兹因胶州一事关乎亚洲大局日本不能膜视遂电饬驻札各国公使将各国意见情形电告以便秉公判断曲直预先戒备而各国公使电复皆是臆度之词无一定寔际故不能仗义执言然我日本惟有执公法与之周旋不使其无理取又日本前外部大臣大隈伯爵谓德人窃据胶州关系五洲和平大局断不能默尔而息坐观成败德国此番举动直不啻盗贼之所为全置公法于不问则将各国条约亦不足凭矣德人藐视亚洲太甚受害者不独中国然而信义不讲专以弱肉强食岂欧美二洲无弱国乎起而争欧洲太平之局亦不能保我日本密迩中国尤宜注意电致中德二国政府根询情由以便设法调护想他国必出首执公法与之诘难断不容以德之狡焉思逞也虽议论如此未足为凭可知公道自在人心非日本之故厚于中国亦日本之公道未没耳乃昨又接天津访事友函云德人据胶之事会议兼旬尚无就绪现由英俄法三国公使出为调停请以福宁温州之南化关为德人屯兵之所以易还胶州德人已经应允果如此言胶州虽还仍失别地俗云所谓换汤不换药亦何取此调停乎设德人而据福宁温州恐亦可以胶州易还矣将欧洲各国起而争此取一地彼亦取一地今日占一口明日又占一口中土虽大将有无可换易之地统筹大局者不可不早计之也

　　书英俄警电后
中国旅顺口已为俄人所据舟山口已为英人所据此信得自西国商家访之我国士庶则皆漠然无所闻因念旅顺在山东登州对岸盛京省道路遥隔或无确音至于舟山则浙省之宁波府去沪地甚近轮舟一夜可达宁之人贸易于沪者十得四五桑梓之乡岂不系念何亦竟无消息耶疑信参半翊日即着一说列于报端客有见之者造执笔人之庐而问曰旅顺舟山之事出自传闻果否的寔贵馆亦未敢臆断惟以旅顺为道路远隔或无确音舟山则系邻境而亦无风鹤之警因疑传者之非真是诚然矣而余尤有疑者旅顺舟山道路虽分远近而自设报以后不特数千里之事顷刻可知即极之数万里之事亦可须臾而悉旅顺虽远似此紧急军事本埠官岂无电报耶执笔人曰中国之事讳莫如深国政朝纲则尤秘密况此丧地之辱官即有所知亦谁肯为多鱼之漏独是官既不肯以此明言而中国商家何必一无信息虽旅顺未必有富商大贾而对岸台亦系通商口岸岂无中国巨商在彼贸易者沪地为商贾荟萃之所果有军事当必先知故英俄警电蒙亦未敢信以为真亦犹上月初八日本埠中西人士忽纷纷传说谓粤省虎门炮台已被英人占据后知此说出于子虚虎门炮台安然无恙究其讹传之由因香港电报云两广摠督及广州将军互商防守事宜将虎门炮台逐一修整而数日前适英国各兵船多望南方行驶遂致有此谣传所望旅顺舟山之事与虎门炮台一例同出传闻之讹则普天率土之人所额手以庆者也乃隔昨阅各日报亦皆言旅顺口已树俄之旗帜舟山已驻英国水师是则本报前纪之英俄警电殆非虚语矣纵有谓俄人之占据旅顺以前中俄密约有将东西亚洲如遇兵革事中国即以是口借给与俄故此次遵照办理藉以防德日后事平即当退还然如此说俄之占旅顺洵有由矣英之据舟山果何说耶嗟乎中国壤地之膏腴物产之美富久为西人所垂涎是故德欲得之英欲得之俄欲得之法亦欲得之虽美人相去较远有鞭长莫及之虞然亦未尝无意自日人割我台湾后英法俄德美诸国皆视中国如砧上之肉稍有迟回必为捷足者之先得故皆跃跃然动其割据之心今者德人藉词教案已先发难于胶州则英法俄美诸邦有不思各占一地乎历观近日西报所载言英人以　中朝变故迭乘宜相彼地方以便后日收取而扩利权又言李傅相游历回华疏偁中国于南北洋及中路各宜择一扼要之区建船坞派重兵以资固守北路以山东胶州为要中路以台闽交界之南关为要南路以香港相距数百里之美士岛为要今德人先已夺取胶州未必肯弃至美士一岛久为英国所注意以密迩香港将来俄法诸国或由此侵入粤地则香港必受池鱼之殃故不若据而有之庶得晏然无虑

又言法人以西江既已开埠于法国利权不无有向　中朝索地赔偿就目前而[论](纶)当在东京北界割取中国一地建筑路以达云南四川又言俄德法三国欲将中国土地瓜分德人占山东省俄人占高丽满州直省法人占台湾福建省凡此西报之言本馆皆已登诸前报虽在西人亦不过逞其一时之议论未必坐而言者果起而行然其志之所存亦已昭然若揭矣余尝谓西人虽性情诚寔凡事以信义相孚而虑远谋深每于未事之先默为布置若当行军用兵之际则机械尤深变诈莫测如我中国士庶闻欧西人创为瓜分中土之说未尝不斥为谬谈乃观于今日之时势则雄起惴惴可忧诸公毋以是为妄言而不早为之计当胶事未起时俄人先派巨舰名劳力者驻扎东方英人知之遂亦命头等甲船豹亚虎于西历九月十二日由砵士毛埠开行绕道阿洲好望角以此船硕大无比不能从苏彝士河经过故多历海程三千里绕道前与俄人巨舰劳力相对垒嗣俄于珲春调驻陆军八万名此后之陆续调至者尚有加无已俄船运至珲纷纷集并闻香港亦有运船两艘入口由是英人亦添派甲船至中国海面有英船名咽架者于西[历]十一月二十八日由亚甸埠开至香港是则英俄两国欲有事于东方其端倪固已显露特中国如在梦中未之觉察耳即在德国先尝明降谕旨命战船之在东方者当以日本为荟萃之区于是德国驻扎东方水师提督命各战舰皆至横滨聚会识者皆知德人此举必有深意存乎其间特此时中德辑睦即德与日亦无违言究不知其调遣战船将何所用乃未几即有东省教案德人遂以战船夺我胶州此虽会逢其适然亦可见东方时局必将又有兵戎之事矣迨自德人据胶后英俄各国遂皆如箭在弦上不得不发旅顺舟山之警无论确否固意中事耳即使今日彼处尚安堵无恐而德人久据胶州不萌退意则中国各处要隘必皆为西人所觊觎英人明目张言欲为　中朝扼守长江一带其意以为保护本国商权而寔则即是占据之意矧近日之由舟山来沪者述及目睹口外泊有英国兵船而敦伦电音亦言旅顺口目下由俄人为之整治由此观之旅顺舟山两口果否已为英俄所据虽今尚未敢断定而已不啻为英俄所据矣何则自中日一役后我之海军已焚毁殆尽虽有存者以之防一海口尚形不足何足以防各处海口更何足以御敌于海上且前此日本一岛国我海军犹有战舰多艘而尚不能与之相抗则今此当海军已毁之时而欲与诸国敌不待知者已早决其必不能矣故今之欧洲各大国视中国虽受侮甚深而不能一动惟不能一动而各国脔割之心乃由是愈炽俄与英已继德而起彼法亦岂能淡然置之哉观其添调将搭克及巴新加立两快船航海来华用心不已可见耶抑更有说者前者德人尝以战舰测量福建门诸海道其意垂涎于三沙湾金门岛诸地考三沙湾在福建门之间形势极佳湾口窄狭日本国民新报尝以是地为优于胶州万万倘于此蓄煤停舰则一旦海上有事起而应其变形势最为相得非特中国南方一带之利皆可归
 
　 
卷五十三　外交部八　各国和战

　　论俄普法三国增兵事
古者寓兵于农故各国之兵均无定额自兵农一分而募兵皆须给发月饷兵多则饷必不足故不得不设定数若天下分崩彼此割据各霸一方其争强夺地之时不能不藉兵力是以兵农虽分仍然按户抽丁然在承平之日天下一统则不能行此虐政若设兵总须给饷以养瞻其身家此中国之向来定制也故中国疆域之广大五洲之国罕有及者而其定额之兵统共马步战守之数不及百万非不欲增多也惟增兵则饷无从出且有害于农也中国邻近之国则为俄罗斯其疆域之广大与中国相埒而其向设之兵亦不过一百三十七万六千八百六十人内可供战阵之用者仅有七十六万之谱虽与中国较多然犹不离乎亚细亚洲之风气也若欧洲各国之兵无有不多于中国者惟英吉利一国兵额最少除印度与各属国驻兵外其在本国之兵仅置二十八万人内可供战阵之用者仅有九万三千人盖英国既居海岛水师皆雄霸于天下故不惧外邻无须加兵也若日耳曼法郎西两国向设之兵本已多于他国日耳曼之兵向有一百三十二万九千六百人外又有将士三万一千八百三十人共计一百三十六万一千四百三十人皆系实额并无虚名也并有战马三十一万四千九百七十匹三千三百二十尊已可谓多兵今则加增至一百七十二万二千一百四十八人另有运粮军士三十三万五千人统共则在二百万人之外不更多乎法郎西之兵向有一百零九万八千四百人其内可以从事战阵者已有六十余万人现又新行增额大张声势较之日耳曼之兵大约不过仅少十万人之谱耳俄国在亚细亚则邻于中国在欧罗巴则邻于日耳曼故见日国增兵现亦筹商在近服坡兰国之属地即与日耳曼接壤之边疆大募重兵屯于连界之所已经派员前往坡兰边境查勘明白估计此地可以驻兵几何民间尚能供给不至使兵与民同陷于饥饿但闻欲使此地捐兵三四十万之多亦未免太虐也推测其意盖俄国见毘连之日耳曼日益增强业得大逞其志与之比邻日后恐致觊觎故因而生疑疑而生忌是俄国增兵之意也法国见普与俄忌隙已生将来必有可乘之机或能乘势以图报复以泄怨恨总因前岁破国[亡](忘)家之深仇令法人不能一日忘故也是以亦增兵额普国之意以为己国间于两危之间虽不虽增强亦当求免祸且现今俄皇与普纵似怀不愿失和之意然俄之太子久已深恨普人既恨之必欲图之也倘俄皇一朝作古则两国必难以久和此法与普两国增兵之意也总之两雄难以并立是三国今日之大势也故三国互相竭力堤防各自增兵各欲争强彼此先壮其声势而普人摄乎两大其势为最险矣然普与俄法为邻早筹增兵以自固其圉而与俄相连者岂徒一普哉第恐他日之俄不能得志于普若移兵以向中国中国既不增兵其将何以御之此亦昔日中国七雄相争常有之事也故吾又望中国勿置俄事于度外也虽然世之盛也玉帛相将世之衰也兵戎相见物莫能两大且强中更有强中手也与其增兵以争强彼此总有一伤何如讲和以修好彼此皆能两全且不至害人民之命干天地之和俾各国子孙安福祚于无穷也未识三国之君臣其以予言为然乎否乎

　　论埃及乱事
埃及一国向属于土耳其近来则亦附于自主之国而刻下纷纷滋乱屡见于报其所以致乱之由则传言不一或以为因埃及前王废置已久近有人欲邀复辟之功效明季徐珵石彪所为而前后两王各分党与遂致嚣然不靖使埃及一有衅端其国正在苏彝士河左侧轮舶往来贸迁载运必且有所阻滞故泰西各国皆欲起而与闻其事而土人则深恐事经各国之手埃乱既平之后定必为各国所分属而不复如从前专属于土此各国使臣欲借土京邀集各使议办埃事而土廷所以一意辞之也然而土人虽力辞各国各国则又不能恝然置之就各国形势而论又以英法两国为尤关切己何则苏士河乃法人里息所开自开通此河而后地中海之路往来较捷与前此之必须由好望角绕道而行者大不相同故其利益溥而法人实创之则其利自必归于法人今若因埃及乱事而此河诸多阻隔则是法人之利无所归夫岂肯袖手旁观者顾河道虽为法人所开而此开河之费亦系纠集股分英人之购此股票者实繁有徒莫不望该处通行毫无阻滞则有股者无不可以获利即不为来往通行计而英人亦必起而争之是固事之显而易见者也法国新闻纸以为埃及之事当归英人自行办理其意盖亦如此第此意为英人计仅就股分之利害而言其立论似犹觉其未甚宏远也夫欧洲各国行商通道皆以苏士一河为快捷方式以前绕道而行自泰西至中国必须七八十日自此河开后公司轮船来往不过四十余日而可以至此其利害固不第一二国所关而已也前阅外国新闻纸知该处因河道尚不甚宽往来船只不免迟滞拟再开一支河以便来去分为两途不须等候尤为便捷由是言之该处河道此时正拟大加整顿以便行人何堪埃人滋乱俾有于行路乎本埠西商前接外洋电音云出洋船货经由苏士河因埃及乱事刻尚未靖深恐有所阻滞故凡出洋船只货物均须加保兵险之费以免不虞可见埃乱一日未平即该处一日不安而往来船货皆不免有所疑虑有所过费此事之关系岂浅鲜哉前闻埃兵在苏彝士河拟筑土城以为顿兵之计又云有埃兵在该河欲用炸药将河岸炸裂电音简究不知欲筑土城者为何路之兵欲炸裂河岸者系属何意但以意揣之或者埃兵之为乱者欲炸毁河岸以逞其私而欲筑土城者殆埃国戡乱之兵将以阻乱兵之谋也然此等信息皆传自电音而实则无从臆度惟英人则已预备精兵一队业已严装以待一俟号令既出即可首途前往苏彝士河以为堵御之计然则埃事之归英人办理其端倪已可见矣夫埃及虽旧属土耳其而近来土俄兵争以后土国为俄所败其势颇渐微弱今埃及之乱已亟土人虽欲自理其事诚恐力有不逮未必足以慑服埃人自土廷遣使至埃为日已久迄未闻有弭兵之策各国使臣亦明知土人不克胜任而仍协谋预备吾想戒备武事者当不仅英国之人已也埃及地本蕞尔今兹蠢然为蛮触之事其势正如鹬蚌相持必令渔人之坐收其利土廷恐利为他国所夺而欲力持其间各国亦必恐土人之独收其利仍不肯恝置此固各行其志不可以形格而势禁者也英国之兵已既齐集不难直趋苏士河以资防守他国亦必有作此准备者窃以为何不竟以偏师直抵埃国为之削平祸乱救埃民于锋刃之中而登诸席之上乱党既平然后徐图善后此则釜底抽薪之法似较防守苏彝士河尤为直捷痛快各国秉钧者当必自有权衡耳

　　述埃乱缘起书后
埃及乱事已阅数月据电音传递情形目下经英国兵船调遣堵御似乎可以底定且有法意两国同谋办理英兵得助则苏彝士河之不至梗塞与阿里双地亚地方不为乱人所纷扰盖可必矣夫欧洲各国所以关心埃事竭力谋救者以苏彝士河为地中海通红海之要路而阿里双地亚又为地中海南岸之第一大埠头欧洲通商局面全系乎此故也惟诸国虽能合谋救御绥靖其疆土安辑其人民以保护往来商旅贸易地面但阿拉比之声势亦不小矣电音所传谓埃兵调遣悉在其掌握之中埃兵由盖禄至阿里双地亚阿拉比能操其权然则二十五部之兵力亦可归其征调苟为埃及之乱人所推重则埃人实受其祸各国之人亦与有不安即非乱人之魁为埃王所信任欲自靖其祸乱因授以将兵之全权则埃人之患犹小而各国之人悉听埃兵之布置苟埃人不得其靖乱之法各国亦实被其祸何也埃及为古麦西欧阿两土草昧未开麦西已先立国制度文物皆其所创自回土相继取为部落渐染污俗文明之象变为昏蒙嘉道以来虽已自立为国为土耳其外藩不为部落其国势似乎稍振然洛尚相沿至今犹大半摩哈麦之教且地势西接多尼师阿尔及耳摩洛哥诸国杂处回教之中不克振拔自异政教污浊规模鄙陋欧人假其地以为通商埠头者因其地临地中海而东连苏士往来要路故也若其国俗民风固非欧人所取是以此番乱事不愿埃兵与闻耳本报译登电音字因声异阿拉比自禄调兵至阿里双地亚禄即加义罗尼罗河东岸之地适在苏士西南阿里双地亚即亚勒散得黎亚在地中海之南尼罗河北出其口故欧人通商于地中海以此处为大埠也二处以是为欧人所极注意者其它二十三部胥不及焉今阿拉比调兵赴此则通商局面能不因之而滋扰乎阿拉比立意欲与英人为难是明明不为保护地方起见矣夫此事之缘起祇一土人与外国人争殴外国人戳死土人埃人不服哄然而起遂至裂埃王若有政教虽事由外国人逞强行凶然所戳死者初止一人自应出为弹压勿令土人遽起报仇之意聚众毁杀则查明起衅根由即令外国人认抵认恤按之万国公法谅无不允乃土人既逞忿而起而将兵者又复袒庇土人欲与他国人为难可见国中之政教矣然土人固皆一勇之夫业已构衅于先将帅又属无谋之士更欲结怨于终埃其何以立国乎夫埃及之尚存且为自主之国也欧洲与有力焉欧人之为埃谋非不能有其地而收为部落也徒以地在两海之间为印度洋太平洋之出路纵横千七百里尼罗河贯注其中东沿红海山冈如脊南接努比阿平沙坦地形物产实甲全洲通商船只经行红海可以收泊可以接济生成欧洲之外府而地中海之藩篱也一国有之则往来交涉意见究有不合而且国势强弱因时变迁将来难免有争夺之衅若人国共之则力自足以维持通商之大局不然以拿坡伦之雄武岂不足以取之乃使仍为土耳其所属耶麦西叛土之后波斯亦尝欲之俄罗斯亦隐图之而卒不能得皆各国共之而非一国有之之明也今乱事大抵可定然各国惟英为出力法意亦同有是心德奥则不与其事或者以埃人所怨者为英人阿拉比亦专与英为难故各国犹有袖手旁观者窃谓此事当合欧洲诸国共谋久远平定之策盖有阿拉比其人则目前虽或慑服难保将来不从中媒孽以坏两海通道之局面苟仅将今日之兵力以为得弭乱之计而乱之弭不弭未可知也

　　论葡人备边
葡国之在欧洲特滕薛之流耳查其国境地形长而狭纵则一千二三百里横仅五百里其地古称卢西达尼亚本西班牙之西境自唐以前与西班牙兴废沿革一切相埒当西班牙恢复旧疆之时有臣曰英黎给者本法国之王孙而仕于葡善将兵战功卓著西班牙王多其勋遂以女妻之即以所得之卢西达尼亚城封之其子亚丰苏英黎给袭位乃伐回部大建厥功拓地渐广至宋哲宗绍圣初年国人奉以为王是为葡萄牙立国之祖后嗣又征服回部尽有其地与西班牙若双峰并峙明嘉靖时有王曰以马努以利者能立制防国称极治子约翰第三嗣位联婚于西班牙四境乂安府库充盈其子英黎吉嗣位为亚非利加所败西班牙乘势并其国自是而后隶西班牙者六十年至明末崇祯十三年葡人因困于西政起兵逐西班牙守者立故主之属约翰第四与西班牙构兵二十余年葡廷修好于英国资其兵力时拥护之乃免于侵侮葡人当有明初年遣善操舟者驾巨舰南行由亚非利加之西境转而东遍历东境抵印度之西境复转而东至麻喇甲又从苏门答腊噶罗巴之海峡遍历东南洋诸岛国所至辄留葡人营立埠头隆庆初间抵粤东香山县之濠境即澳门也请就隙地建屋岁纳租银五百两疆臣林富代请许之葡萄牙遂立埠头于澳门是为欧罗巴诸国通粤东之始其后西班牙荷兰接踵东来法国英国继之葡萄牙所立小西洋东南洋埠头悉为所夺仅余澳门一区为诸国东道之逆旅本朝嘉庆时法国拿破仑侵伐四兵及于葡萄[牙]王不能御弃国航海逃于巴西至拿破仑为英人所擒始得归国而留其世子王巴西父卒乃兼王葡[巴西](西巴)人以其贪王两地不肯服不得已乃自王巴西而遣其幼女归王葡时其弟已[自立](立自)于葡不肯避位及巴西逐其王乃与女合兵攻弟英人助之卒灭王弟女位以定由是观之葡人之受创于法也盖已深矣当其初至澳门其本国商船来者甚多极为饶裕迨后印度南洋各埠头多为诸大国所夺本国估帆遂至绝生计日益蹙仅以屋租为养命之源其居澳门者长子孙数百年粤人谓之土生仔生齿日繁忧贫日甚今法国以构兵于越南不能得志骎骎乎欲思移祸于中国虽曾袭侯持之于外李傅相及诸大臣持之于内然法人之心叵测安知其不因忿无所泄而旁肆侵掠澳门一境与香港相近为法舰来华必由之路彼舟中所用之煤不能预为装足必于沿途购卖添补香港为英地或守公法而不准售其势必将卖诸澳门葡人本非法人所惮折以公法恐不能甘罢必且驯至于用强倘不早为之备则法舰猝至难保其不为假途灭虢之计尔时葡人而一听法人之所为则未免贻诮于万国不从则力不能御且安保法人不藉势占[据](倨)其地以为转运之枢葡国壤地褊小外濒大小洋海境内则万山盘匝绝少平原西北气候苦寒东南则忧苦炎热土田虽沃而农功惰虽解种桑养蚕而产丝无多惟赖葡萄酿酒贩行西土以资利源外埠又为他人所有仅此区区澳门一境倘有失葡人将无以为国此所以防之不可不豫也耳夫观其所发之兵为印度兵为亚非利加兵则知蒲国外埠尚有可以征调之处然澳门一隅实为紧要关键吾知不特葡人豫为防之即他国之欲藉此为东道逆旅者亦必不肯让法人之来往自由然则中国之各海口其所以先事豫防者当更急于葡人矣

　　论意人在美亦有被阻之虑
意大利即古之大秦国为欧洲诸国之冠其地斜出地中海之北当全盛时能统欧洲之大而有之势固不可谓不雄今欧洲诸国强盛已非复二千年之旧然立国最古地方之治且久人材物产甲于一洲故生聚之盛亦为诸国之望其民往往谋食于他国不惮远游者以其国中有地狭人稠之患也美国土地新辟自华盛顿以来甫越百年富强自有成效佣人最多而中国无业之民如水赴壑意人亦往归之意固不及中国之大其赴美之人数无华人之多然舍华人当推意人矣且自地中海出欧南阿北而西抵墨洲海程之近半于中国故往者亦不为少意人好以诸技戏游历于远方如香港之虎戏前日该处日报述及初四日因海中水气直接天空雷电交作盘旋戏棚之卜诸兽惊不能开演各情其戏士为意人枝亚理尼也又忆曩年本埠曾到马戏一班开演者累月亦为意大利人可见意人之游于各国于商贾之外又能别开生面即其国俗之不惮远游好谋食于他国亦于此见一班矣阿非利加之北境古为大国继而中衰文明之象转为浑噩欧洲各国亦尝经营于其地去年法国之用兵多尼思也欲使多尼思境内皆归法人治之其时意人颇有不怿之意然则多境内意人之贸易佣工者亦属不少此皆意人谋食他国之明证也盖立国既久国中之地利不足自赡其民因而有赖于他国不时我中国辄有人满之虑也顾一国之利不能私于一国之人如美既有赖于他国之人为之佣工则美人之事他国人成之美人之利他国人分之所谓均沾利益者固万国之公法而凡有和约皆可载之者也意人之在美犹是华人赴美之见恃和约有均沾利益之说所以咸愿前往贸易而沾其利与佣工而沾其利初无异致不过佣工之人大抵粗蠢贫苦居多每为他人鄙夷不若商贾之绰故既为人用而又不免为人轻然天下之大何国无富人亦何国无贫人如中国与意大利所以多赴美佣工者正以见其生齿之繁国中不足自养也非其国中极贫而有羡乎富者也在美人既以乐用他国人之故而阴招我华人与意国人以去美人而为己国之人计焉固当自尤不必仇及他人也即曰佣资之厚薄与作事之勤惰华人与意人实较美人为便宜故用人者喜用之然则美人亦何为而不减其佣资勤其工作者此亦美人之当自怨自艾者更不必与他人为仇也夫作事之勤惰固各由于国俗至佣资之厚薄吾意华人与意人不惮万里之遥谋食海外亦未必故辞其多而乐取其少此殆美人见其人数之多故意减而佣人既经到此谋事甚急有不能居奇之势因而受此薄值耳故论顺事恕施之道美人之仇华人兼及意人固出于无理取闹而美官之不能阻其议与美廷之遽允其议亦可谓之师心自用矣目前华人之在美者不知美廷将与中国钦使如何妥议而意人目此情亦窃窃不安设令美人之恶华人者并而恶意人意人亦无如之何也盖意人佣资如较厚于华人工作亦较惰于华人尚不为美人所忌而无如相沿成习亦正与华人等类其不为美人齮龁者几希矣在华人亦思执和约以诘问美廷而此事由于众怒美廷未尝不迟回却顾而后行之曩年甫有此说华人若能预为之防或者有阻止己国人之法不使去者日益加多尚可寝息其事今则恐为美廷之所借口而诘问时万分为难耳吾意赴美国者独有华人则此事之龃龉华人难求他国之助今意人实有同情在意国必与美廷妥议勿使其国之人终为美人所斥逐然则中国或幸有意国之助而得以转圜焉未可知也
</div>
    <div class="pagination">
<a href="皇朝经世文统编_page157.html">上一页</a><span>...</span><a href="皇朝经世文统编_page153.html">153</a><a href="皇朝经世文统编_page154.html">154</a><a href="皇朝经世文统编_page155.html">155</a><a href="皇朝经世文统编_page156.html">156</a><a href="皇朝经世文统编_page157.html">157</a><span class="current-page">158</span><a href="皇朝经世文统编_page159.html">159</a><a href="皇朝经世文统编_page160.html">160</a><a href="皇朝经世文统编_page161.html">161</a><a href="皇朝经世文统编_page162.html">162</a><a href="皇朝经世文统编_page163.html">163</a><span>...</span><a href="皇朝经世文统编_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
