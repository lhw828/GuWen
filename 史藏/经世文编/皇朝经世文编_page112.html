<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 112 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 112 页/共 219 页
  </h1>
  <div class="content">
   卷三十七户政十二农政中

　　纺织之利　
顾炎武

今边郡之民。既不知耕。又不知织。虽有材力。而安于游惰。华阴王宏撰箸议。以为延安一府。布帛之价。贵于西安数倍。既不获纺织之利。而又岁有买布之费。生计日蹙。国税日逋。非尽其民之惰。以无教之者耳。今当每州县发纺织之具一副。令有司依式造成。散给里下。募外郡能织者为师。即以民之勤惰工拙。为有司之殿最。一二年间。民享其利。将自为之。而不烦程督矣。计延安一府。四万五千余户。户不下三女子。固已十三万余人。其为利益。岂不甚多。按盐铁论曰。边民无桑麻之利。仰中国丝絮。而后衣之。夏不释复。冬不离窟。父子夫妇。内藏于专室土圜之中。崔寔政论。仆前为五原太守。土俗不知缉绩。冬积草伏卧其中。若见吏。以草缠身。令人酸鼻。今大同人多是如此妇人出草则穿纸真所谓虫者也吾乃卖储峙得二十余万。诣雁门广武迎织师。使巧手作机。乃纺以教民织。后汉书采入本传是则古人有行之者矣。汉志有云。冬。民既入。妇人同巷。相从夜绩女工。一月得四十五日。八月载绩。为公子裳。豳之旧俗也。率而行之。富强之效。惇庞之化。岂难致哉。吴华核上书。欲禁绫绮锦绣。以一生民之原。丰谷帛之业。谓今吏士之家。少无子女。多者三四。少者一二。通令户有一女。十万家则十万人。人人织绩。一岁一束。则十万束矣。使四疆之内同心戮力。数年之间。布帛必积。恣民五色。惟所服用但禁绮绣无益之饰。且美貌者不待华采以崇好。艳姿者不待文绮以致爱。有之无益。废之无损。何爱而不暂禁。以充府藏之急乎。此救乏之上务。富国之本业。使管晏复生。无以易此。方今纂组日新。侈薄弥甚。雕为朴。意亦可行之会乎。

　　教蚕　
唐甄

吴丝衣天下。聚于双林。吴越闽番。至于海岛。皆来市焉。五月载银而至。委积如瓦砾。吴南诸乡。岁有百十万之益。是以虽赋重困。穷民未至于空虚室庐。舟楫之繁庶胜于他所。此蚕之厚利也。四月务蚕。无男女老幼。萃力靡他。无税无荒。以三旬之劳。无农四时之久。而半其利。此蚕之可贵也。夫蚕桑之地。北不逾淞。南不逾浙。西不逾湖。东不至海。不过方千里。外此则所居为邻。相隔一畔。而无桑矣。其无桑之方。人以为不宜桑也。今楚蜀河东。及所不知之方。亦多有之。何万里同之。而一畔异宜乎。桑如五谷。无土不宜。一畔之间。目其利而弗效焉。甚矣。民之惰也。三代以下。废海内无穷之利。使民不得厚其生。乃患民贫。生财无术。是犹家有宝藏而不知发。而汲汲腊腌果蔬之是鬻也。盍亦谋诸此与。吾欲使桑海内。有禾之土。必有桑焉。然亦匪易也。安之久者难创。习之惯者难作。约法而民不信。施教而民不从。则树植亦不可就。古者田有官。是故弃为稷官。其后教民田者谓之田畯。田既有之。桑亦宜然。其在于今。当责之守令。于务蚕之乡。择人为师。教民饲缫之法。而厚其廪给。其移桑有远莫能致者。则待数年之后。渐近而分之。而守令则省骑时行。履其地。察其桑之盛衰。入其室。视其蚕之美恶。而终较其丝之多寡。多者奖之。寡者戒之。废者惩之。不出十年。海内皆桑矣。昔吾行于长子。着于篇。可以取法焉。

　　惰贫　
唐甄

震泽之蚕半稼。其织半耕。沸卤渍卵。蚕壮丝美。唐子以家室处于沈氏之庐。制服安习。绵为经。寒不及纬。市之。授诸严氏之妇沈孟。孟煮橡实之冠以为色。登机而织。间以爨乳嬉语。不尽三日而成。孟裁妻佐缝。服之。甚康也。丝不于市。不于市。色不于市。织不于市。一妇之手。岁可断百疋。严氏不耕。夫并作则倍。有事损十三。一亩之桑。获丝八斤。为紬二十疋。夫妇并作。桑尽八亩。获丝六十四斤。为紬百六十疋。严氏故有土一亩。易桑损十五。以食三口。岁余半资菜茹荫桑。瓜豆缘垣。牧豕阴溜。放鸡邻疆。抑又为利。严氏不然。桑不尽土。不剪不壅。机废不理。不蓄不蔬。故其贫甚于无艺者。察一乡之人。无大异者。以斯观之。谓吴地尽利。殆不然矣。

　　布帛赢缩说　
郭起元

江南膏腴之壤。植木棉。女红惟布为多。汉张蹇通西南夷。种至中夏。盛于楚豫闽粤。宋初南省始遍植之。而织妇最为勤苦。碾弹纺绩。工亦劳矣。而一布之值。不敌匹帛之什一。工多利少。不足以供口食。季女斯饥。良不免矣。要惟树桑治蚕之利。可当耕耘也。永嘉有八种蚕。一曰蚖珍。三月绩。二曰柘蚕。四月初绩。三曰蚖蚕。四月绩。四曰爱珍。五月绩。五曰爱蚕。六月绩。六曰寒珍。七月末绩。七曰四出蚕。九月初绩。八曰寒蚕。十月绩。夫农家四时有暇。而蚕茧八种可成。计至便也。苟能讲习其业。俾布帛兼资。以为水旱凶荒之备。人事之修可补天行之缺。诚莫善于此者也。南省郡邑。多滨江枕湖。古称下隰宜桑。得地利也。而诸邑少植之。桑既不足。并蚕不育。遇木棉不登之岁。纺车空悬。女红歇绝。坐致冻馁。眙无策。其谋生也拙甚矣。爰为说以导之。

　　请海疆禾棉兼种疏乾隆四十年　
两江总督高晋

窃照大江以南。江宁镇江常州苏州府属地方。土多沃壤。民习耕种。且能手艺营生。衣食足资利赖。惟松江府太仓州海门厅通州所属之各县。逼近海滨。率以沙涨之地。宜种棉花。是以种花者多。而种稻者少。每年口食。全赖客商贩运。以致粮价常贵。无所底止。臣思衣食重。种棉花虽可织布成衣。然而一日不再食则饥。是饥之较寒则又食重于衣矣。臣从前阅兵。两次往来于松江太仓通州地方。留心体察。询之地方府厅州县。究其种棉而不种稻之故。非沙土不宜于稻。缘种棉。费力少而获利多。种稻。工本重而获利轻。小民惟利是图。积染成风。官吏视以为常。亦皆习而不察。以现在各厅州县农田计之。每村庄知务本种稻者。不过十分之二三。图利种棉者。则有十分之七[八](入)。又究其所以种稻多费工本之故。则因田闲支河汊港淤塞者多。艰于车水。工本不无多费。臣曾谆饬府厅州县。劝谕地方绅士乡农。照业食佃力之例。将凡有淤塞沟洫。次第开挖。剀切出示。使知食重于衣。多种稻而少种棉。官民固知为根本之计。未尝不计及于此。无如官无考成。民惟图利。奉行未免有名无实。即如崇明一县。向因本地多种棉花。不种粮食。准其招商赴上江有漕聚米之区。采买运济。乾隆二十年以前。臣在安徽布政使任内。核计崇商买米之数。不过二十余万石。近则递年加增。已买至三十余万石。此即生齿日繁。本地粮食不足之明矣。臣再四思维。于过苏时。又与抚臣两司。面为讲求临民之道。固应好其所好。而食为民天。又不可不谋其久远之计。各州县虽有常平社仓。以备缓急。而水旱无常。一旦歉收。本地既无积蓄。仓粮有限。又将何以为继。此沿海沙地。急应改棉种稻。以裕民食者也。但立法不善。非特无益。转恐累民。惟有宽其限期。善为化导。使民自知务本。渐臻饶裕。以享　　盛世升平之福。斯为尽善。臣请嗣后以三年为限。责成松江太仓海门通州。各府厅州县地方官。将应开沟渠淤塞支河汊港。多方设法。照业食佃力之例。次第劝民开浚深通。以收水利之益。然后劝谕绅士百姓。凡田土在一顷以下者。应听其便。若在一顷以上者。只许种棉一半。其余一半改种稻田。士民之遵行者奖勉之。抗违者教戒之。府厅州县。果能视民如子。实心实力。认真督办。道府随时稽察。如有成效。详报督抚核实。特疏保荐。以奖循吏。倘或虚应故事。奉行不力。甚至假手胥役。藉端滋扰者。以阘茸溺职纠参。如此。宽以限期。则民无扰累。官有责成。将见本地之产粮日多。不专藉于外来商贩。似于海疆民食。大有裨益矣。

　　倡种桑树檄乾隆二十二年　
陈宏谋

陕省蚕政久废。连年以来。官为倡率。民间知所效法。渐次振兴。除省城现设蚕馆。发给工本。收卖零茧零丝。以供织紬。此外三原凤翔。亦设馆局。引诱学习外。其余各属民间渐多养蚕。计期四十日。即可收功。大概皆知养蚕之有利。奈老桑枯没。新桑无多。虽欲养蚕。苦无桑叶。此时惟有劝种桑株。处处有桑。则处处可以养蚕。桑多则养蚕必多。此情理之晓然可见者也。但民间既苦种桑无地。又苦桑秧难得。全在官司设法购种。听民间赴官领取桑秧。庶可广为种植。官司中亦有不谙种桑者。除将种桑事宜开单。及金锁关以北。冷不宜蚕。毋庸议外。仰司官吏速饬西同凤汉邠干兴商各属。乘此小满节前。购觅桑子。布种桑秧。桑秧既成。即于境内城壕隙地。移栽桑株。并晓谕各乡。赴县领回桑秧。随处栽植。今年种桑。二年之后。即可摘叶养蚕。或官为养蚕。以示效法。或令民摘叶自养。总以境内多一株桑树。即可多养蚕筐。多一养蚕之家。即有一家得蚕之利。有丝原可卖钱。原不必家家学织也。地方官费此心思。觅人养蚕。以为民倡。所得之丝。原可出卖。纵初行无甚利息。所亏亦甚有限。身任地方。定能不吝些须。加意率作。以为小民开衣食之源。行之既久。始而种桑者渐多。继而养蚕者渐多。其利渐周。其种桑养蚕。自必愈。将来溯厥先事之人。利泽何等久远。倘各属仍前奉行故事。惟以现在劝谕种桑养蚕等语混覆。或一味迫切。强民养蚕。而不买桑养蚕。或地方有桑。而诬称无桑可买。或差役四处采取民间野桑。不肯给钱收买。或止覆称现在遵奉买桑养蚕。而其实原未买桑养蚕者。别经查出。定行严参。再兴安一州。界邻川楚。地候原非寒冷。山阿水涯。自多可以种桑之处。现在紧邻之洋县城固两县。种桑养蚕。丝利最多。何以兴安独不相宜。应行该州。再为悉心确查。一面照办。一面回复。毋狃前见。坐失美利也。

　　劝种桑树檄乾隆十六年　
陈宏谋

陕省向不种桑。本院近年自于省城设立蚕局。买桑养蚕。并饬凤翔府等处。一体设局养蚕。诱民兴利。民间渐知仿效养蚕。各处出丝不少。省城织局。招集南方机匠。织成秦缎秦土紬秦绵紬秦绫秦缣纱。年年供进　贡之用。近已通行远近。本地民人学习。皆能织各色紬缎。正须按续劝行。方可推广加多。惟有多种桑树。庶几到处有桑。即到处可以养蚕。桑多则蚕丝亦多。丝多则紬缎亦多。本部院近日循行渭河南北。及盩鄠地方。经过乡村。树木丛茂。满目阴翳。除枣柿树而外。树甚多。如谓地不宜桑。岂有可以种植树。独不可以种植桑树之理。与其种无用之树。何如种有用之桑树。如谓种后人偷斫伐。岂有不偷斫树。独偷斫桑树之理。村堡沟濠地头屋角一隙之地。皆可种桑。非必须平原片段方可种桑。致碍蔬谷之利也。桑树既可多种。则蚕事正可推广。仰布政司官吏。除金关以北。鄜延榆绥。各属地不宜树。种植难成。毋庸劝行外。其余各府各县。务令地方官。巡历所至。劝谕民间种植桑树。旧有之桑。各官保护培植。不可戕伐。有偷伐桑树者。加倍究处。现在省城蚕局。及凤翔府每年布种桑秧。听人赴领。各该州县或亦广布桑秧。听民人领回种植。或赴省城凤翔领回。分散民间。其鼓舞劝诱之法。当将已种成之桑树加以奖励。种而未成者不必过问。每年官于城中设局养蚕。出示民间。凡有桑树。或估价摘叶。或听民人摘叶赴局。官即酌量给以价值。俾民人知家有桑树。年年可以卖钱。路上野桑。亦可摘叶卖钱。自必爱惜旧桑。广栽新桑。地方官每年买桑养蚕。不无所费。所得之丝。仍然有用。虽有亏折。亦不甚多。地方官果肯有心为民。兴此大利。每年即有所费。当亦不必吝惜。所得之丝。只须禀知。不必将丝送。倘民间有养蚕得茧。而不能缫丝者。亦许卖给于官。官买此茧。亦可缫丝。同归有用。如此则种桑既可得利。养蚕卖茧亦可得利。有丝而或卖或织。更可得利。小民层层得利之处。即官司层层引诱之法。不必刑驱势迫。自必鼓舞乐从矣。现在局中匠多机多。如各属养蚕。得丝甚多。意欲织紬者。亦可赴局。觅人教习。或令人赴局学习。地方官一面身先倡率。一面设法鼓舞。因势利导。自不患桑树之不多。蚕织之不广也。本部院年来劝行蚕桑。祇于省城设立蚕局织局。为倡导引诱之计。未敢徒事文告。绳以官法。今事将就绪。观成有机。地方官民亦皆知陕省蚕事可兴。故此通行为广种桑树。多多养蚕之计。各属各随心力。次第举行。积少可以成多。由近可以及远。月计不足。岁计有余。果肯推行有效。不没其所长。毋再以为迂而忽之。

　　广行山蚕檄乾隆二十二年　
陈宏谋

陕省山岭。槲叶最盛。宜养山蚕。康熙年间。宁牧刘公从山东雇人来州放养山蚕。织成茧紬甚为匀细。到处流行。名曰刘公紬。刘公升任。渐次衰微。乾隆九年三月。奉　　旨行山东。将山东养蚕成法。纂刊送陕。本部院初陕省。即已发司刊刻。分发通省。仿效学习。随有郿县知县纪虚中。募得善于养蚕之魏振东。立为蚕长。教人放养。已得春茧四十余万。合之秋茧可得八九十余万。统计可织紬一千余丈。民间已有贩卖郿茧者。又有蓝田令蒋文祚。商南令李嗣洙。连年倡率教习。该二县每年获茧成紬。已自不少。其陇州汧阳。放养未成。同官令曹世鉴。从山东觅人来此放蚕。因北山早寒。秋茧难成。兴安州刘李二牧亦曾放养。未报得茧。近据宁州禀称。连年借给工本。设法鼓舞。所得茧紬。比前较多。阳县早已成茧。近竟中止。再近省到处椿树。易长易成。可养春蚕。曾经咸宁令柳大任。试养得蚕。因为鸟雀所伤而止。就陕省情形而论。虽不能处处可以养放山蚕。而山蚕所食之槲树。随处有之。可以放养山蚕之处。亦正不少。若得地方官设法劝导。接续行之。鼓舞推广。自可渐成效。山槲树可作蚕场。不比家蚕之必须种桑也。茧紬麤细皆宜。又耐久穿。亦不比丝紬之贵而难卖也。本部院前后经理。设法振兴。幸有可兴之机。非迂而难成。今又陕。此山场美利。不肯坐听中止。除同官以北。毋庸再行外。仰布政司转饬西同凤汉兴商邠干等属。境内凡有槲树之处。官为勘明。砍伐杂树。修理蚕场。可养山蚕。或雇人试养。或官出资本。而招民同养。或给民人口食。令其学习。或官借资本。听民人结伙学养。其抽丝拈线。毋论男妇老少。皆可学习。其蚕种必须官为购。其器具亦须官为制给。其中气候事宜。备载山东养蚕成法。或于本省之宁郿县商南等处。雇人教习。或于山东河南雇觅善养山蚕之人。来此教习。地方官用些心思。费些物力。为本境倡此美事。成此美利。俾满山槲树。向时作为柴薮。弃为无用者。将来皆百姓资生之物。养命之源。政迹可观。功德无量。本部院尤拭目以观山蚕之盛。并纪循良之绩矣。

　　计开养蚕树名
槲树大者为大叶槲小者为小叶槲
橡树叶多棱洼结子上圆下尖状如莲子名曰橡子橡子落地以土掩之即可发芽成树
青杠树类橡叶而小结子与槲树同

柞树树皮红者名柞树皮白者名白柞叶皆青色似柳叶而较宽经霜不落结子与青杠同而较大以上餧养山蚕

椿树即臭椿嫩芽时红色成叶后青色似香椿而微臭子结瓣中如目之有珠名凤眼草餧养春蚕全赖此种

　　蚕桑说　
福州知府李拔

圣天子加意农桑。每岁必亲蚕。收入供御。蚕桑之利。遍于天下。闽中天气和暖。理宜蚕桑。徒以难于创始。大利遂秘予蜀人也。习蚕利来。闽历守二郡曾于署内试养良丝。厚茧俱有成效。信乎闽之宜蚕也。顾欲养蚕。必先树桑。桑之种类不一。一名压桑。春初取桑枝大者长二三尺许。横压土中。上掩肥土。约厚二寸。半月后萌芽渐长。三四月后可四五尺。次年立春前后。翦开移于他处。二三年即成拱。叶可饲蚕矣。一名子桑。乃桑椹所种。四月取黑桑椹揉碎。用粪灰和土。种入地寸许。一月发芽。三四月可长二尺许。再逾年种。种四五年始成树。仍结子。惟叶稍薄。然任砍伐。枝可为薪。取叶又甚易。养蚕者利之。而吴越之间。每取压桑条。移接子桑。其叶更美。一名花桑。亦由种子而成。其叶与压桑相似。但有花无实。与子桑异。不可多得。湖州所种皆小桑。蜀中多大桑。此种桑之异法也。养蚕之法。立春日。取蚕种置地上。或草间。使受春气。随置温暖处。日以为常。越十余日。自出小蚕如蚁蠕动。视其多寡。用鸡翎扫下。每日一次。各为一处。以免参差。初生盛以筐。藉以纸。先用柘叶食之。如无柘用桑亦可。每日喂三次。天气晴暖。约七日即当初眠。眠则蚕不食。渐藏叶下。视眠者过半。即暂停。无与食。伺蚕蜕。大半起。而后食之。初与食不可多。多则伤食病死。渐长渐多。筐不能容。移于曲箔。蜀中呼为簟。二三日一次摊开令稀。扫去蚕粪。以利其气。蚕性喜温暖。宜向阳洁净。毋使近阴暗。及污秽恶臭。犯则蚕瘟。故蚕妇不近丧门。不食蒜韭。良有由也。初眠后约七日而再眠。又七日而三眠。停食俱如初眠时。三眠蚕长寸许。蜀中呼为大眠。谓过此则不复眠也。蚕既三眠。食叶有声如雨。投之立尽。每日三食。夜则燃灯照之。蜀中名为催老蚕。则举家忙也。约食廿三四次。蚕即老不复食。置蔟上。令作茧。渐多不胜摘。则多置叶其上。而覆以草。如鞠梗竹枝之类。蚕老者次第而上。其前后亦不甚相远。如遇天冷。下置火温之。四五日便成黄白二茧。各取归筐中。黄者缫为黄丝。白者缫为白丝。缫丝之法。大釜沸水。入茧一升。搅出丝头。置一木长径釜上立三柱。置二小车。长五寸。径二寸。下钻竹管各一。抽丝头由竹管出。绕小车周匝而后引入大车。车制宽尺六寸。径四尺五寸。前轾后轩。后二柱架车前。二小柱作机纳丝。二竹下分为二行上大车。每运车则机随车往来。疾徐如意。每抽茧。丝尽则蛹出。不尽者再搅而抽之。有不上头者。名水茧去之。破头者入水即。镇以石。毋令再起乱丝。每次添茧半斤。佳者煮茧三斗。可得丝二斤。即宜下架轴作一束如绳。挽其末如髻。即可贸。川中每斤价自八九钱至一两不等。惟其时耳。川中又有水丝。取法与火丝同。惟煮茧取头后。即下冷水盆中缫之。与火丝小异。色光而细。可作绫缎经线。然取之较少。故价稍贵。闻湖州蚕皆火丝。每年桑重生。复养蚕。故有头蚕二蚕之别。此蜀中所无也。蜀中墙下树桑。宅内养蚕。以为常业。蚕初生每重二钱。长大可满一簟。簟长丈二。宽五尺。编竹为之。屋中立四柱。柱下有十齿。作架盛簟挂上。可容五簟。养蚕家多者。二百簟。少者亦十余簟。每簟可得丝一斤。若得丝二百斤。则小康之家也。又蚕初生至成丝时。仅四十日。获利最速。其粪可饲豕。水可肥田。柴可炊爨。故人皆宝之。每蚕熟置酒相贺。又择其茧之佳者为种出蛾。分雌雄配对。半日分开。承以绵纸。令下子满纸。收贮为来岁计。其出蛾遗茧。可制棉绸。并无弃物。妇工女红以助男耕。心无外用。风俗可。岂不休哉。吾闵闽民之昧厚利穷生计。而莫为之所也。作是说以导之。

　　种棉说　
福州知府李拔

天生万物以为人用。草花虫壳。可为衣被。冰茧火蚕。皆可为丝。吉贝婆罗。皆可为布。然出产不常。组织非易。闾阎往往难之。求其取多用宏。价廉工省。贵贱咸宜。贫富皆便者。惟棉花为最。上古未有棉。汉后始入中国。流传遂广。世蒙其休。我　　皇上念切民依。留心耕织。温饱之利。遍于天下。予尝北至幽燕。南抵楚粤。东游江淮。西极秦陇。足迹所经。无不衣棉之人。无不宜棉之土。八口之家。种棉一畦。岁获百斤。无忧号寒。市肆所鬻。每斤不逾百钱。得之甚易。服之无斁。妇子熙熙。如登春台。有由然也。闽中地号炎海。天气温暖。土脉润。最宜种植。而棉花绝少出产。购自江浙。价常加倍。又其甚者。男子惟捕蜃蛤。女子不解织。寸丝尺布。皆须外市。苟非素封。欲不叹无衣也得乎。乾隆己卯。予守福宁郡。怪而问之。或云土地非宜。予疑之。因于署内隙地试种。岁入甚富。及调福州。屡试有效。然后知闽地宜棉而不棉者。非地之过也。开先无人。而种植之道不讲也。谨为粗举其略。俾谋生者取焉。棉树挺生。叶如苍耳。高二三尺。性喜燥恶湿。宜种山坡沙碛间。或地平。则四面掘小沟以泄雨水。水聚则叶虽茂不花。即花亦鲜实。或摇落无余。每岁春三月。取花子入土中。数日即生。非其种者。锄而去之。每株相离约尺许。毋使太密。锄三次。长尺许即开黄花。花谢结实如桃。又十余日。实开棉出。拾而存之。自下而上。绵绵不绝。自五六月至九十月方止。有头花中花尾花之制。故蜀中土俗以砍花柴为农功毕也。花既得。用车缴之。去其子。弹为棉。纺线织布。即可为被服。夫使农民有佐种植之利。而工商无衣贵布之累。则未有如广兴木棉之得计者也。民之欲自谋生。与司牧之欲为民谋者。其尚审而行之。

　　劝襄民种桑说三则　
襄阳府知府周凯

农桑者。天下之大命也。一夫不耕则民饥。一女不织则民寒。民饥民寒。强者为非而罹于法。弱者贫且死。自古为然。独襄云乎哉。余守襄阳二载。见民之于耕。不遗余力。崇山峻岭。尺寸开辟。其不宜黍稷者。艺薯芋杂以为食。而民之贫犹是。岂力之不出于身与。抑货之或弃于地也。孟子曰。五亩之宅。树墙下以桑。五十者可以衣帛。史记。齐鲁千亩桑。其人与千户候等。未见有桑阴十亩者。夫桑以饲蚕。无桑则无蚕矣。农之于耕。竭终岁之劳。一熟再熟。所入可计。而有水旱之虑。蚕则数月之工。妇女之事。无水旱之虞。利与稼穑等。且农按亩计税。有什一之征。而桑无征。尔襄民何惮而不为也。栽桑之地。不妨稼穑。墙角畦棱。道旁场圃。闲隙之地皆可栽。一家栽十五桑。计得叶若干。饲蚕若干。获茧若干。以丝以帛。以供一家之需。余可以易财粟。桑宜野亦宜山。桑之叶可以蚕。桑之实可以酒。桑之木可以为薪。桑之皮可以为纸。邻近荆豫皆有桑。尔襄民亦何虑而不为也。而余犹惧民之难于图始也。管子曰。十年之计树木。利在十年后。而先弃工赀于今日。是利未入而已费。今予先从远方购小桑八百余。栽之万山之下。大堤之上。示以栽种接压之法。桑之为类不一。宜接宜压。而叶始肥。任尔民采其枝条接压之。尔襄民又何乐而不为也。昔者范纯仁知襄城。课民种桑。张咏治崇阳。拔茶种桑。沈瑀为建德令。一丁种十五桑。余何敢与古人比。见尔民之墙角畦棱道旁场圃闲隙之地有大利焉。而不知取也。故为说以劝之。尔何忍使他木之萧萧濯濯者。占尔栽桑之地也。

或者曰。蚕桑之利。宜东南。不宜西北。遂疑襄阳近西北。非桑所宜。不知禹贡兖州。曰桑土既蚕。青州曰厥篚丝。山桑也。他州如扬徐东南。禹贡亦仅曰厥篚织贝。厥篚元纤缟而已。考之诗。豳风蚕月条桑。唐风集于苞桑。秦风止于桑。桑者闲闲咏于魏。鸤鸠在桑咏于曹。说于桑田咏于卫。按古今疆域计之。冀荆豫梁雍皆宜桑。利不独东南也。且襄阳古称南国。南属荆。北属豫。介荆豫之交。荆州厥篚元纁玑组。豫州厥篚纤纩。纩细绵也。纁绛币。组绶属。皆丝所织。不桑不蚕。其何以织。昔北燕冯跋下书令百姓种桑。辽无桑。慕容廆通晋。求种江南。而平川有桑息。张天锡归晋。称北方之美。桑椹甘香。燕皆处西北。且曰。桑为有生之本。利尽西北矣。何独东南。其尤足为襄阳明证者。先贤传。载司马德操躬采桑后园。庞士元助之。齐书。载韩系伯桑阴妨他地迁界。邻人愧谢。此三子皆襄阳人。则襄之宜桑必矣。或者曰。橘踰淮为枳。非木之性。迁地勿良。按农书。荆桑多椹。鲁桑少椹。禹贡厥篚丝。注鲁桑宜饲大蚕。荆桑宜饲小蚕。则荆自有桑。与鲁桑并着。襄阳志。载物产。桑及山桑素绢。谷城之庙滩有绢。南漳之东巩有丝。接壤当阳之河溶。有河溶绢。天门有天门绢。荆有荆绸。尔庶民试则而效之。加以压接壅溉之法。安见其变为枳耶。或者曰。襄有木棉之利。与蚕桑匹。按木棉古吉贝。树高丈余。今之所艺者草本木棉。芳谱所谓班枝花也。可为絮。为布。絮与帛同功。礼。童子不裘不帛。帛暖恐损幼者筋骨。七十非帛不暖。言老者非帛不足卫其筋骨也。尔既知织木棉以为布矣。曷不织茧丝以为衣乎。况艺木棉以亩计。侵稼穑之地。有芟柞之工水潦之虑。桑则树之墙角畦棱道旁场圃闲隙之地。较木棉为尤便。且尔既有木棉之利矣。益以蚕桑。其利不更溥哉。尔襄民何其未之思也。

余非仅与尔民言利也。余甚悯襄之妇女。无以专其执业。而壹其心志也。妇人无事。以蚕织为事。士庶人之妻。亲蚕以衣其夫。余力足以自食而心始贞。比者余行效野。见贫民妇女。操耰锄杂耕耦。心窃异之。谓诗言馌不言耕也。乃未几而妇讼其夫矣。未几而夫讼其妇矣。襄多妇女拐逃抢嫁买休卖休之案妇人不再斩。斩衰为其夫服今襄之戒鸡鸣。矢舟者。亦有人。其不止于再醮者。比比然也。娶者不以为非。嫁者不以为耻。羞恶之心。人皆有之。岂其心之殊人哉。夫亦无业之可专。无志之可壹。而力不足以自食也。不桑故也。周礼。宅不毛者出里布。毛。桑麻之属。典妇功之职。专授女工之事。秋献功。辨其苦良。谓妇女不亲丝枲。则耽于逸乐。而淫邪易生。闾师。不蚕者不帛。与不耕者祭无盛同罚。谓不亲其事。即不得用其物。抑之使不得齐于侪人之礼。耻之也。圣王之所以设官分职。不惜委曲繁重而为民谋者。诚以农桑者养民之生。即以正民之心也。凡人劳则思。思则善心生。逸则淫。淫则恶心生。劳者多富。逸者多贫。富则礼义之心生。贫则奸盗之心生。无恒产因无恒心。而放辟邪侈。无不为矣。今襄之明礼义者。不必尽出于富。而其为盗贼奸邪者。及抵于法。无不诿咎于贫。推其致贫之由。则恒产恒心。劳逸之论。间不容寸。管子曰。仓廪实而知礼节。衣食足而知荣辱。扬子曰。男子亩。女子桑。习其耳目而定其心思。娴其道艺而世其家业。无非以道率民。其尤深于家塾党庠之为教乎。知农桑之利如彼。不农不桑之害如此。自古迄今。曾无二理。襄之民亦何惮而不为也。

　　种桑诗说　
周凯

余自荆之远安。购小桑八百余株。种之大堤之上。皆柔桑也。移栽未善。活者十之七。访之老农。得栽种法。及考襄阳本有桑。叶尖小而缺。有刺性坚。不宜蚕。居民以桑为界。取其易生。长即伐之。即饲蚕得茧。仅堪为帛。售诸豫人。以为绵绸。其桑荆桑类也。按农书。荆桑薄而尖。枝干条叶坚劲。鲁桑圆厚多津。枝干条叶丰腴。荆桑心实。可为树能久远。当以鲁桑枝接之。则久远而又盛茂也。农书又载压条法。齐民要术及泛胜之书。载种葚法。余浙人。浙重蚕桑。解种桑法。不能家喻户晓。商之诸牧令。又非文告所能悉。因思士为四民之首。耕读相兼者多。士为之倡。民必从之。遂托之吟咏。分十二题。各系四十言。幸襄之能文者广为传述之。一曰种葚。齐民要术收葚之黑者翦去两头惟取中间一截其子坚粟则枝条强茂而叶肥厚将种之时先以柴灰掩揉次日水淘去轻秕不实者曝令稍干种乃易生泛胜之曰五月取葚着水中濯洒取子阴干之肥田十亩荒久不耕者善好耕治之以大麦与葚各三升三合和种之锄令稀疏麦熟时获之桑生正与麦高下平即以利镰历地刈之曝令燥放火焚之桑至来春生一亩可食三箔蚕此吾乡种条桑法也一曰压条。八九月间择桑枝之柔大者攀至地压以土即生根就生根处截断移栽他处一枝可压数枝惟压条者不必接枝一曰接枝。葚之所生其叶多薄俟干大如指翦取大叶桑枝条接之自茂盛如襄人接果木之法一曰移栽。柔如指臂大小皆可移栽种树书云下埋龟甲盛茂不蛀或用大麦亦可先掘地成坎贮以水搅成泥浆务令浓厚然后移桑栽之根令舒畅上用土培厚筑使坚实可不必日日浇灌名坐浆种法襄人植果木亦如之一曰壅灌。冬月就桑根掘坎实以粪加土壅之五六月旱宜灌水一曰采摘。采桑宜擿叶不可攀折枝条一曰去初桑。初发叶为初桑倘饲蚕有余当翦去之否则明春无力次发为二桑不须去一曰伐远条。桑条之远出而细长者宜伐去俟明春另长嫩条否恐成鸡桑豳风取彼斧斨以伐远扬是也亦宜相度其势可为压条用一曰禁再采。初桑叶肥嫩可饲蚕二桑叶涩饲蚕作丝仅可为弦周礼禁原蚕蚕与马同象再蚕恐妨马一曰收霜叶。叶经霜而落可治疾兼以喂羊甚肥一曰剔枯皮。桑老而枯或中空叶黄蚕不食先剔其皮可以为纸世所谓桑皮纸是也然后伐其木为器用一日兼种柘。柘亦可以饲蚕茧色黄襄之民果从余种桑矣。三年而桑茂。十年而桑大茂。而余又虑其饲蚕之未善也。附饲蚕法。按蚕经。蚕之性喜静而恶喧。故宜静室。喜暖而恶湿。故宜板室。室静可避人声之喧。室板可辟地气之蒸郁。尤宜密以避风。火以助暖。又蚕书。饲蚕弗以雨露湿叶。礼祭义。三宫夫人桑于公桑。风戾以食之。是也。淮南子曰。蚕食而不饮。二十七日而化。夫竭二十七日之力而得茧。何其工之省且易乎。蚕具以箔以簇。竹苇所为。闻襄之事蚕者。以席置诸地。厂其屋不加火。宜咎蚕之难养也。余将延浙之善蚕者。以教尔蚕。然桑未茂。其事有待。姑就余家人所素习者。分为十二咏。附种桑之末以示之。其成丝而后。为织不一。尔襄民当自求之也。且勿之载。 

　附瀤远县志蚕织说略

　欲民之厚生。必先有恒业。怀邑水患频仍。十室空九。而穷檐之民。谋生之计百出。长淮肥涡之产。民业寄焉。水滨蒲芦可织席。夹岸细柳可编筐筥。地宜麻者可索绹。其妇女或葺麦为笠。岂尽游惰哉。顾不蚕织与不稼穑等。今吾怀之民。佥曰。皆欲蚕而乏桑。皆欲织而无木棉。奈何夫河北白壤与桑宜。河东赤泥与木棉宜。用椹种桑。及种木棉之法。皆可按籍而得。或就江浙父老而谘之。良法具在。况吾邑风土。颇近齐豫。而蚕织之利。不仅江浙。齐豫所出绵茧土绸之属。通大商贾。大布白之美。尤彰彰者。岂吾怀独不如齐豫哉。互相讲习。以广民业。亦此时之急务也。

　　请种橡育蚕状道光五年　
贵州按察使宋如林

查黔省山多田少。土瘠民贫。生齿日繁。除遵义一府农蚕并行。生计较裕。其余各郡。耕种而外。别无利生之业。惟黎平一郡。漆与茶亦间有之。亦不过数邑。惟遵义之紬。广行他省。询其由来。皆云从前亦无是茧。自乾隆中郡守陈君。系山东历城人。见此地有青棡树。即山东之槲栎树。其叶可饲山蚕。惜民间徒供薪樵之用。乃捐俸遣人至山东买取茧种。雇觅蚕师。广为教导。期年有成。至今利赖。蚕子甫出。置之于树。即能自食其叶。及至成蚕。即能依枝作茧。取茧缲丝。俱不费力。惟丝麤不能织为绫缎。仅可织紬。与山东茧紬相仿。现在遵义茧紬。早已兴贩他省。可见其利甚溥。惟是创始之年。收买橡子。及收买蚕茧。令民远资本。收买树育。亦势有所不能。兹公同商议。由藩司筹备经费。详请给发委员。赴遵义定番一带。先行收买橡子。散之各府厅州县。令该管衙门。就近分给居民。不许经书役之手。以免滋扰。并谕各处教谕训导官。广为劝谕。于不堪播种五谷之地。及时种植。二三年后。橡已成树。即可收买蚕茧。照依散给橡子之法办理。民不出资。而实获其利。似与民生稍有裨益。是否有当。伏候查核批示遵行。

　　通饬黔省种橡育蚕檄　
贵州按察使宋如林

照得衣食为民生之本。农桑视物土之宜。地无余利。人无余力。斯民气可以渐舒。黔省跬步皆山。田土硗薄。恒多苦贫。十三郡州。惟遵义务蚕功。亦惟遵义称富厚。是蚕丝之利。不可不讲也。各属种橡养蚕。已经饬行在案。查橡子即青棡子。种各不同。应用真青棡子。其叶方宜饲蚕。如水青棡。只供染房之用。不可收买。买获之后。埋藏不能如法。即易生虫。种之亦难发生。其种植处。亦须相度其地。应于不能树艺五谷之处。排列埋种。人力易于经管。至橡子虽产于遵义者多。然路途费重。收买维艰。闻上游一带。皆有橡子。居民不知育蚕之法。收获转售。殊为可惜。且事在创始。人皆畏难。若但多张告示。谕令栽种。禁止斩伐。差赴四乡。督责巡查。以为认真。未日后之成效。但见目前之纷扰。是未得橡树之利。先受橡树之累。民将畏避之不暇。其何能踊跃从事。以兴此美利耶。总之此事不惟不可视为具文。并不可视为公务。府厅州县。于因公下乡之便。接见士民。详细晓谕。俾知其事非难。其利甚厚。售丝之利。倍于售茧。故云利无算。橡本无税。蚕亦无税。故云永不税。民虽至愚。未必无领略其旨者。能领略则肯试行。试行获利。则皆信从。转辗传播。渐次推广。不必董率而自知栽培。不必禁令而自知爱护。地利可收。民生可裕。全赖司民牧者。善为之劝导耳。查遵义府属。初亦不知养蚕。前守陈公。遣人至山东购买茧种。广为教导。至今利赖。陈守能以山东之利行之遵义。现任各官不能以遵义之利行之诸郡。当仁不让见义必为者当不至此。合再札饬。仰各该府厅州县。务须实力奉行。实心劝谕。必使民间知其利而乐为。不得迂缓置之。亦不得滋扰闾阎。其有无赖之徒。盗伐他人树木者。有犯必惩。毋以细事置不理问。以期良法美意。得以遍行。实有厚望焉。

　　劝种橡养蚕示道光五年　
贵州按察使宋如林

照得本司等任以来。访察黔省地固瘠薄。民多拮据。推原其故。由于素不讲求养生之道。则地利不能尽收。而民情又耽安逸。无怪乎日给不暇者多矣。查遵义府属。自乾隆年间。前府陈守。来守是郡。知有橡树。即青棡树。可以饲蚕。有蚕即可取丝。有丝即可织紬。随觅橡子。教民树艺。并教以养蚕取丝之法。故至今日。遵义蚕紬。盛行于世。利甚溥也。他处间有种植青棡树。惟取以烧炭。并不养蚕。且树亦无多。若将不宜五谷之山地。一律种橡养蚕。则民间男妇。皆有恒业。其中获利。不独遵义一府矣。查种育之法。其树有二。一名青棡。叶薄。一名槲栎。叶厚。其子俱房生。实如小枣。植法。于秋末冬初收子。不令近火。冬月将子窖于土内。常浇水滋润。逢春发芽。无论地之肥瘠。均可种植。三年即可养蚕。春季叶经蚕食。次年仍养春蚕。或养秋蚕亦可。须隔一季。四五年后可伐其本。新芽丛发。又可养蚕。其春秋二季养蚕。及取丝之法。各有不同。一得其法。殊不为难。端在地方官首为之劝谕也。此时种树饲蚕。大率皆知。更非从前陈守之创始者可比。惟收买橡子。必须价本。如令民间自备资斧。远处收觅。亦势有所难。兹本司筹办经费。委员前赴遵义定番一带。采买橡子。收贮在省。各府厅州县。酌量多寡。赴省领回。散之民间。劝谕居民。无论山头地角。广为种植。二三年后。即可成树。俟至可以养蚕之日。由地方官查明申报。仍由省收买蚕茧。散之民间。令其蓄养于树。凡收买橡子蚕茧。无须民间资本。不过自食其力而已。至种橡育蚕之法。现在刊刻条款。先发各府厅州县。随同橡子。分给居民。及将来散给蚕茧。均交各学教官。率同乡约地保分散。丝毫不经胥吏之手。以期实惠及民。自成茧之日。务宜缲丝售卖。售丝之利倍于售茧也。为此谕仰阖省军民人等知悉。尔等于耕作之外。更宜尽力蚕丝。俟橡子及条发到。该管衙门。即向教官及乡地处请领。如法照办。凡书役人等不许经手。以副本司筹裕民食之至意。

　　附养蚕事宜五条

一春季养蚕之法。于来年小阳月旬后。拣其茧之重实有蛹者。以篾篓盛之。迨次年立春后。纸糊密室。将茧篓置于中央。以柴火微烘。昼夜无闲。渐略增火。至春分前后。觉蛹稍动。用线穿茧成串。搭于四围竿上。仍以火烘。量其地之寒燠。寒则微火缓为出蛾。燠则甚火急为出蛾。随拾入筐。雌雄配合。眉麤者雄。眉细者雌。次日摘取雄蛾另贮。数日自僵。止提雌蛾。微以手去溺。否则不卵。置筐中。微火暖之。始能生子。在筐犹不断火。或借阳光。旬余蚕出。大如针。以青棡嫩叶置筐内外。其蚕自上枝叶。即将枝上蚕。置树上。先食嫩叶。五六日初眠。不食叶二三日。脱去黑壳。色分青黄。又五六日二眠。继三眠四眠后。食叶旬日。噤口退膘。吐丝成茧。阅三日浆固连叶摘下。去叶缫丝。如不即抽丝。越十余日。遂变蛹出蛾。不堪抽丝。如备抽丝。以火熏之。即不成蛹。每遇蚕眠时。不可翦移。俟起眠后叶尽。用银翦连枝翦移他树。蚕一入山。须人看御禽鸟。其蚕筐以黄荆嫩条为之。用。其余竹木所为。则不能粘子。次年定须新制。

一秋季养蚕之法。于端什节前后。收入春茧时。将茧穿串。晾于竿上。不使罨坏。旬余成蛹出蛾。拾入篾篓。雌雄配对。次日午后。只将母蛾去溺。以四寸长线。两头各系一蛾。搭于青棡树上。叶尽翦易。秋蚕宜少撒树巅。由嫩食老。秋天林中多油蚱蜢。宜夜间伺声以捕。
  </div>
  <div class="pagination">
   <a href="皇朝经世文编_page111.html">
    上一页
   </a>
   <span>
    ...
   </span>
   <a href="皇朝经世文编_page107.html">
    107
   </a>
   <a href="皇朝经世文编_page108.html">
    108
   </a>
   <a href="皇朝经世文编_page109.html">
    109
   </a>
   <a href="皇朝经世文编_page110.html">
    110
   </a>
   <a href="皇朝经世文编_page111.html">
    111
   </a>
   <span class="current-page">
    112
   </span>
   <a href="皇朝经世文编_page113.html">
    113
   </a>
   <a href="皇朝经世文编_page114.html">
    114
   </a>
   <a href="皇朝经世文编_page115.html">
    115
   </a>
   <a href="皇朝经世文编_page116.html">
    116
   </a>
   <a href="皇朝经世文编_page117.html">
    117
   </a>
   <span>
    ...
   </span>
   <a href="皇朝经世文编_page113.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
