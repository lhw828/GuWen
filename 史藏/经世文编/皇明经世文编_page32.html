<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 32 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 32 页/共 172 页
  </h1>
  <div class="content">
   自六朝五季、与宋之南、皆画江以守、而江防重于诸镇、我　高庙自淮西渡江、定鼎金陵、遂一中原、而江防视前代益严、每操江之日舳舻相衘、旌旗蔽空、所以摄奸宄、奠南服者甚盛故制总操江兵者一人、非世勋宿将、莫预兹选或难其人、则　勑南京守臣兼领、其慎之如此、弘治纪元之岁今　天子始朝羣臣以南京　帝业所基而操江之帅阙、用廷臣公议、命丰润伯曹公　赐玺书以行、行之日、诸与公旧者、相率饯于郊、且俾予赠之言。葢闻都南者。莫利于舟师都北者。莫先于骑战。我国家自文庙徙都北京置三营为居重驭轻之策。而南京操江之备。乃习故常。战具弛焉莫之振。有识者恒以为忧。　先帝□用南宁伯毛公。始克修复旧规绩用有成。进副居守之任。而曹公代之。公议所归。殆不诬哉。昔汉穿昆明池以习水战、魏作玄武池以肄舟师、勤远略、图非常、皆不足齿、惟我高庙栉风沐雨、以平僣乱、作生民主、为　圣子神孙立万世之业、率用舟师、其遗迹尚可考也、然则操江之任重矣、矧今天子嗣大历服之初、首以慎选而用公、当不求所以副之者邪。惟公之考庄武侯在先朝显有儁功、藏在册府为中兴名将、而公以元孙敦尚诗书。克绳其武。居宿卫。典京营。积有年劳。非建功一时者比。吾知其往也。士心豫附。军政修明。上足以答　圣天子授钺之心。下足以显其先元戎登坛之教使江防得人。过前代远甚斯亦无负于故人之所以期公者哉。先少保襄毅公。在辽东督餫时。与庄武侯同事交好。公尝受学馆中。故予于公有世讲之雅获预离觞之未。因序其事以赠。
　　送行人王君使朝鲜序【奉使朝鲜】 
　　弘治乙卯春三月、礼部言朝鲜之有事也、宜遣一行人、往致礼于其国、诏可、惟时行人王君献臣实受　命以行、凡与君同年举进士、尤厚善者、简讨郭君瑀而下、若干人、醵饯之、且相议曰、敬止少年、伟丰仪、妙词翰、选于众而使远外、名一旦闻九重、临遣之日、赐一品服视他使为荣、然求所以副兹命者、宜请教于君子一言、乃托吾宗人杲、及杨君志学以来、谢不获则为之言曰、朝鲜古箕子之封、履视诸蕃、独恭顺、爵有请、赐有谢、元会　圣节诸大礼岁必四三至、其境去辽水不三百里而近。馆传相望。无瘴疠险阻之虞。其人业诗书。比内郡。擎跽如礼。无顽犷犯顺之习。使其国者尽两月可还。则敬止之行。不必有所咨计。而使事可成也。然天下之事。或斁于易而成于难彼使而涉瘴疠险阻之虞。当顽犷犯顺之习。势若难为者。顾一切以蛮貊处之。摘其罪。昌其词。宣上德威而夺之气使其知詟而感焉。斯无不得其怀服者矣。若朝鲜则何如其处之哉。纯以蛮貊待之则彼固我之近藩。业诗书。比内郡。不可。以纯以中国待之。则彼终以译而通其渐。或至于狎肆。亦岂法之得哉。必吾之所以自处者。介可畏。敬可慕。上以见中国之尊。下不失绥远之义使朝鲜之人知　天朝使者。秉礼达节。而善于其职。若此。名不愧皇华之选。行足称品服之华。此敬止所有事也。予又见往时使朝鲜与安南者。多喜以诗赋相倡和为长雄。心恒疑之。夫周爰咨询。而陈诗以观民风。古使臣之职。殆不谓此。如以词华墨妙自矜诩。而与蛮貊争胜负。纵过于彼十倍。艺焉尔其何系于使义之得失也哉。此亦敬止所当知也。今上嗣统初。诏用儒臣一人。告即位于朝鲜。礼部以予名上值开经筵。予不佞承乏讲读官首。不果行。然恒以不得一览东方山川之胜为怏。于敬止之行。窃有羡焉。故既序其事以赠。而申之以规、将见使事之真无难也。此诸君子之意也。
　　太傅兼太子太傅平江伯陈公寿诗序【勋臣名寿】 
　　弘治戊午、春三月哉生明、　皇储初授经于文华殿前期加恩文武大臣若干人、惟时太保兼太子太傅平江伯陈公、加太傅、仍兼傅青宫又五月而诰赠其曾祖平江恭襄候、至其父黟国庄敏公、三世皆保傅、涣号崇阶、前所未有、又两月而为公初度之辰、逆其甲子之所经、三百有六十矣驸马都尉樊公于公为亲家、重其上寿伊始、而宠数之迭臻也、合诸勋戚播之咏歌、若干篇、将以季秋廿有八日、举一觞庆焉、属予为之引、惟　天眷　皇明、之世臣。以光辅熙运比于隆古、盛矣哉、而予窃有说焉、宠荣寿考、世岂无之、而君子所重者名与实副之为难尔、不然、虽历遐筭殊宠人将指议之不暇、奚贵焉、公生而沉雄。负志略、事　英宗宪考暨今天子、出入中外三十年、凡君国重务及大典礼、必参预计行礼成上倚为重、而其大者、镇二广、则宣国威灵、冐险阻、剿贼数千、还所掠余万口、扶畸拯惫、岭表载宁、其功甚伟、总漕十二年、善抚士而究心于国用、前后所陈百余疏、兴革之际、其利甚博、河决张秋、绩屡坏、公相度事宜原窒罅为安流、人免于垫溺、其惠甚久、此三者、寿之基也、然不能不沮于见忌、而忠恪自将、不易其守故公议归之而　圣眷加焉、以殿岩之尊、兼台辅之责、视古旧勋宿德之臣、殆无与让、非名实相副之为难哉、此故实□当考恭襄公当文皇徙都北京、首总漕府。裕国足兵号良将。其漕规踵行至今。庄敏公尝将偏师靖闽寇。一时大将多赂败者。独庄敏得进侯封。赐嘉奖。葢其先所以培其家脉甚远。公嗣其遗烈。而光大之若是。岂偶尔幸得者之可比哉。崧高之章。壮犹之什。对扬王休之作见于三百篇尚矣。虽近代声律。不可以差次。而本于贵齿好德感上戴恩之诚一也。然则诸公所为致庆者。岂直游从之好、姻娅之私哉、祝公之寿、上佐　天子、整六师詟四夷保丕平之绪、以昭上天纯佑有明之心、如汉营平、如唐汾阳、如吴之延州来季子、则公所重于天下后世者、又不啻今日而巳、公自号云谷、通经史、妙词翰、辱与不佞交良厚、非一日雅、且在宫僚、宜不可辞也、遂僣书于简首、为观者先焉、
　　皇明经世文编卷之九十一终
　　皇明经世文编卷之九十二
　　华亭徐孚远闇公　陈子□卧子　宋征璧尚木　周立勋勒占夕选辑
　　锡山杨世愈尔韩参阅
　　杨中丞奏疏（疏）
　　杨璇
　　疏
　　题为议事事 
　　题为地方事 
　　题为防御地方事 
　　题为公务事 
　　题为议事事【湖广事宜】 
　　先该照得各处廵抚官员、在于边方者、此即汉剌史每年到京奏事例例该每年四月、在于腹里者、例该八月到京议事、臣所管去处、系是腹里、议事之期、合于八月内到京、缘臣今年四月之初、前来廵抚、地方广阔、急难周徧、合无照例于八月到京议事、惟复止将该议事件开行、该部会议具奏候至来年依期赴京等因、
　　计开
　　一件利便事、据湖广襄阳卫申称本卫旗军俱各调守漕运等项所有月粮六斗、妻小老幼赴仓关领粮官斛止是五斗、余有一斗、等候日久、被放粮识字人等、延捱掯留、克落入巳、以致旗军之家、亏缺食用合将放粮斛面改造六斗、使一全关回家、人无侵欺等因、具申照得前项弊端累禁累犯、终难革绝、今申前因、诚为有理、虑恐别处亦有此弊、合无通行各布政司直隶府州、查照所属官仓。但该放支旗军月粮六斗者。□件故事可考各与量造六斗官斛。较勘清切。印烙完备仍于斛外大书深刻某仓六斗官斛。止用放支旗军月粮不许别项行使字样。降发该仓按月旗军关粮。逐斛唱名支放。则禁令不烦。奸弊自革。
　　一件劝导附籍事、切照南阳荆襄德安安陆沔阳等府州县所在流民、今官府文移、及上下军民不分伊曾无附籍、悉称以流民名目。其巳附籍者羞恶流民之名。槩自称曰下户。而本境之内。世居之家。无所分辨。故别称为老户。辞义不顺。名称俗陋、不惟告争等件。及案牍之间。开写欠美。抑且巳经附籍、与未附籍流民混淆无别会同钦差分守右参将都指挥同知王信议得合将前项府州原有土居人户。称为旧民逃来附籍人户、称为新民其奸顽展转不肯附籍者仍前目为流民、如此则事寓劝惩、而漏籍转徙者愧耻且格、辞有分别而文籍开载者、平顺可观、
　　题为地方事【地方事宜】 
　　照得荆州沔阳等卫德安长宁等所、江湖空旷、山林阻深、自前全设官军、期以控制要害逓年以来、为因征差亡故、消耗过半、且如荆州左卫、原设旗军八千三百三十五名、见今止存二千三百八名、内除下屯四名、老病幼小一百五十七名、不堪差操、其余与同沔阳等卫所旗军、尽数选拨前去广西及清浪桂阳靖道等州临武南漳谷城等县守备、并攒运京储等项其原数不足、及凡遇逃故、又将余丁尽行辏补去讫、连年在外、不得休息、以致卫所空虚、兵备废缺城池坍塌、不能修理甚至门铺等项无人廵把、虽是多方督理、柰缘人力不敷、即今荆襄安沔、水旱已六七年、军民普例、饥荒措济、莫能周给、盗贼蜂起、愈擒愈滋、所在流民、动以万计、反复转徙、恐难抚安、会同钦差分守荆襄南阳等处右参将者指挥同知王信、议得前项地方、连遭饥馑。难比寻常来年春夏之交、必是益见窘极、况今十月十一月内、各处山野草木多花。十二月内雪气阴一兼旬不解二十六日午后寻丈之外不辨人形。民情欠宁。远近穷迫。缘清浪等处平息已久。前项军人。止于景泰年间暂拨守备实非旧例。而广西军士屯聚亦多。乞敕该部详议荆州等卫所官军、除于南漳谷城等项差占难动外、通将广西并清浪桂阳靖道临武等州县后拨守备之数、放回本处操守城池、一以镇安人心、一以防御奸宄、倘或遥警、亦得调用再照荆襄、德安沔阳安陆五府州所属多系裁减衙门、见今缺官管事、仍乞将朝觐官员内有黜罢者、照缺急选前来管理、庶于治理不致误事、
　　题为防御地方事【官军操守】 
　　据襄阳等卫申禀备蒙钦差赞理军务廵抚湖广都察院右副都御史罗箎、行文该镇守湖广太监郭闵总兵官右都督李震题据湖广都布按三司呈议湖广卫所官军数少。一守不敷。若非轮班操守。未免顾此失彼。况今边卫二士消耗、守备官军、掣回数多、合令荆襄夷陵五卫所头班二班官军、一班赴边守备一班回、卫操守城池等因。兵部依拟于成化四年十二月二十六日奏准转行到卫申禀到臣、查得先该监督军务太监尚书总兵参将都御史唐慎等会议荆襄久安长治良策内开襄阳卫荆州三卫、并夷陵千户所官军、先年俱在本处操守、流民不敢为非、正统十四年。靖州等卫官军征进麓川等处边城缺守、苗贼出没。暂将荆襄等卫官军调分两班轮流备御以致千斤刘等。伺隙为非。今虽殄灭劳费实多。合令头班官军。照旧备御。二班存留本处操守、遇急易于调用、成化二年十一月初五日奏准钦遵外、续该分守荆襄等处右参将都指挥同知王信、为防御地方事、见得四川纳溪等县、各被大埧山都掌逆贼流刼缘地方接连荆襄巴东竹山等县、诚恐侵临、以致流民乘机仿效、乞将荆襄安陆五卫漕运官军存守地方等因具奏、未蒙明降、又该本官题为缺军防御事、兵部议开襄阳自古用兵之地。何不即将流民训练成军耶流民积聚不下二三十万、诚恐酿成大患。合将本卫在边备御头班二班官军。俱存本处操守捕盗。保固地方。成化四年正月二十四日奏准存留去后、今该前回、会同钦差右参将王信、议得靖州等处。自前本无备御名目。即今亦无寇盗声息。其卫所官军因称近边别无差调。又有腹里原征麓川等处官军。除存留外其余二万三千五百余员名。与另外哨护粮道号称三班军余。俱各在彼备御支给行粮。而荆襄等卫所官军舍余。守备广西等处。与攒运军储者。常年在外修盖王府等项与起造坟茔者岁无宁日。其存留二班、与襄阳卫头班数目不多、各拨本处并南漳谷城等处分守城池及于要害地方廵捕奸盗、尚且不敷若将此少饥窘军余、襄阳卫头班远发备御荆州等卫所三班、起调轮守、不无示弱召侮、贻患地方、伏望圣恩特敕该部、行令前项头班二班官军、照旧不动、及将荆州等卫所头班、仍与襄阳安陆等卫运粮者、尽存本处操守、庶几销沮奸凶、臣等不胜感幸、
　　题为公务事【起科田粮】 
　　一件起科田粮事照得南阳襄阳荆州德安四府沔阳安陆二州、江山通于川陕。湖泊多于地方。远近天雨水辄泛涨。中间膏腴上则田地俱系本处土著人户种办粮差。及各处卫所屯军种纳子粒之数。其余砂瘦沔来之处高者参错冈阜。不耐旱干低者边近江湖。容易渰没。亦系前项人户陆续耕犁贴办粮差及逃来人民。佃买开垦。种养人口。因无纳粮定主。往往彼此告争。欲行照例科粮。恐后重难负累。所以官府拘碍难行。构讼兴词。纷纭无巳。今后民间田地除巳征粮外。其余开种未起科者。或许自行报官或遇互相争告。务要勘量。另立轻则。每亩科粮一升。若系山冈水滩处所。每亩止科五合。拨付应得之人。永远管业办纳、如此则事为无碍、而经久可行粮额有增而纷争渐息。
　　一件镇销祸患事、照得荆襄德安沔阳安陆各府州县地方旷野。山川深远自前寇盗容易藏聚祸患隐于无形。维制贵乎有策。奈何城池稀疏。武备废缺且如襄阳卫洪武年间人少事宁。尚具额设八千户所节次改调。今乃止有三千户所实有壮军。止是一千八百十九名。安陆卫一设五千户所节次改调。今亦止有三千户所实有壮军。止是一千四百七十九名荆州沔阳德安各卫所。消耗尤甚。况且实有壮军拨遭运者。比之各处卫所江河往回。最为险远。其余俱调广西清浪柱阳靖州道州临武等处守备不敷。复将精壮余丁选辏去讫遗下舍人、并老弱贫病余丁除屯田办料军吏等项外荆襄安沔德安七卫所、止有操守军余舍人、共四千九百四十九名、于内又拨接逓等差及王府盖府造坟等项占用多端、欲其威制数千里。环饶之境内可否之办。显然甚明。防御事重。难比寻常。乞敕户部兵部诸衙门、从长计议、将前项七卫所漕运壮军余丁、共六千三百一名、各存本处操守城池、镇销奸宄、原有浅船、却令水次仪真杨州高邮淮安大河邳州等卫所、赴京操备军人、领驾攒运、夫以京操大众之中、那摘六千余人、不为有损荆襄旷远之地、得用六千余人、大为有益、如或别行拘泥、切恐贻祸地方、
　　皇明经世文编卷九十二终
　　皇明经世文编卷之九十三
　　华亭陈子龙卧子　徐孚远闇公　宋征璧尚木　李雯舒章选辑
　　陈正容威玉参阅
　　原襄敏公奏疏（疏）
　　原杰
　　疏
　　处置流民疏 
　　黄河自古为患疏 
　　地方事宜 
　　开设荆襄职官疏 
　　处置流民疏【处置流民】 
　　节奉敕谕、近闻湖广荆襄河南南阳等处流民、自往年驱逐之后、中间多有去而复来、及近时各处灾伤陆续逃移之数、日渐众多、不可不预为处、命尔前往彼处遍历地方、除原有附籍外、其新聚流民、须一一处勘见数、公同各该镇守分守巡抚内外官员、从长计议、查照宣德正统年间以来、官司行过事迹、或编户籍、附入州县、或驱遣复业、严立禁约、二者之间、孰得孰失、务在询察人情、酌量事埶、众以为是、虽巳废之法、所在当行、众以为非、虽巳行之事、亦所当改、用图经久之计、毋循目前之谋、又如本处卫所、或漫无统纪、当止帚之某司附近州县、或有不相管摄、当属之某府、凡事悉听尔便宜处置、应奏请者、具实奏闻、彼处三司能干官员、并听尔差委分理、其事务要停当钦此、又准、户部咨该太子少保兼左都御史李实题称荆襄等处流民须立州县以统治之、设卫所以控制之、则　朝廷无南顾之忧、苍生免流离之患、抚安之计、无过于斯、等因节该奉　圣旨是、着左副都御史原杰去、务要处置停当、钦此、为照陕西汉州等府金州商洛等县、俱与荆襄接境。系流民新聚处所。□委湖广河南陕西都布按三司官员王用等徧历山谷。取勘流民共一十一万三千三百一十七户。男妇共四十三万八千六百四十四丁口。审系山东山西陕西江西四川并本省军民等籍。随同镇守等官议得前项流民。先因原籍粮差浩繁。及畏罪弃家偷生置有田土。盖有房屋。贩有土产货物。亦不过养赡家口而巳。别无非为事端。项襄毅械逐非策也若依前例一概逐遣。尚恐去而复来。或各处顽民。闯知地土空闲。纠集趁住。不数年必有甚如今日之众。埶难尽遣。合将近年逃来、不曾置有产业、原籍田产尚存流民戴广等共一万六千六百六十三户、男妇共四万五千八百九十二丁口、并平昔凶恶、断发原籍者、照例遣回、其本分营生流民张清等共九万六千六百五十四户、男妇共三十九万二千七百五十二丁口、仰遵　圣谕编附、各该州县户籍应当粮差、仍严立禁条、用杜将来流徙此非一时之安。亦有久远之计。奈何襄阳僻在一隅、相离本布政司水路动经旬月。所辖一州十县。内均州竹山县谷城县南漳县房县郧县上津等县。俱在万山之中。贼盗啸聚之处。相离襄阳。远则十里。近不下五日。一旦有事。若待再报湖广三司。议调官军。鲜克济事。必须就近添设司府。分管卫县。位高望重。且知利害所系。较之所县百倍有益。此郧阳立镇之始今踏勘得郧县地方广阔。迫近汉江。路通竹山房县上津洵阳浙川等县。正四通八达要地。逓年盗贼出没之所。应合展筑城池。添设所卫。控制地方。抚安军民。及据竹山等县里老杨郁等并承委布政司等官王用等、呈告竹山县地名尹店、郧阳南门堡洵阳县白石河商县丰阳镇南阳南召保唐县桐栢镇房县马良坪宜阳县穆册赵保村汝阳县杨埠、俱系长山大谷。密傍江河。各离县远。非独藏贼巢穴、抑亦禁捕不前。俱合添设县治。并巡捡司等因。恐有违碍。臣又同各该委官踏勘得尹店南门白石河丰阳南召桐栢等处相应立县马良等坪止可立堡。穆册保村杨埠各应添设巡捡司。俱各遵奉敕旨、便宜处置。委官督造郧县。展筑城池。添盖公署。工程浩大。必须军民兼役。方可图成。伏乞敕令湖广镇守巡抚并分守官员趁时修筑、庶得坚完以抚流逋、以安地方、千万年幸甚、
　　黄河自古为患疏【黄河退滩】 
　　盖以水埶弥漫。迁徒不常彼陷则此淤。军民随处开垦退滩之地。以给日食以供租税。盖以此而补彼也奈何奸诈之徒。阴结王府官挍槩指为园场屯地。投献徼赏。王府信之。辄使标封界至。占收子粒。有不从者。兴词委官。动经岁月。民不聊生。自今有犯者。不问军民舍余。俱终身谪戍附近卫所。其王府官亦不许阴结受献。致兴词讼。违者一治以法。则奸猾有警而民无横扰矣。又彰德怀庆河南南阳汝宁五府山多水漫。卫辉一府沙鹻过半。军民税粮之外。仅可养生。开封一府。地虽平旷。然河决无时。洪武间蒙　太祖高皇帝恩例。除常税外。荒地许民耕种。永不起科。景泰时乃创起科例。致令奸民。互相告讦。征敛日重。民迫于埶。倾家陪纳。请如旧例。凡军民有告讦不起科者不听。则可免陪偿之患矣。
　　地方事宜【地方缉捕】 
　　信阳固始等州县、南抵靳黄、西接荆襄、东连凤阳霍丘等处山埶绵亘。河流四达。盗易出没。官难防御。且凤阳陈州等处。近皆被灾流民载道、盗入霍丘、劫掠帑藏、执缚县官、民庶骚扰、诚宜思患而预防之、今兵部既云光州不可置所、则汝宁所属信阳等一十三州县、宜令二司巡守官、各为亲选讥察一人丘牌五十人、令自备器械马匹、以缉捕盗贼、而选委府州县佐贰守领官一人督之、不得累以他役、致妨缉捕、又信阳州地方军民杂处、奸盗尤众、宜调守备南阳河南署都指挥佥事李瑾、更守其地、而以署都指挥佥事许震代守河南南阳、俾得专御盗贼、禁治银洞、仍还指挥臧廉于本卫又商城县南接六安州二百余里。四野旷漫。金刚台近者流寇曾据之而金刚台巡捡司。乃在县北。今宜迁置县南马头山使。便于巡逻。
　　开设荆襄职官疏【设官抚缉】 
　　流民之数户、凡一十一万三千三百一十七口、四十三万八千六百四十四俱山东山西陕西江西四川河南湖广及南北直隶府卫军民等籍、臣偕湖广河南镇守巡抚三司等官、议流民数多。若一槩驱之。恐其安土重选。难以尽遣。就使。遣去。虑或他处顽民。知有空地。效尤复来。其患尤甚。巳尝覆实类。皆逃移年远。无所于止帚。且能治产服贾。老子长孙。婚嫁姻戚。埶不可动者。谨如　圣谕、许其附籍。其新来无产平素凶梗者遣之。数内在湖广之襄阳荆州德安及今郧阳者二万四千三十九户、附籍二万一百八十有七在河南之南阳河南汝宁者七万五百五十二户、附籍六万三百八十有四、在陕西之西安汉中者、一万八千七百一十八户、附籍一万六千八十有三、其遣还者、凡一万六千六百六十三户、复虑此辈恋膏腴而乐闲旷。且原籍官司。不加抚恤。埶将复来。须如先年事例请给　圣旨榜文严行禁革。凡深山大谷之内。复集续来。及展转流徙者。并发戌边。匿主同之。逃囚军匠。无论山内外。俱令戌边。其附籍所垦田地。查照减轻则例起科。凡百事产。俱如洪武年间给与由帖。则庶几去者留者各得其所。此外须立府县军卫斯为久计。臣又与各官相视襄阳府所辖郧县。地接河陕。路通水陆。居竹房上津商洛诸县之中。为四通八达要地。且去府五百余里。山林深阻。官司罕到。盗贼猝发。缓急无制。合拓县城置府。拟名郧阳。即其地设湖广行都司。附城立郧阳卫。卫为前左右三所。其左右二所于湖广都司并南阳卫新收编发流民。并不服驱遣问发。及寄操军人数、内查调二千五百名类编摠小甲并百户所实之。前所则以赵府群牧司缘事革隶彰德卫官军拨补城周六里三十步。设六门。分襄阳府所属竹山房县上津郧四县来属。又于竹山之尹店置竹溪县。编户七里。岁征税粮一千二百九十一石有奇。于郧之南门堡置郧西县编户七里岁征税粮一千一百一十九石有奇。又于陕西汉中之洵阳白石河置白河县。编户八里。岁征税粮三百九石有奇以上七县。俱隶新府。其南门堡曰石河守御军堡。如旧仍属湖广。又析陕西西安府之商县地为山阳县于丰阳镇。编户一十二里。岁征税粮一千二百六十九石有奇。析河南南阳府之南阳县。地为南召县。于南召。保编户一十六保。岁征税粮二千一百五十石有奇。析唐县地为桐栢县。于桐栢镇上店编户一十四保。岁征税粮一千八百六十九石有奇。析汝州地为伊阳县于旧固县。编户三十一里。岁征税粮六千四百一十八石有奇以上各隶其本府、若州。此外旧巡捡司凡四。其在尹店者。移置竹山之县河。改隶竹溪。在鸦路镇者。移南阳之漥石口改隶南召。在桐栢镇者。移唐县之毛家集。改隶桐栢。在上店者。移嵩县之常界岭。改隶伊阳。是皆要害之地。亡命所必经者。又于宜阳县之穆册及赵保邨。汝阳县之杨埠。俱添立巡捡司。南彰县之马良坪。筑立军堡。以房县原守肆庄坪堡官军二百员名实之。俟郧阳卫调拨官军至日。如数委守竹山之上官渡堡。而以上官之数。移于肆庄。则以近就近。各适其便。且于光化均州郧县各置水驿。驿设五舟。摘于湖广所属偏僻水驿。各令州县摄之。否则拟奏铨注。陆路则以里甲马匹逓给。无烦置驿。其官属暂宜裁省。府设知府推官抚民通判各一员。经历司照磨所各去其半。升郧县学为郧阳府学。学设教授训导各一员。量增其生徒之数诸新县唯伊阳官吏全设。桐栢添注抚民县丞。余俱知县典史各一员。县学教谕训导各一员生徒吏典。先尽见役。次于民间选之。行都司设都指挥使同知佥事各一员。经历司亦去其半。卫设指挥使同知佥事卫镇抚。左右二所正副千户各二员。经历知事所镇抚各一员。每所百户十。前所则以群牧原额旧任为之。数内知府都司及各新县正佐首领官、宜从臣等会举练政体熟知风土者。庶□新附之民有济。余乞铨授如例。军职则于湖广卫所多余官并陕西调来调职选任。其荆襄曩设守备都指挥。合令回司理事。白河郧西二县守备官军。且须三年以后令回。自余加以委任责成。使抚治其地则永永无虞矣。
　　皇明经世文编卷之九十三终
　　皇明经世文编卷之九十四
　　华亭宋征璧尚木　陈子龙卧子　徐孚远闇公　盛翼进邻汝选辑
　　陈尔振永和参阅
　　王庄简奏疏（疏）
　　王复
　　疏
　　处置甘肃疏 
　　处置番夷疏 
　　区画事宜疏 
　　边备疏 
　　处置甘肃疏【甘肃事宜】 
　　王公以为本兵奉诏经理甘肃等镇事宜身至镇上此疏
　　甘肃所属十五卫所地方。虽有远近不同然自永昌迤西与西宁镇番。颇有险隘可据。贼亦不敢久留。庄浪虽有通贼路径。山密地狭军马颇易战守。惟凉州地方四际。宽广散漫。紧关冲要。最先受敌。又兼水草便利。贼一入境。动辄经年不出往岁虏犯本城。止是一卫军马战守不敷。不免差人远调甘肃等卫官军策应。相去六七百里。为虏邀遮。未能即至。比到人马疲弊。缓不济事。所以往往挫损兵威。以致失机误事天顺元年至五年、累调在京官军、远为策应劳民动众糜费粮草、不可胜计、若非无事之时、豫为远图、何以善后、访得甘州在城五卫、设置年久、久必多缺额何以甘州反多余丁生齿日繁、各家户下正军之一、余六七丁、或一二十丁者、有之除供给听继外。中间多有愿投军者招集四五千名亦可编成一卫。立于凉州。填实地方。然恐其人恋土。有误调用。宜于在城五卫内每卫摘一千户所全伍旗军。五卫选拨指挥十员卫镇抚二员五所凑□一卫名曰凉州中卫于本城内开设衙门请给印信其遗下五所印信宜从镇守总兵等官。于五卫官军户下丁多之家。招选精壮余丁。编收正军。仍补各所原伍名缺就于各所多余官员内选拨千百户所镇抚掌管印信操练军马承种遗下地土。办纳子粒。则彼此得人。而战守有备屯田增广。而边储自充矣。又镇番卫极临边境。原设三岔黑山二逓运所。佥拨为事囚犯置备牛车。令其接逓后因革去逓运所。并与马驿带管接逓。今三岔驿人夫止有二十六名。黑山驿止有二十一名。重役人难。及庄浪卫镇羌驿路当冲要原设军民夫役。见不满二十余户。不惟接逓艰难。抑且缺人守堡。查得旧革锣锅泉逓运所余下人夫七十三名见拨在黑松林兼管及查庄浪卫在城逓运所实有人夫一百六十三名。武胜逓运所实有一百三十七名红城子驿人夫一百名。此处驿逓。比其它人夫倍多。宜将黑松林原带管锣锅前人夫内拨三十名安锸镇羌驿在城三处。驿逓共摘拨六十名。分摘三岔黑山二逓运所。每处三十名。就领原牛车马驴走逓。庶使接逓均平。人无耗累。抑且边站城堡。得以守护。又永昌卫原有白石崖墩一座。距本卫二百余里。近于山丹卫下。有河水灌溉山丹田地土鲁千墩一座。亦距本卫二百余里。切近于凉州卫下有河水灌溉凉州田地。今永昌卫军少。哨守不敷。宜将前项白石崖墩。改隶山丹卫管辖。土鲁干墩口改隶凉州卫管辖各令拨军哨守。其永昌境内所管五奴五赤墩系于冲要之地。合当添筑城堡一座就将掣回官军。改拨哨守。庶得地方适均。事体利便。又肃州卫上河清至临水地界。通临边境。山外原有哨马营一所先因达贼侵扰移入山里。路傍驻札缘官军耕种地土。多在境外。而哨瞭军马反居其内。宜移本营复立故处通贼隘口。修筑城堡。防护屯种。庶使人知避害。可以保障无虞矣。又西宁卫地方。僻在西北番簇之中。四面受敌且又控制罕东阿端曲先等卫夷虏乃紧关重地。本卫军马。专一巡守要害。捍御番簇。先年边方宁靖。北虏不来侵犯。各簇番夷颇听抚谕。不敢为非。时番虏已相合窃发至神庙中年而愈甚也近年因见虏寇扰边乘机仿效。往往聚众出没。沮截道路劫掠财畜。杀伤人命。调兵剿杀之后。至今犹未宁帖。乞将西宁卫原调官军土民五百六十七员名。于庄浪凉州二处轮流备御者。存留本卫操守。遇庄凉等处有警。量调策应以其为主兵故省边储不惟彼此有备亦且省用边储
　　处置番夷疏【处置番夷】 
　　今天下一统诸种番夷。虽或出没。不足深虑惟北虏动辄长驱深入。最为边患。辽东宣府大同宁夏甘肃皆有高山大川。长城固垒限隔。延绥境外。亦有黄河千六百余里。实天造地设之险洪武间东胜迤西。路通宁夏墩台基址尚存。永乐初。残胡远遁。始将守备军马。移入延绥弃河不守。且延绥地方。东起府谷堡西至定边营。萦纡二千余里。今声息稍缓。亦可因循度遣傥班师之后贼若复来。何以支持且大同宣府两处地方。通无二千里远又皆控据雄险尚有正副总兵参将协同守备。共一十二员宁夏三路不满千里。亦有正副总兵参将协同守备八员延绥城堡窵远最为难守。止有总兵参将三员调度岂能周遍议者咸谓若依旧守把黄河险阻实为万全之计然今贼未出套宜因时损益不拘故常于延绥添设协同参将二员。于高家龙川紧关冲要城堡驻札往来提调。互相策应就先调陕西鄜庆等处官军。存留四千员名相参。土兵四千八百六十六名。甘肃兑回庆阳卫官军八百一十七员名。共辏官军九千六百余员名添拨各堡轮班操守。缺少器仗。行总兵等官。候大军回京之日。将原领官军盔甲神鎗铳炮。于内量数存留、交与少监秦刚收管备用庶几战守有人而边备充实军马有常。而粮草易供矣。又巩昌临洮卫舍余李均保等二百八十名。先帝招募在官听调赴京。接应杀贼景泰元年。起调灵州操备及宁羌凤翔等卫所连云栈青阳等驿站军姜廸等三十六名先年祖父为事编发各驿充军。自备鞍马铺陈什物摆站。景泰四年调送宁夏操备。且均保原非正军而与正军一体差操所以各镇召一补军额多不肯应也因关行粮家属又无月粮养赡。岁久逃亡。一例勾补揆之人情、诚有不堪。臣以为均保等、宜放回原卫随住、姜迪等宜退回原站走逓以后如果缺人调用、宜另于丁多之家选补、庶几人得苏息、事体允当、
　　区画事宜疏【孳牧马匹】 
　　一骑操孳牧马匹、旧有牧放草场、多被豪强侵耕、马乏刍牧之地、是以孳生者不蕃、骑掺者日损、今宜于养马地方、分遣给事中御史、会同分管寺丞通行查勘丈量、各照原额界至顷亩、依旧牧放、一各处孳牧种马所生之驹、天顺七年、成化元年、亏欠者连遇事例停追、今秋收在迩例合买偿但所买驹、止可充数而已急难得用、宜依上年事例、有司四匹、军卫五匹折买堪操马一匹备用、一旧例种马一匹、两年课取一驹、若两年育两驹者。许令贷与欠驹人户。补作正数。近奉恩例三年止取一驹。亏欠必少。其有服勤人户。而三年生三驹者。或两驹者所余之数宜令报官用议和钱收易另给空闲人户领养一法司问拟罪人、有杂犯死罪、有笞流杖罪、愿纳马者、宜依运砖纳豆等例。改定马数。听其赎罪。一陕西各边屡奏缺马访得西宁至甘州番簇。多产马之地。彼所缺者茶与青稞。若与互市。则善马一匹。不过用茶百斥青稞十五石。以银计之所费五六两。价值既轻。以此相较所省多矣较之京师关领又免路途瘦损今宜查取陕西官茶。就彼互市。茶如不敷。又籴买青颗银。宜行户部暂借折粮银五万两。发甘肃总兵等官。照彼时估买易骑操。数足而止一一。例后倒失等项马驹。宜行太仆寺查筭。每牝马一匹转发寄养备用一南京养马地方。岁取余马来京备用。间多选退枉复艰难。或有收价来京买纳则又被官吏群医人等作奸媒利。不惟马多不堪虚累给养况又累年解补。追取不完。今宜于不堪不敷之数。每匹征价十两。类解官买。以给骑掺。一在京在边官军、累岁关领马匹骑掺、动以万计、一关之后、既不时调养倒失数多。又不随即报官。设法追捕展转迁延惟望宽宥是以马数愈亏民户被累。今宜戒饬将官。严束军士关领务须核实调养。毋或失宜。及行巡马管马等官、时常巡视、一体禁约、一在京在边骑操马匹、必须专敕太仆寺少卿一员、无太仆寺地方者言不属本寺分地而属民地故责之巡抚官无太仆寺地方、从巡抚等官、时常往来较阅、倒失等项报官限偿把总管队等官、隐匿不报者。逓加谴责。务使官军知警。马数不亏。一照上年纳马冠带事例、宜行两京内外凡有富实之家、愿纳马者。即与冠带。以荣终身。候地方稍宁马数既足而止、一延绥等处累奏缺马、虽尝行令区画。大叚出于民间。今宜不为常例。听客商于延绥宁夏大同宣府辽东巡抚等官处。告报纳马。中淮浙长芦等处塩引。依彼时估定数中纳。不拘资次关支。一勇士关领马匹刍粟。取给于各卫及其倒死。又免追偿任情驱驰。视若蔽蹝。马之亏耗。亦其一端今宜令该管卫所。并管操官旗备造关马日月文册缴送部守备照。初关倒死。照例免偿。足示朝廷恩典如其二次倒死追补。庶使人知戒畏。一马政旧例。一年一驹其后改为二年一驹。近又改三年一驹葢所以宽民力而恤民艰也然使管马官员得人。则生息自蕃。国用自足矣。定例固不敢轻易劝惩亦贵乎有方今管马官员以一县种马为率。三年考满为期。一年一驹。额内不亏者称职。额外每马又生一驹者。奏请旌异。额外又生一驹者。不次升擢。其不及额数者。逓为降罚。太仆寺分管寺丞亦宜以额数亏赢逓为黜陟
　　边备疏【墩台城堡】 
　　臣奉命整饬延绥宁夏甘凉一带边备、看得东自黄河岸府谷堡起、西至定边营连接宁夏花马池边界西、萦纡二千余里、险隘俱在腹里。而境外临边。无有屏障。止凭墩台城堡。以为守备。缘有旧城堡二十五处。原设地方。或出或入。参差不齐。道路不均。远至一百二十余里。近止五六十里。军马屯操。反居其内。人民耕牧。多在其外。遇贼入境。传报声息。仓卒相接。比及调兵策应。军民巳被抢掳达贼俱已出境虽称统领人马。不过虚声应援。及西南直抵庆阳等处。相杂五六百里。烽火不接。人民不知防避。其北面沿边一带墩台。皆稀疏空阔。难以瞭望。臣与镇守延绥庆阳等处总兵巡抚等官计议临边。府谷等一十九堡。俱系极边要地。必须增置那移。庶为易守。趁今声息□宁。先行摘拨军余。采办木植。候春暖上开。委官监督并力兴工。将府谷堡移出芭州旧城。东村堡移出高汉岭。飨水堡移出黑河山。土门堡移出十顷坪。大兔鹘堡移出响钤塔。白洛城堡移出砖营儿。塞门堡移出务柳庄。不惟东西对直快捷方式而水草亦各利便内高家堡至双山堡。双山堡至榆林城。宁塞营至安边营。安边营至定边营。相去隔远。合于各该交界地名。崖寺子三眼泉柳树涧瓦札梁各添哨堡一座。就于邻近营堡。量摘官军哨守。又于安边营起。每二十里筑墩台一座。通共二十四座。连接庆阳。定边营起每二十里。筑立墩台一座。共十座。接连环县。俱于附近军民内量拨守瞭。北面沿边一带墩台空远者。各添墩台一座。共三十四座。随其形势。以为沟墙。必须高深。足以遮贼来路。因其旧堡。广其规制。必须宽大。足以积粮草。容人马。庶几墩台稠密。而易于瞭望。烽火相接。而人知防避。营堡联络。而缓急易于策应。声势相倚。而可以遥振军威。
　　皇明经世文编卷之九十四终
　　皇明经世文编卷之九十五
　　华亭陈子龙卧子　徐孚远闇公　宋征璧尚木　周立勋勒卣选辑
　　徐桓鉴惠朗参阅
　　章枫山文集（疏　书　记）
　　章懋
　　疏 
　　谏元宵灯火疏 
　　议处盐法事宜奏状 
　　谏元宵灯火疏【元宵灯火】 
　　翰林院编修臣章懋臣黄仲昭、检讨臣庄日永、谨奏为培养　圣德事、成化三年十一月二十九日、内阁遣郎中韩定、持小揭帖、到于东阁、及史馆、分与太常寺卿、兼翰林院侍读学士吴节等、令各赋烟火等诗、以为上元赏翫之具、臣等各授一帖、内开烟火花灯等项、面贴诗赞题目、仍令照依旧诗格式、拟述进呈、及观旧式、俱是玩好之物、鄙亵之词、甚非所以养　圣心、崇圣德也、臣等窃议、以为此事、必非　陛下所为。陛下以天纵之圣。日新之学。游心经术。迈迹尧舜。凡所举动。必欲为法于天下。可传于后世。方即位之初。首下温诏。赦田租。绝贡献。蠲逋负。停不急之务。与民息肩。又开言路。凡　朝廷政治得失。军民利病。许诸人直言无隐。天下欣然以为　陛下应天心。承祖德。而所以太平万世者。在是矣。及观去年以来。如遣人造楮。国家旧制也。一闻大臣之言而遂寝。节令宴乐。每岁常例也。一闻廷臣之疏而随罢。顷因灾异、敕谕群臣、同加修省、凡此数事　臣等目击耳闻、未尝不拜手稽首、称颂以为　陛下从善如流、改过不吝、自禹汤以来、未之有也、在彼者既皆　陛下所不为、则烟火之事、臣等又决知　陛止之不乐于此也今日之举。或者　两宫皇太后在上。　陛下欲极孝养。奉其欢心。非为一身娱乐之计。然大孝在乎养志、不可徒供耳目之玩好。以为养也。臣伏覩　两宫母后恭俭慈仁之德。着于天下坤仪真静。举天下之珍奇玩好。皆不足以动其心。岂以烟火为乐哉。况今两广弗靖。四川未宁。辽东虽云告捷。然虏情难测。尚费区处。不可置之度外。北虏毛里孩。包藏蛇豕之心。窥伺间隙、尤当深虑。江西湖广。一旱数千里。民不聊生。其它灾伤处所尤多。未易悉举。生灵嗷嗷。张口待哺。虽蒙优诏赈恤。然公私匮乏。计无所出。可为寒心。此正　陛下宵旰焦劳。不遑暇食。　两宫母后。同忧天下之日。臣等又知　陛下之不暇为此也至如翰林之官。以论思代言为职。虽曰供奉文字。然鄙俚不经之辞。岂宜进于君上。若不取法于圣贤。而曲引宋祁苏轼之教坊　语以为之、皆是以三代以下之君望　陛下。而不以三代以上之君望　陛下也。臣等遭遇　圣明。叨与庶吉士之选。　陛下养之翰林。教之诵习六经。师法孔孟。二年于兹矣。近又授以今职。感冐　国恩。至隆极厚。夙夜惓惓。相与戒饬。惟恐曲学阿世无以补报于万一。何敢为此鄙词。上渎　天听。以自取侮慢不敬之罪哉。臣等又尝伏读　宣宗章皇帝御制翰林院箴有曰。启沃之言。惟义与仁。尧舜之道邹孟以陈。若今烟火之举。恐非尧舜之道。烟火之诗。恐非仁义之言。臣等知　陛下之心。即　祖宗之心。故不敢不以是妄陈于　陛下之前。且知其不可。犹顺而为之。是不忠也。知不可为。而不以实闻。是不直也。不忠不直。臣罪大矣。古之帝王。盘盂有戒。几杖有铭。目不视非礼之色。耳不听非礼之声。兢兢业业。惟怀永图。虽在纷华靡丽之中。幽独得肆之地。而所以戒谨恐惧。操存省察。以致其精一之功者。无所不用其极。诚以人主一心。攻之者众。一惑于耳。则凡侈靡之声。皆乘。间而入矣。一惑于目。则凡侈靡之色。皆抵隙而进矣。人心愈危。则道心愈微矣。天理人欲。不容并立。若曰上元之乐。乃微事耳。烟火之举。乃细故耳。此不足为圣明之累。是殆不然。书曰不矜细行。终累大德。又曰不役耳目。百度惟贞。若于此一事。厌常喜新之念兴。则他日之甚于此者。将无不至。不可以微事细故而不之谨也。且漆器之作。何损于德。而舜则止之。旨酒之甘。何害于事。而禹则绝之。露台之费。不足为奢。而汉文则巳之。彼圣贤之君。何汲汲于是哉正以欲不可纵。渐不可长故耳。臣等伏愿陛下宽斧金戊之诛、采蒭荛之语、将此烟火等事、一槩禁止。不使接于耳目。而移此视听。为文王之视民如伤。为大舜之闻善若决江河。省此冗费以活流离困苦之民赏征伐劳役之士则干戈可息灾旱可消。百姓可以富庶。四夷可以宾服、亿千万年享太平无强之休。则　陛下之所以奉养　两宫者其孝岂有大于此哉　陛下深思而力行之。不以臣言为沽矫。不以臣等为迂阔。使天下后世知　大圣人之作为。出于寻常万万。是非臣等之幸、实宗社生灵之大幸也
　　议处盐法事宜奏状【两浙盐法利弊】 
　　谨题为议处盐法利弊、以禆国用事、臣闻盐之为用、乃生民食味之所急、而国家经费之所资、为物虽微。其利甚愽、不可以一日而缺焉者也、然在虞夏之时、不过以盐充贡、而未尝为专利于上、成周之盛、虽或以盐名官、而未尝不同利于民、因齐相管仲而盐筴始正、汉用桑孔、而盐禁始重、其源一开、末流无所不至矣、臣以菲材、叨官台察、钦蒙　圣恩、差往两浙等处、廵视盐课、按行属郡、访求民隐、得其所当行者数事。一曰存恤灶户。塩之为道各有利害就浙言浙也夫盐之所出。虽由土产。而其成用必资人力。海滨之民。以煎盐为业者。谓之灶户。其采办薪蒭。朝夕烹炼不胜劳苦。固皆在所当恤。而单丁老弱。家计贫难者。煎办不前。课入不敷。屡遭鞭挞之苦。而盐入于官。或被雨水销镕。又有追赔之患。此穷户之尤可哀矜者也。若蒙轻其岁课。使纳折色。庶几宽民一分。使之稍可存活。是即生死骨肉之恩也。其有丁力众多。家道殷富。为总催大户者。煎盐既多。私卖尤广。亦宜有以处之。合照黄册事例。凡民户之里甲有缺。就将内丁粮高大者。析户当差。以补其数。若以灶户之丁多家富者亦行析户充役。照丁办课。以补灶籍迯绝。皆免杂派均徭。则差役均平。而岁课不亏矣。二曰轻减盐粮。国初尝命盐司。以掣下余盐。行令各县差人赴司关领。回县分给小民。计口食盐。而纳钞以偿盐价。民感　上恩。得盐而纳钞。固所乐也。厥后盐司。久无余盐关给。而盐钞又改为盐粮。惟市民仍许纳钞。而乡民皆纳盐粮。又使之远输外郡。则不惟米价高贵。而远输劳费。十倍于纳钞。则乡民之受困甚矣。若得照依市民。一体纳钞。固为大幸、如或不能即改。亦乞照依秋粮折色事例。纳银准钞。使民受一分之赐。又若大旱之遇时雨。亦为幸矣。三曰申禁盐窝。昔我　圣祖。以边城险远。兵饷不充。而粮运劳费。乃命商人输粟边仓。而多给引价。以偿其费商人喜得厚利。乐输边饷。公私两便。最为良法。近年以来。法久弊生。每遇开中之时。权豪势要之家。诡名请托。占窝转卖。商人不求于彼无路中纳。以故中盐者少。边饷不充。而国家失利。为害非轻。先朝虽有禁例。而权豪玩法。仍袭前非。未能尽革。伏望特赐宸断申严前例。有犯必诛。使人知警。惧。则其害可除。而边饷无不足矣。四曰盐商挟私。夫商人输粟饷兵。受盐于官。出外平卖。利亦厚矣。而有贪得无厌者。乃于正数之外。贿求场官。私加斤数。有一引至三百余斤者。而掣盐之后。运入江船。又买私盐。夹带在船。混同发卖。亦有经过关津。贿求批验盘诘人员。不行照引截角。或十中止截一二。径自越关。到于所往扦方发卖而卖盐巳讫。不即缴引。再买私盐。仍将前引影射过关。随处发卖。往复数次。多取价利。直待上司催取。然后缴引。其载盐船户。亦买私盐夹带前去。混同货卖。此皆商人之倚官挟私。所当禁治者也。臣于前项奸弊虽闻人言。未得实迹。难便究治。律中巳有夹带余盐。及旧引影射之文。则必先尝有是事矣与其治之于巳然。孰若禁之于未然。乞敕该部移文各处廵盐风宪。选取廉能官员。照依出场盐数。从实称掣。就行责取商人。重甘结状。如有前项奸弊。甘当重罪。尽将财本没官。而载盐船户。有犯者。亦将船只没官。各行访察。沿路关津。经该官吏。凡有容令引不截角。及旧引影射。不行举觉者。皆问赃罪。则人知警惧。不敢挟私。而官盐不至于阻滞矣。五曰禁治盐。徒盐商之倚官挟私。而夹带影射者。臣既巳言之矣。其有肩挑步担。而沿街货卖者。亦私盐也。又有座船红船。水夫及各处船户。到于杭州揽载钦差内外官。及各处经过官员。行李在船。昏夜收买私盐。藏在船内经过关津。不敢盘问。随其所住地方货贾。此皆所得不多。为害亦小。若严加廵察。则不敢为矣。惟有一种游手无赖之徒。不守本等生理。什伍为群。乘驾小船出没江上其船多置篙楫。满载私盐。沿江上下。卖与往来客旅百杂人等。有不肯买者。则将私盐一包。丢入船内。口称廵捕。恐吓取财。得财即去。其私盐卖尽浮游江中。遇有客船。遭风着浅、不能行动。窥见船中人少。孤舟无侣。即便拥众上船。肆行抢掠舟人见。其势凶。力不能敌。任其所取。不敢与抗。抗则必被伤害。掠得财物回船。众手举棹。运船疾行。江面阔远。顷刻之间。不知行往何处。失其所在。无处跟寻。惟有呼天痛哭而巳又有船行遇晚。未及止宿。或船行太旱。天色未明。亦与遭风遇浅者。同皆被刼夺。此等盐徒。肆无忌惮。积习成风。恐生他变。若唐末之王仙芝黄巢。元末之张士诚皆盐徒也。不可不早为之所。乞敕廵盐御史。选差府卫佐贰官各一员。带领廵捕军余。及应捕人等。以廵江为名。沿江上下。往来廵察。上至桐江。下至曹娥。及江之两岸小港。一皆通历。务使盐徒尽散。官盐流通。而国家常获其利矣。凡此数事。皆为国之要务。其前二事。见民患之不可不恤。葢以民为邦之本也。其后三事。明财用之不可不理。葢以财为民之心也。能举仁民之政。使民无失所。则尊君亲上。事必有终而国本固矣。能尽理财之道。使财无散失。则聚人得众。生财有道。而国用足矣。长治久安之道。岂有外于是哉
　　书 
　　与韩侍郎 
　　与许知县 
　　再与许知县 
　　与韩侍郎【经用】 
　　曩承手教、深以国计为虑、足见大臣身任天下之重、得大易由颐厉吉之义、良用嘉叹、某窃以为时方多故、财用匮乏、欲求足国之道、别无奇术、须是力劝圣明、躬行俭约、裁省冗费、而量入为出、则经常之赋、自无不足、若侈费无节、则虽头会箕敛、亦无益也、其次莫若访求善理财之人修刘晏之法。变通有无。亦可以济一时之急。宋人有用淮东一路之鹾息。足沿边三十万之军饷。而连年不烦　朝廷调度者。亦惟用得其人耳但今以资格用人岂能济事若求之资格之外未必无其人也又今天下之财。取于民者。锱铢不遗。不可以万计。名为官用。实无分。毫入于公府。而悉归私室。苟能得人而钩考之。皆可以充国用但非其人则不足以革弊而反以病民区区未敢悉陈之也。先生开诚布公、广益集思、以古人之心为心、故敢布其愚虑如此、
　　与许知县【救荒】 
　　来教询赈济事宜此君子爱人之要务也、但昔人谓救荒无善政、虽以朱子大贤、浙东荒政、其功德及民甚大、然犹自谓不过讨几本青绫册子。不能尽如其意。则其它可知矣。况浅见薄识、岂足以仰承下问、姑就旧日所亲历者、略陈一二、以备高明之采择焉、
　　一来教谓每图贫户、择其尤者四十户报之此意亦可、但不知令何人开报。若付之粮里。适以为其取钱作弊之资。此莫如保甲而贫无钱者。不得报矣愚意只取黄册图眼。将该图里老。亲自审问。假如某户人口若干。田粮若干。以何事为业。其有田产而富实者。不必言矣。或无田产而为商贾工匠僧道医卜诸技艺之业者。皆可自给。惟无田产无职业。及老幼残疾者。乃为真贫。所宜赈济。其或户有田粮而为他人所诡寄。或同户各房。有田粮而本身无有。又无技艺营生者亦为贫民。亦宜赈济。此等事若非为政者先之劳之。而付手下之人。则有无端卖弄作弊不惟无益而反有害矣
　　一来教、谓书记号簿、填写小帖、甚善、甚善、但付之里长分散。则其或散或不散。亦不能无弊。不若令里长呌来。验其人物饥瘦。衣服蓝缕。亲自给散。无为弊也
　　一来教、欲令里长排定资次。责其彼此相识以防诈冐。不若就依图眼资次面审。令其彼此相识。又欲以一县分作五日。亦恐难以定限。若事务忙冗。再加数日亦不妨。但恐厌其烦劳。而付之于人。则未免如昨书所言。前官之弊矣。
　　一区区昔年在福建、分廵至浦城、适遇赈济人、纷纷来告不公、及亲到仓中看视、见其手册开报之人、俱无籍贯、询问其实、则皆坊长大户招集四方无赖之徒。来彼间治铁冶。每一炉多至五七百人。关支仓谷而去。近仓居民不得关支。忿其不平。争告前来。区区谓彼既不曾附籍在本县当差。如何该支赈济。即将各坊长问罪。追还冐支仓谷。人心始帖然而服。及审所告之人。虽系近仓之民。然皆衣服整齐。面带酒容亦不类乎饥民不该赈济退此二种之人次日方有十分饥穷之人来告却与赈济。其数亦不甚多。以此观之。则不可不亲自审察矣
　　一区区昔年分廵至邵武、正值饥荒、米价极贵、本府仓粮、不能完纳、小民纷然、告求赈济、而仓无颗粒之粟、军士群然告缺月粮、而查军仓之储、仅可支两月、时将五月、青黄不接、分守裴参议、无可处置、避而去之、区区谓其军士曰、今仓中无粮、与民之饥荒、难以追米、皆汝所知也、吾欲每月给米五斗支银三钱与汝。则可延至八月。八月以后。则各处有米可籴与银六钱任汝转易军皆乐从。乃谓其民曰。汝欲赈济而无粟可发。别无可为。汝今征粮上官每米一石。该银一两二钱。于法不该宥免。我与汝减价。止纳六钱上官其余六钱如此乃沾实惠就与作赈济民皆欢然曰得如此过于赈济矣其有户无田粮而贫困者。乃借支布政司银两以赈之。上下皆安不然几于激变矣今本县科派烦重。又有散钞散盐等项。无艺之征。若会计各图饥民。该用赈济稻谷若干。就令该图里长领去粜卖。以代贫民办纳料银若干。使民皆受其惠。则官欠易完而免于豪猾冐支官谷之患。虽不赈济。犹赈济矣。此乃权宜之法。不知如何。
　　再与许知县【救荒】 
　　今年荒旱、积年所无、甚为可忧、周官十二荒政、所宜讲求、先辈有救荒活民之书、亦宜时常捡看、早为处置、以防后患、近闻官府榜示、不许外郡来此贩籴、此乃世俗私小之见、非公平正大之道、既犯五伯之禁亦非　朝廷之法、一言之失、弊端随起、小民因此、但见有谷船米船来往者。尽行抢夺不巳。将成大盗。先年曾有明鉴矣、不可不谨其始、小民讹言、将谓官府许其抢夺。必不罢休。若往上司诉理来此追捕。县中将被其扰。易所谓行人得牛。邑人灾者。亦所不免。又况今官府催并物料。皆要银两设不粜籴银两何从而出此皆理势之必然不可止遏者也。乞早除遏籴之令。及严行抢夺之禁。以免数者之患。乃今日为政之急务也。
　　记 
　　兰溪县新迁预备仓记 
　　兰溪县新迁预备仓记【备仓】 
　　洪惟我　太祖皇帝、以亶聪明、作元后、拯生民涂炭之苦、而措诸袵席之安、其大造之仁蔑以加矣、然犹夙夜忧勤、图恤民隐、以谓岁不能以无歉、民不可以无食、爰命所司、出官钞以易谷、而储之乡社、以备凶荒、以恤艰阨、谓之预备仓。其即周人之委积。隋唐之义廪。宋朱文公社仓之遗意也岂非所为竭心思。而继以不忍人之政者乎。于时兰溪、始有东西南北四乡之仓、视岁豊歉而敛散之、民是以不饥。　列圣相承年谷屡登。长民者懈于其职、监视弗虔、所储蓄者、积而不散。往往干没于豪猾之手而仓随以坏矣宣正以来、岁或不收、而生灵嗷嗷、无所仰给。　朝廷始用大臣之议。令天下郡县。劝募富人入粟于官。以为荒备。其输粟至千石者。赐以玺书。旌为义民。时无锡薛候理常乃作大仓于县城之南数里。仓岭之下。储谷以数万计。又谓之义民仓。民固有获其利者。夫何历时滋久。奸弊百出而仓非曩时之旧矣弘治壬子之春、昆山王侯倬以才进士两宰剧县、皆着能声、简自天官、来字吾民、下车之初、岁适大侵、民穷无告、亟发廪以赈贷之、而视其仓屋、皆坏漏弗支。所储之谷失亡太半。而在庾者。又皆陈腐不可食矣。侯为之太息流涕。访诸父老。咸谓是仓地处幽僻。四无民居。监临以政务纷冗。弗遑时至。而主守之人又皆一二十年弗与更代久而易懈至有死亡迯散。而莫之守者。其势易为侵盗。又在大河之滨。盗者不劳负担。夜舟满载。而之四方者。不知其几。加以水滨卑湿。阴润所蒸。在仓而腐者。亦有之矣。仓储亏耗。职此之由。而守仓人役。以亏耗责偿。而破荡其家者甚众。则是仓虽曰惠民而适以为民害也。侯乃叹曰法久而弊生。势所必至不有以变而通之。其可久乎。乃相地于县治之东。得废寺焉。其土燥刚。无卑湿也。附城而近。监临可常至也。去水而远盗。舟弗能达也。在阛阓中。十手目之所措视。奸宄无所容也。将谋改作。以祛宿蠹。而部使者少参韩公行部至焉。闻侯之议。深以为然。乃具其事以白于镇廵藩臬诸司得报如其请。侯于是以义劝富人之堪事者。授之规画。分其程度。俾各以力自占。彻其旧。以即于新。中为厅事。厅事之北为廒者三而左右对列亦各为廒者三。屋之以间计者。凡四十有五其余地。又皆可续而廒焉。外则周以垣墙。皆石其址。而覆以瓦。几二百余丈。前后重门以严出内。而轮奂一新矣。是役之兴。人皆惧劳费而难成然公不费官。私不扰民。经之营之。在侯一心。而义以感人。其应如响。凡富室之任其役者。运财効力。如治其私。趋事赴工。争先恐后。肇始于其年季冬之月。而落成来岁之春。子来之政。何其易耶。守仓之役。前此多以乡民则往来守视。非其所便。今而易以市人。则朝夕不离乎是仓矣。先以久无更代。则亏耗数多。而难于责偿今而定为岁一交盘之法则无久役而民不困矣仓虽既成。人犹惧其储蓄之弗广。侯以是岁当重造版籍。推割产税。而受田之家。皆物力富强者也。随其所收多寡。计亩而劝之。得白金二千七百余两易谷万有千石。自足当前亏损之数。而仓储不虗非复向之名存实亡者矣。仓廪既成。而储蓄不虗。备荒有具。而困穷是赖。邑之父老。欣然而来告曰。我侯莅政之初。小试经纶之业。不遑他务。而汲汲于是仓欲为吾民深长计。其所立之卓伟如是。岂非推广我皇祖仁覆天下之心。而为政者乎。使其进而羽仪　天朝上佐　天子。以经纶天下。则其它政之仁。大庇吾民者可预推矣。吾侪小人。自今其有瘳乎。将谋伐石以永其功。俾子孙世世。勿忘我侯之仁。愚于是窃有感焉。是仓之成。侯之仁吾民者。固至矣。若是仓能久而无弊。则非所敢知也。继今为政者。必有我侯至诚恻怛之心。然后可以行是仓之仁。又必有我侯达权通变。发奸擿伏之才然后可以祛是仓之弊而全是仓之仁后之君子。其念之哉。必切切焉视饥犹巳亦以侯之心为心焉。使是仓之仁。久而弗坏。则吾民之蒙其惠者。容有既乎。故为执笔而不辞。
　　皇明经世文编卷之九十五终
  </div>
  <div class="pagination">
   <a href="皇明经世文编_page31.html">
    上一页
   </a>
   <span>
    ...
   </span>
   <a href="皇明经世文编_page27.html">
    27
   </a>
   <a href="皇明经世文编_page28.html">
    28
   </a>
   <a href="皇明经世文编_page29.html">
    29
   </a>
   <a href="皇明经世文编_page30.html">
    30
   </a>
   <a href="皇明经世文编_page31.html">
    31
   </a>
   <span class="current-page">
    32
   </span>
   <a href="皇明经世文编_page33.html">
    33
   </a>
   <a href="皇明经世文编_page34.html">
    34
   </a>
   <a href="皇明经世文编_page35.html">
    35
   </a>
   <a href="皇明经世文编_page36.html">
    36
   </a>
   <a href="皇明经世文编_page37.html">
    37
   </a>
   <span>
    ...
   </span>
   <a href="皇明经世文编_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
