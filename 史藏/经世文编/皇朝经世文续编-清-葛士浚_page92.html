<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 92 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 92 页/共 103 页</h1>
    <div class="content">一各国人民有在本国犯罪而逃往他国者经本国关提即当交付不得袒庇其合盟之国先经立有公约者尤不得违约隐藏至关提时所在官司必须查明所犯确据再行捕拏交还捕拏所费概由该国补出又英美二国立法凡民人干犯凶杀谋杀强奸私造假票侵吞国帑等重罪者许本国行文关提其寻常案件不得琐碎讨索其外国人民在国内谋反及干犯国内大政者即由犯事之国惩办不得讨索盖防彼国私爱其民有此宽纵也
一海盗抢劫及海船未领本国凭照与交战时兼领二国凭照阴图两利乘机抢掳者此为大干公法万国之所同恶无论何国皆可捕拏惩办其兵船领牌注明专攻某国而乘机抢掳他国者仍归本国权主审办
一兵船无论自战助战不准兼领两国牌照
一各国律令有他事而比照海盗办理者止可自治其民与其境内之案不得行于海上
一船之航海行至空旷之处四无所辖遇有凶杀抢掳等事无论何国官民皆可捕拏惩办与海盗同盖海面空阔并无专管官司若不许众人捕拏恐奸民因此更无忌惮也
一阿非利加洲旁埃及诸国贩卖黑人运至他国为奴从前视为常事近经英奥普俄及欧罗巴各大国公约严禁犯者与海盗同科船只所过各国皆得搜查
一民人身死所留产业并无遗嘱交与何人者应归所在官司管理如有欠债未偿即将遗产还债不得入官有寄产之国有债而本国及他国复有债欠者即许酌量分偿不得专归寄产之国
一凡民间债帐止许在本国控告追索或因事出境在他国相遇不得追讨他国官司亦不得捕拏惟通商公款所在皆准追讨捕拏
一民间债帐之案凡利息多寡物价贵贱虽在他国兴讼必以立契买物之国法律为凭
一民间词讼无论在何国法院审断有既定后更在他国及归本国控告者皆当查照原案不得翻易惟西葡俄法瑞威敦等国间有不尽遵者然必须确审前断实系不公民人实有受屈确证方可解断其有本国所禁他国所不禁之事本国民人有意避禁徙往他国妄为及取巧控告者所在之国查明仍依其本国法令处断
一国主所有官产皆听国主动用其民间私产及公会之产必有公事关系民生国计者方准动用
交接
一自主之国虽小弱皆得与诸国并列或大国无礼侵淩诸国当共救之如土耳其向为大国所欺近欧罗巴诸国公议列为与国西洋诸国向不与中国通使近亦盟好同为与国
一各国所立盟约及通商章程或有不便必俟再会公同酌定平时不得擅改其有仅与一二国不便者不得以私废公更轻议改
一公法各国颁行并宣示司海法院一名战利法院及巡洋水师皆令诵习凡有争论皆以公法处断虽与本国有异一必屈从或其君与邻国有争必听法院以公法处断
一国内政令兴革君主之国皆国君自主民主之国则公举之执政议定他国不得干预或其事于我有益为彼所忮必欲令我更改我又势不能抗则俟公议载于盟约方能遵行日后势强如复旧制亦许改立盟约如英法在乌达拉立约法国许毁顿及耳客台法国与五盟国立约许毁虎凝台是也
一开拓疆土开设码头屯驻兵勇等事皆听各国自为邻国不得阻挠惟于彼国有碍者方可聚盟公议酌劝停止
一国君增修德政国势日强开财源练师旅收属国等事皆所应为邻国忌其强盛妄加阻扼者此则不能自强忌人之强有乖天性公法所必不许或其国无德恃力侵暴实于小国有碍者则当公议阻扼扶弱抑强即如一千六百年间西班牙与日耳曼相合查理第五兼有之更欲侵吞邻国于是诸国恐惧合力御之战久始立和约于韦似非略近日英法诸国力拒俄国以保土耳其皆是也其国内臣民作乱或君民相争邻国亦得往平其难与邻国无碍者不得与闻亦有从权往平其难者临时斟酌不在公法之内往时奥俄普三国平那不勒斯之内乱英国曾有书駮之以公法所未载也
一同盟之国为别国所侵即当往救不往为失信或自失政权为民所叛者止许局外旁观不得干预如希腊为土耳其所淩欧罗巴奉教之国合力助之始得自立是也英法俄三国于一千八百二十七年间会于英之都城立约以平希腊约内援此为例其约略云希腊土耳其函国相攻血流标杵致希腊诸部并邻近海岛扰乱与欧罗巴贸易有损盗贼起我三国受其害而自护抵御兵费亦属不赀希腊苦求英法两国从中调处三国同心欲制其争战之凶残免其贻书故协力共议立约以令战者复和此为仁政之当然欧罗巴之大利也第一条云三国驻土耳其之公使联名公备文书兴土君许代为折衷定议并令彼此立即罢兵听候公议第二条略述英俄前议希腊之内政外交也第三条云此事细目并土地疆界等情须三大国与之另议而定也三国又添密约云三国当即通商于希腊希腊国主能尽交际之礼即当遣使通问先请希腊土耳其罢兵有不愿者三大国协力遏之一切公事准驻札英都公使便宜施行也与自主之国同等语约成以示两国希腊受之土耳其却之三国即共进兵败土耳其于那瓦利诸土耳其乃听希腊自立
一保护小国无论内乱外患必其国主来请方可前往不得无故干预亦有于己有害及于大局有关又有平时立约议定遇事保护者则不待其请即当前往
一邻国交接保护之事必当恪遵公法不可徇一己之私盖我徇私妄行则各国效尤近利甚小后患无穷也
一自主之国本属平行而礼节名号多有高下不齐者或明立公约或彼此习惯遂成风俗皆由国势强弱使然非定法亦无定局也
一欧罗巴为自主之国得行王礼行王礼者得遣全权大臣驻劄他国民主大国亦有各国推让许行王礼者其礼节仍当稍次其他小国皆不得行王礼
一行王礼诸国服天主教者即推首座为罗马教皇服耶稣教者仍属平行俄罗斯意大里皆奉耶稣
一各国盟会首座往时多有纷争至兴兵革者近经各国贤士讲明或彼此轮流或临时掣签或按照字母所载国号定坐永息争端
一各国照会书信概用本国文字其有他国不能通晓者附以通行译本往时欧罗巴洲内通行西班牙文字近日通行法兰西文字是也
一自主之国皆可自立尊号颁行境内他国推尊与否仍听其便惟皇号非教皇及明立公约推戴者不得擅称教皇如罗马国是也立约如俄罗斯是也
一各国海船往来本国船只见客船进口即当下旗下篷放以示尊敬又有会议立约此国船只至彼国境内如何接待者则照约而行不拘一格
使命
一各国公使往来本无君臣之分当待以宾礼不得轻慢即有罪过亦不得擅加戮辱非特于心不安亦恐结怨生衅转相报复致启兵戎也
一各国民商有争公使会同听断皆凭公法不凭本国律例
一自主之国皆可遣使至友邦驻劄其属国及半主之国则仅可遣使至所倚之大国驻劄不得擅遣公使至他友邦其合众之国则所合之国本属自主者皆可遣使亦有止准总会遣使者则系先立特约不为常例如美国之合邦是也
一国有内乱或新君已立而旧君尚在或大邦属国因强自立邻国皆可遣使聘问但不加钦差名号以免争端
一邻国遣来之使或接或不接皆由本国酌定愿接者必以公法之礼款待或其人旧系本国臣民或庸鄙奸邪无足轻重即明言不接并于友谊无伤盖轻其人非轻其国也其国因此必反思其过另选贤能以免辱命矣
一各国遣使约有四等第一等名全权大臣乃代主行事者与其国君亲来无异有事得与邻君面议邻国款待之礼亦与国君无异第二三等亦奉国君之命领有国书者但非钦命代主行权止可因事朝见邻君凡事多与邻国大臣面议第四等系国内大臣因公事致书于邻国大臣者止与大臣议事不得朝见邻君接待之礼以次递降其民主之国国中首领遣使邻国亦仅与邻国大臣往来盖首领代民行权不能比于钦差也至领事及办理通商之官不得称公使
一各国遣使聚会议事者不用国书但缮写钦赐全权文凭付与公使会时或彼此互换或统交盟主收掌
一使臣奉命本国给与牌票沿途照验放行若经过敌国必须另请牌票方免疏虞其敌国亦不得因争战未息稍有留难
一第一等公使将入邻国京城即令属员行文照会邻国部臣邻国依礼接待择日朝见进呈国书二三等者自行照会部臣请其禀命国君进呈国书其无国书者但照会部臣请其择日面交文书
一国使朝见面呈国书善言称颂邻国君主亦善言慰答一二三等皆同惟一等系代主行权不行君臣之礼民主之国遣使谒见宰相部院如公使见君之礼
一各国驻京公使皆用其本国法律货物子女皆属本国惟田产及贸易债帐等事仍依所驻之国法律遇所驻之国有与邻国交战等事即给与护身牌票敌国见票即不得妄加拘杀
一公使所驻馆内一切人役皆自行管束其有词讼与彼国人民交涉者亦用彼国法律办理其或使臣不良谋害所驻之国即照会其国主调回究办或事关重大迫不能待者即收其卷册文凭并使臣送出疆外一面行文照会或重大之案既经照会而其国君主徇私不问则自行拘拏惩办盖两国和好互相敬重不许轻辱邻使敬使即所以敬君也彼国徇庇即可自行究办不许邻使之有恃而为恶也若本国之人服官他国而充使者照公法本不接待若先时未经明言业已接待者一切礼法皆与公使无异不得先后两歧
一公使本身不纳丁税随带应用物件进口亦不纳税惟不得藏匿罪犯自干公法所住公馆虽自行置买仍纳官租
一公使遣人齎送公文经过各国无论水陆验有牌票即不得稍有阻难即遇有争战而所驻系局外之国亦当一律放行若两国交战而邻国欲遣使聘问者则当公约给与白旗牌票以便往来
一公使经过他国先期行文照会如该国不准过境行文阻之即便改道倘任意私行遇有事故即与该国平民同科若许其过境即当照公使之例保护款待倘有不知礼义之国妄加轻慢杀害者与害其国主无异被害之国即可兴师问罪往时法国公使经过日耳曼地方被杀法国兴师问罪各国多许帮助各国公使评议皆以日耳曼为非盖既有国即不能无使公使往来自当互相保护即或疑其勾通他国不利我邦尽可明白阻止岂可妄加杀害人命至重邻国平民过境尚须加意保护况贵重之公使乎凡灭礼戕杀使臣者为万国所共恶公法所不容其国必不久存戒哉戒哉
一公使驻劄他国遇礼拜日期仍依本国之礼照常礼拜所驻之国不得阻挠惟和约载明不许行教者止可于教堂内行礼不得鸣钟赛会及举行堂外一切事件
一领事官不在使臣之列驻劄他国必须和约许行方能前往如不遵理法即可将文凭收回或照律惩办或送交其国均由地主酌量其寻常词讼与本地民人交涉者概依所驻之国律例审断与民人无异一公使驻劄他国或遇其国有丧另立新君本国即当另付文凭若本国易君即于通告友邦文内声明其国使交卸尚未回国一切权礼与现任无异
一公使或任满或因事召回即照会部臣请其代奏面辞并将本国诏旨呈验善辞告谢所驻之国照礼赆饯或受或否各依本国律令所定各国多准使臣受礼惟威内塞及美国不准使臣受礼其有因两国不睦而归者或面辞或不辞而去皆听使臣酌定至各等使臣在任或有升降亦须知会彼国部院呈验国书
一公使在任病故宾客丁役不得擅预公事一切案册文凭皆缄封送回本国如无宾客即由所在官司封送寡妇家人均得暂用使臣礼节所遗公馆财物均归寡妇承受或照遗嘱办理地方官民不得擅行挪动
盟会
一各国盟会自主之国皆可与友邦聚会立约属国及半主之国则必以所依之国为主不得擅自立约合众之国或归盟主立约或听各国自行立约各有不同惟以当日公约为定美国不许所合之国私与各国立约日耳曼则所合之国皆准与各国立约但其条约不得与盟主合约相悖耳其盟约君主之国归君收掌民主之国归首领大臣或理事部院收掌
一各国盟会议定之事皆载于盟约盖用印信以后永共遵守不得渝违亦有不载于书而但凭口约者既经允许即当彼遵守不得失信以犯公法
一各国盟约必由国主酌定并钤盖国玺亦有权宜行事者如带兵发给牌票准人通商及议换俘虏相约停兵降城退兵等事皆可由本官酌定不必禀告其君更加玺书
一各国大臣无立约之权而擅自与人立约者名为私约概不为凭但他国既误听其言与之立约如觉事有难行即当急早知会将盟会费用补出毁弃前约否则仍须遵行不得失信
一盟会系派全权大臣前往者即与其君亲往无异一切事件既经商定立约画押其君必当遵行即小有不便亦不得轻议更改盖君既付权于臣即不可更夺其权也其有约内注明须俟国君酌定者则必俟其君允准方可施行其已经议定尚未立约画押或事关重大于本国及国皆有不便或国君明有诏旨而使臣违旨擅许者均可临时更改
一盟约关涉通商事件者必须公会主事之人允准方可施行否则虽经使臣议定仍须酌改
一各国盟约有为势所迫勉强依允者如兵败民饥强敌入境凡所要挟不得不从此等要盟本非中心所愿但既经立约亦当遵守以息战争否则翻云覆雨日寻干戈各国更无甯日生灵涂炭性法所不忍即公法所不与也
一盟约有二一日恒约一曰特约恒约者各国利害相同历经公议永远遵行如让地换地改立疆界臣服他国及交战预定日期准敌国人民带财物出疆等事虽两国失和至于用兵此约仍须遵守必须国势大变另会立约方能更改特约者或因一事或因一君而立事有变迁君有死亡其约即废惟分疆定权一事本系恒约近似非利乌得喇法兰西维也那诸邦并吞邻国颇有变更非公法之本意矣
一盟会有别立保护之约者或大国保护所依之国或邻国互相保护立约之后遇有患难亏空等事皆当帮助其法有二助财曰保如年饥输粟贸易借本是也助力曰护如借兵借船代守疆土是也然战争之事有应助之国理曲而敌国理直者亦不必保护非背约也守公法之理也
一立约合兵名曰会盟或助守御或助攻伐无论从前是否同盟但觉此国理直皆可往助亦有约内载明但助兵马粮草船械而不与敌国为仇者则交战之时仍系局外瑞士合邦多有行之者
一立保护之约遇事互相救助者原指理直当助而言若其国恃势贪利先启衅端则不得助其横行其曲直务须平心较论不得藉口理直畏难推诿即事涉疑似未能决定者仍当尽力往助不可失信友邦盖彼横行而助之是拂吾性也拂性违天也不敢违天正公法所许非失信也若事涉疑似并非显然悖理者既有前盟自当往助若能居闲调护不使用兵更为上法
一两国立约多有交质以坚信者如一千七百四十八年英国许还法国属地先遣诸侯数人为质是也
一盟约遇有词义未详以致争论者须延请名人考证古书细加解说
一两国失和有他国居闲调处者若非邀请及从前立有调处之约者或受或辞均听两国之便其有道之士熟习故典明晰是非者虽无调处之责亦无将相之权皆可主持公论所论允当各国皆当听从盖尊其道非尊其人也
兵事第一
一两国交争或此国与我国通好而彼国向无盟会者即可助此击彼如两国皆系同盟即当局外旁观不得偏有所助盖同盟之情不分厚薄则义不当偏助也
一两国交战邻国必先声明为帮助为局外帮助者封港捉柱掠货接济军粮器械皆得从事局外者一概不得与闻
一各国在海上交战止准登敌国之船查捕奸细货物不得妄登他国之船
一各国或有争端必凭公法分剖弱而有理者仗以自护强而有力者亦不得不为理屈执法公议即可不至用兵其有因小事忿争如逼讨帐项捕捉人民强据田产等事或调处赔还或已经报复即不得擅自兴兵
一本国人民有受邻国人民侵暴屡次行文照会而彼国不为伸理者本国君主即赐强偿之牌准受屈之人随时自行报复其强偿所取人口货物仍宽假岁月俟其必不赔还或至交战方可没入本国
一两国将战之时拦掳敌国货物须暂行封存如不战议和仍须交还必再交战方可入官
一战有三等遇通国之民随时随地皆许公战谓之全战指派某省某部之民公战为之限战民间互相战谓之杂战皆公法惟以曲直为分
一交战必先时宣示各国有告知敌国者今则不告敌国但晓谕境内人民毋与敌国往来并宣示所以交战之故以便事后评论曲直
一交战时敌国货物人民在境内者概不略取非受敌也存友谊也今虽为敌昔日之友谊固在也惟将兵接仗之人其债帐货物皆可入公其国君自欠敌人之债仍应偿还以昭信义其与他国交涉者无论国债私债遇有战争暂停追讨俟议和后再行讨取
一交战时敌人在境内所置房屋田产皆不入公惟将租税封存听候处置
一将战时敌国人民货物在境内者皆先期宣示限日搬回过限不搬始行入公盖其入疆本恃公信而来既准其居住则当战始亦必准其出疆方为守信
一两国交战彼国先将我国民人货物在其境内者违法略取或将所欠我民之债入公者则彼先失信我亦从而效之公法所许也近日英国与敌国货船在其海口者即略取归公有道之士多以为非
一两国交战本国民人概不得与敌往来违者货物入官其有国君特诏战时仍许通商及商人运货在途未得交战之信者不在此例
一数国合兵攻敌邻国民商有与敌往来者在事之人皆得查捕邻国即行不义本国断不可以效尤
一敌国民人在彼境者无论流寓土着皆可略取其过境商船及往来使臣不得稍有所侵犯惟遣往敌国之使臣可以随时截阻
一西土人寓居中国及中国人在西土者遇有战争亦当遵照公法办理不得专用西法亦不得专用中国律例
一本国及他国商货未战以前先在敌国者不得略取失和以后方行运寄者与敌货无异又有身为敌人持械接仗方为敌人而货在他国者亦可略取敌国所辖属国一切事件与敌国同例
一分别是否敌货船各有不同船系国权以各国牌票为凭货则多有商货当以商人籍贯为凭
兵事第二
一两国既已失和交战凡火器刀矛斩杀擒掳无不可为然亦须存仁义之心阴谋设毒害人不觉之事仍不可为诱降杀服尤为公法所忌
一两国交战本非美事必其人万不可以理论或先来加害方可用兵两阵相接势无两全方可斩杀或将战而其人悔悟或临战弃置兵仗或带兵仗而降或战败被擒即不可妄加杀害以伤天地之和盖战者诛无道保己身也非以多杀为功也苟可全其生命则必全之仁义之道也
一两国俘虏战毕互相抵换或用金赎回或问明以后永不带兵临阵加恩释放凡抵换释放者以后仍可临阵恩释者以后断不临阵国君断不许其再来盖恐失信于敌各国效尤也或被俘时自言受恩深重或心不甘服必当再来雪耻则将其人囚禁无论年岁久暂必俟战罢议和方能释放盖彼害我之心未已则不得不禁锢以防后患也
一交战时惟将兵官及持械兵勇方可尽力攻杀其他如国君及其家属文官士人妇女婴孩农工商贾诸人不关兵事者皆不可妄加杀害盖杀人非天地之心非吾心所忍临战而杀者以彼将害我不得已而杀之也此辈皆非急切害我之人岂可轻加杀戮
一兵入敌境但系敌国财货田产皆可入公惟神庙文职公廨会堂学馆并奇异珍宝均不得肆行焚掠若水战则岸上之物皆不可取
一攻灭之国其田产皆当入公降而为属国者无论公私各归原主
一兵入敌境民间房屋村庄田禾树木断不可妄加烧毁其实有拦阻要路妨碍攻取者万不得已为之亦当宣示其故免至后来报复效尤各国受害往时英美两国交战英国曾有此事其水师提督行文宣示谓美国攻我属部加拏大时曾行不义故我以此报之美国答书云我攻加拏大时偶有烧毁实出万不得已非敢背仁义而得罪于万国也然非英国先教红苗攻我烧我海口市镇破我京都我亦断不出此夫烧毁城邑为欧罗巴诸国所不敢行美国向守仁义虽敌国以不义加我终不许我民以不义报复即如前次所毁英国小村本非国主之意据总兵官禀称此村遮蔽台非烧毁则台断不能破国君仍不赏其功将该总兵拏交刑官审究同时又有兵丁擅烧一村亦将其带兵官斥革不义之事我所深耻也
一水路交战敌船货物在水面者皆可掠取非行不义也盖欲绝其饷源使之穷蹙而和也能陆地之战敌国货物交战时可以掠取若已经攻取则土地人民皆为我有断不可妄加骚掠或支用不足派民间量力助饷尚可权宜而行
一两国交战非充当兵勇者不得妄杀及掠取货物如乱民乘机杀掠即照海盗之例治罪惟敌兵不守公法加害我民方可尽力抵御
一海船领有本国牌票攻讨某国遇敌船货物皆准掠取所得之物概行入公不得藏匿
一民船有赐牌票巡洋要截敌人货物者已成常例然捕掳之权散寄于民启愚民借端盗之心各国师儒皆以为非有道君相务当早为禁革一千八百十五年美国与普国立约曾有禁止民人捕掳之条深可钦佩乃甫及四年又复删去良可惜也
一商船被敌国捕掳及被海盗抢劫而他国兵船代为夺回者以三分之一充赏二分归原主盗案夺回之货限一年零一月内报官审断过期不问亦有将夺回全行充赏者又有夺回后经过一昼夜即全行充赏者终不及三分取一之法最为允当
一兵船及领牌民船夺回同事友邦货物者自当立时送还若所失系属禁物及贩往敌国者不必送还局外之国杀虏经我兵夺回者亦即送还不得领赏
一本国船货被敌虏去无论何人夺回皆还原主不得分赏惟鱼船及游戏之船不在此例
一审理夺货还货等案皆由用兵之国主政惟止许带回本国或停船于合兵之国办理不得在局外各国境内审办其在局外地方抢得及夺回者即归所在法院审断
一战利法院审断战时夺货还货之案如有偏袒不公致本国兵民受屈者查问的确即给牌票准其自行报复或事关重大即兴兵问罪盖君民一体不得因民间稍存膜视也
一两国交战兵勇占踞民间房屋皆准原主讨还不得入公惟国君自置之产必俟和议成后方能让还又有交战日久将占踞田产私行买卖者日后议和交还其产仍归原主买者领回原价
</div>
    <div class="pagination">
<a href="皇朝经世文续编-清-葛士浚_page91.html">上一页</a><span>...</span><a href="皇朝经世文续编-清-葛士浚_page87.html">87</a><a href="皇朝经世文续编-清-葛士浚_page88.html">88</a><a href="皇朝经世文续编-清-葛士浚_page89.html">89</a><a href="皇朝经世文续编-清-葛士浚_page90.html">90</a><a href="皇朝经世文续编-清-葛士浚_page91.html">91</a><span class="current-page">92</span><a href="皇朝经世文续编-清-葛士浚_page93.html">93</a><a href="皇朝经世文续编-清-葛士浚_page94.html">94</a><a href="皇朝经世文续编-清-葛士浚_page95.html">95</a><a href="皇朝经世文续编-清-葛士浚_page96.html">96</a><a href="皇朝经世文续编-清-葛士浚_page97.html">97</a><span>...</span><a href="皇朝经世文续编-清-葛士浚_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
