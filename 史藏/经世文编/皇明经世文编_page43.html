<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 43 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 43 页/共 172 页
  </h1>
  <div class="content">
   七曰分兵。所谓分兵者、何也、古人云、匈奴之众、不过汉一大县、夫以天下之大、而加一县、宜无不破者、特其雪散乌集、备西则击东、备东则击西、彼之所攻者一、而我之所备者众、此我兵之所以恒见其寡也。善用兵者、以多为少。今边军与召募、可得数万选其勇敢、分而为三。或分为五。日加练习、虏来入寇、则以一军当其前。一军出其后。又以一军冲其中坚。又以一军袭其老家。如此则我之所攻者专。彼之所备者众。不患其不胜矣。宋韩琦在边。尝用此术。而苏轼亦言之。固非臣区区一人之私言也。
　　八曰出奇。所谓出奇者、何也、臣闻兵法以正合、以奇胜、自古用兵未有不用奇兵、而能胜者也。况于北虏尤难以力较。只可以计破。国之名将如杨洪之在大同。常以刼营取胜。近者王越之于红盐池。亦用此术。此最为可恨而议者以为兵出非正。往往黜其功。夫兵者诡道也。况今边人。摧破之余。望风惊疑。无有固志。但能痛杀一阵。则可以生中国之气。壮边人之胆尚安论其正不正哉古谓战胜则奇。奇在速。速在果。今虏大营。已在河套。谓宜召募敢死之士万人。令勇将如马仪刘宁者。分将之。俟虏来寇边。边军固守勿战。密令此军衘枚。星行掩袭。则我兵可以大胜。即不能胜。虏亦当惩艾。有内顾之忧。不敢肆行入寇矣且我师屡剉虏谓我不能师此正所谓出其不意攻其未备者也臣之所陈如此。此数事者皆可委之边将。　陛下特运庙谟于上。考其功罪。赏罚之而巳矣。岂不甚简而便欤。今边人之困。如在水火。谓宜濡手足。焦毛发。急往救之。犹惧不及而上下方牵于文法。有所见而或不敢言。有所言而或不敢行。观望疑迟。虗度日月。则边民之困日以急。虏寇之患日以深。事势如此。其亦深可忧者也。其亦深可惧者也。臣本书生。不知兵。然古今治乱。颇识一二。许国之忠。不觉妄发。唯赦其狂愚之罪而采择之、社稷之幸、臣预有焉、
　　议
　　尊号议
　　尊号议【兴献尊号】
　　今上自亲藩入继大统、兴献王王妃、上所生父母也、未知所以尊崇之、有以问于鏊曰、如之何、鏊曰、礼有所屈、有所伸、屈者承其重于大统、则降其服、降之者、义也、伸者推其爱于私亲、则隆其名、隆之者仁也。仁与义固并行而不悖也。曰宋司马光曰为人后者为之子、不得顾其私亲、葢恭爱之心分于彼、则不得专于此、而曰隆之、何也、曰圣人制礼、必两全而无偏废、以大统而降其私亲、可也、以大统而遂废其私心。可乎。所后亲也、义莫重焉。所生亲也。恩莫重焉。恭爱之心。加于所后。于所生也。遂能不恭乎。不爱乎。人子之心、恐不若是恝也、孟子曰、孝子之至莫大乎尊亲、为天子父、尊之至也、孟子称舜之大孝、曰宗庙飨之、舜承尧统、而瞽瞍为天子父、享宗庙之祀、禹承舜统而祀鲧于郊、瞽鲧且然。而曰不顾其私亲。何也。所谓不得顾其私亲者。乃魏明帝狠愎之私心。而可为万世法乎。曰宋英宗议尊濮王。欧阳创为尊亲之议当时哗然攻之。以为邪说。至于今皆非之。而子敢是之乎。曰称亲非也称伯独为是乎按仪礼疏。衰为所生父母报。不曰不于其父母报也修谓服可降而父母之名不可没此言未可非也而光以为立文不得不然。苟如光言。欲没父母之名则立文曰。所后父母三年。所生者疏衰亦何不可乎。光之议。以汉宣为昭帝后。终不加尊号于戾太子史皇孙、光武自以元皇后。亦不敢加号于巨鹿都尉南顿君。不知戾太子得罪武帝。故无可爵之义。若史皇孙。亦称悼皇考悼园。置邑三百家。光武起自民间。欲上附元帝。故所生不敢同于七庙。而南顿亦称皇考。况光武所谓不父其父而祢其祖。亦未可谓后世法也。先儒谓称亲固非。称伯亦不安。要当别立殊称而殊称有未易定者。若曰某国大王。则固巳为王矣。又何以为尊称乎。今王之上惟有皇妃之上惟有后后皇之称。遂同大统。不可以为法也。然则称亲不可。称考不可。称皇称后皆不可。则亦何以为称乎。子尝反复思之。事有两难。而可以两全者考之汉书师丹传。哀帝初尊定陶共王为定陶恭皇。母为恭皇太后。皆引藩国之名。以冠大号。汉廷以为非。而师丹以为合于礼。其后董宏建议欲立官置吏。车服与太皇太后并。而去定陶蕃国之名。丹始争之以为非礼。此议出入水嘉新都之问然则隆其名。而冠以蕃国之号。此礼之得者也。其独不可行乎。宋高宗传位于秀王偁之子。汪应辰定其称曰。太子所生之亲。内批曰。皇太子所生父。朱子在当时。未闻以为非也。今士一命以上。皆欲褒封其亲。顾尊为天子。富有四海、而于所生恝然不顾。岂人情乎。曰追崇之礼有矣。而子无爵父之义。如之何。曰亦从其尊而巳矣。大礼议尚未定故为此言耳今参仪礼之文。酌古今之宜定谥曰　兴献皇　兴献后而以　太皇太后之旨行之则于大统无干犯之嫌所生亦极尊崇之义其亦庶乎其两得矣
　　书
　　吴中赋税书与廵抚李司空
　　吴中赋税书与廵抚李司空【吴中赋税】
　　古者什一而税、使民岁不过三日、故天下和平而颂声作、后世未能遽行也、然亦当稍仿其意、使法较然昼一而可守。今天下财赋。多出吴中。吴中税法。未有如今日之弊者也。请备言之。吴中有官田。有民田。官田之税。一亩有五斗六斗。至七斗者。其外又有加耗。主者不免多收。葢几于一石矣。民田五升以上。似不为重而加耗愈多。又有多收之弊也。田之肥瘠。不甚相远而一坵之内。只尺之间。或为官。或为民。轻重悬绝。细民转卖。官田价轻。民田价重。贫者利价之重。伪以官为民富者利粮之轻甘受其伪而不疑。人之民田多归于豪右。官田多留于贫穷。贫者不能供。则散之四方以迯其税。税无所出。则摊之里甲。故贫者多流。里甲坐困。去住相牵。同入于困。又有奸民以熟作荒。岁以为例、为之积荒板荒。马役义冢之类。悉摊之于众。此加耗之所以日重者也。又官民之田。旧不过十余则。近则乃至千余。自巧历者不能算。唯奸民积年出没其中。轻重高下在其手。或以其税寄之官宦谓之诡寄。或分散于各户。谓之飞寄。有司拱手。听其所为而不去。非不欲去。不能去也。其弊起于则数之细碎故也。田之税既重。又加以重役。今之所谓均徭者。有从人起者有从田起者大率以田为定。田多为上户。上户则重。田少则轻无田又轻。亦不计其资力之如何也。故民惟务逐末而不务力田。避重役也。所谓重役者。大约有三。曰解户解军湏颜料、纳之内府者也。曰斗库。供应往来使客。及有司之营办者也。曰粮长。督一区之税。输之官者也。颜料之入内府。亦不为多。而出纳之际。百方艰阻。以百作十。以十作一。折阅之数。不免出倍称之息称贷于京以归。则卖产以偿。此民之重困者一也。使客往来厨传不绝。其久留地方者。日有薪炭鱼奚菜膏油之供。加以馈送之资游宴之费罔不取给。此民之重困者。二也。自前代无所谓粮长者。我　太祖患有司之刻民也。使推殷实有行义之家。以民管民。最为良法。昔之为是役者。未见其患。顷者　朝廷之征求既多。有司之侵牟滋甚。旧惟督粮而巳近又使之运于京。粮长不能自行奸民代之行。多有侵牟。京仓艰阻。亦且百方。又不免称贷以归。不特此也。贪官又从而侵牟之。公务有急则取之。私家有需则取之。往来应借则取之。而又常例之输。公堂之刻。火耗之刻。官之百需。多取于长。长又安能不多取于民。及逋租积负。官吏督责如火。则拆屋伐木。鬻田鬻子女。竟不免死于搒掠之下。此一之重困者三也。三役之重。皆起于田。一家当之。则一家破。百家当之。则百家破。故贫者皆弃其田以转徙。而富者尽卖其田以避其役。吴下田贱而无所售。荒而无人耕绩。此之故也。夫有田则有租。有身则有庸。有家则有调。今田既出重租。又并庸调而归之。此民之所以轻弃其田者也。古之为政者驱末作归之田、今之为政、驱农民而归之末作、使民尽归末作、则国之赋税、将安出哉、时值年豊、小民犹且不给、一遇水旱、则流离被道、饥殍塞川、甚可悯也虽　朝廷轸念民穷、亦尝蠲免荒数、冀以宽之、而有司不奉德音、或因之为利、故有卖荒送荒之说。以是荒数多归于豪右。而小民不获沾惠。于乎、民之患极矣。有仁心者、忍坐视而不思所以拯之、而拯之寔难、鏊日夜思惟、莫知所以为计。孟子有言、盍亦反其本矣、意者今日之弊、亦当先端其本乎、使官田无大半之税。内府无出纳之艰。有司无侵刻之扰。则诸弊可以扫去。而民有息肩之所。然官田之税。国家有定法。未敢轻议。昔　宣宗皇帝。亦尝敕减其数。因是再损削细碎之数。并为一二则。或四五则。或如旧例十一则。其亦可乎。出纳之艰。则在　明主加之意。时察而重为之禁。贪官之弊。则廵抚之责。而乃使之晏然在位。或幸而见黜。又晏然稇载而归。曾不究其赃如此后何所惩而不为乎。于乎、三者之弊。及今治之犹可。不然民日以困。田日以芜。国家之财赋日以益缺。数十载之后。吾未知其所税驾也。
　　序
　　送刘世熙任四川佥宪序
　　送刘世熙任四川佥宪序【蜀中水利】
　　弘治二年、蜀中旱饥、廵抚右佥都御史丘鼐、言蜀以富饶称、前代迄今、地非异也、葢人事未修焉耳、窃见成都有都江大堰、凿自秦守李冰、所溉郫灌温江崇宁双流崇庆新津、新都眉州彭山、沃野数千万顷、其后豪家、稍规小利、堰流堤坊、水失故道、蜀人始病于旱、臣尝按行地势、自非高山。皆可治陂塘堤堰。旱则灌涝则泄。为蜀人无穷之利。今山东淛江南直隶、皆设官治水利、葢任之专、则宜有成功。于是诏刑部员外郎姑苏刘君世熙、升按察佥事以往、吾于君之行、独有感也、往旹关中大饥、人相食、于是陆辇荆襄水漕汴渭、百方拯之。而秦人死者过半矣。夫秦天下强国也。辨论极确秦时岂必无旱旱而无捄天下且起而攻之则秦之亡久矣葢当时井田虽废。沟洫尚存。而郑国渠秦所赖以富强。其后郑当时儿宽白公。皆尝为渠。至于今废久矣。其遗迹亦往往有存焉。因而浚之。其功宜易。而议者辄以为不可复也刘世熙居吴。吴有白茆港者。三吴之水。由以入海。海潮日至。淤为沃壤。民遂占为田。或庐其上。于是吴中多水患。议者以白茆一浚。三州均利。迄今百年未闻有任其事。葢有任其事者。而浮议辄兴。行且复止夫欲享其利则安得辞其劳欲有其功则安得辞其谤于戏、天下之事。其率类此乎。此吾之所感也。请以为君赠。
　　碑
　　安平镇治水功完之碑
　　江淮平乱碑
　　安平镇治水功完之碑【治河】
　　皇明建都燕蓟、岁漕东南以给都下、会通河实国家气脉、而张秋又南北之喉咽、景泰四年河决张秋、故武功伯徐有贞治之、旋复故道、弘治二年河势北徒六年夏遂决黄陵冈、溃张秋堤、夺汶水以入海、张秋上下渺弥际天、东昌临清、河流几绝、前后遣官治之绩用弗成、　上乃命右副都御史刘大夏、往莅、时讹言沸腾、谓河不可治、治之祗劳且费或谓河不必治、宜复前元海运、或谓陆挽虽劳、无虞、　上复命太监李兴、平江伯陈锐、同往莅之、时夏且半、漕集张秋、帆樯鳞次、财货山委、决口奔猛、戒莫敢越、或贾勇先发、至则战掉失度、人船没锐等聚谋、始于上流开月河、长可三里。轶决口属之河。于是舳舻相衘、顺流毕发、欢声载道、事闻、壐书奖励、乃始议筑黄陵冈之缺、初大梁之北、为沁河东南流入徐、西为黄河、东流入淮、其后黄河、忽溢入沁、合流以北、遂决黄陵冈、以及张秋锐等议、不治上流。则决口不可塞。于是浚河自孙家渡。七十余里。由陈颕以入于淮。又浚河自中牟扶沟陈颕二十余里。由宿迁以达于淮。又浚贾鲁旧河四十余里。由漕以出于徐。于时向东水且落槽。乃于张秋两岸东西筑台。立表贯索。网联巨舰穴而窒之实以土牛。至决口去。窒舰沉。压以大埽。合且复决。随决随筑。吏戒丁励。畚闸如云。连昼夜不息。水乃由月河以北。决既塞。缭以石堤。隐然如虹。辅以滉柱。森然如星。又于上流作减水坝。又浚南旺湖诸泉源、又堤河三百余里。漕道复通。役始于六年之夏。其冬告成用军民凡四万余人。铁为斤一万九千有奇。竹木二万七千。薪为束六十三万。刍二百二十万。佽其役者。通政司张缙。山东按察副使廖中、都指挥丁全、同知刘福通判王文、臣铳臣大夏、以其事闻、　上遣使慰劳、令作庙于其上、赐额曰显惠神祠、镇曰安平镇、命臣某记其事、
　　江淮平乱碑【平流寇】
　　明受天命君万邦、九圣相传、海涵天覆、休养生息百五十年、绝漠遐荒、冈不率服、而近甸小丑、蠢兹弗靖皇上赫然兴师、越二年始讨平之、先是正德初年、逆竖盗弄朝枋、以羣盗归本逆竖得体且事实也以淫刑苛政毒海内、海内靡然发动、逆竖伏诛、群盗遂作。五年霸州人刘陆、与弟柒、齐彦明相煽起。合他盗杨虎、横行齐鲁赵魏徐沛间、所至张旗葢。鸣金鼓、屠城破邑、发庾溃狱、杀戮燔烧、姧淫惨毒、僵尸被野、千里萧然、甚者窃名号戮王臣、截漕舸、攻宗藩、　上初命惠安伯张伟、都御史马中锡讨之、师久无功、乃逮伟中锡还、而兵部左侍陆公完、毅然以讨贼自任、乃命兼都御史、节制诸军、且调沿边骁将徤卒以行公以六年八月至涿州、中外汹汹、言陆柒彦明、将以其众入寇、宜还师以卫京师公曰、吾受命至此、有进死、无退生、乃率兵直前、遇贼于霸州之平口、遣许副总泰郄游击永与战、克之、又进战破贼于阜城、于景州、而杨虎复拥众北来、众惧不敌、适冯副参祯以麾下至、与永泰合击于景州之宋门店、大破之、虎仅以身免。时天下承群不逞、且蠭起从之、势不可制、及是、王师屡捷从贼者始悔且惧公因开以生路。立招降帜于军前。其众多散去者又命郡县各缮城浚池清埜以竢贼至无所掠杨虎既败。蜀攵率其众而南、九月陆柒彦明寇曹州、诸将合击、大败之于曹之裴子岩、是役也贼之锐卒略尽。几不能军。　上复遣中使至督诸军与战于汤阴、又大败之。永又追败之于穆陵关。刘副总晖又大败之于滕县。七年贼率其余众、至下邳淮上、总漕张都御史缙、遣兵御之贼破北门、有四酋迭进、辄毙之、乃逡廵遁去、参将李瑾又邀击败之、贼奔登莱、公率诸军退之、遇于嵩浅坡、杀其众殆尽、陆柒彦明蜀犬挟骁猛三百余骑逸去北奔霸州、突过临清、又奔河南、又奔湖广、刘陆随溺水死。七彦明夺船东下犯镇江江阴。栖海之狼山。忽泝江上犯南安。安庆。公复被壐书。兼程驰至众谓贼且北去公曰贼技穷矣必且复南以窥吴会。乃分兵驻京口。张总漕泊王都宪缜俞都宪谏时副总源各分兵守要害贼果复下据狼山。公率兵至江阴。会天大风。贼船糜碎。遣诸将袭之。贼奔据山颠。矢石雨下。晖引所部力战。晖与任壐战山北。永战山南。咸戴质跽行。夺其险贼坠岩下死者无算柒乘小舟将遁。溺海死。彦明为宣府游兵所杀。杨虎之南下也。官军扼之河上。虎渡河。官军乱石击之。溺焉。至是羣盗荡平。中外又安。议者咸曰。盗纵横南北。所至创残。皋稔恶盈。肆皇天震怒。动威以殄灭之。予以为唯天佑民。唯人顺天。唯节制公殚衷许国。运筹料敌。指付必堪。诸大夫戮力抒忠。势成犄角。诸将士摧锋摩垒。贾勇先登。相与成此虏功。葢天人协应之効欤。是役大战十二。小战数十。斩首一万五千五百有奇。降散者不可胜纪。七月甲午。班师。诛余贼于市。刼胁者悉纵归之捷闻。自节制而下。裒赏进爵有差。诏建江海祠于狼山。相与伐石纪勋。以示永久云。
　　杂着
　　恭题何都御史廵抚南直隶敕
　　讲学篇
　　亲政篇
　　恭题何都御史廵抚南直隶敕【江南廵抚】
　　右刑部侍臣鉴、为副都御史、廵抚江南时所被敕也、间录一通以示臣鏊、臣鏊稽首再拜、题其后曰、今天下财赋、仰给东南、故　朝廷特命重臣理之。夫财生于地、成于天、而理之存乎人理之有法。则以不足为有余。无法则以有余为不足其张弛羸缩。岂不存其人乎。若文襄周公忱真所谓其人哉。故纶音每举以为廵抚之法。昔者江南诸郡、数苦大水、公私罄县。比岁豊稔相仍。粒米狼戾。亦尝究其故乎。此人事非天时也。当臣鉴廵抚之时江南大饥。上捄荒十二策。得兑军留州禄米军储诸费八十余万。于是江南诸府在在充牣。时　朝议浚吴松白茅等河。众方持其议。以费无所出也。鉴内请以兑军诸费充焉。其事始济又议治其地。即役其地之人。分地程功。分功赋粮。官赖民之力。故用米至二十八万而不为费。民赖上之济。故用人至五万而不为劳。此役成而东南无水患矣。则岁之豊凶。率归之天时。可乎不可也。所谓不足为有余者。非是之谓欤、使得久于职、则忱之功、尚可继乎、惜乎不久以忧去矣、诗曰肃肃王命。仲山甫将之。臣鉴有焉。
　　讲学篇【讲学】
　　国家经筵之设、其盛矣乎、　天子自正朝辇御文华、公侯九卿大臣、盛服侍列、羽林之士、亦皆环列以听、经筵一开、天下欣欣焉、传之以为希阔之典、故曰其盛矣乎、然一岁之间、寒暑皆歇、春秋月分、日不过三三日之间、风雨则免　事有妨则免、讲之日夙具讲章、至期讲讫、纶音赐宴、俨然而退、上下之情、未见其亲且密也、至于日讲可谓亲矣、然体分犹过于严、上有疑焉、未尝问也、下有见焉、未尝献也、昔傅说之告高宗曰、学于古训、乃有获、惟学逊志、务时敏、厥修乃来、逊者逊其志、如有所不能、敏者敏于学、如有所不逮、成王访落于羣臣曰、学有缉熙于光明、弼时仔肩、缉熙者、继续而光明之、示我显德行者、冀群臣有以开示之也、商周之君、其学如此之切、夫人主一日万几、固不暇如儒生学士、日夜孜孜、然而帝王精一之传、治天下之大经大法、古今治乱之迹、天人精祲之际、自非逊敏缉熙、亦安望其有得、而今也阔略如是、暴之之日少、寒之之日多、传之之人寡、咻之之人众、未见其能得也、且不独商宗周成为然也、汉光武虽在军中、投戈讲艺、息马论道、至夜分乃罢、唐太宗延四方文学之士。房杜禇薛辈十八人、分番直宿。讨论经籍。或至夜分。今贞观政要。与魏征所论亦可见矣。宋世贤主。宫中消日。惟是观书。居常禁中。亦有日课。翰林侍从。日寓直禁中。以备顾问。我　太祖高皇帝甫得天下。开礼贤馆。与宋濂刘基章溢辈。日相讲论。其后　圣学高明。诏诰天下。皆出御制。睿翰如飞羣臣拱视。今御制文集是也。　仁宗皇帝临御。建弘文馆于思善门之右。文学之臣。数人入直。时至馆中讲论。　孝宗皇帝经筵之外。每观永乐大典。又尝索太极图西铭等书。于宫中玩之。尤嗜故学士沈度之书。日临数过。夫自古帝王之学如此。祖宗之学如此。　陛下睿哲自天。春秋鼎盛。讲明　圣学。正其时也。臣愚特望于便殿之侧。修复弘文馆故事。妙选天下文学行艺着闻者七八人。更番人直。内阁大臣一人领之。如先朝杨溥故事。　陛下万几有暇。时造馆中。屏去法从。特霁　天威。从容访问。或讲经。或读史传。或论古今成败。或论民间疾苦。闲则游戏翰墨。虽诗文之类。亦惟所好而不禁。葢亦日讲之义。而加亲焉。大畧如家人父子。上有疑则必问。下有见则必陈。日改月化。有不知其然而然者。时御经筵。所以昭国家之盛典。日造弘文。所以崇　圣明之实功。如是不巳。则圣德日新又新。高宗成王不得专美于前矣。
　　亲政篇【亲政】
　　易之泰曰、上下交而其志同其否曰、上下不交而天下无邦、葢上之情达于下、下之情达于上、上下一体所以为泰、上之情壅阏而不得下达、下之情壅阏而不得上闻、上下间隔、虽有国如无国矣故以为否也、交则泰、不交则否、自古皆然而不交之弊、未有如近世之甚者、君臣相见、止于视朝数刻、上下之间、章奏批荅相关接、刑名法度相维持而巳、非独沿袭故事、亦其地势使然、何也、国家常朝于奉天门、未尝一日废、可谓懃矣、然堂陛悬绝、威仪赫奕、御史紏仪鸿胪举不如法、通政司引奏、上特是之、谢恩见辞、惴惴而退、上何尝问一事、下何尝进一言哉。此无他、地势悬绝所谓堂上远于万里、虽欲言无由言也、愚以为欲上下之交、莫若复古内朝之法、葢周之时有三朝、库门之外为外朝。询大事在焉。路门之外为治朝。日视朝在焉。路门之内曰内朝。亦曰燕朝。玉藻云。君日出而视朝。退适路寝听政。葢视朝而见群臣。所以正上下之分。听政而适路寝。所以通远近之情汉制大司马。左右前后将军、侍中散骑常侍散骑诸吏为中朝。丞相以下。至六百石为外朝。唐皇城之北。南三门曰承天。元正冬至受万国之朝贡则御焉。葢古之外朝也。其北曰太极门其内曰太极殿。朔望则坐而视朝。葢古之正朝也又北曰两仪门。其内曰两仪殿。常日听朝而视事。葢古之内朝也。宋时常朝。则文德殿。五日一起居。则垂拱殿。正旦冬至圣节称贺则太庆殿。赐宴则紫宸殿。或集英殿。试进士则崇政殿。侍从以下。五日一员上殿。谓之轮对。则必述时政利害。内殿引见。亦或赐坐。或免穿靴。葢亦三朝之遗意焉。葢天有三垣。　天子象之。正朝象太微也。外朝象天市也。内朝象紫微也。自古然矣。国朝圣节正旦冬至大朝会。则奉天殿。即古之正朝也。常朝则奉天门。即古之外朝也。而内朝独缺。然非缺也。华葢谨身武英等殿。岂非内朝之遗制乎。洪武中如宋濂刘基。永乐以来。如杨士奇杨荣等。日侍左右。大臣蹇义夏原吉等。常奏对便殿。于斯时也。岂有壅隔之患哉。今内朝罕复临御。常朝之后。人臣无复进见。三殿高閟。鲜或窥焉。故上下之情。壅而不通。天下之弊。由是而积。　孝宗晚年。深有慨于斯屡召大臣于便殿讲论天下事将大有为。而民之无禄。不及覩至治之美。天下至今以为恨矣。惟　陛下远法　圣祖。近法　孝宗。尽刬近世壅隔之弊。常朝之外。即文华武英。仿古内朝之意。大臣三日或五日一次起居。侍从台谏各一员。上殿论对。诸司有事咨决。上据所见决之。有难决者。与大臣面议之。不时引见羣臣。凡谢恩辞见之类。皆得上殿。虗心而问之。和颜色而道之。如此人人得以自尽。　陛下虽身居九重。而天下之事。灿然毕陈于前。外朝所以正上下之分内朝所以通远近之情如此。岂徒近世壅隔之弊哉。唐虞之世明目达聪。嘉言罔伏。野无遗贤。亦不过是而已
　　皇明经世文编卷之一百二十终
　　皇明经世文编卷之一百二十一
　　华亭陈子龙卧子　宋征璧尚木　徐孚远闇公　李雯舒章选辑
　　谢廷桢提月参阅
　　杨石斋集（疏　序　记　杂着）
　　杨廷和
　　疏
　　请遵祖训以光圣德疏
　　议处江西事情疏
　　论居守疏
　　请免禁杀猪疏
　　请拆毁保安等寺疏
　　请慎选左右速停斋醮疏
　　请一法令以息羣议疏
　　请停止织造疏
　　请遵祖训以光圣德疏【遵祖制】
　　礼莫重于视朝、禁莫严于官卫、自古帝王之治天下、必谨视朝之节以观示臣民、严官卫之防以消弭祸变、我朝　列圣、尤致谨于斯、伏覩　皇明祖训所载有曰、朕以干清宫为正寝、晚朝毕而入、清晨星存而出、除有疾外、平康之时、不敢怠惰、此所以畏天人而国家所由兴、葢言视朝之当谨也、又曰凡帝王居安常怀警备、日夜时刻不敢怠慢、虽亲如骨肉、朝夕相见、犹当警备于心、葢言宫卫之当谨也、此皆忧深思远、制治保邦之言、圣子神孙、所当时时诵读、守为家法者也、恭惟　皇上聪明天授政令之施、动遵　祖训、近年以来、朝会庆贺、或至迟暮、其初葢因一时起居违和而然积习既久、遂以为常、传之外朝将谓纵耳目之玩、极心志之乐。观听之间、不无惶惑、去岁以来、拣选人马、亲自校阅、其事葢因一时虏寇犯顺而然、意在御侮、实非有他、传之天下、皆谓边兵非宿卫之人。禁御非操练之所。疑似之间。未免惊骇。臣等职居辅导出入禁闼虽随事纳规时有陈请、缘议论不足以发明事体、诚意不足以孚契圣心、尸素有年、愧悚无地、伏望　皇上鉴　皇祖之训典、察臣等之愚忠、自今以后、夙兴视朝、躬亲祀事、乘清明之气以裁决万机、竭享献之诚以昭格　九庙、仍选用方直以为待从、信任老成以为腹心。军务操练。必于演武之所。朝夕督励。付之将领之官。推恩左右。体悉勤劳。启处以时。庶不有劳于圣体关防既谨。亦可尽释于羣疑。将见圣德日新。天心悦豫、神人胥庆、和气致祥、　宗社万万年无疆之休、端在此矣、
　　议处江西事情疏【宁藩】
　　谨题本月十四日早该司礼监太监萧敬等同到内阁送下御史萧淮所奏一本传谕圣意、令臣等看详议处、臣看得本内开称宁王听信奸人、出入王城、拨置主使、陵轹官府、强胁郡王、虐害忠贞、招纳亡命、打死平人、霸占官民田土、差来内官旗校人等潜住京师、经年累月、前后踵接、不知何所营谋、及江西镇廵官太监毕真都御史孙燧御史林潮不能以理规正、却又过为推美等情、其拨置主使之人、各有指名、又与前次本府典宝副等官阎顺等所奏大略相同、事关　宗社大计、宜存远虑、臣等查得宣德初年赵府被人诉告不法事情、我　宣宗皇帝遣驸马都尉袁容都御史刘观赍捧敕书前去戒谕、赵府随即献还护卫及羣牧所、朝廷待之如初、合无照依前例写书一道、遣司礼太监驸马都尉御史各一员领敕前去宣谕　皇上保全宗室至意、姑从宽贷、令其献还护卫并屯田、仍属江西都司管辖、其所奏占种官民田土等项、亦各退出、先年听招贼首凌十一闵念四等、及其徒党、逐一散遣、一应拨置人员、不许仍前在府出入、仍敕江西镇守廵抚廵按三司等官并护卫指挥千百户总旗等其后使者在途宁庶人误传遣官即□遂发兵□一一遵奉施行、如此庶几朝廷亲亲之情、　祖宗世守之法、两尽而不废矣、臣等未敢擅拟、伏乞圣裁、
　　论居守疏【居守】
　　看得京师居守、关系甚大、古云居守、一云留守、本朝永乐七年　太宗皇帝自南京廵狩北京、不言南征之非而危见乎辞可为谏法命　皇太子留守南京、次年驾还南京、又命　皇长孙留守北京、宣德元年　宣宗皇帝亲征汉庶人、命郑王襄王居守、此　祖宗累朝居守故事、人所共知、今　圣驾亲征京师。根本空虗。无人居守。伏望圣明留神裁处宗社幸甚。
　　请免禁杀猪疏【免禁杀猪】
　　谨题近日传闻直隶及山东等处镇廵等官钦奉圣旨、禁约地方人等、不许养豕及易卖宰杀、违者发极边卫分永远充军、远近流传、旬日之间、各处城市乡村居民、畏避重罪、随将所养之豕、尽行杀卖、减价贱售、甚至将小豕掘地埋弃者有之、人心惶骇、莫测其由臣等切思民间豢养牲豕、上而　郊庙朝廷祭祀宴飨膳羞之供。下而百官万姓日用饮食之资给皆在于此。不可一日缺者。孟子曰鸡豕狗彘之畜、无失其时、五十者可以食肉矣、古先哲王之治天下、所以制民之产、其道如此、且八年五十非肉不饱、则豚豕之畜、正养生之具、而非所以致疾也、人生疮痍、乃血气内伤、风湿外感所致、是食豕肉而致然乎、况小民畜养贸易、以此为生理之资、正宜教之孳息蕃育、是可禁乎、至于十二支生辰所属物畜乃术家推算星命之说、鄙俚不经、不可为据、若曰国姓字音相同、古者嫌名不讳、葢以文字之间。虽当讳者。尚且不讳嫌名。今乃因其字之音。而并讳其物之同者。其可乎。又况民间日用牲豕。比之他畜独多。牛以代耕亦非可常用之物。私自宰杀。律有明禁不可纵也。此事行之虽若甚微。而事体关系甚大。如此传之天下后世亦非细故。诚不可不虑也。伏望　皇上洞察物情、详审命令、亟敕所司追寝前旨、仍通行晓谕各处地方人等、各安生业毋致惊疑、则事体不乖而人心慰悦矣、
　　请拆毁保安等寺疏【保安寺】
　　臣等看得近年以来。京城内外创建寺院。穷极土木侈用金碧。委系侵盗国家财用。剥削小民脂膏。有伤治化。有失人心。至于冐请名额。奏求护敕。甚非　祖宗旧制。仰惟　皇上新政之初。刬弊除奸。辟邪扶正。此亦其一端也。所以言官论奏、该部复议、皆欲将保安等寺遵照诏旨通行拆毁其于圣政、深为有助、臣等拟票封进、未蒙俞允、切惟前项寺院之设、万一有益于国。无损于民。则留之可也。奉之可也。然此乃异端邪说之流。渎经乱纪。上焉无益于国。伤风败俗。下焉有损于民。自古圣王之所必诛而不容以并立者。或以种福田求利益为说。则他未暇论。取喻切近姑举近日刘瑾之玄明宫。钱宁之石经山祠亦非本欲求祸也。皆身被显戮。家底沦亡。而略不蒙其庇佑焉。由此观之。则其不足信也明矣。臣等心知其非。不敢隐默。伏望圣明断而行之。世道幸甚。臣等幸甚。
　　请慎选左右速停斋醮疏【近侍斋醮】
　　窃惟人君一身、天下根本、欲令出入起居、事事尽善、惟在左右前后、皆用正人、日闻正言、日行正道、则奸佞之徒、不须斥逐、自然远去、异端邪妄之说、何从而生、臣等先于正德十六年四月初间、巳尝具启请于昭圣慈寿皇太后命司礼监官将尚冠尚衣等四执事、及膳房茶房殿内答应掌管侍卫牌子等项人员、逐一豫选老成重厚、慎密小心之人、以待　陛下任使其曾经先朝随侍坏事人员、不许滥与即蒙懿旨施行、暨　陛下登极之初、臣等又尝极言异端邪说、渎经乱伦、伤风败俗、亟宜痛绝、又条奏慎始修德十二事写成牌匾、悬置殿壁、其一事谓斋醮祈祷必须豫绝其端、世宗初年巳有斋醮之事不可轻信不意近来无故、不时修设斋醮恩宠赏赉、过于寻常、远近传闻。无不惊骇、推求其故、皆因先年坏事之徒。各名下掌家管家等项人员。计引番汉僧道人等。巧言诳惑。以致　陛下不察。误蒙信用。各该名下人员。从来坏事。非止一端。至于今日。犹以斋醮一事。试探圣心。夫斋醮之事。乃异端邪说诳惑时俗。假此名目以为衣食之计。佛家三宝。道家三清。名虽不同。其实同一虗诞诬罔。圣王之所必禁。在昔梁武帝宋徽宗崇信尊奉。无所不至。一则饿死台城。一则累系金虏庙社丘墟。生灵涂炭。求福未得。反以召祸。史册所载。其迹甚明。若使二君当时。左右随侍。皆得正人。何至受祸如此哉。二君且未暇详论。只如近日刘瑾建玄明宫。钱宁建石经山祠。张雄建大慧寺。张锐建寿昌寺。于经建碧云寺。张忠建隆恩宫。所费金银。不可胜计。其心本欲求福也。然皆被诛窜。家底败亡。略不蒙佛与天尊之庇佑。由此观之。则其不足信也明矣。夫何谗邪小人。公肆眩惑。不遵　祖宗法度。不畏天下议论。至使宫闱之内。修建斋醮。万乘之尊。亲莅坛场。上惑宸聪。下诳愚俗。以为福田可种、利益可求、灾患可除、祥瑞可致、不知年来远近亢旱。风霾灾变。彼何不诵一经。不念一呪。以消弭之乎。南北直隶山东河南流贼往来。焚劫杀戮。彼何不驱神兵鬼将以扫平之乎。　陛下试以此验之。则其无益有损。不待辩矣。况　陛下亲莅坛场。行香拜箓亦甚劳矣。何不移之以御讲筵。修设斋醮糜费钱粮亦甚多矣。何不移之以赈穷困。正道异端。不容并立心既系于彼。则必不系于此。邪说既入。圣贤之经训自疏。播之天下。传之后世。其为　陛下圣德之累不少。非止亏损圣治耗蠹民则而巳。臣等职在辅导。陈善闭邪、培养君德分所当然、第以积诚未至言虽谆谆未蒙嘉纳今不得巳、形之章奏扬言于延、以为不如是。则不足以耸动天听故不避干犯。率尔上尘。伏望圣明亟纳臣等所言、特命司礼监官将前项有名蛊惑引诱人员、遂一查出、先将首恶从重究治、其余夤缘阿附者、尽数斥逐、不使仍前随侍、再命礼部查访在外寺观、同恶相济表里售奸僧道、一体治罪、又命光禄寺备查近来每次斋醮取用米面蔬菓等数又命内库查报各该人员赏过衬施银两等物各开数进呈究问追夺、以杜冐滥、更乞大施干断于凡无益斋醮、一切停免、惟日以敬天法　祖修德保身为先务则圣治益隆　圣寿自延、而圣德愈光、所以绵国祚于千万年、而无疆者、端有在于是矣
　　请一法令以息羣议疏【法令】
　　近日廵城御史刘黻题参并工部作头宋钰等具告被革役充军匠李阳凤等。拨置科敛事情巳该刑部将各犯行提到官问理、间续该太监崔文题节奉钦依宋钰李阳凤等拏送镇抚司打问既而刑部尚书林俊等具奏要将李阳凤等仍从本部问理、复奉钦依宋钰李阳凤等还送镇抚司问、臣等闻之、切恐法令不一、异议纷起、有伤治体、大为圣德之累、夫朝廷设三法司衙门、凡大小刑狱之事、皆其职掌、间有机密奸宄重情、则令镇抚司追问及其问毕俱送法司拟罪发落、此乃　祖宗旧制、行之百余年、法有定守事咸归一、莫之敢变、近来大狱法司未肯定罪亦有送镇抚司者虽惩一时非正法也未有法司提问人犯。事未归结而复改送镇抚司问者。葢虽正德年间、权奸乱政、亦无此事、今圣政维新、可复有此举措乎、且其事之虗实罪之轻重。自有公道。固不容以一人之私而遂废天下之大法也。今林俊等特具奏本至以去就为决葢欲以此感悟圣心。正其、法守。亦甚不得巳之情也皇上若加省览。则其事非可否。必能洞见。而　圣意于此犹未释然者。岂镇抚可信。而法司独不可信乎。况前日崔文之本、不蒙发下、　旨从中出、臣等既未与闻、昨林俊等之奏、臣等拟票、欲将各犯俱送法司究问、而不复商确、径从中改、岂一人之言可听、而众人之言顾不可听乎此事甚微、所损甚大臣等心知其非不容缄默、辄敢冐昧言之、伏望圣明俯赐鉴纳亟将李阳凤等并陈泰等仍令法司一并问拟、取自　上裁、庶几法令均一、事体允当、而天下之议自息矣、
　　请停止织造疏【织造】
　　先年各处织造内臣、仰惟　皇上登极之初、各行取回京以苏民困。天下之人。方称颂圣德不巳。近者不意一时误听内织染局所奏差官前去苏杭提督织造、命臣等撰写敕书、臣等看得南直隶苏州并松江常镇等府、浙江杭州并嘉湖宁绍等府、今年四月以后、亢阳为虐、入秋以来、大雨不止、旱涝相继、灾异非常、委的地方十分狼狈本等钱粮不能办纳、尚要奏求蠲免、若又差官织造、一应物料工匠、何从出办拨给、非惟逼迫逃亡、抑恐激成他变、又况经过地方淮扬等府邳徐等州、见今水患非常高低远近、一望皆水、军民房屋田土、尽被渰没、百里之内、寂无一爨一烟、流徙死亡、难以数计、所在去处、白骨成堆、幼男稚女、称斤而卖、十余岁者、止得铜钱三十余文、有经数日卖而不得、母子相视痛哭、投水而死者。各该地方官员要赈济、该部为因公私匮乏钱粮无从出办、方且昼夜忧惶、计无所措、自今至于麦熟之时、尚有数月、各处饥民、岂能俯首枵腹、坐以待毙、其势必将起而为盗、传闻凤阳所辖泗州地名洪泽、饥民聚集舟中者巳不下二千余人、劫掠过往客商船只、莫敢谁何、所闻果实、未知何日始得剿平、将来时势、尚有不可预料者、臣等职叨辅导、实切惊惧、所有前项敕书、臣等决不敢写、伏望　皇上俯从六科十三道各官所言。悯念地方灾伤重大、收回成命、停止织造官员不差、　宗社生灵不胜庆幸、如果袍服缺乏、止照工部题覆着镇廵三司官计处物料人匠。织造领于有司而不遣内臣地方之费稍省镇守官提督织造。则地方既免重困。而供应亦不至于有误矣。伏惟　圣明留意、
　　序
　　送参师白廷圭分镇松潘序
　　颂德余音诗序
　　赠都御史邃庵杨公序
　　送参师白廷圭分镇松潘序【松潘参将】
　　昔汉通西南夷、立郡县、以筰都为沈黎郡、今松潘以南是也、冉駹为汶山郡、广汉西白马为武都郡、今松潘以东北是也。自是代为中国边患叛服不常、仅自保就、斯亦善矣、乃若穷兵致远、欲以蹷其牙、犂其庭一举而释我外忧、则非善谋者所及知也、我朝　列圣继作、文命四敷、内治既修、不忘武备乃眷西顾、每简文武才智者授之兵柄、镇抚松潘。仍以二偏将参之东南用戒不虞、今上登极初、大明黜陟文武臣僚各称位置、于是松潘参帅李侯、晋总镇而以都指挥白廷圭代之、且行、与之常所来往者、谓余曰、子蜀人也、习、知边事、其为廷圭言之余居乡未久、不能知无以应命、则据往牒所载。参之时论。以告之。夫羌地刚卤、不生谷粟、时出鼠窃以自全活。固无他异图也。先是为将者。欲以多杀人。贪天之宠。此致衅之本每因其来会盟时醉之以酒尽杀之无一得脱者其父子兄弟怨入骨髓兵连祸结将无巳时于乎。羌亦人耳。独无好生之心邪若人者亦独无人心邪。或及以是加之。其心当何如耶。愧予少且贱、不能达之九重。论以法耳。抑又闻之。诸道馈饟。皆取之六郡贫民。往往亲负戴走百千里而致之官、峭危峻险。且行且息日不能三四十里。米以斗筲计者、多才五六、出入氐羗聚落中、或剽而取之。辄拱手以听。莫敢谁何。戍卒亦尽出月所得既廪为之取道否则鼓角之声。不得一时息也。典守者又何为而坐视其然耶。诚能严守备。明赏罚。申号令。恤兵士。时时宣上威德。招来酋长谕之祸福。间一赏劳之。使知恩之所自。不敢例视之。或少犯我。则亲提一旅。往问其罪。勿弛以玩。勿黩以逞。彼将畏威献欵之不暇复何能为哉。亦何敢为哉。在汉时氏人慕义。曾上乐诗三章曰、多赐缯布、甘美酒食、蛮夷贫薄无所报嗣、传告种人、长愿臣仆、近世守臣建议亦谓宜抚之以恩信。与之以酒食。施之以小惠。由是观之。则其所志可知矣。吾固以为无他异图也。或者必欲杀之以贪赏。何邪。李侯守之数年。静重严武、兵不告劳、而边境宁谧、廷圭试往问之、又从而损益其所行者亦足矣。廷圭能读儒书、尝应武举中选廷臣、又以将才荐、遂总京总号令、至是复用羣议受命。且与李侯同事。将领和则士豫附。继自今蜀之边事。可无忧矣廷圭闻予言、喜而再拜、明日遂次第之、以赠其行、
　　颂德余音诗序【救荒】
　　吾蜀号称富庶之国、自成化间都御史孝感张君瓒莅之、造为边衅、勤民于兵于是乎财力俱匮、公私一空矣、葢先是公府多积、贮、每岁常赋之入、大较数千万石、以十余年计之、必有三四年之积、诸州县义仓、岁所收、多者数万石。少者数千。其又少亦无虑数百石。如是者在在有之。当是时、屡丰年。公廪陈陈相因。民亦少所请于官也张君廉知之、欲因兵事为奸利遂属有司今民常赋毋入粟、诸义仓所积尽粜之、得银若千万两。致之军中曰。将以是犒诸有事于边者。守土诸公承旨趋风。莫敢谁何。州县之吏。习于耳目所闻见。以为久无水旱疾疫之变。亦安然应之。若州县之吏争之则祸且不测矣徒以取容一时。而不虞后之及于患也比年以来、旱魃为虐、灾沴荐臻、五谷不登、公私无所仰给、死徙者几及大半、然则谓非张君之遗患欤。于时告亟者屡上、　当宁忧之、遂出太府银若干万两。截纲米若干万石、遣廷臣分道往振之、百万生灵嗷嗷待哺、然西蜀道远、不利转输、欲取之关中、则有栈阁之险。取之荆襄。则有瞿塘之限。智者不能无扼腕之叹顾在良有司。各图方略耳。今年有自重庆来者、语余曰、使诸救荒者、皆若吾郡守某君之为。则垂死之民其庶几有瘳乎。余亟问之。则曰初君下车时、斗米银半两君亟会计属邑所积粟。减价粜之。力不足籴于官者。计口贷之有差。仍即各寺观授粥招流徙者。各以便来就食责徤吏主之。而命私相觉察不共事者抵罪。又以所粜银遣人四出易荞若麦数千石给民有种无牛者。使保伍劝相从事。荒田弃地。则以属之庶人在官者。而收其租。百尔所为。详审周密。几无遗策。救荒者不当如是耶葢其为心也若治丝其任人也若择医其用力也若奉漏瓮沃焦釜乘奔马下峻坂而疾、驰所全活不啻数十万人矣。重庆之民。何其幸欤。虽然、其亦幸而得君以救之于今日。其亦不幸而不得君以备之于当时也。余意诚使君遇张君。必将开陈利害。以格其所令。纵不能尽违之。独不得止其已甚者乎。纵不能行之他郡。独不能庇其所部乎。此余所以为重庆之人幸。而又窃叹其有不幸者多也。昔宋郑富公一代伟人、契丹之使、以口舌代甲兵、使数十年虏人无南牧之患。其功葢不下澶渊之役。而公每不以自足、独于青州之政以语人。且曰。过于中书令二十四考矣。然则君今日所行。其所称述当何如耶。君尝为户部郎中时常总辽东军饷奏议甚多、余间从史馆阅之、而知其用世之志、今其所为又如此、非达于治体、而勤于职业者、能之乎。郡人之怀惠者、相与形于歌颂、凡数十篇、传来京师、闻而和之者、又数十篇、题曰颂德余音、余因感张君之事不可追而喜君辈之能善其后也、特书之以励其成、并以告夫来者、
　　赠都御史邃庵杨公序【马政】
　　天下之事、穷则变、变则通、穷者时也、亦势也、变而通之者、人也、时之所在、势不容于不变、而必有待乎其人、若人者必道足以济时、才足以通变、乃能起而当其任、天固若有意生之以乘其会者也。我国家边守之务、西北为重、而陜居其半、三边之用、兵马为急、而马居其半。陜之马。或取之监牧。或取之互市。而互市之利居其半。马政之弊。自京师以达于天下。在在有之。而陜之监牧为多。其弊尤甚。葢所谓穷而变之时也。执政者、思有以通之、乃议设宪臣一员专理其事、于是南京太常寺卿邃庵杨公、应宁擢左副都御史奉勑以往、初建议时、众皆难其人、私拟公、或谓公久劳于外、恐非、其好也、则又相与语曰、朝廷为官择人、当视其能不能。不当问其乐不乐也。已而命下、众皆以为宜、夫天下未尝无才、顾用之何如耳、天之将降大任于是人也、必抑其进于前、而大其施于后、宋英宗尝欲骤用苏轼而宰相韩琦不可、谓轼之才器终当大用要在培养之。使天下之士。莫不畏慕降伏。然后取而用之。则人人无异词。公自幼时、以颕异闻于天下、用荐入翰林、读中秘书、年十五、举于乡、十九成进士、授中书舍人、历三考、待次久之、乃升山西按察佥事、提举学政、移陜西、又久之乃晋副使、所至以身为教、两省士风、为之一变、自是公之名、益重于天下、天下之士、惟恐公之不大用也、寻召为太常少卿、再转南京、以有是命、台谏亦交荐公、文章才略、夙负时望、今日当委之专、任之久、以责其成効、公必能讲求祖宗立法之意、循名责寔、修举废坠、而不负简任之重、如公者所谓培养之久、天下士畏慕降伏、而惟恐其不大用者非耶。夫此一事也、疑若易然、然当积弊之后、势巳穷矣、非公之才、则有不能变而通之者、予尝读卫风之诗曰、秉心塞渊、騋牝三千、鲁颂之诗曰、思无疆思马斯臧、初窃有疑焉、既而思之、则知贤者之用、无往不宜。以塞渊之心。无疆之思。虽施之牧事。其明効亦至于此。然则公之任此。正朝廷为官择人之意。公亦何慊于此一行哉公之行也、其门人太常少卿乔君希大、春坊谕德靳君充道、诸君子、喜公之大用于时。而陜之牧政有成也。相率属予言赠之、予辱知于公最久、且厚、故不敢以不文辞、
　　记
　　水西新建十桥记
　　水西新建十桥记【水西建桥】
　　水西十桥、乃贵州宣慰使安氏父子之所建也、桥既成之明年、今宣慰图其水之源流、并其始终事之岁月、遣人诣京师求予文、刻于石、为之记曰、水西之河最大者曰陆广、陆广之西、上流曰稿池、又曰芭蕉、下流、东注曰黄沙渡、曰乌河、又数百里、入于清水江、又东会于涪江、其源之大于众水者有四、一曰洛浙、二曰西汉、三曰七百方、四曰滴澄洛、浙之水源于卜乍革之、南入于西溪、又达于七百方、又会于鸦池两溪之源、导于化阁山、转于西南、合于洛浙、七百方则自普安会于洛浙、入于鸦池、滴澄之源、出于九溪、东北至于威清、又北至于鸦池、达于陆广、其曰青山、曰老宋、曰卜茫、皆因其地而名随之、非有二也、大抵四河之水、回折数百里、而会于陆广、出入山石崖窦间、一遇峻隘、如退如束、激荡震掉、若三军相持、怒不得逞者。及其奔放衍肆。一泻千里。如自天而下。浩不可御。每春夏淫潦。其势弥大。覆舟溺死者亦间有之。秋冬霜降水落。寒可裂肤。病于揭厉。居者怨于室。行者嗟于途。富商大贾。无所为而至虽有鱼盐之利。山林之材。土人居然视之。卒未之能致也。故尝有桥率架木为之。不踰年辄坏。用力多而获利少。人亦劳止。良非远图宣慰父子、更以石为之。排积沙以定其基。布巨石以贯其底。圜空其下。漏水象月。或三或五或七。视桥之袤广而多寡焉。款密坚致。踰于实地。桥有十、一曰头铺、二曰得乌、三曰乌西四曰西溪、五曰虎场、六曰朵泥、七曰蜈蚣、八曰秀水、九曰麦架、十曰查覩、西溪虎场朵泥麦架、皆先宣慰为之、头铺六桥、则今宣慰之所经画者。问石焉取。曰即于山。问役焉取。曰即于佣。问费焉取。曰即于宣慰之私藏而民不与知。葢自成化巳丑始事、至丙午讫工、历世以再、乃克底绩。非先宣慰知不及此、固有待也、历年十有八、次第告成、不欲速、意羣力毕举。或劳人也成之日、万夫欢呼、四境庆幸、乡里长老、相与举酒、歌颂二宣慰之伟绩。宾旅负贩者。往来深谷巨箐中。无分于昏夜。如之东西家焉。休劳夷险。其益亦大矣哉。呜呼水事之重。自古然巳。周单子过陈。见其道秽而川泽不梁。知其必亡。子产以乘舆济人于溱洧。孟子讥之。而申以王政徒杠舆梁之说。亦又有以障大泽。勤其官。而受封国者。具在传记。可覆考也。二宣慰其亦有见于斯欤。余尝闻西南世禄之家。予□夜郎杨龙友向予辈详其□系也每以安氏为称首。既得其家世之详则知其始封于蜀汉时。上下千五百年。世态之变若罔闻知。意其先世必有大功德于民。今观二宣慰虽一事之小。而所以用其心者如此。则他所以利于生人。承于前烈。以宽朝廷西顾之忧者从可知矣安氏之世济其美。固如是哉。昔韩愈记汴州东西水门。至今读之犹若亲见。当时之役。十桥之建。功十倍之。而无如愈者为之记。恐来者末由闻知。则虽或入于圯毁而未有为之一举手者姑用直述其事以俟、若乃桥之所在、与其岁月之详、工役之数、请列之碑阴、兹不赘、先宣慰名观、今宣慰名贵荣、俱诰授昭勇将军云、
　　杂着
　　书题奉录后
　　书题奉录后
　　题奉录二卷、廷和备员内阁时所上也、在先帝朝者为前录、今上初政时者为后录、自正德甲戌春至嘉靖癸未秋、中间除居忧三年、总八十疏或谓廷和入阁实自正德丁卯冬、而壬申以前、录未之及者、于、时文正李公当事、凡有建白、皆倡自文正、奏稿尽出其手、廷和小过赞其决耳、及文正致仕、其则不远、遇事有不可、必与同官执义以争。争之不得。乃以疏上。或至再四。多无批荅。亦有不具官不称名者葢窃比于嘉谋入告之意议拟之顷。仓卒立就。故不暇于润色。辞或过激。上每优容之无忤也。亦有疏上即允者。外廷皆不及知。呜呼　二圣之德。其可谓至德也巳矣。虽尧之舍巳。汤之从谏。何以加诸。间有不能回者。则以廷和积诚末至。议论未明。不足以动天听耳。此意疏中亦尝及之、而中心恒以自愧、辅导无状、廷和之负我圣明多矣、今虽退伏林下、时一念之、未尝不皇恐自讼、汗出而食不下咽也、载念廷和于诸公无能为役、武皇穆骏西驰而天下□晏然者以任相得人也而诸公皆谅其疏直开诚、相与不比以同、不矫以异、有倡斯和、惟义之从、二卷所录、属草多出诸公、前录则敬所蒋公、砺庵毛公、后录则湖东费公、自辛巳冬、召起与二公更迭为之而廷和附名其间、藉以寡过、昔召公之于周公、或者犹有不悦之疑、富郑公晚年与韩魏公、容有不合、廷和何人斯、而所遭顾过之、此所以私自庆幸、终身诵之、而不能忘焉者也、集录既成、谨识其后、
　　皇明经世文编卷之一百二十一终
　　皇明经世文编卷之一百二十二
　　华亭陈子龙卧子　徐孚远闇公　宋征璧尚木　顾开雍伟南选辑
　　吴钦章含文参阅
　　姜中丞奏疏（疏）　范□□奏疏（疏）
　　姜中丞奏疏（疏）
　　姜洪
　　疏
　　陈言疏
　　陈言疏
　　臣蒙　先帝拔擢、待罪言路、三年于兹、无一言禆益时政、无一言上答国恩。尸禄旷官、忧惭切至、尽忠补过夙夜不宁、不幸　先帝奄弃万国、哀号远闻、　皇上绍履尊极、未及逾月、刚明神武、励精图治、知怀恩以忠见逐、即复召用、知梁芳陈喜常与奸邪误事、俱各斥贬、李孜省等左道害政、罪不容诛、皆谪戍远方、施钦等医业庸流、滥玷清班、皆削夺官职、又禁番僧方士之妖术、罢内府工作之淫巧、纵放禽鸟弃毁珍玩、禁造寺观、罢省贡献、此皆帝王盛德事也、人心仰望更化已久、而　皇上一旦行之、不以为难、四方闻之、无不以手加额、欣欣相贺、以为　圣明天子出焉太平指日可待焉、臣见人心如此、则喜不能胜、岂敢终忘超擢之恩、以亏臣子尽忠之道、谨奏八事、仰赞圣明、赣陋狂瞽、触冐忌讳、罪诚万死、伏望幸察、
　　一曰正君心、夫自古天下治乱。系君心邪正。君心正事事皆正。天下莫敢不正。君心不正。事事皆邪。虽欲正人。亦不可得而正。大学曰心正而后身修、身修而后家齐、家齐而后国治、国治而后天下平、许衡曰心犹印板、板正不差、虽千万纸不差、本既差矣、摹之于纸、无不差者、故人君必心正而后可以致天下之治者也。然人君一心。攻之者众声色之丽。货玩之奇。异端之纷杂。便佞之谄谀。一为所溺。则不得其正焉。　皇上即位之初。清心照理。是非不惑。心固无不正矣。但声色货利。易于溺志、异端谗谄。易于惑人。操存之功。一有不至。则乘间伺隙而进。清明之天。不免为其所杂也。伏望　皇上持守此心、动静隐微、无时不谨、道心为主、人心听命、则虚灵常存、万理昭著、而治道所出者正矣、
　　二曰务圣学、夫古先圣王为治之道。历代兴亡治乱之迹。用人立政之方。爱民利物之术。皆载诸经史。人君必学而知之。则法古为治。鉴古为戒。所好所欲。自然不离于正理。而王道王化所由以成也。若不学则正理不明。心志不定。多听易惑守善不固。虽欲言治苟焉而巳。书曰人求多闻时惟建事学于古训乃有获、又曰念终始典于学厥德修罔觉故、自古人君未有不学而能致治化之隆也。然学问之道。不可间断一暴十寒。亦为无益。近年虽设经筵。而寒暑之外。举行不过数次。开卷之时。解释不过数行。讲官兼旬累月、不蒙诏对。以此而欲进学问之功。求为治之方。恐亦不可得焉。　皇上聪明睿哲。超越千古。正宜及时讲学以隆一代治化。当妙选儒臣。日御经筵。无畏劳苦。无间寒暑。上至六经。下至史鉴。取其节要有关至道者。善恶皆讲。劝惩皆知。辨析几微。礼毕方退。又当轮流直日。以备顾问。则日就月将。圣智益明。王猷允塞矣。
　　三曰纳谏诤、夫人君统临天下。深居九重。闻见不出阙庭。必开言路以广耳目。则下无隐情。上无壅听奸宄不生。祸乱不作。若君恶直言。谏臣杜口。则奸邪肆志。蒙蔽聪明。养成祸患。以坏天下。故大舜告庙即位之初、先明四目达四聪、高宗宅忧谅阴、之后、传说告以木从绳则正、后从谏则圣、此古帝王皆以从谏为首务也。我　太祖高皇帝欲广耳目、以防壅蔽。建设科道之官。专任言路之责。未闻有恶其言之直切而罪之也。近年御前奏事之例既废。群臣大小章疏。皆出内批。通政司每日惟掇拾四方小事以应故事。科道官皆却立仗下。随班而退不得从容面陈。忤　旨往往批挞殿庭。或贬斥遐荒。夫好生恶死。人之常情谁肯进言以蹈危机。由是中外顾忌。以言为讳。上下之情。不通久矣。　皇上即位之初。正宜开辟言路。恢弘治道。然诏书无诸人言事之条。有科道风闻言事之禁。使人各生畏忌。不敢尽言。又进士李文祥言虽狂妄。志在纳忠。圣治之初。宜示优容。遽加斥逐。闻者骇愕。臣谓此决非　皇上之意。夫忠言者。乃国家之福。非人臣之利也。　明主何谓不乐闻之。此必有内外大臣怀奸不忠畏　皇上夙明恐人言攻击欲先以箝人口也伏望　皇上鉴履霜坚之渐。防大臣壅蔽之萌。体　祖宗求言之心。开御前奏事之例。科道言官。小事封章进呈。大事面折廷诤。至于大小群臣。有事亦当召对。经筵讲官。不时尤宜咨访。则下情上通。事不敢欺。百僚震悚。庶政允厘矣。
　　四曰辨邪正、夫国家治道否泰。系君子小人进退君子聚于朝。则奸党息。政事清明。而治道泰。小人聚于朝。则朋党相比。浊乱政事。而治道否。书曰元首明哉股肱良哉庶事康哉、此语可为今日三叹夫元首虽明而股肱不良亦难以致政事之康也伏覩　皇上即位未久。求治甚切而内外大臣。奸邪者多。何以致维新之政也。如先经科道纠劾某某数辈、中外目为邪党、尸禄旷官、曾无寸补、　皇上若以先朝旧臣。不忍谪窜。亦当罢其政柄放回田里。以为臣下不忠之戒焉。夫十室之邑。必有忠信。堂堂天朝。岂乏正士。切见兵部致仕尚书王恕王竑。吏部尚书李秉。俱才德高茂。志节忠贞。去任翰林院侍讲谢铎。编修张元祯。捡讨陈宪章。行人司副庄昶。佥事章懋。评事黄仲昭。俱学问渊博。议论持正。御史强珍徐康于大节给事中王徽王让萧显贺钦。工部主事黄纯。见任南京刑部员外郎林俊。俱忠勇敢言。直节可取。武臣则指挥同知许宁廉能锐勇。军民推服。至于在位之臣。称及内臣亦官府一体之义也内则太监怀恩虽称宦臣不类同辈。忠清公亮。善守成法。外则兵部尚书余子俊马文升之任事。巡抚直隶都御史彭韶之刚介。少詹事杨守陈。工部侍郎张悦之恬退。数人而巳伏望皇上已用者信任勿疑。已去者以礼召用。或为三公六卿。或处台谏讲官。则文武得人。政事修举。　皇上可以端拱无为。而天下治矣。
　　五曰禁近习、夫古者宦臣充掖庭止帚除之事。传宫禁出入之命。给事左右而巳后世人君亲佞疏贤。乃委之以政。授之以权。于是特行奸慝。专作威福。若赵高之亡秦。曹节王甫之亡汉田令孜仇士良之亡唐。童贯之亡宋。皆前事之明鉴也。大抵此辈不知事君之大义惟以擎拳曲跽为敬不顾人君社稷为重惟事逢迎奉顺为悦故仇士良教其徒固宠之术。以为天子不可令闲。常以奢靡娱其耳目。日新月盛。无暇更知他事。然后吾辈可以得志。慎弗使之读书。亲近儒生。彼知前代兴亡。心知忧惧。则吾辈疏斥矣。后之宦官怙宠误国。皆祖其术。噫愚弄人主。盗窃威权。彼计得矣。其如天下生灵何。其如人君社稷何。我　太祖高皇帝深鉴前代委任宦官之失。虽设监局。一监常职止五人。一局正副止二人。官不过四品。所掌不过酒埽供奉之事。未有干预　朝廷之政也。近年壹监有太监十余员。少监以下无数。四方藩镇之地。市舶财利之处。在在有之。蟒衣玉带。视为常服。名位之滥莫此为甚。然君侧之人。众所忌畏。恃埶纵横。所至害人。假称进奉。货赂公行。损　朝廷之大体。夺百姓之衣食。甚至引用奸邪。排斥正士。阻塞人言。左道害政如梁芳陈喜辈。虽百死不足以谢天也。幸赖　皇上明圣。寻皆贬黜。中外清明。人心称快。然其中亦有忠谨守法。可任使令。但不可干预政事。使弄威柄。滥设者愿加裁抑。在京仓库艹场马房九门。在外镇守市舶仓场池矿。皆非　太祖高皇帝旧设之数。悉宜取回。以免害人。　皇上退朝。惟以书史自娱。庄严自持。勿与狎昵受其献物以生彼窥伺之心勿与议论听其毁誉以乱人忠邪之正如此则政事有清明之象。生民获治安之福。宦官亦无有招权得罪者矣
　　六曰黜异端。夫佛道二教、自古害政为甚、佛乃西域胡人。言妖路远、假轮回生死地狱天堂之说、以惑人心。道则假称老子、依仿释氏、又有神仙长生方士修练之术、以文奸伪皆欺世诬民、充塞仁义、斁我彝伦、为世大蠹、庶民庸愚。信其欺诳。犹为不可。况　天子之尊。生则与天地同体。没则与天地配享。天下百神。皆其所主。岂有求媚鬼神以要福哉。故二帝三王之时。未有佛道之教。然享年永寿。国祚灵长。汉唐之季。佛道始盛。天下庶民。无不敬奉。然政教废弛。祸乱相寻。载诸史册。历历可见。我　太祖高皇帝。禁人私剏寺观。僧道不许与民俗往来。其数府不过六十。州不过四十。县不过二十。无游手游食之民。天下获富庶之效。近年营造寺观。岁无宁日。繁丽相胜。不论财力。僧尼道士。充满道路。番僧有法王国师之号。道士有真人天师之称。又有方士怪诞之人。皆冐滥赏赐。恩幸无比。去岁灵济宫修造甫毕。今岁永昌寺营建又成。殚费财物。不可胜计佛道有灵。宜降福祥。然而频年水旱灾异。百姓饥冻流离。　先帝寻亦晏驾。皆　皇上之所亲见者。其法不足信也。亦巳明矣。　皇上近将法王番僧方士邪人。俱各查取革退。可谓　圣明所为。出于寻常万万然不去其蠹。不拔其根。其害不息。内府或有佛道精舍胡鬼塑像。乞皆撒毁以绝羣疑。天下僧道寺观。亦当查究以清邪伪若以嗣位之初。未欲惊骇此辈。且可一二十年不令度人不修寺观使自销铄则数百年异端害政之敝至　皇上而始正矣
　　七曰省进奉、夫人君极天下之尊。固宜享天下之养。然民惟邦本。本固邦宁。明君亦不以一人之欲。而劳损天下之民也。臣巡河一年、见南京并四方贡献。中间可以减省。如时鲜段疋兵器等类。或荐　太庙或供国用。固不可缺其余花石禽鸟虎豹。皆玩好不急之物。筛簸板枋巾帽染造布帛。京师亦有匠料可为、进贡亦不害人。惟以内官监运。其弊始多。假如木犀龙衣。岂独扰驲传并隐商课而延途害人又勿论矣二船装载足矣。额外多讨船。少者七八号。多者十余号。其余滥讨。皆如其例。俱满载私货。附搭闲人往往将贡物迟误亵渎。每起贡船发行。舳舻先后相接。撑夫挽卒。昼夜喧呼。南北往来。道路如织。皆恃势纵横。强索财物。凌辱官吏。驱迫军民。官司欲盘诘。辄称御物。人不敢相近。怨嗟满道。所不忍闻东南一方。民力殚矣。　皇上即位之初。常贡之外。悉加裁省。民皆欢呼。如获更生。但所有内官。仍旧监运。不免如前害人。虽有诏旨谆谆。军民恐不蒙恩也。伏望　皇上念此生灵。乞敕南京兵工等部会议。合无今后军器段疋等项。该部径自差委所属大常寺等衙门的当官员进贡严立限期。不许迟悞。其板枋木柜等类。每年芦沟等处抽分木料无数。如藤篾油漆等项。北方所无。仍令南京并出产去处供送京师。住坐轮班。各色人匠。无下数万。着令依式制造。尤为近便。若以外官不堪进奉。则如宁国等府。每年进奉梨栗等物。止差吏役。亦不见有违悞。如此观之。则内官不必差遣明矣。伏乞停止以苏民困
　　八曰慎始终。夫自古帝王之治。在于谨始。而善其终则能保天下之大。而久享太平之乐。如犬禹兢兢业业、一日二日万几文王自朝至于日中昃。不遑暇食咸和万民、二圣君者。治道虽成。功德虽隆。犹慎终如始。不敢豫逸。故能永保天命。世跻雍熙。而万世称仰不可及也。晋武帝焚雉头裘。初政仁俭。而末年游宴后庭。不恤国务。遂起五胡之衅唐明皇焚珠玉锦绣。躬履节俭。而末年信谗好色。穷奢极欲。遂起天宝之祸。二君者皆以盈成之业可恃。敬畏之心不存。末年所为。比其它奢侈之君。殆又甚焉。先治后乱。为天下后世笑。故人君初政之美。而能克终者。为尤美初节之难。而能保晚节为尤难。　皇上即位之初。求治之心。如日初升。如川方至。虽大禹文王何以过此苟持此心始终不变。则唐虞三代之治复见于今日矣。若少有怠忽。则物欲抵隙。小人乘间。事类相激弊端益甚。然　皇上明见始终。坚如金石。如臣所言。固万万无之。但臣区区爱君之甚。不敢不虑于未然也。伏望念负荷之重。知保守之难。兢兢业业。日甚一日。虚心求治。常如不及。不以久安而忽怠、不以盛治而满假。则海宇熙宁。万世无疆也。
　　范□□奏疏（疏）
  </div>
  <div class="pagination">
   <a href="皇明经世文编_page42.html">
    上一页
   </a>
   <span>
    ...
   </span>
   <a href="皇明经世文编_page38.html">
    38
   </a>
   <a href="皇明经世文编_page39.html">
    39
   </a>
   <a href="皇明经世文编_page40.html">
    40
   </a>
   <a href="皇明经世文编_page41.html">
    41
   </a>
   <a href="皇明经世文编_page42.html">
    42
   </a>
   <span class="current-page">
    43
   </span>
   <a href="皇明经世文编_page44.html">
    44
   </a>
   <a href="皇明经世文编_page45.html">
    45
   </a>
   <a href="皇明经世文编_page46.html">
    46
   </a>
   <a href="皇明经世文编_page47.html">
    47
   </a>
   <a href="皇明经世文编_page48.html">
    48
   </a>
   <span>
    ...
   </span>
   <a href="皇明经世文编_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
