<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 99 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 99 页/共 172 页
  </h1>
  <div class="content">
   该兵部看得选兵护饷一节佐击将军三千员名、专一护送粮饷、巳题奉钦依、但查陕西宣大诸镇、节年御虏。调发兵马。合用粮草。俱于沿途城堡积贮。听候经行支给。其临阵对敌。则军士自带火其炒肉九之类以代火食。向以为常。未闻误事。今蓟镇事体。似应比照各镇预备粮饷。况兵机变在瞬息。而军行势如风雨。远近迟速。不相为谋。葢军旅众多。则输运骤难。取给屯驻。远近难料。则缓延无以相济游骑驰突。锋敌满前。则虽骁劲督运。亦难踰虏营而直达我营。又转饷浩烦。亦非一枝军马。足备护送。若使随军飞挽。不无临机失误。意者查照各镇成规。酌量蓟镇沿途州县。凡城内可以蓄贮粮料者。一面即为分运蓄积。其相离窵远去处。酌量可筑民堡大村。专行筑堡官趁时修筑民堡完备。务要相离六七十里。各措置仓房。积贮粮料。所积之粮。视地方冲僻。兵马往来有无便利。以为多寡。听候官军经过支给。临期或预赍三五七日之粮。或带火其炒熟食之类。似为先事有备。乞敕户部会同本部、与咸宁仇侍郎赵、从长计议、务合机宜、如果今议为便、咨行督饷都御史王查照施行等因、随该户部尚书孙等、面加酌议得兵马钱粮、事关一体、谋议佥同、事可循守、查得宣大陕西诸镇、调发防御军马、合用粮草、各于沿途城堡支给、未尝随军给散成规具存、事体简便、相应遵照比例、预为储积、奉旨依拟、移咨到臣、又该臣题称京城东西南北二十里之外。原无城堡。难以积贮粮料草束。欲于兴州营大坝村马饷桥功德寺榆河驿芦沟桥等处剏筑城堡。设立仓场。积贮粮草等因。随该户部复议得榆河驿最为紧要。修筑城堡。殆不可缓。至于贮积粮草。以备人马经行之用。则宜查照咸宁侯仇原题、惟于附近良乡通州顺义怀柔易州添水涿州昌平三河蓟州密云各州县城堡等处仓场。酌量分积。务使处处有备其临阵对敌。仍照各边镇旧规。军士自带火其炒熟食备用。如官军追逐转战。终日不得食。督饷委官。亦要相机飞挽熟食火其炒之类。乘间随军给饷。至于乡村若不修城堡。惟欲堆放粮草。适所以为虏人之资终非善后之计。备咨到臣、臣切详粮草之积。必在城堡。安放非所。适为寇资。况近京地方。关系重大。尤不可苟且露积。以资虏人久住之计。今京师东西南北二十里之外。俱未筑有城堡。臣巳节遵明旨。惟于通州顺义昌平巩华城等处、多积粮草、以备防秋紧急支用。至于火其炒熟食等项虽查照各边事例、令军士自带备用、尤恐客兵远来疲惫。无力置办。仍行各该管粮官、预办火其炒细切草料、分贮各该地方、遇人马追敌、所过酌量给散、以济缺乏、但查户部原议官军追贼、转战终日、势不得食者、亦要臣委官相机度势、飞挽火其炒熟食之类、乘间给饷臣与各属官悉心计议务求周旋接济之策中间事体牵制、形势孤危、不得不冐陈之、葢虏贼入犯之时。势必充斥。我军纵能坚持。何暇应援饷道。若以车辆运送。各营非得劲兵数千。多方哨探。竭力护挽。则既不知虏之所向安得不为虏之所乘臣目击去秋主事于锦等、亲督银车数辆、备历艰险、然犹待虏之出境。方行量送营中。以是知转饷之难达也。查得参将王三锡。护饷官军、专在京城内外听用、臣所管饷道广远散漫、数倍于京城之外、若仰赖廵抚衙门选委官军、臣不知此军从何调拨、文移推诿、动淹时日、存虗名而负实罪必矣、防秋在迩、臣一面调取原编车辆、分置冲要适中地方、专备运送火其炒熟食、其管押人员、须用有力量乖觉文职官十名、武职官二十员、坐定职名、以管饷通判二员统之、以协办主事三员监之庶使人守信地、事有责成、乘间转输、未必不达、独恐护饷无兵耳、伏乞敕下兵部、从长计议、凡遇人马截杀之时。合用火其炒等项。或止于所过州县除本等粮料之外。另行给散。或选拨精兵。听臣将前项轻粮随宜调遣护送务期实事可行。无以空文坐委。此而不効。罪亦何辞。再照官民车辆、俱该先期吊集、官车骡畜、寄养民间、原无草料、既拘在官、似难重累养户、民车每用穵运、原有本等脚价、既拘在官、守候日久、何堪人畜之费、相应听官查计到官日期、量给行粮草料、则人乐从而事易济、均乞覆请施行、
　　○议建城垣疏 
　　以下因倭変抚治浙闽所上疏
　　据浙江等处分守宁绍台道左参议李宠等会呈案照、先为筑砌城垣事、蒙廵按浙江林御史、牌行各道、即查沿海宁波府属慈溪奉化象山三县、台州府属宁海黄岩太平三县原无城垣即今应否筑砌、作速议处停当、具由呈夺等因各道会呈及台州府申议处筑城缘由、俱该臣批行布政司、参酌事宜、并合用钱粮陆续处办外、今据前因、臣会同廵按浙江监察御史林、公莅浙数议筑城堡浙中士大夫或为不便不肯筑后彼倭患乃悔之看得前项县治切海患、城垣之设。本不容己往时海防严密。列卫所以保内民。修水战以捍陆地以故邑城不设居民安堵迩来兵伍缺耗。战备废弛沿海卫所、每遇贼至。类皆闭城自守。纵贼长驱。致贻地方之祸。臣等仰仗天威、目今夷寇、虽多远遁、但各邑经变之后。人情汹汹。俱无固志。况各贼得利而去明春风汛。难保不来。所据筑城委为急务。除温州府乐清县宁波府象山县、先该前廵按御史裴绅议请覆题、臣等不敢再渎外、其余县分、既经司道议处停当、臣巳遵照敕旨、酌量缓急、权行太平黄岩宁海三县、培筑土基、以图保障、伏乞敕下工部、作速题请、行臣等动支钱粮、克期兴工、则海寇庶绝窥伺、而地方获保久安矣、
　　○条处海防事宜仰祈速赐施行疏 
　　臣惟春秋之义每严于华夷之限、而　祖宗之制、尤重于倭寇之防、国初于沿海要害处所、设立卫所、分布兵船、武备振修、规制详密、自非通贡之国。互市之地夷人番舶。俱绝往来。以故海滨之民。安生乐业。亦赖无内奸以勾引之也迩来漳泉等处奸民。倚结势族。私造双桅大船。广带违禁军器。收买奇货。诱博诸夷。日引月滋。倭舟联集。而彭亨佛郎机诸国相继煽其凶威。入港则佯言贸易。登岸则杀掳男妇。驱逐则公行拒敌。出洋则劫掠商财。而我内地奸豪。偃然自以为得计。如去岁倭船三十余只、统领倭贼数千、久泊泉州之白沙、所过一空、声震城邑、宁波贼首、则身穿绯袍、直入定海操江亭、而官军闭城求哀不发一矢、即今各岛诸夷、窥我浅深、愈见猖獗、非独有损国体、而将来之祸、更有不可言者、臣仰叨重寄、岂敢延度岁月、养成痈疽、窃以内奸若清。外寇自杜。但人心惩剏之余。事体倍难展布。奸窟盘踞之久。法制未易袪除。臣廵历福省、节行禁约、许容自新、而泉州畏罪之徒、申严海禁闽省士绅俱所不便必将造饰阻挠则预有造为讹言、吓民惊窜者矣、臣恐后之阻挠行事者。不止此也。除战守之具、讥察之条、巳督同两省各官、昼夜经理、渐有次第、惟海防军机、关系紧切、反复参酌、妄意可行者谨列十条中删一条、伏乞敕下该部再加查议、速为题请施行、
　　计开
　　一申明律以正刑诛、臣查得海贼之种有二、有劫掠而不通番者。有通番而兼行劫掠者。其潜从他国则为谋叛。其扰劫中国则为强盗。均之罪恶贯盈者也。自昔年查勘之后。误认奸宄为平民。赡养俘虏于善地。而任事杀贼之臣。幽禁重狱。中国之威遂挫。夷寇之势日张。今后番船突入。势必加兵逐捕。但恐各该将士。惩鉴覆辙。临一迟疑。关系匪细况漳泉之人父母衣食尽在此中倘致克捷必有借前议以陷人者此臣所以不得不预陈也。合无敕下该部参详无异行臣严令参将备倭等官、遇有前项番船突入为患、于法不许互市通贡者、实时会兵驱剿、生擒人犯鞫问明白、听遵照谋叛强盗之律、奏请处决枭示沿海、庶几内奸寒心。外寇屏迹。而将士亦无反坐之虑矣。
　　一定新例以严接济、援济之名于今门海犹未绝也臣访得夷寇在海。勺水斗米。仰给内地。若岸上之人不行接济。兼有我兵相持势必坐困远遁。奈何滨海顽民图贼厚利。从而贩取柴米酒肉以馈之。打造鎗刀铅铳以助之。收买违禁货物以资之。饰送娼优戏子以悦之。每觇官兵动静。则星火徒报官府。密令哨探。则推避不从。宁杀可爱之身。而不忍背不可附之贼。究其情罪。尤甚通番。但查历年明例。止严通番之条而不及于接济葢彼时此风尚少。未便奏闻。即今接济之奸。巳遍于漳泉宁波矣而可不严定法制乎。合无敕下该部、再加参详、此照前往番国买卖、潜通海贼同谋结聚、及为向导劫掠良民者、正犯处以极刑、全家发边卫充军事例、特为题请增入转、行都察院榜示沿海地方、以杜接济、至如居民数少。孤悬海隅。虑与贼通者。听臣行各该有司迁移内地量为处恤庶几情法两尽。而夷寇无资矣。
　　一惩首恶以绝祸本、臣访得漳泉各澚之民、僻处海隅、俗如化外、而势豪数姓人家、又从而把持之、以故羽翼众多。番船联络。遂贻东南莫大之害。断非从容文法。可以坐消。臣身任其事、怨雠固所不避、但春秋之义、重诛首恶、而汉吏之良、贵去太甚、杀一人而千万人惧、必雷霆之威击搏自天、而后下土之民、竦然敛恶、昔年太仓州秦璠王艮之变、时有崇明耆民交鬬煽祸、巳而逮捕至京、悉置于法即今一十余载。海波不扬。此天威特击之明验也。合无容臣先以利害晓谕各该通番势家如肯自逐党羽、折毁船只屏绝奸路、则以前罪恶、姑免搜求、如仍前勾引倭夷、查究明实、一面先行拘系、一面具由奏闻、即遣官拿解京师、明正典刑、以警其余、臣亦得仰窃余威禁伏奸宄矣、
　　一照边例以便发军、抚军之疏前贤多有论奏臣查得沿海卫所、并守寨军人、多有壮健可用者、但管领官员、畏避损军之罪、遇有寇警、不敢轻发一卒、以闭城坐视为保全、以募民代戍为得策、姑息各军、无异骄子、巳而卖放挟制、情弊日繁、使国家百八十年养军之费。竟成虚名。良可叹也。臣奉命经略海防、欲洗积弊而新之、势必选将练兵、依法调遣、若损军之令不宽。则将领之气常怯。近因北虏猖獗。言官亦议宽前令。凡官军与虏对敌奋勇血战。致有杀伤者。屡该兵部酌量上请。俱蒙恩贷优恤。今倭夷慓悍。不减北虏。两锋相交。岂无损伤。杀民兵数百则若罔闻知调军人几名则上下掩蔽夫民与军皆国家赤子。军不可损。而民独可损乎。合无行下该部查札各边事例、拟议题覆、遇有前项损失、听部领官、以功准折、既可鼓力战之气亦足绝蒙蔽之奸。
　　一审机宜以调客兵、臣闻骐骥日驰千里、捕鼠则不如狸狌、言殊性也、浙人素称懦弱。聆倭夷剧寇之名。则慑骇夺气。而闽人轻悍习水。喜于搏贼图财。都御史朱纨。昔年用之以平双玙南麂之寇。海患几息。巳而闽兵久戍。约束无人。中间乘机为盗。及窥路行刼之情。难保必无然兵者不义之徒惟在将领驾驭何如耳臣于浙江沿海卫所军余。通行挑选精壮。候大小战船造完。分布训练。将来亦自可用但以未尝之兵。抗方张之贼。临敌退怯误事匪细。此臣所以不得不参用闽兵也。即今在闽造船。就于福清等处地方雇募惯战兵夫。行委将官统驾往浙。每船添拨本处军余一半相兼。防御操习闽人长技。经阵数次。胆气日壮。一年之后。闽兵可减其半。二年之后。闽兵可无事调用矣。近该言官建议、良亦有见、而兵家机宜、实难遥执、较量利害分数、利多而害少者守之可也、合无容臣便宜区处、如其不效、何敢辞责、
　　一严会哨以靖海氛、臣访得番徒海寇。往来行刼。须乘风候。南风汛。则由广而闽而浙而直达江洋。北风汛则由浙而闽而广而或趋番国。在广则东莞涵头浪北麻蚁屿以至潮州之南澚。在闽则走马溪古雷大担旧浯屿海门浯州金门崇武湄州旧南日海坛慈澚官塘白犬北茭三沙吕磕嵛山官澚。在浙则东洛南麂凤凰泥澚大小门东西二担九山双屿大麦坑烈港沥标两头洞金塘普陀。以至苏松丁兴马迹等处。皆贼巢也　祖宗之制。分布兵船。会哨夹击。我有首尾相应之势。贼有项背受敌之虞。以故不敢盘踞迩因水寨虚设会哨不行而贼始无忌惮矣臣于闽浙海境、量调兵船哨守、渐修旧制、贼或潜遁、但恐南聚广潮。北突苏松。出没外洋。流毒未已。或有以邻为壑之议。合无行下该部、移文两广军门、南直隶廵抚操江衙门、严督将领、一体哨探逐捕、贼既失巢、终当散灭、
　　一选良吏以清盗源、臣闻汉臣治渤海之盗。治通海之盗尤宜加意辑驭与治平民有别不在于胜之。而在于安之。葢乱民难以急理。而任法不如任人也。漳泉地方、如龙溪之五澚、诏安之梅岭、晋江之安海、诚为奸盗渊薮。但其人素少田业。以海为生。重以不才官吏。科索倍增。禁网疏阔。无怪其不相率而为盗也。为今之计。必须选用良吏、正巳率物、随事决机、内存抚字之心、以荡涤烦苛、外操严密之法、以发摘奸邪、庶几悍恶之俗、渐次改革、否则海滨之祸。难塞其流合无敕下该部、将前项地方官员、加意推选、遇漳泉知府员缺、以行能出群、宜于民俗者充之、龙溪诏安晋江知县员缺、以新科进士才识敏达者充之、其两府佐贰、及同安惠安福清福宁州县正官、俱遴择科目人材、被论改调之徒。不得参用。各官在任。果能弭盗安民。卓有成效。听臣等荐扬拔擢。其有绳。禁势豪枉被谤议者亦要该部体察保全以便展布如此则漳泉安漳泉安。而两浙亦安矣。
　　一布宽令以收反侧、臣闻海洋之贼。难以兵穷。可用计碎。宋岳飞之破杨么。以贼攻贼也。臣遵照敕谕巳遍示胁从贼犯。准令投首。及擒获疑似之徒。悉从末减。冀离贼党。思质尔时即欲招来王直其后胡默林乃用此策近闻积年渠魁、如宁波之王直、福清之李大用、飘泊波浪、俱有首丘之思、但自知罪犯重大、狐疑莫决、若奉有明命。密遣亲信招之。许其束身归投。或擒获别贼解官。待以不死。来则可收为用不来可坐消狂谋未必非制胜之一策也至如福建滨海之民。多有惯充捕盗。屡次通番。究其机智胆勇反过于贼即今或问罪见监、或带案逃避。见臣至日。亦皆有杀贼求赎之情。若质其妻子。宥而使之。彼既喜于疏放。决可得其死力。众皆援以图归而从贼之路益寡矣合无俯念军机紧重。难与寻常操法者并论。特行该部、容臣便宜招抚、贼或执迷、自当相机剿捕、以昭国威、其捕盗不法之人、酌量情罪、暂听臣收取立功、如无劳效、仍照原拟处置、
　　一议税课以助军饷、臣闻海防久废、虽官吏因循之罪、亦钱粮牵制之由军门新设、凡兴造募兵诸费、仰给有司、终非久计、先时南赣用兵、都御史王守仁奏收塩税、蓄积饶裕、至今军国赖之、臣近查闽浙地方。少有遗利在民。惟渔船纳税公私两便何则。国初立法。寸版片帆。不许下海。百八十年以来。海滨之民。生齿蕃息。全靠渔樵为活。每遇捕黄鱼之月。巨艘数千。俱属犯禁。议者每欲绝之而势有难行。情亦不忍也。与其绝之为难孰若资之为用合无容臣行两省守廵海道等官。将前项船只。尽数查报。除小者不税外。其余酌量丈尺。编立字号。量议收税。民自乐从。既籍其出入不但可以稽其奸弊亦可用为我之耳目既可稽考出入亦得少助军饷又有漳州南河月港等处、岁收桥房课税、类欠申报本府、平和长泰漳平各县食塩、俱自泉州府浯屿贩卖、若照福安县塩运分司事例。得人查理。俱有小补。亦乞并行议处、以备海防经费、
　　○倭夷容留叛逆纠结入寇疏【倭夷】 
　　臣闻东南之倭寇。犹西北之匈奴。狙诈猛勇。强不可御。乘风迅速。来不可测。故我朝备倭。北自山东。南抵闽广。规画经制。不减西北。且严通番下海之禁。明十年一贡之规。使常修举不失。岂有边患。但数十年来事皆废弛。番商海寇。俱至浙洋。宁绍苏杭。奸宄射利之徒。接济交通。勾引贸易。自嘉靖二年、宋素卿入扰之后、边事日隳、遗祸愈重、闽广徽浙、无赖亡命、潜匿倭国者、不下千数、居成里巷。街名大唐。有资本者则紏倭贸易。无财力者则联夷肆刼。巨室为之隐护、官府惟务调停、日就月将、年深岁积识者固知有今日之变矣、臣询访在海贼首、约有百人、其雄狡著名者、徽州王五峰徐碧溪徐明山、宁波毛海峰徐元亮漳州沈南山李华山、泉州洪朝坚、皆广布奸细、包藏祸心、计筭则未能就擒。捕急则遁逃无迹。虽恃海洋辽阔亦由倭国为之渊薮也节据被虏在倭止帚人、供称日本酋长、请有入贡勘合、得行则利归于上。今各倭私自贸易。利归于下。彼中酋长。甚是不乐。尝禁各倭不许东犯。昨刼黄岩去者。多被擒杀。今春关隘亦加严禁。曾追回倭船二十余只。并审擒获贼首李哪哒亦称渠魁沈南山等安住。倭国分遣其党同倭入寇。此辈不除。海无宁日。若差人晓谕国王。定将各逆并岛夷剿逐。此虽得于贼虏之口。未可轻信而国王感恩慕义之心。亦岂尽无。查得永乐年间、倭夷入贡。又有倭寇犯边。令来使追捕。得倭贼若干。许以彼国之法治之。以次蒸死。数十余年。海洋平静。海道副使李文进、屡次议呈、欲臣具请特旨、或北行朝鲜。南行琉球。转谕彼国。及令布政司咨行、述其许贡之由。勉以藩屏之义。令将中国逋逃。尽搜起发。严禁各岛。不得出关。庶使贼势日孤。兵力可逞。但恐夷性叵测、国体攸关、未敢遽陈、即今警变异常、正多方图济之日、伏乞敕下礼兵二部、再加查酌拟议、务求事体稳便、特为题请施行、
　　公奏疏甚多其家巳失梓板索于公曾孙子彦孝廉得其残本数卷至廵抚云中以后皆失之矣故不载容别查以补
　　皇明经世文编卷之二百八十三终
　　●皇明经世文编卷之二百八十四
　　华亭宋征璧尚木　徐孚远闇公　陈子龙卧子　李雯舒章选辑
　　吴嘉胤绳如参阅
　　南北督抚奏议（疏　论）
　　方廉
　　◆疏 
　　议覆沿海城堡存革官军疏 
　　议取兵粮疏 
　　会议漕政疏 
　　革凤阳守备事权疏 
　　○议覆沿海城堡存革官军疏【沿海城堡】 
　　该臣会同总督浙直福建等处都御史胡某、议照苏松常镇四府地方、俱滨江海、国初因地设险于沿边去处、建立卫所、烽堠墩台、罔不周密、复于蔡庙胡家港、增建二堡、岁拨太镇金山卫官军、防御春汛、秋冬掣回、凡所以为备倭计、夫何承平日久、武备渐弛、二堡垣舍、俱巳土册废、以致倭奴乘间、突犯内地、比者荷蒙　圣恩、俯从抚按诸臣之请、准于沿海陆路、金山青南吴淞之间、添筑柘林川沙二堡、沿江陆路、福山江阴圌山之间、添筑杨舍孟河二堡、此真安不忘危有备无患之长策、然四堡既成、必须官军守御诚有如该科所题、建所设官、增军请印、乃为经国远图但今四郡、民困未苏、各卫行伍日耗、不特官军无可抽调、抑且钱粮无从处给、所以前任廵抚都御史翁某议题请设把总二员、住札柘林川沙二堡、各统领乡兵、专听截杀、及选附近卫所官军、防守城池、其杨舍孟河二堡、亦于镇江卫选委千百户等官、领兵防御又以常镇参将、住札杨舍、统领水陆官兵、往来截杀事既周密、法可经久、四堡之守御所、虽未增建、而居守邀击、各有所备矣、及查金山卫增设游击将军一员、又于青南川柘四堡、各设把总一员、今计各堡相距俱止五十余里、不无官多势分、难以行事、委应将青村南汇二把总裁革、就以柘林川沙二把总兼设防御、不惟官有专责、抑且兵无食、再照吴淞江乃水陆要冲、今查恊守浙直副总兵官部下中军官郭成、由四川叙南卫总旗、历战有功、升授该卫左所百户见领苗兵、屯守其地、勇敢有为、兵心信服、臣等欲将郭成加以把总职衔、统领原部苗兵、在彼防截、既可使兵将相识、易于责成、又可使人心知励、乐于奋效、况经各道勘议明白、似俱可从、伏望　皇上俯念东南重地、防御为要、乞勑该部再加查议、合无将柘林川沙杨舍孟河四堡守御衙门俱免增建、及将把总王绍箕仍住柘林、兼管青村、可山仍住川沙兼管南汇、所部兵勇各一千名、无事常川操练、有警调度战守、如遇风汛时月、量增募兵。分守城堡。悉听金山游击将军节制。其青村把总徐衡南汇把总梅三钖、俱送兵部别用、郭成升授吴淞把总职衔、就彼统领苗兵、仍充副总兵官部下中军、专听陆路截杀、事宁撤兵之日、即将苗兵责令郭成统押回籍、庶守御得宜。公署不必于多建。事权归一。将领不病于减增。战守各得其人、地方均为有赖矣、
　　○议取兵粮疏【兵粮】 
　　题为敷陈时政、以备采择、以图久安事、准兵部咨、该工科给事中吴时来题前事、该本部复议、合无咨行浙江应天淮扬各廵抚、将各水路之兵、并新增民壮弓兵等项逐一从长会议世庙时以倭患江南北皆增兵戍　神庙时其事巳宁息故议裁减要见某处某枝应存、某处某技应革、务使兵精不贵于务多、饷省可期于便易、等因、该臣议照安内攘外、守土之至计、设兵定饷、安攘之大机、窃惟淮扬地方。滨临江海。自瓜仪沿江而东。至通州海门县。由海门廖角觜。沿海而北。至东海所直抵山东安东卫。相距一千四百余里。地势平衍皆倭夷出没之区。故国初建置防倭。靡不周至。缘承平日久。武备废弛。自嘉靖三十三等年、倭寇侵犯、为祸甚惨、彼时守土诸臣、乍经寇变、事势迫蹙、议设将领增募兵勇、查处粮饷、请求内帑、仅能集事、以后防守官兵、或增或减原无定额费亦不经、迩年以来、仰仗、　先帝宣威耀德之恩　皇上重熙累洽之运、倭奴远遯、幸稍宁贴、然夷情叵测、未敢恃其不来、故备御之兵、防守犹替、供亿仍前、但江北四府三州、民财地力、本自有限、出办军需、其始也劝借大户、其既也摊泒丁粮、又复加增税课、算及商贩、江淮之间、烦费加倍、民委不堪、故言官有此裁革之议、臣自叼任以来、蚤夜究心、寝食未遑、恐不胜任、然所抚者江淮之民所守者江淮之地。以抚绥而言。安民为本。以军门而言。御夷为先。二者俱不可缓。又宁容举一而废一哉。臣于接管卷内、备查诸路官兵来历、皆一时随事设置、所据损益调停、委应酌处、缘时值撤防、未经身亲料理、故于本年二三月间、徧历凤泗、直抵扬州通泰等处、操阅水陆兵马战舡、相度地势险夷酌量分布、除得以径自减革外、议存中军都司部下陆兵一千二百名、马一百三十匹、扬州参将部下陆兵一千二百名、马一百四十七匹、海防道部下陆兵一千二百名、马二百一十六匹、狼山副总兵部下陆兵二千名、马三百六匹、狼山水兵把总部下水兵一千九百八十五名、大小战船七十二只、禇家沙防守委官部下水兵一千二十五名、大小战船四十四只、大和口把总部下陆兵一千二百名、马四十匹、邳盐守备部下陆兵一千二百名、马一百匹、掘港守备部下水陆兵一千一百一十二名、马六十匹、雇募民船一十五只、周家桥把总部下水陆兵一千名马二十匹、大小战船四十只、东海把总部下水陆兵一千七百三十七名、借拨民操船一十五只、泗州守备部下原设城操班军一千二十四名、马五十匹、淮安委官部下原设城操班军二千一十名并召募水兵五百名、洲驻札同知部下、原设军壮兵夫一千二百一十一名廵船一十四只、此外仍有徐颖曹沂睢陈五道马步陆兵各一千名、遇警听调、又因凤阳南山失事、该臣督行中都留守司、于八卫一所城操军舍内、挑选精壮一千名、皇陵卫于两班守卫旗军内、挑选精壮一千一百六十名、委官统领、俱经札行遵照原分信地、水陆防守去后、迄今风汛将毕、江海无警、臣复参酌往事、计善后图、中间尚有一二所当并议、查得扬州府去大江六十余里。至海口五百余里。论海防均为要害。若府治尚在腹里。替因倭寇突犯。故设参将一员、领兵分守地方、又因军门驻札该府、特设中军领兵都司一员、后该前任廵抚都御史张某、改移淮安驻札、题将中军兵马、仍留扬州每年二月中旬、赴如皋县操守、今臣看得如皋虽系通倭之路。然东接通州。巳有狼山副总兵重兵屯守。以遏其来。西达泰州。又有海防道官兵以当其溃。而该县环居其中。地方僻小。苦于屯兵。且中军都司、系传宣号令之官、海汛有警、则军门移驻杨州、而标下官兵、若令出守外邑、缓急调用、未免缺人、所据中军都司官兵、似应专驻扬州、无事防守城池、保固地方、有警听臣相机调遣策应、其该府既有中军都司、而扬州参将、似为多设、合应裁革、及照淮安府上达徐邳、下连东海、人性之野悍难制。塩盗之出没无常。且路当漕运咽喉。境接　陵寝重地。防守之策。尤所当预。今虽设有淮大二卫班操军丁二千余名、类多老弱、且月粮支给不时、枵腹训练、殊非事体、相应于挑选精锐一千二百名、防汛三个月、日加口粮银一分、遇有调遣、日加二分、余月照常支给、再于徐邳选募精勇好汉兵三百名、合营操练、有警随臣赴扬调遣、防汛三个月、各日支口粮银四分、汛后日支三分、原有水兵、照旧存留、又查得凤阳前选军兵内、　皇陵卫原各月粮八斗、凤阳等八卫所、止月食粮三斗、操守既同、而粮饷互异、似难责备、相应一例均给、除常支三斗外、余五斗于留守司公费余银内补支、其扬州参将既革、该营兵一千二百名内、止选三百名增入中军都司部下、辏足一千五百名、庶便操守、余免召募、原有战马、分拨各营骑操、以上除减革及各道听调兵勇外、实在并今议选募水陆兵、共计二万三百五十四名马一千六十九匹、大小官战船二百只、内除淮安水兵另有口粮、掘港守备、东海把总二营、旧有备倭军舍、并泗州淮安凤阳城操班军、州军壮兵夫、各支本等月粮工食、及另项加添口粮、与泗州守备营马匹草料俱不支军饷外、实支军饷官兵一万二千二百六十二名通以防汛三个月计之、每名日支口粮四分、共该银四万四千一百四十余两、常操九个月减支、每日支银三分、共该银九万九千三百二十余两、战马一千一百一十九匹、不分防汛常操、每匹日支草料银二分共该银七千三百三十余两、一岁通共该银一十五万七百九十余两、又徐颕曹沂睢陈五道共兵五千名、遇警调用、行粮草料、并修造战船火器犒赏等费、尚不与焉、及查往年岁征各项军饷一十七万有奇、节经议减、止存一十三万六千余两除设处关税磨税银一千六百二十余两外、余俱分派四府三州、夏秋税粮马田民壮快手战马草料内出办、以终岁所入、较之支数、计少银一万四千七百九十余两、尚本不敷、但查凤阳所属、系　皇祖陵寝根本重地、除原额民壮军饷外、又加添民壮一千三百九十一名、每名征军饷银一十二两、共银一万六千六百九十二两实为偏累、合于每十名内、量减三名、共减去四百一十七名、该银五千四两、止征九百七十四名、该银一万一千六百八十八两、稍宽民力、但该府原无城垣。该臣勘议欲于府治及高墙五处。共筑一墙保固。向因钱粮无处。未敢轻举。合无将前减民壮再征三年存贮府库。听候题请勘筑墙垣之用。以后除豁。
　　○会议漕政疏【漕政】 
　　一酌处羡余以恤军困、窃照粮运交完、羡余银两、给散旗军、乃朝廷优恤厚恩近因河道变迁、粮有漂失节经议留前银、通融完补、此实国储至计、臣等敢复何言、但在运军旗、春去冬归、冲风冒雨、劳苦万状、行粮有限、食费不足、交粮进仓。惟望羡余以济回途之用。况漂流患有大小。卫船帮有多寡。使赵甲挂欠。扣及钱乙。旧粮不完。扣及新运。是使奸狡者得计而守法者失望且空船缺食。无力牵挽。每每冻阻。回船既迟。新兑益误。以致年复一年。运务废弛。相应酌处。伏乞勑下该部、从长酌议羡余银两、除粮运进纳、别无漂欠。照常给散外。自隆庆二年为始。如大患漂流。先尽本帮。次及本卫本总。小患损失。先尽本船。次及本帮本卫。悉听运官把总议处。务在当年补完。掣取通关缴报。其同总别卫。并同卫别帮。无扣旗军羡余银两。亦俱照常给散。不致一槩扣留寄库。庶困疲贫军、得沾恩恤之典、而船得早回、运务有济、载入议单、永为遵守、
　　一议处带砖以速粮运、据江北等总运粮把总郭旦等呈、奉漕司行委催攒重运粮船、昼夜前进、无敢后期、经过临清地方、例该顺带城砖、但上厂中厂、去河尚远、帮船在闸候领河窄船多、挤塞耽误、惟闸外下厂、就临河岸、于军便于领带、呈乞议处等因到臣、为照漕储转输。利在速达。连年稽迟冻阻。皆由征兑愆期。运道梗阻所致。今岁节该臣等督责各该把总等官、竭力催攒、务期早得上仓、今称经过临清带砖、上中二厂、远涉不便、乞要改派闸外下厂一节、无非欲速粮运之意、相应议处、伏乞勑下该部酌议、转行临清管砖工部分司、自隆庆三年为始、将各总卫所粮船、该带城砖、尽留下厂、照例每船四十八块、待帮船出闸、就厂搬领、庶得速行。粮运有济。载入议单、永为遵守、
　　○革凤阳守备事权疏【凤阳守备】 
　　凡陪京陵邑宜照前代事体不宜设守备宜用重望大臣为留守而内臣止司香火之事为允当
　　题为奸恶守备太监、玩法败度、蠹国殃民、恳乞　圣明剪治以安地方事、据颖川兵备佥事刘得宽呈奉抚按札案前事、行据凤阳府呈称该本府知府周汝德、议照凤阳乃　祖宗根本重地、汤沐之乡、上有　皇陵皇城、下有五处高墙、安插庶人、洪武永乐年间、止设太监一员、前来侍奉香火、兼管皇城门禁、高墙锁钥、并无守备职衔。亦无操练军马。干预词讼事权。官吏得以尽其职守。军民赖以安其生业。后至宣德年间、始被奏讨守备、弹压官吏、彼时原无廵抚军门。守备之设。犹为有名。至于嘉靖三年、太监王德妄窃守备、在任欺凌军卫有司、剥削地方百姓、人情愤怨、至嘉靖十年、该凤阳县土民田学奏行抚按会勘明白、覆奉钦依、王德着小心谨慎、奉侍　皇陵、仍兼管皇城安插庶人门禁锁钥、其一切军民事务、不许干预、官民两安、近被太监赵芬、复行朦胧奏讨守备、僣窃兵权、滥受词讼、虐官剥民、无所不至、即今一切军政事务。有抚按为之总制。兵备道为之分理。留守司为之操演。事体亦既详且密矣。而复存守备。不惟头绪多端。亦且骚扰无益。若不议处。将恐后来太监复蹈前辙。深为地方贻害。合无题复旧制、遵照宣德以前事例、将以后太监革去守备职衘、不得干预兵柄、擅受词讼、止令照旧奉侍　皇陵、兼管皇城、安插庶人门禁锁钥、庶旧章复而僣窃可杜、官民安而地方宁谧矣、又据中都留守司经历司呈该本司署正留守周臣、议照凤阳太监、因假守备之名。操练兵马。则凌虐卫官。恃强求索。使武职丧气。一也。包纳班钱。纵放军丁。使营伍空虚。二也。倚恃廵捕。骚扰地方。使军民破家荡产。三也。调取各卫军夫。解纳班银。使军职指称科敛。四也。往事可鉴、委应酌议题请、止令其奉侍　皇陵、并皇城门禁锁钥、兼管高墙安插庶人则事体安妥、军民受福、具呈到道、该本道复议相同、转呈到臣、据此案照先准兵部咨、该直隶廵按张启元奏前事、该本部议行凤阳廵抚方廉会同廵按御史公同勘议、前项守备。应否裁革。事权应否增损。地方事情。有无相关。议拟区处停当。会本具奏。覆奉钦依、备咨前来、今据前因、会同直隶廵按王友贤、议照　皇陵香火、　圣孝所关虽经设有奉祀、若无钦命内臣、专管侍奉、恐非朝廷崇祀　祖宗孝敬至意、皇城门禁锁钥、原系旧内重事、至于高墙庶人、又皆各省违犯宗室、尤难安置钤束、相应照旧、仍听钦遣内官管理、其守备地方一节、既有文武官员。互相统摄前项讨复职衘。似应革除。乞敕该部再加酌议上请、合无将新任太监姚臣、换给敕谕。止令照旧奉侍　皇陵。兼管皇城。安插庶人。门禁锁钥。其操练兵马。缉捕盗贼。军民词讼。一切事务。并不得干预。庶官无掣肘之难。民免剥肤之苦。地方得以宁谥矣。
　　◆论 
　　江南诸郡 
　　○江南诸郡【松江海防】 
　　松江自金山卫至南汇所、官军各分信地、各有定额、每岁二月上班、十月掣班、青村以东各洪港、旧制系青村官军把守、南汇以北各洪港、旧制系南汇官军把守、今查修复海塘、须照旧分派、但太仓镇海嘉兴、同有倭患、贴守官军、似难调发、相应于金山青村适中、如柘林地方、南汇吴淞江适中、如七八团地方、添设陆路把总二员、各领精兵一千、如募到狼兵邳兵之类、若兵数不敷、就于沿海招募义勇、照依客兵支给口粮、各官兵即于柘林七八团暂借民居札营、随路有警、相机策应、不许潜住卫所城中、各设守御官军、悉听钤辖、此松江海塘设备之大略也。若沿海港口、金山以东、有翁家港、蔡庙港、柘林漴缺等处、南汇以北、有四五六七八九团洪口川沙洼清水洼等处皆宜设船防守、按旧制金山卫所造船各有定额、俱就各卫所派拨廵军在海廵逻、正统间、因海患宁谧、或以船为虚费、题准以江船易马。而哨船之制遂废矣。今议设船只。一马之资。不足以备一船之用。官军穷苦。又难赔貱。合令每马二匹。造船一只。再于卫所查有地租公费银两。与松江府库军前银内相兼辏数。每船量贴银十两。金山卫总委一官督造。其各船应用器械火器。合于原议太仓置造军器内给发听用。就点各卫所知水军人。操习水战。布列港口。各分信地。如倭贼突至。而纵容其停泊者。服以上刑。则自无规避之患矣。此松江海港设备之大畧也。夫沿海设备固为上策、万一外守不固、则黄浦一带、又为苏松险要。守浦乃所以守门户。犹有愈于守城也。今吴淞江口。即为黄浦口子。既经设备。而吴淞江所。亦设兵一枝。以防深入矣。而至于上海之高仓渡、沈庄塘、周浦、闸港、闵行、华亭之叶谢、曹泾、张堰等处、贼一登岸、抢船渡浦甚易。除松江府先后打造只塔船鹰船。各发上海华亭。各召募水兵分布沿浦各港。廵逻把截。又华上二县。各募乡兵护守城池。有警调至浦边恊守。但前项兵夫。官无专职则事难责成。而沿浦二百里之远。本府廵捕官一人。势难管摄。合令清军同知一员。带管华亭乡兵水兵。自丰泾以至闵行。皆其信地。再设廵捕同知一员。住札上海。专管该县乡兵水兵。自闵行以至嘉定界首。皆其信地。无事率兵操演。有事统兵防守。葢同知名位稍尊。威令可行。又甲科之左迁外补。与举人之才望升迁者。皆得为之。庶济实用。若止设通判、则为官非乐就、而下亦玩视、此松江内地设备之大畧也。然倭舶之来、乘风渡海、势难联络、每至海外大山、必停泊候齐、然后深入、照得羊山为本府所属。为定海吴淞江二总兵兵船会哨之处。以地里适均故也。本府所造之船。数本不多。仅可以支把港之用。此但可以言守而不可以言战须得福船苍山。各数十只。沙耆民船二三百只。每至风汛时月。分泊港口。各住信地。更番出至羊山。往来游击。昼夜不绝。外则为定海吴淞江会哨兵船之羽翼。内则为海港把守兵船之捍卫。遇有海贼。齐力奋击。将见贼船舟宗散而少。我兵船舟宗合而众。盛衰之气势既分。则胜负之分数自判。得海防之上策矣。抑犹未也。查得沿海民灶。原有采捕鱼虾小船。并不过海通番。且人船惯习。不畏风涛。合行示谕沿海有船之家赴府报名。沿海偏氓皆勇悍可用今海寇不畏官兵而畏沿海居民也给与照身牌面。无事听其在海生理。遇警随同兵船追剿。此则官兵无造船募兵之费而民灶有得鱼捕盗之益此松海洋设备之大畧也。
　　皇明经世文编卷之二百八十四终
　　●皇明经世文编卷之二百八十五
　　华亭李雯舒章　陈子龙卧子　徐孚远闇公　宋征璧尚木选辑
　　宋征舆辕文参阅
　　萧同野集一（疏）
　　萧端蒙
　　◆疏
　　条陈地方事宜四事疏 
　　条陈边省吏治四事疏 
　　议处驿站六事疏 
　　○条陈地方事宜四事疏【征苗机宜】 
　　臣待罪贵州、奉职无状、既不能贞肃诸司以销祲患、又不能振厉武事以遏寇冲、坐使苗贼纵横、生灵涂炭、以廑　君父之忧、愆罪万甚、兹方简集师徒、奋扬威武、徼幸桑榆之收、少逭丘山之责、而臣代次将及、又以患病具陈调养、诚恐区区犬马之心、无以自效、故敢即所见闻条为四事昧死上陈、伏惟　皇上幸垂听焉、一曰决大计。夫治苗之议。不过抚剿二端。自苗叛十年以来。大率皆用抚议。然以臣观之此言抚之通弊也今之所谓抚者非威有以制苗之命恩有以结苗之心而使之就抚也不过厚利以啖之曲意以邀之上下相蒙共为欺罔其或诸苗厌倦。数月不出。方且自以为功。而弛兵撤备矣。一旦卒有警报。仓皇失措。无所为计于是多方掩护。以求免责。箝制细民。不得控诉。文过遂非。执抚不改。而生灵鱼肉。壤土践蹂。固所不恤也。臣思兵凶战危。抚非不可。然抚之而无烦于费。抚之可也。费矣而无伤于体。抚之可也。伤体矣。而有益于民。抚之亦可也。今则口粮纵其资给。岁余鱼盐。犒劳时颁不计。费不可谓不烦矣。戕民于大都。则莫敢致诘。讼民于公府。则代为甘心。惴惴媚承。如事大国。惟恐少忤其意以速其叛。体不可谓不伤矣。然而朝方受抚。暮巳出刼。殷勤招谕。曾不足以系其心。果何益于事。而乃孜孜以抚为也。臣自莅事以来。广察士民之情。闻征剿之举。则欣喜如狂。听招抚之议则疾首相告。人情如此。是非可知。言抚诸臣。非不及此。然而不胜患得患失之心。养资待迁之意。是以甘为辕驹鼓眩邪说。此效彼尤。以迄今日。而铜仁一方。威灵法令。葢荡然扫地矣。故征剿不行。抚议不屏。则西南之患。未有巳期也。近者伏奉　明旨期于克平。安边大计。无以易此。以故西南军民。幸抚之去。快征之来。莫不欢忭鼓舞。思见武功之成。即今湖贵二省。合兵举事。进哨有期。荡灭可待。但恐当事诸臣奉行未至。或首鼠不决。或逗遛不速。则于机畧不无少左。臣愿　陛下明示意向。重加责成。谕以征剿之机。决不可失。大创之后兵威既震则招抚亦可行矣戒以招抚之策。决不可行。其有异议者。治以欺罔之罪。庶以杜塞邪谋。壮扬兵气。坚将士必战之心。而慰士民来苏之望也。二曰议粮饷。切照叛苗巢穴。竹箐丛密。溪洞险峻。每闻兵至。辄弃其巢。分散逃命。跧伏岩谷。官军之临。不知地利。虽加穷搜。所获不多。以故往岁征剿。鲜有大得志者。若地势既广岂能设长图惟当扼其要路耳臣闻土人之议惟有久围颇为长策葢我师既合。分布搜剿。彼既不敢出以求食。而资畜无何。久当自毙。查得嘉靖二十三年征剿。贼以濒困。所需者旬月耳。当时班师太早。遂使残喘复生。铜仁吏民。至今恨之。况闻今岁贼中禾稼俱为虫灾。无所收获。虽有抢刼牛马米谷等项。计亦不多。若能迟以月日。自可坐收全功。但恐资粮不继。难以久驻。则其势不得不撤。而垂成之功。遂亏于一篑矣。往年之事。闻亦以此。今宜鉴往惩弊。广处粮饷。以为可久之道。但贵州地方褊小。兵粮已竭极难计处。查得湖广粮米充溢。由水运可以达铜仁。颇为便利。况该省原有额解贵州折粮银两。合无暂令改纳本色一年。或湖广折筭脚价。径运交割。或贵州出备夫船。自往交兑。其或本折互有低昂。俱从时估抵筭。是固善策也。议者每以各分彼此为虑、谓该省必不乐从、然以臣计之、湖贵之势。本成辅车。若贵州以速撤失利。则湖广岂能以独制成功。苗寇未灭。后忧方长。来岁之间。必当再举。则糜费愈巨。用力愈难。固不若因丘为山。虽劳而功省。羡补不足。虽费而事成。其于二省似为两利。又况数本岁征。非额外之求。价从时估。无重困之累。宜若无不可者。乞行贵州廵抚都御史多方预处粮饷。或趁时籴买。或悬则召纳。务使仓庾充实。入夏不缺。仍行湖广廵抚都御史一体处置、及将嘉靖二十六年额解贵州钱粮、照臣所议、暂改本色兑纳。并行抚镇各官督率将卒。戮力收剿。必俟夏交之后。兵威既伸。苗类就尽。方许罢兵。其有推托误饷。诡餙撤兵者。听二省廵按御史紏劾。庶乎资粮既足胜筭在我。以攻则可胜。以守则可固而贼将坐毙矣。三曰严驾驭。访得湖广永顺保靖二司四川酉阳平茶二司。俱与苗酋密迩。党逆煽乱。罪甚于苗。平居通串之恶。臣固不暇言矣。至于用兵之际。怀奸尤甚不但窝藏逋匿。而借兵助粮。漏机卖阵。无所不至。用之则惧其二心于我。致误兵机。不用之则惧其合势于苗。重贻患害。而酉平之为贵州用。复恃异省。骄恣万状。胁求厚饷。要索增兵。视之永保尤为难驭。故议者谓制苗不难惟制诸司难耳葢以此也。臣访之舆议谓驾驭有方。虽狙诈可作使况诸司乎。切以为苗寨之地。外环三省。今湖广举事。而四川不预。似非事体。宜令方面官。分领官兵。此李德裕徙刘沔镇河阳之故智也坐镇酉平。制其后路。一则可以截苗贼奔逸之冲。一则可以折土司桀骜之气。而又令四司各质其爱子一人。羁于内地以系其心。其犹有怀奸党贼如前所云。及逗遛无功。妄杀希赏者各视其罪。削职割土有差若能建立奇功。克破三五寨。擒斩二百人以上者。赏以千金或以所克地与之若上官不忠。而目把有能自来报効获功多者。授以廵捡职事。割所辖地以官之改属流官衙门。则庶乎重赏必罚。而土夷亦当知所畏慕矣。或以为土官植根巳固、加之削夺势所难行、臣则以为非也、夫以国家之力何所不克臣观诸司之强。视之岑猛。曾无什一。然先年取田州如驱鸡羜。此辈寡弱。又何足言况彼之所以能驭其下者亦恃　朝廷之威灵在也土官既叛　朝廷则目把叛土官况有赏以驱之失谁不效忠求异以希爵土之荣也将不劳兵而自削弱矣。或者又以为千金之赏太重。后将难继。臣亦以为非也。葢铜平之苗。不及八百。镇筸之苗。不过三千。计其赏资。约以二万有奇而已。此不过一岁抚苗戍兵之费。而可以永殄苗患矣。失此不为。而欲以常格成事。未见其可也。乞　敕兵部特降榜谕各一道、分示诸司、使知赏罚条格、仍行四川廵抚都御史分遣方面重职、持兵坐镇酉平、并行川湖二省、将四土官应袭儿男、羁于附近府州候事宁日遣归。如有异志。即以属吏。驾驭之术此其最急者也再照贵州调用军兵四万。而宣慰安仁部下三万、虽通苗之恶。保其必无。但臣观其队伍不整。沿途扰害。则其约束无纪明矣。诚恐进剿之间。仍复如是。则违令不进。妄杀冒功。离次先逃者。彼皆无以禁之也。误事殃民。所系非小。亦乞特降榜谕。示以威法。如有奇功。照前赏劳。其或失事。本官降职。目把依律问罪。庶乎有所畏警。而兵皆节制矣。四曰画远策。夫征剿机宜、臣愚畧陈之矣、而所以矢见画措置、以为善后之计者、尤不可不豫为之所也、臣查得铜平镇筸地方、屯堡稀阔、戍兵单弱、制置疏畧、备御废弛、以故寇贼纵啸无忌、臣以为宜行二省抚镇等官乘今兵合之时于湖广苗巢之界以众之力因地之利开凿大道以通往来此路既开则我之脉络贯通其威自壮而苗之窟巢断绝其势自孤此则当今急务。所当首图者也。然后相其便宜。修立哨堡。或环路为守。或据险为备。旧堡之当损益者损益之。新堡之当增置者增置之。或轮戍旗军。愿留者留之。或远近军民。愿募者募之。或招集流移。听其复业。或团结土著。使自为保。或召募他处。熟顺夷民填实。或起发诸司勇徤土兵住守。或汉夷一处杂居。或军民分布间处。务使屯堡相望。声势相倚。军民相参犬牙相制。而凡附堡空闲地土。俱拨与尽力垦种。且耕且守。以为捍备。此则二省要机。所当详画者也。然或者犹以土夷之募。恐贻后患为虑、臣则以为是不足忧也、夫汉人顺而弱、土夷悍而强。必欲捍御。非夷不可。但使安插之时。度其轻重。制其众寡。于彼此间错之中。寓汉夷颉颃之意。则善矣。况今如黄连溪狮子崖等处不过倚苗为乱耳。使吾之势既盛。可以制苗。则彼无所假托。又安敢独逞也。是在当事者加之意而巳。若使如臣之议、哨堡既密、招募既广、兵皆久居之众、人有自保之心、处置得宜、弹压遂定、使其苗蛮一旦底、平、则吾不失其经野之规若或残孽乘间、窃发、则吾又不废其先事之备。所谓善后之策。信无易于此矣。
　　○条陈边省吏治四事疏【贵州吏治】 
　　窃惟国家之抚有方夏、建藩臬者十三、而贵州亦列其一、虽越在要荒、壤域褊小、然控夷夏之交、扼滇楚之吭、壮内威外、最为重镇、故建置流官、所以宣布威化、辑绥封疆、监护夷酋、错揆武卫、视之诸省、尤当致慎、迩者　庙堂之上、率以边方薄之、其所以待贵者、与中土顿异、官秩之制、多从简畧、受职之士、多乖实用、虽内外详畧之体、不得不然、而抑扬轻重之间、未免太甚此疆域所以未宁、而化理所以未一也、臣待罪地方、细加咨访咸谓贵州之患、莫急于吏治不足、干办无托、机事坐乖、因循不理、以迄今日、借使官属众盛、贤才布列、则弹丸之地、势非难理、羣力共济、未及无绩也、岂至　皇灵国法、阂滞若是也耶、臣谨采集闻见、摉剔事原、列为四事、条具上陈、
　　计开
　　一曰除授太轻。窃见贵州地方。虽设有文职流官。然除授居此者。非为事迁谪。则不及改调。非监冑告远、则胥吏杂流。才望之士。科目之英。率不除此。以见在计之。二司方面。迁调者半。各府知府。非尽科目。其余官员。举人出身者三人。余皆例监吏承为之。求其以岁贡授者。葢已不多见矣。愚谓边方郡县之吏必保举正途之有才者而用之升擢比内地加优则英锐之士皆乐赴功名之会矣夫迁谪之官。沮抑之余。志意局缩。兼以自生疑畏。虑必未路难全。观望优游。势所必至。至于监冑杂流之士。虽才识所赋。未可槩薄。然资格所限。趋向顿殊。荣进之阶。既不足以鼓其气。俸给之利。又不足以系其心。因循苟度。曾无实志。纵使奔走就列。不过应答弥文。而况前项官员。又皆有不复顾惜。甘于下流。难以尽举者乎。臣思铨衡之上。固非薄此一方。不过以为边方事简。虑枉人材而巳。臣窃以为斯言似矣而实非也。夫中州之地。政务虽繁。然事有端绪。势易弛张。循守绳墨。自足致理。贵州则不然。事机盘错。节目紏纷。非有利器。莫能纾解。此其难易自逈别也。况于官秩多虗。一人常兼数事。苟得其人。必须广摄。众简所萃。亦足为繁。岂至优游寂寞。老其才而无所用乎。近者铜仁多故。诸务益繁。治兵主饷。调度不易。则其除授。尤不当泛泛然而已也。臣乞自今以后。凡贵州二司官。俱以才望素著者升任。迁谪调改者。姑勿之此方。各府州县官员。量以进士举人铨补。其铜仁守廵兵备有司等官。尤必极加遴选。勿以瘠土而轻之。勿以裔壤而忽之。勿以恤私为念而有所狥。勿以避怨为心而有所惮。则庶乎公选之政也。
　　二曰旷缺太盛、窃见贵州地方、壤域甚远、凭限甚宽、赴任官员、往往逾年始至、又以土皆贫瘠、地多险恶、俸粮柴薪、倍加凉薄、而例无马夫、又与各省逈异、仕途所薄素指为忌、万一选除、不胜怏怏、领檄之后、类多弃捐其或情非得已、勉强而来、就职未几、厌心遂起、于是闭户托疾者有之、弃官私逃者有之、得归为幸、遑恤其它、故贵州诸司、有选官经年而不至者、有缺官数年而未补者、而总署二司印者、有以一官而并管各道事者、有以知府署兵备者、有以经历等官署府印者、甚至武官土官、亦令代署、此皆各省之所未闻、而贵州之习以为常者也、缺官若此、其欲事集民安、不亦难乎、臣乞自今以后、凡遇贵州方面等官有缺、俱于附近省分推补、严立凭限、令其作速赴任、庶几旬月可至、不至久瘝职事、凡有事之地皆当举本省士民能保护乡曲杀贼建功者为之长吏必得其用其余合属小官就将本省应选监生吏承并四川湖广原役贵州吏员内铨补仕宦不出其乡使之乐于就职风土其所熟历不至速生厌心是或止虗实旷之一道也
　　三曰员役太简、窃见贵州原设官员、不及中州一府之数、虽有思州等八府、但各府只设有知府推官各一员、额数原少、空缺常多、缓急之间、莫可倚属、甚至数府通缺、求一委署而不可得者、幕职权摄、体统既乖、文移事体、多有未便、所以先后抚按诸臣、议于各府添设佐贰一员、葢欲官属稍盛、庶几委托有人、节经具题、未蒙施行、臣思　庙堂之上、未有增官而不扰民者此特为贵州言之可耳不过以为增官则扰民、故付之寝阁耳、然以臣计之、官虽增设、而于民则固无所扰也、何以言之、贵州缺官、葢参之一、即以缺官俸给。转资增置之官。葢巳、充裕有余矣。固不必加赋于民为也。况贵州之病、惟官简为剧、故置一官。则民受一分之福。正不当靳费惜财。而况于赋无所增。民无所扰。人情政体。深为便宜。此前诸臣之所以有议、而臣所以敢于再申也。伏乞俯从诸臣节议于思南石阡铜仁程番都匀等府、各添设同知、或通判一员、其镇远府同知通判推官俱系土官、亦乞增设流官佐贰一员、恊同管事、俸粮柴薪、俱于司府缺官贮库银内支给、分毫不以敛民、其增置各官、仍乞以科目出身者铨补、员盛则任使自裕、何有于丛委而莫纾、官阙则委署可图、不至于肆顾而莫属、公有集事之便、民无加赋之扰、是亦边方之一幸也、
　　四曰更迁太骤、窃见贵州方面官无久任、政无久思、优游餙观、鲜有实效、求其所以、葢更迁骤忽之故也、何以言之、贵州地远法疏、得升之后。莫不枉途、以为展省、比其履任也较之初升巳逾岁矣、莅事未几、年资巳及、同时之人、俱巳逓转、则铨衡之上、固不得不循资以叙迁其位、即其不然、又以乏人次当入贺、往返之间、复历一岁、资深叙转、葢所必然、计其历考、岁月虽深、然居闲之时多、实任之日少、资劳累积、半在道途。官次所居、仅如传舍。骤忽若此。虽有鸠僝之士。志未及伸。席未暇暖。辄巳得命而去。而况中材以下。恒乐私便。彼知不久于此。又安肯视官事如家事而尽力以为之乎。故拜官于此者非应荅故事。则粉餙弥文。葢孔掩瘢。徼幸无事。委艰推患。以遗后人。日复一日。彼此相仍。事务丛积而不理。地方震竦而未宁。其原葢出于此。臣乞自今以后。凡贵州方面官员。遇缺而推用者。不必尽拘常资。虽俸浅者亦得推。而其既升也。必久任以责成之、使之以后资补前考可也在任而应升者。不必尽如常格。虽资及者姑勿升。而其再考也必越级以优异之使之以殊宠酬积劳可也庶乎委任既远。责难猝辞。纵使遗大投艰。亦将躬莅力任。自不至推奸避事。泄泄然如今日者矣。
　　○议处驿站六事疏【贵州驿站】 
　　题为议处驿站事宜、以苏困苦事、切见贵州地方、为四川湖广云南三省交道、使客往来、殆无虗日、供应繁难公私疲惫、兼以军夷贫瘠、户口稀少、地薄费奢、重为困累、穷苦之状、言之痛心、臣请畧陈其故、贵州原设三十二驿、俱系府司出办马匹供馆、各有定额、先年夷民自行应役、其后或以顽野不便供需、乃议佥卫所军余代役、馆谷之资、听其自取、始者寨皆充实、民亦富朴、照额兑交、颇为良便、军虽代走、情亦无苦、近日逃移者众、马多久缺、视之原额、十减二三、加之以黠夷之掯勒、贫民之逋欠、额数既损、供亿犹仍、于是军多被累、破产代办、畏患马馆、有甚于征戍者、是驿传之弊也、不惟累及于民、而军亦重为之累矣、以站堡言之、贵州原设站堡三十余处、额定官军、多者四五百、少者二三百、当时犹以为苦、近岁逃绝渐多、勾补无至、甲军之额十减七八、站堡既已不堪、乃议令卫所拨夫帮助以示苏恤、然贵州各卫差役本繁、重加以此、军益告病、况使轺旁午、扛抬络绎、奔走道途、妨废生理、且以一卫一站计之、岁用夫六千有奇、其得过卫站、虽不胜其苦、犹或可支、疲惫去处、何以堪此、是站堡之弊也、不惟累及站军、而卫所亦重受其累矣、查得贵州有司粮差轻省、惟马馆之需、大约岁不下六七万、其给公家者十之二三、而供过客者十之七八、费用侈繁、民财坐困、至于卫所军丁、除本等屯粮公务差役外、其帮站走马牌夫等项、系出编佥长役者、不下五六百人、而暂时轮差、若门皂舆卒、围随护送之类、又不可悉计、较之正差、亦几其半、是贵州一省军民、其财赋丁力、尽竭于驿站而耗之也、及今不为议处、则日复一日、困敝相仍、户口日寡、而差役日重、差役日重、而逃亡日增、将来之患、且莫知其所终矣、臣待罪地方、采之闻见、谨条为六事、开坐上陈虽未足以言全惠边民、然节冗杜浮、纾财恤困、或可少救其千百之一云耳、
　　计开
　　一严禁例、切见往来使客、滥用夫马、非其仆从之多、辎重之盛也、葢其阴受贿赂、附带商货故耳、自川湖来者虽有此弊、数犹无多、惟云南地方、素产奇货、其石屏象牙苏木之类、俱系违禁、及重难对象、奸商黠贾、惮雇倩之为奢、乐途次之无滞、往往计赂过客、浼永夹带而贪鄙之徒、利贾人之财、遂为容隐妄称行李、槩索军夫、驾托家丁、皆骑驿马、故经过官员、有行李八十余扛者、有家属二三十人者、苟非潜夹、何以有此、中间虽有素黩货宝、囊箧本多者、要之惟附搭之弊为甚、即今贵州民穷财殚、一夫一马、当他省之十、滥扰若此、人何以堪、臣自廵历以来、痛加禁革、但法例太轻、人不畏警臣切以为因时救弊、宜重为法禁、今后但有夹带私物、附搭客货、与附骑驿马者、俱听臣及廵抚都御史按察司查拿问罪、其审系附搭得实情重者、仍比照黄船事例、本人与商人各充军、庶法重而人知畏、驿站或得少苏矣、
　　一立限制、切见使客人员、所以敢于骚扰者、葢以限制未立故耳、臣请言其最急者有二、其一谓云南管解方物人员、横滥太甚、往往擅作威福、凌虐官吏、多索夫马、乃至有进宝石而五十余扛者、各该官吏见系　上供之物、无不照数应付、臣查宝石系珍贵之物、虽云南额进之数、非臣所知、切意其不必能及此、乞行云南廵按御史将应解方物议定若干斤。为一扛。此法宜通行之今后如遇起解。俱赴彼处廵按。验数定扛。印给批文。以为信验。以杜横滥之弊。其二谓贵州赴任官员、例有本身家口脚力、但原给关文类于中途改易、至有加增廪粮、擅用人夫、而甚者妾媵儿孙、肩舆至数、奴婢仆隶、脚力十余、革之则远宦羁苦、难乎为情、与之则驿站冲疲、不胜其困、乞　敕兵部酌议、立为定制、因官职之崇卑。以为数之多寡。通谕各官使各依额带领赴任。非此额者。不许应付。以杜骚费之弊。此二者虽若细务、但查贵州日逐应付、惟此二项为多此臣之所以僭谓之最急也、其它一应琐碎事宜、听臣就近立法处置施行敢有踰越者、听臣拿究、庶法定而下可守、驿站或可少苏矣、
　　一革骚扰、切见起关给驿、自有定例、近来过往关文、冒滥太甚、有称黔国公各省买办织造而起关者、有称各处势要、收买宝石青碌、而起关者有差委人员而军伴四五名、俱支口粮者、有经过二司、而关文十数纸、通索应付者、有非系紧关事务、而辄差官者、有不应给驿人数而遂支廪者、有妄称在京衙门、委官遣牌者、有伪捏各省公干起关者、有承差而给马四五匹者、有赍册而给夫二三十名者、其它滥冒、不能尽数、葢由各省官司曲狥人情、违例妄给、而所给之人、又复买嘱驿逓、洗擦关批、增添夫马、以致附带之弊、遂至骚扰之害为甚、至于关批之外、其多索横取者、其弊又不能尽数也、虽经臣严行裁革、然弗塞其源、其流终难杜遏、请乞通行川湖云南抚按官、一体禁革、及行总参三司等衙门、毋得仍前违例、滥出批关、违者听臣查出、将出关衙门官员参究、其一应人情舍人关文、俱行禁革、不许应付、庶源清而弊暂省驿站或得少苏矣、
　　一实站伍、查得各站堡原额正军、多者四百有余、少者亦不下二百、近来逃亡者多、军伍消乏而普市站只存六名、安庄站只存十四名、湘满查城平越等站、只存二十余名、而其多者亦不过七八十名、军少差繁、难以支撑、日夜扛抬、苦楚万状、及今若不设法充实、则将来消耗、势必至于空虗而后巳、臣查得先年站军、俱系罪人充发、葢亦重役以困之之意、今各省充军人犯、臣以为戍之卫所、则干戈未必其所能、编之站堡、则扛抬又固其所任、且得重困刑人之意、及查得先年奏准凡贵州法应边远充军者、俱发本省卫分、葢以为天下地远而恶者。莫过贵州、人寡而宜实者、亦莫过贵州、若更发他省、未免移恶就善、迁寡实众、故充发本省者、亦法之权也、近者或以恶恶太严、务欲远屏、前项事例、多有不遵、非惟军伍空乏、无以填充、抑且地方窘艰、疲于解逓、况贵州永宁普市赤水毕节等处相离省城、巳逾千里、其去上下诸卫、愈益辽远、而东自镇远、思石、西至普安、相距亦千余之程、若以此调彼未为不远、臣乞自今以后、凡贵州充军人犯、不分兵部编发、及廵抚定卫者、俱发堡站充军、若法应边远者、亦发本省窵远站分仍行各处廵抚、凡有应发贵州军犯、一体编充站军、庶伍实而力稍舒、驿站或可少苏矣、
　　一议恊济、切见贵州藩省之设、本以扼云南之咽吭、故舆地之势、仅通一线、而驿站沿布、累若贯珠、凡以通道路、斥疆域故也、目今驿站疲惫、往来阻滞、议处之方、所不容巳、但贵州地方户口消耗、差役繁难有司所属、大率皆夷、近者、寨多抛荒、旧额无征、其见在夷民、亦巳贫困、且夷性执拗、动称古代、虽欲均派分毫、势所不能、卫所户差、巳兼中土军民二役、百路朘削、为困巳极、不可复有所求、在贵州议处之术、葢巳穷矣、臣思得云南地方、府库充实、财力轻舒、或可通融计处、及见北直隶驿递多出山东河南诸省恊助、盖裒多益寡、仁政所施、固如是也、况云贵本为唇齿之邦、以彼补此、事体所宜、驿站匮乏、坐滞旅客、亦彼省之所甚病者、乞行云南抚按计议、岁出银一二千两、前来恊济、着为定额、听臣等分拨于最疲驿站帮助供应、庶用裕而力稍宽、驿站或可少苏矣、
　　一增粮食、查得贵州旧例、卫所军人、俱月支米七斗、惟站堡正军、迤东贵州龙里等站月支五斗、迤西毕节威清等站月支四斗、臣自入境以来、站军纷纷诉称月粮不敷、衣食无处、乞要比例增给、该臣看得国初地方有事、征讨频仍、而法度方新、驿站未至骚扰、卫军之劳、重出躯命、故其粮多、站军之劳、徒出筋力、故其粮少、今承平日久、卫所之士、无事坐食、而此站堡军扛抬递送、日夕无休、视之劳巳十倍、而粮给反减视为偏轻、况站军阖门走役、生理俱妨、情甚可悯、所据月粮、似应稍加增给、请乞定议、将贵州通省站堡正军迄东支五斗者、增给六斗、迄西支四斗者、增给五斗、庶食足而军免逃驿站或可少苏矣、
　　皇明经世文编卷之二百八十五终
　　●皇明经世文编卷之二百八十六
　　华亭李雯舒章　陈子龙卧子　宋征璧上木　徐孚远闇公选辑
　　吴祖锡佩远参阅
　　萧同野集二（疏　议　策）
　　萧端蒙
　　◆疏 
　　特建总督重臣疏
　　○特建总督重臣疏【川湖摠督】 
　　题为恳乞　天恩特建总督重臣以为边方长久计事切照贵州地方、与湖广四川云南广西诸省边界地方、疆土参错、砦落交杂、争鬪频生、奸宄迭作、边圉之患、无岁无之、所以然者、葢缘辖属各异事体不一。各怀彼此之心。竞图利害之便。互相推托。养成患害。贻毒生灵。亏损王化。臣自入境以来。询求利病。而阖省士民谓宜建设总督以专西南之阃。重以事权。责以经略。长久之术。莫大于是。臣请言其利害之故。　陛下幸垂听焉、贵州之在国初、本三省之远地也。至永乐十二年、始置都布按三司、以扼西南之吭军民衙门、大抵皆分属二省。以示犬牙相制之意。甚善计也。但百年之后。时异势殊。脉络阏隔。威信阂滞。于是贵州遂称难治矣。何以言之、边情夷患。动必牵连。约会则不及。独任则不可。此制驭之难。一也。两省之间牵制文法。意见异同。谋猷互异。此体统之难。二也。武弁夷酋。动分彼此。名虽兼制。不受约束。此任使之难。三也。纷争奏诉。必经会勘。文移往返。壅滞积年。此勘断之难。四也。贵州钱粮。多额川湖。连年拖欠。动以万计。此催征之难。五也每遇有警。调用军夷。或托他故。动相妨病。此调度之难。六也。钤属既别。期会自疏。地方事情。多不互报。此经略之难。七也。有此七者。则虽有雄略之士。其能展布行事矣乎。此威信之所以未广。疆宇之所以未宁也。若使总督重臣。合诸省要害之地而并制之。则统涣合离。任专责重。事无掣肘。势如使臂。利害萃于一巳。既不敢萌择利之心。事权摠于一人。亦不至重舆尸之弊。无事则重镇绥抚。以安一方之民。有警则合师征讨。以消诸省之患。积以岁年。疆场可定。此臣之所谓长久之计者也。况今日铜平镇筸之苗其患孔棘。迩者伏望严旨、责成两省抚镇官、以期荡埽之绩。　皇言震赫。疆圉之臣。戮力奉行之不暇。臣固知贼不足平矣。然以事势度之。未有不一事权而能成功者然使废置掺纵不得自由则名为统帅其实与诸镇颉颃耳亦何用哉合讨之有功终不若统帅之便利也何者责分则人心难一。地远则声援难通。缓急之情异。则纪律难齐。虚实之势殊。则机权难酌。不必彼此异同。可以败筭。至于进止先后。亦足溃成。自古以来。未有主帅不一。可以成功于阃外者。就使同心共事。卒奏戎勋。亦必老师费财。坐迟岁月。其与专阃用兵。难易自别。臣故曰合讨之有功。不若统帅之便利也。是摠督之建。在今日征讨之役。尤若不可巳者。此臣之所以昧死而有是陈也。臣又见得先后诸臣建议。亦多有及此者。然皆议于二省巡抚之外、别设大臣以制诸苗、此亦救时之权、未为不可也、臣则以为职守虽专。政体滋病。愈相颉颃。转益纷纭。又况西南隐患。不止铜镇为然。孰非版章。皆当豫弥。故臣愚计切以为宜如两广汀贑事例。将贵州并川湖云广边界地方。特设部院重臣一员、专一摠理夷情军务。即今铜平镇筸有事。暂于沅州驻札以便调度以后地方宁静。仍回贵州坐镇。其贵州巡抚都御史仍行裁省。以摠督兼理。则叛苗剧患。既有所责成。以伸薄伐之威。而诸夷隐虞亦有所委属。以任经略之寄。安边全策。无以踰此。至于应行事宜、臣愚亦尝切计、敢并条陈以俟采择、一曰议辖属、查得贵州相邻地方、如湖广湖北道所属辰常靖三府州、永顺保靖二宣慰司、并境内各卫所司、俱系切近蜡尔山苗患之地、四川川东川南二道所属酉阳平茶邑梅等司、俱系见调兵戍守衙门、播州永宁二司、乌撒乌蒙东川铜雄四府、钱粮俱在贵州输纳云南安普道所属曲靖府、与广西南丹泗城二州地土相连、不时争仇、以上各守巡兵备参守、并文武土流官、俱合听摠督衙门节制、二曰议事柄、切照前项地方、多系贵州巡抚衙门兼制、但其事柄太轻以故难于行事、切以为摠督重臣、体统既尊、事权宜重请凡节制衙门官员皆得举劾奖饬如例、流官给由、与土官袭替、俱要呈详核允、然后起送、其调度兵粮违误者、听以军法处治、庶以鼓舞诸司、奔走羣属、三曰议钱粮、照得总督既建、必有钱谷以备资饷、除贵州全省照旧听其经费外、乞将辰常靖三处、存留钱粮、并税课等项议留、以备军需、仍候摠督重臣至镇之日、会同抚按会计数目、以为永制、其湖广额解贵州钱粮、亦于三处坐派以便催征、四曰议体统、照得湖北地方切尔苗患、最为要地、若湖广衙门仍复牵制、未免卒难举事、请凡一应地方兵粮事务、俱听摠督衙门裁断而行、各省官不必以文法掣挠、庶可展布以迄成功、如蒙　圣明俯念边方、远览英断、特勑吏部详议建设、仍简命才望素着、谙悉夷情重臣一员、前来莅事、则岂特边人受宁谧之福、而国家一体舆图亦永终亡敝矣、
　　◆议 
　　铸钱议 
　　治运河议 
　　○铸钱议【改铸大钱】 
　　尝闻圣王之造钱币也、物重而币轻、于是乎作重钱以救其轻。物轻而币重。于是乎作轻钱以救其重。所以一法令。阜货财。杜奸伪也。伏见方今钱法阏格。公私困乏此古今之通患其患葢由于钱轻何者惜铜爱工则易于取赢。易于取赢。则奸人窥利以盗铸。奸人窥利以盗铸。则殽杂之钱多。殽杂之钱多。则币益轻而物益重矣故曰患在于钱轻。轻而不知所以权之则财货壅。民伪滋。非所以通懋迁之益。明泉布之义也。故为今计莫若铸嘉靖大钱。此是不易之法以五铢为定制而布之上下其轮郭深广倍旧钱。钱文不一最是弊事而以之市易则缗准一金焉是固圣王所以救轻之意也。或以为旧钱既废。新钱尚寡。恐不能家给而户足。况所铸之钱。费奢而直廉。非所以为国之利也。窃以为不然。夫经国者以度宜为政。而不袭于故常。议事者以成务为经。而不顾小费。夫唐宋旧钱。及本朝通宝。皆轮郭深厚。其瘠薄者不过民间所盗铸者耳。今京师虽用板钱。而大钱之流于天下者。尚不为少制新钱易处旧钱难必如此则新者有所接而旧者有所泄矣宜令民间旧钱与新颁轻重相若者贸易如故其不及者官征入之而偿其值即其所入者而改铸焉其有私藏小钱殽杂钱者。以私铸论。着之令甲。永为定式。夫费奢而直廉。则奸人无所射利。以启其邪心。一利也。盗铸既少。狱法自简。二利也。易恶为美。足以富国而裕民。三利也。通财货。惠商贾。四利也。公私皆得。商农并利。五利也。费于财而便于国。用虽侈而利则弘。何足病乎。故窃以为改铸大钱便谨议。
　　○治运河议【引沁水】 
　　夫治河之议、人人殊旨、约而言之、则有数端、趍便易者则曰治诸泉以浚其源。覩末流者则曰开凿二洪之石以缓其势今二洪久废矣。狃近利者则曰挽黄河以益漕。矜小惠者则曰制转运以纾困。殊方异势。固难遥度观变察微可以理覩。得失成败。葢得而言之矣。夫治泉治洪。二者虽非下策。亦戾远图。有之固。足以为利。舍之亦未见其害。所谓平时救弊之方。非今日济急之要也。若兴转运必兴屯田乃可若夫既兴转运即废运河。治河之费虽省。输挽之费尤奢长运之卒虽宽转运之民卒瘅。况京师之地。素称瘠土。衣食百货。仰给东南。漕河既废。商贾不通畿甸之民。坐受其困。借使国利而民不便。犹不当冐然为之。况公私两困。上下俱病者乎。河性剽疾。迁徙不常。往岁决张秋。决侯家渡。殚力浚塞。始复故道。曾未数年。奔溃再出。今又南徙涡河矣。纵能挽复使北然所费公私缗钱不下数百万。而丁夫力役。大略相当。假使年来再决。将鸠财孱役复挽之乎。窃恐河决无巳。虽空国之赋。不足以当之也。况河性利于润下。大智先于无事。自瓠子既决之后。河之日南亦非本性日复一日。大率渐南。以今涡河较之。禹道巳踰千里。所谓江河之变。日趍于下也。岂能复逆挽之哉。夫昔之决张秋为北徙。北则挽而之南也顺而易。今之决野鸡冈为南徙。南则挽之而北也逆而难。此理灼然。人所共见。故以为宜罢挽河之役。纵之南流。稍加堤防。令不至害民而巳。固不可以有限之财。兴必不可成之役也。欧阳子曰、智者之于事。有所不能。则必较其利害之轻重。择其害少而利多者为之。尤愈于利少而害多。嗟夫、为今之计其惟引沁矣乎。沁自武陟即并于湖。今宜塞其故道。导之入漕。历曹州由旧分水处出永通闸、以达于二洪。然后于其下流树栅立埭。置堰增闸以节之。非惟利多害少、庶可一劳永佚。诚能不惑浮言不惜小费。释挽河之、财力。以转移于此。则劳同而功必倍矣。夫沁水一通。漕河自利。而黄河既却众流。其势自杀。是上之足以足国。下之足以利民。近之足以除河之患。远之足以贻万世之利。三策弗施。四善咸集。斯葢允赖之良谋。平成之上策也。故窃以为引沁便。谨议。
　　◆策 
　　问贵州 
　　漕河策 
　　○问贵州【建总督重臣】 
　　问贵州自入疆理、即建籓置吏、如中土制、非若前代以夷礼治之也、以百余年控制之功、宜若可以载平而无事矣、然而棼结之势、每烦经畧、威信之施、动有阂滞、是又何也、意者疆理之法、犹有所阙乎、命吏之戾公选乎、土酋之狎常法乎、武备犹疏乎、招集未广乎、然以所闻者言之、则疆理巳详、而不治之患在制而不在政、四者似非其要也、夫急病者攻于谋、切灾者审于术、凡尔多士、所以为其地计者、必有定说矣、试言经远握要之略谓何、执事者将采焉、
　　圣人之治天下其始也、正之疆理以定其势、其次也立之规制以维其势、其终也、一之统纪以联其势、夫辨分域、增式廓、所以正疆理也、置牧长、树官秩、所以立规制也建连率、重事柄、所以一统纪也、夫王者之肇造也、以斥地为功、故首之以正疆理、疆理正矣、非文武错置以蔽之、牧长屹立以镇之、则无以弼成王制、故次之以立规制、规制立矣、而岳牧连率之不立、则势分于众建、机昡于舆尸、其何以率功、故以一统纪终焉、斯固先王不易之定制也、夫国家之抚有贵州、其所以疆理之者亦既久、而规制亦既密矣、然卒未迄于小康者、此其故可知矣、非法之不足以定、而机之不足以维也、患其统纪之未一而巳、何以言之夫贵州古鬼方之域也、自国初经理西南、即入疆宇其始也犹以要荒治之、树其酋长、使自镇抚、略其文法、以示羁縻、葢即禹贡五百里要服、而益稷所称外薄四海、咸建五长之义也、其详内略外之势、不得不然者、及其既也、声教讫矣、王业固矣、三苗既丕叙矣、乃置吏建藩使并之十二省之列、葢即虞典所称肇十有二州而以冀青分幽并营之义也、因时至治之道、不得不然者也、夫古也弼成五服、至于五十耳、而今也环僰甸之域、而版章之、其势可谓定矣、而况方图之内、规昼明备、有藩臬以抚率之、有郡县以绥柔之、有学挍以化导之、其所以揆文教者犹夫制也、有都司以控驭之、有卫所以参制之、有堡戍以列守之其所以奋武卫者犹夫制也、则所以维之者可谓固矣、夫势定矣规制固矣、然而未至于卒定者、此则愚所谓势分于众建、机昡于舆尸之故也、愚请得而备言之、夫贵之未列为藩也、则三省之裔壤也、其后割而置藩矣、然犹虑其卒无以驭之也、故贵州之壤土大率与三省之地相错揉、自今言之、西则四川乌蒙芒部诸郡南则广之泗城、云之曲靖东则湖广辰沅镇筸等处、北则播州邑茶诸酋、其土田则错畎也、其砦落则错置也、其夷民则错处也、所谓犬牙相制之国也、乃今则有可义者矣、偾事者指此以避辜、怀奸者藉此以匿党、质成者假此以渎辞、逋亡者幸此以罢追、下督责之令、则以邻为解、而寇无穷狝之威、董征敛之常、则以势自分、而赋鲜上供之实、是昔之所以犬牙相制者、适足为奸人私便之资也、又况持论者怀异同之心、当事者竞利害之便、机以牵制而摇、筭以纷纭而失、此一方膏肓之疾、有识之士所以扼腕而私为之计者也、愚故曰患在统纪之未一而巳夫今之为贵州计者、大率有四、曰择牧长、申威法、饬武备、广招集、四者而巳、其曰择牧长者、葢以吏必迁谪而后除。资必下品而后授。予之太轻待之太薄。厌其地者无固心。限于格者无锐志。故必易法而后可。此即所谓任官惟贤才、而立政夷微卢烝三毫阪尹庶常吉士之意也、亦一、良策也、其曰申威法者、葢以土酋之积骄召衅养寇欺公、用之则怀贰志、治之则法轻而无所惩、故必绳之以重法。此即所谓刑乱国用重典而牧誓及庸蜀羌髳微卢彭濮人予其誓之意也、亦一良策也、其曰饬武备者、葢以铜平诸隘。戍兵单弱。宜及未期置堡增卫。此即费誓峙乃桢干之意也、亦一良策也、其曰广招集者、葢欲招失业之民之不耕之地。非特藉以蕃庶。亦可因之捍蔽。此即多士尚宁干止之意也、亦一良策也、四者之策、施之今日、固足以安民而定壤矣、然以贵州大势观之、则所谓救时补敝之方、非经远握要之略也、所谓经远握要之略奈何曰建重臣以一其统纪而巳、夫贵州非无重臣也、责任未专。事柄未一。虽有治军之命。而无专制之权。虽有兼属之文。而无受约之实。此其统纪未一。岂能成功于万里之外哉。谨按有虞之世、有岳牧以柔远、其职为最重、其权为最一、故能蛮夷率服、则以统纪一之故也、切以谓今之计、莫若仿两广五岭之制。特建重臣。专制其事。而凡川湖云广之裔地。皆得以役使之。而又开府上流。扼其要塞。则所谓经远握要之略。无以易于此矣。此非愚之好为纷更顾以为今日之疆理定矣规制备矣、所以议论多而成功少者、则以众建溃成、舆尸败筭故也、又况官不改制。籍不更图。既无变法。亦无耗财。不过稍稍申饬以通其变焉耳。此固所谓申画郊圻。慎固封守之意。而非纷更之谓也。则何必泥于旧章。而安于不变为哉。今之议者类曰要荒之地、先王以不治治之而巳呜呼、此殆非达变之论也、书曰道有升降、政由俗革、言达变之谓也、夫所谓不治者、礼让不加、正朔不及之国也、今贵州置吏建藩、无异中州之制奈何复以是为解乎、此愚一统纪之说、固所谓俗革之政、而势不得不然者也、况先王之盛者莫如舜、舜之治有苗也、至于重臣如禹益者莅之、一乃心力以治戎事、三旬而后班师、乃诞敷文德焉、是故因威以树恩则恩始固、以文而饬武、则武益章、此有虞经略西南之遗迹也、未尝以不治治之也、故愚以谓建重臣之说虽圣人复起不能易矣、
　　○漕河策【治新河】 
　　自古之漕有三、曰河曰陆曰海、然各因时以制宜量势以制便要在通利而巳、夫汉都长安、唐都关中、阻河据渭、以东临齐鲁荆吴、其挽输为稍易、宋都洛阳、汴水旁及四达之地也、其挽输为最易、元都燕京、去江南极远而漳御江淮、势不相属、其挽输为稍难、故运道易者、则河陆致输、难者则浮海入贡、何哉、其势然也、我　太祖高皇帝尝以七十万石饷辽东、　成祖文皇帝初年、以七十万石至北京、亦由海以达也至十三年、工部尚书宋礼发丁夫十余万疏凿会通河、运道通利乃始转饷河漕、罢绝海运矣、于是百八十年来挽输之卒、千里踵接、湖湘江淮之征、万艘云集、军无覆溺之虞、仓有储积之富、猗与休哉、诚千万世大利也、而议者或欲习海运以复旧、或欲疏胶莱新河以并漕、何哉、葢京师天下腹心也、郡县犹支体也、运漕犹咽喉也、故积贮者、生民之大命也、转输者、朝廷之急务也、即一旦或有意外之虞。沙滞金龙之口。河浮原武之涯。则泗沂洸汶之流。皆不足恃。而清济之间。为咽喉之梗矣。浚治不及施其巧。排决不及展其功。将何赖以善其后与。夫海运由、安东循灵山。历陈家之岛。边岸而来。则触浮劳之险。放舟大洋。入黑水。夹延真曰蓬。经芝芣沙门。则蹈万里涛湍之害未易轻涉也其故道虽在。闲习虽便。亦未可以轻议也。今以朝廷之力岁治一运道尚不能给况兼两运道乎此新河之说所以行而识者欲耕西北之水田为国家万年之利也此新河之议。所以廑执事之虑也。夫新河南自麻湾。北至海仓。其间相距者。纔三百余里耳。非远若漾海数千里之阻也。下款三沙之洋。上接三山之渤。海涛流入。其势自然。若非引汶绝济。强决细流。以畜注也。此固元人之所为经理而未成者也。然究其所难凿者。独马家壕之石底耳。今马壕闻巳浚渠矣。壅塞者通而建八闸以相漕引矣。九宂之湖。张鲁白现诸水。巳决引而经流矣。江淮商货。巳达麻湾之处矣。是垂成之功。可乘之势也。昔丘浚谓会通河葢天假元人之力、为我国家之用。斯新河也。又非元人为我经略之前驱与。不然。何向之疏凿未通者。今始有成功之渐也。尝考我朝初浚会通河、工部尚书宋礼刑部侍郎金纯、矢忠毕能、积数年之劳、动数十万之众、经数百里之地、而运道始达、然不以为劳者、诚惟国家之急而建万世之功也、今新河有易乘之势、当垂成之渐、较之用力、劳逸相去葢远、而省费宽民、必又倍之。是诚利漕之一策也、宜专任大臣殚忠竭谋、亲履小竺之山、度形相势、虑远迩、量事宜、计广狭、访其成事、循其故迹、浚淤塞之途、通渤海之波、时启闭之候、补其未备、缉其未成、道路既通、南北相属、然后使沿海便道诸郡、悉从此转输。而郡路不便海者、则泝会通河以入。如此、是无放洋之患。绝风礁之险。省牵率之劳。而又收径达之利。两道并进。诸路毕集。且以减挽漕之卒、省耗折之粮即一路卒遇有虞。而运道固未阻矣。此万世无患之道也。或者有曰缘俗而为治者、利必倍、寻常而制政者民必听方今海内和平、水泉洋溢譬之人身血脉周流、罔有间阻、是以方国之珍、九州岛之赋、来则鳞次羽集、去则鸟举兽散、沛然顺利矣、乃复陈新河之策、古人所未筹前哲所不论也、何其谬与、是不然、葢闻之深计者不虑始而虑终、长筭者不虑近而虑远、杨子曰为可为于可为之时则从、为不可为于不可为之时则无功、昔汉元光中、郑当时引渭穿渠。起长安并南山。下至河以绝渭道。中渡之难。永平中王景发卒数十万治汴渠堤。起荣阳至海口千余里。以分河汴之流。故不计穿引之劳。以寻河渭之便者。郑当时之勋也。不惮千里之役。以疏河汴之势者。王景之能也。当时称便。后世利之。夫新河在胶莱之间。其地脉固相属也。灵山小竺之崖。边海之处。而运输之故道也。海仓之口。直沽之近境也。由天津直沽以泊新河。固燕齐转贩之熟途也。今开浚者巳及三百里。所未通者数十里之泥沙耳。非必起荣阳海口千里之役也。非若自长安傍南山穿渭之难也。而转输甚易。漕挽为便。昔丘浚申海运之说。谓河运虽通、人挽如故。海道虽险。而省减十倍。若新河成。则省减尤多。而永无海患。此又识者所以过计。而申其议也。若必寻常而守之。是汉谓渠无用穿、而荣阳海口。治堤之卒不足发矣。夫利者圣智之所必趋也、患者贤哲之所必计者也、见利而动、虑患而防、所以成大业而裕后世之大猷也、故会通河者、经远之大利也、新河者权宜之一策也、此业一定、而世世可无患矣、庸弗议乎、
　　皇明经世文编卷之二百八十六终
　　●皇明经世文编卷之二百八十七
　　华亭陈子龙卧子　徐孚远闇公　宋征璧尚木　李雯舒章选辑
  </div>
  <div class="pagination">
   <a href="皇明经世文编_page98.html">
    上一页
   </a>
   <span>
    ...
   </span>
   <a href="皇明经世文编_page94.html">
    94
   </a>
   <a href="皇明经世文编_page95.html">
    95
   </a>
   <a href="皇明经世文编_page96.html">
    96
   </a>
   <a href="皇明经世文编_page97.html">
    97
   </a>
   <a href="皇明经世文编_page98.html">
    98
   </a>
   <span class="current-page">
    99
   </span>
   <a href="皇明经世文编_page100.html">
    100
   </a>
   <a href="皇明经世文编_page101.html">
    101
   </a>
   <a href="皇明经世文编_page102.html">
    102
   </a>
   <a href="皇明经世文编_page103.html">
    103
   </a>
   <a href="皇明经世文编_page104.html">
    104
   </a>
   <span>
    ...
   </span>
   <a href="皇明经世文编_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
