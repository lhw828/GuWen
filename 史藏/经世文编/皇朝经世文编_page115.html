<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 115 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 115 页/共 219 页
  </h1>
  <div class="content">
   议覆积谷疏雍正五年　
云贵总督鄂尔泰

臣按积谷一条。据称瑞州府所属。高安上高新昌三县。地方褊小。民鲜藏。请于三邑常平仓外。近水乡村。各设社仓。于库内支银三千两。买谷存贮。俟来岁夏初。照时价每石减五分。粜济民食。所粜谷价。除归原项外。计得赢余若干。该县造册报府。并布政司转申巡抚咨部存案。其赢余之银。俟秋收添买谷石。岁以为常。如此。不数年而仓有余谷。库无损帑。倘行之果有裨益。则凡产谷之处。皆可通行。不仅瑞州一府等语。臣查此法。行之江西等处。米谷出产最广。水路四通。客贩甚众。库原有余帑。农原有余粟。贵粜贱籴。上下交济。用意本善。事属可行。但奉行不善。于地方无益。若通行他省。更有势不能者。臣愚以为欲行此事。在得其人。在得其地。在酌其时。请敬陈大。凡州县官皆民父母。现银买米。谁不乐从。然官不亲买。必假于吏胥。发银之时。层层克减。收米之时。事事需索。是民间之米。卖之民间者。恒得常价。卖之官府者。什仅得八九。及夏初出粜。官减五分。吏胥不敢不减。而重戥轻升。百姓实不敢不依。虽大张告示。严切晓谕。百姓亦唯有甘自隐忍。敢于告吏胥者。百无一二。本官方自以减价粜谷。平斗便民。殊不知百姓受累已多。甚至串通客商。尽卖向外省。本地米价。从此愈贵。累民更甚。此行之在得其人也。各地产谷。多寡不同。水陆远近亦异。若或限以定额。各支库银数千。采买如常。毋论如滇黔二省。每州县岁额多不及千百两。民间亦并无多谷。难以照行。即就江西一省论。恐亦难一例。臣前任江苏。深悉此弊。止可济以权宜。不可着为例额。此行之在因其地也。至于时有丰歉。岁无尽登。今于夏初之间。以所买之谷。减价粜出。据数报部。秋成买补。设岁一不熟。即使价增于前。亦复无谷可买。而仓储亏空。恐干参罚。自必报荒求宽。至来岁买补。部议不允。则官实受累。部议若允。则端不可开。即半收半歉之岁。谷不能贱。而官必欲买补。甚至勒卖。而吏又四路搜括。如同缉捕。民间有谷。不敢不卖。而饔不继。势且无以自给。此行之在酌其时也。得其人。因其地。酌其时。庶几有益。不然。即存七粜三之例。法良意美。而或属员朦混。上司因循。将名为粜官米。名为买官米。实为不肖官吏掩饰亏空。称民欠之资。此弊各省皆然。云贵尤甚。臣受事一年。已知备细。欲概行纠参。则一经革职。十无一完。臣以钱粮为重。又不敢不稍有顾虑。因严切开示。仍佯为不知。密嘱司道等勒限清还。除调顺宁府韩锺业。经臣前题参外。现今完米者。十有六七。以银抵米。仍待买补者。十有八九。俱限于闰三月内完抵。臣看此辈习染深重。终难振拔。拟于限满日通参。请　　旨一概解任。勒限完补。限内全完者。酌量开复。逾限不完者。革职治罪。庶于事有济。亦于法无损。但云南万里。铨官赴任。动须半载。临时委署。亦难得多人。恳祈　　圣恩。于记名贤员内。府厅州县。预　　命往十数员。着臣按缺委署。分别题补。则既无旷官。自无废事矣。

　　请拨支以备购储疏乾隆六年　
刑部侍郎周学健

奉　　谕旨。朕看州县有司。往往虑及霉变赔补。以多积谷石为忧。其如何酌量定例。俾其从容不至赔补之处。交与该部另议具奏。钦此。大哉　　王言。诚推恩情之隐。而筹划积贮之首务也。夫常平积谷。不去其累官者。而欲仓储之常盈而无亏。庸可得乎。累官之事。莫如霉变与买补二者。本年五月内。臣在户部侍郎时。会同遵　　旨议请将常平仓谷。比照通仓。准销气头廒底之例。行令各省督抚。酌定成规。已题明办理在案。是霉变一事。将来可免赔累。且缮修仓廒。及时晒晾。照例出易。勤慎之员。原可不致亏损。此犹人力所能为也。至于买补赔累。则有非人力所及者。春夏出粜。当青黄不接之时。米价必贵。秋收新谷登场。价值自必平贱。似乎买补止有盈余。竟无不敷。不知谷价之贵贱。视乎年岁之丰歉。如出粜之时。遇歉价贵。买补之时。遇丰价贱。则有盈余。或出粜与买补之时。皆值歉收。皆值丰收。其价值约相等。即有不敷。尚属无多。若出粜之时。则遇丰年价贱。买补之时。又值歉收价昂。斯价值相悬。不敷之数。每以千计。即出粜数少。不敷价值者。亦每至数百两不等。府州县官。岁给养廉有几。何能堪此赔累乎。遇不肖之员。派累里民。短价领买。势所必至。然派买一出。而参劾随之。处分及之矣。府州县官。食禄　　王朝。积储一事。原应尽心办理。第仓储不出陈易新。致有霉变。则有赔补之严例。出粜之后。不依限买补。致仓储空虚。则有买补迟延之参处。派买仓谷。则有计赃治罪之科条。如违功令。则参处不免。欲全功名。赔累何底。焉得不视为畏途。惟冀积谷之少。以省赔累之地乎。乾隆二年。户部议定。买补不敷。准将通省粜价赢余匀拨。如再不敷。准动存公银两拨补。自此例一定。买补之赔累少减。迨至乾隆四年。原任江西巡抚张渠。因是年江省皆遇歉收价贵。并无盈余。可以融补。奏请停其拨补。经部议定。嗣后以本地之盈余。为本地之拨补。将通省融拨。及公项拨补之处。通行停止在案。

夫以通省之盈余。拨补通省之不敷。则有盈余之州县。固不容其冒销侵隐。无盈余之州县。亦不致赔累偏枯。事属公平。今以本地之盈余。为本地之拨补。设此一邑之中。连遇出粜价贵。买补价贱。则虽有盈余无烦动用矣。其或连遇出粜价贱。买补价贵。则更无盈余可以拨补矣。况既定以本年拨补。则上年所有盈余。不肖之员。必百计浮开。以图侵冒。上司因系本地拨补之项。不甚爱惜。听其开销。彼上年并无盈余者。则又不准融拨。勒令赔补。是同一拨补盈余。以之匀拨通省。则公而溥。以之拨补本地。则偏而私。其理较然可也。至于动支存公。添补不敷之处。必值该省皆系歉收价贵。盈余不敷。然后动支。若年丰谷贱。则盈余已敷拨补。动支存公。原非常有之事。且查存公银两。留为办理地方公事之需。各直省如办解物料。不敷价。及修理衙署等项。皆得动支。地方公事。孰有大于积储者。而反不准动支。亦觉轻重失宜。如以匀拨盈余。添补存公。恐经管仓储之员。恃有此例。遂启浮冒侵渔之渐。独不思州县各官。办理之事。何处不当稽核其浮冒。防闲其侵渔。断无预料其浮冒侵渔。遂可矫其弊而废弃成法也。如以买补之时。价果昂贵。原可咨明展限。不知此例一开。畏累之员。起效尤。止图存价在库矣。天时之丰歉。难以预料。设或年复一年。价仍昂贵。不且尽仓储之粟。转而为存库之价。积储竟为虚设矣。且上年既因价贵停买。下年春间。必系价昂。仍须平粜。至秋成之时。并买两年之谷。更觉艰难。是价贵停买一事尤于积储无益也。以臣愚见。欲仓储之常盈。必使官无赔累之苦。欲使官无赔累之苦。必当复通省拨补与动支存公之例。方为有裨。仰请　　皇上下该部定议。通行各省。将乾隆六年以前。凡有谷价盈余。彻底查清。解交司库。统俟下年买补时。有不敷之处。核实拨补。如拨补有余。再留为下年之用。倘或不敷。动支存公添补。嗣后总以上年通省盈余。为下年匀拨不敷之用。其府州县买谷还仓。如有盈余。事竣之日。即解贮司库。另收存。报部查核。倘府州县有将盈余银两。任意侵那者。严参治罪。至于买补之时。原应稽察其冒报侵渔之弊。请责成道府。确查本处市价。按其买补月日。核实准销。如有虚开报。及道府等官不实力稽查。虚应故事。听其冒捏者。该督抚严参。分别治罪议处。如此。则经管仓储之员。既免赔累之苦。且除冒销之端。积储自充。民食有赖。于足民之至计。不无小补也。


　
卷四十户政十五仓储下

　　常平仓谷章程疏嘉庆七年　
御史杨昭谨

窃惟常平仓谷。直省额贮。多者数百万石。少亦八九十万石。州县额贮数万千石。少亦数千百石。以备平粜。以支出借。以供兵粮。以裕灾赈。所关甚巨。然必实贮在仓。有盈无绌。方于民生国计。均有裨益。臣谨悉心酌议。分款胪列。恭呈　　圣鉴。

一仓谷平粜有亏。宜缓平粜也。查常平仓。如常年出粜定例。概以存七粜三为率。其地方燥湿不同。则有存六粜四。存半粜半。存三粜七。及不限额数。随时出粜。原为额贮充盈。恐米谷岁久朽蠹。所以国因酌量。出陈易新。且使市价平减。商贩不得居奇多索。惟是平粜已有亏缺。尚未买补如额。又将存仓谷石。接续再粜。不但亏缺繁多。一时难于买补。且恐挪新掩旧。私将粜价侵用。久之仓庾尽空。升斗不存。无论常年无可平粜。即水旱偏灾。亦无谷石以供动用。臣请于平粜有亏之仓。必勒限一二年内买补足额。勿得于未足之先率请平粜。

一仓谷出借有亏。宜缓出借也。查常平仓谷定例。许农民领借。作为口粮籽粮。按耕种迟早。定期供给。先麦后谷。先陈后新。原因额贮充盈。每岁青黄不接之时。借给农民。使耕种有资。无虑拮据。惟是出借已有亏缺。尚未催收全完。又将存贮谷石。接续再借。不但陈欠积压。前后难于并征。且恐旧欠作为新借。日久无从催迫。势必仓庾皆虚。升斗不存。无论常年无可出借。即水旱偏灾。必应借给。亦无谷石可支散放。臣请于出借有亏之仓。必勒限一二年内催征足额。勿得于未足之先率请出借。

一仓谷平粜。宜酌定年限也。查常平仓谷。常年出粜。丰岁每石照市价减银五分。歉岁减银一钱。是不论丰歉。皆准平粜。定例原为平减市价。而米谷亦藉以出陈易新。然使年年出粜。则必年年采买。吏胥侵渔。既可习为利薮。闾阎科派。实亦难免追呼。臣请嗣后除因灾以时平粜不拘例限外。其常年平粜。为因地方燥湿不同。酌定出粜例限。或三四年一次。或五六年一次。以省滋扰。再查则例内。载常平仓谷折耗。奉天省米逾五年。谷逾十年。陕西省粮过五年。准开报气头廒底。直隶江西等省。三年以后。准开报气头廒底。江苏安徽等省。三年以内。准开报气头廒底。三年之后。不准再开。是平粜年限。宽为酌定。自于存仓米谷。无有妨碍。

一仓谷出借。宜酌定章程也。查常平仓谷。每岁青黄不接之时。酌量出借。又或夏秋水旱成灾。酌量出借。定例查明借户。果系力田之家。取具的保。平斛面给。惟是吏胥里长。互相勾串。往往从中蔽混。捏名冒借。一时人数繁多。稽查难周。只凭保甲按名借给。迨岁底据册征收。半多有名无人。末由催纳还仓。于是将无谷石。谓无业穷民力不能完。甚或捏称逃亡物故。人无可追。详请豁免。及督抚援例题豁。准其动项买补。又或因岁歉价昂。不即买补全完。积弊靡有底止。臣请嗣后出借之时。将具呈借户。俱按照征粮红册。查系有粮农民。方准酌量借给。不但实惠在民。一颗一粒。吏胥里长。无从中饱。且凡出借谷石。尽归有。一升一合。俱可照依例限。催完还仓。永无亏缺。

一仓谷赈济。宜酌定章程也。查常平仓谷。如遇地方水旱偏灾。将存仓谷石开放赈济。俾被灾小民。一夫不失其所。惟是极贫次贫。户口多寡无定。百里十里。屯远近各殊。往往吏胥里长。从中蔽混。不但瞻徇颠倒。且恐巧计侵渔。虚开丁口。冒支钱米。散放既时不容缓。体察亦势有难周。请嗣后办理常平赈务。凡系灾黎。俱按每年报部户口底册逐一稽察。再将粮册核对。俱系无业无粮穷民与零星小户。方行认真散给。吏胥里长。无所施其伎俩。而常平之米谷。均可实惠编民。

一仓谷采买。宜酌定章程也。查常平仓谷。或因平粜缺额。急需买补。或因灾赈缺额。急需买补。或因供支兵米缺额。急需买补。定例俱系支领应动银。按照时价采买。事本因公。民情莫不乐输。惟是吏胥里长。从中舞弊。任意开报。殷实谷多之家。或蔽混隐漏。谷少之家。或抑勒科派。甚或私行倍折谷价。代为浮收充数。臣请嗣后采买之时。查照征粮红册。一切粮少之家及零星小户悉予开除。惟按照粮多户口。将应买谷数分别均摊面给价值。地方官稽察较易。吏胥里长。无能肆其奸贪。所有采买谷石。自然依限全完。无有亏缺。至有本境产谷无多。例赴邻封采买。亦先予详报督抚。行知赴买地方之时。即一并关会邻封。查照该处粮册。开明户口。以便给价买运。

以上六款。俱照定例。悉心酌议。务使仓庾足额。有益民生。再查直省常平仓外。安徽省之凤阳颍州二府属。建设裕备仓。贮粮二十万石。备凤阳泗州二属赈粜。四川省之附近水次各州县。备贮谷三十万石。接济邻封。贵州省之威宁州。备储谷一万石。备该处缓急。均请照此办理。又广西省之社仓。本该省浔州庆远镇安思恩等四府社仓。向例均照常平仓谷。令桂平宜山天保武缘等四县。经管出纳。亦请照此办理。是否有当。伏乞皇上睿鉴训示。

　　仓谷平粜疏雍正四年　
浙闽总督高其倬

窃臣细看福建情形。福泉漳汀四府。产米不敷民食。泉漳更甚。每年至二月三月。平粜不能不行。米谷一节。最为福省第一紧要之事。而历年以来平粜之中。积有二大病。以致官廪日虚。刁风日炽。此一病不除。难言充实仓储。接济民食。其一则从前各官交盘之弊不清。其所授受。皆有价无谷。而所作之价。又系不敷买补之价。虽有不肯收受之员。加以上司之抑捺。众口之调停。即不得不收。是以日见空虚。竟无弥补。臣见在彻底清盘。务必惩革此弊。容臣查清。另行具奏。其一则年年平粜之价太贱。即举福州一府而言。历年即极丰之岁。最贱之价。米未有买至一两一石者。向时督抚。但讨目前百姓之称扬。不顾将来买补之无法。平粜之米。每石价减至一两。且有不及一两。止卖九钱者。此虽米石极贱之时。所不能有之价。下属奉批收存。此价欲买之本处。则本处无一两及九钱一石之米可买。欲买之外省。外省虽有一两及九钱一石之米可买。其各项运。从何而出。是以属官之中。亦有尚欲筹补者。缘价短难买。惟付之束手无策。听其空虚。待受参处耳。而中间因粜价太贱。更生一大弊端。奸民豪棍。乘此谋利。得米到手。辗转即有倍赢。虽设法愈密。而其术愈巧。竟视平粜为奇货。往往借米价贵。即鼓煽穷民。恐吓官府。压之以官应爱民之说。迫之以人情汹汹之势。相沿既久。其意竟欲平粜之期。一岁早似一岁。平粜之价。一年贱似一年。所以从前有粜价太贱。且在年内即行平粜者。不知此不过米价稍贵。非饥荒可比。米价稍贵。乃遂如此。若实遇荒年。将何以处。若不极力挽回。则福省之仓储。惟日空虚。民食终不能接济。臣之愚见。如福州府来年平粜。视米之程分高下。每石定以一两二钱。或一两三钱。谷亦视其程分高下。每石定以六钱五分或六钱。其各仓之谷。亦有在仓年久。及当日收仓之时。程分即低者。再随宜酌定。至于各外府州县。亦随其地平时米之贵贱定价。总之必计算本地秋成后既平之价为准。务使既粜之后。仍可于本处或外省买运还仓。乃可源源接济。不至一发不继。但愚民止顾目前。不计久远。止知目前得贱价之米之好。不知将来无接济之米之苦。必以为臣不如从前督抚之爱民。加以闽俗浮薄。刁棍复多。而绅紟之多事者。又从而和之。恐有扞格腾谤之事。但臣为地方长久之计。初行若少畏难。流弊何所底止。然臣亦不敢孟浪从事。已详细熟计。豫期多方晓谕。使各绅士军民。皆知臣之此意。是为百姓计虑久远。即使价稍有余。总仍添买谷米。以济闽民。并无一毫自为之私。而以坚定持之。自然信从可行。再闽省情势。仓储丰歉。民间纤悉皆知。米谷多余。则人情安定。办理晓谕。一切易行。所有江南之谷。久蒙　　圣恩谕运。但早则更为有益。伏乞　　圣恩。再令江南早趁北风多时发运。不必拘定二十万石。随得随发。则趁风速到。若少迟。南风一多。恐难行走。不能刻期至闽。臣谨一并奏恳　　圣恩。仰祈　　睿鉴。

　　请复仓谷借粜疏河南通志　
田文镜

伏查仓贮关系重大。自当悉心研求。从长计议。未可硁执一见。以为可以剔弊除奸。永远遵行者也。积贮原为备赈。而典守贵于权衡。臣愚以为仓谷之设。偶因水溢旱干。则当开仓赈济。此按其口之大小以授食。而不令民还仓者也。若夫收成稍歉。民食尚不致艰难。或至次年春麦未登之际。青黄不接之时。则当照例出借。至秋收后。每石加息二分半还仓。以接济民食者也。至于岁当大有。户庆盈宁。可以无藉于仓谷矣。但至旧谷将没。新谷未升之时。谷价不无少昂。贫民难于买食。此又当减价出粜。以平市价者也。如此转移。不但米谷流通。小民不致乏食。而　朝廷仓粮。亦得藉此出陈易新。免于红腐。此诚一举而两得矣。臣五年于兹。无时无刻。不以仓贮民食为念。常将各属所有积谷。或当委官盘查。或乘新旧交代。俱令其分别积谷年分久暂。每样各取一石。碾验米粒成色。则新入仓者每谷一石得米六斗五六升。其次则六斗有零矣。再其次则五斗有零矣。谷愈陈则米粒愈细。往往止存半粒者。且陈米炊饭不能涨发。一升止得半升之饭。又食之易至饥饿。一人常兼二人之食。此臣得之亲试而无讹。访诸老农而不爽者也。由此观之。则仓谷之不宜久贮明矣。今以地方官奉行之不善。而欲停粜借之例。使之常存于仓。即数十年而谷仍自在者。诚不经之论也。地方官不能无贤愚劝惰之分。胥役人等不能免中饱侵渔之弊。贤而勤者。自能剔厘而除去之。愚而惰者。则当纠劾而更易之。至于胥役舞奸。又当峻法以惩治之。此督抚之责。司道府州之事也。今不责各上司严其查察。而惟守此数十年不易之陈谷。以绝其弊端。是犹行舟者恶风涛之险而收帆。驾车者恐覆辙之虞而投辖。有是理乎。臣查豫省仓粮。俱经易谷存贮。惟雍正三年。常平仓奏册内尚存米豆三千余石。自应一并易谷。以免蒸霉。而春借秋还。存七粜三。仍请照旧例遵行。

　　粜价不宜拨饷疏乾隆十年　
御史万年茂

窃查各省常平谷石。自顺治年间。即经建立仓储。百年之内。　　　列圣讲求。经理备至。我　　皇上御极以来。宵衣旰食。无日不以此事上　　宸衷。惟恐仓储有名无实。节年　　谕旨。多方筹划。各省仓庾。渐次充盈。此诚建万世之长策。跻斯民于仁寿也。臣伏各直省出产谷石。一省之数。岁至十数千万余石。而常平积贮。天下合计。纔共二千八百余万石。是常平额贮。数目不可谓多。又经百年之久。我　　皇上十载忧勤。日积月累。始臻此数。其求之不为不难。臣近见户部行文各省。内称平粜米谷。系秋来买补还仓。但各省因价值低昂不一。是以有全行买补贮仓者。亦有买补不足。咨请展限者。今捐监已归本省收捐本色。弥补仓储。渐次充裕。即有缓急。谅足敷用。则各省存贮平粜价银。即可停止采买。将未买实存银两数目。务于今岁造报冬拨之前报部。以备酌筹办理等语。臣再四细绎。虽未深晓部臣之意。但据称停其采买。寔存银数于冬拨之前报部。臣愚鳃鳃过虑。窃恐即以此项银两为拨充兵饷之用。将来仓廪空虚。所关非小。查常平额设。大县三万石。中县二万石。各省定数。尚多不足。然现在实贮州县。每年平粜。利益甚大。加以借给籽种。给养孤贫。一切实政。取给其中。需用亦广。语云。有备无患。倘遇地方一时乏食。他处之米。接济不及。乡民嗷嗷。万千成。入城呼吁。地方官或赈或粜。小民各得升斗。实时立散。俟他处接济米来。人心易安。使贫民有恃不恐。境内富民。亦以余谷照常售卖。设无仓储一项。富民不免居奇。彼见贫民汹汹蚁聚。惧生事端。不敢显然出粜。故仓谷一裕。民谷自可流通。亦相因之势也。今若停其买补。则粜三存七之数。一年之内。已去三分之一。明年复去其二。至三年而存七之数已尽。是无谷也。假如臣所言。将此项拨为兵饷之用。是并无银也。夫有银尚可于丰登之岁买补还仓。无银则谷将何出。无谷则地方缓急无所取办。且即现今江南山东甘肃等省。常平谷额。亏缺甚多。半属存银。合计直省现存银数。不止三分。现存谷数。实未有七分。又以州县不乐积贮。希图省事。部文一到。即实行贮仓者。亦必尽数粜卖。以备拨给之用。臣恐常平之废。又不待于三年也。至称各省监例。收捐本色。即可弥补仓储。夫收捐本色所以补仓储之缺数。非可借以补仓储之现数也。查向来户部捐银。至多之年。不过一百四五十万。今外省捐谷之数。无论不如部捐数目之多。即如部捐数目。每谷二石。折银一两。必须十余年。方可补足常平原额。况各省价值不一。兼以州县推诿。现今报捐。惟福建一省为多。余省虽多寡不齐。然皆不能足额。即如广西常平旧额。一百四十余万石。酌减捐额七十余万石。开捐以来。共收谷三万余石。捐谷之难以弥补。其明效可矣。臣观十数年来。米谷价值。日增于前。谷价愈贵。民食愈寡。赈粜之需。惟恃常平。方虑存贮无多。偶遇歉收。截漕拨赈。　　恩纶岁下。若将现存之数。一旦全无。将来仰赖　　圣虑。不知又如何也。伏乞　　皇上敕下原议之大臣。果有拨给事宜。只当别求款项。以资筹酌。至常平原额。仍行买补还仓。无令丝毫轻筹。以备直省缓急之用。以仰副　　圣天子爱养黎庶之心。天下幸甚。

　　请减粜价借籽种疏乾隆八年　
钱陈

伏查常平之制。因谷有甚贵甚贱之时。贵则病民。故减价以粜。使民不病。贱则伤农。故增价以籴。使农不伤。价增则耗国帑。价减则耗仓谷。二者皆损上益下之事。然行之久而四民受益。国亦无贫寡之患者。以米价无甚贵甚贱。虽有灾祲。民情相安。苟非偏灾大歉。发粟赈济之举。亦可勿事。此常平之设。所以上下攸赖者也。今　国家承平日久。生齿日繁。米价无甚贱之时。自可无议增价以籴矣。为今日计。惟当详求减价而粜。以平米价。使无甚贵。诚急务也。乾隆七年　　上谕。若遇荒歉之岁。谷价高昂。务将实在情形。必须减价若干之处。确切奏闻请旨。钦此。此诚酌古准今。达权通变。久远无弊之良规也。今自两月以来。御史赵青藜奏请于米贵之年。多减价值。尚书张照奏请顾名思义。以本价为权衡。少詹事李清植奏请修复本法。立论虽不一。而为歉岁计便民。使米不腾贵。其意则同。臣愚以为酌减于歉岁米贵之时。所以济民食之艰者。固属紧要。酌减于寻常出陈易新之日。所以从小民之便者。亦宜详求。则张渠请成熟年分。每米一石。酌减五分之奏。虽现在议覆准行。实多未便之处。不得不再为陈请酌改者也。盖通天下年岁计之。顺成者多。寻常出陈易新之际。米价尚平。原可无须大减。陈谷所碾成色。自不及市中行铺所售之米。而交官之银成色及平。又非市中交易之银可比。又经胥吏之手。稍为高下。又米局离乡窵远。小民往返需时。守候需时。如米每石市价一两。官价九钱五分。以官价所得之米。即入市转售。原价必亏。民亦何所利而买之乎。粜仓米本以便民。张渠之见。防囤户则有余。便小民则不足也。地方有司。每当出陈易新之时。开设米局。买者寥寥。于是绅士便家。仰承意旨。分领谷石。照数交价者有之。行户抑勒分买者有之。蠹胥黠吏。因缘借领者有之。其畏葸牧令。明知民不愿买。谨守筦钥。坐视红腐者亦有之。是岂设立常平便民之遗意哉。请于成熟之年。每米一石酌减一钱二分。使小民核算。比市价稍贱。仍不拘城市开设米局。使小民得沾实惠。而米价自无腾贵之虑矣。如蒙　　俞允。则比从前加减七分之数。即于官碾一米二谷。稍有赢余项内抵补。抑臣更有请者。食为民天。小民终岁所仰。全在及时播种。每见岁功方兴。穷黎因籽粒无措。纵有田可耕。坐失东作者。所在多有。查种谷一石。可收新谷一二十石不等。是以民间借种籽粒。往往加倍偿还。借者帖服。今若于粜三数内。令州县酌量借给粒种。不收利息。春借秋还。每借一石。还仓时仍收一石。每交一石。酌收谷四五升。以为鼠雀出入诸耗之费。则农本既培。民力普赖。较减价以粜。更为有益。现在被灾州县。及边徼苗疆新垦之地。有行之者。然未着为令典。有司恐干参处。不敢擅便。臣读月令。季春之月。命有司发仓廪。赐贫穷。振乏绝。疏云。长无谓之贫穷。暂无谓之乏绝。及春阙种。始为暂无。既而荒弃。即为乏绝。量借籽粒。一转移间。农有余粟。及秋还本。仓仍充裕。于出陈易新之义。似更详备矣。

　　请官开米局疏雍正十一年　
广东总督鄂弥达

窃查米价腾贵。皆由囤户居奇。往往捏作谣言。增长米价。或云风为旱兆。或云雨为水征。一日之间。频增价值。一店长价。诸店皆然。名曰齐行。莫敢异议。富民家有蓄积。乐其高。于己无损。惟手艺贫民。终日拮据。不供口食。即遇官府有平粜仓谷。不过一升半升。日籴日食而已。无力多买。又不能户户有碾米之具。且以终日鹿鹿。并无余暇。故宁贵价向米铺籴米。非不知官卖谷价贱。不得已也。若欲惠此贫民。无如官开米局。臣生长京师。目击八旗自　　皇上降旨设立米局以来。历年米价皆未昂贵。总由米局价平。故囤户不能射利。法良意美。实可通行。伏念粤东省会之区。贫民待哺尤众。奸民乘机射利。往往高价病民。臣拟于粤东省城。设立米局三处。南门设一米局。动广州府仓谷。以该府仓大使管理。东门设一米局。动番禺县仓谷。以该县典史管理。西门设一米局。动南海县仓谷。以该移驻之县丞管理。各局将日逐粜卖数目。每日折报各管府县稽查。该府县十日一报司道存案。仍令粮驿道不时稽查。察其米价。则额定仓斗一两一石。永成定例。无减无增。倘市价减至一两以内。仍听民向各店买食。市价稍昂。即照定价一两粜卖。其赴局零买者。用银用钱。听随民便。仍不许买至一斗以外。致启贩卖之端。卖出价银。则令随便赴谷贱地方采买。源源转运。夫价有定额。则胥吏无所容私。局既常开。则囤户无能专利。一切肩挑负贩佣工觅食之人。三五零钱。取携皆便矣。至各府郡城。即将府仓谷石。碾米开局。比照省局之例。仍责令该管道员稽查。似可以一体通行。

　　清京仓积弊疏　
田六善

臣前见京仓开报缺少米石一疏。其既经勘明者。　　皇上已有　　旨处分。其见在支放者。　　皇上已有　　旨申谕。臣无容置喙于其间矣。臣思京通二仓之弊头绪纷纭。牢不可破。及至败露。近者已历数载。远者已历十数载。其中经管各官。贤愚不同。经承各役。存亡不一。虽有明断之才。亦鲜搜求之术。今当彻底清查之际。宜立明白易晓之规。臣闻各仓廒座官役。任意开放。及至水落石出。牵溷难明。则一廒宜清一廒米数也。如放天字一廒。必使颗粒尽完。查照原收石数。有无短少。报部存案。方许再开别廒。但各廒米色不一。如领米官丁拣择美恶。则仓役乐于借端。法不立则事不行。请发　　特旨严禁。令立碑左右两翼。如领米人不待此廒放完。逼令再开别廒者。及管仓官役通同附和者。分别治罪。则牵溷之弊可清矣。臣闻善算者。积米一堆。步其周围若干。高下若干。便知米数。况仓廒四角方停。高下直立。岂难估计。则一廒宜定一廒贮数也。如天字一廒。四方几丈。上下几丈。应贮米若干石。再以今年新收米之。自无不准。他廒亦仿此例。经管衙门。各行刊印一册为照。新官接管之时。查照廒内虚盈。米数自见。即有放过半廒者。量其底去几尺。细行除算。亦易清楚。则交代之官有据矣。臣闻旗甲所欠米石。发坐粮厅追比。及至追完。有欠左翼之米。行文归右翼者。有欠右翼之米。行文归左翼者。有无不便关会。则追完之米。宜令仍归本翼也。夫盗米于夹带者有限。盗米于空文者无穷。若令各归本翼。则上下吏书。何至隐射为奸。臣闻旗甲运至米石。仓廒派发。即行注定廒分。若系空廒。自应收受。若尚有米。最易溷淆。前后如何清算。则运至之米。不必预定廒分也。夫旧米短少。正在败露之际。新米一入。便为遮之端。若令止入空廒。则收放员役。何处支吾自饰。如果臣言不谬。伏祈　　皇上敕部议覆施行。

　　禁囤无益米价疏　
陈兆仑

臣闻积贮者。天下之大命也。积贮而兼禁囤。亦立政之大经也。然自禁囤以来。苏杭之间。米价腾踊。日以益甚。岁非灾伤。而物力告诎者何也。臣窃见富商大贾。权子母之息。厘毫必争。有如米船所指。必在一方之都会。朝至而夕空。则得息易。而又无寄仓久客之累以耗其财。此所以乐其便而踵相继也。若但与贫民市升斗龠合之戋戋者。则何所利焉。夫民中之富人自有田者。既无须客米。而中人之家。计口而食。亦计日而籴。殆罕有立时具数十石之直与为市者。卖米之商坐困于货滞而烦费杂出。迨得尽售以归。而日用之费视息数倍。而欲价之不腾庸可得乎。价之腾。由于客之少。则岂容虚拥此于无人之境。以待其红朽而甘心乎。是即必有漏泄之所。漏泄之所。将在外洋。例禁虽严。恐不能防奸人百出之计。贪贾之趋利也。譬如蛾投夜烛。不灰灭不止。大奸不避重诛。正谓此也。禁囤之令既不能效。则宜变法矣。而又不可。何也。为政之体未有正。告之以弛禁而使为囤者。犹之北地烧锅。断不能绝。然未有正告之以开烧之理也。是在我　皇上密谕大吏。相时势之缓急。为禁令之宽严。毋执成见。毋务虚名。总期有救时实效而已。

　　筹办积贮情形疏乾隆十年　
陜西巡抚陈宏谋

窃惟积贮之法。不外常平社仓二者。常平贮之城中。其出入也官主之。社仓散贮于乡。其出入也社正副主之。总在散敛及时。经理如法。然后可以源源借还。民获接济之益。官无霉变之虞。未可图官司省事。不顾百姓之便益与否也。陕西省常平仓谷。每年存七出三。需借者多。需粜者少。向来办理。未免拘泥。似慎重。实多掣肘。如州县于二三月间。始行详借。由府而司而院。及至批行到县。已在暮春初夏。民间不能缓待。早经贷于富室。出借之粮渐少。存仓之粟渐多。年复一年。红朽堪虞。且州县既已奉文。势必令民借领。其中或按里发谷。有不愿借而强借者矣。漫无区别。有不应借而借者矣。借既不能无弊。征则难以全完。以致历年多有积欠。州县因旧久未清。不敢轻议再借。而不知清混借之弊。以收速还之效。故欠者日多。借者日少。陈陈相因。仓储民生。两无利益。此常平之谷所宜亟为经理者也。陕省社仓。社本无多。自雍正七年。前督臣岳锺琪陈奏。蒙　　　世宗宪皇帝隆恩。将应减之五分耗羡。暂收两年。代民买谷。以作社本。继因地方官一概诿于社正副。全不稽查。致有侵亏。前抚臣张楷乃奏请定州县官处分。将社仓入于交代。自是以后。州县官因有责成。则又视同官物。不但社正副不能自由。即州县亦不能自主。凡遇出借。递层具详。虽属青黄不接。百姓急需借领。而上司批行未到。社正副不敢擅借。兼有以不须出借为词者。及有霉变。则又惟社正副是问。故各视为畏途。殷实之人。坚不肯充。社仓之良法渐坏。而民间之积欠亦多。此社仓之谷。所为亟宜经理者也。臣等伏思陕省。现在常平仓谷。通共三百三十余万石。社仓本息谷七十余万石。臣等先会檄行司道。就通省情形妥议。详加斟酌。常平之谷。存七出三。社仓之谷。出半存半。州县于每年封印后。酌定借期。一面通详。一面出借。其出借之期。则按耕种迟早。以定先后。总在小民须借之时。不可延至麦收将届之后。并令先期出示。依次而放。随到随给。不许守候。平斛响挡。亦不许入多出少。其出借则先麦后谷。先陈后新。所借之户。均须力田之家。兼有的保。如游手无益。及无的保者。皆不准借。倘民间无须多借。亦即留仓备贮。不必拘定出三出半。设遇粮价昂贵。即行详粜。以平市价。所借之粮。有麦者夏还麦。有谷者秋还谷。其社仓。则仍责成社正副经理。官给印簿。令将借户保人姓名粮数。以及完欠。逐一登记送查。一切出纳。虽责成社正副。而稽查仍在于官。自无营私舞弊之患。并令慎选社正副。务择殷实公正之人。优以礼貌。如能经理得法。遵照定例。分别奖赏请。其村庄离社仓遥远。借还未便者。许其分社便民。至历年旧欠。先经委员确查。并分别还欠。以示劝惩。现在俱已查清。还者颇多。虽有未还。皆系实在有着。倘得夏麦有收。亦可渐次清完。历年之旧欠。既无弊窦。后此之新借。更为实在。目下青黄不接。小民争先赴借。得以及时接济。似觉有益。

　　青苗社仓议　
李绂

朱子社仓之法。与青苗同。相沿至今。近六百年。后人以为朱子之所为也。辄欲仿而行之。然往往暂行而辄废。未见其利而先受其弊者。徒知法为朱子之法。不自量其人非朱子之人。则亦青苗之法而已。奉行其法。非一手足之为烈。有监官。有乡官。有社首。有保正保副。有队长保头。有人吏斗子。朱子之始行于崇安也。任事之人。皆其门生故旧。学道君子也。今首事者之公正。即无媿于朱子。而分任其事者。非朱子门生故旧之比。则其法亦不可得而行也。且不独后人之效之者。未尝量度其人。即朱子之疏请下其法于路。亦未尝量度天下任事之人。不能尽如己。而分任其事者。不能尽如己之门生故旧也。则无怪乎其不能行。有治人无治法者。古今之通病。社仓初行息取十二。夏放而冬收。与荆公青苗之法无异。荆公治鄞。尝自行青苗之法矣。鄞之人至今尸祝之。荆公以其为身所尝试者。他日执政。遂欲施诸天下。亦犹朱子请行社仓于诸路。而不知奉行者之不能尽如荆公也。是故奉行而得其人。则青苗亦社仓矣。奉行而非其人。则社仓即青苗矣。且青苗之法。后人畏其名而不敢行。社仓之法。后人慕其名而亦不能行。非独利之所在。任事者难其人。即民亦不能尽如吾意也。苏子由论青苗之弊。谓钱入民手。虽贫民不免妄用。及其收也。虽富民不免后期。如是而敲扑之事烦矣。今社仓开报支米。漏落增添。必送县断罪。其收米也。如有走失。必保人均赔。是亦不能已于敲扑。其与青苗有以异乎。朱子为金华社仓记曰。世俗所以病乎此者。不过以王氏青苗为说耳。以余观于前贤之论。而以今日之事验之。则青苗者。其立法之本意。固未为不善也。但其给之也以金而不以谷。其处之也以县而不以乡。其职之也以官吏而不以乡人士君子。其行之也以聚敛疾亟之意。而不以惨怛忠厚之心。是以王氏能以行于一邑。而不能以行于天下云云。斯言也。以余平心观之。则亦未见其为必然也。凡事欲其有举而无废。非主之以官不可。凡官民相出纳。则金易而谷难。惟给之以金。故可以于县而不必于乡。惟不在于乡。故止可给金而不能以谷。至于社仓之法。漏落增添。必送县断罪。其有走失。必保人均赔。则亦不能终用乡人士君子。而必归之官吏。其送官必断罪。走失必追赔也。则虽能全用惨怛忠厚之心。而究亦归于亟疾。推求利害始终之故。未见为此得而彼失也。虽然。金可以济民用。而不可以救民饥。则必以积谷为主。以积谷为主。则必兼用常平之法。余[已](己)丑礼闱试策尝备言之。又尝为家居二仓条约。颇可施行。然非得任事之人。亦不能如志。要归于有治人无治法之二言而已矣。

临川侍郎集中。多袒荆公。此文亦然。前言金易而谷难。后又言必以积谷为主。则已不能自持其说矣。且社仓始借官谷六百石。故暂取二分之息。及尽还仓谷之后。则永不取息。止收耗米二升。乌得与青苗并论乎。至于无治法之中。而必求可久之法。则莫如黄东发之常平田矣。金不如谷之便。谷不如田之可久。但创始益难。惟难兴故亦难废耳。如第以易言。则谷且不如金矣。

　　社仓约记　
毕振姬

康熙十一年。曲沃卫公条复社仓数事。寻颁其议于天下。吾晋大吏檄府州县行之。府州县捧檄难之。吾邑白侯。劝课富室。自占其有。以家量当社薄输之仓。以备赈恤。各出粟积贮有差。邑北乡民极穷。振姬犹及见吾乡人社仓矣。昔运使父子在乡。长平一仓。义庄一仓。在邑为仓上毕氏。毕氏仓不可问。市井斗级开口民穷。卒莫之訾省。见其害不见其利久矣。今卫公之经国。昔毕氏之安乡。一也。礼家施不及国。振姬设仓于伯方。输粟百石。设仓于得义。输粟五十石。为振姬乡人家人耳。社仓利在乡。不利在邑。在乡便也。在邑不便也。民以为便则安乡。安乡则重家。指谓仓粟在乡。去此乎。民以为不便则危乡。危乡则轻家。指谓社仓在邑。留此乎。邑有仓而无仓。法敝也。有仓盗。抑或视其乡人之殍。不肯发。岁以扃钥封识。至红腐不可食。无以赈恤水旱蝗螟饥疫之灾。岂法哉。故法不可不便也。初元常平利民。耿寿昌请官钱平籴。钱不出于库。今其法穷。开皇义仓利民。长孙平请百姓里人。计户出粟。粟不出于里。今其法穷。庆历广惠利民。韩魏公请诸没官之田。承佃输租备赈。租不出于官田。今其法又穷。即不穷而官贮之官发之官敛之。其害止于不便。民贮之官敛之官又费之。其害近于不仁。民与吏胥争利不胜也。即有水旱蝗螟饥疫之灾。何以待之。朱子干道四年。请府藉常平米六百石。夏受粟于仓。冬收加息。凡十有四年。中间息米还仓。藉米还府。见储米三千一百余石。岁给乡四十五里。石止收耗三升。不复加息。陆象山知制诰。编入熙赈恤。真西山帅长沙。仿为嘉定积贮。彷佛周公遗意。助王以养其民者也。安可以利害废法哉。害尝伏于利之中。安石暗于防害。故以周公之法筹国息利。尝倚于害之内。朱子勇于兴利。故以周公之法制国用。比闾任。不走远县。县仓为军需矣。菽粟乃活。不利金生。金为熙宁俵本矣。吏来急于火也。衣冠授受。士人无催牌。斗级老小多于雀也。升龠家量。三老无斛面。白沙诏捐费。诏乏绝也。出谷主户家一石。客户家五斗。游食不占。青苗书宽剩。书缓敛也。收息旧谷石一斗。新谷石二斗。因陈无息。小饥息其半。中饥蠲其息。大饥蠲本以待丰年。建阳五夫。本活法也。富民有取而无与。贫民有取必有与。奸民自取为盗。八字救荒策也。僦直一石。敛散在庙也。更十年当造仓。雇役一石。收受须人也。至三百当加廪举放阻于宿恶。蚼蠋坐食矣。未以官长理偿。冒支出于里门。禽鸟飞食矣。元以保人代纳。社仓约如此。林駉有言。民不必甚利。无害而已矣。昔运使安乡。乡五其六数三十。谷六其五亦三十。三十年一变。此周公之通也。何为逡巡利害。难此社仓之法矣乎。父母先而绅衿富室不敢后。官与豪右争。民无不胜也。自此见其利不见其害。虽有水旱蝗螟饥疫之灾。亦有以待之矣。乡之人皆曰便。

　　议社仓与古异同疏乾隆五年　
江西巡抚岳浚

窃思社仓之设。原以积谷救荒。与常平相为表里。宋儒朱子所议事目。法良意美。固可循照而行。而因地随时。犹宜斟酌尽善。我　　皇上恫瘝在抱。念切民依。因御史朱续有举行社仓之奏。钦奉　　谕旨。着各省督抚。悉心详议具奏。钦此。臣将朱子社仓事宜。逐条细绎。并将江省现在办理情事。确核细筹。觉与朱子从前举行之法。有相似而不必尽同者。有已行而毋庸再议者。有宜于古未便于今。而不妨稍为参酌者。敢敬陈之。

一朱子所议。逐年将旧保簿重行编排。细算户口。监官依状支散一条。臣查编排保簿。各属城乡市镇。皆系保甲专司。江省七十八州县。奉行保甲已久。每年于冬季时。饬令各保正编排一次。造具各户清册。毋许遗漏增添。该地方照册给发门牌。各户悬挂门首。倘遇有赈借散给之事。核算人口米数。查对门牌牌。便可一目了然。至于经管社仓。已选有殷实老成之人。充为社正社副。董理收放。似毋庸更设队长乡官名目。而保簿既有保正甲长编排。亦毋庸更令正副社长编次。其支散之法。应请仍照雍正二年九卿条议。每年社仓临放时。有愿借谷者。先期报明社长。总报州县。计日给发。殊为允协可行。

一朱子所议。逐年新陈未接。差清强官吏斗子。与乡官支贷一条。臣查江省出借社谷。每年于青黄不接之时。正副社长。禀明州县。一面通报。一面即行借放。似于四月上旬申府给贷之法相仿。但并无差官同贷之事。查雍正二年。九卿条议。社仓谷石。任从民便。州县官止许稽查。毋许干预出纳。定例甚属周详。若又选差官吏斗子。公同支贷。诚恐转滋烦扰迟滞。似不若仍照定例。责令社长专任其事之为便也。

一朱子所议。出榜分都具状给保请贷一条。臣查江省请借社谷。州县详报之后。即出示晓谕。除衿监军役。及不务农业。游手好闲之人。不必借给外。凡系力田农民。情愿借贷者。取具领状。同保借给状赴仓。着令正副社长认识明确。即行照领借给。该社长仍将借状同保状。呈送州县官查核备案。历年循行称便。今若改照每十名为一保。内有逃亡等情。即令同保均赔。如取保不足十名之数者。不准支给。此固可以杜冒滥之弊。然取保必需十人。万一乡僻穷民。数不满十。因无同保之人。遂不得一例支贷。殊为未便。似不若仍着社正社副。在仓认识借给。倘有冒滥。惟社长是问。是队长大保名色。均可毋庸设立。

一朱子所议。支放米用官斗。斗子依公平量一条。臣查江省收放社谷。雍正二年。已准九卿条议。出入务照部颁斗斛。公平较量。现在各属。每仓设有官斗。照收漕粮之例。纳户自行平量。立法已为允协。应请照旧办理。
  </div>
  <div class="pagination">
   <a href="皇朝经世文编_page114.html">
    上一页
   </a>
   <span>
    ...
   </span>
   <a href="皇朝经世文编_page110.html">
    110
   </a>
   <a href="皇朝经世文编_page111.html">
    111
   </a>
   <a href="皇朝经世文编_page112.html">
    112
   </a>
   <a href="皇朝经世文编_page113.html">
    113
   </a>
   <a href="皇朝经世文编_page114.html">
    114
   </a>
   <span class="current-page">
    115
   </span>
   <a href="皇朝经世文编_page116.html">
    116
   </a>
   <a href="皇朝经世文编_page117.html">
    117
   </a>
   <a href="皇朝经世文编_page118.html">
    118
   </a>
   <a href="皇朝经世文编_page119.html">
    119
   </a>
   <a href="皇朝经世文编_page120.html">
    120
   </a>
   <span>
    ...
   </span>
   <a href="皇朝经世文编_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
