<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 239 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 239 页/共 287 页</h1>
    <div class="content">
一自季鱼塘至古劳寨有保孙小桥有小未有桥

一自古劳寨至矮山墟墟中街道太窄不能筑路

一自矮山至田家河河三十余丈未有桥此河是往来通行水道

一自田家河至阳朔城有王姓之墓墓碑是万历年间者此墓即在阳朔城外路旁城中铺户绵密不能筑路城前是往来水道城后有山高约三十余级颇险峭

一自阳朔至白沙墟有小山高约有六十级墟中街道太窄不能筑路

一自白沙至五里店墟墟中街道太窄不能筑路

一自五里店至桂花树至蒲桃墟墟中街道太窄不能筑路

一自蒲桃墟至六塘有长塘桥约数尺长有广善桥桥面丈余有民田二百余里前有福寿桥后有伏龙桥用木板为之六塘墟中街道太窄不能筑路

一自六塘至良风墟二十余里黄家村左右有一桥一丈长丈余

一自良风墟至三塘十余里墟中街道太窄不能筑路

一自三塘至二塘十余里中有大观桥一度三尺余长约一丈

一自二塘至桂林二十余里前后有民田五六里

　右案广西通路莫要于梧州至桂林约八百零九里路历昭平平乐阳朔临桂诸县其中逾山涉水似有难者何也马车之量十丈平高一尺则易行二十丈平高一尺则牵而后行三十丈平高一尺则牵而亦不能行矣昭平以下之大坪山平乐以上之佛子一则高峭上下俱二百余级一则绵岨崄三十余里非开山挖洞非沿河筑堤别开边路有不可者此泰西火炸开边路之法也然泰西火炸之法开山洞引药线为法甚善而为又甚巨也至别开一路势必沿河道筑土堤夫河道则有水溢之患筑堤则有崩塌之患春夏涨水则修御之费多而行路之日少矣大坪佛子外尚有诸岭者乎此逾山之难者也逾山之外更有渡河者龙窝河则有三十余丈留雁河则有二十余丈容津河则有二三十丈令公庙河则有二十余丈季鱼塘河则有四五十丈田家河则有三十余丈此皆往来通行之水道宜筑高桥架长梁者其为费非巨万不为功也其余诸小河未桥者待筑有桥者待增此渡河之所必须者也有民田之待买者乎夫单马车之路路面八尺双马车之路路面一丈二尺两旁斜沿各为四尺然则路面八尺则变为一丈二尺矣路面一丈二尺则变为一丈六尺矣必留余地以为种木之用乎以黑山外则有数十里民田画山外则有五六里民田马鞍山外则有三四里民田六塘外则有二百余里民田二塘前后则有六七里民田民田有三四百里之远路旁必取二三丈之宽其为亦非巨万不为功也即此逾山度河购田诸大端其固已非巨万不可矣以如此之巨功如此之繁行路如此之缓则又似不如勉为铁路矣

　　俄国新筑西伯里亚铁路说　　　　　
美人林乐知附

俄罗斯跨欧亚二洲而立国幅员之广世罕伦比顾民生不甚庶商务不甚富欧洲彼得罗堡都城已不逮伦敦巴黎伯灵诸都会矧亚洲之枕于华北者以荒寒之域居朴陋之人积世累年绝无生色忽焉被毡裘以锦绣筑巢窟以轩堂岂非理势之至难梦想所不到者哉然而铁轨渐通宝山渐入欧洲近事历历可稽此俄廷所以不惮劳费而开筑西伯里亚新路者也西历一千八百八九十年间俄君臣密勘内地路工由亚洲俄境之西直达极东之海角计英程四千七百八十五里估定筑路造车设站诸费计英金三京六兆七亿六万五千镑每英程一里约需英金七千六百八十镑每英程一里约合华路三里每英金一镑照寻常市价约合华银四两然则筑华铁路一里约需华银一万二百四十两限六年告成命太子为路部尚书即俄今皇尼古喇士第三一千八百九十一年太子东游上海日本等处回至珲春五月二十四日破土开工此东迤之路也西迤之路亦于同时经始凡路工应需之石铁木等物东路滨于大海运送较便及渐筑渐进则与西路同由陆达以运工所其东西相连之干路如大树之有本根也干路之迤南迤北或有巨镇或有殷市相距恒数十百里则分造枝路以达于干路如蜈蚣之有百足也迤北有江路可通石铁木或用江轮运送俄廷分年筹拨英金约四百万镑以充经费不敷则招商集股或就地拨各有定章兹不具论论其关系天下震动地球之大势德国新报着论略云俄筑西伯里亚大铁路凡与路毘连各地皆有浡然兴起之势即相距较远之城市亦可造枝路以相连路之左右倘有水道浅狭者则疏凿之宽深者则造船以利运期无间断然其心犹未足也又使熟谙商务之人分三路入中国其二则从西伯里亚分至满洲蒙古各旗境其一则航海而至上海广州等通商海口博考土产详究商情若黑海里海一带与俄相关之处则命航海者顺道稽查此其志不在小数年之后铁路告成查探商务者亦已洞若观火束装而归嗟嗟月晕而风础润而雨中国通商之变局此其见端乃中国尚淡然漠然毫不加意试向俄京翻阅蓝皮书其所纪为何事所作为何语乎英有全地球报其主持笔政者每论天下大事如在目中今其言曰至奇极异之事频年层出不穷泛舟于汪洋大海中俨如夕阳唤渡流水三篙奇哉而未已也车行于陆地无翅而飞静以待之但闻有人自上海登车迟则十八日速则二礼拜居然遵陆而抵英京天下即有神仙此事讵能逆料哉俄国西伯里亚铁路既成自欧洲之极西境至亚洲之极东境指珲春也向之四分五裂者今则一线穿成一气呵成兼之自南自北诸横路亦复无远弗届无阂非通于是榛榛狉狉未知教化者人烟冷落者商贾屐齿所不到者胥将风气大开蒸蒸日上似此绝大利益绝大关系居今日而思后事几令人不可捉摸无从思议夫非奇之又奇哉

且西伯里亚全路非第使俄国内地裨益无穷已也又通至四百兆人之中国八兆或十二兆人之朝鲜国舟行一二日户口四十兆之日本国然则舍西通欧洲之外东通四百五十兆人诸国皆于此路是赖彼满洲蒙古西伯里亚之兀然中处者尚安有荒寂寞千山鸟飞绝万径人踪灭之虑哉英国向欲从美洲属地坎拿大通道至华美国欲凿断美洲之一海颈引欧洲之商货取道于其境而东愚谓中国当今之世亟宜引而进之即中国之利也至于英商所购中国之丝茶向可由坎拿大而西至欧洲者俄路若成坎路永无片叶一丝之过碍于坎拿大及英西之事者已非浅鲜而中国新茶自汉口运至俄路而转递于伦敦运费既廉茶价必贱又较之印茶运英日期可速其半碍于锡兰山之茶商尤无穷尽所惜者中国效陈图南之一睡千年未知何时能醒耳然必有如梦方觉之一候忽闻遥遥铁轨辘辘大车来自西伯里亚遂急起而相迎我英于此其尚可漠然视之哉愚又借箸而筹以为西伯里亚铁路之利于商务者固属尽人皆知而其关乎兵机者则祸伏于隐微尤不可不防其渐英国商务兵机维系东方诸境素轨他国为重自有此路无论俄之蚕食朝鲜与否其大权之伸于东方者将驾英而上之我英如之何弗思美国新报亦着论云俄国新筑最有关系之长铁路此岂寻常意计之所及料哉欧洲先有二俄路一在西北之波罗的海滨一在西南之黑海滨若西伯里亚新路既成其在波罗的海滨者将在筑径直之铁路以通之其在黑海滨者将再筑斜岔之铁路以通之此一直一斜之路约十五年之久方可成功估其经费需美金三垓圆约合中国通用之墨西哥洋银六万万圆皆由俄库按年筹拨查西伯里亚僻在内地户口鲜少地中虽蕴有金银煤铁各宝货而机器不能运入无从采取向皆视为石田然核其广褒几驾欧罗巴全洲而过之又元黄剖判以来从未经人垦辟土脉之肥所不待言今忽有车路以达人行天下大事诚莫有过于此者矣且其旁有四百兆人之中国四十兆人之日本国相维相系尤觉难能而可贵俄人又深思远虑以此路既接珲春必于珲春设一通商轮船大公司然后遵陆以逮乎水次沿海以进乎平原左之右之无不如志是以议造商轮十九艘今已先购五艘将由中国之东亦指珲春取道美国而至欧洲屈指行程仅中隔美境东西三千里余皆俄之疆宇故俄船驶之美树即借美之铁路以东趋乎波罗的海水陆交便莫甚于此中国若于北方亦造铁路以与俄路相连所谓事半而功倍也美报又谓俄国本无海口向欲于商务中别树一帜而奢愿莫偿此路既成又设珲春轮船大公司大约五十日内即可绕地球此真出于意计之外矣又云此路此船俄国因利乘便之机也而藉之以获益者厥惟中美二国其理甚明无劳转计愚按德报之言为中国危也英报之言为俄国幸为英国虑即为中国望也美报之言为美国喜即为中国喜而于俄深歆羡不啻为华深惋惜也要皆旴衡时势阅历有得者也若以华人而为华计南皮张孝达尚书前建之议由京师芦沟桥安置铁轨直达湖北省之汉口镇实属老谋深算至当不易其京鄂干路之旁分筑各枝路通大城镇大口岸亦属必不可少

然此皆就华境言之也居今之世为今之人必能合域外而通筹斯克葆域中而永巩故英筑印度铁路有直向新疆者一处有遥指西藏者二处西藏多山路工难辟中国可沿天山之麓筑喀什噶尔铁路以接之英又筑缅甸铁路中国可筑云南铁路以接之法筑越南铁路中国可筑广西云南铁路以接之南路既树根基北路亦宜展拓俄国新筑西伯里亚铁路耽耽焉有雄视欧洲之意即骎骎焉有阑入中国之机中国先发制人告以今将一由恰克图一由新疆各筑铁路以接之考铁路之筑于新疆者与英路相接处或绕出伊犁或湾过乌鲁木齐与俄路相接处穿出于乌鲁木齐乌里雅苏台之间均迤逦而至哈密一端则入甘肃之兰州府陕西之西安府等处连属于汉口之干路筑于云南者则取道四川或贵州湖南诸省筑于广西者则取道广东湖南诸省皆接汉口之干路筑于恰克图者则取道蒙古旗境连属于芦沟桥干路此接路之大略也诚俟芦沟桥汉口南北干路告成南方从汉口西达四川之重庆府逐渐展筑至西藏至云南既避滟滪峨嵋之险兼广巴芋宾布之源为第一路由汉口西北过河南之浙川厅或卢氏阌乡等县穿潼关而达陕西亦逐渐展筑至甘肃至新疆以通皮革药材之利即增被山带河之雄为第二路由汉口南过湖南西南过贵州分达滇粤诸省凡珠玑瑁丹砂锺乳碧鸡玉雀石屏云竹琥珀珊瑚之悉随盐铁之利孔金银铜锡之物华一一转输灌溉取不禁而用不穷为第三第四路北方则自芦沟桥干路一端东北出喜峰口或西北出张家口沿阴山之麓穿过蒙古旗境而达恰克图一端东南至天津以出北洋即由天津展筑至山东乐陵县蜿蜒以达江苏为第五第六路此兴工之大段也其后先迟早之间神而明之存乎其人纸上空言难以豫惟上海为通商第一大口岸必宜别筑铁路以达苏杭诸内地然后可接运出口之土货进口之洋货其余如广东福建浙江山东各省海滨亦应仿照江苏之上海直隶之天津各筑铁路以通内地铁路既通闽粤齐越各海口又必别立出洋通商之轮船大公司与招商局江海轮船并行不悖于是中国土产之在内地者由铁路公司装车送至海口即由海口装船送至外洋外洋来华诸货由回空之轮船满载而归此往彼来如梭之织自兹以后水陆交通头头是道吾知地大物博之中国藏必由是而兴货财必由是而殖以之治内则揆文奋武运粮赈荒诸机要无一不捷如桴鼓以之交外则取威讲信通商惠工诸交涉无一不易如转圜虽有强邻岂敢窥伺虽有狡计岂敢觊觎攘攘熙熙林林总总资我利赖同我太平懿欤休哉或谓开门揖盗古有明诫设险守国今有同心必欲百路尽通恐致百端交集设有龃龉后患难言不知中国海口今已悉有外人未闻防外侮之猝临遂填海以为固水陆之途虽异通塞之理无殊乎铁路既接于邻邦台即筑于边界但使防守严密自然屹若长城猛虎在山藜藿为之不采外户不闭是谓大同皆铁路通而台峻整之证也夫如是故远人不服欲易玉帛以干戈中国有人即移通商以御敌调兵之迅捷大异于昔时运饷之稽迟悉祛乎政客主之势既已悬殊胜负之机岂烦再卜而铁路者可筑亦即可毁者也数十里断其辙即千万人无所逞其凶锋何嫌何疑何思何虑而顾墨守夏商周之古训坐废欧美斐之新机哉工程既定财用宜筹英国之近事堪稽中国之借观不爽谓余不信请读下章癸巳腊月作

　　英国铁路考　　　　　
美人林乐知附

三思子读西伯里亚铁路说始而戚然继则忻然终且怃然爰造铸铁盦而问曰子为中国计者信所谓长驾远驭廓无外之观者也顾安所得十百千万亿兆京垓之国帑以兴此东西南北巽坤干艮之路工乎缕馨僊史曰固也待我言之夫一木则大不能支众擎则九鼎易为举子徒见南皮尚书创芦沟桥汉口干路之议筹经费者通各省之力为八年之期遂巨之难以得耳夫国家岁入之自有常经兴铁路之新工而耗水衡之旧制仰屋将陡见司农之叹无米岂能为巧妇之炊则将曰加赋于民乎又将曰称贷于外乎呜呼天下事利一而害一犹不可为利未见而害已形即使利可见而害将无底乎闲尝独居深念而得有百利无一害一策焉许行之言曰贤者与民并耕而食饔飧而治自古至今传为笑柄顾笑之而卒自蹈之是使后人而复笑后人也故扶王者抚有大国如邮政如舰如额兵皆宜设官以掌理之无使大权旁落固夫人而知之矣如铁路如商轮如制造如磅务皆小民分所得为之事朝廷惟订立例章以资约束填给信券以便稽查若亦守太阿倒持之戒忘贫泉私酌之嫌微论亵尊严也小民何辜乃任大官争利哉且居今日而谈时局凡所谓铁路商轮制造矿务大公司者几地球矣问其资本曰民之脂膏也问其经营曰民之心血也国家订立例章以约束之者或恐其藉寇兵而赍盗粮也填给信券以稽查之者或恐其生争竞而犯名义也当其给券之时先核其有无不应为而为之事事属应为即按其成本而科其薄税所以动其尊君亲上之忱兼为国库增土壤细流之助也过此以往但使公司无越分之举公家即无顾问之烦若年中大吏之挑剔是非过往委员之需索赃秽则概乎未有闻也又若购定商船独开大局派定总办视等专门亦概乎未有见也试专以铁路言之有商造之铁路此其常也有官保商造之铁路此其罕也铁路何以劳官保则以路属不可少养路之费不能敷也其保之者或许以按年若干之利息不足则官为津贴或防其沿路无端之险阻有警则官为弹压舍此之外不知其它美洲有美国焉合四十余小邦而为一大国其幅员之广袤与中国相髣而其各邦君之都会及其大小各州县远近各海口皆有铁路以相联缀通国中截长补短合铁路十七万余里铁路公司多至不可胜计有自美国极东境通至极西境之铁路则公家独保之伯里玺天德以为境判东西必藉铁路为之联络而道出于中境中境荒寂寞不能筹养路之费故栽培之厚独异于诸公司此美国以民力成铁路中国可借镜者也然犹嫌其语焉不详也

子虑中国欲造铁路绌于财力吾更与子言英国英国之属地无论也就其本国而论仅合中国三省地乃英民于伦敦都城中设立铁路大公司六即从伦敦分道以达于海滨核其资本合共英金四垓镑以目下先令价计之大约合华银二千八百兆两考一千八百九十二年商部铁路册报云英国及各属地铁路公司资本共金英金一千兆镑皆英民之恒产也自一千八百八十年至今匀计每年增多二十兆镑是年各公司共收载客车资二京八兆镑路中乘头等车之客三十兆二等车之客六十一兆三等车之客七百七十二兆其车资内头二等客付八兆镑三等客付二十兆镑此英国一年铁路之总报也又考六大公司分报各册则更罗罗清疏试译其详以见铁路公司官不必筹资本并以见年中获利不赀民亦不必忧耗损也　一千八百九十二年伦敦西北铁路大公司报云此路经始于一千八百四十六年资本英金一垓八兆镑每年收各项入一京一兆七亿五万镑付各种费用六兆五亿镑公司中所造机器车二千七百辆载客车七千五百辆装货车六万辆运送内地客货马车三千七百辆马三千七百匹运送外海内河客货各轮船二十艘本公司自伦敦直达西北海滨之干路凈长英程二千七百里约合华程八千一百里各处支路接长英程三千七百五十里停车上落客货之大小腰站共八百所一年来往各客除买定三个月得以任便去留之长期车票不计外共六京七兆二亿人一年运送货物共重英权三京七兆五亿墩每墩计重华权一千六百八十所公司中自总办至工匠为止共享人六万五千名留备养赡旧伙老疾诸费九亿四万五千镑另在大小各码头开设大客栈若干所以伦敦正北铁路公司于一千八百四十六年六月二十五日准商部具领信券造筑车路一千八百九十三年六月杪报云本公司资本英金五京四亿七万镑干路共长英程八百十七里自九十二年七月一日起至本日止凈收入四兆四亿六万镑有奇公司中共有机器车九百二十三辆客车二千七百七十八辆连运货运煤运牛羊各车共三万一千七百六十六辆又公司自用之车二千余辆此一年中共载上等客八亿二万九千余二等客一兆二亿四万五千余三等客三京九亿八万余三共三京三兆五千五百余　大东铁路公司系一千八百六十二年整顿旧公司而改立者也资本英金四京七兆二亿一万镑有奇一千八百九十二年分凈收入四兆三亿六万五千镑有奇一应杂支二兆五亿二万二千镑有奇机器车九百二十八辆客车三千八百六十三辆货车一万六千三百十三辆马一千五百二十九匹各种马车一千十九辆干枝各路接长英程一千二百十六里停车腰站四百三十六所轮船九艘内出海者三艘从英岛海滨迤东往来欧洲之法和比诸国及本国沿海各地又较小者六艘车货赖以装卸并据报称一千八百九十二年分公司火车运货共重英权六兆二亿八万墩载客八京三兆二亿八万余　大西公司报云本公司干枝各路共长英程二千五百里由伦敦往爱西德计一百九十四里仅历四点钟华辰二时其速甚矣

又从伦敦往扑里磨计二百四十七里历五点半钟即至亦甚神速然其间尚有腰站停车之阻滞若使毫无间断每一点钟实可行华程一百八十里其制造机器及各项车辆之厂计占英田一千四百亩厂中工匠一万余名专供本公司或重修或新造机器及车辆之用每年机器车之重修或新造者约计一百辆各项车则每一礼拜七日一百辆厂设于素馄饨地方素馄饨本冷落之地缘车厂而成乡镇每一礼拜厂中给发工价需一万一千五百磅本公司资本八京二兆七亿二万六千余镑一千八百九十二年分共收入九兆二万九千八百四十九镑核至年终实存机器车一千六百九十辆客车分三等共五千四百十四辆货车及运煤等车共四万五千九百五十八辆是年载客往来之票共收回六京二兆五亿七万五千纸有奇三个月长期票不在内公司中自总办以次共享人四万五千有奇中路公司系一千八百四十四年合三公司而为一大公司往来英国中央各郡县公司中用人五万三千有奇连造车厂中工匠七千五百在内公司资本计英金九京七兆镑有奇每年收九兆镑有奇付四兆九亿九万九千镑有奇各段铁路共长英程一千九百四十二里一年烧煤一兆八万五千墩公司中共有机器车二千一百九十七辆各等客车四千六百四十辆货车一亿一万八千七百五十七辆一年中送货及运出土产共重三京一兆七亿二万墩载客三京八兆七亿六万有奇其买定三阅月长期票之客共一亿有奇各码头各市集亦有大客栈若干所

　　西悉毕利铁路考略　　　　　
钱恂

西悉毕利地本荒寒现以勘定赤道北五十五度纬线为准则水土平和地势平坦实有益于造路工程惟寒多暑少不利农功冬则冰冱六阅月入地盈丈夏则两月酷热就倭连布尔克省之车连宾司克拖波尔省之枯尔十司克伊什穆求喀林司克阿克模林省之撇特罗把勿洛司克倭本司克托穆省之喀迎司克托穆司克各处计之则地广五十四万六千六百八十一方里华里倍之户口一兆十万零八千人合每方俄里两人较之欧俄正减十倍物产以伊什穆及板拉屏司克两野为最上沃土宜农故乌拉岭南需粮皆仰给焉附表于后惟民性怠惰白什吉尔回民居其大半次为一条哈萨克再为欧境移民吉尔吉斯兼有之牧多于农而大风时至人畜被如己丑之役八十九年被风卷去牲畜十万之多民惩往事亦渐舍牧就农以近年论每年此处食面粮可得普特合中国三十斤十兆有奇运出欧境价昂十倍磨白面之麦每普俄钱一罗半至两罗次面尤贱售诸本处十不值一每普特俄钱十八至二十戈比惜路艰费重获利无多故彼处人民咸冀铁路早成俾货物流通客商来集从此广开垦种户口自增如撇尔穆省之沙沙得林司克拖波尔省之他拉雅鲁妥罗复司克托穆省之巴尔纳乌勒毕司克枯自聂茨及伊尔提什鄂毕两河各岸之路成市集操券以待其中亚细亚之仙米帕拉停仙米烈两省出产亦可转运利正不浅

　按西悉毕利水土厚薄有差兹分三段略如左

　由车连宾至伊什穆河为第一段地沃土黑宜种麦桦树成林伙碎湖干池出盐兼生红草地有毒气最易致病湖池边岸旱年多恶蝇最毒刺牲畜至死其民除白什吉尔畜牧外余皆种植以车连宾柯尔干两处产麦最多专供乌拉南岭一带之用其苗西益摄提拖波尔河边所磨之面大半运赴欧俄各境该处大村甚多路成时即成城镇似可操券以待现在则聚商于柯尔干为集场也

　由伊什穆东岸至伊尔提什河为第二段地瘦罕产阿克麦林省之北一带地形尤低多洼湖其伊什穆旷野稍高东南则沙漠中有盐地旧时湖甚多地咸不宜种植惟西北一隅之地稍堪垦种其求喀林司克东北已称冻带更不待言矣其民则吉尔吉斯居多专畜牧懒种植春水夏旱秋风冬冷平时寒表必在冻度二十左右最冷至四十度十五年前尤冷丁丑十二月最冷下至五十度按连四日人民死于冻者极多民之需粮全恃拖博里邻省牲畜出售于欧俄市商聚集于撇特罗巴复洛斯克己丑之役亏折太巨民知垦种近年渐亦产麦自食

　由伊尔提什东至鄂毕河为第三段池沃宜农惟中段多湖水苦不宜饮有盐池结地终年不毛南境桦树成林数年前移西民来此垦种颇见起色北境荒寒不论及矣

　工程年限

甲由车连宾斯克至鄂穆斯克为第一段计长七百四十七俄里华里倍之分四年造成

一开工垫路须成十分之六　二定购零碎桥木及濠沟工程各料　三定购三大桥铁料及开办托博里桥石桩工程　四启运托博里桥应用铁料　五定购轨条及接转轨路各器　六分段转运轨条及接转轨路各器鄂穆斯克及车途宾斯克各一百十里七开设电　八定购自来水管等项　九定购查局及更夫住屋各料　十定购气机轮车等　十一定购轨底横梁随即启运　十二告竣喀音斯克至阿臣斯克勘路工程

　以上十二条第一年壬辰八百九十二年应办事也

一告竣垫路工程　二告竣零碎桥木濠沟各工　三告竣托博里桥石桩及开办桥面装配各工　四开办伊什穆及伊尔提什二桥石工并启运铁料　五启运已定轨条　六先安置四百里路轨条以便运料　七告竣四百里路自来水工程　八开造查局及更夫住屋工程　九分段转运所定汽机轮车等件至应用处如车连宾斯克鄂穆斯克鄂毕河边　十告竣电线工程

　以上十条第二年癸巳应办事也

一告竣土工　二告竣伊什穆伊尔提什两桥石桩及开办伊什穆桥面工程　三安设全路轨条　四开办车站及栈房工程除鄂穆斯克车站外应一律告竣　五告竣自来水工程　六分段转运车料及气机各件至应用处

　以上六条第三年甲午应办事也

第四年应将本段工程于俄历七月底一律告竣俾乙未八月择吉开路

乙由鄂穆斯克至鄂毕河为第二段计长五百八十一俄里分五年造成

一开办二百五十里路垫地工程须成十分之六　二定购二百五十里路应设零碎桥木及濠沟合料随时启运应用　三定购四百五十里轨条及接转各器　四定购轨底横梁随时启运

　以上四条第一年壬辰应办事也

一告竣已开垫地工程及续垫本段全路土工应成其半　二告竣已开零碎桥木及濠沟工程随即续办余路应成其半　三转运所定轨条应用　四补购全路轨条及接转各器　五安设轨路二百里以备运料　六开办电线工程　七定购自来水管等项　八告竣已安之路应用自来水工程　九定购查局及更夫住屋各料　十定购汽机轮车等

　以上十条第二年癸巳应办事也

一接办土工　二告竣桥木濠沟各工　三补设余路轨条　四转运已购轨条　五告竣电线工程　六告竣自来水工程　七转运车料汽机等应用　八开办查局及更夫住屋工程

　以上八条第三年甲午应办事也

一告竣土工　二开办车站栈房工程

　以上二条第四年乙未应办事也

第五年应将本段工程于俄历七月底一律告竣俾丙申秋可以开路

　由鄂毕河至波池坦姆斯喀耶为第三段计长三百零三俄里分五年造成

一定购鄂毕托穆两桥铁件

</div>
    <div class="pagination">
<a href="皇朝经世文统编_page238.html">上一页</a><span>...</span><a href="皇朝经世文统编_page234.html">234</a><a href="皇朝经世文统编_page235.html">235</a><a href="皇朝经世文统编_page236.html">236</a><a href="皇朝经世文统编_page237.html">237</a><a href="皇朝经世文统编_page238.html">238</a><span class="current-page">239</span><a href="皇朝经世文统编_page240.html">240</a><a href="皇朝经世文统编_page241.html">241</a><a href="皇朝经世文统编_page242.html">242</a><a href="皇朝经世文统编_page243.html">243</a><a href="皇朝经世文统编_page244.html">244</a><span>...</span><a href="皇朝经世文统编_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
