<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 63 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 63 页/共 192 页
  </h1>
  <div class="content">
   附绘地图法

　法造反罗经。如下式。分二十四字。七十二向。两空隙。亦可作一看。是七十二向。实得一百四十四向之用。不必更分三百六十度。转易舛混。○一向分六向。一子正。一子兼癸少。一子兼癸太。一子癸。一癸兼子太。一癸兼子少。余仿此。二十四向。共成一百四十四向。每向二度半。又造定向尺。如界尺式。首用圆盘。即正罗经。边分若干。与反罗经相准。中作十字。以取子午正中。中心用钉合于尺上。仍令活动。可以旋转。尺上作中如甲乙。尺边任刻细分。如丙丁。又造图纸。用朱丝。作正方格。格之大小。准定向尺细分。任以十分。或二十分为一格。量地之法。用反罗经居子向午。对所欲量之地。视针头所指。即知何向。此用反罗经之巧。用软步弓。量定若干尺。至转湾处止。即簿录某向共若干步。是为一节。嗣转他向皆如之。凡一转为一节。清丈田亩。逐坵四面。皆用此法驭之。其简法又有三。一曰人行计步。先较准本人行步若干。当弓步丈尺若干。即计行步之数为准。一曰车行计轮。先量准轮围若干尺。任于轮之一幅作识。但以轮行若干周计之。三法中此为最的。一曰舟行计橹。先较准行若干橹当若干步。惟风水顺逆所差甚多。宜随时消息之。此法止能御直。不能御弧。遇弧形之地。宜于弧旁标识作直。纵横成句股形。入以算术。此不具载。大抵止绘地图。三法已足。清丈田亩。则必以弓步实量。得数始密。至画图之法。先于图纸上占位。作一定点。为起手之地。复于定向尺首圆盘上。取所记某向。移指中甲乙。并将尺边丙位。移就定点上。仍审上层十字上子下午。地图本上北下南。与纸格勿稍偏斜。乃循尺边。于定点上丙位起。按分绘画。甲乙为向。丙丁既与甲乙平行。亦即向矣。是为一节。续绘次节。即于前之末。接起后。以下皆如之。即图成矣。

　*本页为图形　上图反罗经式，下图定向尺式。

　　启肃毅伯李公论清丈书　　　　　　　
冯桂芬

清丈之役。承手书慰勉借。倍万恒情。读之令人感义增气。弟方喜其不致辱命。踊跃从事。前月杪。俶装登舟。候潮未发。忽得方伯文。意主停辍。乃舍舟回寓。别遣人往撤局。昨归覆计绘成者万亩。已丈未绘者亦如之。糜钱七百数十缗。顷读大文。属为核议见覆。是停辍与否。尚有待鄙人末议。具征执事虚怀下问之盛心。不胜钦感。当方伯之锐意清丈也。议始夏五。松郡官绅力阻之。弟博采官幕议论。殆无一人以为能行者。因是怠缓悦从者半年。方伯持之弥坚。以成此迁延之役。受事之始。惴惴焉以区画无方。累执事之明是惧。驯至奔走连旬。成效甫具。方伯忽入人言。乘弟不知。飞文请罢。有同顽笑。夫经费之逾原议。为弟误信人言。致书方伯。已深自引咎矣。乃复书从而讽刺。照会更甚。今见详文滋益甚。弟于方伯。讲席未冷。曾忝宾师。王人虽微。不属行省。何遽皁隶使之。股掌玩之。顾虚文不足辨。而事理所击。是非所关。有不能默尔息者。敢为执事陈之。照会以每亩三十文。恐民力未能完缴。可谓仁者之用心。顾闻南汇空给印单。并不丈量。每亩名定六十文。实出一百数十文不等。何以于空给印单。则六十文至一百数十文不伤民力。于实办丈量。则三十文即伤民力。此不可解者一也。经费三倍。弟则过矣。至拙箸绘地图议。则事与绘田图不同。一县之图。每方十里。径半寸已成巨幅。河道干枝。寥寥数画而已。今绘田图。则一里中。凡为径半寸之方者。一千二百九十有六。纵横界画以百计。蝇头细书以千计。其详奚啻千倍。方伯比而同之。岂第巨屦小屦同贾之说乎。此不可解者二也。窃尝论之。今法规重矩。倍屣于常法。若行之。则费等而事转易。常法易于量。而难于绘算。今法难于量。而易于绘算。常法易误。误亦不知。今法难误。误即立见。常法易舞獘。今法难舞獘。此其异也。一县但得能句股谙测望者一人。以御山水间阻疑难之处。自余诸人。能事不过三端。一能分罗经一百四十四向。一能作纵横界画。一能乘除法。其方田法即在乘除中。可临事学之。宜选诸生中能乘除者。旁及地师画师。大难之后。诸生多失所。月修数千。已可大庇欢颜。一县百人。不难罗而致之。又尝熟筹深计。需人过多。虽轮办亦不能无生手。不如同时并举。方议博求知算者十余人。又于川沙局练习丈绘好手十余人。为苏松太十余城分办之用。期以甲春招董试丈。甲秋开局。乙夏断手。一年为限。至迟则一年有半而已。方伯屡晤。不一询及。乃自为数十年五六年之说。此不可解者三也。清丈正为田有多少而设。清丈之后。可以核实赋税。可以潜弭争讼。可以绝豪强之兼并。可以绝驯懦之为人兼并。其为善政。正在于是。丈得十亩。单署九亩。或十一亩。无是事也。则以实丈数目为准。乃一定之理。至赋税因之而有赢缩。赢而增赋。民駴之矣。方伯言泖湖之滨。无粮之田。连阡累陌。自应升科。又当别论。缩而减赋。可再渎乎。则用顾亭林之说。以一县之田亩。摊一县之粮科。亦一定之理。今曰川沙田仅及旧额十分之九。将粮赋摊派通境。恐民心未能帖服。照会则称大拂舆情。面晤则称恐或控告。夫愿出无田之粮。不愿出摊派之粮。非人情也。田亩具在。非有截之侵之者。将谁之控告。

且缩于原额。于民无增粮之害。尚不帖服。万一赢于原额。于民有增粮之害。更何如其不帖服。是必处处无赢无缩。而后可清丈。既处处无赢无缩。又何用清丈为哉。此不可解者四也。详文以停止为与民休息。是以举行为骚扰。不知骚扰者何在。此不可解者五也。详文又言该厅委员可信。何以不令与闻。不派委员。皆方伯自为之。乃层层指驳。一似绝未与闻初议者。此不可解者六也。清丈之终。必有按田派粮。裒多益寡之事。在平时究多不便。独行之减赋之时裒益无形。毫无不便。此亦千载一时之机会也。今转欲需之减赋既定之后。此不可解者七也。惟是清丈不难。垫费为难。缴费在有单之后。需费在无单之先。此必不合之道。所谓司库无款可垫者。乃近理之言。禀请停止足矣。何用龂龂辨论。惟恐弟之欲办。一似弟有清丈之癖者然邪。且方伯亦未之思也。弟以迟暮之年。疾疚之躯。进则优游幕府。饱食安坐。退则唔斗室。左图右史。不此之娱。而周流异县。公中一饭之外。具膏秣。裹糇粮。彳亍躄躠于草田霜露中。夙无狂疾。何苦而为此哉。惟川沙之行。弟奉执事之命而往。固应俟执事之命而撤。今得方伯文而立撤者。则有说。州县公事。无不乐于胡涂。而恶于清澈者。于田赋为尤甚。其大者奸民豪户。句通丁胥吏役。兼并隐匿。久假不归。一经清丈。无不水落石出。其小者。即前所谓单费。官以下。幕友绅董。丁胥吏役。皆有分焉。今议由局给单。不得丝毫增加空费。是夺其食也。故清丈之后。小不利于官以下一切人等。大不利于奸民豪户。而独利于乡曲安分无告之小民。丈董之下乡也。进茗饮爇香火者接踵。唤渡则奉而来。引绳则攘臂而助。咸欣欣然喜色相告。民情大可见。而相随之地保。倔强骫骳。形于辞色。署内外人等。皆迫于执事之命。万不得已。依违隐忍而从之。如方伯以下。同心并力。不为浮议淆。不为莠言惑。亦不难底于成。今得方伯一纸书。为若辈树之帜。即执事拒而不许。若辈祗以为此入绅士之言耳。非执事意也。有方伯在。吾何惧。从此筋弛脉懈。触手荆榛。不第无成。将贻笑柄。故决计不俟命而辍也。总之清丈一事。则有清粮法即不必行。更无清粮法即不得不行。断无计较于小费。踌躇于改数而不行之理。不清丈。不必问其法之善不善。既清丈。自当从其法之善。断无舍善而从不善之理。无此详弟本所乐为。有此详弟即不可为。断无含垢忍辱而复为之理。况立法既定。尽人能为。前闻执事有必办之说。果尔。但下其法于各郡县。勒限一年。如法办竣。不患不效。且使人晓然于意出执事。非人所能沮。亦非人所能赞。其得力必倍。本无俟弟之虱其间也。至取决于二者。以为可行。则首发难端。以为可不行。则阻挠善政。其名皆不可居。非下走之所敢擅议。惟执事裁择焉。

　　请定步弓尺寸公牒　　　　　　　　　
冯桂芬

窃闻郡中又有清丈之议。所用弓步。尤应详查例案办理。绅等恭查　大清会典开载。乾隆十五年。奏准各省旧用弓尺。开明到部。江苏等省。均未遵照部颁弓尺。或二尺二三寸。或七尺五寸为一弓。或二百六十弓。或七百二十弓为一亩。若令各省均以部定五尺之弓二百四十步为一亩。傥大于旧用之弓。势必田多缺额。正赋有亏。小于旧用之弓。又须履亩加征。于民生未便。且经年久远。一时骤难更张。亦无庸再议。嗣后有新涨新垦之田。务遵部颁弓尺。不得仍用本处之弓。云云。复查　　皇朝文献通考。户部则例。语有详略。大指相同。成宪昭垂。自宜永远遵守。是所丈苟非新涨新垦之田。应用江南省旧用弓尺。不用部颁弓尺之确证也。至江南省同以二百四十步为一亩。而以六尺为一步。不以五尺为一步。旧用之弓。即匠作合省通行之六尺竿。一竿即一步。匠尺即宋三司布帛尺。以通行苏尺核实计之。部尺一尺。当苏尺九寸。故五尺弓得苏尺四尺五寸。匠尺一尺。当苏尺八寸。故六尺竿得苏尺四尺八寸。实差苏尺三寸。此六尺竿之弓。官丈书及业田士民。家置一具。出门而合。父老相传。从无歧异。查长元等县。现在尚有康熙年间官造鱼鳞册。印信煌煌。贻自故府。可凭可据。共见共知。虽系不全。与现田对图对址者不少。试以此匠尺六尺之弓量之。无甚赢缩。若以部颁五尺之弓量之。无一址不增多亩分。与册数不合。再查此册核算亩分。用六归。以六尺为一步。以六寸为一分。零数有五尺几寸。若使应以五尺为步。是县册已显违功令。岂理之所有。其为应以六尺为步。确凿无疑。而天下之尺。除周汉尺外。无更小于匠尺者。其为以匠尺六尺为步。亦可无疑。此又江南省旧用弓步以匠尺六尺为步。不以五尺为步之确证也。现在须丈之田。既非新涨新垦。自应用六尺旧弓。其乾隆十五年以后升科田亩。应用部弓者。赋役全书。列有数目。无可增减。自应划出分别办理。至于旧用六尺之弓。本无异议。推异议所自起。其始由于华亭县呈出火烙旧弓。不知此弓自为新涨新垦之田而设。并行不悖者也。其继由于咨请部颁弓式。不知弓式原应如此。且自有新涨新垦之田可用。并非谓　会典则例可以抹去。仍亦并行不悖者也。又　会典诸书。屡言各省不同。绝不言各府不同。是同省则弓步相同。如苏属上海宝山等县。未经兵燹。所用官弓。即系六尺之弓。绅桂芬前在川沙丈田。藩署送到步弓。系上海六尺之弓。若一府一县改用部弓。则上海等县。又将如何。　会典又统及山东等省。是不用部弓。不止一省。若一省独改用部弓。则山东等省。又将如何。是必不合之道也。至长元等县。鱼鳞册尚存大半。新补者不过小半。今忽改用部弓。是一册之中。大半以六尺为步。小半以五尺为步。更必不合之道也。窃惟尚书言律度曰同。论语言权量曰谨。不同不谨。必致亩分无从画一。胥役从而讹索。狱讼因之繁滋。百獘丛生。民无所措手足。设有两人于此。皆有足六尺弓二百四十弓一亩之田。皆溢出于部弓之外。一则清单及鱼鳞册积数分明。自无所谓隐匿。一则无单无册。既不能听其溢出而不坐以隐匿。亦岂能不遵　会典则例而坐以隐匿。若不明定章程。办法实属两难。绅等既确有所见。相应环请电鉴各情。申明旧例。于前颁部弓之外。补颁苏省旧用之弓一具。通饬各属。将旧有之田。应用六尺旧弓。新涨之田。应用五尺部弓。两项分别办理。不得混淆。以绝流獘而符成宪。再此系申明旧例。应否咨部存案。或竟附片陈明之处。伏候宪定。

卷三十六　户政八赋役三

　　敬陈八折收漕不可者十事疏道光元年　
监察御史王家相

臣窃见协办大学士两江总督臣孙玉庭查办江苏漕务一折内。有无分绅民。概定八折收漕。每石余米二斗五升之议。蒙　　圣主俯允所请。　　谕令实力遵行。不可名为裁减。实则仍前滥索浮收。仰见　　皇上实政实心。于革除积獘之中。寓从容不迫之道。因时立制。诚　　圣人不得已之盛心。凡在食毛践土之伦。孰不感服。然臣于督臣所议。窃有不能无疑者。夫粮从田办。赋以额征。额外多取。是浮收也。额外派征。则加赋矣。督臣孙玉庭所议。于筹运恤丁之法。非不委曲详尽。然臣窃疑督臣之但为属吏计。而未暇为百姓计也。臣又惜督臣之但为目前计。而不知为久远计也。夫四方惟正之供。莫非百姓胼胝之效。而万年远大之计。必无一日苟且之谋。查雍正七年。前江苏抚臣尹继善奏革江苏漕獘。每米一石。加津贴银六分。半归旗丁。半归州县。官吏不得颗粒浮收。自此漕獘悉除。官民利便者五十余年。盖前人立法。具有深意。加银不过数分。而加米之獘可革。若许以加米。则州县易于影射。上司难以清查。其初因恤丁而不暇恤民。其后既病民而兼以病国。臣窃以为　　　成宪不可不遵。　　圣心不可不一。粮重不可复增。民贫不可重困。艰难不可不恤。情伪不可不防。旧章不可加厉。苛政不可再纵。民食不可不充。仓储不可不慎。条具不可者十事。敬为　　皇上陈之。曷言乎。　　　成宪不可不遵也。臣闻　　　圣谟万古为昭。　孝思三年无改。恭读嘉庆四年十二月十一日。　　　仁宗睿皇帝圣谕。本年办理清漕节经降旨令蒋兆奎悉心筹划。剔除积獘以期漕务肃清。乃蒋兆奎谬执己见意在加赋。兹又奏称生齿日。繁诸物昂贵。经费不敷不能减去等语。是蒋兆奎始终以加赋为是。独不思漕獘既经革除。则旗丁之浮费可省又有何不足。岂有将浮收之事竟着为令甲乎。且州县若果收清漕旗丁运弁无瑕可指。势必不复争闹。况现在清厘漕务亦并非于剔除积獘禁革浮收之外。一无调剂已节次饬部酌议加增米石。并降旨令各帮漕船多带土宜二十四石。免其上税。又饬禁沿途一切陋规。该旗丁等自可足用。即尚须调剂亦何至除加赋而别无良策乎。钦此。嘉庆十四年十二月二十三日。　　圣谕。前据阿霖保面奏于收漕时通融办理概收八折拟即出示晓谕一节。系在未经降旨清厘积獘以前。现在将漕务各衙门书吏以及委员经纪人等各项陋规一概裁革。獘源既清则旗丁费用大减。津贴亦属有限。如敢仍前多索必当严办示惩。若州县等任意浮收。自应一体。严行究办该督等。惟当实力稽察妥为经理。傥经出示明收八折而州县等藉此多征侵肥。入己或又不止于八折之数。将来该省民人有将该督折收告示揭黏呈控者。朕当执法惩治断不因该督等呈奏在先少从宽贷也。钦此。

臣伏查自嘉庆四年至十四年。时隔十载。封疆大臣。屡次筹议漕务。而　　　圣志先定。于蒋兆奎加赋之请。则罢斥之。于阿霖保八折之请。则禁遏之。　　　大圣人精一执中。力辨于危微之界。是以四海乂安。万民和乐。　　　治法心法。举以付畀　　皇上。今若从督臣孙玉庭之请。概以八折收漕。是浮收竟着为令甲也。是出示明收八折也。设廷臣有效瞍赋蒙诵之愚。恭诵　　　圣训于　　皇上之前者。　　圣心必惶然不安。盖爱民为　本朝家法。而加赋非所以爱民。此不可一也。曷言乎　　圣心不可不一也。　　皇上御宇以来。将官欠商欠折贡各项。全行宽免。复降　　旨清查陋规。经四川督臣蒋攸铦。两江督臣孙玉庭奏止。　　特奖孙玉庭以公忠体国。昨又以庆祥等议奏棉花收税竟同加赋一折。奉　　上谕。庆祥虑及远大所奏甚是回疆抽收棉花税断不可行钦此。臣跪读之下。钦感　　皇上执两用中。时行时止。初不豫设成心。今以加二五收漕。獘同陋规。且陋规盐当居多。犹有商贾分任。加二五惟农民任之。夫同一陋规。一则因孙玉庭之奏而不行。一则因孙玉庭之奏而允行。书曰大哉王言。一哉王心。伏愿　　皇上竞业万几。夙夜省察焉。况加二五之事。害在闾阎。利归丁弁。州县得卸浮收之罪。　　皇上独受加赋之名。此不可二也。曷言乎粮重不可复增也。苏松赋额。在宋时不过什而取一。元时渐增。明初更甚。　国初刊定赋役全书。苏州府田地九万五千余顷。科平米二百四十五万。岁征本色米豆一百五万余石。折色银一百二十七万余两。松江府田地四万一千余顷。科平米一百二十一万。岁征本色米四十二万余石。折色银六十三万余两。视明已减。然较之宋时尚多七倍。较之元时亦多三倍。幸赖　　　列圣深仁厚泽。减赋额。蠲浮粮。东南之民。鼓腹含哺以至今日。然今日苏州之田。粮重者至一斗八九升。松江之田。粮重者至二斗有余。加以耗米。每亩共完二斗有余。又地丁等银。每亩自一钱八九分至二钱不等。是苏松赋额。已什而取四矣。且田身不宽。每亩不过收米一石。而粞谷糠秕杂其中。簸扬洁净。一石止存八斗。而以四斗充粮银。小民所存者四斗耳。以四斗之米。供一年之仰事俯育。娱宾速舅。其贫乏已不待言。若再以八折收纳。则小民余粮无几。生计益艰。至于生计维艰。则民情有不忍言者。夫天下粮额不齐。即江苏省亦轻重殊异。臣尝见徐州百亩之粮。不及苏松二府十亩之粮。而徐州一亩所入。与苏松一亩所入相等。粮重而入少。则力鲜赢余。是以八折之议。行之常镇江淮扬徐等府。或可尝试。若苏松粮重之地。断难加赋。此不可三也。曷言乎民贫不可重困也。苏松虽无富庶之实。而犹有富庶之象者。以其地属通衢。商贾云集。有力者权子母以牟利。无力者劳筋骨以谋生。然此皆无田之人也。加赋之累。累不能及。所受累者。独农民耳。夫四民之中。商贾不过十之二三。农民则十之六七。以苏松数百万户。除商贾外。竟有百万苦累之民。揆情度理。其何以堪。此不可四也。

曷言乎艰难不可不恤也。苏松多水田。自五月莳秧以后。至十月获稻之先。旱则戽水以灌田。潦则筑岸以捍水。沾体涂足。雨淋日炙。竭数人半载之力。种熟一亩之田。逮完粮所余。不过数斗。仅得储数月之粮。户鲜盖藏。已非一日。故农民有丰年而常食麦粞者矣。此皆浮收之贻害也。然往日浮收。不过官吏之私意。犹有顾忌。若奉有明文。则官吏益肆。稍不如意。鞭扑随之。是既吸农民之脂膏。又将残农民之肢体。此不可五也。曷言乎情伪不可不防也。苏松之田。有业户。有佃户。业户取之佃户曰收租。供之官曰完粮。今完粮以八折。恐收租亦以八折。万一佃户不愿八折。业户或以抗赖控追。官不能禁也。若遇柔懦之佃户。力不能办。而又势不敢违。将卖男鬻女。以符八折之数。皆流獘之必然也。此不可六也。曷言乎旧章不可加厉也。仓斛较兑斛斛身。每斛大一升。又斛面。每斛一升五合。计一石余米五升。此旧规。非陋规也。若淋尖踢斛。则是变本加厉。故近日完粮。即颗粒不加。已须以一石一斗之米。完一石之粮。今八折收纳。是名为加二五。实亦不止加二五矣。然使果能以加二五为限制也。固小民所欣喜过望者也。臣何以知其必不能也。督臣议松属每石津贴银五钱。苏属每石四钱。夫给旗丁者银也。而取于民者米也。近日苏松钱价。纹银一钱。兑制钱一百二十七八文。计五钱之银。须得制钱六百余文。以加二五核算。每石余米二斗五升。照时价不及制钱五百文。以此给发帮费。仍属不敷。况督臣奏内。有万不能省之款。所指如酌提羡余弥补旧亏。及捐补垫完积年民欠。岁挑徒扬运河协济等项。又从何出。是徒有立法之名。而无救獘之实。究之法外无法。獘中有獘。此不可七也。曷言乎苛政不可再纵也。今日完粮之户。颗粒不加者。不过百中之一。其余自一斗二斗至六七斗不等。收漕官吏。私立簿册。书写户名。按数征收。有增无减。而仓斛斛身本大。又兼斛手之重。故加一斗者。须加米二斗五升。至于加六七斗者。则二石完一石。在官吏已视为定额矣。限以加二五。势必于旧所加之外。再加二斗五升。彼加一斗者。或勉强顺从。若旧加六七斗者。将以二石五斗完一石。此官吏必有之事。而小民所必不能供者也。即曰督臣业已奏明。如逾限制之外。则必执法以从事。州县必不敢限外加增。然以州县之多。粮户之众。其完粮时之情形。督臣岂能一一亲见。往时州县尚有忌惮者。恐粮户之上控也。若明示以加二五。则小民所谓浮收。皆上司所谓抗欠。控诉无路。屈抑必多。窃恐愁苦郁积。上干天和。此不可八也。曷言乎民食不可不充也。东南为财赋之区。而一年所出之米。仅足供一年之食。故例禁出洋。以其妨民食也。一遇水旱歉收。即仰给于两湖四川之米。此民食不足之明验。今若每石加二斗五升。统计江苏每年漕粮二百数十万石。每年加赋七十余万石。国以民为本。民以食为天。地利不加增。而每年藏之民间者。顿少七十余万石。恐于民食有碍。或以多余米石。改收折色。则是勒折也。恭读嘉庆四年三月初九日。　　　仁宗睿皇帝圣谕。有人奏民间供输漕粮之獘向来漕粮按亩征收功令有淋尖踢斛之禁而州县因以为利多有每石加至数斗及倍收者所收米及三分之一本色已足则变而收折色小民不遽交折色则稽留以花销其食用呈验以狼藉其颗粒使之不得不委曲听从虑上司之参劾也则馈送之虑地方讼棍之控告也则分饱之等语此等积獘实所不免着传谕有漕各督抚务督饬所属留心查察毋使州县藉端勒掯朘削累民傥有前项情獘即行据实严参办理钦此。　　　圣谕煌煌。足见勒折之獘。理宜参办。若任听勒折。似于政体未符。此不可九也。

曷言乎仓储不可不慎也。漕粮上供　天庾。例须干圆洁净。惟一亩之米。形质不齐。农民自收获后。登于场曰稻。落于耞曰谷。于是砻以脱其皮。筛以去其秕。即成米矣。而其中薄而不坚者为秕。小而碎断者为粞。择其干圆洁净者。不过十分之三。苏松赋重。遇清漕之年。供官仅可足数。若一浮收。则民间实无许多干圆洁净之米。不得不搀和粞谷以充数。州县既欲浮收。既不能挑选米色。此亦实在情形也。近年秋成丰稔。而嘉庆二十三年所进南粮。已有不堪久储者。历经仓场侍郎等奏明有案。幸已陆续放竣。可以不致霉变。万一年岁稍歉。则二进之米。必不堪问。仓场即据以入告。而米数浩繁。势不得不迁就收储。傥开放未毕。而红朽已多。每年甲米俸米。恐致缺乏。于仓储大有关系。此不可十也。以上十条。臣谨上稽　　皇朝之故实。仰窥　　圣政之敷施。下征地利之盈虚。旁察民情之甘苦。深思熟虑。恭遇直言不讳之　朝。不敢不抒陈愚昧。伏乞　　宸衷独断。知加赋之为累。恪遵　　　成宪。收回　　谕旨。布告天下。照例平收。此万年远大之谋也。即或诸獘已除。而经费尚须调剂。或仿尹继善之法。酌量加银。尚属易于限制。而流獘亦轻。所谓两利相形则取其重。两害相形则取其轻也。至于旗丁之帮费。沿途陋规。州县之浮收。惟在　　皇上治之以大法而已。盖旗丁有疲乏者。而未必人人疲乏。若按船而给之。犹每人而悦之。徒以供若辈饮酒呼卢之用。彼有以误运为挟制者。乾隆五十七年。江苏粮道汪志伊绳以定法。莫不俯首悦服。罔敢需索。前河臣吴璥覆奏漕务情形一折。中有州县既不浮收。旗丁知州县并无盈余。自不能肆意多索之语。蒙　　　仁宗睿皇帝奖为正本清源之语。可见病民以恤丁。未为良法。至沿途陋规。查例载官吏丁役。得赃按律治罪。不因其并无公费。曲法宽纵。督臣孙玉庭减半之议。似非政体。即其进呈前漕臣铁保清单。亦仅一面之词。安知非运丁之浮开。不足信也。即使果真。亦应按款计赃治罪。交刑部治之足矣。州县之浮收。非不能尽去也。实馈送不能尽除也。即如督粮道及知府收受漕规。督臣孙玉庭奏称不能保其必无。臣闻去年苏松粮道舒谦但收漕规。不看米色。现今南粮抵通。米色不纯。是州县之浮收。实自上官纵之。臣请　　皇上饬户部申明收粮之法。饬刑部申明计赃之法。饬吏部申明考核之法。　　皇上总持大法。不奉法。无论官之大小。有犯必惩。三年之后。诸獘肃清。若立獘以救獘。恐獘日深而终不可救矣。至若姑试行之。待不效而后止。又谓涣号既颁。难于朝令暮改。此数说者。皆非臣所敢知也。臣为苏松粮重　国计民生起见。不揣冒昧。谨缮折具奏。伏乞　　皇上训示。

　　敬陈漕运情形疏道光元年　　　　　　　
江苏学政姚文田

窃惟东南之大务有二。曰河。曰漕。比年海口深通。南河目前光景。甚称安稳。惟漕务法久獘生。虽经督抚大吏数年以来。悉心调剂。然总未臻实效。小民仰沐　　　圣祖仁皇帝生成豢养。届今百八十年。愚贱具有天良。岂有不乐输将之理。诚以东南之财赋。甲于天下。而赋额如江苏之苏州松江。浙江之嘉兴湖州。其粮重尤甲于天下。竟有一县额征。多于他处一省者。乾隆三十九年以前。并无所谓浮收之事。是时无物不贱。官民皆裕。其后生齿愈繁。而度支日绌。于是诸獘渐生。然犹不过就斛面浮收而已。未几有折扣之法。始而每石不过折耗数升。继则至五折六折不等。小民终岁勤动。自纳赋外。竟至不敷养赡。势不能不与官吏相抗。官吏所以制民之术。其道有三。一日抗粮。一日包完。一日硬交丑米。赋额既极繁重。民闲拖欠。亦势所必有。然大约祗系零星小户及贫苦之家。其坟墓住屋。皆系照例输纳。又有因灾缓征。新旧并积。因而拖欠者。是诚有之。至于其家或有数十百亩之产。既自食其田之所入。而竟置官赋于不问。实为事之所绝无。今之所谓抗粮者。如业户应完百石。彼既如数运仓。并外多一二十石不等。以备折收。书吏等先以淋尖踢脚洒散。多方糜耗。是其数已不敷。再以折扣计算。如准作七折。便再加四五十石。业户心既不甘。必至争执不再交。亦有因书吏刁顿。仍将原米运回者。州县即以前二项指为抗欠。此其由也。包完之名。谓寡弱之户。其力不能与官抗。则转交强有力者代为输纳。可以不致吃亏。然官吏果若公平。此等业户。何用托人代纳。可不烦言易见者。民闲终岁作苦。皆以完粮为一年要事。如运米石进仓。其一家男女老幼。无不进城守待。一遇阴雨湿雾。犹将百计保护。恐致米色受伤。如官吏克期收斛。即归家酬祭祖先。以为今岁可以安乐。故谓其时以丑米硬交。殆非人情。惟年岁有不齐。则米色不能画一。亦闲有之事耳。然官吏非执此三者。则不能制人。故生监详请暂革。农民则先拘禁。待其如数补交。然后以悔悟请释。竟成一定不移之办法。臣自去岁至苏。所闻金坛吴江等县。已酿成事端。其它将就了结者。殆尚不乏。不知踊跃输将者。实皆良民而非莠民。此小民不能上达之实情也。然在州县。亦有不能不如此者。近年诸物昂贵。所得廉俸公项。即能支领。断不敷用。州县自开仓至兑运日止。其修整仓廒芦席竹木板片绳索油烛所需。及幕友家人书役出纳巡防一切茶饭工食。费已不赀。加以运丁需索。日甚一日。至其署中公用。自延请幕友而外。无论大小公事。一到面前。即须出钱料理。又如办一徒罪之犯。自初详至结案。约须费至百金数十金不等。案愈大则费愈多。复有递解人犯。运送饷鞘。事事皆须费用。若非借用民力。概行禁止。谨厚者奉身以退。贪婪者非向词讼案生发不可。而吏治更不可问。且伊等熟思。他獘一破。势必获咎愈重。不如浮收。尚属上下皆知。故甘民怨而不恤。虽地方有瘠沃。才具有能否。其藉以肥身家者。亦不能谓其必无。要之不得已而为此者。盖亦不少。

臣见今日言事者动称不肖州县。窃思州县亦人耳。何至一行作吏。便至行止苟贱。此又州县不能上达之实情也。州县受掊克之名。而运丁阴受其益。故每言及运丁。无不切齿。然其中又有不得不然者。运船终岁行走。日用必较家居倍增。从前运河深通。督漕诸臣祇求重运。如期到通。一切并不苛。各丁开运时。多带南物至通售卖。复易北货沿途销售。即水手人等携带梨枣蔬菜之类。亦为归帮时餬口之需。乾隆五十年后。黄河屡经倒灌。未免运道受害。于是漕臣等虑其船重难行。不能不严禁多带货物。又如前商力充裕。军船于回空时。往往私带盐斤。众意以每年不过一次。不甚穷搜。近因商力亦绌。未免筹及琐屑。而各丁之出息尽矣。丁力既已日困。加以运道既浅。及增添人夫拨浅各费。且所过紧要闸坝。纤挽动需数百人。使用小有节省。帮费即虑受伤。道路长。期限复迫。此项巨费。非出自州县。更无所出。此又运丁不能上达之实情也。数年前因津贴日增。于是定例。每船祗准给银三百两。然运丁实不济用。则重船断不能开。重运迟久不开。州县必获重咎。故仍不免私自增给。是所谓三百两者乃虚名耳。顷又以浮收过甚。严禁州县收漕不得过八折。然州县入不敷出。强者不敢与较。弱者仍肆朘削。是所谓八折者亦虚名耳。然民间执词抗拒。官吏必设法箝制。而事端因以滋生。皆出于民心之所不服。今如将此项不靖之民。尽法惩处。既困浮收。复蹈法网。人心恐愈不平。若一味隐忍姑容。则小民开犯上之风。将致不必收漕。而亦可目无尊长。其于纲纪法度。所关实为匪细。臣深思博访。求一兼全策而不可得。既已有闻见。不敢不敬陈　　圣主之前。或　饬令中外熟悉漕务诸臣。悉心筹议。以期上下相安。臣言虽若迂阔。实今日之切务也。

　　另陈收漕八折窒碍情形疏道光元年　　
汤金钊

户部侍郎江苏学政姚文田条奏漕运情形一折。奉　　朱批交军机大臣会同户部议奏。臣谨已公同商议。列衔画稿。惟原奏内所称收漕八折一层。其中窒碍情形。公折内难以详为剖析。谨另具折。为我　　皇上陈之。臣思治獘犹治病也。治病者必审其药之有益于症结而始定其方。不然则药杂投而病加甚。不如不服药之为中医也。治獘者必察其法之有裨于流失而始更其制。不然则法先坏而獘益流。不如不变法之为中策也。漕务积久獘生。沿途需索旗丁。旗丁刁难州县。州县剥削小民。层层借口。几成痼习。各督抚悉心调剂。迄鲜良方。因而议及八折征收。以为限制浮收善术。臣恭查康熙年间。奉有永不加赋　　　明诏。是诚培养国脉。我　大清亿万载无穷之至计也。钦遵勿替。至今百十余年。利之所在。獘岂能无。而补救随时。总不稍增赋额。前漕臣蒋兆奎曾议加征耗米一斗。督臣费又议每石加征公费六分。均经户部以事类加赋。奏驳在案。历年以来。虽不无陋习因仍。而上下相安无异。诚以小民具有天良。州县平日。果能听断勤明。舆情爱戴。必不至因收漕而滋事。今若虑其浮收过甚。定为八折征收。名为限制甚严。而实不足以限之。盖前此丝毫不准浮收。而浮收过甚者。且到处皆然。今准其略为浮收。则不肖者益无顾忌。势必倡言于众。以为功令不禁浮收。而浮收过甚者。必更多于前此矣。虽告之以收过八折。即予严参。然前此收过正额者。何尝不干参办。而浮收者不闻为之减少。独于新定之额。恪遵而不敢踰。此臣之所不敢必也。即如该侍郎所奏。旗丁帮费。于定额之外。州县仍不免私自增给。此即限制有名无实之明证。查上年两江总督臣孙玉庭条陈停止清查陋规一折。内称自古有治人无治法。如果督抚两司皆得其人。则举直错枉。大法小廉。断无虞所属苛取病民。傥不得其人。则习为逢迎朘削。虽立法限制。仍同虚设。獘且滋甚。诚为通论。漕之浮收即陋规之一端也。在督抚奏定八折之后。不虑控告浮收。即州县收过八折。纵有发觉。皆得藉为例取。而巧脱其罪。其自为谋。诚属至便。特限制仍同虚设。徒为　盛朝开加赋之端。臣窃为　　圣主惜之。夫为八折之说者。不过曰以救獘也。使诚足以限制浮收。则虽蒙不韪之名。犹得收兼全之实。若乃毫无寔济。徒变常经。将使官有恃心。民有争心。官则托于八折之数。而实则浮多。民则坚执八折为词。而转生挟制。从此轇轕愈甚。办理愈难。[毋](母)乃救獘而獘滋长乎。不但此也。御民之道。不外怀德而畏威。事近加征。既非德政。下或方命。亦损威刑。窒碍孔多。关系非细。一经改变。难以复初。该侍郎所奏。定以八折之后。民间执词抗拒。官吏多方箝制。而事端因以滋生。皆出于民心之所不服。今若将此等不靖之民。尽法惩处。则既困浮收。复陷法网。人心恐愈不平。若一味姑容隐忍。则小民开犯上之风。将致不必收漕。而亦可目无官长等情。实为事势之所必有。至所奏官民运丁各种不能上达之实情。在各该上司随机整饬。调度得宜。总非定以八折所能有济。可否仰乞　　皇上饬令有漕各督抚谨守常制。毋得轻议更张。勿图目前之易行。而忘日后之大害。勿为一身卸责之计。而昧　国家久远之谋。利漕运而固民心。庶足以仰副　　圣天子清厘积獘之至意。谨将臣会议折内不及缕述之情形。另行缮折具奏。是否有当。伏乞　　皇上圣鉴训示。

　　严禁衿棍包漕横索陋规片道光七年　　
江苏巡抚陶澍

再查江苏漕务。疲敝已久。在闾阎则每苦浮收。在州县则又患刁抗。缘江苏漕额最重。一州县之地。广袤不及百里。而漕米则有三五万七八万至十万不等。小民终岁勤动。完漕而外。所余无几。以故持升斗赴仓者。一遇风筛折耗。已不胜其苦。加以使费。倍觉繁难。而蠹书漕总。复多朘削。近来生齿日繁。食用日贵。尤属支持不易。此所以完纳难前。而深病浮收之实情也。其在州县。则终年之用度在此。通省之摊捐在此。兼有奏明弥。补旧亏。酌提羡余。接运铜铅木料船只。岁挑徒阳运河。均须协贴。历有成案。在　国家经费有常。不能不藉资津贴。而合算即以万计。其需用尤急者。则旗丁津贴一项。前任督抚臣荆道干阿霖保等。均经奏及。复经孙玉庭成龄陈桂生等奏定。以每米一石。津贴银二三钱。多者不得过五钱。然计漕多之处。装载军船百五六十号。总须用银三四万至六七万不等。非必藉以入己。而抗玩者。即因此挟制以为控端。或船已开行。米尚未完。谓之漕尾。展转那垫。酿成参案。此又州县用费较繁。深患刁抗之实情也。斯二者在颟顸之州县。未必谅百姓之苦。在颛愚之百姓。亦未必悉州县之难。互相诟病。而皆不为无因。祗有宽一分得一分。以养闾里之元气。办一事省一事。以免州县之借口。由渐而理。非可程功于旦夕也。惟有一种病官病民。大为漕害。革除不可不亟者。则包漕横索陋规之生监是已。大约富豪之家。与稍有势力者。皆为大户。亦有本非大户。而诡寄户下者。至刁生劣监。平日健讼者。则为讼米。其完纳各有成规。而讼米尤甚。每于开征之始。兜收花户由单。以同姓为一家。集零户为总户。一经揽收入手。或丑米挜交。或挂筹短数。或任意迁延。捱至漕船紧迫时。句通胥吏。不呈由单。硬开户名包交。呼朋引类。昼夜喧呶。稍不遂意。非逞凶哄仓。即连名捏控不休。竟有田无一亩。而包揽至数百石者。亦有米无升合。而白食漕规自数十两至数百两者。人数最多之处。生监或至三四百名。漕规竟有二三万两。实骇听闻。在州县因漕事方亟。稍迟即罹处分。不免买静图安。其贪狡者。即因此句结绅士。通同渔利。其庸懦者。但仗漕书为之抵御。而权既下移。獘更丛出。漕书或转借刁徒之势。以恫本官。层层胁制。陋规日添。而费无所出。则惟有取偿于乡曲之良小户。为牵长补短之计。以致浮者益浮。苦者益苦。在小民方痛心疾首。莫悉作俑所由。而不知该生监所讹之陋规。即乡里穷黎之膏血也。

伏查嘉庆十年五月二十六日。刑部议覆铁保等审拟吴江县勒休知县王庭瑄。那移亏缺。数至累万。皆因刁生劣监在仓吵闹。勒索陋规所致。钦奉　　上谕。朕闻各省劣衿以收漕一节。持地方官之短长。而江苏为尤甚。各该州县或平日与之交结。遂其取求欲壑既盈。即遇不肖官吏实有罔利营私等事。亦复袒庇不言徒。使乡里小民暗遭朘削。设稍不遂意则遇事。辄生枝节。每届开征时挜交丑米。藉端滋事。动即以浮收漕粮列名上控。其实家无儋石无。非包揽交收视为利薮。此等恶习大坏名教。今吴江一县分得漕规生监已有三百余人。其余郡县可想而知。朕培养士子至优且渥原望其束身自爱。键户读书并当劝化闾里愚民。知所观法方不愧四民之首。乃荡检踰闲至于此极尚腼然厕身士林乎。所有吴景修等三百十四名。朕即概加以扑责亦其自取。但欲养其廉耻此次姑免责处予以自新之路。铁保汪志伊会同莫晋督饬该教官等严切教导随时管束。务使该生监等痛除前非安分守法。如遇收漕时该州县果有浮收入己情事。自应据实劾参。傥该生监等不知悛改仍蹈故辙。或此外刁劣绅衿有把持漕务讹诈陋规等事。砌词控告审属子虚者。一经查出即当奏明从严治罪决不宽贷。钦此。仰见　　　圣明洞烛。无微不至。凡有人心。自应永远恪遵。无如刁劣之徒。难期悛改。溯查数年以来。无岁不有告漕之案。自百起至二三百起不等。惟今岁漕粮。改由海运。提用津贴无多。无可阻挠挟持。是以控案较少。然亦不下数十起。此等积习相沿。既藉控为抗。以遂其包揽之私。尤仗讼分肥。以长其白规之数。若不将此项衿棍陋规。痛行裁革。粮户大小。一例兑收。则办漕之经费日绌。小民之浮削日增。害伊胡底。惟是积獘已深。人繁势众。一经整顿。然觖望。大则纠众闹漕。小则造谣兴谤。而京控之案。必且纷纷更多。臣断不敢因此稍避嫌怨。而办理不容无序。现已通饬各州县。严革蠹书。不许入仓。如敢仍前纵恣。立即提省究办。因思衿棍所执为讼柄者。无非以违例浮收为词。如果州县假公济私。朘削民膏。自饱囊橐。则是天良丧尽。　国法难容。查明后自应钦遵前奉　谕旨。该州县果有浮收入己情事。据实参劾。原系正办。臣职在安民。必当执法严惩。以儆贪墨。傥或米未清完。而遽行蓦告。则虚实未辨。其告漕之人未必非包漕之人。刁风实不可长。臣与督臣暨藩臬等酌商。嗣后控告漕案。必须查其有无抗欠。尤须查其是否粮户。方可酌量准理。傥系无粮之户。其为包揽何疑。或有漕而米未交清。亦当饬令完漕。再予审办。其集审时。或原告避匿。或不候讯结。潜逃蓦控。毋论审虚应办。即所控不为无因。亦当治以蓦越刁讼之罪。如此力挽颓风。庶衿棍无可挟持。而陋规可革。费用自省。不致因大户而浮加于小民。闾阎稍可苏息矣。所有现办漕务情形。合并附陈。伏乞　　圣鉴。按此疏上闻时江苏学政为辛公从益有疏论辨故下覆陈一疏词更切直辛疏稍涉偏徇兹不录

　　覆查漕案情形片
陶澍

再臣查学臣所陈漕务情形。原系泛论。并无指实。责惟所称拳勇殴人一节。指明太仓镇洋青浦等处。绅士连名具控。如果属实。必须严查重办。俾资整饬。兹经一一讯明。仍系无情之词。藉端捏控。即如词内所列王宝文王之桢二案。均关人命重情。而当时尸亲何以不控。保长何以不报。其无情一也。不报不控。而里邻亦无闻见。凶手亦未畏避。其无情二也。不控于尸亲。而控于毫不相涉之职监。且不控于登时。而控于数年之后。其无情三也。刑名重案。例须检验。不控于有司。不控于督抚。而控于不理刑名无案可查之学政衙门。其无情四也。定例。伤痕最重保辜。或二十日。或三十日。极重之伤。加以余限。至七十日为止。今据称王宝文以道光二年被殴。至五年六月伤发身死。即照保辜。亦在数年之外。为律例所不载。洗冤录所未有。其无情五也。此等呈词。不待识者而知其伪。即学臣原批。亦以类扛帮驳斥矣。乃复据以为言。未免自相矛盾。又学臣言。告漕之人。必实有顽抗。乃予押追。今一例发回押追。地方官恨其上控。倍加抑勒。仍科以抗粮之罪等语。查良民负屈求伸。与刁徒藉端捏告。名同而实异。其间或一亩全无。而妄称掯勒。或升斗未交。而遽行蓦控。或一人而包揽至数十户。或一控而匿不赴审。此等伎俩。无非以控为抗。藉讼分肥。与良民之控漕者各别。臣前折声明。谓必须查其是否粮户。有无抗欠。正学臣所谓实有顽抗。并非凡遇告漕者。即行押发也。况押发完漕。系嘉庆十六年前任督抚通饬旧章。不自近日始。臣任内押发之案。亦不过十之一二。并无一例押发之例。不知何所据而云然。臣前言刁徒横索陋规。庸劣之员。但仗漕书为抵御。权既下移。獘更丛出。层层挟制。陋规日添。势必取偿乡曲之良小户。为补短牵长之计。以致浮者愈浮。苦者愈苦。乃此间受敝之实在情形。言之可胜太息。而学臣以为官吏婪索。是其常态。纵无此等生监。而小民之被苛征。亦不能为稍减。此正刁生劣监所执为口实者。殊不思陋规即出于浮收。欲减浮收。先裁陋规。实一定之理。若逆料有司之不减。而谓陋规可存而不论。已非釜底抽薪之计。况整顿士习。首严义利之辨。以主持教化者而为此论。似非所以训士也。学臣又称。年来生监。因漕被革者多。从未闻有漕书获咎。查生监被革。或因漕事。或因他案。部中有册可稽。计臣两年来。审结漕案。仅革去武生费长春费震雷二名。监生朱心灼一名。而漕书则斥革甚多。如朱心灼案内。即革去漕书吉惠嘉萧永瑞俞兰言姜佩兰姜定符倪显揆六名。奏咨有案。其余随案斥革者。不一而足。系属寻常事件。例不咨会学政衙门。学臣目所未见。宜其诧为事所未有也。学臣奏稿。自明奉　　上谕后。至今未见移送。而外间传述殆。正恐刁生劣监。恃以无恐。则白规终难尽革。而小民之累无穷。甚或酿成事端。则所伤实多。转非所以保全善类。伏读前奉　　谕旨。此项积獘已久人数众多当整顿之初怨谤沸腾甚或纠众肆闹捏词京控势所必至该抚惟当不避嫌怨不稍偏徇无庸预存畏葸之见仰见我　　皇上鉴空衡平。无微不喻。一切阻挠牵掣情形。早在　　圣明洞照之中。夫徇众沽名其势顺而易。力挽颓波其势逆而难。臣来自田间。受　恩深重。断不敢畏难而避怨。致令刁风日长。民困难苏。所有遵　　旨查讯漕案实在情形。合并缕晰附陈。

　　请严革征漕积獘疏道光二十四年　　
陈岱霖

臣伏见近日直省地方匪徒滋事之案。小则聚众拒捕。大则戕官扑城。如湖北之崇阳。湖南之耒阳。比年以来。层见迭出。揆其致衅之由。多缘征漕而起。即现经盘获台湾滋事之武生郭光侯。亦在刑部供有知县官于收漕时欲行帮贴番银之语。虽所供难以遽信。而地方官之不能洁己奉公。予以口实。亦可概见。窃思食毛践土。小民具有天良。性命身家。愚贱谁不爱惜。岂有甘心为乱。自蹈刑诛。自州县官任意浮收。无所顾忌。遂致舆情不服。屡酿事端。臣以为欲靖地方。宜除漕獘。欲除漕獘。宜清獘源。清源之道。其要有三。臣查近年漕务之獘。论者无不以旗丁苦累。需索州县帮费为词。在该丁等托于苦累。横向州县需索。固应严加饬禁。而各州县在省需次。积累者多。即调任升任之员。亦有此任亏那。恃彼任以为弥补者。又或办理差务。供应上司。一切支销。半由垫办。至计无所出。辄向管漕书吏称贷银钱。盈千累百。迨征漕之日。一任书吏包揽。高下其手。州县利于借贷之便私。书吏乐于取偿之加倍。官吏朋比。竟成锢习。此獘之宜革者一也。外省州县。各按某村某里。设有催漕胥役。开征之始。分投四出。每至一家。多方讹索。固已不胜骚扰。其尤甚者。该役等于乡居窵远之户。先期垫完。截其串票。迨该花户踵至。则无可交纳。而该役遂得执串刁难。加倍勒掯。往往有应输升斗之粮。完至数石。而不能了结者。竭小民之脂膏。供蠹役之婪饱。此獘之宜革者二也。至若地方之刁生劣监。平时出入衙门。包揽词讼。一遇收漕届期。州县官广张筵席。邀请至署。面议粮价。分送漕规。多者数百两。少者数十两。谓之漕口。又有不受漕规。但代各花户包揽完纳。一切帮费。任其入己。阳避食漕之名。阴收渔利之实。谓之情米。傥所欲未盈。则把持阻挠。无所不至。此獘之宜革者三也。三獘不革。漕务不清。遂致桀黠之徒。乘机煽诱。意图挟制。地方官始既不能绥戢。继复意存畏葸。动辄请兵剿捕。而不肖员弁。又复张皇其事。以图虚冒军功。幸邀升擢。即迅速蒇事。而地方固已阴受其害矣。若不亟清獘源。将来因漕起衅。必致动成巨案。相应请　　旨饬下直省有漕各督抚。于臣所指獘端。随时厘剔。严加惩办。傥督抚意存瞻徇。任听不肖州县藉漕营私。别经发觉。惟该督抚是问。庶漕务可期肃清。地方亦臻安谧矣。

　　南漕分成折色易滋流獘疏道光二十九年　
两江总督李星沅

窃臣接准户部行知。以臣前奏抽查折漕力求有利无獘一折。现经王大臣会议覆奏。并开呈折漕酌办章程六条。奉　　上谕。着李星沅即会同江苏浙江巡抚将新议与旧章悉心参酌妥办等因钦此。当即钦遵恭录咨会江苏浙江抚臣。屏除意见。体察会商。另折奏请　训示。伏查造报积欠一节。前次奉到　　谕旨。即同江苏抚臣饬司督属依限赶办。并奏明添派委员提催。臣前折所陈。语多悬虑。盖为实银筹补。非为实帐报查。且为抽查计期。非为清查展限。兹荷　　重申巽命。谆切详明。益当懔遵画一。不准稍有迟误。至南漕改折一节。果能勉循　　恩谕。因地制宜。以苏民困。及王大臣原议。一转移间。经费有补。此变通尽利之举。奚容以难办为辞。臣所见为难办者。惟恐　国计民生。功效未能立应。而或不肖州县。明开浮勒之端。不法吏胥。暗长讹索之渐。曷敢轻于尝试。臣前折首重采买。于折征意有未尽。谨再为　　圣主披沥陈之。查户部则例内。开载漕米改折。江苏粳米。每石折银一两。粟米。每石折银七钱五分。改兑米。每石折银一两二钱。例价为数甚轻。照此折收。官民称便。惟南方粮值贱。北方粮值贵。加以水陆运脚。非例价所能采买。不得不酌量议增。而示谕例有明文。漕政攸关。迥非州县通融办法。若就州县折色。分别轻重等差。无论各州县情形不同。即一州一县中。情形亦各不同。治丝而棼。几无端绪。且不能舍户部定例。转执州县勒价为凭。多则征收不前。官项又将挪垫。少则采买不足。仓储洊至周章。此　国计之难也。

通行一条鞭征法。易知易从。今以某州县额漕内应折米若干。某里某户额漕内。又应折米若干。数目奇零。催科细碎。粮册粮票。开载愈繁。且如折银完漕。按照市价。而银价时有长落。将今日少完。明日复多完乎。年景时有丰歉。将今岁少取。明岁复多取乎。小民正愁谷贱。兼值银荒。以有易无。辗转亏折。而又不得确数。输将恐后。仍叹追呼。此民生之难也。州县藉有帮需。不免私收折色。然以羡补不足。尚未敢显著为令。且皆制钱洋钱。随便抵算。非若折漕解部。必须一色见银。今如明示折收。又未通行定价。州县将无顾忌。假公济私。甚至为通收分解之獘。征收从重。报解从轻。视帮需为盈余。并火耗以加费。迨经查出参究。闾阎受累已深。况运费能减不能裁。如令折色若干。全行解部。本色若干。将何交帮。势非折而又折不止。此防州县浮勒之难也。吏胥为良民害。由来久矣。江苏漕额最重。科则最重。粮书经造。句串诈混亦最重。即照定额征漕。獘已层出。若复兼收折色。听其参差不齐。此辈因缘为奸。更可高下其手。多一名色。多一利孔。本官固为所挟持。上司亦不胜拏办。脂膏朘削。究惟编氓任之。此防吏胥讹索之难也。夫法穷则变。原可更新。变而难通。不如守旧。臣有统辖之责。既未能力全漕额。预拟丰收。复何能胶执臆说。致乖大体。他省赋轻额少。或可议行。独于江苏时势。揆度利害。总觉行之维艰。同一为　国为民。王大臣筹议于内。疆吏筹办于外。均非意存成见。伏读　　上谕。准米折银以百万石为率系约之词亦在该督抚等权衡缓急施行钦此。又王大臣奏称不得已议及折征如何核办方臻妥协等语。仰见　宵旰勤求。盈廷襄赞。祗期万全无獘。此中委曲繁重。即臣备员江省。亦未敢自信周知。钦奉　饬发折漕酌办章程六条。谨当会同江浙抚臣。再三悉心参酌。或兼新议。或仍旧章。或民折官办。地方径行解银赴部。或带征缓漕。届期专款折银报完。利取诸因。事惟其便。不敢以一奏塞责。此折力疾创稿。谨缕悉陈奏。伏乞　　皇上圣鉴。

　　请严禁州县加增钱粮疏　
监察御史王兆琛

恭查嘉庆七年五月。钦奉　　　上谕。州县征收粮赋原应遵照定例令粮户封银投柜间有零星小户听从交钱者亦以便民若将额定粮银概行改折钱文则州县官以钱无定额势必任意加增浮收虐取朘削小民伊于何底应通谕各直省督抚严饬征粮州县将以银折钱之獘永行禁革等因钦此。　　　圣谕煌煌。俱宜懔遵。乃近年折钱征收。日加日多。如本年山东黄县。以加增钱粮滋事。则藉银价昂贵为辞。现在他州县。亦皆持此说巧为掩饰。窃以山东通省地方而论。民皆务农为业。并无富商大贾。奇异货贝。不若他省银价之贵贱。视商贾之通塞也。是以年来银价。库平一两。值京钱二千五六七百文不等。时赢时绌。无甚悬殊。并非今年独昂。且如果银价昂贵。倾解不敷。何不恪遵定例收银。民虽十分苦累。断不至有怨言。如云滨海民间难以买银。故官为收钱倾银。独不思民既无处可买。官又从何处买来。乃银价虽贵。而犹不收银。可见折钱征收。显有侵蚀情獘。诚如　　　圣谕所云。钱无定额。势必任意加增。此非因银贵而始加之明证也。夫既不收银。即照旧收之数折钱。亦可安于无事。乃今年加一百。明年加二百。日加日多。靡有底止。又复托词于州县需用浩繁。夫人事之日烦。物力之日艰。此官与民共之者。官以用不足而朘诸民。民不足而将谁朘乎。臣窃见外任州县。有居极苦之缺而丝毫无累。有处极美之缺而负欠累累。并且亏空　国帑。可见足与不足在奢俭谨肆之闲。不在钱粮之加与不加也。臣所见山东各州县。民间钱粮。往往于上忙已完大半。下忙即早全完。乃昨户部具奏各省征收钱粮。曾无全完省分。其以官欠为民欠。不辨而明。是　国帑之盈亏不必计。民力之艰绌不必惜。独贪婪无厌之溪壑。必不可不使之盈也。且狱讼之不平。盗贼之不除。其害不必人人被之。现任官不能整理。犹冀其去任而来一贤者。若加增钱粮一节。则合邑之人被之。且此官一加。后来之贤者亦必不复减。其不贤者更照此加增。官之获利祗在任之数年。民之受困即数十百年而不能复去。且使州县果能与百姓约定。一加永不再加。民亦隐忍受之。其加而遂以滋事者。诚为今岁一加。明岁之加更甚。脂膏有限。剥削无穷。此百姓实在屈抑之情形也。相应请　旨饬下山东抚藩。严查各州县征收钱粮。务从民便。其愿交银者收银。其愿交钱者照旧折钱。不得藉端于银价昂贵。不得托词于民间无处买银。更不得饰以州县需用浩繁。钱粮征收拮据之语也。臣谨就现在民情据实而言。伏乞　　皇上圣鉴训示。

　　酌拟通查豫省积獘疏咸丰五年　　
钦差大臣张之万

窃查豫省去岁抗粮杀差纠众之案。层见出。其尉氏许州禹州辉县各案。均经抚臣先后　奏明。此外之旋聚旋散。未经入奏者。尚复不少。臣再四筹思。就耳闻目睹情形。窃有以推原其故。皆因连年豫省兵差络绎。不能不借资民力。即民间暂垫应领之款。当此库项不充。亦何能给发。即间有给发。亦未必及民。而被贼窜扰之区。疲敝尤甚。虽年谷顺成。而商贾不行。银价日贵。谷价日贱。现时自湖北肃清以后。大河以南。银价稍减。而民间石粟。尚不得易一金。转为谷贱伤农。且自钞法之行。以制钱二串作银一两。小民无知。河南各州县征收粮银。百姓自封投柜。以银完纳者。本属无多。大抵以钱交收。其价亦非以银为低昂。又系向有旧规。其多者制钱三串有奇至四串。其少者两串数百文不等。若尽以两串作银一两计之。皆多赢余。而小民无知。遂以为　国之正课。皆系以两串完纳。于是奸民得所借口。良民亦随同附和。假联庄以聚众。托减粮以要官。地方官催科不急。则正课无着。催科一急。则动至激事。此处一动。邻境因之生心。此处甫平。彼处效尤又起。实在情形。大抵如此。现当　国用浩繁之时。以屡岁丰收。而钱钞不能踊跃。深为可虑。臣伏思奸民之纠众。皆谓减价完纳。非敢谓抗不完纳也。皆谓求减差徭。非敢谓不应差徭也。此皆我　朝二百余年深仁厚泽。我　　皇上好生之德。深洽民心。百姓感戴之殷。固结不摇之气。于此可见。及此而妥为办理。则此风可以顿止。臣伏查尉氏许州二处之案。其始皆不易办。而近日皆能拏获为首之奸民。联庄解散安静者。实由该州县尽去其多取于民有累于民之积獘。但留实在藉资办公之项。且与各绅民商搉利獘。酌定章程。明白晓示。而官民巳相安于无事。然则此日办理此等案件之定法。即当时爱民裕　国之要务矣。盖恬熙日久。积獘丛生。循良之吏。既属寥寥。吏胥侵渔。从而日甚。在无事之时。百姓尚可支持。当凋敝之时。闾阎岂能堪命。其所以此倡彼和。纷纷滋事者。未有敢抗　国课者也。怨官而已。亦不概抗官也。怨书差而已。固非一朝夕之故矣。然亦非尽州县咎也。一切支应摊赔无名之费。不能无所取于州县。州县何能不取于民间。若积獘之有病于州县者不除。但去州县之积獘。则州县不能多取于民。必致多亏于　国。从前积獘未除。州县尚不能无亏。况俱裁之。则其亏必甚。此又一定之势矣。臣昼夜思维。惟有清查积獘之来源。并积獘之在书差门丁者。庶可戢民奸而安闾里。可否　敕下抚藩各臣。拣派公正晓事素洽舆论之员。将现在曾经奸民滋事之县。及其附近各县。逐县清厘积獘。并会同司道府厅各官。通盘核实。查其确为办公之项。酌量减留。其一切无名之费。尽行裁汰。以体恤州县。事宽其既往。以去其讳饰之情。法严于将来。以杜其复加之渐。则獘源先清。民气自靖。然后严惩奸民。确核亏短。斯民困可苏。而　国用亦不忧其不足。若复因循弥缝。一处滋事。始思一处清厘积獘。裁减陋规。则滋事者可邀实利。而不滋事者仍受实害。是不啻教之滋事也。

窃恐刁风难靖。而刁民仍有所藉端。臣伏查河南百姓完粮。多系折钱。而按照银价折钱。并实在完银者。亦复不少。去岁钞法初行。漫无区别。百姓之完纳。仍是用银。州县之报解。则以银易钞。以现时银价与钞价计之。每银一两。易钞一两。可长至二三钱。是无益于民。有损于　国。而徒饱私橐。小民虽愚。此等情节。岂能使之不知。以闾阎之输将仰充　国课。原无不乐输。以稼穑之艰难徒供侵吞。其谁不咨怨。此又较之积獘之病民。而其情均有难平者矣。合无请　　旨一并饬下抚藩各臣。通省确查。无任州县蒙蔽。其向日系征银地方。务令按照搭钞成数。酌量减成征收。以期斯民均沾实惠。以杜侵渔。以通钞法。并明白晓示。使人周知。庶积獘可挽。而官民相安矣。臣愚昧之见。是否有当。伏乞　　皇上圣鉴。

　　报销安徽省抵征总数疏同治三年　
两江总督曾国藩

窃安徽与湖北连界。自楚师入皖。复郡邑。各州县支应兵差。款项无出。每立公局。按亩捐钱。以绅士经理其事。民捐民办。从不报销。日久獘生。县官不能过问。绅士亦互争利权。征求无度。百姓苦之。咸丰十一年八月。安庆省城克复。臣国藩督同司道出示。停止亩捐。稍苏民困。旋因募兵增饷。大举东征。势不能不重累闾阎。再筹经费。第以兵革之后。册档全失。丁漕混淆。遽征钱漕。竟无下手之处。当经善后总局。议以亩捐之法参用正供之意。查明各处熟田。按亩捐钱四百文。给予县印串票。以抵正赋。名曰抵征。一切收解动用。官为报销。兼设绅局襄办清查粮亩。仍不得稍侵利权。于同治二年二月详办在案。当时初易亩捐而为抵征。取之有制。民无重征之虑。操之自上。绅无侵蚀之权。行之二年。百姓既欣然乐从。军饷大有裨益。惟抵征虽与正供无异。而未分款目。难入奏销。且查亩有头绪。即宜仍还旧章。本年军事大定。臣国藩又于春间札饬。一律开办丁漕。以复旧制。所有同治元二两年安徽各州县收过抵征项下银米钱三款。自应专案作正报销。计银一两。作钱一千四百文核算。凡拨解司库者。银钱并计。共钱三十三万一千三百二十九串零。应由藩司报销。凡拨充粮台军饷者。银钱并计。共钱六十二万三百二十六串。米九千四百五十石。应由粮台报销。凡拨归善后局者。银钱并计。共钱七千八百串。合之地方州县供应兵差。均归军需造册。并入藩司衙门报销。据藩臬两司会详请奏前来。臣等查安徽办理抵征。系臣国藩与前抚臣李续宜先后会商。其时议定由李续宜主稿会奏。厥后李续宜患病丁忧。久未销假旋皖。而唐训方任内。日在危险之中。亦未出奏。以皖省抵征。系由督署始终主持。自应由臣国藩具奏梗概。仍饬布政司核明各属实征完解各数造册。由臣松年咨部查核。其三年以后开办丁漕。亦由臣松年届时奏销。所有皖省改办抵征两年收解简明总数。理合会折具奏。伏乞　　圣鉴训示。

　抵征之法。创自皖省。厥后江苏初复。钱漕未能遽征。亦援照办理。存此一疏。以见当时善后权宜之策。且为考赋役者备掌故焉。

　　沥陈江西省违例加征诸獘疏　　　　　　　
胡家玉

内阁抄出江西巡抚刘坤一奏。承准军机大臣字寄。同治十二年四月二十五日。奉　　上谕。左都御史胡家玉奏江西省钱粮定例征银一两随征耗银一钱今每两加征四钱显违定制请饬永远裁革不得再立捐款公费名目等语各省地丁钱粮均有定额若如该左都御史所奏是该省州县于正额之外违例加征民间受害何可胜言亟应速为禁止着刘坤一严饬所属州县等恪遵定例不准丝毫浮收如查有私立捐款公费名目额外加征即严行参办等因钦此。钦遵转行司道查办去后。兹据该司道会详。请仍照前议。将丁漕加征银两。分成提解司道两库。以抵捐摊之款。分给道府州县。以抵漕规节寿礼月费各陋规等因前来。据实直陈一折。奉　　朱批。览奏已悉即照所议办理仍随时认真稽察傥有丝毫浮收即行从严参办钦此。仰见　　皇上轸念民艰。严禁浮收。不准丝毫扰民之至意。惟该抚所奏。语多牵混。流獘不可胜言。请为我　　皇上详细陈之。　国初酌中定赋。本无耗银。雍正十三年十月。奉　　　上谕。向来州县征收钱粮因银色倾销之耗折解送有路途之盘费故于正项之外征收耗羡嗣经诺敏田文镜倡为提解归公之法各该督抚就本省情形酌定分数征收以为各官养廉及地方公事之用惟耗羡一项可减而决不可增可于格外从宽而不可于额外多索傥于所定分数外多取丝毫该督抚即行提参重治其罪傥督抚徇隐不举一并严加议处等因钦此。既酌给各官养廉。以为办公之费。而地方公事。又准动用耗羡以免摊捐。重惩浮收。豫防加派。立法极为美善。故乾隆二年。有严禁四川每银百两提解余平二钱之　　　旨。乾隆六年。有严禁山西每银一两加收耗羡三分之　　　旨。道光二年。直隶藩司屠之申请每地一亩摊征差银一分。有藩司冒昧陈奏。交部严加议处之　　　旨。诚以法制一定。稍有动摇。獘将不可究诘。自雍正至今百数十年。直省督抚。从无敢于正赋外请加丝毫者。兹据该抚所奏。如地丁一两。连耗征银一两五钱。今减去一分。较一正一耗之定例。浮收已三钱九分矣。漕折每石征银一两九钱。较一两三钱之部章。浮收已六钱矣。江省起运丁银一百五十五万三千余两。每两以加三钱九分计之。浮收银六十万六千两有奇。起运漕米七十六万七千余石。每石以加六钱计之。浮收银四十六万两有奇。加以存留之银米。逾限加价之漕折。每年统计浮收不下一百三四十万两。此诚同治四年。户部议驳护抚孙长绂所奏云。未定章程以先。征多报少。尚须曲为弥缝。既经奏明以后。假公济私。更可肆无顾忌者也。不独江省瘠敝之区。每年加此巨款。民力实有不给。且显背　　　列朝之圣训。非为臣子者所宜出也。该抚奏称。若必照例征收。则文武乡试等项不敷之经费。势必摊捐等语。

查江省杂支。例定四十余款。原奏所开。如岁科两试之类。多属例不应支。至文武乡试。例准动支地丁及耗羡银一万二千八百余两。已不为少。加以鱼米油盐棚席竹木一切琐对象。悉由各行户采办。官价甚微。行户赔累甚巨。承办之员。如果实用实销。经费何至不敷。就令稍有短绌。如近年来援例在税契等闲款动支。部议未尝不准。何至摊派累民。且江省耗羡例征银二十三万三千余两。今该抚于丁银项下。每两提银一钱。漕折项下。每石提银二钱。合计银不下三四十万两。较例定耗银。数几倍之。即有公用。何须如许支销。闻前藩司文辉交卸时。库存前项银二百余万两。道库尚不在此数。凡此充牣其中者。孰非小民之膏血乎。安用此多藏为也。原奏又称。道府养廉无多。州县养廉甚少。向藉漕规节寿礼月费诸陋规以济用。今请将各项陋规裁革。而于加征项下。每漕折一石。提解粮道银二分。每丁银一两。漕折一石。各提解知府银五分。州县每丁银一两。加征银二钱四分。漕折一石。加征银三钱三分。以资办公等语。臣查养廉之制。视官职之大小缺分之繁简为等差。俾各该员办公有资。不得藉端苛索。今乃于养廉之外。另立办公名目。即以南昌一县而论。丁银四万八千余两。每两以加二钱四分计之。岁取银万余两。漕米五万六千余石。每石以加三钱三分计之。岁取银一万八千余两。该县养廉一千九百两。今所加之数。比养廉多十五六倍。比巡抚藩司养廉多三四倍。摊捐各款。既已豁除。道府陋规。另行提解。此盈千累万者。徒饱该县私囊也。不更于　　　世宗宪皇帝制养廉以杜浮收之深意。相剌谬乎。原奏又称。江省各衙门供应。无一不取之于州县。州县不得不取之于民。从前地丁每两。征银一两七八钱。征钱三千数百文。漕米每石。折钱七八千。或银八九两。官民交困。吏治日弛等语。果如所奏。是从前州县浮收。倍于今日。民诚困矣。官何困之有。今日之官。岂不更困乎。夫吏治之坏。坏于供应之繁。上司养廉优厚。一切铺垫供应。例不准向州县索取。节寿礼月费漕规。尤应严禁。不思清致獘之源。反借办公之名。以文收受陋规之实。名为官无馈赠。较馈赠更多。名为吏绝苞苴。较苞苴尤甚。此端一开。纵有好州县欲洁清自守不苛索于民而不得。一省如此。一省无廉吏。直省如此。天下无廉吏。弛浮收之禁。长贪酷之风。吏治有不日坏者乎。原奏又称。自定新章后。十余年来。裁减浮收。不下千余万等语。夫裁减浮收。洵为仁政。如同治四年五月。奉　　上谕。浙江省各属浮收钱粮迭经左宗棠等奏请核减兹复据马新贻奏称查明金华府属共减去钱十五万六千一百余患米五百二十余石衢州府属共减去钱十万三千九百余串米六十五石等因钦此。今江省所谓裁减浮收者。究系何项。名为十年减千余万之浮收。实则每年加百数十万之赋额矣。江省未行新章以前。臣不敢谓各州县绝不浮收。第法禁甚严。尚不至肆无忌惮。今则明定章程。准其浮收。百姓祗怨有司贪惏。上司徇庇。今既着为令甲。大张晓谕。奉　　旨加征。百姓将不怨州县不怨督抚。而怨　朝廷矣。可乎。

原奏又称。前护抚孙长绂因试办数年。官民称便。当将征收丁漕新章具奏。部议准行等语。查同治四年。户部议覆孙长绂原折。内称江省丁漕。经督臣曾国藩等议定。每地丁一两。连加一耗羡。折收足钱二千四百文。每漕米一石。折收足钱三千文。准如所奏。所请丁漕逾限加价及改收银两之处。断难准行。应毋庸议。是部议只准收钱。不准加收银两也。收钱虽非定例。而民有数便。以稻易钱。免兑换之费。钱有确数。有定质。免添平补色之费。自军兴以来。各督抚因时制宜。皆以征钱为便民之举。既不显违定制。令　朝廷蒙加赋之名。又酌留有余。以备州县供支之不足。故湖北浙江。俱勒石以垂久违。江省虽未勒石。民甚便之。迨同治七年。抚臣刘坤一奏改旧章。请将地丁之每两收钱二千四百文者。改为征银征一两五钱。较定例明加四钱矣。漕折每石收钱三千文者。改为征银一两九钱。较部章明加六钱矣。于是东乡县民鲁鱼典等。以知县违例加赋。聚而哄闹。该抚派勇二千。剿办四月。见诸奏牍者。枪毙五六人。斩决三人。绞候入情实者六人。监毙及军流十余人。此数十辈民命。谁促之死耶。经此番从重办理之后。各属闻风而惧。谓稍一龃龉。祸不旋踵。遂俯首帖耳。以听有司之剥削。官便矣。而谓民皆称便。恐未必然也。原奏又称。如于一正一耗之外。丝毫无得多收。恐徒有减赋之虚名。转贻浮收之实患等语。夫减赋非虚名也。同治年间。如大学士李鸿章奏减江苏漕额八十余万石。总督左宗棠奏减浙江漕额三十余万石。实惠逮于穷黎。洵能宣布　朝廷德意。舆论韪之。臣两次奏请减免者。乃赋额外每两浮勒之四钱也。与正赋无涉。抚臣认为减赋。是直以浮勒之银为正赋。将户部一正一耗之例。改为一正五耗。赋外加赋必至耗外加耗。传曰。作法于凉。其敝犹贪。作法于贪。敝将若之何。总之　国家之赋额。不可加增。官吏之陋规。必当禁革。嘉庆二十五年。尚书英和奏请查明州县陋规。明定限制。经侍郎汤金钊奏。言陋规皆出于民。州县犹未敢公然苛索。恐上司知之而治以罪也。今若明定章程。即为例所应得。势必明目张胆。求多于额例之外。虽有　　　严旨。不能禁矣。时尚书汪廷珍等。俱先后奏阻。　　　上手谕曰。朝有诤臣连章入告使朕中黑白分明无伤政体朕不胜欣悦之至钦此。又道光元年。两江总督孙玉庭以南漕浮收不能尽去。议请酌收漕折银。汤金钊又争之曰。康熙中有永不加赋之　　　诏。此大清亿万年培养国脉之至计也。前有议加征耗羡及公费银两者。均经户部以事同加赋议驳。今准其略为浮收。则不肖者益无顾忌。而浮收且十倍于往日。徒为　盛朝开加赋之端。臣窃惜之。疏入。事遂寝。论者谓前明之失人心。由于加赋。我　朝鉴之。故永不增加。然臣考明季加赋。藉充边饷。今江省加赋。徒供陋规。损下而不益上。利归于官。怨归于　国。獘政殆又甚焉。至漕折逾限加价一节。原奏分为三限。逾初限者。每石每限。各加银三钱。稍有力之户。莫不于初限完纳等语。是逾限者。乃无力穷民也。穷民业不能如限完纳。而更以加价重困之。势不至于孟子所云称贷而益转于沟壑不止。为民父母忍乎。且加价之獘。有不可言罄者。

查同治四年。户部议驳孙长绂分限加价一折云。各属开征日期。惟州县主之。小民输纳日期。亦惟州县知之。此中獘窦。不惟部臣无由考核。外省即上司亦难稽查属吏。将见取诸民者。无不逾限加价。归诸公者。皆为依限额征。该护抚谓不准于征数外丝毫另取。此逾限加价。即另取之大端也。又谓不得于提数外续有加提。此八成归公。即加提之巨款也。部议最为透澈。即同治七年。户部议覆刘坤一所奏。江省粮户住址无定。非逾限加价。实无把握一折云。查江苏完粮。逾限加价。止分年内年外。尚且奏令截数报部。今该省以一个月为限。二三两限。每石各加银三钱。较江苏章程。愈为繁琐。应令该抚将各属开征日期。及每届一限已收未收漕粮总数。专案报部一次。即准照章加收等语。是未能届限项目报部。不准加收也。江省有漕州县甚多。该抚能一一届限查核乎。能次次专案报部乎。部中以繁琐必不能行之事责之该抚。使之知难自止。而该抚以为准令加收。抑又误矣。方今直省各州县未必尽无规费皆不滥支也。假令于例不应支之经费。而虑其不敷于法。所当禁之陋规。而谋其不足。各援江西现行事例以为请。　　皇上将概允之乎。抑不允之乎。不允。则直省之民皆守定例。而无加征之苦。江西之民独奉新章。而有巧取之累。办理未免两歧。允之。则显违二百余年之　　　祖制。以加派于民致　　皇上受加赋之名。　朝廷敛病民之怨。天下后世其谓之何。臣忝膺言责。凡有关于　国计民生利獘者。不敢不披沥上陈。合无仰恳　　皇上天恩。明降　　谕旨。饬下江西巡抚。恪遵本年四月二十五日　　上谕。严饬各州县。于正赋外不准丝毫浮收。并不得将上司之铺垫供应。道府之漕规节寿礼月费诸陋规。巧立办公名目。取之于民。以存　国家大体。俾中外闻之。咸懔然于赋额必不可加。官箴必不可隳。民生必不可朘削。不惟江省之幸。实天下之福也。臣为　国体民生起见。激切渎陈。是否有当。伏祈　　圣鉴训示。

　　遵查江西征收丁漕疏　　
江西巡抚刘秉璋
  </div>
  <div class="pagination">
   <a href="皇朝经世文续编_page62.html">
    上一页
   </a>
   <span>
    ...
   </span>
   <a href="皇朝经世文续编_page58.html">
    58
   </a>
   <a href="皇朝经世文续编_page59.html">
    59
   </a>
   <a href="皇朝经世文续编_page60.html">
    60
   </a>
   <a href="皇朝经世文续编_page61.html">
    61
   </a>
   <a href="皇朝经世文续编_page62.html">
    62
   </a>
   <span class="current-page">
    63
   </span>
   <a href="皇朝经世文续编_page64.html">
    64
   </a>
   <a href="皇朝经世文续编_page65.html">
    65
   </a>
   <a href="皇朝经世文续编_page66.html">
    66
   </a>
   <a href="皇朝经世文续编_page67.html">
    67
   </a>
   <a href="皇朝经世文续编_page68.html">
    68
   </a>
   <span>
    ...
   </span>
   <a href="皇朝经世文续编_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
