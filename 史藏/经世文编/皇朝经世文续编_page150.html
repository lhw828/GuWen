<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 150 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 150 页/共 192 页</h1>
    <div class="content">
　　驳王夫之李纲论　
李元度

宋宣和七年。金人南侵。徽宗传位钦宗。议东幸。割地乞和。李纲言祖宗疆土当死守。尺寸不可与人。帝纳之。明年。徽宗幸亳州。白时中李邦彦等请钦宗幸襄邓。纲曰。天下城池。岂有如都城者。舍此欲何之。宜坚守以待勤王之师。乃以为东京留守。会报中宫已行。帝变色曰。朕不能留矣。纲泣拜以死邀之。乃止。明日趋朝。乘舆已驾矣。纲言六军家属。皆在都城。万一中道散归。陛下谁与守。且敌知乘舆不远。以健马疾追。何以御之。帝感悟。命纲缮守具。金人来攻。力战御之。斩数千级。统制马忠复败之。金遂议和。纲力言三镇不可割。又言敌孤军深入。宜扼河津。绝饷道。待其食尽力疲。纵使北归。半渡击之。可必胜。会姚平仲袭金营不克。议遂寝。寻罢纲以谢金。陈东等伏阙力争。始复官。然卒称侄。割三镇。纳金币以和。京师解严。出纲为两河宣抚使。罢所起兵。又罢知扬州。又落职安置建昌军。明年四月。金人遂以二帝北去。宋事不可为矣。乌虖。使纲终相位。金人必不敢再至。即至亦有以御之。何遽罹此辱哉。君子是以叹息痛恨于任纲之不卒也。明季王夫之作宋论。乃谓国君死社稷。天子则不然。天子弃都城。而固有天下。未丧其世守也。纲拥孤城。迟回于栈豆。卒使二帝俘。六宫虏。上下交绝其大命。敷天之痛。实纲为罪魁。乌虖。是何其持论之偏激。而好恶拂人性耶。夫守城与弃城。功罪不待问矣。敌未至而迁。是弃城也。可守无过都城。若之何弃之。况纲守城已着奇功。所谓能发能收者也。而反指为罪。然则都城必不当守。遇警必委而去之。视弃宗庙社稷宫室府库百官兆民若敝屣。而后为识时务耶。信斯言也。白时中李邦彦张邦昌耿南仲辈。皆宋功臣矣。不宁惟是。澶渊之役。请幸金陵之王钦若为功。寇准反为罪矣。土木之变。请南迁之徐珵为功。于谦反为罪矣。古今有此公论乎哉。且夫襄邓去汴京。不过数百里。我能往。寇亦能往。钦宗即出奔。扞牧圉者。不外时中邦彦张徒也。金傥以健马疾追。二帝之北行。不待改岁矣。而谓弃都城仍不丧天下。其谁信之。况都城早弃。则焚掠搜括之惨。其受祸更速。然后知纲之议确不可易也。或曰。王氏痛明愍帝之亡。谓不用南迁之议所致。因迁怒于纲耳。吾又以谓不然。明至崇祯之季。不迁亡。迁亦必亡。当是时。文臣如范倪。勋戚如刘巩。均无尺寸柄。除一死外。无可为者。即欲南迁。诸臣中不特无郭子仪李光其人。亦并无李怀光其人。与其托命于李国桢曹化之手以取辱。不若死社稷之得正而毙也。王氏身事残明。彼宏光之逃。唐桂之播迁。皆所目击。曾何足以救亡。且就令南迁实可以后亡。以责明季诸臣可也。归狱于纲不可也。宋建炎之末。亦尝窜海上矣。而终不获延一日之祚。然后知纲之议确不可易也。王氏此论。不足为纲损。吾惧后世谋国者。祖其邪说。敢犯千秋之清议。而以宗社为尝试。是以发愤论之。至其论陈东之伏阙为胥动浮言。而并以咎纲。抑更不足辨矣。

　　书守城辑略后　
谢章铤

天子之守在四夷。诸侯之守在四境。大夫之守在四至。守在城非策矣。古之用兵者。攻心不攻城。言战不言守。守必由于战也。且夫四境破碎矣。守省城何为也。四至縻烂矣。守县城何为也。无论其不可守。即使可守。而守土之责遂毕乎。孟子曰。凿斯池。筑斯城。与民守之。即继之曰效死。乃知守者死法也。非万死不出此也。然天下有仓猝之时。则亦有仓猝之计。意在城而用意不在城。用意不在城而有时用意在城。其中亦有法焉。则夫孟子所谓天时不如地利。地利不如人和。置之死地而后生。归于得人心而已矣。是众志成城也。守有形之城。不守无形之城。法有时而穷。城存与存。城亡与亡。城竟亡矣。一暝不顾。究何益于城哉。乃知守城之法。备一策焉耳。孟子所谓无已则有一焉。孔子所谓去食去兵。自古皆有死也。兵法曰。静如处女。动如脱兔。致人而不致于人。先为不可胜以待可胜。守四境者。虽越境而战于邻省可也。守四至者。虽越至而战于邻邑可也。死守一城。吾决其城之不守矣。读是书者。其勿区区于守城哉。

　　围砦说　

高延第

围砦壁。始于西汉之末。即古之所谓保也。礼记四鄙入保。郑注鄙界上小邑小城曰保。盖所以卫民人。防侵轶。即先王设险保民之遗法也。秦人堕名城。戮豪桀。其迹当废于此时。西汉之末。赤眉铜马之属。以数十万计。方羊天下。所至民物埽地。实后世流寇所自始。其时第五伦樊宏之徒。多筑营堑以自全。晋唐以降。遂有主砦主壕砦使之名。朝廷设官置戍。与城邑无异。明季张李之乱。河北之人。连小村为大村。筑砦自保。伺隙耕作。多获全济。　国朝嘉庆初。教匪扰秦蜀。历年不能定。其后官教民立砦。坚壁清野以困之。贼遂破灭。道光中。尝访其事于土人。又有老仆年七十余。少时尝充勇目。习知其事。咸云。贼之初起。无巢穴资粮。望屋而食。其时民皆散处。人畜被野。一闻寇至。相率远遁。贼因聚而掠食。闻官军至。则焚居室与余粮。往窜他邑。所过为墟。被贼之人。无屋以居。无粮以食。无器械牛畜以耕作。不胜困迫。转入贼中以求活。于是贼势益张。长吏坐孤城。四望皆白野。惴惴自守。犹恐不能保。无敢言击贼者。官军尾追。每苦粮运不继。奔走饥疲。锐气益衰。贼乃始败官军。破城邑。其事益棘。于是中外合议。教民依险筑砦。聚老弱资粮于其中。简其壮健者为练勇。使之固守于其外。当路之砦。分寄军储甲仗。以官守之。当逐战时。砦人结队以辅官军之势。兼护军储。转相传奉。师得宿饱。而贼所至皆清野以待。其险阻又为围砦所据。攻之则无以为资。舍之则无所宿顿。始大败溃散。故蜀中围练之法。汔今未尝废。然则围砦之设。不独民自为卫。亦所以折贼锋。辅军势。与城池相为表里者也。其法于中原平野无险阻之地为尤宜。而能措置于无事之时则尤便。或谓围砦立。则豪暴者多主其事。或藉以合众生事。往往功不补患。呜呼。此浅虑之人。因饐废食之说也。夫十室之邑。必有条教。百夫之长。必具约束。况乎合大众。联百城。岂听其自为废置。漫不相知。苟幸其无事而已乎。且夫天下所以多事。由于吏不奉法。吏不奉法。则宰治失当。疾苦不闻。民罹水旱饥困而不知省。则怨毒疾视而仇其上。及其有事。又莫不畏缩掩覆。偷安于一时。终不敢出身犯难。为国家计久远。审其如此。则虽如秦之堕名城杀豪桀。陇上辍耕之人。犹足以作难。岂必围砦团练而后能为患哉。人徒见今围长练总。往往豪暴武断。梗治犯法。因谓团练不可立。不知今之围砦。皆刱于多事之际。夫多事之际。法禁必弛。莠民必多。其人大抵丧家失业。轻生习乱。号召乌合。无所系属。此所谓与乱同事。乌得无争且乱哉。若其未乱之始。家犹有盖藏。人犹知畏法。诚能于此时号令天下。仿古城保之制。量其人民众寡。田畴远近。设立围砦守御之具。听其人之自置。推其中为众所信向者二三人主其事。而上其籍于官。稍以军法部勒之。使略知守御攻战之说。凡盗贼异端之窃发。责其伺察。而其赏罚。长吏暇时巡行其地。省其农桑。询其疾苦。谕以奉教令。安生业。与守望赒捄之义。官与民相习。民与民相亲。凶年有所备。乱至有以弭。民将趋之不暇矣。

至于梗化生事之人。何地蔑有。在于随时诇察。正其罪而诛之。甚者比其人而歼之。勿少纵舍。则犯令者自希。如是。则盘石之固得。坚凝之势成。又何至于一夫发难。糜烂半天下。而后以一切苟且之法治之哉。且天下治乱之故。非可以一端尽也。大抵承开刱之后者。其治在于休养安靖。培其元气。使之敦庞纯固。而后可与兴太平之理。承中衰之后者。其治在于整齐严肃。振其惰气。使之奋迅兴起。而后可与图未来之患。昔天下尝多故矣。及大难既夷。围砦团练之法。未具而旋废。人情偷惰。吏治废弛。民气嚣张。盗贼充斥。会匪集聚。反有甚于未乱时。是安可不急讲夫振之之术哉。夫必欲泛楼船。刱奇器。逐利于不可测之地。以决一旦之命。此吾之所不得为者也。修政事。固民心。崇本业。谋富强。自立于不败之地。以折狂谋而销兵气。此吾之所得为者也。苟知图其所得为。则凡利国家便民事者。皆可举而行之。内患不生。即外侮不作。长久不拔之基。固已具矣。又岂独一围砦之废兴而已哉。

　　筑隘记　
何庆元

古者国有重险。城郭沟池树渠守内。山林川谷邱陵守外。凡造都邑。必周知其四境之阻。因其山川。达其道路。治其固。与其守法。民皆有职焉。国有故。则籓塞阻路止行者。官司率其属与地之众庶守之昼三巡。夜三鼜。虽有卒然之警。民安堵。寇罔获蹂躏。其备豫也。桂为楚徼。南偪粤。东邻豫章。西北接兴东壤。重山峙其外。壁立环。巍峨亿万雉。因其闲窳凹者稍辟焉。才可通往来。委折峭险。狭踰彭门。四境率如是。道光二十一年辛丑。予来宰斯土。会粤氛。奉檄戒备。先严保甲。清宄慝。乃率耆老搢绅循省吾圉。凡途之入粤者。与粤之道他途可达桂者。必穷之。底于界。佥曰。天险也。属两山而垣之。门启闭。略如潼梅诸关制。山不可属者墩之。堞其上。无山卡焉。则守者逸待劳。利且万世。于是计亩捐资。遴能督绩。甃石墁灰。高厚视城墉。费白金几二千。役毕。额以名。上其事于各宪。凡为隘八。墩一。卡一。正南曰太平隘。两山夹途。出于隘门。下行入粤之仁化。距县治四十里而近。距仁化界十五里而遥。乘垣望可见数十里。内有隙地容百人。不百武有水泉。山旧曰蜡岭坳。以太平堡在其内。故命之太平。太平隘之右十里曰城溪隘。形势道里如太平。乘垣望可见十里。内有隙地容二三百人。数十武有水田。山旧曰风门坳。以城溪团限其外。故命之城溪。城溪隘之右二十里曰龙虎隘。形势如城溪。下行入粤之乐昌。距县治六十里而遥。距乐昌界五里而近。乘垣望可见数里。内有隙地容数十人。不百武有水泉。山旧曰分界岭。以龙虎团在其内。故命之龙虎。西南曰延寿隘。形势如龙虎。下行入乐昌。距县治六十里而遥。距乐昌界十里而近。乘垣望可见十里。内有隙地容百人。水泉远。筑隘苦汲。坎其旁得泉。出不竭。事蒇泉涸。今其坎故在。山旧曰头坳。以延寿团在其内。故命之延寿。正西曰镇安隘。形势如南。下行道文明司入粤之乐昌。距县治五十里而遥。距乐昌界三十里而近。乘垣望可见二十里。内有隙地容百人。不数武有水泉。隘初筑上庄桥。水患徙于此。山旧曰百丈岭。以文明司限其外。文明本镇安。故命之镇安。东南曰东岭隘。形势如南西。下行道东岭入粤之仁化。距县治七十里而遥。距仁化界十五里而近。乘垣望可见十里。内有隙地容百十人。不数武有水泉。山旧曰轮子坳。以东岭限其外。故命之东岭。正东曰集龙隘。形势如南西。下行道集龙入江西之崇义。距县治四十里而遥。距崇义界三十里而近。乘垣望可见十里。内有隙地容百十人。不百武有水泉。隘初筑丰州亭。艰守徙于此。山旧曰花坳岭。以集龙团限其外。故命之集龙。东北曰永丰隘。形势如南西。下行入崇义。距县治六十里而遥。距崇义界五里而近。乘垣望可见二十里。内有隙地容千百人。不百武有水泉。山旧曰牛子塘。以永丰团在其内。故命之永丰。太平东岭之闲曰九曲岭。道峻削。艰上下。仅容一人行。无两山夹。故墩于其颠。墩受二十人。水泉近。距县治四十里而近。距仁化界二十里而遥。集龙隘之右三十里。偪崇义界曰百石邱。地平衍。旧无卡。今增焉。距县治七十里而遥。

其小路闲于各隘而不利修筑者七。南曰竹里坳带角岭马迹岭冬茅江。东曰黄土岭坑。西曰姜阳洞。其西北路之达兴东可筑而未及筑者五。西曰竹篙岭江顾峡。北曰八寮坳寒岭头樟溪坳。有事时。皆当量寘防守。毋易视。守隘之人。自保甲出。就其乡户编壮勇。择机警为众服者统之。籍于官。时纠几焉。禁令赏罚。必明必信。守隘之资。富民量产出财粟。而立廉能者司出入。罔侵欺。罔妄费。人乃用命。守隘之器。鸟鎗石为上。弓弩次之。戈矛又次之。先时相度地势。于太平隘得断碑。文剥蚀。略可辨识者九十七字。无年月。不知是何朝代也。其辞约曰。郴桂门扃。两山夹耸。天生要。桂邑黎庶。昔年被贼。本镇亲勘桂之四境。捐赀命匠永定关隘。奠安内地。捍御外侮。厥后兴土掘地。又得古隘遗址于隘所。石俨然。昔人先得我心。益以证此举之非刱矣。自今以始。时涂塈。修次舍。有其举之莫敢废。是存乎后之守是土与密迩是隘者矣。申画郊圻。慎固封守。独予责也哉。因搨其碑附案。而详记颠委以俟来者。

　　新宁县增修城垣记　
曾国藩

道光二十有七年秋八月。(天)人李世德雷再浩为乱于湖南之新宁。有司檄远近有能禽贼。予白金五百两。于是吾友江忠源岷樵应募。部乡兵缚贼送官司。取所谓五百金者。归献堂上为太公寿。太公曰。长吏以赏罚驱民矫而不受。是堕上之信也。资人之力而专其利。是刓己之廉也。信堕无以驭众。廉刓无以立身。二者有一。将必不可。吾邑城垣倾圯久矣。若捐此金以兴修。官必嘉之。众必和之。众与而功易集。城完而民得安枕。此十世之勋也。岷樵从太公言。乃归金于官。而上其议。长宝道兵备使者杨公闻之大悦。亦输助五百金。知宝庆府事某公知新宁县事某公各捐若千金以助役。邑之士夫长亦鼓舞输财。争先辇运。兵事之后。刻日兴工。人人如惊鸟之愿治其巢也。大抵天下行省所隶。各有边区。与他省所隶相际。去会垣动以千里。往往万山丛薄。歧径百出。奸人亡命。啸聚其中。伺隙而为变。捕之此则逃之彼。鸟鼠奔窜。不可穷诘。或攻破山城。据为窟穴。辄以号召叛徒。声生势长相望也。若郧阳际陕西湖广之交。南赣际江西福建之交。以前明原杰王守仁之才。经略数年。仅而得安。而南山老林际三省之交。嘉庆教匪之役。丧师糜饟。乃至不可胜计。新宁亦山国也。实处湖南广西之交。匪人煽结。卵育其闲。瞰蕞尔之山城。而欲据而有之屡屡矣。往在道光十六年。蓝正樽以一亡赖揭竿窃发。几欲堕城而杀守吏。曾不一纪。李世德雷再浩踵而逆命。岂不以下邑孤远。城郭不完。有以诲盗而起乱萌哉。如又不从而修葺之。数岁以后。余孽复滋。将思一逞于我。此垣墉之卑窳者。可长恃之以为晏然乎。于是岷樵以二十八年二月举工。先治城之四门。有楼跂然而高。有阖俨然而坚。赤白焕然。而改其旧。遂次第兴筑。雉高于前者几尺。培而厚者几尺。补缺垣若干丈。增睥睨若干。都计土工几千几百。石工几千几百。金木之工几千。费钱几百万。以二十九年某月毕役。自是有可守之险。寇贼不敢规以为利矣。岷樵之来京师也。属余叙其颠末。俾后之守土者。不时缮治。无苟毁成功云。

　　立坐战营片咸丰元年　
广西巡抚周天爵

再三月初二日。接仗既败之后。人心惶惶。因思前提臣罗思举有言。现天下火器最盛。猛烈无敌。原系神物。人以赤身当。虽孙武用兵。不能坚其约束。若遇十分悍贼。惟有先据高敞之地。立为坐仗。挖沟挑濠。坚深五尺之高。五尺之厚。四面围墙。弹不能伤。怯不容走。火弹少歇。人心自奋。总以尽贼先发。尽其锐气。俟贼四面偪垒。我火器大小齐施。势短节险。贼伤必多。愈鏖愈死。万不失一。臣亲见战状。始深信其然。遂令诸军于营盘五里外。先择善地。立一坐战之营。每日作为教场。夜间守之。以逸待劳。若据贼之綮。贼未有不至者。其设伏。则设伏为一营。其抄后。则抄后为一营。凡林箐菜园近村之地。略加修筑。皆可为伏为抄。其要总求厚为遮护。铅弹子火药罐迄不能伤。而立足始固。人不乱走。强弱尊卑。如在一城之中。贼焉有不敢且饥馁者乎。且一邑一墟。必有数十百家。一闻打单开角之信。无不凑集银钱米布。以救旦夕之命。与其倾囊于贼。何如同力筑堡。夫堡即城也。城可以守。而非城外羊马墙先为战地。则守孤城为难。今筑堡之外。先择坐战之地。即羊马墙之遗意也。奈官民全不晓此。遇事惊慌。纷纷告急。即纷纷拨兵应之。夫贼倏忽而来。我兵安能倏忽而至。方治装具。及方启行。告急者云贼退矣。则又调之他往。以此往往疲于道路。臣焦思如焚。惟有使之严堵要隘。以战为守。一面就武宣列营之地。一切布置。饬守大樟墟占城守象州要隘者。依法施行。即一面札饬通省为之。夫七年之病。尚求三年之艾。况此少事辛苦。而关死生之命者乎。卡外有战。堡外有战。并小村于大村有战。一违节制失守。先薄谴之。再犯施以重法。臣虽病惫。但有一毫所见。岂忍忘忽　国是。愚昧之见。是否有当。伏乞　圣鉴训示。

　　倡捐筑堡疏同治元年　
江西巡抚沈葆桢

窃臣前因浙寇披猖。边防吃重。酌带兵勇驰赴广信督防。当将自省起程日期。由驿奏报在案。途次迭接探报。浙江抚臣左宗棠于三月十七十八二十一等日。在花园港等处累战皆。捷侍逆宵遁。江常肃清。臣于四月初四日行抵广信府城。闻左宗棠营常山。距玉山甚近。随轻舆减从。巡视边防。顺便驰赴常山。期与面商进止。适左宗棠已移得胜之师。前往开化进剿。臣未便越境远出。仍折回广信驻扎。窃以近日皖北各军。连克巢县含山和州等处。皖南各军。连克繁昌青阳石埭太平等处。该逆无地藏身。聚江浙。势穷则必窜。江浙土地荒芜。粮尽则必窜。而广信独当其冲。如由江常阑入信境。则广丰玉山先受其害。上饶兴安铅山弋阳贵溪继之。即江常有左军足恃。该逆不得不入闽境。闽地无隔宿之粮。仍必转窜信郡。则上饶铅山贵溪先受其害。弋阳兴安广丰玉山继之。现在侍逆李世贤虽经左宗棠痛剿潜遁。然信郡地处必争。该逆垂涎历有年所。宜及未雨绸缪。不当苟安旦夕。其为备患之计者。一则曰兵勇。再则曰团练。江省疮痍未复。饷绌而兵不得不单。尽驱以战。万一蹉跌。大有孤注之虞。固守各城。则乡村何堪蹂躏。且彼有可掳之丁壮。有可掠之资粮。累月经年。孤城亦有难搘之势。即使督臣曾国藩拔师踵至。城幸瓦全。而乡民流离颠沛情形。讵堪设想。况从前民视城为畏途。去之惟恐不速。今则咸知走之非计。有警则相率入城。粮少人多。转致速溃。浙杭覆辙。殷鉴非遥。此兵勇之未可专恃也。团练以乡里等夷。号令难于画一。怯者先退。勇者轻进。一人摇足。万众瓦解。闻警之际。人人各顾家室。心已不一。必死之寇。深入重地。撄其逆焰。无异以羊敌狼。胜则贪利竞进。终为所乘。败则无可退守。一而散。所峙资粮。转以资敌。即知阨险而守。各乡壮丁。或去所守之地。十里数十里不等。师无宿饱。每以馈食之难。致疏守望。而粮食散漫各村。一村被焚。皆胆裂。此团练之未可深恃也。臣再四思维。惟有仿坚壁清野之法。以辅兵力之不足。而期团务之必成。其法以大乡每乡自为一堡。小乡数乡合为一堡。周围如城。中设仓廒。以备米谷辎重。盖庐舍。以处老弱妇女。有事则丁壮凭堞以守。身家俱在。绝无后顾之忧。贼虽狡悍。无一人可掳。无一粟可掠。何由张其凶焰。固圉之计。无逾于此。然恐民力未逮。创始为难。不得不仿其意而变通之。查信郡土民。频年闻警辄徙。徙则必择其地之山深径窄天险可凭者。第能择而不能守。则我能往。寇亦能往。转以中有可欲。聚而歼旃。现示谕各土民。如所居之乡。本具四塞之势。有险可凭者。即于村口筑寨以资固守。其无险可凭者。则于向来就近避乱之所。通力合作。凭险筑寨。有山依山。有水依水。斯费省而工易集。就近函商左宗棠。亦深以为便。犹虑土民观望不前。臣谨捐廉千金以为之倡。饬令该地方官会督委员绅士周历履勘。择要兴修。勿任畏难苟安。以仰副　　圣主绥靖岩疆有备无患之至意。

　　请通饬修筑碉堡启　
胡林翼

粤西兵勇六七万人。皆选募于各省。其随行余丁夫役各色人工。计又不下二三万人。费帑已逾千二百万两。兵力饷项。不为不厚。然而围守永安之日。终日挑战。阅六七月之久。而贼终不出。所报斩获。岂尽实邪。永安窜逸之后。无战不败。将星动摇。侵轶省城。势更猖獗。兵将之勇敢者。多已伤亡。余人胆落。怯不任战。告急于粤东。而粤东多寇。饟餫不继。楚省自保不暇。救援之人。宏济之略。相顾不发一策。专待　庙算而后行。又不实力遵奉。以慰　宵旰。是粤事直不可问。城守半月。条理当密。明季瞿公起田。极言桂林形势可守。或竟无虞。而大势终不能济。然则粤事之失。其非不足于兵练明矣。驱怯战之兵。日日浪战。以冀幸其一胜。军兴三年。无一人深入贼营。探其虚实。贼营动静。无能知者。亦未闻设一奇策。引贼入彀。我　　　太宗文皇帝天纵神武。无战不设伏。无战不用闲。其于阿山叶赫萨本哈头。攻城奋力。不令再攻。今粤西乃弃民以尝贼。以此求功。窃所未喻。其失一也。久治之世。兵民晏安成习。心志不苦。患难未尝。则智慧钝而胆力怯。一盗夜呼。千人皆废。彼小事且然。况大寇邪。粤军兵将。卧耽鸩毒。即无疾病。亦半委靡。选将不精。束伍不定。以此言战。何恃不恐。以此言兵。虽多奚为。其失二也。戚南塘选兵。不用城市而用乡农。用意最精。愚见以为召远方之惰民以充练。不如即本境之农民以自守。今粤西之练。数多于兵。驰檄远募。游手惰民。尽入籍中。坐废岁月。漫无统领。一旦饷绌。职为乱阶。近闻索赏而后言战。交绥即退。并有输情通贼者。其失三也。田畴许逵。尚保乡里。尘埃之中。何地无才。何才不可策用。惟官不先用。则杰者思乱。懦者风靡耳。永安之民。如不通贼。何能接济七月之久。阳朔荔浦。如能浚沟筑堡。何能直犯桂林。古东之败。如得土人指引协助。何致全军败。惟官不用民。而民乃为贼用。此机一失。祸患无穷。其失四也。黔中与桂林最近者。惟黎平为甚。近日各属传闻不一。禀牍频来。卑府日夜筹思。设即调兵三千。势已极弱。然黔省核实。每月即需银万二千两。每年须银十五万两。以黔较粤。兵力尚不及十分之一。粤不能战。何望于黔。招练过多。恐亦非策。粤防奏凯。不知何时。经费之计。就目下而论。粤为充盈。黔为支绌。彼费至一千二三百万两。而终成虚掷。黔中岂能办此。是为黔计者。又不必从调兵设想可知矣。愚以为天下之势。必匿其所短。然后能用其所长。兵民之怯战久矣。言战不如言守。用兵不如用民。用民力以自卫。尤不如先用地利以卫民。破天下之至巧者以拙。驭天下之至纷者以静。公输之善攻。不敌墨翟之善守。譬之于棋。负者误于进取。胜者以慎守为算。其切喻矣。

熊公襄愍经略辽渖。惟扼形势。缮守具。主固守。不浪战。身之去就。系辽存亡。然考其方略。不过筑堡插柳。以防冲突。卢公忠烈督兵大名郧阳。依险立寨。筑土垣以保民。流贼遇公必败。所至饥疲。川楚教匪。嘉庆二年。德侯奏请坚壁清野。合州龚牧所陈调兵之害。添兵之害。乡勇之害。及四难十利各策。其时以糜费扰民之说阻隔不行。而糜饷扰民尤甚。至额侯经略川楚。于六年内复奏奉行。立见功效。乾隆之季。楚苗不靖。福和两帅以重兵剿办不胜。而傅公重庵创立碉堡以制之。镇筸总兵富公志那愤司事者之岁费金钱。妄为招抚。遂以豢苗之资岁十余万。畀之傅公。以成设碉之功。楚人至今赖之。治安已近六十年。此近事之成效可考者也。又王莽传载田况所陈平盗之策。言盗贼情状。将帅不能破贼扰害州郡妄杀良民各情。无不切中今日之病。其言收合老弱。积藏谷食。并力固守。贼攻不能下。所过无食。剿之易灭。招之易降。又深似嘉庆六年以后坚壁清野情形。盖其所谓徙老弱于大城者。即后世之堡也。李牧备边。收民入保。终不亡失。是即筑堡浚濠之始事。合观古今之势。大抵开创之始。此策可不必行。盖乱极思治之日。人心物力为之一变。其坚定纯朴。能耐劳苦。壮胆智。少嗜欲。则不仅在朝之将帅官吏为然。即在野亦然。李牧为周季之人。熊飞百卢建斗为明季之人。惟德侯额侯傅公之策。龚牧之议。处乾隆极盛之后。目人心日安于便利。未尝艰难。非此不足以救民水火耳。本日据魏令王署令韩委员超刘委员毅驰禀。南路最要之八乐靠头四堡。大势已成。民苗亦知自卫身家。同声踊跃。成当不日。而卑府查阅地图。凡与粤界之处。约二百余里。以河流三大支为界。由远及近。由外及内。均当一律次第办理。日役土木竹石铁工千数百人。其章程目。则取法于前。而稍变通。其堡中防守之具。大概与城守相类。其堡外静僻之处。或铲削以杜人。或旌以示声威。或巡徼以绝窥探。守御果定。则扼要争奇。当可于守中言战也。

　　饬各属遵办守御事宜札　
胡林翼

照得疆场效命。烈士之风。守城保坚。义士之节。军兴十余年矣。一郡一邑。于峙粮厉甲。绝不讲求。有司不能为先事之筹。一旦有警。全无所恃。是我有城不能御贼。贼且以城抗我。况贼匪守一城。即可蔓延数城。官兵复一城。旋虑别弃数城。守备之不修。坐使逆党得以乘虚肆扰。至于溃烂不可收拾。此吴楚及天下之大患也。鄂居天下之中。邻氛四警。戒备尚疏。兵力之所不能周。皆贼匪之所欲乘闲。且安庆围师得力。陈逆来援。必分多股。昔年贼救九江。而从松子关入麻城黄安。本图解金陵之围。而从宁国广德入浙江入东坝后路横出。非其明征耶。然则汉黄德之警变。固可计日而待。即当先事而筹。鄂军五万余人。进逼怀桐。分援吴楚巴蜀。兵分力单。势难兼顾。是欲保楚谋吴。急宜添练乡兵。讲求城守。以为庇民固圉之谋。分民财以保民。与任贼匪之夺吾民财。利害轻重。较然可。但使官吏不私一钱。上下联为一气。则事必可集。功必可成。昨经本署部院札饬司道通筹会议。酌定守御章程。务使各属绅民一体周知。该州县刻日延请公正绅耆。赶紧筹办。其一切添修碉卡盘查关隘。与夫葺城浚濠。储备米粮军火。及养勇多寡之数。仍各因地制宜。自行妥议。统限文到十日内禀复。定限四十日一律办齐。如贼到。限婴城固守百日。百日之外无援。督抚统兵官执其咎。百日之内不守。或以带勇迎剿为词。致城池失守者。州县任其罪。此事期于必行。粤捻之祸。近在眉睫。刻不容缓。该绅民身家性命所系。谅不惜小费而忘大义。该州县责任守土。更不得畏难苟安。怠忽从事。如有奉行不力之州县。是其心先存一去志。应即先行揭参。不准仅以撤任了事。并另选堪胜边才者。由司委派前往摘印任事。此本署部院思患预防保固危疆之至计。慎勿玩视。除广济罗田蕲水无城。应守边界碉卡。蕲州城临江岸。应守边地张家塝一带。均已另札饬知。除行黄陂孝感黄冈黄梅麻城黄安安陆随州应山襄阳枣阳各州县外。合行札饬。札到。该府即便分饬各州县。一体速遵妥办。毋稍怠忽。章程六条。开列于后。

一择绅董。以人之贤否为举废。用人不当。覆败可以逆睹。一邑之大。岂无品节自励。不贪利欲之人。足为邑人信服者。但正人不轻出入衙门。往往官不及知。须周谘博访。按名延接。细心察看。于城中设立公局。择老成练达。声望尤着之一人。以为局董。以稍次者一二人副之。一切事宜。及分途办事各绅士。悉由该县会商局董。斟酌任使。以收得人之效。

一筹经费。鄂省数苦贼氛。几无完土。民力无余。已可概见。然害至患生。近在眉睫。守御之赀。省局支绌。不能丝毫挹注。即该地所征钱漕盐厘各。尽数解省。仍不准丝毫动挪。则不得不藉资民捐。为该民统筹保卫也。务择城乡公正绅士。分途劝办。不准按亩摊派。致蹈前辙。但察其家有余赀者。劝令捐输。一面禀请省局。给发空白部监。遵照新定减成捐例。按捐输多寡。随时填给。以示激劝。其捐数较少。不合给予职衔者。由首士开列捐户姓名。注钱数于下。粘贴村镇。以昭核实而杜侵渔。

一募勇丁。大县酌募千人以外。中县八百。小县五六百。须挑选本地精壮。概不准以老弱充数。照营制编立哨队散勇名册。以资统系。仍登明乡贯年貌。取具保结。以防匪徒混入。其管带绅士。宜诚朴。不宜油滑诡诈。口粮一切。由该官绅自酌。

一完城守。城池为通邑根本。最宜修葺完善。尤须于城墙外加修空心台。仿照碉式。于中下二层。枪小眼。其城外向无濠沟。及有而淤垫者。一律挖浚宽深。濠内岸筑土牛墙一道。仍留枪眼。保护城根。以资固守。修浚之役。即以募勇为之。

一备器械。子药枪刀矛旗帜账房。为兵勇所必需。除团勇归各团制备给发。其城守并派守碉卡各勇丁需用之物。由公局领取。须及时制造。件件坚利适用。不得浪费。或临时添募多人。不及备办账房。即用竹芦各席。盖作账房式样。涂以石灰。亦足蔽雨日而眩贼目。

一储食物。守城以米粮为先。一日不食。内乱立生。平时谕令在城商民。务将所收乡间租谷。运归城内即近城村庄。每值稻麦登场。除酌留全家口粮外。余亦寄诸城中。无事就城变价。有事举家入城就食。可免临时搬运。而余谷照价粜卖。仍不失为己有。其各乡捐赀。或兼收谷石。令其运送城局。备勇丁口粮支放。亦两便之道。应由该官绅因地制宜为要。

　　复孙树人司马书　
胡林翼

弟前言守碉守卡。须有专责。有专汛。作为静局。战兵援兵。须有定力。有定势。作为并力援应之局。应如何办法。有无变通损益。尚未奉复。祈深思远虑之。设险之法。莫如坚壁不战。用乡兵之法。莫如敛民自守。李牧治赵。教民作保。即俗字之所谓堡也。自李牧开此法。驯至明季熊袁孙诸名将均以筑关设保。敛抑自固。世人不用心考究耳。大抵山山内不失。则太湖蕲州蕲水均可无警。此地不肖筹划二年。心力颇瘁。用例外之赏。行法外之法。亦惟弟乃能执其咎。近人无此挥霍手笔。亦不耐此烦琐也。总宜蓄势山内。二三年之闲。不得更变吾法。则平时有藜霍不采之威。临事有高屋建瓴之势。中枢独运。妙利无穷。足下可以此函告之士。并舒桐边界之士。其洗涤私心。一力奉公。毋背我法。毋负我心。来函已寄存省局。可另备简要图说。通禀存案。庶后之忧边者。有所考鉴焉。

　　复孙树人司马书　
胡林翼

得书具悉种切。近舒近霍山险各卡。次第完修。至为欣慰。惟迭次函札。俱言碉卡并修。来函言卡而不言碉。何耶。夫有卡之不可无碉。前后各批札函。已详言之。鄙意一卡总须五碉。或三碉。或六七碉。如品字形。心字形。梅花形。凡卡外一里二里迎于必由之路。排设数碉。卡内拒于必由之路。横立二三碉。均可制贼之死命。即兵溃勇散。贼即逼卡。仍莫可如何。又或于卡门内相距十丈八丈六丈正中门设一碉。卡门外十丈八丈六丈亦设一碉。均大有益。高下因其势。左右酌其宜。务乞妥酌兼修。坚实落成为要。

　　麻城县禀复修建碉楼批　
胡林翼

麻城为山地。设险守国。深合古道。单碉总嫌单弱。一二处工成。再相地补足三五七十碉。则防范乃密。又近日以纸为碉式。其下层须实地三尺。三尺以上。乃开门。须小梯而上。其由下而上之第二层。约九尺。其由下而上之第三层。亦约九尺。其四层在顶上。须周安女墙。一切须详细审思。设身处地乃妙。至于　朝廷爵赏。非我所敢专。尤非我所可吝。然必积劳乃可得赏。稍有滥予。不仅不能激励人才。实足以败坏风俗。试思昔年湖北保举。不为不多。究竟真出力者遗之。而钻营者得之。人不知感。事亦无成。此又我所深惧矣。

　　复毛骥云中丞书　
胡林翼

奉手书并另件。领悉种切。穆参将陶训导二人。和衷共济。深堪嘉尚。亦足征阁下推诚布公之雅度。捻氛稍远。暂纾北顾之忧。惟豫州之兵力已殚。殆必及于楚矣。可及时闲暇。离樊城市外一里半里许。作大濠。内为土墙。墙外通车人行处。各安碉楼二三座。左右夹拱。以备击贼。碉式参差如品字形。心字形。相离约台枪彼此可及。其碉座以空心开小眼。横列三层。每层五六尺。低者去地四尺余。尤须多列眼。二层作门。外大内小。可施放鸟枪。其稍上一层亦如之。其最上一层。如城上门楼式。可以眺远。可以火包灰罐石块喷筒等物抛掷。其守碉之丁。寝食便溺。均在其中。傍墙濠之内。穴一门。梯而上。入门即将梯收入碉中。放闸闭门。其平时祗须碉丁四五人。持铜锣木梆。枪手日夜巡守。有警。将枪手助之。约每碉不过容十人十六人而止。贼以万人来。亦仰望叹息而莫可如何。其乘衅而来。其掳物而遁。均畏碉中枪大之远击而中伤其头目也。凯右营或当久驻襄阳。此良士也。所须马队。弟当函商揆帅。请其酌定。以马队向系揆帅专主也。

　　豫省筹备臆说　
曹肃荀

安徽之事。鞭长莫及。河南之事。不可不急图也。皖匪屡犯中州。鲸吞蚕食。愈逼愈近。陈留兰仪之焚劫。传闻异词。姑置勿论。即如今春二三月间。贼由荥阳窜入新郑。焚杀惨不忍言。然犹未若钧台附近诸村之甚也。三月廿三四日。贼窜顺店花石头东白沙等处。屠杀有名姓男妇两万七千一百三十余人。其外商贾不知姓氏者。未易更仆数。登勇闻警。距东白沙五里而遥安营。纠合十里乡勇。与贼鏖战。杀贼骑百余人。廿九日王石里攻贼。历酉戍亥三时。杀贼数百名。贼乃夜遁。三十日。贼由舞阳窜鲁山。围城四日。闻下汤药村四科树乡兵来援。即于是夜遁去。一日走二百余里。惧乡勇之蹑其后也。由是观之。乡兵不独卫桑梓。兼能保城池。其所关岂浅鲜哉。夫用兵之道。能战而后能守。贼恃其众以犯豫。初非有奇谋利器操必胜之权也。诚能以一百几十州县为藩篱。城连城。寨连寨。使民兵之气。呼吸相通。进则战。退则守。则我之势常足以及彼。彼之势不能以及我。于是合全力以胜之。多为备以敌之。阻其隘以击之。乘其敝以要之。及其败而除之。以全省之民力。与偏隅之贼匪。较其众寡强弱之势。不待智者而决之矣。然此非积谷不能战与守也。豫省地滨大河。平原沃野。每值丰收。一岁足资数岁之用。正可借储军需。宜于州县郡城省会。设立粮行。而以大户充领之。如江南积主之说。除照旧办公外。一无苛政。不使视为畏途。则凡大户之粮。富商粜籴之粮。与散户寄放之粮。皆可陈陈相因。穰穰满家。万一贼窜城下。城内粮足。官民皆可壮胆。况野不留粮。自无劫掠之患。我兵民之壮健者。出战入守。更番休息。勇气百倍。各路团练。供给一时兵食。带兵将弁。自可四路追剿。贼伙即多。而进则无食。退则无路。其势自溃。是积谷屯粮。不惟保守城池。更便于行兵打仗。所谓足食足兵者。不外此矣。然余粮栖亩。而无坚城浚池以固之。则所聚之粮。适足为敌人之资。是讲积贮者。尤不可不修城池。修城以保良民。俾其有藏身之固。则百利俱兴。而百害可除也。内城苟不足容多人。则加添外城。往年某公守河郡。曾以南关为一郡菁华所萃。欲修长堤以卫护之。卒以事不果行。今则事急情迫。与其修长堤以保一处。不如筑外城以容多方。远方之民。如容不下。则必另筑卫墙。深沟固垒。出则可以种地。入则可以相守。寨与寨相连。县与县相接。民与民相联。脱令有警。顷刻传檄。可得胜兵百万。又何惧贼党之窜扰耶。肃闻现在徐州唐家集围子。趁黄河旧堤修成。天然卫墙。贼不能飞越而过。连年傅提军带兵剿贼。百姓出力助战。行之已有成效。以此形势。施于河南通省。或依山。或就堤。或平地筑墙浚池。俾袤延千里。屹若长城。并可容转徙流离之众。不至为贼掳掠而去也。无穷兵机不。出此三策之外。神而明之。存乎其人。是所望于当代之关心国是者。

　　遵札筹议江西防守事宜　
邓仁

修城栅　江西省城女墙过高。向外不能俯察。宜于各垛口下。添土垫高。将卵石子平铺一层于其上。守城可免泥泞。急时可以击贼。使与胸齐。兵民外望下视。庶便击打。又马道太少。若急时往来上城不便。须多开磴道。每半里或一里。开道一条。安设栅门。拨兵看守。垛夫非挨班不准私下。闲杂人等。严禁上城。

清水道　江河隘口。宜预查明某处可明设守兵。某处可暗伏奇兵。船只可备攻战者。宜编定字号。往来船只及渔船。有警须禁止。

安敌台　省城北白沙过城处。立木城既虞火攻。掘深濠恐能填塞。似不如仿古敌台之制。于沙堆左右。各筑二敌台。贼来即派兵护守。两边顾视。便于夹击。台贵长出。不宜横阔。如台基长出一丈五尺。横阔只用一丈二三尺。基须下上削。或筑为三角形。而平其尖。两台相去不宜太近。近则枪自伤。又不宜过远。远则矢石难及。筑台。基用石。上用土。高须与城平。或再高数尺。墙头多开铳眼。于挨城处搭窝铺。以备兵丁轮替栖止。收藏火药器械。台下于兵丁往城外出入便处左右。或开一暗门。尤能出奇制胜。战守皆宜。

预储积　寇氛渐近。凡城外铜铁铅锡硝磺木石瓦米谷杂粮烛面煤炭油盐柴薪火把。一切日用所需。皆须搬运入城。或令自行择地堆积。或官给闲房收贮。并先行出示晓谕。一切仍系各家私物。官不得取用分豪。均令照常售卖。官有所需。亦照价购买。竹木一项。宜谕知大小商贩。已登岸者。速运入城。在水次者。均远移僻处。至近省各县。及城外绅民。堆积米谷在家与待价者。距省较近处。即运入城。照常粜卖。止许城内买食。不准颗粒出城。其距省窵远者。皆令移贮僻处。倘不早运。事急遗弃。官即收为守城兵丁之用。免资盗粮。
</div>
    <div class="pagination">
<a href="皇朝经世文续编_page149.html">上一页</a><span>...</span><a href="皇朝经世文续编_page145.html">145</a><a href="皇朝经世文续编_page146.html">146</a><a href="皇朝经世文续编_page147.html">147</a><a href="皇朝经世文续编_page148.html">148</a><a href="皇朝经世文续编_page149.html">149</a><span class="current-page">150</span><a href="皇朝经世文续编_page151.html">151</a><a href="皇朝经世文续编_page152.html">152</a><a href="皇朝经世文续编_page153.html">153</a><a href="皇朝经世文续编_page154.html">154</a><a href="皇朝经世文续编_page155.html">155</a><span>...</span><a href="皇朝经世文续编_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
