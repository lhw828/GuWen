<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 135 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 135 页/共 219 页
  </h1>
  <div class="content">
   窃惟王者理天下之财。所以足国用而便民生者。莫急于平钱价。而在上之流布未广。在下之蓄积不通。则钱价终无由平。查定例。每钱文一千。价值白金一两。低昂有限。此令甲也。轻则亏官。重则病民。今　　皇上弛黄铜之禁。听其采洋。开滇省之垆。运至京师。所以筹其源流者至矣。而钱价之浮重如故。揆厥由然。一在新铸之钱。流布未广。一在外省富户。藏钱者众也。往者宝泉局垆百座。宝源局垆五十座。以天下之广。仰给于百五十垆之钱。宜其不足。而远资滇省之鼓铸矣。然而万里远输。当舟车交换之时。往往发至岸上。逐匣开。毕。仍复装载。以至耽延时日。多费价。而部发之与民兑。钱价不能差减者。或由于此。且滇钱总运至京。俟开兑通行。流布各省。近者年余。远者二三年。山陬海徼。始得广行。新钱恐属迟滞。今或于湖广江西江南等省。预设留钱开兑之局。兼为搭放兵饷。代米赈荒之用。较之自京再行各省。稍为迅速。如此则流布应广。钱价应平。若陜省宁夏等处。钱价较京师差贱。由前此数年。兵饷充斥所致。自可无烦筹划。至于民间富户藏钱之弊。更甚于销钱。缘富户入多出少。易致赢余。又因钱文镇重难移。可备盗窃。以为太平之时。藏金珠不如藏银。藏银又不如藏钱。是以岁计所入租课。易而为钱。月计所入典当利息。易而为钱。所出者不过什之二三。多至五六而已。且钱价愈贵。则富户愈藏。富户愈藏。则钱价愈贵。夫钱者泉也。流通则多。藏匿则少。势所必至。唐元和十二年。凡官民私贮现钱。不得过五千贯。犯者论刑。可见历代原有此弊。请嗣后务令蓄积多者。或以钱纳粮。或多开钱铺。倘执迷不悟。则酌量议罪。庶富民畏法之心。甚于保富之心。而钱可流通不滞矣。

　　黔省钱法疏雍正六年　
贵州提督杨天纵

窃惟制钱系　国家通宝。各省皆用。惟贵州一隅。未能通行。臣细察其情。并非民之不用。实由于地方官之不乐行也。每年应收正杂钱粮。每两明则加火耗二钱。其实竟有加至四五钱不等。且布政司衙门。每兑收银一百两。加轻平银五两。若收钱则无羡余。是以不行收纳。从前滇省曾发制钱试用。在民间随手交易。较之用银。毫厘不折。孰不称便。只因粮赋一项。官不收钱。民间因置而不用。臣思欲使制钱流通。必先筹行使制钱之法。臣查黔省地丁等银。以及税课。每年通共约计。不过十数万两。俱在本省支销。非他省钱粮重多者比。臣仰恳　　圣裁。令督抚两臣。饬行贵州各府州县。凡百姓应纳钱粮。一两以下者俱收制钱。一两以上者或银钱并收。听民自便。再各税口亦许银钱并纳。毋得掯勒刁难。其地方官所收银钱。除银仍起解布政司弹收贮库。至征收之钱无庸解交。以省价。即如臣标下兵饷。每季需银万两。可以钱二千串搭放。而各镇标协营兵饷亦照此支给。至一应驿费各项俸工。俱将钱文支发。如此则黔省钱文流通。而黔省鼓铸自然不至壅滞矣。

　　钱法之变日知录　
顾炎武

洪武实录。岁辛丑二月。置宝源局于应天府。铸大中通宝钱。与历代之钱相兼行使。至嘉靖所铸之钱。最为精工。隆庆万历。加重半铢。而前代之钱。通行不废。予幼时见市钱。多南宋年号。后至北方。见多汴宋年号。真行草字体皆备。间有一二唐钱。自天启崇祯广置钱局。括古钱以充废铜。于是市人皆摈古钱弗用。崇祯初上御平台给事黄承昊疏中有销古钱不用语阁臣刘鸿训奏今河南山东山西陜西皆用古钱若骤废之于民不便此乃书生之见上曰卿言是而新铸之钱。弥多弥恶。旋铸旋销。宝源宝泉二局。祇为奸之窟。故尝论古来之钱。凡两大变。隋时尽销古钱。一大变。天启以来。一大变也。昔时钱法之弊至于鹅眼綖环之类。无代不有。然历代之钱尚存。旬日之间便可澄汰。今则旧钱已尽。即使良工更铸。而海内之广。一时难。欲一市价而裕民财。其必用开皇之法乎。

自汉五铢以来。为历代通行之货。金志谓之自古流行之宝未有废古而专用今者。唯王莽一行之耳。考之于史。魏熙平初。尚书令任城王澄上言。请下诸州方镇。其太和及新铸五铢。并古钱内外全好者。不限大小。悉听行之。梁敬帝太平元年。诏杂用古今钱。宋史言自五代以来。相承用唐旧钱。至如宋明帝泰始二年。则断新钱。专用古钱矣。金世宗大定十九年。则以宋大观钱一当五用矣。昔之贵古钱如此。近年听炉头之说。官吏工徒。无一不衣食其中。而古钱销尽。新钱愈杂。地既爱宝。火常克金。遂有乏铜之患。自非如隋文别铸五铢。尽变天下之钱。古制不可得而复矣。钱者历代通行之货。虽易姓改命而不得变古。后之人主。不知此义。而以年号铸之钱文。于是易代之君。遂以为胜国之物而销毁之。自钱文之有年号始也。尝考之于史。年号之兴。皆自季世。宋孝武帝孝建初铸四铢。文曰孝建。一边为四铢。其后销去四铢。专为孝建。废帝景和二年铸二铢钱。文曰景和。魏孝文帝太和十九年。更铸钱文曰。太和五铢。孝庄帝永安二年。更铸永安五铢。此非永世流通之术。而高道穆乃以为论今据古。宜载年号。何其愚也。近日河南陜西。各自行钱。不相流通。既非与民同利之术。而市肆之猾。乘此以欺愚人。窘行旅。盐铁论言币数变而民滋伪。亮哉斯言矣。

　　用古钱议　
徐干学

康熙廿五年。福建督抚。题请饬行钱政。以所辖州县。多用古钱。应否禁遏。或听从民便。户部议一概古钱。悉行销毁。违者以悖旨论。上疑之。以问内阁诸臣。臣干学以为自古皆古今钱相兼行使。以从民便。若设厉禁。恐滋烦扰。因略考前代已行之事。进呈　　御览。惟　　皇上裁择。臣案梁书敬帝太平元年。诏杂用古今钱。宋书明帝泰始二年。断新钱专用古钱。魏书孝明帝熙平初。任城王澄上言。窃寻太和之钱。孝文心创制。后与五铢并行。此乃不刊之式。君子行礼。不求变俗。因其所宜。顺而致用。太和五铢。虽利于京邑之肆。而不入徐扬之市。土货既殊。贸鬻亦异。便于荆郢之邦者。则碍于兖豫之域。致使贫民有重困之切。王道贻隔化之讼。臣谓今之太和。与新铸五铢。及诸古钱。方俗所便用者。虽有大小之异。并得通行。贵贱之差。自依乡价。庶货环海内。公私无壅。金史世宗大定十九年。以宋大观钱。一当五用之。明太祖实录。辛丑。置宝源局于应天府。铸大中通宝钱。与历代之钱相兼行使。成化元年。诏通钱法。商税课程。钱钞中半兼收。每钞一贯。折钱四文。无拘新旧。年代远近。悉验收以便民用。世宗实录。嘉靖十五年。巡视五城御史阎邻等。言国朝所用钱币有二。曰制钱。祖宗列圣及皇上所铸。如洪武永乐嘉靖等通宝是也。曰旧钱。历代所铸。如开元太平化祥符等钱是也。百六十年来。二钱并用。民咸利之。崇祯元年。上御平台。召对给事中黄承昊。疏内有销古钱不用语。阁臣刘鸿训奏今河南山东山西陜西皆用古钱。若骤废。于民不便。此乃书生之见。上曰。卿言是也。以臣所闻历历如是。大略钱者历代通行之货。金志谓之自古流行之宝。自汉五铢以来。未有废古而专用今者。惟王莽一行之。而隋时尽销古钱。亦一大变也。明天启以来。广铸钱局。官吏工徒。无一不衣食其中。尽括古钱以充废铜。古钱销尽。新钱愈杂。又一大变也。昔时钱法之弊。至于鹅眼綖环之类。无代不有。然历代之钱尚存。旬日之间。便可澄汰。今则旧钱已尽。即使良工更铸。而海内之广。一时难。欲一市价而裕民财。为稍难矣。故自古自秦隋而外。虽易姓革命。而古钱仍旧流通。钱亦不壅。况于闽处岭外。负山邻海。非同内地。听从民便。兼用古钱。似属至便。臣昧死谨议。

　　铜钞议　
邱嘉穗

钱法之所以壅滞而不行者。非患其太简而失之重。即患其过繁而失之轻也。要在权为母子之制。而简以统繁。繁以分简。俾其轻重之兼行。以相为流通而已矣。善乎单穆公之言曰。民患轻则为之作重币以行之。于是乎有母权子而行。若不堪重。则多作轻而行之。亦不废重。于是乎有子权母而行。此制钱之本意。而行钱之善经也。今天下之钱。大率准于汉之五铢。唐之开元。而无前代甚轻甚重之患矣。然犹虑其势日趋于轻。而不足以为重者。以其一文仅当一厘之用。繁而不简。分而无统。而子母之制不立故也。窃见自汉武令诸侯王制白鹿皮为币。而后人因易以楮。至宋元明三朝。始有所谓交子会子宝钞之法。皆自一贯至百千贯。以代现钱之用。究其为制。不过取方尺之纸。印文其上。而即可以易数十百钱之物。其费省于钱十倍。而利用无疆。又不啻过之。顾楮之为币也。用劳而易毁。纸之为物也。质薄而难全。而其上刊有定式。专视区区之印文。以为照验。即使制造者极其工致。而传染未几。已归于断烂。而不可以复辨。上之人始不得已。屡取而更造之。而新陈出入之间。动多诈伪抑勒。不可禁止。如前明行宝钞法。每一贯准钱一千银一两。曾未及中叶。而已渐轻渐减。其后一贯之钞。不足以抵一二文一二厘之用。竟以字迹漫灭。滥恶不堪而罢。以累期数百年之永利。而终莫能守者。蔑不由此之故。易曰。穷则变。变则通。通则久。又曰。神而明之。存乎其人。窃谓钞法之废也久矣。苟欲其神明变通。而为可久之计。固不必袭楮币之名。亦不当用虚薄易烂之纸。莫若取白铜之精好者。销铸为钞。如今之钱式而稍加重大。镂以文字。面曰康熙宝钞。背曰准五准十之类。以至准百而止。而其中孔。则别之以圆。取其内外圆通流行钱法之义。要使内局自铸。定为一式轻重。纤毫不容增减。以杜伪造之弊。用是杂行于散钱之中。有钞为母以统钱之繁。有钱为子以分钞之简。使其虚实相生。奇偶相制。而轻重错综。可分可合。而卒不可乱。既不至若前明宝钞易烂之制。而又可收宋元交子会子之用。其亦庶几古人作轻作重之意。而足以救钱法之靡也欤。或疑三国时。孙权铸当千钱。徒有空名。吴人以为患。是不然。夫钱而当千。则价值太贵而易多。其不行也固宜。今立钞法。但自当五当十以至当百而止。而与散钱不甚悬绝。夫何难行之有。昔周景王铸大钱。以劝农。赡不足。百姓蒙利。至刘备定蜀。铸直百钱。犹能以此济一时之急。而湖南马殷行之有术。虽境内铁钱亦可使也。要在得其人以为之耳。而于法何与焉。抑尝考钞法之起。原以为钱计也。自唐宪宗时。令商贾至京师。委钱给券。以轻装趋四方。合券而取之。号曰飞钱。宋太祖置便钱务。亦许商人投牒输钱左藏库。以诸州钱给之。已皆有此意。至张咏镇蜀。患蜀人铁钱重。不便贸易。乃设质剂之法。一交一。以三年为界。而一换焉。后遂置益州交子务。又改为钱引务。而有关会诸名。其始也执券以取钱。其终也即以券而为钱。而沈该又有称提之说。遇交子减价时。官中自出百万买之。以重其权。此皆前人行之而已效者。假令钞法既立。兼以次而追复旧制。其于钱法之行也何有。

　　论铜钞序　
李呈祥

山泽之。老于藜藿。终身一空囊耳。求一钱不可得。而暇及于钞乎。铜可为钱。亦可为钞。钱既泉流。钞亦行地。而难之者曰。铜钞创也。彼以庄山之金铸币者。非创乎。以楮为钱。用工墨十五文。而公私便之者。非创乎。米绢为之二实。银钱谓之二虚。实可创虚。虚不可创实乎。即曰。铜钞创矣。银七钱三。现行事例。亦可谓创乎。今使在行间者。元老壮猷。合计兵食之大数。暂请饷银为炉座工本。钱既渐充。则银可渐减。招归附之众。开闲旷之田。用物土之宜。生自然之利。粟既不匮。则钱愈不竭。而络绎于道途之协饷。不可尽停乎。州邑之长。循良子惠。驻防兵饷。各项存。俱以银七钱三。照数收支。其有奉行不力。稽察不严者。一以火耗私派之例按之。银价不昂。则钱值不诎。费无弗节。则用无弗备。丰不苦于谷贱。而歉亦何患于籴贵。诚如是。不亦无更制之名。有利济之实乎。使天下之人视银如钱。视钱如菽粟。视菽粟如水火。而盈宁之俗不已成。仁让之教不已兴乎。淄川唐济武先生。学道林下。迨三十年。其学无所不窥。甚为诗古文无所不精诣。而尤于铜钞之议三致意焉。予之鄙陋。不足以发明其说。而窃推引之如此。若其诗古文诸体。为识者所竞赏。又何于愚言乎。囊底索钱。瓶中见粟。固将与山泽之共之。非敢以闻于当世之君子也。

　　行钱议　
高珩

问曰。兵饷不足奈何。曰舍银行钱则足矣。曰银以易粟。何故舍之。曰今　国家无银。天下亦无银。而今年每粟六斗。不能易银一钱。比较敲扑而死者无算。终不能有银。地亩止出粟。原不能生银也。曰今钱法方苦壅滞。何以行之。曰铸当十当百之钱。则可以轻赍而行远。与银同矣。曰军民不肯流通奈何。曰封粮盐课关税必要钱。民间交易田宅。价值十两以下必要钱。则断无不行矣。人主之权。变化万物者也。可以顷刻变化人之贵贱。独不可以顷刻变化物之贵贱乎。但当行之以勇。守之以信耳。曰钱即铸矣。百姓能有银以易之乎。曰军前之粟贵极。而民间之粟贱极。即以钱收江北之粟。而各地铸之。饷军有余矣。即令贵籴民粟。民可以完粮而无敲扑之忧。此安民福民之急策也。况征之于古。刘备得西川。府库为军士掠尽。刘巴建议铸大钱。尽收所掠。而成都遂富。又宋朝严禁用银。此皆载在文献通考明甚也。即铜不足。以铁代之。不胜于纸钞乎。今言废银。人必大笑为狂。试问唐虞纳总纳秷。三代布缕粟米。唐之租庸调。曾有用银者否。自宋而降。妖孽乘权。酷吏贪官。埋藏馈送。莫此为便。故不可挽耳。苟能流金放银。杀珠殛玉。不患太平不立见矣。但家藏巨万之人。痛恶而百计挠之耳。查山左。明末每钱一百。买银一钱。康熙二年。至三百文。今遂六百有余。尚苦无银可买。是　国家未曾加赋。而百姓一年。若纳四五年之粮矣。今各县有储粟几百石。弃之携家而逃者。比比见告矣。来岁恐将益甚。逃愈多。地愈荒。而赋愈逋矣。何可不早为之救乎。救之之道奈何。曰。本省存可封制钱。本省兵饷可用本色。不独可令　国赋立办。而且民省火耗之费。兵省克减之费。况兵未尝即衣食银钱也。仍将卖买用之。则省其卖买之费。是于国于民于兵皆为甚便。独官吏之取火耗。纳贿赂。入囊。输苞苴者。不以为便。遂云不可行耳。或曰。钞法亦可救急。若大粮商税。非钞不收。则钞法立行矣。或误以为此止利民而不利国。非也。夫赋税之入。皆为兵饷官俸用耳。苟上操利权。出不尽而用不竭。又安用朱提为乎。禹贡纳秸纳秷。唐法为调为租。元明开国之初。皆以宝钞济用。不专重金银也。至兵饷当以屯田为上策。而现今陜西靖边诸处。兵皆半支谷麦。变通尽利。是在持筹者矣。

　　请停鼓铸事宜疏康熙九年　
给事中姚文然

臣惟鼓铸之设。原以流通　国宝。不计乎多铸与少铸也。若多铸则期于生息矣。凡物先计其本。后计其息。铜者本也。其铸出新钱。所值之银者息也。既云生息。则必核铜之实价。以定铸本。而部颁一定之铜价。不可据矣。又必核钱之实值。以定铸息。而部算一定之值。不可执矣。臣查近日钱之所以有息者。以所收之铜。定为每斤六分五厘之价。而所放之钱。定为每千文作银一两之值。故算之有息耳。今各省开铸太多。则与昔大不同矣。何也。开铸之初。废钱壅积。尽化而为铜。又铸局少则用铜少。铜不踊贵。故部颁一定之价。每斤六分五厘而足也。今各省开铸。则各省采铜。铜之价每斤乃有贵至一钱。至一钱三四分者矣。各关采铜解部者。皆以铜少而贵。踰期久不到矣。傥此后铜价日贵。而部中仍以一定之价销算之。如广东省铸出新钱。七十二万一千文。值银七百二十一两。遵照部例销算。止应开销铸本银五百九十三两。尚获息银一百二十八两。若照地方时值工本计算。实用过铸本银一千四十三两。除照部例销算外。局官实包赔铸本银四百五十两。此等暂时犹属官吏包赔。久之不强派于商。必强派于民矣。是核其实乃加派也。而名之曰生息岂可乎。钱之时值。如米盐之时值。因地之宜。从民之便。不可以法令强定也。今京城钱值。约略每千文。不过值银八钱。若各省开局。铸钱愈多。则钱值愈贱。乃给旗下之穷丁。边腹之戍卒。驿递之马料役食。仍以一两之定价放之。而加以远道般运之脚费。见在如兴延各营。已有具呈泣控。情愿减饷。不愿领钱者矣。是核其实乃裁减也。而名之曰生息岂可乎。故论其名则铜虽日贵。钱虽日贱。而部中销算。铜有一定之价。钱有一定之值。则每年有一定之息。各省鼓铸。应停者不必急议停也。若核其实。则铸局日增。铜以日少而日贵。钱以日多而日贱。不急酌议停止。非惟无息。并耗铸本矣。各督抚疏请停铸。其不便于兵民之处。俱已详陈。无俟臣赘。而臣核实细算。更忧其于　国计有不便者此也。臣年来见部中疏通钱法。将存钱粮。一收钱放钱。用心甚周。立法甚善。宜乎钱法大行。然而各省督抚。或以铜贵为艰。或云新旧铸钱。已足支放。疏请停铸。臣初甚疑之。后细思其故。乃知钱之为物。少则流通。多则壅滞。何也。曰贮之者少也。官库富室。朝收夕放。银藏累代。钱散目前。此其一也。曰运之者少也。质重值微。运艰费。银行万里。钱行百里。又其一也。曰用之者少也。置产经商。多处不用。斤盐斗米。用处不多。又其一也。有此三少之故。则其物不可以过多。多则必滞。乃自然之势。天也。非人之所能强。非法之所能通也。臣因此又考明时鼓铸之事。洪武嘉靖万历。皆屡令各省开铸。旋因钱法壅滞。开铸所得。不偿所费。屡次停止。其始皆以为便国便民之良图。终以不便而停。岂非往事之已验哉。臣又查鼓铸一事。亦各省情形不同。如浙江省特请开铸。密蓟等镇。开铸称便。见经抚臣金世德题报在案。其余未报到地方。自可陆续酌议。至于请停铸。各省该抚。有屡疏迭陈者。有经年待命者。穷边兵饷。急如星火。或去铸局窵远。或山路崎岖。领钱搬运。尤为苦累。早定议一日。早省一日之劳费。即早沾一日之　　皇恩。伏乞　　特沛纶音。　　部速议。应停者停。应减者减。其余愿开铸地方。仍行开铸。各从民便。庶　国计兵民。俱有利益矣。

　　收小钱以供鼓铸疏乾隆三十四年　
两江总督高晋

为筹办铜务事。查宝苏局鼓铸钱文。向以洋滇二铜。对搭配铸。而所办滇铜。必须往返三年。方能办到。现在局存滇铜。计至本年第十七卯。业已配用无存。其三十一年。赴滇采办铜六十万觔。接准云南抚臣咨会。业已办得金钗厂铜。三十万觔。于上年十一月内起程在途。经布政使与臣相商。循照三年一次委员之例。详请动项赴滇采买。而臣未将滇省所产铜觔。现在未能宽裕。不敷接济之处。预为筹及。即行冒昧具奏。诚有未协。今臣遵将苏铸一事。检查历年卷案。并与藩臬两司。悉心筹酌。查江浙二省。办铜商船。乾隆二十九年以前。本有一十五只。嗣于乾隆二十九三十一等年。因官商范清济。有应交官项。先后裁减商船四只。添拨范清济名下办运。该额商等。尚有船八只。每只配铜十万觔。共有铜八十万觔。以六分交官。四分听其自卖。内苏浙二局。应各收买二十万觔。江西应抽买八万觔。嗣据额商李豫来等。以倭铜矿深厂乏。年产年微。倭人于定额十万觔内。每船减发铜一万二千觔。该商等以船大载轻。渡海堪虞。自行减去两只。每年仅有铜六十万觔。若照六分交官。四分民卖之例。苏浙两局。应各减买商铜五万觔。其不敷之数。请于范清济添拨船内。一体四六抽买。经前抚臣咨部未准。现在商船虽止六只。而应交苏浙及江西三省额铜。仍照八船额数办交。历年尚无拖欠。此江省现在办铜之情形也。臣隋与藩臬两司。先就江苏一省。从长计算。本年六月。钦奉　　谕旨。折中定价。收买小钱。初办之时。不知将来收数多寡。是以将收买小钱。改铸制钱。即抵作收买价值。截数至九月初十日止。收有八十余万觔。又因支发收买钱价。一时鼓铸不及。经臣具折奏明。请即以应发洋商铜本银两发给各属。令其自行易钱。以为收买钱本。臣复通饬各属。实力奉行。并与司道。心稽查。随时督催。节据各属报到日收觔数。有增无减。计自九月至本月初。又收有一百六十万觔。连前共有二百四十余万觔。内除先经改铸过小钱二十余万觔。业己支发买钱价值外。现在未经改铸小钱废铜尚有二百余万觔。查宝苏局每年额用铜铅点锡。共需九十二万一千六百觔。今既有废钱二百余万觔。虽系前经奏明。抵作收买价值。而现在滇铜。不能宽裕。似应即以抵补额用铜铅之数。以资接济。惟是废钱铜质低薄。若以配铸。是否不致折耗过多。其配铸成本。与专办洋铜。及兼办滇铜价费。是否相符。有无节省。随饬藩臬两司。亲赴苏局。监同试铸。兹据覆称。苏局鼓铸。本年第十六卯以前。系兼用洋滇二铜配铸。计铜铅锡一百觔。该成本十两四钱二分。若此后专用洋铜鼓铸。计铜铅锡一百觔。该成本十两九钱七分。未免过费。今小钱每一百觔。买价九千五百文。以现在钱文市价核计。该成本银九两七钱九分零。惟小钱质麤性脆。若专用鼓铸。多有毛边缺口脆裂黑黯。今以正卯铜铅点锡。均匀搭配。再每百觔。加配黑铅二觔八两试铸。即与铸出卯钱。一律光润。又铜铅锡。入炉镕化。每百觔例准折耗九觔。废钱质薄渣多。较之正卯铜铅。约须加耗觔余。计每百觔。应少铸钱一百四五十文。但有加配黑铅二觔八两。除去火工铅价。仍有余钱一百五十余文。足敷扺补。统计每用废钱一百万觔。较之专用洋铜鼓铸。可以节省盈余钱一万一千余串。实于鼓铸经费大有裨益等情。

臣查以小钱试铸。既据该司等细心核计。较之专用洋铜。及兼办滇铜。俱有节省。则现在不敷配铸铜觔。自可暂缓另办。祇以小钱究非长有之物。日后需用铜觔。仍应预为筹计。随又将苏局需用。及额办铜觔。通盘核计。查苏局每年应铸二十八卯。额需铜四十六万八百觔。额商李豫来等。每年应交苏局二十万觔。官商范清济应交苏局五万五千九百六觔。计不敷铜二十万四千八百余觔。今有废钱二百二十余万觔。内铜铅各半。可扺铜一百一十万觔。又有三十一年委员采买。已经起运在途滇铜三十万觔。计共有铜一百四十万觔。以之扺补不敷。每年酌用二十余万觔之数。亦已足供七年之用。现在民间未尽小钱。仍在源源收买。臣又准其展限三月。而上江一省。所收废钱。事竣后。亦应解交苏局。将来废钱收数。自必更有加增。臣就江苏一省现在情形而论。非特滇铜可以停办。即加办洋铜。亦可缓俟数年之后再行筹议。惟是江苏洋铜。可以暂缓加办。而浙江江西如有应行加办洋铜。则非苏商无处购买。臣已一面转饬藩臬两司。督同府县。传集各洋商。咨询明确。将能否加办洋铜若干。切实议定。一俟详到。臣再确核咨商各抚臣。妥协定议。另行据实具奏。一面将江苏省现以收买小钱废铜。配铸接济之处。札会浙江江西各抚臣。应否仿照办理。听各抚臣自行酌办。再查收买小钱。既以扺作正卯铜铅充用。其收买小钱价值。臣现饬在于司库应发铜铅价本正项银内动用。并将节省经费。于逐年鼓铸案内据实报销。

　　平钱价疏乾隆二年　
给事中田懋

臣窃见京城钱价腾贵。上　　天怀。臣日夜思维。计惟有将户工二部。所余之钱文。发出变卖。则钱之来路既广。其价必平。然思之再四。而不敢遽陈者。诚以有一利。即有一弊。不能得卖钱之良法也。今见户部会同提督衙门。奏称工部现有余钱八万串。请于京师内外。开设官钱局十处。令各部派员管理。再于京城内外当铺。赎当钱文。令各官局。将兑收银两。酌量各当铺存贮钱文之多寡。照依市价。公平易出。以为官局输转之资。将来交春之际。各当铺须钱。仍许向各官局兑换。以作资本等因。独是臣见其所议。甚为未协。是以不得不急为奏　闻也。夫既立官局。则必定以官价。而官价必较贱于市价。官价既贱。而不平其市价。则趋之者必众。趋之者众。则其中奸商借此囤积。或于官局贱买。私局贵卖。一举步之劳。而数倍其利。是小民之受福有限。而奸商之价勒索。且日甚一日。臣恐八万串之官钱。不十日将净尽也。虽其中定之以例。使换钱者银不得过几两。脱一日之内。而一人数至焉。则又当何以处此哉。且卖钱非必若卖米之易也。堂堂京官。坐于茅檐之下。与小民较银色之高低。戥头之轻重。于　国体亦为玩。至所称官局。与当铺交易。尤为未妥。彼诚以当铺为奸商囤积耶。则当查其囤积。绳之以法。若以为非奸商囤积。则既能酌量当铺存钱之多寡。令官局以银公平易出。何难量其存钱之多寡。而使之公平自售也。且照市价向当铺买出。而于官局贱卖之。是糜费者　国帑。而获利者当商也。夫费帑而有益于民。虽百万之多。　　皇上亦所不惜。若此则非徒无益。而云试行数月。无效停止。不几以政事为儿戏耶。以臣愚见。以为不必设立官局。竟将工部余钱若干。俱发与顺天府五城衙门。议定官价每银一两。钱若干文。仍令经纪铺户领买。按京城钱铺之多寡。每日约许每铺买钱若干串。因照官价。竟平其市价。为之酌余利。则商民两便。钱自流通矣。夫市价不可平也。何以言平。不知钱乃　国宝。每月鼓铸。皆有定额。非若布帛之有多寡。米粟之有丰歉也。而经纪铺户之卖钱文。又非有服牛乘马。耕织力作之苦也。以　国家有定之钱文。立京城一定之价值。且又为经纪铺户以余利。何为不可平。将见价值一定。则奸商迟卖早卖。取利皆一。而囤积之弊自除。如此而严禁各门。不许钱往他贩。不亦可乎。臣愚陋冒昧之见。未敢即以为是。而不敢不陈者也。

　　陈明钱贵之由疏　
陶正靖

窃惟钱币之制。流通则见有余。壅滞则见不足。有余必贱。不足必贵。此自然之理。古人喻之泉源。两局以之命名。良有以也。自去年以来。京师直省。钱价俱贵。诸臣纷然献议。部覆或行或否。乃近日钱价转昂。白金一两。易钱七百五六十文。民既甚以为苦。臣数月中。心谘访。乃知钱法之莫如所为经纪。人献议者欲救弊。而往往适以佐之。臣请备陈其故。经纪之设。原以便民。凡诸货物之无定价。与不能即售者。乃须经纪。至钱系官物。本有定价。铺家领买。本无赊欠。而经纪横其中。各钱铺之持银向官局者。经纪曰必与。斯与之矣。经纪曰未可与。斯勿与矣。各铺家于官价外。原欲稍求赢余。而又隐然多一番耗费。其愚拙者至伺候累日。无获而归。此官钱所以不易流通。致贵之弊。一也。其余各色买卖铺家。未尝无钱。民间持银向易。亦须经纪发票。苟无发票。即指为囤户。勾同兵役。搜查扰害。是以各铺家非不欲易银生息。而宁甘藏弃以避祸患。此私家之钱。所以不获流通。致贵之弊。二也。至车载稍多。不许出城。船只回空。亦有禁令。两局之钱。并不得流通于天下。而直省胥受其弊。是议者之谬。适佐经纪之奸谋。无益而滋累者也。臣查京城经纪。或坑陷远客。累百盛千。或欺骗乡愚。淹时逾月。往时充经纪者共百许人。今革去已十之八九。然其所以革者。由同类之攻讦。欲独专其利。而非为公家之谋。故既革之后。钱价尝少平。用坚当事者之意。不移时而复故。且又甚焉。是已革者信有罪矣。而未革者与新充者。乃市侩垄断之尤。不惟钱价贵而物价亦不得其平。悉由于此。请一切革罢。此辈奸谋百出。必有巧词。谓不容尽革者。乞　　特颁谕旨。凡银钱交易。无论在官在私。概于许经纪干预。其各色铺家。贸易钱文。不许借囤户名色。搜查诈害。各当铺质钱多寡。听便舟车载运。毋庸拦阻。繁琐无益之令一除。则列肆贩鬻之徒。孰不愿流通生息者。断无壅积之理。钱价自可就平。为目前计。无急于此。至推求钱贵之始。则盗销在所不免。而铜禁亦未宜遽弛。自铜归官办。而余铜之售诸民者益少。民无所得铜。而销钱以牟厚利。亦势所必至。夫铜禁之议弛也。以收铜之滋扰。且禁之而钱价仍不能平耳。不知收铜诚不免扰累。而禁铜之令。则所司原未尝实[力](方)奉行。黄铜虽禁。而青白等色。不在禁例。奸民将黄铜器物。涂饰诸色。公然列贩。从未闻捕治一人。是禁犹勿禁。而何以绝销之源哉。臣请自今以后。不必收铜以滋烦扰。第严制器以绝盗销。除太常乐器。及宫中需用铜器。及民间所需青铜镜。端委工部开官局铸造。此外不论颜色。乃至市店招牌铜箔便面。凡可以耗铜者。一切禁断。违者准律治罪。铜器既禁。则铁器锡器。需用必多。业铜之民。即可改谋生计。无虑其失所。议者或以民情不便为疑。夫子产惠人也。衣冠田畴。先以召谤。群饮细过也。周制勿佚。汉法罚金。使其牵于流俗之论。岂复能兴谁嗣之歌。正沈湎之俗哉。铜禁诚严。则两局所铸。日积而多。臣计数年之外。钱价必更平减。可复如康熙年间。则民亦大称便矣。

　　短陌日知录　
顾炎武

隋书食货志。曰梁大同后。自破岭以东。钱以八十为百。名曰东钱。江郢以上。七十为百。名曰西钱。京师以九十为百。名曰长钱。中大同元年。乃诏通用足陌。梁书武帝纪中大同元年诏曰朝四暮三众狙皆喜名实未亏而喜怒为用顷闻外间多用九陌钱陌减则物贵陌足则物贱至于远方且更滋甚岂直国有异政乃至家有殊俗徒乱王制无益民财自今可通用足陌钱令书行后百日为期若犹有犯男子谪运女子质作三年诏下而人不从。钱陌益少。至于末年。遂以三十五为百。唐宪宗元和中。京师用钱。每贯头除二十文。穆宗长庆元年。以所在用钱。垫陌不一。内外公私给用钱。宜每贯一例。除垫八十以九百二十文成贯。至昭宗末。京师以八百五十为贯。每陌纔八十五。河南府以八十为陌。旧唐书哀帝纪天佑二年河南府自今市肆交易以八十五文为陌不得更有改移汉隐帝时。王章为三司使。聚敛刻急。旧制钱出入。皆以八十为陌。章始令入者八十。出者七十七。谓之省陌。宋史言宋初。凡输官者。亦用八十或八十五为百。诸州私用。则各随其俗。至有以四十八为百者。太平兴国中。诏所在以七十七为百。金史言大定中。民间以八十为陌。谓之短钱。官用足陌。谓之长钱。大名男子干鲁补者上言。谓官司所用钱。皆当以八十为陌。遂为定制。衰季之朝。与乱同事。大抵如此。而抱扑子云。取人长钱。还人短陌。则是晋时已有之。不始于梁也。今京师钱以三十为陌。亦宜禁止。

　　奢吝说　
魏世效

奢者之靡其财也害在身。吝者之积其财也害在财。害在身者无损于天下之财。害在财则财尽而民穷矣。今夫奢者割文绣以衣壁柱。琢珠玉而饰其用器。倡优饮酒。日费百万。然必有得之者。其财未始不流于民间也。而暴殄天物。僭礼踰法。害身而丧家。或则其子孙受之饥寒。流离以至于死。故曰害在身。今夫吝者。菲衣恶食。吊庆之节。不修于亲戚。杯酌干糇之欢。不接于邻里。惟以积财为务。有入而无出。甚则坎土穴墙以藏埋之。是故一人小积则受其贫者百家。一人大积则受其贫者万家。昔者汤武之世。家给人足。未闻煮海铸山。凿金银之矿而冶之也。何以桀纣之世。四海困穷。则世家大族。积财之明效也。夫天下之财。不之此即之彼。周而复者势使然也。然亦有往而不返者。如五代宋室输金币于北国。或以金银市易番夷珠玉珍异者是也。有消而不存者。屑金以为漆。或以镀诸器用服饰者是也。他虽水火之焚溺。其质苟存。固未有不出于人间者。虽然。吝者之积财。以为久聚而不散矣。祸灾之来。兵寇之攻。取百年之积。一日而尽之。安见其果不出也。是故天下之穷易于富。民之凋敝易于养。上之人苟有道以经之。故未有十年而不复者。夫天下无无财之时故也。

　
卷五十四礼政一礼论

　　复礼上篇　
凌廷堪

夫人之所受于天者。性也。性之所固有者。善也。所以复其善者。学也。所以贯其学者。礼也。是故圣人之道。一礼而已矣。孟子曰。契为司徒。教以人伦。父子有亲。君臣有义。夫妇有别。长幼有序。朋友有信。此五者。皆吾性之所固有者也。圣人知其然也。因父子之道。而制为士冠之礼。因君臣之道。而制为聘觐之礼。因夫妇之道。而制为士昏之礼。因长幼之道。而制为乡饮酒之礼。因朋友之道。而制为士相见之礼。自天子以至于庶人。少而习焉长而安焉。礼之外。别无所谓学也。夫性具于生初。而情则缘性而有者也。性本至中。而情则不能无过不及之偏。非礼以节之。则何以复其性焉。父子当亲也。君臣当义也。夫妇当别也。长幼当序也。朋友当信也。五者。根于性者也。所谓人伦也。而所以亲之义之别之序之信之。则必由情以达焉者也。非礼以节之。则过者或溢于情。而不及者则漠焉遇之。故曰。喜怒哀乐之未发。谓之中。发而皆中节。谓之和。其中节也。非自能中节也。必有礼以节之。故曰非礼何以复其性焉。是故知父子之当亲也。则为醴醮祝字之文以达焉。其礼非士冠可赅也。而于士冠焉始之。知君臣之当义也。则为堂廉拜稽之文以达焉。其礼非聘觐可赅也。而于聘觐焉始之。知夫妇之当别也。则为笄次帨鞶之文以达焉。其礼非士昏可赅也。而于士昏焉始之。知长幼之当序也。则为盥洗酬酢之文以达焉。其礼非乡饮酒可赅也。而于乡饮酒焉始之。知朋友之当信也。则为雉腒奠授之文以达焉。其礼非士相见可赅也。而于士相见焉始之。记曰礼仪三百。威仪三千。其事盖不仅父子君臣夫妇长幼朋友也。即其大者而推之。而百行举不外乎是矣。其篇亦不仅士冠聘觐士昏乡饮酒士相见也。即其存者而推之。而五礼举不外乎是矣。良金之在丱也。非筑氏之镕铸不能为削焉。非氏之模范不能为量焉。良材之在山也。非轮人之规矩不能为毂焉。非辀人之绳墨不能为辕焉。礼之于性也。亦犹是而已矣。如曰舍礼而可以复性也。是金之为削为量。不必待镕铸模范也。材之为毂为辕。不必待规矩绳墨也。如曰舍礼而可以复性也。必如释氏之幽深微眇而后可。若犹是圣人之道也。则舍礼奚由哉。性至隐也。而礼则见焉者也。性至微也。而礼则显焉者也。故曰莫见乎隐。莫显乎微。故君子慎其独也。三代盛王之时。上以礼为教也。下以礼为学也。君子学士冠之礼。自三加以至于受醴。而父子之亲油然矣。学聘觐之礼。自受玉以至于亲劳。而君臣之义秩然矣。学士昏之礼。自亲迎以至于彻馔成礼。而夫妇之别判然矣。学乡饮酒之礼。自始献以至于无算爵。而长幼之序井然矣。学士相见之礼。自初见执贽。以至于既见还贽。而朋友之信昭然矣。盖至天下无一人不囿于礼。无一事不依于礼。循循焉日以复其性于礼而不自知也。刘康公曰。民受天地之中以生。所谓命也。是以有动作礼义威仪之则。以定命也。故曰天命之谓性。率性之谓道。修道之谓教。夫其所谓教者。礼也。即父子有亲。君臣有义。夫妇有别。长幼有序。朋友有信是也。故曰学则三代共之。皆所以明人伦也。

　横渠张子之学。以知礼成性。变化气质为先。此二篇可谓见其大意者。

　　复礼中篇　
凌廷堪

记曰。仁者人也。亲亲为大。义者宜也。尊贤为大。亲亲之杀。尊贤之等。礼所生也。此仁与义不易之解也。又曰。君臣也。父子也。夫妇也。昆弟也。朋友之交也。五者天下之达道也。知仁勇三者。天下之达德也。此道与德不易之解也。夫人之所以为人者。仁已矣。凡天属之亲则亲之。从其本也。故曰仁者人也。亲亲为大。亦有非天属之亲。而其人为贤者则尊之。从其宜也。故曰义者宜也。尊贤为大。以丧服之制论之。昆弟亲也。从父昆弟则次之。从祖昆弟又次之。故昆弟之服。则疏衰裳齐期。从父昆弟之服则大功布衰裳九月。从祖昆弟之服。则小功布衰裳五月。所谓亲亲之杀也。以乡饮酒之制论之。其宾贤也。其介则次之。其众宾又次之。故献宾则分阶。其用肩。献介则共阶。其用肫胳。献众宾则其长升受。有荐而无俎。所谓尊贤之等也。皆圣人所制之礼也。故曰亲亲之杀。尊贤之等。礼所生也。亲亲之杀。仁中之义也。尊贤之等。义中之义也。是故义因仁而后生。礼因义而后生。故曰君子义以为质。礼以行之。孙以出之。信以成之。礼运曰。礼也者。义之实也。协诸义而协。则礼虽先王未之有。可以义起也。郊特牲曰。父子亲。然后义生。义生。然后礼作。董子曰。渐民以仁。摩民以义。节民以礼。然则礼也者。所以制仁义之中也。故至亲可以揜义。而大义亦可以灭亲。后儒不知。往往于仁外求义。复于义外求礼。是不识仁。且不识义矣。乌先生制礼之大原哉。是故以昆弟之服服从父昆弟。从祖昆弟。以献宾之礼献介。献众宾。则谓之过。以从祖昆弟从父昆弟之服服昆弟以献介献众宾之礼献宾。则谓之不及。圣人制之而执其中。君子行之而协于中。庶几无过不及之差焉。夫圣人之制礼也。本于君臣父子夫妇昆弟朋友。五者皆为斯人所共由。故曰道者。所由适于治之路也。天下之达道是也。若舍礼而别求所谓道者。则杳渺而不可凭矣。而君子之行礼也。本之知仁勇三者。皆为斯人所同得。故曰德者得也。天下之达德是也。若舍礼而别求所谓德者。则虚悬而无所薄矣。道无迹也。必缘礼而着见。而制礼者以之。德无象也。必藉礼为依归。而行礼者以之。故曰苟不至德。至道不凝焉。是故礼也者。不独大经大法。悉本夫天命民彝而出之。即一器数之微。一仪节之细。莫不各有精义弥纶于其间。所谓物有本末。事有终始是也。格物格此也。礼器一篇。皆格物之学也。若泛指天下之物。有终身不能尽识者矣。必先习其器数仪节。然后知礼之原于性。所谓致知也。知其原于性。然后行之出于诚。所谓诚意也。若舍礼而言诚意。则正心不当在诚意之后矣。记曰。自天子以至于庶人。壹是皆以修身为本。又曰。非礼不动。所以修身也。又曰。修身以道。修道以仁。即就仁义而申言之曰礼所生也。是道实礼也。然则修身为本者。礼而已矣。盖修身为平天下之本。而礼又为修身之本也。后儒置子思之言不问。乃别求所谓仁义道德者。于礼则视为末务。而临时以一理衡量之。则所言所行。不失其中者鲜矣。曲礼曰。道德仁义非礼不成。此之谓也。是故君子尊德性。而道问学。致广大。而尽精微。极高明。而道中庸。温故而知新。敦厚以崇礼。

　　原治　
张惠言

古之治天下者。上不急乎其下。而下无所拂乎其上。政不令而成。狱不省而措。其逸也如此。其政之施于民者。不过岁时读法而已。是亦今有司之所奉行者也。其刑罚之条。止于三千五百。而以待狱讼常有余。岂今之有司常愚。而古之有司常智欤。其民与下相接者。饮酒习射吹笙击鼓以为乐。而知仁圣义中和之德。孝友睦任之行。礼乐射御书数之事。皆后之学士大夫所习焉而难成。成焉而可贵者。乡党州闾之子弟。常出于其间。其化之而俗之懋也又如此。先王之制礼也。原情而为之节。因事而为之防。民之生。固有喜怒哀乐之情。即有饮食男女声色安逸之欲。而亦有恻隐羞恶辞让是非之心。故为之婚姻冠笄丧服祭祀宾乡相见之礼。因以制上下之礼。分亲疏之等。贵贱长幼之序。进退揖让升降之数。使之情有以自达。欲有以自遂。而仁义礼智之心。油然以生。而邪气不得接焉。民自日用饮食。知能所及。思虑所造。皆有以范之。而不知其所以然。故其入之也深。而服之也易。夫蛮粤之人。生而侏离。闻中国之音。则骇而视。被发文身之俗。资章甫而无所售。彼其习于鄙陋者犹如此。而况习于礼教者。其有奇袤放恣之民生其闲。有不怪且骇。屏之而无所容者乎。故先王所以能一道德。同风俗。至于数十百年而不迁者。非其民独厚。其理自然也。是故先王之制礼也甚繁。而其行之也甚易。其操之也甚简。而施之也甚博。政也者。正此者也。刑也者。型此者也。乐也者。乐此者也。是故君者。制礼以为天下法。因身率而先之者也。百官有司者。奉礼以章其教。而布之民者也。度礼之所宜而申之。民所常习。故政不烦也。权礼之所禁而轻重之。以绳不合者。故刑不扰也。民习于礼。故知有是非。有是非。然后有羞恶。是故赏罚可得而用也。民习于礼。故知有父子君臣长幼上下。知父子君臣长幼上下。然后有孝弟忠信。是故军旅田役之事。可得而使也。民习于礼。故有孝友睦任。有孝友睦任。然后有知仁圣义中和。是故其人材成者。可得而用也。故曰礼止乱之所由生。犹防止水之所自来也。坏国破家亡人。必先去其礼。礼不去。而风俗隳国家败者。未之有也。后之君子则不然。不治其情而罪其欲也。不制其心而恶其事也。令之以政而不知其所由然也。施之以禁而不知其所以失也。行而无所循习。动而无所法守。不胜其欲而各以知求之。知上之有以禁我也。则各以诈相遁。有司见其然。于是多为刑辟以束缚之。条律之烦。至不可胜数。以治其不幸而不能逃者。其幸而能逃不抵于法则又莫之问也。虽其不能逃而抵于法吏。当之死而不敢怨。而其所以然者。岂非其人之大不幸欤。此三代以下所以小治不数见。而大乱不止者也。

　　行俭论　
陈斌

欲天下足食则勤耕。欲天下足用则行俭。劝耕之要。余有量行沟浍之说矣。若用绌而国不俭。则劳费日烦。末作日众。人民之归农者日少。将用不足而食益不足也。饥盗乘之。遂不可支。然则天下长久之脉。在行俭而已矣。行俭之实在止欲。在去饰。在禁糜。而不在于吝出内裁正费也。出内吝。则无以使人。正费裁。则无以供事。此敛怨之由。而非谨身节用之实政也。今观乡鄙细人之欲。饱暖而已。麤衣粝食。一金之资。可以给一人。若进而求美好。则用倍之。进而求丰余。则又倍之。又进而求鲜异。则更倍之矣。而所见巨商豪吏。一宴而必数缗。袭衣而必百贯。一衣食之费。平人且终岁而耗千金。而又欲美其宫室。饰其器用。侈其一切。养生送死之具。而又有声色之娱。狗马畋游戏玩之好。数倍于常用。吾以知人之欲至无穷。而其害亦至无穷也。而况于卿士大夫之有家。而况于后王君公之有国与天下者。其导欲非一人。其从欲非一事。起于至微至近之间。而渐至于屈四海之力而撊然不觉。岂不可为寒心者耶。若一日止而绝之。以宽于民。以补于财用。则朝廷上下即传为盛德。不数年而天下成为风俗。广为教化。则公卿守法。士大夫上廉。农民安处而尽其力。吾知任事之臣。不必为铢两出入之计。而天下之用渐足矣。天下习俗之陋。莫甚于去实务尚虚美。施施然惟粉饰之事。自知其力之既屈而犹侈其外观。则立敝之道也。故吾谓欲行俭者又在去饰。夫饰非一端也。有罄其力而饰者。有力不足而愈饰者。罄其力而饰者。其室空。力不足而愈饰者。其业败。奚以明其然也。今有一日用之器。亦取用而足矣。而或饰以刻镂。刻镂不足。又饰以丹采矣。丹采不足。又饰以金玉矣。而凡服御饰于身。陈设饰于家。妾婢饰于内。仆从饰于门。鞍马轺舟饰于路。非礼体所系。而必为是者。以为外观之不可已耳。此犹罄其力而饰者。然出广而入有数。富室必落。中产必贫。若其已贫。而勉循富者之为。无所入。而不塞出者之窦。牵庸人之议。以示观美于俗目。而不顾其后。则日虚月耗。而不可救矣。圣人有言曰。有国有家者。不患贫而患不安。贫不可讳。俭则可安。后世患贫而又不能俭者。粉饰之言误之也。况胥天下而尚粉饰。则人无诚朴之意。事无经久之计。其害至大。又不特俭之不能行也。至一切无名费用。即豪家大族。其房户庖厨苑之间。与夫节赏年例寺观香火之类。靡所不有。而况于有国家乎。故古今丰大之朝。事多用广。费有所因。遂历久不革。则且视为常款。沿为定额。曾不知其岁岁而虚糜也。滥觞之始放为长流。大壑之泽竭于漏。故禁糜者又行俭之一事也。或曰。人主患不广大。度支出入岁巨万。而惟俭之行。是示人以不广大也。奈何。曰。人主谨身节用。以一人之俭。养给天下之众。则正广大之至也。唐尧土簋而称圣帝。夏禹恶衣而冠三王。孝文以弋绨为汉太宗。宪宗以一肉兴唐中叶。而于丰亨裕大之时。进惟王不会之说者。未有不误人家国者也。故一人行俭。即为教化。天下行俭。即为风俗。俭则食用不侈而物价平。技巧不作而农力尽。由撙节之后可以蕃生殖。由生殖之后可以备积储。有积储而可以馈兵。可以御荒。而天下之用恒足矣。夫岂纤悉之务哉。曰国俭而不能举礼。又奈何。曰三代而上。布衣而朝。陶匏而祭。再进以俭。故不能举礼。今之俭犹古之奢。窃谓必行俭而后可以求礼意也。汉明帝曰。吾子岂得与先帝子比。此为知国计者。若唐之嫁公主。宋之郊。明季之封藩。则自罢其国耳。何礼之举。而又何俭之能行哉。

　　叔孙通论　
赵进美

人主之治天下。举一世而整齐约束之。而人不敢贰。无异术也。礼与兵二者而已。二者其功相辅。不可偏废。然人主之用。必有所独重。而世亦因之以为治乱。不可不慎也。故礼不足则任法。法不足则恃兵。兵者。礼之穷而法之变也。兵可止乱。亦可生乱。以生乱者止乱。是取黄良乌喙之效。愈而不已。其病将大于未愈也。己强而欲人之弱。己暴而欲人之仁。己猜而欲人之愚。是皆恃兵之弊。而秦之所以亡也。孔子曰。以礼让为国乎何有。古之治居其功。而乱不居其弊者。其惟礼乎。礼之说微矣。其最着而易见者。别亲疏。分贵贱。严进退。谨取与。忠孝所由出。而廉耻所由生。人道之所赖以立也。三代之时。上下前后。截然而不相踰。衣服起居。秩然而不相乱。其人主垂裳正绅。不深求天下。而世已循循称治焉。秦之无礼也。自商鞅始矣。至李斯之徒。又从而甚之。奸而获利。猾而避法。薄亲让而仇名义。相为贤智。世溺而不返。赵高所云。时不师文而决以武力。贫者富之。贱者贵之。远者近之。是固商鞅李斯之遗意。而高袭取之耳。夫礼犹饮食菽粟也。今使人日绝其饮食。而又加之黄良乌喙之药。未有不殆者矣。秦之亡也。岂徒赵高之罪哉。秦亡。汉帝以布衣取天下。时未能偃兵。而幸有叔孙通者起而救之以礼。至为绵蕞野外习之。其心岌岌矣。汉不危于鸿门荥阳。而危于拔剑击柱之时。通之功岂可与绛灌并论哉。若鲁二生者。必俟百年积德而后起。是不知礼之为饮食菽粟。而宜乎求即效者之以黄良乌喙杂然而并进也。

　　礼论绿野斋文集　
刘鸿翱
  </div>
  <div class="pagination">
   <a href="皇朝经世文编_page134.html">
    上一页
   </a>
   <span>
    ...
   </span>
   <a href="皇朝经世文编_page130.html">
    130
   </a>
   <a href="皇朝经世文编_page131.html">
    131
   </a>
   <a href="皇朝经世文编_page132.html">
    132
   </a>
   <a href="皇朝经世文编_page133.html">
    133
   </a>
   <a href="皇朝经世文编_page134.html">
    134
   </a>
   <span class="current-page">
    135
   </span>
   <a href="皇朝经世文编_page136.html">
    136
   </a>
   <a href="皇朝经世文编_page137.html">
    137
   </a>
   <a href="皇朝经世文编_page138.html">
    138
   </a>
   <a href="皇朝经世文编_page139.html">
    139
   </a>
   <a href="皇朝经世文编_page140.html">
    140
   </a>
   <span>
    ...
   </span>
   <a href="皇朝经世文编_page136.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
