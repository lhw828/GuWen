<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 158 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 158 页/共 172 页
  </h1>
  <div class="content">
   执奏秦府请封疏
　　乞止亲藩复禄并裁将来仪宾禄疏
　　议处宗藩疏
　　却昔藏番进贡疏
　　却朝鲜请封世子疏
　　乞罢使琉球疏
　　○条陈　宗藩简便之法疏【宗藩】
　　照得　宗藩事例、历年所条议、精详妥当、见今遵守、毋敢踰越、然宗室犹告称困苦、至画图帖说、极欣其冻馁颠连之状、有后言者每为之深惟其故、窃见宗室、每请名封、到部备查册籍来历、少有未明、不敢题覆。父无爵不与。母无封不与。无奏报不与。母年在五十之外不与。私婚擅婚滥妾巳经另题复来辩者不与。年远无稽复来辩者不与。凡所以综核裁节之者。畧不少狥。此在本部虽严而不为苛。在宗室虽苦而不敢怨者也。乃有宗室例所应得。本部例所应题者。其究未尝不题。未尝不得转折既多无名之费不可胜计矣而特苦于转折之多需索之众等候之久未尝省禄粮之升斗。而徒朘宗室之脂膏。如宗室子女报生有结矣。及请名则又取结。及请封选婚则又取结凡事行取甘结不足以禁奸适足以滋费结而又结得无烦难又如年五岁过矣而未见请名年十五岁过矣而未见请封选婚。年复一年。得无阻格就此似亦当再为斟酌变通其间者。窃惟王道本乎人情。良法莫如简便。臣自署事以来。将历年题准事例日夕展玩见前比诸臣体悉之周我　皇上敦庸之笃。即如酌例奏请期限欵内。过期免勘一节。所省查勘之扰甚多。而臣因此紬绎引伸偶有一得敢为　皇上陈之臣阅册库宗室名封揭帖位下既注云抄手本册稿俱查同。间又注云候结。夫既查同应题。而以候结未题。葢缘宗藩要倒第四欵内称宗室子女名封、俱繇各该亲郡王、及管理府事者审实类奏、仍取具宗室五位、并长史教授两邻收生人等甘结一并送部、如王奏到三月以外而长史教授等结未到。致妨查题者。本部查参行廵按御史将长史教授等官提问。据此则候结例也。然臣查得要例第三欵内、称宗室新生子女三日后、具启各该亲郡王、及管理府事者、审实取具收生亲识宫眷人等保结明曰按季类奏臣随取各王府报生奏结观之。有五宗结。有长史结。有教授结。有两邻收生结。又取请名结状观之。与报生同。又取请封选婚结状观之。亦与报生同是结惟一样取至再三斯巳烦矣此皆取应故事而巳而贫宗之因弊何以堪之况两邻之迁徙不常收生之存亡难必即结不足凭而结又不可白得也计长史教授两邻收生及长史司教授所之书役凡若干人其馈送需索常例不知若干而赉结盘缠吏书需索又不知若干。此若干者贫宗何从措处。不过预写禄粮重息称贷。剥肤椎髓。以博升斗之获而所为候结者直候长史教授之橐盈衙门吏书之腹餍而巳参究亦视为故事所以需索稽延习以为常也即查参究问竟是推捱申饬禁防终成虗套于宗室宁有补哉臣又思宗室所患苦者何也。奏请之经繇多。而馈送需索之费重也葢必展转措办。有以充馈、送需索之费。而后敢请。其馈送需索。必人人满其所欲而后得论事甚透出于宗之题奏更为难也请故均之宗室也而有力得之无力不得非所以为平也均之得也而辄以贿成非所以为法也均之与也而必俟其苦求重费而后与之非所以为恩也且以　皇上宗室　太祖子孙而令乞哀异姓受制贱胥岂理也哉。臣反复思维。有简便之法二焉。一则曰免重结葢。报生一结。父母来历既巳明白。则一结足矣。此后除选择婚配另结外。至于请名及请封请婚。其在今日凡奏到结未到者查果明白应题。不必候结便与径题。其自今日以后请名请封请婚者。免其长史教授两邻收生之结。犹恐有殇卒不报。以死作生。及以生冐死情弊。则莫能逃于亲支之五宗。第令单取五宗一结。径逓各府长史教授。启王据宗结以奏。而本部止凭王奏不必结来。如有虗冐。本部查出。或被首告事发。将本宗参降爵级五宗罚革禄粮。一如条例。如此则报生结状。至为要紧。如或不到。本部无凭查题。定将长史教授参黜以为疏玩之戒是去烦省费计。莫便于此者矣。一曰定取期、葢既有报生奏结。而又有玉碟册妾媵妾年终攒造册殇卒册。具可备查本部复设格眼册。将各宗室父母来历生年月日并保结某宗某人名姓备书位下。而该司呈堂亲注其上。应名封者注一应字。另题者注一另字。用印钤葢。每年挨查。其及期者某府某位尽数类行该府长史教授。启王具奏如万历十七年报生。今年十五岁为封婚之期。则行取请封选婚。如二十七年报生今年五岁为名期则行取请名如此则自上而下类题既有定期稽缓需索之弊可以渐减矣本部一面移文如期而取该府一面类奏。照常而行。虽有今法。犹循旧规正欲相维以防后弊但令取五宗一结奏内。总提五宗结勘明白一句。不必结到本部。其万历十七年以前未及请封选婚二十七年以前。未及请名者。一槩行令于三十二年三十三年之内。亦取五宗一结启王类奏、如过两年限期不来奏请者。本部例为立案。则是前之未注者查取以完之后之未取者查注以俟之举一切宗藩所应得本部所应题者悉自我而授之彼无使自彼而求于我本宗既与行取。知必在题之列则府役何所容其诓诈。部役何所容其索□。是提纲挈领。计莫捷于此者矣此二说者、于旧章无所变更、而烦赘可省于关防更加严密而沮格尽除。臣不自揣、窃欲以此发前人所未发补前例所未周葢圣主展亲、仁义并用其嚣竞而不驯者。则裁之以义。其困苦而无告者。则煦之以仁仁尤在乎义之先畏亦生于感之后。臣区区愚见如此、伏祈　圣明俯赐裁酌、
　　得　旨依拟行
　　○执奏秦府请封疏【秦府请封】
　　顷该秦王谊漶奏为三恳　天恩、俯完封典以广　圣泽事、奉　旨礼部便看了来说、伏惟　圣主展亲德意甚然、然犹未知其间事体、有万万不可从者、葢秦王本以中尉进封亲王、其时为万历十五年、在条例谓之例后进封、不得与王世及者比也其庶长子之例、须俟母妃年满五十、例后进封庶子正封郡王以宗禄难继故设此条为之裁抑耳而无所出则庶长子应封世子、如有所出、则庶长子应封中尉、今母妃年限未满、有出尚未可知、臣揣　秦王。葢虑其子或为他日之中尉。而欲先得目前分外之郡王。夫例后进封。与秦一体者九府。王家庶出常多。即今九府见有三庶。如封则俱封。是一辈而三郡矣。自此而一辈复一辈王爵之滥。可胜计乎。虽其禄米。止照原爵关支。而封一郡王。即有一郡王之银册银印。又有郡王妃之银册又有教授典膳民校民厨俸给应等项银两此皆一一仰给于朝廷。今当内外公私万分匮竭之秋圣主忧劳、百吏拮据、日征求而犹恐其不足日节省而犹病其未尽即臣部每为　王府题覆极力磨勘细至名粮、不敢轻与亦以朝廷名器朝廷钱粮为臣子者何敢不为　朝廷慎重爱惜也、今此一事不独秦藩。更有诸藩开国典者小关国计者大不惟国典尤关国计伏望　明谕秦王以进封之恩。报礼宜重。首藩之礼作法宜端推爱子之心以爱国、使其子存枢或就本等中尉之封或俟母妃年限之满恪遵彛典、永杜幸门、上之彰　圣主裁制之明、下之成　亲藩廉靖之美即臣礼官、亦得以不溺其职矣、
　　○乞止亲藩复禄并裁将来仪宾禄疏【藩禄】
　　臣等窃惟我朝笃念亲亲、所以待宗藩者至优且渥然而分茅之初、宗支尚少、禄食尚约、处给尚易、今　天潢之生齿日藩、贫宗之穷困日甚、民间之物力日耗、有司之催科日难、查得国初　亲王制禄一万石　嘉靖隆庆间、以禄给弥广、力不能供、于是　诸王辞禄各一千石。或二千石或五百石通计所辞。共一万七千石通计不过一万七千石则该部所又□为细耳仰见当时贤王节用廉取体国恤民甚盛德也。为嗣王者、目击今日之罢敝、方宜继述先猷、推广美意、而比年自鲁府一倡请复、奉　圣旨、王既以养赡不敷请给奏辞原禄。准给与、后不为例。自是而荣府请复矣。吉府请复矣。近日蜀府又请复矣。窃恐自是诸藩无不请复无不给与者。于诸藩诚利矣。如民何哉。臣等见昨户部题覆疏云。当时辞者何心今请复者又何心。不惟于该藩让德美意。大戾其初。恐穷檐小民。忘先日减额之恩。而祗骇今日加赋之苦。此户部所执。臣等以为老成之深虑宜从也。至于仪宾之禄。比于郡县乡主君郡主岁四百石。县主岁三百石。郡君岁二百石。县君岁一百五十石。乡君岁一百石。仪宾亦以是为差仪宾廪禄殊为可裁夫仪宾皆素封之家其意在联姻王室以为贵重岂为禄谋也况其封则中奉大夫亚中大夫朝列大夫奉训大夫承务郎其秩则从二品三品四品五品六品。以闾巷布衣。一谐伉俪。俨然膺爵秩被冠裳。亦巳荣矣。又何必禄之给乎。臣等见先年樊山王府镇国将军翊历金条陈疏云、唐宋诸王。犹且兼领官职。未闻尽人人而素餐之也方今坐靡廪粟。其敝巳极。矧又并其女若壻而尽食之不巳滥乎仪宾数半宗室则其食禄也亦半之以一藩计之省禄当何如。以天下诸藩计之。省禄又当何如此翊历金所陈。臣等以为贤宗之笃论可采也。夫执持不定。则人有无巳之求恩数不节。则后有不继之患。今鲁荣吉蜀四府巳复者难议夺矣请自今一切禁止、不准渎请如仪宾巳婚者难议裁矣请自今选婚者、禄一切停罢、既有郡县乡主君之禄则仪宾之禄益为可省即以郡县郡主君之禄赡女及婿不亦可乎而仪宾既不给禄则求婚常仪在　王府亦当议省不责其备可也此言此体贴人情此臣等在事仰体　皇上敦睦至仁、凡宗室贫难。曲加体悉惟见此二事可樽节者。辄敢为　皇上陈之诗云挹彼注兹。易云裒多益寡。葢有挹而后得注。有裒而后能益。伏乞　圣明裁断施行、
　　○议处宗藩疏【宗藩】
　　臣伏覩　皇上惇亲亲之谊、轸元元之念、求所以两利之筴既令科臣亲履讲求其便会且集羣臣廷议而折衷之、定一代之大典、决历世之异同、弘恤睦之荡恩、纾供应之困亟、以固盘石、销衅萌　德意甚盛、臣覩科臣所疏、有确然可行者、有可行而未尽者、不敢不尽其愚、夫诸　藩初所制禄额有定。即生齿蕃衍。而均则无贫。自足以供。即诸　藩亦第求不失常禄而初不求益乎其外。则通融之议是也。　朝廷制禄以赡　宗室此寔载在　令甲惟正之供。即有不周。有司当曲为措处。而顾缓视常赋漫不经心。　圣天子恤宗之谓何。则征科之议是也。有余不足通补是处置长算诸　藩禄入不足者什三而羡者十七夫羡可以补不足而不为之核令有司得那移其间卒然窘匮其胡以恤之则余禄之议是也每　宗室奏　请需索多门。所费不赀。遂令窭贫之宗名婚衍期。此非一更其辙。　此疏为文节文馆课他年为宗室条陈简便之法即此意而鬯言之朝廷有后时之恩　宗室无蚤沾之望则省去烦苛而令抚臣以时具奏之议是也。报生确则他日之封禄有据报孕明则报生之情弊易稽。是报生报孕之议是也。宗室擅婚。多以结勘稽延。怨旷无聊。遂至触禁。乃并其世封而夺之。犯者多而罚亦不能必则夫从仪宾例业既奏选。则使抚臣详许之成婚之议是也庶宗虽疏逖然其初一脉尔。以一脉之亲。坐视其饥寒而不为收恤。则恩薄且有意外之虞。欲为制禄则于何取焉此亦一策然则取绝府之业为分赡之资而并谕　诸王以睦婣大义令其各出所嬴以赈之之议是也　宗室聚处太繁既难为生又难钤束。动则圜视而起。有司莫敢谁何。众则易讙。分则易处。其势固然。则夫有如此类初封之时。礼官为奏另城之议是也今之王官类以阘葺不胜任者处之。人自以为左迁无复顾望依阿淟涊。一切奏报。辄以贿成。冐滥滋多端在于此。则夫稍用才望。从郡国吏三年大察称任者迁擢。而否者罢斥之议是也臣所谓未尽者有七焉、通融是矣。顾　帝之与王。名号相悬。威权自别令出　然在朝廷处分亦正自难耳天子　即少有未惬而人亦安心付之　藩王即通融得宜而众犹未服矧河间东平未易多得。有如不体朝廷均平公溥之意。而以私盈缩其间。终恐万目睽睽众口嗷嗷。奏　请之扰安能无越关之禁安得施。故臣以为必　圣天子为之主张据　玉牒之数仍旧禄之额。各随　藩封　钦定名录。而后可以杜弊端一众志。此其未尽者一也。爵禄之班。本自相凖爵然而禄、亦然。则人各安其分而无所觊爵然而禄不然。则彼将曰　主上被我以何爵。而秩我以何禄也。愚尝以为封爵之制　帝子王孙应有分别郡王之封不必世袭亦如将军中尉以渐而降可以省冗禄可以别亲疏且行行然有缺望之意矧爵渐限而渐降渐降而渐卑分既卑矣而令就四民之业必欣然而乐从不然身叨封爵而业同编氓。体被冕裳。而手操杂作。宁独彼不愿为。即为之而不足以资生。抑于体统亦为甚亵。臣窃以为封爵终不可不限。此其未尽者二也。许其仕进是矣镇辅品高改授为难然官与爵自两行耳今不必降其爵正量才授官历代或以郡王为郡守郎官者有之矣岂必镇辅不可除官乎而以为镇辅品秩既高改授不便欲正于奉尉一辈似亦太狭夫吾非强之仕也从其好耳。彼其好不在原封而在仕进彼自有所利焉。今有自部曹改台省者。是六品改七品也。而人无不乐改。　朝廷亦间行之。在宗室独异乎哉。臣以无为志者不强使为。而有志者不论亲近疏远。封之崇庳。一听其应举试官。无所限制。不独于情为顺。于费为省。　国之羽翼。将在乎兹。此其未尽者三也。夫业巳听从四民之业即与四民无异今四民岂尽驯良或就野而农或出境而商无所不可。而独于　宗室厚为猜疑。严为防范母乃过乎出城之禁不弛即善谋生者终不得一意经营收四民之利而其顽骜惰窳不肯就四民之业者。又以城禁借口也。孰与旷然一弛诸禁。令与四民自便之为愈若以为任意出入虞生意外。则令有司奉三尺制之。彼亦将有所畏。此其未尽者四也。　宗室无名封者无所爱惜。往往作奸犯科。有司不知其为民为宗。一谴诃之。辄哗不可禁徒责之长史教授辈启　王戒饬。终于虗应故事而巳。臣以为竟当隶之有司降之　敕旨。令得引绳墨行事。夫奉　旨而用刑。则非有司刑之。而　朝廷刑之也刑设而不犯。则非薄　宗室而乃所以全　宗室也何为吝有司之事权养远宗之蠹习。至于罪见过积。而后痛绳焉。所失多矣此其未尽者五也。学记曰相观而善谓之摩、古者大学天子之元子众子。以至公卿大夫元士之适子与凡民俊秀皆与焉。夫以元子之尊俯而与公卿大夫士民之子相齿让岂不自贵重哉夫亦以作其观摩之意而损其高亢之心故曰其成也怿。恭敬而温文则入学之效也。今宗学中所与游处者。不过其　宗之人尔。溺于纨绮之习。恶知有制节之风。安于欵启之资。恶之有习诵之益。如是而望其有博极羣书之刘向。精晓雅乐之献王难矣此事近来巳行此之多举科第者矣臣以为第令肄于学官与乡之子弟并受一经。而令督学宪臣。试其优异者并得应举得廪食。而于其所在增设廪额以待之。均得以次而贡乎　天府。渐摩既久恬侈奢丽之态。不禁财消濯磨进取之心。不诱而自劝即宗学可以无设。此其未尽者六也仪宾欲其习学。听之应举是矣。而犹议不绝其禄者。得无以旧制难废耶。臣以为仪宾家温者多。彼其意固在联姻王室为贵重。不为禄谋也。且彼直庶民子尔有如与庶民姻也者。何禄之与有。禄既不设。人既无所觊而来。自无所觖于后可以省费。而于人情事体。亦无所伤臣终以为革之便。此其未尽者七也。抑臣又有说焉。自正嘉以来、下之所以游谈聚议、上之所以咨诹采纳以求急济之方、善后之计者、数十年于此矣、而迄未有所定、则毋乃议论多而决断寡也。窃计诸　宗之生。有在建议之后。而壮而老而传而议然有悬而未决也失今不决生齿之繁日不同而月异其势愈重议亦愈难书曰惟克果断罔有后艰此在　皇上奋然独断而行之尔、
　　○却昔藏番进贡疏【番贡】
　　看得番人进贡、某番某族、原载　会典及备开该司条例稿案之内、苟籍所不载。例不进贡。今昔藏等该司博稽典故。并无此族。一旦突来不过欲以滥恶不堪之方物。易　天朝之银币为图利耳夷类实繁。库藏又虗即目今顺义王撦力克一枝赏赐愆期。承运库尚难支给倘诸番不列贡额者皆贪赏闻风而来。将来处置之难处置夷番皆当遵照成例若有改易将来行行乞扰必生事端矣又将什伯于此似不当浮慕来享之虗名。重滋　天府之滥费。今昔藏到二十七名似当却其方物而姑与之赏赐却之者。所以阻昔藏再来之扰。杜别夷滥贡之端姑与之者。所以慰昔藏远来之心。示　天朝曲体之意至于马匹虽给骑操。不妨取还。方物所用柜箱。必须给与。其一百五十七名在边听赏者。合无谕令回还。或量加薄赏。并示以此乃　天朝委曲体悉法外之恩。后若再来决不放入如此处之是、或一道如谓享王美事。既来则安。则自有贡夷常例可沿而行。不必再烦筹算矣。然此驭夷大事非臣等迂愚局曲之见、所敢定拟伏惟　圣明裁酌、如慎防其滥、便须却还、如重绝其来、一并容受、要于其当焉耳
　　圣旨番人既不载贡额依拟却回贡物量与赏赐、
　　○却朝鲜请封世子疏【朝鲜封典】
　　是时国本之议中朝正自纷然故科部力持属国立光海君之请
　　本年本月初七日内府抄出朝鲜国王李昖一本、为储嗣巳定、　册命久稽恳乞　圣明、亟加恩典、以镇人心事等因、奉　圣旨礼部知道钦此臣看得长幼之序礼莫大焉。储嗣之立。礼莫重焉。舍长立幼于礼不顺。若令之自中国。是以非礼令也若徇之自臣部是以非礼徇也。况历查数年以来并无许者。臣安敢当臣之身为乱常拂经之事生厉阶为戎首乎、查得万历二十二年朝鲜国李昖第一疏为　请封世子事该礼部覆云云此是初请不许也又查得二十三年朝鲜国王第二疏为恳乞　圣恩、蚤封世子以定国本、以系人心事该礼部覆云云此是再请不许也又查得二十四年、朝鲜国王第三疏、为再疏未蒙　愈允、下情愈益迫切恳乞　圣明特许亟封世子、以定小邦危疑事、该礼部覆云云此是三请不许也又查得三十一年、朝鲜国王李昖第四疏为恳乞　圣恩曲谅微悰、臣封世子以定国本事等因、该礼部覆云云此是四请不与也。臣仰稽历年之　明旨、深惟万世之大经惟有立长之说、确乎不易、夫有国家者。惟嫡长是立。则生而人皆曰。是为异日国王矣人心定矣。若立不以长而以贤则权将不在上而在下。一世作俑。后世效尤。如逐鹿如瞻乌如举棋不定。非乱道乎。况子之贤庸。国所代有。天之生人。中下最多。据国王初疏。止言其次子颇聪敏堪付托耳。驳议殊为允及见部覆有未曾开载长子有何失德之语而国王再疏。始以长子凡近。久陷贼中。惊忧成病之说来矣。事重初情临海君不过凡庸无失德也。且倭奴之遁。朝鲜之全将以为光海君功乎。即今岁尚　请将乞兵。求为戍守无事而周章如此则光海之才可知而往者之功又可知光海无季历武王之贤。而欲其父用太王文王之权。其兄为泰伯伯邑考之让。臣以为过矣。据李昖疏。但撮□次部覆末姑俟之缓词而删去参驳百千言之正论。葢彼见吾未有毅然斩钉截铁之意。辄生观望觊觎之心。臣以为事巳十余年持疑巳久。今兹之　请不可不断。惟有立长子临海君珒。则名正言顺而事成在今日立之为据经即或他日助之亦为助顺大抵事顾理何如。他不必问也。臣愚见如此伏乞　圣明裁詧如臣言不谬、　特赐干断、　敕谕朝鲜国王以伦序不可紊、常经不可变、国本不可轻动、壹心属意临海君。而诲训之。令临海君以德自励光海君以分自安。该国臣民。毋有携贰。然后听其请封　敕立。则祸乱不生。夷藩永固。不然如国王所引永乐年间。二百年前一见之事。即　陛下可方　成祖而臣驽下远不逮永乐时诸臣且恐自今以后该国之费　天朝处分不止此一代也
　　圣旨该国屡请建储。朝廷久不与决者。正以立长为古今常经、不可轻议也尔部里所执甚正、便行与国王再加绎思务为享国长久之计勿贻后悔、
　　○乞罢使琉球疏【罢使琉球】
　　奏为航海封夷、艰危烦扰恳乞　圣明断行初旨、以尊安中国事、臣切惟琉球继袭、必请册封、宣德间遣内监、其遣正使给事中副使行人、定于正统之年、近查得万历二十三年五月内该福建抚臣许孚远题、据琉球使者于灞等呈琉球中山王世子尚宁父王殁、因关白扰害、以世子当国、乞奏请封、该抚臣孚远议遣使臣一员、赍　敕到福建省城。听其差官面领。或遣惯经海涛武职一员。同彼差官前去。该部覆从颁领为便等因奉　圣旨、琉球袭封、待其世子具表申请你部里具题遣官颁封福建省城、听彼国使臣面领、又查得万历二十八年正月内、尚宁具表请封、随据差来长史郑道等禀称乞照旧遣官、中朝遣使本国亦有烦费而启请勤之者欲□宠于　朝命也该部覆仍颁领为便等因、奉　圣旨、琉球世子尚宁请封、具见恭顺、但该有通国印结及世子特具表方文见敬顺天朝、行与他知、其差官一节、陪臣既来敦请、着选惯海廉勇武臣一员、同他请封使臣前往行礼、不必采木造船、以滋烦费、亦不许多带人役、骚扰彼国、有失朝廷柔远至意、又查得万历二十九年九月内、尚宁进贡、乞差文臣等因、该部覆奉　圣旨尚准袭封琉球国中山山既遣官恳请、照旧差文官去、臣切惟琉球一封　明旨三易、而颁封则初旨也。继因其恳而遣武臣。继又因其恳而仍遣文臣。于是遣给事中洪瞻祖、行人王士桢、令待海寇宁息、渡海行礼及瞻祖丁忧、改遣右给事中夏子阳、二使衘　命至闽、伺警待渡、二年余矣、今年三月内、该福建按臣方元彦会同抚臣徐学聚疏、为海氛未息、国体当重、乞慎封使之役、以隆君命、以绥远夷事、揭到臣部、大畧言倭奴出没不常。萨摩红番叵测。而闽去琉球万里。匝月始通。以一舟而数百命之安危随之。以二使而中国之体统系之请遣武臣若遣武臣独非王命乎、今次暂驾成舟、或附彼舟、以往免采造之役、疏上月余未奉　旨下部、葢抚按目击甚真、而所为　君命国体、外夷内地计者甚周悉矣、若当遣使虽文武臣不同而事体则一故直欲□□使臣自□去为便也而臣愚见切以为莫若初旨之直截颁领之省便。何者海与江河不同外海与内海不同。浪大如山。波迅如矢风涛汹涌。极目连天无处河泊。数百人以一舟为命至危也。琉球东隔叶壁山葢时无□定远北则所当虑即为倭国天使馆去倭使馆不二里而近况海外诸夷。不知若干国。率浮游海中。剽刧杀戮。至不测也。使臣之舟。木必合抱。造必数年。及舟成定稳。犹有坏裂重造。如丁丑之事。即昨抚臣移臣书言舟成矣。独一桅无处可觅。葢采造一节至不易也舟设桴翼。造水带。至载棺而亟银牌于棺首。书云某使臣棺。令见者收而瘗之。至不祥也。如此而使给事行人　天子之近臣、冐万死一生、以荣海外之裔夷不亦可巳乎此语却有体即武臣亦臣也若不采造而与之一苇。分明弃之鱼腹中矣。况且欲择廉勇者。有此武臣。不以干城御侮。而使冐万死一生。以荣海外之裔夷。又不可以巳乎夫尚宁以世子嗣位。虽未请封号而王其国者若而年矣国体使臣。关系匪轻非万不可巳。不必行非万无一失。不宜遣万一海若为难有同诸水滨者。万一或敢侮予。有委嘉贶于草莽者万一彼国将迎稍有不虔何以处之。其为国体之伤。　君命之辱。亦不小矣。宁独有司采造之累彼国供亿之难也。先臣刑部尚书郑晓吾学编有云、海岛之夷。勤我封使往来礼欤。四夷来王。八蛮通道。未闻有报使焉。然则领封可乎。奚为而不可也。夷官请命于　京师使臣致命于海上。两得之矣。郑晓此言。良独有见。藉令当年建白在　先朝亦必变通。臣伏诵　初旨。善继善述。所惜者　成命中移。而所幸者使航未发也。臣今请断行初旨。一举文武臣之遣而罢之。自古明王以无事治天下计中国便否耳。于外夷何有哉。
　　旨册命巳颁、使臣久出、无中止之理礼部便行该省抚按、作速完造海艘、令差去二员渡海竣事以昭大信、仍传谕彼国、以后令其领封海上着为定规
　　◆书
　　报北新关吴王政
　　报徐石楼
　　○报北新关吴王政【北新关税】
　　承枉教、具见勤职爱民、虗怀求益意甚盛也、不佞曩摄贵部、见榷关故事、后榷之数常浮于前榷。不佞尝与诸公谈、以为君子不尽利以遗民若日益岁增国家万年无疆。更何底止神庙末年士大夫议论犹如愚意易渐加为渐损即如前报千金。今报九百九十。即少此数金。而廉者自廉。能者自能。于国计无毫发损。而所益于国脉国体者不知其几千万也。及阅名臣录、先辈长虑识体可为钦尚成化中有大司农周文端公经者、委官监税课入多者与下考则不佞所论。先辈巳有先得我心者矣。古人言存心天下。加意穷民。总之心要存、志要加。诚存诚加。而民不被其泽者否也、高明以为何如、
　　○报徐石楼【海禁】
　　弟生长海陬、少时尝见海禁甚严、及倭讧后始弛禁、民得明往。而稍收其税以饟兵。自是波恬。或言弛禁之便。海禁不须严但当以法经纪之使出入有籍官收其税上下通□矣葢贫民籍以为生冐禁阴通为患滋大而所通乃吕宋诸番每以贱恶什物。贸其银钱。满载而归。往往致富。而又有以彼为乐土。而久留者。顷因某易山一勘。彼谓中国何知有此山。乃此等所为。遂愤而歼之。甘心就弓之民。无足怜惜。而自此彼必不容留吾人。即吾人无敢留。亦未敢往实为中国闭绝此路也或欲随船给批。责令船头伙伴相保结。如十人往而九人归。连坐之。不知此说何如。至于红毛番、或谓偶飘而至。不操兵挟刃。而以货贝求售。倘姑怜其穷途。听民与市。而以廉明官监之。不令税使参焉。自有石画、惟承大教、而亦微闻丘里之言、辄敢掇拾以复耳
　　◆记
　　宝应新开运河成记
　　○宝应新开运河成记【运河】
　　淮扬之间数百里。葢有邵伯高邮宝应三湖云。其所受天长六合七十二河之水。运道所繇。而卲伯故安无患高邮自白康敏公。开越河圈田。为漕利者若干载。后乃因其圯坏、循老堤筑重堤。而河之竟亦安流巳。独宝应故汜光湖延袤三十五里。弥漫衍溢。不见涯涘而槐角楼处湖中如箕焉风之所激为洪涛巨浪。簸荡湍悍。震天撼日。几与渤澥埒。岁漕之至。则舟工柁师。愓息相戒。望云物测景而后行。风顺浪平。扬帆过之。舟驶如骛。不崇朝而达于淮。云起肤寸。狂飙倐来。飘摇冲击。柁不及旋。巧不暇施。即败亡覆没无完艘者。粟之所挽。民之膏脂。县官百吏六军之所待给漕卒商旅一艘数十之生一朝之不期胥溺俱沈输于蛟龙鼋鼍之宫。而下为鱼鳖食也即如往岁壬午之变可覩。巳　圣天子念漕计大民命重。不爱劳费。酒沈澹灾。于是察群言用大司空议。责任抚臣弃圈田之迂谋。视高邮之成事。循老堤筑长堤为河。引水注之挽舟其中。葢河成。而昔之簸荡湍悍。震天撼日。舟工柁师之所眩瞀辟易。而相戒者。今若沟渠川涂。恬然而济。昔之胥溺俱沈之处。哀号而展转者一旦安若袵席。但闻呼謼许而歌欵乃之声。葢其便利大矣。予惟县官倚漕而食论宝应河利害善设宾主宝应当淮扬之间咽喉之地有如湖患为梗漕艘不得前即清济浊河疏瀹底定彼漕艘者非效酰壶酱瓿可怀挟提挈而越之亦非效鸟集乌飞兔兴马逝滩然而至者如人病在咽喉。何言脾胃故宝应之于漕亦急巳曩年年为患。议者数数。至于今而始河。何哉。经始之虑。众不及睹。更以唇勿月制之。甲可乙否。莫执其咎。则难役距费繁。所出不赀。上之不得仰给于内帑。下之不得复括于外库减省则不足以就功。而瞻给又于何处之则难。重在数易在事者率蘧庐视之。计日待迁。莫适任患。则难幸赖　天子神圣、明见万里外、毅然独断、不惮一劳蹔费知人善任。以有成功、葢非臣之力、　君之德矣、昔尝怪西门豹。魏之能臣。漳水遗利。史起兴叹。及观豹所称。为君治邺。而君夺臣玺。为左右治邺。而君拜臣之言此论后来未发归重任人责成大有关系然后知文侯固不善用豹未必漳水在其旁而豹不知用也语曰君如枹。臣如鼓。事如车。技如马。则惟今日之谓余故记之。以备修河渠者采焉。河南起新镇三官庙。北经槐角楼。至宝应南门长三十五里、新堤广若干尺。役人徒若干、费金钱若干、缗经始于某年月、以某年月竣、有事于诸役者某某得并书、
　　◆考
　　九边屯政考
　　盐政考
　　○九边屯政考【九边屯政】
　　夫边计最重且亟者。莫之屯政矣、　国家九边之地。肥沃可种者。悉为屯田。甲楯之所栖。耒耜之所刺。绵亘数千里。于焉耕耨。于焉捍御葢即古寓兵于农之遗。而汉赵充国诸葛亮晋羊祜唐郭元振韩重华诸臣之所尝收其利者二百年来　圣明忧勤于上。耆硕擘画于下。将臣经畧于外谋士讲求于内。则惟屯政为孜孜顾其间或举或废。或利或否非壤地不同。则政之得失异也。何也。　高皇帝悯海运之艰。诏羣臣议屯田法。用宋讷所献守边策。立法分屯布列边徼。远近相望。首尾相应。总序列圣经制德意祥而有法剏制如此其周也边境苟既宁撤守关士卒。仅仅备讥察外。悉令屯田。致力如此其壹也。山西沁洲民若干户。愿应募受屯。赏以钞锭分田给之。仍令募本州岛民。召募如此其广也令屯士并树桑枣柿粟。随地所宜。士虽不足而足于桑枣柿粟矣地利如此其尽也。　文皇帝纳黄福之请。官为市牛铸器。至欲广屯于辽阳而遣人征牛于朝鲜。耕具如此其给也。诏各荒屯空土。毋问土客军民官舍。尽力开垦。永不起科。恩泽如此其厚也。谓将领能时时劳问屯士所苦。谁不感奋勤力。轸恤如此其殷也以宁夏积谷独多。降敕谕总兵何福。激劝如此其明也。　仁宗念所司以征徭扰之令毋擅役妨农。爱养如此其至也。　宣宗初大同总兵郑亨上屯田子粒数多。则遣人勘实赏之。论功如此其核也。提督必选老成更命风宪官以时廵察。任使如此其慎也屯久岁豊。边士一切用度。多以粟易。于是令户部灌输贸籴。多至二三十万石少亦不下十万。积贮如此其豫也。天顺中都御史叶盛廵抚宣府。修复官牛官田法。垦田益广积谷益多。以其余易战马千八百匹。修筑屯堡七百余所。兴利如此其巨也惜其后因循废弛至不可复举葢其立法也周故人便其任人也当故法举其与士也优故士奋其取利也缓故利集即所称湟中渭滨凉州振武之事。不啻过之乃其弊也则有膏腴之地。多为庄田。空闲之区咸归边帅。士卒无近田可耕。如商辂所论者矣。有墩堡不修。夷虏轻犯。有可耕之田而不敢耕。士卒疲惫。家无耒耜。有可耕之田而不敢耕。如梁材所疏者矣。有耕种之际。卤莽灭裂。收贮之后。侵欺移用。以管屯为职者。优游城市而不见阡陌之廵。以典屯而来者。凭信簿书而不较仓库之实。如刘定之所议者矣。则有扰之以弗靖。持之以太急。今日核地。明日征逋。辄起正德宁夏之变。令地荒储竭边民凋瘵。且叛汉而入胡。如王烨所陈者矣。恬嬉既久。因循弛废。日复一日。边境萧条。沃壤既弃。茭粟不继。士马不饱。挖运例银。所费不赀。而度支亦告匮巳议者或欲令各边抚臣选廉干吏辟荒芜。革豪敓。核干没修亭障远斥堠。每岁终以闻。部臣分别上请明示劝戒。或欲召募开垦。及令军民自种。量征其税。或以为利归于下。则人乐趋。往时为边帅豪户垦种田不荒芜而公籴亦便。纷纷清勘适生厉阶夫与膏土沃田鞠为茂草孰若捐以予人请明诏有能垦种者。悉与为业毋有所问或以为盐法折纳商不赴边。而屯政遂与俱坏。欲复屯政。盍令商输粟于边。耕者有所资。积者有所散而塞下自实。葢诸议者之指。大都任人广募。薄征缓取。而盐法与屯田。相为维持盐法之复尤不可不亟也。夫欲令农狎其野。穑人成功。积豊于垣。士餍于伍内有亡费之利。而外有守圉之备。以禆威生气制戎挞虏。其惟屯政哉。作屯政考。
　　○盐政考【盐政】
　　盐政固边计也。盐政之通塞。边计之虗实也。今天下称边计最急葢数十年来谋臣借箸计臣持筹。曷尝不孜孜边计哉。而犹然虗也。则盐政之旧未复也。愚考　国初置转运提举为鹾司而淮之南北。浙之东西长芦河东山东闽粤蜀滇与夫盐井卫龙州司雅州所海北灵州西和漳县。皆所谓产盐处也。晒有场。煎有灶贮有仓。课有额。行有方。当其时。岁召商开中入粟实塞下。塞下粟无腾价焉。则边利也。令商自为办。而国不闻输将之费。士饱马腾扞圉疆固则国利也。葢洪永间盐一引。所输银八分耳。粟二斗五升耳。至轻也。所司关给无留行。此事不可卒复矣商人旦输粟夕受盐券交于左筐盈于右至便也食禄之家。禁不得牟商利。一切诸给悉绝之。诸私鬻阻乱者论死。至严也。灶丁给卤地。给草荡额盐一引。给米一石凖以钱钞。复其杂役。至厚也利□盛行官盐壅塞葢在无以收余盐也有余盐则官自出钞收之下以资灶户上以揽利柄至周也葢　国家鹾政。操纵有权。调度有法。公平正大。严密精详。商利而民亦利。国足而边亦足称美善巳乃常股存积之设也。自正统中始也。常股七分以为常存积既行则常□必困矣而存积三分以待塞下之急倍偿开中越次放支是居货罔利则非体也乃输之不粟而银也。不之塞下而之鹾司也自司农叶淇始也取目前之近利忘久远之大计。遂至边储资于内帑商迹绝于塞垣。卒然有警。仓皇召中。类多观望。即有至者。所入甚寡。坐令储蓄外空。则非计也。乃私窦之开也。自弘正间始也或勋戚恩潭。或权幸请求。皆予以余盐。容其夹带。而复有各年未尽。名曰零盐。有掣余积堆。名曰所盐。一以供权要之报中。侵商利。亏国课。则非法也。乃商之困也。自守支始也。次同贯鱼累同积薪。有数十年老死不得给。至令兄弟妻子代支者。则非便也。乃灶丁之困也。自总催始也。场荡归其并兼盐课为其干没。灶丁不过总催家一佣而巳。分业荡然。丐贷为生。欲无逃亡。不可得也。乃额盐之滞也。自课重始也彼一引所输银至七钱五分重矣。而且有配支。有卖窝。有科罚。有劝借。费贷不赀。是以盐价涌贵。而人竞趋私盐。欲正课无滞不可得也。乃私盐之行也。自不行钞法始也钞法废则县官何术以收余盐余盐积而无所售则灶丁困乃曰挟余盐者绞货私盐者绞将能行乎行之而必。即灶丁枵腹以毙。不然。即为变。行之而不必欲余盐之利。不为奸人橐中装。不可得也。今江淮间盐徒高樯大舶。千百为聚行则乌飞。止则狼踞。辄杀伤官兵。近方见告矣以今四方纲维不弛。徼察有加焉。犹尚如是有如一方有警。如此曹者。乘变而横击。其何以弭之。故盐政之不修。愚恐其患。不独边计。且移之社稷也。嗟乎。利弊之悬、洞若观火、　祖宗之法、顜若画一藉令在事者深考而善提衡之何有于区区盐政哉。愚谨考其始末详其变迁以俟司国计者镜焉
　　◆说
　　宣府镇总图说
　　大同镇总图说
　　城垣主意
　　○宣府镇总图说【宣府图说】
　　公集云代某人笔大同图说亦系代作
　　宣镇本秦汉上谷郡、其在　国初与辽为唇齿设开平卫置八驿自太宁予虏。兴和旋废后。以开平单弱无援。徙卫独石。而宣辽声援绝矣。若论形势。紫荆控其南。长城枕其北。居庸左峙。云中右屏。内拱　陵京。外制胡虏西北一重镇也其五路险隘景帝初议者欲弃独石不守于忠肃力持故得不废则独石锁钥全镇最急而青泉马营等处或虏大举所繇入称要害云中路葛峪青边诸地。与西路张家口西阳河一带为最冲。而东路四海冶周四沟诸险次之。曩西路之扃不严。则洪蔚急。北路之藩不固。则延永急从金家庄以寇龙门。则沙城麻峪急从大白阳以寇赵州。则鸡阳新城急。繇海子口入西海冶。则南而黄花。西而永宁。不得安枕卧也。自欵贡以来。虏不阑入。而宣镇幸息肩。今按行沿边若干里。高墉崇堡列城联台分兵建将。既饬且完。北门之势于今为壮矣。乃过计者。谓史车二属夷。散处内地。人能汉语。孰我蹊径。迩者潜媚大种。献女结驩。抚赏厚薄。易生恩怨。为肘腋之虞俺荅欵贡之初□臣拥护史车二夷甚力被心德我抚而用之当得其力不知各夷内附世作藩篱巳二百余年苐豊其粮饩时其抚赏间察其一二材智者优恤之朝得。其心夕资其力固甚易也或又谓上谷边外。咸为黠虏部落。哈酋咆哮尤难驾驭顾夷性贪惏。可□以饵。彼嗜汉财物。因欵市羁之。其绦縼在乎我耳。所虑者备久而懈。豺狼之心易生。抚久而骄。溪壑之欲难餍宣兵素号敢战。然熙恬不用。玩愒日月。将校无校阅之勤伍鲜鬪击之志。能无销铄钝敝。一朝行不能受甲乎。闻弘治中。宣镇积粟茭至六七年。少不下三四年。以今之积不逮远甚。乃有谓镇巨京师仅三百余里。即有急穵运可行是直一时之权非为宣府计长久者夫惟抚而毋懈其所以守。守而毋忘其所以战。训练以待发。储峙以待饟。宣镇无忧而　陵京之背长巩固矣。谭者又谓开平之转运难继。则当徙三卫以易大宁。大宁之巢穴不除。则当通宣辽以为绝塞。嗟乎此两筴者。姑蓄以竢时可也。
　　○大同镇总图说【大同图说】
　　大同本秦汉云中郡、　国初设大同府封代王焉、平坡峻坂。用武之地。云中为太原屏蔽自五代以来为重地北遏三胡。西藩三晋而南为三关扞葢自昔华夷互争疆场所必守者也长城久圯。障塞灭绝。虏骑奄入。直至城下。往时左右两卫之堡未增。内外五堡之规未拓。新平坪远沦于沙漠威远井坪孤悬无援蔺石渠答湮没。而木柴僵落之界。悉弃置不饬。虏乃乘间数侵轶。而中国不得安。今按行沿边六百里。设险为防。墙台城堡。棊置星列。将士画地而守之自欵贡以后市场为制虏要务全镇三市场而督抚专论其二。法制周备。武卫精严。葢亦称金汤巳而议者犹以为未可辍虑良亦有说虏在套中而平虏西连老营堡。与边关近虏一出套即涉大同之境至逼也蠲恤频繁告灾种接。居者有转徙之忧。戍者有疏畧之虞。诗不云乎。绸缪牖户。绸缪云者岂一补苴一杜塞之为巳足哉。夫惟规近豫远经始图终窒于将萌。葺于未敝相时择宜。不余力而让便。则西北永无虑忧。而东南畿甸。庶其奠枕乎。若夫士卒憍骜如往日脱巾呌呼。此风未必尽殄。昔恭襄许公论以正纪纲明法令为第一义。是亦在事者所当留心也。
　　○城垣主意【城垣】
　　南工部设主政一人、专筦内外城垣三岁而代岁费有至万四千金者、少有万计问之胥吏曰经费也每岁春秋雨阅城、司空与司马内外守备给事中御史期日分道而行冗费无谓日中会食食罢而散戊戌秋告竣、余摄事陪阅、匠作随行、余所至辄诘之、间抶其不勉者故事秋阅后率辍工、涉冬及春阅坏度费为之估计估定然后修、是时嘉善陈君摄城垣、余谓之曰天未寒工何为辍。惟是繁巨者以待来年若尺寸之罅隙。数甓数瓦之费。一手一足之力。宜及今修补。而令匠作曰。吾尚欲阅也。仲冬余再与陈君阅内城则来年即不修可矣即欲完美不过一二百金足矣。阅外城繇内马道行、城亦可观、及至一门。余步出城视之。则敝甚瓦甓俱无始知所修止一面阅之所见而所不见者未尝修也岂有以一面之城而不坏者葢缘诸公阅时。惟舆皂所导不夹城而行内行则俱内而遗外外行则俱外而遗内官作胥吏。掩饰干没利其工料以润私家为日巳久故岁修岁坏。迄无了期。国家无名之费如此等类者不可胜计也葢余窃笑工部之修城有似饔飧饔未巳也曰夕且复飧。飧未巳也。曰旦且复饔古人论读书。当与作别计余谓城垣亦然夫城垣亦人家樊墙之巨者耳。人家樊墙远者百年近者数十年。未闻岁岁修者凡作事必先立意工部以岁修为令甲以万金为经费立意舛矣沿袭因循。莫知其非也余意欲无时不修欲一修不复修夫一官三年。专且久矣。何物城垣。独不底绩乎余视内城坚完无庸修。不宜动辄称内外二城饰虗声以滋费也。外城十四门。有易完有难完。当先从其易者。并集工作完一门。复修一门。约三四岁皆完可无修。即修而费少矣而余欲主政虎外城非典礼白事毋旅揖、时时乘笋舆往来廵行以工作畚锸自随工无间歇。隆冬而后止。百凡器械瓦甓灰泥之类。无不经心经目。三年不离城垣之下三年之后。委官可罢。匠作可散。窑可撒营缮之帑可缄矣。
　　皇明经世文编卷四百六十终

《皇明经世文编》　（461～474）/五百八卷　（明）陈子龙等 选辑
　　皇明经世文编卷之四百六十一
　　华亭徐孚远闇公　陈子龙卧子　宋征璧上木　夏允彛瑗公选辑
　　朱积早服参阅
　　苍霞正续集（书　考　议　序　记）
　　叶向高
　　书
　　答刘云峤（事权）
　　答熊芝冈
　　答刘云峤（疏揭）
　　与申瑶老第二书
　　答涂制台
　　答韩辟哉
　　答刘云峤【事权】
　　得教甚慰、时事艰难、束手无措、非面晤不能述、非吾丈亲在此不能信也、阁中无事、取起居注徧阅之、每于宫府之际。细加参究。因知今日之壅隔。其受病甚深。由来甚久。任权之过乃至于失柄江陵吴门俱失之也葢当　主上冲年、江陵为政、一切政事、不相关白、至于起居食息、皆不自由、　上心积愤不堪、深恶臣下之操权矣、代者窥见此意。曲为将顺。后来相沿。无所救正。又圣明深居日久更防太阿旁落、臣下一言一动、皆以为窃权、为市恩、而士大夫日逐所争。阁部日逐所请。无非官爵一事。　上洞见其情操之愈急。故虽千言万语。而卒不能入也。且如枚卜事、　上本不欲速行、而言者又张皇其辞、以为大物、北人与南人争、外衙门与内衙门争、内衙门又自为争、即其人不争、而附丽推戴者又为之争、人各有心众各有欲、累牍连章、烦渎天听、如此、则安能而不厌安得而乐从乎、此皆不肖之最苦者也、又有甚难处者、向时士大夫虽门户各分。而途径犹未甚杂。今则岐路之中又有岐路千态万状、难以具陈、即平日相知之人、皆为戈戟、平日号为君子之人、皆不相容、而为执政者、左右之袒微分。神庙末年士大夫情形不出此数言猜嫌之衅便构。昔人谓两姑之间难为妇。以今观之两妇之间亦难为姑而况其不止于两哉　主上于言者纷呶、本所不喜、不肖极力维护、又赖圣度之如天、方得无恙、窃意群情方哄之时、且宜镇之以静、示之以包容、俟其曲直既明成败自判、如摧枯毁齿、因其自然、则可以不伤、而谭者又责其怯懦畏事、不知以如此之阁臣、事如此之英主、天颜隔于九阍、事权操于六部、而欲用一手一足之力、尽厌天下之人心、窃恐皋夔稷契而在、亦有所不能也、
　　答熊芝冈【辽事】
　　读大疏、知门下以常平法积谷至十余万、此芝冈□辽将事也而且缮城砌台修濠筑墙、为辽人建数百年之利、嗟夫、使天下之为宦者、皆如门下、将天不能灾、岁不能害、夷狄虽强、不能为梗也、而何至于匮困张皇如今日哉、业巳拟温旨下部覆行矣、初欲径拟通行九边、然恐人以此嫉门下、故且巳之、俟部覆再处也、顷赈荒谕中、惓惓以赃赎积谷为言、其于门下之意、殆有合焉、屯田事、则内中亦无人主持、阁臣拥虚名耳、虽屡拟旨督责、何人奉行、门下所云那有　严旨做得一事者、真可叹也、今日凡百不足辄请内帑。此在　主上固当沛发以济一时之急。然为国家而专靠内帑。岂是长策。门下所云勤耕苦力、以自寻活计者、真是至论、今之君子谁肯做此事、亦谁肯发此言、门下于是乎不可及矣、任事难、任事而任怨尤难、即屯田一事、人固有笑门下与不佞之迂者、不知古人有屯兵十万。不赍斗粮。载在史册中。班班可考也。彼果操何术而能尔哉。以九边百万之众尽仰给于转输而绝不讲求　祖宗养兵之旧法此真可为痛哭而流涕者不佞巳矣。心力无所施矣、聊与门下一漫及之、
　　答刘云峤【疏揭】
　　承教疏揭不宜太多、此是至言、然揆之时势、则往日之疏揭可少、而今日之疏揭须多、何也、往日大事不行、小事则否、今大小事皆不行矣。小事行。故所争者专在于大事。今大小事皆不行。则无所不争矣。且如各衙门之署印也、大僚之陈乞也、铨部之掌选也、诸如此类、皆向之所谓小事也、然而停一日则一目之不便、欲不言得乎、近者户刑两部之署印、至用数十揭苦请而后得、如是则揭安得而不多、上安得而不厌也、至于疏揭之发抄、委为不是、无奈人情相责望、罪其缄默、不得巳将事体明显如储讲枚卜考选大僚之类、所可露草而言者、稍与抄传、以塞天下之口、而他之从中密请内降封还者、非但不敢抄传、亦不敢以告人也、今日世道。得清议之力。亦受清议之苦。葢古人作事。尚有许多委婉。至于秽其迹。污其名而不恤。而今日稍有曲折。议论便生。众喙一腾。身名俱败。故其弊也。宁失人主之欢。而不敢犯悠悠之口宁。视事之不成而不敢使心之不白所以上下之交日离。而于天下之大计卒无济也。近孙淇澳见贻一书、为忠告之谭、不肖报之、谓病症异常、虽有神医、必切脉观色、深究病源、而后为之处方、庶几万一、若未尝觌面相对、而徒此以症往、彼以方来、药非不良、而于病终无济也、
　　与申瑶老第二书【阁臣】
　　自不肖受事以来、六曹之政、绝未尝有一语相闻、甚至上疏之后、揭帖亦无、直至发拟、然后知之仓卒之间、无从商确、直以意为之票答而巳、至于事有壅格、则无人不相委罪、即六曹亦云、吾疏上巳了矣、其得旨与否、阁臣事也、故尝谓今日人情、论事权、则共推阁臣于事外、惟恐有一毫之干涉、论利害、则共扯阁臣于事中、惟恐有一毫之躲避其难易苦乐已大矣、其平矣、而又事无大小皆须催请、催请稍迟、便相督过、每日阁揭常数十上至有一事用二三十揭、而谭者犹病其缄默也、岂不困哉、不肖无聊之中、每思　高皇帝罢中书省、分置六部、是明以六部为相也。阁臣无相之实而虚被相之名所以其害一至于此今惟遵　高帝旧制。仍裁阁臣。而以天下事仍责之六部、彼六部操柄在手。事有分属。犹可支持。其与阁臣张空拳。丛群责而徒愤闷以死也。不大相绝哉。向欲以此意形之论奏、而恐其骇人、终不敢吐、今漫为吾师一述之
　　答涂制台【封虏】
　　涂司马封虏王时中朝亦多浮议涂奏疏中可见
　　六曹事务、与阁臣杳不相闻、昨见大揭、始知该垣之有抄参也、今人视封事太重。持论太轻。不知塞下之安危。全不系于虏封之成否。所以封虏者。亦以故事如此彼既来请。不可靳之耳。其迟其速何足介意譬如小儿索果。但当与果。食与不食。不必强也。夫所谓辱国者或我使至虏庭虏偃蹇不受、如宋人之于元昊、近日之于倭夷、乃为辱耳、今赍敕者不过冗杂小臣、不足以当命使、敕留塞下。来领则予。不领则勿予。于我之体面。毫无所伤奈何以虏之领不领。为我之重轻。不几于倒持太阿。授人以柄乎。若欲将敕收回俟其来领又再与之。则忽出忽入。其轻愈甚。恩巳靳而复施。汗既反而复涣。岂成事体。此殆持议者不审之过也。弟书生也。不谙塞事、但据其所见。始终谓封事不必谭。俟其自来。听其自至。间腾文告。谓朝廷念其先世恭顺。不绝其封。敕书巳具。如其迟延不领。责当在虏。我无预焉。如藉此要挟。必不汝听我中国何利于封虏而急急为此也今日处此事、似只当如此自是省事、彼废弁何所售其谋、游客何所鼓其舌哉、若虏渝盟犯顺。边备不戒。则封疆之臣。当任其责。又不待庙廊之过计矣。向时掣任事之肘。多在于大臣。今不在大臣矣。又凡事皆然、不独此事、弟之所以决欲去也、
　　答韩辟哉【海警】
　　海警纷纭、人情震扰、知烦门下之清思也望日有三贼舟至松下、报至、邑人皆鸟兽窜、葢在嘉靖戊午、倭贼不二三百人临城、守埤之人、闻铳声即走、顷刻城破、屠戮无遗、毋怪乎今日之惊惧也、彼时倭来、极多亦不过千人、其余尽系漳泉之人、然他处尚未有从贼者、今敝郡奸民。平居无事。尚纵横海上。杀人如麻。莫之敢问。即被杀者亦不敢告。一旦有事。此辈尽化为贼。内地之可忧。更甚于倭矣。昨松下之贼、彼处恬然不惊、而阖邑人惶骇若此、幸徘徊一二日、扬帆而东、未敢登岸、然安知不为此以尝我、且狃我乎、报倭者即稍张皇。愿勿以为罪。不然、以后不敢报矣。敝邑以淫雨故城垣倒塌。百凡弛废、得此警竦一番、在事极力为绸缪补缉之计、良云厚幸、但兵食空虚、难于料理、往时当道以敝邑为省城门户、设兵数百名、为福清营、其后改为总镇标下、今诚酌量派拨、使人情有所恃、不至迯散、福清安而省城亦安矣、门下向有此意、故敢申之、若倭之情形、以鄙见度之、一时未必入犯。即入犯而我仗当道之威灵、鼓舞将吏、以与之抗、彼一创则数年不来矣、董见龙亦有此论惟其据鸡笼淡水。求与我市。我应之则不可。不应之。彼且借为兵端。而其地去我顺风仅一日程耳。彼无所不犯。我无所不备。诸凡滨海去处。皆不得宁居。而奸民且挟以为重。益与之合。此则门庭之寇。腹心之疾。其为闽祸无巳时也。以宗社之福、诸公祖之庇、未必至此、然事势不得不虑、不得不为之防者、偶尔念及、辄敢私布之、
　　考
　　朝鲜考
　　西番考
　　屯政考
　　京营兵制考
　　朝鲜考【朝鲜】
　　朝鲜箕子封国、汉初为燕人卫满所据、传至右渠、武帝攻杀之、置真番临屯乐浪玄菟四郡、汉末公孙氏晋高氏。并据其地、高本扶余别种人、改国号曰高丽、居平壤、即乐浪也、巳为唐所破东徙、后唐时、王建代高氏、井有新罗百济、地益广、东徙松岳、以平壤为西京、元至元中、西京内属、置东宁路总管府、画慈岭为界国朝　高皇帝洪武二年、王颛表贺即位、遣符玺郎偰斯赍金印诰文、封颛为高丽国王、使者入谢、上从容问王居国何为、城郭修乎、甲兵利乎、官室壮乎、顿首言东海之波臣。朝夕礼觉王甚恭。他未皇也。玺书论王佛法非所以治国。梁武后世之前车也。王其毋惑。以王君临一方、而出令之无所、其何震之有、王国北接虏、而南邻倭、虏创于此、恐将逸于彼、倭狡而贪、出没海上、且窥王虚实、朕私忧之、设险搜乘、以固吾圉、惟王念哉、今以经史诸书赐王、其悉朕意、中书省臣言高丽使者往来私为市非法、请征其入而禁其出、不听、五年、颛请徙耽罗国所留蒙古人、及征兰秀山逋寇。报诏耽罗尔附庸也、蒙古人亦人耳、尔何弃焉、逋寇以朕命命之、传檄可致、勿用兵、顷之、贡马五十匹、道亡其二、使者以闻、及马至无恙、诘之则使者所偿也、上责其不诚、却之、七年、谕中书省臣曰、古诸侯事天子、比年小聘、三年大聘、五年一朝、九州岛岛岛外夷戎、世见而巳、高丽去中国近、知经史礼乐、非他邦比、宜令三年一聘、不则比年聘、曩高丽贡献数、使者溺海、几不返、甚失朕意、丞相其明以谕王、八年、颛弒死、子禑嗣、贡不如期、却之、羁其使周谊、仍敕辽东守臣绝勿通、十七年、表请故王谥及嗣封、不许、十八年许之、明年贡马千匹、布万疋谢、请易寇服、不许、指挥高家奴自其国市马止帚、言禑辞马直、上令给之、二十一年、国相李仁人废禑立王昌、岁中两请入朝、皆不许、李成桂复废昌、立定昌国院君瑶、瑶尝遣子奭来期、奭未止帚、而成桂废瑶自立王氏自五代至今、传数百年绝、其国评议司表言、禑昌不当立。瑶暴虐失人心、国虚无王。舍成桂莫适与也、惟朝廷命之、　上曰彼夷耳、吾何诛、成桂更名旦、徙居汉城、巳请更国号、诏仍称朝鲜、二十八年入贡、表语谩、逮撰表者郑总羁留之、旦老、请子芳远嗣、永乐元年、赐冕服经籍、从芳远请也、六年、世子禔来贡、八年献马万匹助征虏、十三年、表更立祹为世子、是年芳远老、请以祹嗣、宣德元年、遣使赐祹五经四书、及性理大全纲目通鉴、因谓礼臣、是书有国家所当知、朕嘉惠远人、故赐之、四年、祹进海东青、制诏珍禽异兽、非朕所贵、其勿进方物效诚而巳、毋金玉器、祹再进再谕之、巳请遣子弟入学、不许、仍赐诸书俾学于国中、正统四年、建川夷酋凡察童仓逋居朝鲜界上、别酋李满住以为言、诏问祹、亡何、凡察止帚建州、祹表言凡察以穷止帚臣、臣遇之善、卯翼而遂飞、必索之、凡察复言祹羁留其私属、请檄还、不则随以兵、诏两解之、且慰藉祹、国家以王为东藩、如凡察直夷畜之、何敢望王、彼其怀鸟兽心去留无恒、王第善自备、毋与较、景泰元年、赐祹世子珦冕服、祹卒、珦嗣、三年卒、子弘暐嗣、穉而孱、逊其叔瑈、天顺三年、边臣疏瑈私与建州夷酋董山通、巳又杀毛怜酋郎卜儿哈、累诏戒谕之、成化三年、进海青白鹊、却之、时方征建州、瑈遣中枢府知事康纯等率兵助王师、捕斩李满住、及其部落、遣使来献俘、玺书褒嘉之、明年瑈卒、子晄嗣、六年晄卒、从子娎嗣、复出兵助击建州、捷闻、遣中使赉王金币、并及其将士、弘治八年娎卒、子隆嗣、隆病风、逊其弟怿、嘉靖二十三年、怿卒、子山嗣、未踰年卒、子峘嗣、时日本入寇、舟漂至朝鲜、及奸民往来海上、私与倭市、峘辄捕以献、上亦厚赐予答其意、隆庆元年、峘卒、从子昖嗣、李氏自成桂以来。事朝廷恭。岁时朝贡外。庆慰报谢无常期。行李踵于道。王嗣立。则使者往封。有大事则颁诏其国。他夷不敢望也。始成桂立。　高皇帝虽置不问然心恶其篡。而传者复以成桂为仁人子。故　祖训谓其父子先后弒王氏四王。其后嗣当永乐正德嘉靖间。累表自白。言恭愍之弒。由嬖臣伦仁人诛伦立禑。禑既立。则遣兵侵辽东。先臣成桂惧于上国。返其兵禑遂逊位于子昌。而恭愍妃安氏以禑昌皆非王氏不当立。此中大有饬词乃黜昌立瑶。瑶复不道。国人请命　高皇帝立先臣。赡瑶别邸终其身。先臣实未尝为弒。而虚蒙此声。又家世出新罗司空。顾以为仁人子。皆寃甚。乞下史馆昭雪之。今上初、乃得请、其地东西相巨二千里、南北四千里、分八道、统府州郡县、其设官略仿中国、以田制俸、刑法不苛、俗柔谨、崇释尚鬼恶杀、茅居苎衣、知文字、喜读书、上下威仪、灿然可观矣、山川九都神嵩北岳海鸭绿江为大、产金银铁水晶盐紬苎布白硾纸狼尾笔果下马长尾鸡貂豽海豹皮八稍鱼昆布秔黍麻榛松人参茯苓、其贡道由鸭绿江历辽阳广宁。入山海关。达京师。成化中。苦女直邀刼。请改道。职方郎刘大夏持不可。议遂寝。论曰、隋唐之际、高丽勍矣、观其勤万乘、抗前旌、固东夷之雄也、明兴濡沫仰流、皇风沦被。俎豆诗书、为冠带国、声教远矣、彼威之而不来。此柔之而愈服。虽招携有经。亦先圣之遗化也。成桂初兴逆取顺守、引于今兹、藩封勿替、可谓盛矣日本侵据数年赖中国力而复之此文不□想着考时在前也而袭休日久积弱形成　高皇前言征于左券神圣之所豫谟有国家者曷可忽哉。
　　西番考【西番】
　　西番古吐番地、本羗属、凡百余种、散处河湟江岷间至唐时、并吐谷浑始盛、唐末复衰、宋入贡不绝、元世祖始郡县其地、以番僧人思巴为大宝法王帝师、领之嗣世弟子号司空司徒国公、佩金玉印、明兴、洪武二年、遣使持诏谕之、随寇临洮、守将韦正御之、时河氷未合、师不得济。正祝天。贼若平者。则令河氷。顷之有氷。顷之有氷如巨屋。自上流而下。风随之。氷合。即渡河捣其营。贼大惊请降。自是诸部相继来止帚。六年、令诸酋举故官授职、以摄帝师、喃加巴藏卜为炽。盛佛宝国师、给玉印、置乌思藏朵甘二指挥使司、及宣慰司、招讨司、元帅府、万户府官、故国公南哥思丹八亦监藏等为指挥宣慰招讨元帅万户等官、领之、明年、升乌思藏朵甘为都指挥使司、置西安行都指挥使司于河州、以韦正为使、统二番司、复封番僧为大宝法王、大乘法王、阐教王、护教王、阐化王、赞善王、凡七王。各给印诰。俾导其众。约比岁或间岁一贡。使者时往抚谕。八年、川藏族杀我使巩哥锁南等、于是命卫国公邓愈为征西将军、沐英副之、讨川藏、师分三道。进覆其巢穷追至昆仑山、俘男女一万口、马五千匹、牛羊十三万而还、十二年、洮州十八族番酋三副使汪舒朵儿瘿嗉子阿卜等叛、据纳邻七站、复命英讨之、英兵至洮州、贼皆遁去、斩叛迯土官阿昌失纳等、筑城于东笼山南川、留兵戍之、疏闻、　上曰、洮州为西番门户城之是扼其喉矣。命置洮州卫。英兵进击三副使瘿素子悉破擒之、斩获人畜甚众、十五年、敕松州卫指挥耿忠。令番人计户出马充赋。即金牌所征发事例也名为差发。二十年、禁番使阑出麻铁、二十五年、建昌卫指挥使月鲁帖木儿绎忽乐等叛、都指挥使瞿能讨之月鲁帖木儿遣人请降、诸将疑其诈、请击之、能不听贼遂遁去、　上命凉国公蓝玉讨之、月鲁帖木儿与瞿能战败、玉诱执之、送京师伏诛、玉因言四川地旷山险。控扼西番。连岁蛮夷梗化。葢由军卫少而备御寡也。宜增置屯卫。杜遏奸萌。从之。玉又请籍民为兵、并讨长河西朵甘百夷上曰、民劳甚、复籍之、其何以堪、长河西诸夷姑待后举、玉遂班师、明年、制金牌信符、遣使颁给诸番、谕之曰、往者朝廷有需于尔。必以茶货偿之。未尝暴有征也。近闻边将多假朝命渔猎尔等。朕甚恶之。今后遇有差发。必合符乃应。不者械至京罪之。随立茶马司于洮河二州、听番人以马易茶。民毋得私市。违者死。遣曹国公李景隆至番市马以茶五千余斤。得马一万三千五百余匹。分给卫士复令礼部檄长河西打煎炉番酋、责以纳马修贡、诸番咸稽首奉约茶法大行。永乐元年、遣使赐番酋及诸国师白金钞币。定番族来朝赏格。四年、迎番僧尚师哈立麻至京、封为大宝法王、厚赐遣止帚明年、遣指挥刘昭等往西番设驿通使。仍抚谕军民、昭还遇番贼刼掠、率众攻败之、洪熙时、曲先安定二卫酋邀杀中使、朱英讨破之、以番兵从征功、国师宛卜格剌思巴等皆晋秩、给诰命银印、宣德元年、遣太监侯显等使诸番、更三岁方止帚、正统四年、生番随渠等八百二十九寨寨首曲吾巴等、各遣僧入贡、初诸番有欲贡者。为生番所阻。松藩守将赵得遣人谕之。故相率贡。指挥赵谅与番僧商巴有隙、因与得诱执之。掠其财其弟小商巴率众入犯、遣都御史王翱都督李安讨之、翱察其枉、出商巴于狱、具以闻、谅伏诛、得谪戍、复命商巴为国师十四年、停西番金牌、岁遣行人四人视政政、景泰间、西番黑楼等三十一处男妇一百余人朝贡、诸番柔服。独董卜韩胡都指挥使克罗俄监粲稍桀黠悖慢、屡诏让之、未几死、天顺五年、番寇凉州、围都督毛忠、总兵宣城伯卫颖战却之、八年、西宁番族把沙作乱、颖与廵抚都御史吴琛率众讨破之。初番僧入贡。不过三四十人景泰渐增。至天顺。遂至二三千人、前后络绎。赏赐不赀、所至骚动。成化元年、礼臣以为言诏谕阐化王、令遵贡期、三岁一至、毋多人、毋杂用国师禅师等印、未几、番僧札巴坚参等、以秘密法进天子、爱幸之、法王封号、至累数十字、道从用执金吾仗、赐予骈蕃、其徒锦衣玉食至数千人矣、九年、岷州番入寇、千户包景御之、被害、十七年、给乌思藏诸番王及长河西鱼通宁远等宣慰司敕书勘合、令贡时、四川陕西验入、十九年、以都御史阮勤言、岁运四川茶十万斤至陕、给赐番僧、二十四年、罢行人廵茶。以其不受约束者、征兵问罪以警其余、奏上议行之、正德初、蕃僧复肆、法王绰吉我些儿者、乌思藏使也、以术得幸、出入禁中、请授其徒二人为国师还居乌思藏、如大乘法王例入贡、礼部尚书刘春言乌斯藏远在西方、性极顽犷虽设四王抚化、而其来贡必为之节制、令毋患边而巳、今无故遣僧往、万一诈诱羗胡。妄有所求请、因以冐利不从、便为失异俗意、从之则反生事端、其害甚大、请罢之、不听、寻遣奄刘允入番取佛、礼部尚书毛纪、及台谏连章谏止、俱不听、是时西海逋虏亦不剌暴掠西番无宁岁征兵逐剿、虏避走松潘、旋止帚故巢、费以万计、竟无成功、嘉靖元年、西番反、镇守都督郑卿讨之、不能克、自是岁入境杀、掳人畜、卿与诸将各拥兵不战、总督尚书王宪以闻诏让卿、八年、洮岷番贼数入巩昌、陇右骚动自景泰后、茶政稍弛、番马多不至、非复国初时矣、弘治末、命都御史杨一清理其事、一清请复金牌信符旧制、疏曰、杨公本疏巳全载之矣臣考前代、自唐时回纥入贡、巳以马易茶宋熙宁间行之、所谓摘山之产。易厩之良。无害而有利计之得者。我朝纳马谓之差发。如田之有赋。身之有庸。必不可阙。非虗使于番也。因纳马而酬茶。体尊名顺。非互市交易之比也。且非独以马故也。葢西番之为中国藩篱久矣。自汉武帝表河西。列四郡。断匈奴右臂。而漠南无王庭。今金城之西。绵亘数千里。北有狄。南有羗。狄终不敢越羗而南者。以羗为世雠。恐议其后也。不然。则河洮岷陇之区。能无戎马之迹乎。夫羗夷之人。本年孝子顺孙。徒以资茶于我。绝之则死。故俛首服从。此制番控虏之上策。前代略之而我朝独得之者也。顷自金牌制废。私贩盛行。虽有廵茶之官。率莫能禁。坐失重利。垂六十年。岂徒边方乏骑乘之用。将来远夷无资于我。跳梁自肆。将生意外之忧。撤藩篱之固。甚非计也。请下所司、申明旧制、昭示番族、从之、十二年、乌都鹁鸽番为乱、四川巡抚杨守礼讨破之、是时金牌为海虏所掠、尽散失、二十八年、刘仑以为言、兵部议番族变诈不常、北虏抄掠无巳、脱给而再失、失而又给、而又失之、如国体何夫番人纳马。欲得茶耳。诚严阑出之禁。虽无金牌。马将自集。不然终无益也。宜给勘合如成化故事、从之、四十二年、乌思藏阐化等王请封、上以故事遣京寺番僧远丹班麻等为正副使、以通事序班朱廷对监之、班麻在途骚扰、廷对止帚白其状、礼部议自后请封。即以敕付其使。毋别有所遣。从之。封诸藏之不遣番僧。自此始也。王琼既定诸番、亦卜剌亦为虏所收复。西陲稍宁。至隆庆末。虏俺答以迎佛为名。复驻牧西海。蚕食日甚。番人大困矣。其地自乌思藏朵甘二都指挥使司外、为指挥使司一、曰陇答、宣慰使司三、曰朵甘、曰董卜韩胡、曰长河西鱼通宁远其字虽长止一司也、招讨使司六、曰朵甘思、曰朵甘陇答、曰朵甘丹、曰朵甘仓溏、曰朵甘川、曰磨儿勘、万户府四、曰沙儿可、曰乃竹、曰罗思端、曰别思麻、千户所十七、曰朵甘思、曰剌宗、曰孛里加、曰长河西、曰多八参孙、曰加八、曰兆日、曰纳竹、曰伦答、曰果由、曰沙里可哈思的、曰孛里加思东、曰撒里土儿千、曰参卜郎、曰剌错牙、曰泄里坝、曰门侧鲁孙、皆洪武间所置、其后亦时有增设。及族种甚繁。不胜纪焉番有生熟。其受差发者为熟番。不者为生番。俗质直朴鲁。上下一心。君臣为友吏治无文、音乐尚琴瑟。食酪衣毡、居毛帐、务耕牧、好狼鬬、贵壮贱弱、怀恩重利尊释信诅其山川昆仑山可跋、海黄河析支湟水为大、物产牦牛羱羊艹上飞骨笃犀金刚钻马价珠铜佛天鼠皮沙棠树黑驴为奇、贡道由四川陕西、屡违约多人且不如期至隆庆三年。俱限三年一贡。定名数。每处赴京。毋过十人。余留边候命。赏赐有全有减。着为令。
　　论曰西戎为患、自三代然矣、盛于汉、炽于唐、而驯服于明、非向背之情异也、合则强。分则弱。势固然耳。然当其强也。足以抗虏。及其弱。反折而入于虏。抗虏则虏虞。是虎争之形也。折而入于虏。则我虞。是蚕食之渐也。是又无全利全害者也。夫正嘉以前。河湟之守未失。虏不西也。自亦卜剌逋。俺答谲。而青海为虏穴矣。自俺答通青海后至郑洛为经略而青海复清负嵎而躭躭。我其能久有羗哉。以羗合羌。尚为我患。以虏合羌。忧方大耳。夫欲制羗命。伐虏谋。则有　高皇帝之神谟在。其毋泄泄然以羗予虏也。
　　屯政考
　　屯政者、自　高皇帝元年、令诸军屯种龙江始也、其行于九边。自宋讷献守边策。立法屯布始也。当其时、边境既宁、撤守关士卒、仅仅备讥察外、悉令屯田、人受田五十亩、赋粮二十四石半、赡其人、半给官俸、并城操之军、其区画何甚详也、　文皇帝纳黄福之请、至欲广屯于辽阳。而遣人征牛于朝鲜。且令各荒屯旷土。能自开垦。悉蠲其赋、而宁夏总兵何福。以积谷独多。下玺书褒谕。其激扬何甚至也。列圣相承、遵而不废、宣德中、屯法大行、频岁丰登、边士一切用度多以粟易于是令户部灌输贸籴。多至二三十万石。少亦不下十万。而天顺中、都御史叶盛廵抚宣府、修复官牛官田法。垦田益广。积谷益多。以其余易战马千八百匹。修筑屯堡七百余所。其收利何甚慱也。葢国家所以强本实边。御虏安民。酌成周寓农之规。鉴近代养兵之弊。管仲让其筹、晁错屈其筭、而赵充国诸葛亮羊祜郭元振韩重华诸人逊其功、效法至善也、其后奉行不善。屯种军余。苦于赔补。相继迯亡。田亩日荒。而九边供输之费。遂以大困。惟时心计之士。硕昼之臣。相与持筹布策。讲求修复。为国家建无疆之利。而竟因循废格。日以滋坏。及嘉隆以来、累清屯田虽时盈时耗而较其见存之数、大约损故额十之六七矣、葢在洪永间。辽东屯粮以石计者七十万。今十七万。甘肃六十万。今十三万。宁夏十八万。今十四万九千。延绥六万。今五万。蓟州十一万。今仅视延绥。山西计其初。当亦不下十万。今得二万八千有奇。是何盈缩相去若此甚也。愚尝考求其废弊之由、可为振举者四、而其可以徐议、未可卒图者一　祖宗时。屯田诸军。给与牛具种子。优恤甚至。且不许他役妨其农务。其后边事渐兴。多抽屯军补伍。于是屯种之人失其本业。而田遂就芜。此可为振举者一也。　祖宗时。沿边旷土。尽以给军。间有肥瘠不同则令视其岁收之数而考较之谓之样田其后贪渔将领。多私其腴区。而移硗瘠于军士。低昂窜易。粮益不均。重以豪右侵夺。而农事益弛矣。此可为振举者二也。　祖宗时、武备修饬、各边多筑城堡。且耕且守。得以为备。故人皆自完。而不虞虏。其后边险稍失。城堡多湮。胡骑纵横出没。扰我禾稼。即欲力耕厚积。徒为虏外府耳。此可为振举者三也　祖宗时赏罚严明。政不偷窳管屯之官。皆核所积之多寡。而定其殿最。故人人自励。其后玩愒成风。上下相承。以管屯为职者。优游城市而不见阡陌之廵、以督屯而来者。凭信簿书而不挍仓库之实。踵弊袭偷。恬不知恠。屯政之废又何惑乎。此可为振举者四也。若其利病得失之原、则又有大于是者、葢国初塩政修明。输粟给引。贾人子以积粟为利。各自设保伍。募众督耕。畚锸盛于戈矛。墩埤密于亭障。军民错居。守望相助屯田之兴于斯为盛其后纳银例开。无所事粟。商既散止帚。屯亦大废。不数年间。边事坐困矣。故今议者咸谓盐政不修。则屯政难复。本本原原。其说当矣。顾愚以为守法易。复法难。法在而复之易。法亡而复之难。今盐引纳银。从来巳久。一旦督粟于边吾恐度支之令未下而输挽之怨先兴也兼之军国经费。半倚商缗。必欲粟易金。弊且捉衿见肘。吾恐边士之腹未充。而司农之计先窘也。所谓可以徐议。而未可卒图者。葢谓此也。嗟夫。九边重镇、国家根本、强胡跳梁、日睥睨其间、而空虚若此、至竭天下之脂膏。犹不能给、主计者徒仰屋而叹是不亦可为寒心哉、今塩法之旧。虽未能尽复。亦宜讲求屯田之意。专委大臣督以修举令沿边之人。随宜占垦。毋问所从来。但使荒芜日辟。谷价不腾不必纷纷清勘以滋厉阶俟人心乐趋。边境稍戢。然后广征吏士。搜理旧章。需之岁月。远收其利。此皆今日之所当亟议者也。夫欲内省民力、外裕边储、积丰于垣士餍于伍。不烦输挽之劳、无乏军兴之备、以挞虏制戎、伸威固国、非屯政曷繇哉、愚故略着其颠未、令忧国者得以考览焉、
　　京营兵制考【京营】
　　欧阳公有云、占之有天下者、其兴衰治乱、未始不以德、自秦汉以来、鲜不以兵、嗟夫、兵之重也、宁独秦汉以来然哉、葢在周之盛时、伍两卒旅之法、统于大司马者、巳最为详备、天子至躬万乘之尊、修靺鞈珌琫之容、以从事于行间、故武备日张、疆场无虞、迨后畿辅削弱、至不能具一旅之师、以至于亡、兵之重也若此矣、历汉而唐而宋、代有建置、然竟皆不振、岂其初制固然哉、积渐之弊使之也、我国家置兵、监酌往代二百年来、京师无肘腋之虞、强臣无专制之患、为谋臧矣、顾兵政之设、易坏难修、其盛也南剿北伐、威加方外、而其弊也、至尺藉空虚、大司马四顾张皇、计无所设、至廑庙堂宵旰之怀也、则岂非因循耗蠹之大验哉、葢明兴制兵、有五军营、五军营变而为三大营、三大营又变而为团营、团营又弊、而戎政府之名始立矣、其沿革之由、盛衰之故、大槩有可考焉、五军营者。　高皇帝所定也、籍留守等四十八卫之众。而训练之。有中军、有左哨、有右哨、有左腋、有右腋、而总之曰五军。无事则戒弓马、习技击、环卫都城、有事则简师命率、分统以出、事巳而休、制至善也、　文皇帝时、仍五府之旧。增七十二卫又以龙旗宝纛等物。下三千胡骑。立三千营。后征交趾。得神鎗火箭之法。立神机营。是为三大营。三大营之训练。如　高皇帝时。而河南山东大宁中都四都司之军。又岁以班操至。春秋番练。如三大营。益详备矣。洪宣之世、海宇升平、兵革不试、将偷士窳、日以废坏、至于正统、嬉恬益甚、京营之兵、几不能受甲、此巳巳之变、所由兴焉、于肃愍逢多难之秋、深惟良策、乃于三大营之中。拔其骁锐分为十营。营万人。其统之之官。则队长统五十人。队官统百人。把总统千人。都指挥统五千人。训练之方。则有八阵。八阵分而为六十四阵。纤微委曲。咸有条理。虽未能尽如　祖宗之旧。要以救弊举废。振弱为强斯亦有足观者矣。大抵法久则蠹。人久则玩。以　二祖之尽制曲防。势禁形格。不三传而遂坏。其坏也。以肃愍之忠勤。　景帝之责任。日夜焦劳。而仅仅得十万之师。为国家用。亦足以明兵政之易坏而难修巳。天顺初年。务反景泰之所为。遂革团营。八年而复。成化初再革。二年而复。又增为十二营。曰奋武耀武练武显武、曰敢勇果勇效勇鼓勇、曰立威伸威扬威振武营万人、京兵八万。益以外兵八万。分两班隶之。期年一报代。初十二营之选也。其任者名曰选锋。不任者归本营名曰老家。所谓选锋与老家者葢隶籍支粮之不同耳其实无以异也老家固巳孱弱而所谓选锋者岁久而浸失其初供役于私门。掊克于主帅。上下相蒙。苟岁月无事。愈益脆懦。斯其与老家何异也。庚戌之役。虏叩郊关。而无能以一矢相加遗。都门昼闭。烽燧烛天。　肃皇帝震怒、责令廷臣愽谋所以强兵御虏之略。诸臣乃请复三大营、改三千为神枢、统以勋臣、督以枢臣、廵以台臣省臣、其大指俱如洪永时、而规制为备、上是其议、着为令、及今数十年矣、其蠹弊之端、又有甚于曩日者、当　文皇帝建三大营时、挽强超距之士。不下三十余万。一损而为十万。再损而几于无兵嘉靖虽复　祖制。而兵籍存者。不能加团营之数。又缺额者十之二三。挂名投闲买差替役者又十之二三则当时亦巳无兵矣况在今日。而欲求抗旌揭竿。射石饮羽之夫。为国家用。安从出乎。此其故难言之矣。夫将之于兵。若家人父子之相属也。故必休戚相通。而后能臂指相使。今京营诸将。非皆以才见庸。素拊循士卒者也。多贾人子厚金帛。结中官权贵。而为之请托者耳。夫彼既输财于此。不得不取偿于彼。故有索月钱需常礼。恣意诛求。若以为当然而不可易者。国家岁漕东南之粟数百万石以赡兵。而兵出月粮之半以赡将。将愈饱而兵愈饥甚有典衣鬻儿而枵腹待命者矣。何以振士气而鼓其锐乎。此病在将领之侵夺也。夫器不用则敝。士不训则衰。今京营将士教战之法。岁不过数月。月不过数日。其下操也目不识进退之节。手不习击刺之方。相与趋走纳喊。若角抵拔河翘木扛铁之戏巳耳。甚者挟无弦之弓。插无羽之矢。悬无鞘之刀。质明而入。未午而出。以为故事若此耳。又甚者于下操之日。责追赎锾。漫无统纪。又甚者豪门占役。市井窜名。冐支经费。按牍而求其人。皆不可考。行伍安得而不消。营阵安得而不废乎。此病在操练之寡实也。　文皇帝集班操之兵。为居重驭轻之大虑。非以人众饰观为也。嘉隆间。率供土木之役。畚锸是劳。未尝操戈执锐以从事于戎行。弊且寸挺不持。空身备伍。迄于今日。因仍巳甚。领班之将。复多贪渔。富者贿免。贫者气夺。彼其数千里褁粮赴命。流汗浃踵。而不得休。乃使之营不急之务。应无艺之工。重为其帅所苦。虽使孟贲乌获。复任征发。亦安能昂首伸眉。度功絜艺乎。此病在班操之失制也。　先皇帝时、葢亦深烛其弊、上下咨嗟太息、求为经远之计、而人情久弛、振刷为难。日复一日、偷安自喜、脱一旦有意外之事、发于仓卒、国胡以支之、诚使欲攻弦调瑟、桑土绸缪、则莫如议任将必以军功多者。猷望著者。扬历深者。乃充其选。而纨绔子弟。勿使之建旗皷而坐于将坛之上也。又莫如议责实器械必精。伍两必备。搜简必严。诸游惰者法。后期者法。将弗恤士者法。坚持而行之。勿因人言不便而遂废格也。又莫如议存恤凡士番休至者。毋苦以他役。使得一志毕能。各习其务。晓然知国家所以勤劳训诲之愚。而忘其跋履之难。一有缓急。能得其死力而后可也。如是则有将有兵。戎务稍举。而又时稽其充耗。月程其功效。使祈父之谣不兴。而六师之勇自倍。即　二祖威灵可复振也。又安在兵制之详略哉。
　　议
　　保甲议
　　保甲议【保甲】
　　保甲之为名也、自王安石始也。而保甲之所由行也、不自王安石始也、自周之比闾伍两始也、周行之而善、安石行之而不善、则其故何居、周之法夷易易遵、而安石之法烦苛而民不便也如三时务农。一时讲武。周法也。而安石以十日番休。民失业病矣、八百家出甲士三人。步卒七十二人。周法也。而安石以二丁取一。民系籍病矣。闾师党正。以至两司马而上。毕简贤能。周法也。而安石所置廵简指使诸官。此则诠序失宜未必荆公一人之所为率夤缘为奸利。民侵渔病矣。故夫保甲之难行也、非法弊也、以人弊法、故法行难也、夫不察行法之何如。而颛云法过舛也、因行法者之不善、遂槩取其法而格之、又舛也、则胡不程其害利而论之、自兵民既分。武备日弛。卒有萑苻之警。有司之征调不及。直束手毙耳。诚能联户为甲。联甲为保。束以长正。督以守令。器素精。艺素习。一旦不虞。犹庶几以佐县官之急。是编氓足任干戈。而金汤矻于田野也。此强兵之利也。觉察既严。人知自重。虽有作奸犯科之徒。椎埋亡命之党。欲潜踪匿迹。出没驿骚。而十家之众。必相紏举。城社既消。阴谋自解。此弭奸之利也。世非胥庭、盗贼滋有、往往御人白昼、鸣镝通都、而里闬罔闻、乡邻弗救、良为可叹、此法行则一乡之涣。合为一家。并心戮力。如臂使指。非有跖蹻雄暴之资。孰敢睥睨于其间者。此禁盗之利也。萃涣合离、人有统率、平居无事、则相与讲明国家之约束而遵行之、户听于长。长听于正。正听于令。玩法有禁。游惰有罚。导善消辟。其端在此。此正俗之利也。乃其所为害者。又在于四利之中矣。调保丁以为役。科丁赋以充需、胥徒踵至。鸡犬不宁。乡兵所以难行正坐此是本强兵而反缘兵扰也。闾右之豪。奔走下民。如驱役隶。又其人即正与长也。即有所藏匿民惧见螫。敢谁何乎。见本弭奸而反为奸薮也。乡鄙之地。庐烟星落。守望甚难。中盗失救。吏奉三尺随之。再后有失。民相沉匿不敢告矣。是本禁盗而反藉盗资也若长若正。既有名目。因而作恫喝齐民。若大府然。孰敢不听。是本正俗而反导俗横也。为害若此、为利若彼、将安所权。而可哉、愚以为法一也、胡周行之、覩其利、未覩其害也又胡安石行之覩其害、未覩其利也、则亦足以明得失之由巳、故欲行保甲。莫若省事端事端省。则法皆画一。而民易守矣。欲省事端莫若重守令守令贤则倡率得宜。而人胥服矣。欲重守令。莫若严名实名实核、则人肯任事。而无因循怠废之病矣。此之谓以人任法、而非以法任人、覩其利矣、乌覩其害也、嗟夫法之弊久矣、固其后之积渐使然、有不可强者、无论保甲。今天下卫所有兵。郡县有兵。此其人皆占籍行间。日受粟给钱于公家。而骫骳脆弱。缓急不可恃。相与恬然安之。不知怪也。斯亦足为太息矣。夫举二百年休养之兵而不能训练为用。乃欲以岁月之间。责田野耒耜之夫。军政畏其积弛喜其新锐不谈卫所而谈民正用其新锐也操凶器而卫乡党。保闾舍。又欲渐驱为国家效一旦之命。此王安石之所为迂。而司马光诸人。所为痛哭而力争者也。谈何易哉、谈何易哉、
  </div>
  <div class="pagination">
   <a href="皇明经世文编_page157.html">
    上一页
   </a>
   <span>
    ...
   </span>
   <a href="皇明经世文编_page153.html">
    153
   </a>
   <a href="皇明经世文编_page154.html">
    154
   </a>
   <a href="皇明经世文编_page155.html">
    155
   </a>
   <a href="皇明经世文编_page156.html">
    156
   </a>
   <a href="皇明经世文编_page157.html">
    157
   </a>
   <span class="current-page">
    158
   </span>
   <a href="皇明经世文编_page159.html">
    159
   </a>
   <a href="皇明经世文编_page160.html">
    160
   </a>
   <a href="皇明经世文编_page161.html">
    161
   </a>
   <a href="皇明经世文编_page162.html">
    162
   </a>
   <a href="皇明经世文编_page163.html">
    163
   </a>
   <span>
    ...
   </span>
   <a href="皇明经世文编_page159.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
