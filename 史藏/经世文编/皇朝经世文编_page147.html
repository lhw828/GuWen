<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 147 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 147 页/共 219 页</h1>
    <div class="content">
唐宪宗元和九年。京兆府奏故法曹陆赓男慎余。与兄博文。居丧衣华服。过坊市饮酒食肉。诏各决四十。慎余流循州。博文递归本贯。册府元龟十二年。驸马都尉于季友。坐居嫡母丧。与进士刘师服宴饮。季友削官爵。笞四十。忠州安置。师服笞四十。配流连州。于以不能训子削阶。旧唐书本纪以礼坊民而法行于贵戚。此唐室之所以复振也。

姚兴时。有给事黄门侍郎古城诜。每以天下是非为己任。京兆韦高慕阮籍之为人。居母丧。弹琴饮酒。诜闻而泣曰。吾当私刃斩之。以崇风教。遂持剑求高。高惧而逃匿。终身不敢见。僣乱之国。犹有此人。贤哉。

　　丧棚迂解　
高珩

从先野人问于予曰。闻贵邑之治葬事也。率用布棚十许座。其高大也以几丈计。其用布也以几百疋计。或至用杂彩丹青。其侈费也。几十金以至几百金计。信有之乎。曰然。曰。此王者之制与。圣人之教与。抑有益于亡者与。曰皆非也。论其事。则富贵之家刱焉。遂相效而务过之。以为美观。不然。世俗将以为讥。论其心。则君子不以天下俭其亲。然后尽于人心之义也。曰以是而师孟子。是王莽安石之周礼。其为病今人而累古人也多矣。夫古人之立说也。标其大端。而未及示其微义。学者附古人之义也。虚者未可语于实。小者未可语于大。其相去远矣。孝子之于亲。岂沾沾端以财事哉。夫固有其大者焉。事亲以道。而偕为圣贤。上也。策名王朝。免于邪慝。而荣以纶綍。次也。其次乃酒炙之养矣。其次乃附身附棺之具矣。其次乃堂斧之制矣。夫酒炙之养。未敢侈以为孝也。然而吾亲实享之。胜于祭而太牢之丰矣。衣衾棺椁之制。亦未敢侈以为孝也。然而于吾亲之身犹切焉。胜于葬而容卫之隆矣。今之人子置其大者若罔闻焉。于其切者或致怠焉。反沾沾倾家以营葬者何也。且其劳多而费重。一一自为之与。曰否。亲知之襄事然也。曰是皆乐为之与。曰未可知也。然或有为施焉者。或有为报焉者。其为报者。则我之施固在前矣。其为施者。则我之报将在后矣。似未尝厉人也。曰是不然。夫物之不齐。物之情也。则事之不齐。亦事之势也。亲知相爱。诚有愿为之者。则亦有不愿为之者矣。夫不愿而使之。则致厌之道也。不能与不愿而强之。则致怨之道也。虽其人理当报我者。而彼力实不能。强之报犹怨矣。况强之施焉者乎。夫本以为荣也。而后乃至于辱。本以为孝也。而后至令人怨。且诅其父母。不亦非计之得者乎。曰家富而自为之者何如。曰免于人怨矣。然惜其染于流俗。拙于用财。而未知能用财者之足进于孝也。夫致饰以为观美也者。不过欲令小民俗士。叹羡啧啧。以为此家诚富贵。有子孙。能华美耳。以致戚之时。而企乎观者之誉。人子岂宜有是心。况未邀流俗之所羡。而为士君子之所笑乎。且以数日兼旬之劳。百金千金之费。俄顷便为乌有。不亦暴殄天物乎。且欲孝而无财则已耳。财既足而欲孝。不有营高敞。广松楸。立享堂。建祠寺。以隆世守者乎。进而上之。不又有推述祖父之遗意而赡三族。以及乡党建义仓赈凶荒而养残废孤病者乎。于以广先德而滋后福为尤厚。记曰。父母虽没。将为善思。贻父母令名。必果夫为善。孰有大于济众者乎。此谓能用财而能孝者矣。释此不为。虽轻费万金。譬掷财于旷野。置有用于无用耳。已可谓拙于计矣。况敛怨诅于亲知。损先人之令德哉。亡者而无知也。将焉用之。是自为侈大。而非为父母也。亡者而有知也。其贤者。必不乐其子孙之厉人而敛怨。厉己而耗业矣。为子孙者。何忍臆其先人之非贤哲。而必以世俗之夸诩为荣也耶。如上所陈。孝固有大而切者。欲为孝子。必审择于此矣。曰人已为我尽力矣。可但已耶。曰此为丧主言之。不为襄事者言也。既以大事烦人。自当循例报之。其人即力辞焉。赠赙定须相偿。曰宾客可露处乎。曰。布幕代之。既不费财。亦不露处。与奢宁俭。圣人之明训也。

　　答尹亨中书　
锺晼

得告。知已归尽窀穸大事。居丧克尽其诚。而动中礼节。并世中如吾子者。不数见。子思曰。先王之制礼也。过之者俯而就之。仆前札所为引礼经以节抑之也。来教疑于戴记丧敬为上哀为次之语。谓记礼者失实。仆窃谓敬者未有不哀。而哀者或未能敬。此丧以敬为上也。亲始死。主人啼。又如中路婴儿失其母。哭无常声。此时创巨痛深。似不暇计及能敬与否。然三日不食。而邻里为糜粥以饮食之。惧毁而灭性也。哭泣必擗踊。三日杖而后能起。踊也杖也。本于中心自然之哀。而圣人制为礼。设中情不应。必有不自得而此心惺惺常存者矣。朝夕奠而不祭。葬日虞。以吉祭易丧祭。始立尸而有几筵。以鬼事之。不忍遽死其亲也。虞杖不入于室。祔杖不升于堂。杖之长短。视哀之隆杀以为度。不敢作伪于其亲也。期而练。再期而缟冠素纰。初丧。朝一溢米。暮一溢米。既葬。疏食水饮。期而食菜果。祥而食肉。禫而从御。吉祭而复寝。类此者。望溪先生所谓哀心以久而平。常道以渐而复。皆本天理而即乎人心之安。不使人陷溺其心。亦不致人毁伤厥体。其文委曲繁重。其意旁皇周浃。非主一无适。或一时之懈。或一念之肆。鲜不愆于礼而哀情不能以自遂矣。他如不立。不旅行。不吊哭。言而不语。对而不问。人请见之则见。不请见人。父丧居垩室。非时见乎母也。不入门。诸礼节皆易于忽不及持者。非敬何以中克有主哉。若徒以哀也。则鸟兽失其。亦知号咷焉。踯躅焉。然彼朝死而夕忘之矣。故惟敬也。斯哀可至于三年之久。推而至于忌日为终身之丧。霜露降。雨露濡。而凄怆怵惕。何莫非一敬之所贯注。而百年之哀有如一日乎。记又引夫子之言。丧与其哀不足而敬有余。不若礼不足而哀有余。以礼易敬。则敬者即礼之文。非此记所谓根心之敬也。周末文胜。夫子言此。即丧与其易也宁戚之意。夫言固各有当也。至谓祔祭既服衰。则时祭入庙。亦不必易服。又窃恐未安。夫祔祭。祔祢于庙也。吾高曾祖。固亡者之祖若父也。见孙子之入庙。其心戚矣。故不变服可也。若时祭。则精意以享也。累然缟素而馈献焉。先灵有知。其厌饫之乎。记曰。祭天地社稷。越绋而行事。以尊者临之。卑者可暂屈也。丧三年不祭。礼之正也。后世他事皆不废。而独废祭。悖矣。此先儒所为通变古礼。而朱子折衷焉。卒哭以前。准礼且废。卒哭以后。以常服祀于几筵。以墨衰祀于家庙。其说为不可易也。仆衰损日甚。既学殖荒落。又中心烦然瞀乱。率复吾子。是否望有以开我。不宣。

　　丧礼经传约　
吴卓信

恩礼节权。丧之四制也。饭腥苴熟。天望地藏。虽天子不能异。而圣人为之区其隆杀者。缘生以事死。称情而立文也。未死废。求生气也。属纩于面。候绝气也。死于寝。当其病时已在寝也。迁于南牖。正尸也。幠用敛衾。去死衣也。主人鸡斯。礼记作笄纚笄骨笄纚韬发之缯主人去冠惟笄纚易衣。檀弓始死羔裘元冠者易之○亲始死鸡斯徒跣扱上衽二手承衾而哭问丧文也始死羔裘元冠者易之檀弓文也郑氏以鸡斯即笄纚而陈祥道以为无据且援檀弓文为始死有易冠无去冠至小敛乃投冠而括发人子于始丧其幸生之心未已故未忍去饰及小敛则已矣然后括发而袒徒跣。二手承衾而哭。初去冠。未括发也。妇人去笄而纚。未髽也。髽音查去纚露髻曰髽哭而复。复者。郑云天子夏采小仆之属诸侯用小臣士则以史为之朝服升自东荣中屋。履危北面。三号。而招以衣。望反诸幽也。楔齿。楔音屑拄齿用角柶为将含。恐急闭也。缀足。拘足用燕几为将履。恐辟戾也。余阁之奠。疏云阁架之属人老及病饮食不离侧死而以其余奠之口泽存也。始设帷堂。鬼尚幽也。由是命赴告哀。序哭位。男东妇西。或坐或立。殊尊卑也。大夫以上分别坐立士则皆坐受吊受襚。有君命。则主人迎拜送。非是不送迎也。卿大夫以下为铭各以其物。王用太常大夫士用杂帛未命用缁长短殊。其辞一。男书名女书姓为死者之不可别识也。置之竹杠。未为重也。重以木刊凿之长三尺为重讫则以铭移置于重卒涂置于肂临葬置于茵因以入圹掘坎于阶间少西。将弃渜濯也。渜音缘沐浴余水为垼音役块于西墙东乡。将潘水也。淅米水煮之用以浴陈袭事于房中。各有称。单复具谓之称天子十二公九侯七大夫五士三将以袭尸也。既而御者入浴。小臣抗衾。或稷或粱。皆和郁酒。所谓衅尸以鬯也。沐浴蚤揃。蚤读爪揃同翦象生时也。既浴饭珠。实米惟盈。含玉与贝。不忍虚其口也。凿巾以饭。大夫以上则然也。大夫以上使宾含恐宾憎秽其尸故设巾掩尸而当口凿穿之令含得入士则亲为之

迁尸而袭。迁于掩瑱塞耳设幎。掩目履綦结跗。结履于足搢绅而用率带。率音律不加缄功之带异于生也。公袭朝服士袭祭服设幄元纁设决。韦为之连其手也。束发用组。死不冠也。设冒韬尸。君锦冒大夫元冒士缁冒冒上仍幠敛衾犹未敛也。造冰寒尸。士则瓦盘用水。士卑也。袭亦有奠。仍余阁之奠也。戴德丧服变除云斩衰三年之丧尸既袭服主人白布深衣十五升素章甫冠白麻履无拘妇白布深衣素总白布履愚按此条本经及本经记俱无明文曲台记丧服等篇亦不载况未去笄纚而冠则与无服何异恐不足据勉斋辑士丧礼采之故存之注中于是作重以依神焉。县铭而置之中庭。终夜设燎。皆始死之日也。○厥明。陈衣于房。先陈绞所以束衣衾。夷衾祭服次。爵弁服皮弁服散衣次。袍茧之属皆十有九称。象天地之终数也。庶襚陈而不尽用。毕用已服。而后用襚也。君无襚亲戚之襚不以陈。所陈者止君大夫襚衣不务多也。祭服不倒。重祭服也。敛者六人。人别而数不别也。君大胥敛大夫众胥敛士朋友敛皆六人主人冯尸哭踊无算。志懑气盛。踊以泄之也。去笄纚而着素冠。视敛之变服也。敛讫投冠。主人袒括发。散带垂。妇人髽。绞带。去饰之甚也。众主人免而以布。杀于适也。括发者去鸡斯而紒即丧服小记云斩衰括发以麻也髽亦去鸡斯而紒详见后又杂记小敛环绖大夫士一也疏云环绖一股而缠也亲始死孝子去冠至小敛不可无饰故着素冠而又嫌与平日同故去鸡斯再考丧服小记括发疏云将小敛去笄纚着素冠视敛讫投冠而去按此数条则戴氏所云既袭而冠必不然矣陈祥道曰妇人之髽犹男子之括发与免也故括发以麻则髽以麻括发以布则髽以布髽以麻则斩衰髽以布则齐衰又曰未成服之髽无笄既成服之髽有笄然则启殡之髽虽在成服之后亦无笄以对男子之袒而免也于是彻帷。尸已饰也。奉尸侇同移于堂。敛在户内也。户在室西幠用夷衾。衣多不可冒也。敛衾于是不用降而拜宾。踊而袭绖。即位之变服也。拜宾者宾入致襚主人拜稽颡是也丧大记袭带绖踊疏云拜宾时袒拜讫袭衣加腰带首绖复位乃踊也母丧则免。详见后杀于父也。按疏为母小敛后括发与父同至尸出堂子拜宾之时犹不异惟为父则括发以至大敛若母丧则袭绖带时已着布免奠于东方。特用牲体。按朝夕奠无体牲小敛大敛朔望荐新祖奠遣奠皆设体牲谓之殷奠天子用牢士特豚殷奠之始也。余阁之奠于是彻

拾踊代哭。拾更也代递也节哀也。吊者袭裘而至。或绝踊而拜。方踊即止或成踊而拜。缘吊者之爵也。于时而襚。则大敛之襚也。中庭有燎。犹初日也。○厥明。第三日陈衣。大敛之衣君百称。大夫五十称。士三十称。衣备也。布紟单被二衾。贵贱一也。君襚不倒。犹祭服也。大夫以下六玉敛尸。于其贵者加之也。迁尸哭踊。卒敛彻帷。犹小敛也。弁绖即位。将大敛之变服也。丧大记云君将大敛子弁绖即位疏曰此弁绖是未成服若成服则着丧冠矣大夫士皆然袒括散带。为父或免以布。为母妇人髽。自小敛以来。未之或改也。上士举尸。君敛也。君至视敛。大夫独也。士赐大殓。特恩也。大敛于阼。别户内也。小敛在户内奠而设席。弥神之也。大敛以前之奠无席遂掘肂。音异埋棺之坎棺入不哭。陈殡具也。天子棺四重。水牛兕牛革二物为一重杝二重属三重大棺四重尚深邃也。上公三重。去牛革侯伯子男再重。去兕革大夫一重。去杝士不重。去属昭其等也。皆用里棺。贴以缯也。缯色君朱绿大夫元绿士元棺必有束。缩二横三。直束二行横束二行皆用皮古者棺不用钉也。束皆三而用漆者。君之棺也。疏云小要也谓燕尾合棺缝处其形两头广中尖小先凿棺旁作坎形而以小要连之令固棺漆即漆其合缝处束皆二。而用漆不用漆者。大夫士之别也。从阼阶奉尸于棺。棺在肂中也。北面视肂。哭踊无算。名敛亦名殡也。三日而殡。此据大夫士而言也。曲礼生与来日死与往日注云与犹数也生数来日谓成服杖之三日以死之明日数也死数往日谓殡之三日以死之日数也此士礼贬于大夫者若大夫以上皆以来日数愚按此大夫与士又微有别大夫实须第四日而殡也至成服杖则第五日矣考士丧礼曰死日而袭厥明小敛又厥明大敛而殡则死三日而又云三日成服杖者是既殡之明日正所谓生数来日者也又按丧大记云士二日而殡注云此二日与死日亦得三日又三日之朝主人杖注云此既殡之明日全三日也合此数条其义乃显

天子七日。诸侯五日。以两而加也。殡以輴车。画辕为龙。丛木象椁。覆以刺绣。天子之礼也。輴不画龙。设帱设拨。可拨引輴车即绋也诸侯之礼也。大夫以帱。士殡见。疏云攒中狭小裁取容棺掘肂而见其小要于上涂之而已幕人供帟。音亦士必特赐。以承尘也。殡于客位。即远也。移铭于肂。表柩也。即殡说髦。说同脱儿时翦发为髦至是说之按疏云凡说髦尊卑皆三日丧大记云小敛讫主人说髦士之殡君之小敛皆三日也生事之道终也。宾出拜送殡。奠毕也。既殡。君往必具殷奠。荣君至也。见马首不哭。敬君也。拜送不拜迎。避君答己也。○明日拜谢。棺中之赐不拜也。赙以币则拜谢三日。此殡之明日实四日也此生数来日故曰三日受杖。问丧曰为父苴杖竹也为母削杖桐也又曰父在不敢杖冠六升。斩或七升。齐衰三升斩齐同履外纳带散垂。始成服也。疏云未成服以前男子免为父则括发妇人髽既成服以后男子冠妇人笄又按黄勉齐丧服图式男子斩冠用六升布齐冠七升其制与今之丧冠同斩齐衰布皆三升前有衰后有负版左右有辟领斩裳不缉齐裳缉妇人总斩用布六升齐七升束其本末出紒后所垂者长六寸斩以箭笄筱竹为之齐以恶笄榛为之○妇人于男子括发时已用麻髽矣今既成服男子着冠妇人只是露紒之髽而着布总箭笄至启殡则复用麻髽若宾客吊男子着免时则加有髽苴杖削杖。担主也。尊其为主非主众子而杖。扶病也。于是始粥。君命也。斩衰倚庐。齐衰垩室。皆中门外。殡在寝也。寝苫枕块。在室庐也。哭昼夜无时。庐中思慕也。未殡以前无时之哭一既殡以后无时之哭二朝夕哭。不帷。孝子欲见殡肂也。出则施●。音合仍帷也。彻奠而踊。彻大敛之奠将为朝夕之奠也。朝奠日出。夕奠逮日。皆于奥始。不于尸所也。奠以衣服。大敛之余也。月朔有奠。月半有奠。荐新有奠。燕养馈羞汤沐之馔如他日。事死如事生也。家人营兆。主人免如字绖而往。于兆南。卒筮而后绖。为求吉不纯凶。筮宅之变服也。越旬井椁。井构之殡门外备葬具也。松柏杂木。椁材也。反位而哭。哭椁也。献材。明器之材献素。形法定为素献成。治毕为成献明也。略而不尽。貌而不工。舆藏而马反。告不用也。主人视。如哭椁也。既止也朝哭。置楚焞。卜葬日也。既夕哭。请启期。启殡之期先葬之二日也。注云此下士礼上士则先三日夙兴。先葬之一日也。设盥陈鼎。陈朝祖之奠也。朝祖者象生时将出必告祖也设夷于两阶。祖庙之阶将迁柩于此也。设烛。为未旦也。男子免。妇人髽。散带垂。为启殡而变服也。自此至卒哭。其服同也。疏云注引丧服小记云男子免妇人髽而不言男子括发者欲见启殡之后虽斩亦免而无括发又云启后主人仍服免后至卒哭其服同以反哭时无变服之文也

商祝执功布。拂柩也。声三。存神也。启三。告神也。命哭前不哭也。由是商祝降。夏祝升。取铭置诸重。不复置肂也。哭踊无算。殡乃启也。幠用夷衾。即前陈之二衾也。遂朝于祖由寝而适庙也。重先奠从烛从柩从烛从。行序也。乘人引柩。专道而行。上下一也。二綍绋也无碑。以木凿空引绳下棺士杀也。正柩于两楹间。用夷。朝祖之正义也。奠设必巾之。御风尘也。质明灭烛。即夙兴之质明也。蜃车路。荐柩车也。祥车旷左。荐魂车也。道车载襚。车载笠。备雨具皆遣车也。天子遣车九士三总谓之魂车廞音钦陈也马夹牵。以驾车也。既奠乃廞。恐污庙也。请祖期曰日侧。若将迟之。孝子之心也。束棺于车。所谓载也。既载饰棺。使人勿恶也。柳翣加衣。饰所聚也。帷荒者何。即柳衣也。边帐曰帷。君独画龙也。上曰荒。亦曰鳖甲。大夫以上加文章。士则布而素也。火三列。黻二列。画火黻之形于荒也。齐五采。谓鳖甲上当中央。圆形如。君以五采缯饰之。而着以絮也。五贝。锦也连贝为五行。交络齐上也。素锦楮。又于鳖甲下用帛为屋。以象宫室也。荒于帷相离。纽而连之者纁纽也。织竹为笼。衣以青衣。挂于柳上荒边。如承溜者。池也。画雉于缯。悬于池下如幡者。振容也。池在上。振容在下。悬于上下之间。跃而拂池者。铜鱼也。在路障车。入圹障柩。画以黼黻云气。而形似扇者。翣也。以木为之天子八诸侯六大夫四士二翣之两角皆有玉者。戴圭也。明堂位谓之璧翣其不戴圭而带绥者。大夫士也。绥戴者何。穿纁帛于纽。以系柳骨也。纁披者何。贯结于戴。披于帷外。人旁牵之。以备倾亏也。在棺曰绋。见绳体也。在道曰引。见用力也。天弓六绋。下此杀也。执绋千人。半之者诸侯也。执绋三百人。大夫之异于士也。送葬必执绋。所以助也。乃陈明器。在重北也。如而缩三横五。将以加之圹上者。折也。陈之折北。将以御土掩圹。而横三缩三者。抗木也。加于抗木。用以御尘者。抗席也。加于抗席。用以藉棺而御湿者。茵也。用以裹奠而盛黍稷者。苞与筲也。用以实酰醢而盛醴酒者。瓮与甒也。用器祭器士无祭器乐器役器燕器无不陈者。兼用夏殷之礼也。既朝庙又祖奠。将御柩而行也。于是读诔。累其行而读之。将作谥也。赗以车马。赠以玩好。赙以货财。知死知生也。赙则宾坐委之。明主人志不在物也。若无器则梧受之。谓对面相逢而受也。书赗于方。书遣于策。俟将行而读之也。○厥明。谓葬日此时犹在庙中遣奠。用马牲。殊常奠也。狸同埋祭器于庙阶。无尸之奠终于此也。分其牲体以祭五祀。告往不复反也。既遣而包其余。犹大飨之归宾俎也。读赗。告死者也。以下行柩之事遂师以幄帟先。先张神座于窆间也。祝执功布郄行柩前。诏执披者知所低昂也。导以方相。拂凶邪也。夹以御仆。使持翣也。从以虎贲。卫魂车也。歌虞殡以行。挽歌之始也。至于邦门。公赠。止于●。道也余则否也。以下葬之事

至于圹。戈击圹之四隅。殴方良也。方良即罔两脱载除饰。将入圹也。闉塞圹以蜃互。蚌蛤之属御圹湿也。圹中施椁。井而构也。輴车国车。輴君葬车国大夫士葬车明器之属。由羡道入。上有负土为隧上无负土为羡圹口狭也。茵先入加于輁轴。即国车用藉棺也。用綍去碑。负引而下。君大夫之窆也。士无碑毋哗而以鼓封。负引者应鼓声徐徐而下止不哭也。执斧以。助窆也。恐有用斧处藏器于旁。覆以帷荒。谓之加见者。见帷荒不见柩也。藏苞筲于旁。又在帷荒外也。由是加折加席加抗木焉。窆事毕也。宾出拜送。会丧者也。实土三。助葬者也。若堂若坊若斧若覆夏屋。封之制也。冢人为尸。墓新成。祭后土也。正墓位。邱封前后跸墓域止行人守墓禁。皆窆后之事也。反哭皆冠。及郊而后免。远葬者之变服也。杂记云非从柩与反哭无免于●按此则葬及反哭皆着免又丧服小记云远葬者比反哭皆冠及郊而后免疏云既葬在远郊野之外不可无饰故至葬讫临欲反时乃皆着冠至郊而后去冠着免按此则近葬者皆免而不冠矣卒窆而归不驱。所谓反如疑也。反哭拾踊阖门而就次。仍居庐或垩室也。无柩者不帷。鬼神已在室也。朝夕哭不奠。是日以虞易奠也。虞三日。此据士而言也。诸侯七。大夫五。则天子当九虞也。虞用柔日。即葬日也。于是设尸。前无尸也。尸别男女。非丧不别也。特豕馈食。始变吉也。素几苇席。虞乃几也。若君则始死即具几席虞而沐浴。始饰也。主人何服。如葬服也。疏云葬服者丈夫髽散带垂也始虞与葬同三虞皆同至卒哭后即服其故服故服成服之服也按此则自启殡服免之后至此并无变服而檀弓及丧服图益难为据矣倚杖乃入。虞杖不入室也。迎尸献尸。圭洁也而为哀荐之事也。虞亦谓之祫事称曰哀子哀孙北面酳主酳尸酢。尸酢主从吉礼也。献祝献佐食。时已升堂仍复杖也。三献之后。祝告利成。尸乃谡起也也。改设馔于西北隅。是阳厌也。虞而埋重。始立主也。号主曰帝。措之庙立之主曰帝同天神也。虞主用桑。练乃埋也。虞主本经无文今据公羊传又卫次仲云凡主皆用又崔灵恩云大夫士无主以币帛祔此与时俗以白绫书姓氏者相似恐非三代之制○愚按本经止于士虞礼虞以下无文今取散见于传记者裒集成文以补之

于是卒哭卒无时之哭也。未殡前既殡后未卒哭前无时之哭三至是始卒然犹朝夕各一哭荐用少牢。谓之成事。与虞同日而异祭也。上大夫之虞以少牢卒哭以太牢下大夫之虞以犆特卒哭以少牢杂记云士三月而葬是日也卒哭按先儒俱以三虞卒哭同为一事但考疏云卒哭者虞毕后之祭名况其牢又别明与虞不同卒哭而讳。生事毕而死事始也。古者生不讳卒哭以前犹生事之至是乃讳于是受葛说同脱绖带于庙门。疏云殡宫亦谓之庙始去麻也。要绖易葛绞带易布为受服之始妇不说带。惟变首绖。男重首。女重带也。受以疏屦。不外纳也。沐浴栉搔。弥自饰也。柱楣柱施梁翦屏。除户旁草居庐之节也。疏食水饮寝有席。寝食之节也。朝一哭夕一哭。哭泣之节也。○明日祔庙。各以其班。祭毕即还主于殡宫也。此祔庙是奉主至庙祭告于祖父祭讫仍奉还寝与后世升祔之祔不同大夫祔于上士。不祔于大夫。择王父行之为士者祔之士贱也。男子祔于王父则配。女子祔于王母则不配。不敢援尊也。祔杖不升堂。哀益衰。敬弥多也。虞祔而后退。朋友之谊也。十三月而小祥。乃练也。练祭不旅酬。丧事从略也。练而服縓冠。易功衰。再受服也。练衣。黄里縓缘。正服仍不变也。乃再作主。用主。埋桑主也。主经有文坏庙易檐改涂。将迁主于庙也。迁而复反于寝。必三年丧毕而后迁也。虞之明日祔注云祔已主复于寝练而迁庙又谷梁传作主坏庙疏云作主在十三月坏庙在三年丧终而传连言之者此主终入庙入庙则易檐以事相继故连言之非谓作主坏庙同时也二说殊不同今按张子云祔与迁自是两事祔者奉新死者之主而告以将迁于庙也既告则复新死者之主于寝而祖亦未迁比至于练乃迁其祖入他庙或夹室而迁新主于庙此与郑注合又按程子云君薨三年丧毕吉禘然后祔因其祫祧主藏于夹室新主遂自殡宫入于庙国语言日祭月享礼中岂有日祭之礼正谓三年中不彻几筵故有日祭至于祔庙须是三年终乃可祔也程子所谓祔乃后世升祔之祔非虞祔之祔也此与谷梁疏合其义尤长今未见其的然故两存之

二十五月而大祥。再乃除服也。男子除乎首。女子除乎带。除服必先重也。受服先其轻者除服先其重者朝服缟冠。祥之祭服也。素缟麻衣。祥之正服也。素屦散屦。易疏屦也。既祥复寝。复于殡宫不再寝于中门外也。断杖弃之于隐。无使亵也。大祥之祭无无算爵。犹不备礼也。中间也月禫。二十七月也。徙月乐。二十八月也。祥禫之月先儒不同王肃以二十五月为大祥其月即为禫二十六月而乐作康成则以二十五月为大祥二十七月为禫二十八月为乐作又王难郑云若以二十七月为禫则岁暮遭丧出入四年矣今按丧制皆以月计未闻以年数差别如王说则丧不得踰年制服乎所谓期丧十五月而禫者又何解也循孝子之心自当从郑禫而不在殡宫也。禫而无所不佩也。祥而外无哭者。禫而内无哭者。乐作故也。元衣黄裳。禫之祭服也。朝服綅冠禫之正服也。由是吉祭。四时常祭则元端朝服也。既吉祭。然后元端而居也。同月吉祭。禫后同月内正当吉祭时即复寝内寝而从御也。顾炎武曰禫而从御吉祭而复寝互言之也郑注已明而孔氏乃以吉祭为四时之祭谓禫后须时祭讫乃复寝非也禫即吉服也岂有未复寝而先御妇人者乎今按王肃本三年问二十五月而毕及檀弓祥而缟是月禫徙月乐两段康成本服间中月而禫而兼用檀弓徙月乐之说康成是也孔疏亦据檀弓徙月意初非臆说故本文俱从郑孔而附载顾氏之说如此禫不当祭。不值吉祭踰月祭。乃复平常也。春秋谓之吉禘。为其为三年之祭也。亦名祫祭。为其祫而祧主也。于是迁主入庙。始定昭穆之班也。

○括发司马氏书仪曰先用麻绳撮髻又以布为头之节凡三。小敛也。奉尸侇堂也。大敛也。为母则免此外有括发者。则奔丧也。闻丧而不得奔也。除丧而归之墓哭也。皆为父三日为母一日其余免以终事免。蓝田吕氏曰以布为卷帻以约四垂短发而露其髻冠礼谓之缺顶冠者必先用此缺顶而后加冠古者有罪免冠而缺顶独存因谓之免以其与免音相乱故改音问之节凡六。众子为父小敛也。嫡子为母大敛也。启殡柩行。虞与卒哭也。外此有免者。则诸侯吊在葬后也。虽葬主人仍服免奔丧为母入门后也。童子当室也。五世正服也。朋友在他邦也。髽制同免但男女异名之节凡三。小敛也。启殡也。奔丧也。无席之奠三。余阁也。袭也。小敛也。尸前之奠四。连上三者而益以大敛也。无尸之奠六。连上四者而益以祖奠遣奠也。朝夕朔望荐新。亦无尸也。墓新成而有奠。冢人为尸。则立尸之始也。丧祭之尸别男女。吉祭则不别也。自虞而后。不名奠而名祭。渐即吉也。○为君服斩衰。义也。父殁而后伸母之丧。家无二尊也。父卒而为祖服斩衰。适也。父卒祖卒而后为祖母三年。犹父殁而伸母丧也。为长子斩衰。正体传重也。体而不正。庶子为后正而不体。适孙为后。传重非正体。庶孙有后正体非传重。适子有废疾不立皆不服斩也。庶子不为长子三年。不继祖也。于本宗降一等服者。为人后也。十五月而禫。期丧也。天子诸侯绝旁期。伯叔之类正期则不绝。大夫降旁期。尊同则不降也。兄弟之子服期。引而近也。嫂叔之无服。推而远也。姑姊妹之薄也。彼有厚之者也。小功可以冠子取妇。不废人道也。小功不税。同脱追服也曾子讥之。则小功以上皆税也。丧无七月之服。唯中殇然也。长殇九月殇服无受。未成人也。三月之服无受。葬即除也。庶子为母为妻。皆葬而除者。厌于尊也。四世而缌。服之穷也。五世袒免。杀同姓也。朋友服麻。哭寝门外。为同道也。在他邦则袒免。为之主也。久不葬而主丧者不除。异常也。报急也葬者报虞。必三月而卒。哭与常葬者同也。轻者包。重者特。斩衰之丧。既卒哭而遭齐衰之丧也。男子轻要得着齐衰之带而兼包斩衰之带妇人轻首得着齐衰首绖而兼包斩衰之绖故云轻者包男子重首特斩衰首绖妇人重要特斩衰要绖故云重者特麻葛重。重麻重葛既练而遭大功之丧也。臣有大丧。不呼其门。经也。金革之事无辟。权也。秃不髽。伛不袒。跛不踊。老病不止酒肉。不刻生以附死。人情之实。天下之通义也。

　　丧服　
陆耀

吾友徐逊堂之丧。其弟恕堂将为诸孤制服。而疑于所从。客曰。京师士大夫皆白衣冠从事。而未尝着麻。古之衰服。非时王之制。邵康节曰。我为今人。止服今人之服。似乎其可。而或者据仪礼丧服。及书仪家礼诸书。起而争之。谓我　朝定鼎。改衣冠制度。惟僧道妇人丧服。三者未改。既无明文禁止。曷为废古衣冠而从时制乎。余谓客固失矣。或亦未为得也。京师白衣冠者。北方无麻也。有麻则必麻衣麻冠矣。衰之为制。前有衰。后有负版。上有辟领。要有带。下旁有。而下必有裳。一物不备。不成为衰。又古之丧冠。即吉时缁布冠之式。言冠即梁与武在其中。犹言衰即负版辟领等在其中也。以纚韬发而挽之如梁曰梁。有丧者去纚而为紒。则梁不耸而冠亦贴首。如厌伏然。故又曰厌冠也。冠之材。以六升布覆顶。幅广二尺二寸。故为三辟积。向右摄之。使与首称。又以一条布博二寸者。约其前后。如今之帽檐曰武。武者趾也。谓为冠之下趾。故又曰冠卷也。今之为衰者不殊裳。是以妇人之服服男子也。为冠者以纸糊为梁。复以稍细布为三●。蒙其上。而广止三寸。不足覆顶。是政和之诡制。而非三代之丧冠也。名为从古而实则非古。何如依客所云。而以麻代之。其式并如平居之服。有以即乎人心而合乎礼俗。或问朱子吉服既用今制。而独丧服用古制。恐徒骇俗。曰骇俗犹小事。恐考之未必是尔。今乡俗制服。自以为出于仪礼诸书者。正恐其考之未必是也。故识于此。以俟言礼者择焉。

　　上冯师问丧仪书　
陆耀

不孝惨遭大故。昏迷不知所措。恃老夫子之提诲。如夜行而得烛。诚不孝万千之幸。两次辱临。饫闻至训。不孝谨凛奉行。深惧弗逮。惟外间或以反古为疑。不孝循省内讼。自以为皆遵　今制。并非古礼。如冠服及百日剃头。皆京师职官士庶上下现行之例。又案　大清律。凡有丧之家。必须依礼安葬。注云定限三月而葬。官员庶人同。又云若惑于风水。及托故停柩在家。经年暴露不葬者杖八十。今不孝拟五月安葬。已逾三月之限。过此以往。近于托故暴露。义所不敢出也。又名律居父母丧作乐。列在十恶之条。例内亦称民间丧祭之事。凡有丝竹管弦演唱佛戏之处。照违制律治罪。不孝拟不用音乐。亦今之制也。律又云。居丧之家。修斋设醮。若男女混杂。饮酒食肉者。家长杖八十。不孝拟止用素馔。又今之制也。末俗创见以为古礼。不知区区一念。惟以恪遵　　王制为务。不敢自托古人。以惊世而骇俗也。今音乐一事。查会典内所载品官丧仪。有陈设执事。并鞍马五匹之文。其执事名数。康熙七年题准。不过数件。并无音乐。若权照藩臬衙门早晚鼓吹之例。设立鼓栅。亦只可县而不作。免致喧杂。至待客酒肉。则以不孝芦墟旧俗。悉用素馔。乡间朴之风。不可自我坏之。若郡人食肉。乡人食素。又启非议之端。故前有一概食素之意。蒙谕以为不便。自宜改之。设有故乡亲友。心于风俗之奢俭。归咎不孝者。其过至小。可以情谅也。以上诸条。皆就师训所及。而申请教益者。此外尚有点主一事。不能自决。敢并以请示于左右。古者始死立重。虞而后立主用桑。练而后用栗主。然则初丧之主。尚不以祔庙永祀。谨书生卒年月日于陷中。某官某封于主外。以此谓之题主可矣。何为独虚王字之一点。延请有爵位者。先朱后墨。而以为光宠乎。刘山蔚曰。服官者。簿书教令皆用朱。以下行上焉者不敢也。人子于父母。而使人肆然下临之。是岂所以尊之乎。不孝前遭先君之丧。固未尝请人。今兹欲循旧例。亲泣血而书之。并不虚王字之一点。以待贵官长者之辱题。不审于理是否。苫余生。五中无主。礼经迂远。固不可施于今日。即书仪家礼。亦繁重难胜。不孝仅采用十分之一二而已。不免或疑其反古。是可惧也。然人情固有始而骇。中而服。久而且化之者。流寓之人。未谙土俗。所仗夫子为之护持。使得伸其人子自致之情。庶几不悖礼律。而亦不至大为指摘之丛。则其感激至诚。犹生死而肉骨矣。

　　丧礼二条日知录　
顾炎武

济阳张尔岐言。今人受吊之位。主人伏哭于柩东。宾入门。北面而吊。拜毕。主人下堂。北面拜宾。相习以为定位。鲜有知其非者。不知方伏哭柩东时。妇女当在何所乎。女宾至。主人避之否乎。主人避而宾又至。又将何所伏而待乎。既失男女内外之位。又妨主宾拜谢之节。考之士丧礼。主人入坐于东。众主人在其后西面。妇人侠东面。此未敛以前。主人室中之哭位也。其拜宾。则升降自西阶。即位于西阶。东南面拜之。固已不待宾于堂上矣。及其既敛而殡也。居门外倚庐。唯朝夕哭乃入门而奠。其入门也。主人堂下直东序西面北上。外兄弟在其南。南上。宾继之北上。门东北面西上。门西北面东上。西方东面北上。主人固不复在堂上矣。所以然者。其时即位于堂南上者唯妇人。故主人不得升堂也。今主人柩东拜伏之位。正古人主妇之位也。若依周公孔子之故。未敛以前。则以柩东为位。既敛而殡。则堂下直东序西面。是其位也。主人正位于此。则内外之辨。宾主之仪。无适而不当矣。

礼父母之丧不吊人。情有所专而不及乎他也。孔子曰。三年之丧。练不立。不旅行。君子礼以饰情。三年之丧而吊哭。不亦虚乎。谷梁子曰。周人有丧。鲁人有丧。周人吊。鲁人不吊。天子之丧犹可以不吊。而况朋友故人之丧乎。孔氏曰若有服者则往哭或疑末世政重事繁。有丧之人。不能不出。独废此礼。有所难者。是亦必待既葬卒哭之后。或庶乎其可耳。

　　己亥示道希兄弟　
方苞

古之祭者。前期必斋。丧必异居。食祭不斋无以交于神明。丧不异居食。则衰麻哭泣皆作伪于其亲。先王制丧食于老者疾者。既葬而后。犹有宽假焉。而复寝之期。则断不可易。人之情食粱肉而凄然念所亲者有之矣。御内而不亡哀未之有也。在礼。期终丧不御于内者。祖父母之外惟妻。而余皆止于三月。非厚于妻而薄伯叔兄弟也。先王立中制节。故法必计其所穷。妻一而已。假而本支繁衍。死丧相继。皆终期不御于内。则人道为之旷绝矣。故稍宽之。使中人可守。非谓寡兄弟者。必不可节欲以伸其恩也。记曰。齐衰期者。大功布衰九月者。皆三月不御于内。用此推之。则正服大功。以浃月为期。小功缌麻。终月可也。其始婚。则小功以卒哭之后为期。礼文具矣。余过时不娶。妻之父母趣之。时弟椒涂卒始七阅月。余入室而异寝者旬余。族姻大骇。物议纷然。遂废礼而成婚。至今恨之。兹为家则。食饮衰服。或因事而权其宜。惟御内之期。自缌麻以上。必以所推为断。夫舅与甥。恩之最轻者也。然女兄弟方痛不欲生。苟有人心者。能即安于燕寝乎。大功以上。则视骨肉之众寡而加隆焉。记曰。小功皆在他邦加一等。不及知父母与兄弟居加一等。此先王称物之情。而使之自厚于人道者也。斋期已前具。民无恒产。财匮而事剧。不能一禀古制也。 

　　跋方望溪先生教忠祠禁　
汪师韩

望溪先生年七十有五。告归金陵。建宗祠曰教忠。以其五世祖四川都司断事讳法者。死节于明建文朝。故云忠也。既参酌古礼以定祠规。又援周官以乡三物教万民。以乡八刑纠之。闾胥掌觥挞罚之事。立为祠禁。所禁修例至约。独于丧礼不御内加详。其言古者三年之丧。非殡奠葬祭。夫妇不相见。语家事必于中门之外。必以昼。不得入房室。犯者挞四十。婚嫁丧疾费不给。期三月。大功浃月。犯者挞三十。丧疾费不给。父母忌辰。前五日率子孙与奠者。斋宿外寝。祖父母伯叔兄弟三日。高曾二日。荐新俗节亦如之。挞罚与期大功犯礼者同。且也。三年之丧。期不饮酒食肉。期浃月。大功终月。违者挞三十。罚不行。惟小功缌麻。挞罚不及。条约成书。见者怪之。身后其子孙亦不能行。然其词岂不至今阅之凛凛哉。先生为少宗伯时。值　国丧。所教习庶吉士。二十七日之内。斋宿馆舍无敢饮酒食肉者。他部院未尝有也。先生好说礼服。先是友人有在京闻讣者。先生往唁。谆谆以不内宿相勉。师韩习闻焉。而今复见遗书于身后也。呜呼。礼教衰。人之良心日以澌灭。而一二巨公达人。务为通侻。取悦于俗。寒门末学之士。藉为口实。倘皆得若先生。执礼硁硁。安见无闻风惕厉者。即不肖如师韩。奉先生教。往丁内外艰。幸不陷于非礼。顾频年为客。期功之服。忌日之奠。愧不能尽行如先生说。夫世岂无读先生书而笑其迂者。而亦必有读之而其心愧耻若挞于市。则其干城名教者大矣。

　　斋期　
全祖望

问亭林先生。谓七七之奠。本于易七日来复。是以丧期五五。斋期七七。皆易数也。其说近于附会。然否。答曰。亭林儒者。非先王之法言不言。至此条则失之。然此乃其未定之说。在初刻日知录八卷。及晚年复位。则芟之矣。自知其失也。七七之说见于北史。再见于北齐书孙灵晖传。万季野曰。究不知始于何王之世。三见于李文父所作杨垂去佛斋记。及皇甫持正所作韩公神道碑铭。则儒者斥之之言也。亭林何所见。援皋复之礼以为缘起。夫皋复之礼。始死升屋而号。岂有行之四十九日之久者乎。鹳浦郑氏。居丧无七七之斋。然其每浃旬一奠。亦非也。考之礼。大夫则朔望二奠。若非大夫。则但行朔奠一次。谓之殷奠。然则五品以下者。奠三次。五品以上者。朔望日各一次。凡十次。是礼也。

　　厚终论　
陈祖范

古之葬其天亲也。擗踊哭泣。尽礼尽哀。附身附棺。必诚必信。卜其宅兆而安厝之。为之宗庙以鬼享之。春秋祭祀以时思之。人子之所得致于亲者。如是而止。倘进乎是而更有可以用吾力者。圣人必且为之。然而无有也。释道两家。乃有所谓荐亡超度之法。举世皆以为不可已。原其本。似亦近乎仁人孝子不忍死其亲之极思。而不知其非也。夫死之异名见乎儒书者。曰终曰卒曰化曰亡曰丧。皆形体澌坏。精气离散之义。老庄家乃以生为梦为寄为来。以死为觉为归为去。生既是来。则必有从来之处。死果是去。则必有如往之方。有所从来。夫岂无好丑。有所如往。夫岂无苦乐。于是轮回因果天堂地狱之说。昭彰燀赫。总归于不可致诘。皆由此而起。夫人之丧其骨肉也。天望而地藏。心求而目想。焄蒿凄怆。欲从末由计无复之。忽有告者曰。尔亲无乃不得所乎。无乃有所须乎。有术焉。可以资助之且拯拔之。则其子孙宜不计其果然与否。而姑竭力为之矣。吾故谓斋醮之举。亦缘于仁人孝子不忍死其亲之极思以故。虽有贤智。鲜敢排斥而不用也。虽然以古圣人之智。而智有所不烛。以古圣人之仁。而仁有所不周。君子有终身之丧亡。则弗之忘矣。忠爱其亲如此其至也。然所以为亲计于地下者。竟穷而无能为力。反不及浮屠氏。黄冠师。使天下后世孝子慈孙。必资于彼而后得以无憾。则亦何足以为圣人。吾将极论之。而麤引其端云尔。

　　吊说　
陈祖范

曲礼云。知生者吊。知死者伤。郑注。吊伤皆谓致命辞也。孔疏。谓吊辞乃使口致命。若伤辞。当书之于板。使者读之。而奠致殡前。此后世祭文之滥觞也。杂记云。相趍也出宫而退。相揖也哀次而退。相问也既封而退。相见也反哭而退。朋友也虞祔而退。视恩之厚薄。为去之迟速。有此五等。至于朋友。已属四累之上。相趍谓本不相识。但闻姓名而来会趍丧者。相揖谓曾会他处而相揖者。二者最为疏外。亦在来吊会葬之中。则人数自当众多矣。两汉亲丧致客。亦务夸多。项梁主办吴中丧事。至与大徭役同。则吴中丧事之靡文。由来久矣。今之人素无交与。而妄吊其丧者。岂亦犹行古者相趍相揖之礼欤。

　　论吊丧　
毛奇龄

周礼以丧礼哀死亡。即今吊丧之礼是也。以吊礼哀祸。则谓遭水火。如宋大水。鲁庄公使人吊。焚。孔子拜乡人为火来者是也。救灾恤患。吊礼行焉。不仅施之于死亡也。此礼今虽不废。顾其仪甚略。故无可载。又有所谓赠谥送旌者。夫易名乃贵者之典。宜出自朝廷。彼青衿之子。或一命之微。及其亡也。假乡曲私情诔而谥之者。非法也。又诔及人之母妻。尤非妇从夫谥之义。若明旌固所以录死者。但殡时柩已设旌。今重出迭见。殊觉无谓。且丧主酬情。遂成酒食之会。准之于礼。果何安乎。凡若此者。不敢拘礼不变俗之嫌。妄作违心之附会也。窃又谓生相亲者死相恤。凡吊者赙者。亦必实尽其情。而不徒饰往来之虚文。遂饮食之末节。始于哀死亡之礼。庶几不失。善乎先儒吕和叔之说吊也。曰。诗曰。凡民有丧。匍匐救之。不谓死者可救而复生。谓生者或不救而死也。夫孝子之丧亲。不能食者三日。其哭不绝声。既病矣。杖而后起。问而后言。其恻怛之心。痛疾之意。如不欲生。则思虑所及。虽其大事有不能周知者。而况于他哉。故亲戚僚友乡党闻之。而往者不徒吊哭而已。莫不为之致力焉。始则致含襚以周其急。三日则具糜粥以扶其羸。每奠则执其礼。将葬则助其事。其从柩也。少者执綍。长者专进止。其掩圹也。壮者待盈坎。老者从反哭。祖而赗焉。不足则赠焉。不足则赙焉。凡有事则相焉。斯可谓能救之矣。故适有丧者之辞。不曰愿见而曰比。虽国君之临。亦曰寡君承事。他国之使。曰寡君使某。毋敢视宾客。主人见宾不以尊卑。贵贱莫不拜之。明所以谢之。且自别于常主也。宾见主人无有答其拜者。明所以助之。且自别于常宾也。自先王之礼坏。后世虽传其名数。而行之者多失其义。丧主之待宾也。如常主。丧宾之见主人也。如常宾。如常宾。故止于吊哭。而莫敢与其事。如常主。故舍其哀。而为衣服饮食以奉之。其甚者。至于损奉终之礼。以谢宾之勤。废吊哀之仪。以宽主之费。由是则先王之礼意。其可以废而已乎。今欲行之者。虽未能尽得如礼。至于始丧则哭之。有事则奠之。又能以力之能及。为营丧葬之未具者以应其求。辍子弟仆隶之能干者以助其役。易纸币壸酒之奠以为襚。除供帐馈食之祭以为赗与赙。凡丧家之待己者。悉以他辞无受焉。庶几其可也。

　　谢孝说　
徐干学

后世有谢孝之礼。多谓挽近之陋习。不知古礼拜君命及众宾。已先有之。然注谓尊者加惠。必往拜谢。则是所谢者。专指曾来赗赙之人。非尽吊客而谢之也。又古之仕者。不出本国。则其所诣。近在一城之中。岂若后世之过都历邑。越在数百里之远。而亦往叩其门哉。况古之所重者君赐。有君赐。不可以不拜谢。故因拜君而即拜众宾。后世大臣之没。及大臣之父母没。例得蒙君之惠。初未尝有凶服往拜之礼。独奈何于远客之吊。而仆仆拜谢之哉。守礼之孝子。方当处苫之中。以奉朝夕之馈奠。乃远离丧次。而恶车苴绖。奔走于道路。此何礼也。欲徇流俗。而大违古人之意。谅亦秉礼者之所不为。况吾诚能守礼。吾即不往谢。人亦安得而责之。慎毋错会经旨。而借口古人。庶不贻知礼者之诮乎。

　孙氏家乘谢吊不远出今时有踵门谢吊之举初丧远出有至四五百里者大失朝夕倚庐之意家礼云案曲礼凡非吊丧非见国君无不答拜者则吊丧不答拜明矣而家礼本书仪乃从世俗有宾主答拜之文以义起也是吊之答拜犹为义起况吊毕稽颡谢宾已尽谢孝之礼何必他日又踵门乎今或时俗如此不能尽违则有折衷之道如远来亲友即至舟中或寓所叩谢不必他日更往也家礼注世俗既葬之后凡有亲戚僚友来吊祭赙者其哀子必具衰绖躬造其门拜之谓之谢孝有不行者怪责丛焉谓为不知礼遂使居丧者舍几筵朝夕之奉缧然衰绖奔走道涂信宿旅次甚至浃旬累月不归者有之行之已久习以为常考之古礼无有也知礼君子既当以礼自处又当以礼处人痛革世俗非礼之礼可也

　　丧刺答问　
何发

里有居丧者问曰。近世三年之丧。丧刺称稽颡不称拜。于义何居。应之曰。周礼九拜。其一曰稽颡。稽颡所以拜也。礼记则曰。拜而后稽颡。颓乎其顺也。稽颡而后拜。颀乎其至也。释者谓。稽颡自尽其哀也。拜致敬于人也。先礼宾而继自尽。故曰顺。先致哀而后尽礼。故曰至。又曰。三年之丧。从其至者。后世稽颡拜之称。或自孔子之言昉欤。若晋重耳对秦使。则稽颡而不拜。穆公曰。未为后也。故不成拜。身丧父死。不得与哭泣之哀。未敢以继体之君自居。故不备礼。在亡人则然。今士大大非有家国之系。及处危难之间。何故而不成拜乎。向见鄂西林家。止称稽颡。西林避先世讳。尊名之义。适与稽颡而不拜之文值。非以凶丧不当致敬于人也。观其平日往来投刺。重书顿首顿首。不书拜。其故可知也。然则何以不重书稽颡也。则牵误于檀弓之文也。夫君子行礼。不求变俗。出所见之是。刊俗之谬。虽家国非之可也。不察事之所以然。而漫以为大人先生创行之。可矜式焉。是孔子拱而尚右。门人亦皆尚右也。承谬袭讹甚矣。幸更质之知礼者。

　　丧父有继母讣不称哀议　
柴绍炳

近世孝子讣状。丧父称孤子。丧母称哀子。父母并丧。则称孤哀子。其说本于宋司马光。载诸儒家礼。朱熹亦是之。比有丧父而继母在者。其讣状疑所署。或欲并称孤哀。或欲去哀称孤。客未能决。质于予。予应之曰。有继母在。宜避不称哀。否则无以处其后母。将继亲也。而父妾与哉。礼取别嫌明微者此也。或曰。案礼居丧。祭祀曰孝子某。讣告曰哀子某。哀哀父母。孝子之情也。第称哀何嫌。予谓礼时为大。宜次之。因时制宜。不得泥古。如孤哀子称。昉于宋儒。循行已久。何容独异。犹之稽颡顿首。例分吉凶。君子未尝或矫焉。故称孤则人知丧父。称哀则人知丧母。父殁而有继母者。并书哀。则嫌于无继母。义不敢出也。若谓从礼书哀。不必循俗。已类生今反古之道。又连文书孤。更属骈枝矣。或又曰。丧母称哀。于俗为尤。今己母实亡。而去哀存孤。不几于忘母乎。予谓丧母哀讣。其事在前。今居父丧。而压于继母而不敢书哀。直避其名尔。丧其母而书哀者实也。压于继母而不敢书哀者名也。礼之节文是也。古有母死而请数月之丧者。亦有压而然。岂忍恝耶。考律之制服。凡丧继母舅。如其舅服功。继母死则已之。服舅之有无。尚以继母存亡为别。则继母在而避不称哀。礼由义起。讵为得已哉。如近今登科序齿录。父没而有继母在堂。必书曰慈侍下。而不曰永感。何则。书永感。则嫌于无继母。书慈侍。不嫌于忘己母也。比是以观。亦可晓然已。且执或之说。如丧父有二子。一子前母出。一子后母出。前子以己母先亡而欲书孤哀。后子以己母尚在而欲但书孤。则二子者将同讣异状耶。君子行礼。每称情立文。而未始壹于直遂。彼书后母之如母。有父制命焉。恶敢以父没而遽遗之。故丧吾母也哀。丧后母也亦哀。惟其丧也亦当哀。则其存也必不敢预哀。尚以哀属吾母。不为后母计。有如执言以问。嫌隙所开。其罪等于不孝也。持论者善处人骨肉之间。宜何从焉。或又曰。今俗有停柩在家。经年始殡者。假令母殡未举。而父已续娶。于发引之时。孝子通状。亦缘继母去哀否乎。予谓丧母书哀。自属定礼。继亲后来。恶得避之。且前此讣告。以父为政。率男称哀。专为母。则无可引嫌者也。夫礼者称情文立。恒缘义起。丧父有继母而并书哀。失之戆。丧其母因后母来而遂削哀。失之葸。戆非礼。葸亦非礼也。抑语有之。议礼如聚讼。吾安得通人而与之折衷也哉。

</div>
    <div class="pagination">
<a href="皇朝经世文编_page146.html">上一页</a><span>...</span><a href="皇朝经世文编_page142.html">142</a><a href="皇朝经世文编_page143.html">143</a><a href="皇朝经世文编_page144.html">144</a><a href="皇朝经世文编_page145.html">145</a><a href="皇朝经世文编_page146.html">146</a><span class="current-page">147</span><a href="皇朝经世文编_page148.html">148</a><a href="皇朝经世文编_page149.html">149</a><a href="皇朝经世文编_page150.html">150</a><a href="皇朝经世文编_page151.html">151</a><a href="皇朝经世文编_page152.html">152</a><span>...</span><a href="皇朝经世文编_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
