<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-饶玉成 - 第 53 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-饶玉成 - 第 53 页/共 83 页</h1>
    <div class="content">*下句疑衍文

　编摩以总正理伏初而圣全修神使必不得于有

　
卷五十七　礼政四学校

　　梅峰书院记　　　
王杰

闽粤为东南奥区。而永春在唐以前。本安南县之桃林场。旧隶泉州为县。深山长谷俗尚朴。我　朝重熙累洽。沐浴休养。积百数十载。衣冠人物。益盛于前。雍正十三年升县为州。属德化大田。于是学使者岁科按试。三年中轺车再至焉。甲申冬。余奉命视闽学。闻兹土人士。向化慕学。雅尚经术。心窃喜之。丙戌初夏至其地。见隶于黉宫者。皆彬彬然质有其文。进诸生而先试以　　御纂诸经。　　钦定三礼义疏类。多恪遵经训之士。闲以髫龄弱岁。亦能默诵其章句。乃益信地之可以为良。而　　圣人在上。声教之暨讫无间于远迩。有如此也。是时韩君嘉谋甫守兹土。询风俗。求利弊。审为治之先务。乃议建书院。以为聚讲习之所。州旧有文公书院。岁久而圮。地亦湫隘。前此黄君宽。宋君应麟。皆节俸倡捐。旋以署篆未久。弗果举。韩君乃复倡捐而亟成之。移其址于梅山之麓。因名曰梅。而仍祀文公于其内。不数月而讲艺之堂。栖士之舍毕具。呜呼。嘉君其知政哉。夫书院之设。所以讲业也。而良有司之风化。莫先乎此焉。先王之道。散于六经。返而皆备于吾躬。自亲师之道不讲。而士子之安于孤陋者。既无由扩其识见。务进取者。又惟名誉之求。而斯世之所以赖有士者。鲜或知之矣。程子曰。古之学者为己。其终至于成物。今之学者为人。其终至于丧己。夫学苟为人。虽博学强识。黾勉善行。犹不免于为伪。复溺志词章。仅为利禄宠辱计者。其苟且矫饰之弊。可胜言哉。永之士亦既咸知向学矣。必将辨夫修己治人之道。皆为性分所固有。职分所当为。则识不拘于卑近。功不间于隐微。而后能析乎义理之精。而有以通乎天下之故。夫如是。士之居萃处。朝夕讲明乎经义者。岂特异日为分猷出治之材已哉。其自家庭以及里党交游之地。莫不有其躬行之实。而所谓修己以安人者。亦即于此焉。礼教行而风俗茂美。安见潜移默化之无其具也。今嘉君又将擢任去。未获观其成效。多士其黜浮崇实。期无负嘉君之意。以副　国家菁莪棫朴之化。后之官斯土者。才俊之蔚兴。而栽培造就之方。必且相衍于无穷。余故乐书之。以美嘉君。且以为永之人士勉也。

　　安康县兴复兴贤学仓序　　　
高建瓴

慨自近今专习帖括。而世无真文章矣。无真文章由无真学问。无真学问斯无真经济。无真经济斯无真吏治。无真吏治斯无真人才。而究其所以。总由无真传授。无真栽培耳。何谓无真传授。今之拥皋比者。大抵皆犯五橛之病。自童子束发入塾。读时不讲。直到十四五时。四书五经读齐。然后浅深精粗。一齐讲起。中人之性。每畏难而废业。是读与讲为两橛矣。讲时只论字义。全无来去路。过节层次。到作文时。另起炉。是讲与作为两橛矣。作文时。全不调四音五声。有八股作得极顺理。而四音全不谙。是文章与诗赋为两橛矣。且作文时。只讲滥墨调。而于汉宋诸大儒注疏理解。暨文选各体。唐宋各大家文。全未寓目。其或侥幸乡会。除八股试帖而外。一无所能。是时文与古文为两橛矣。到登仕版后。作小吏。民情全然不洞。听断胡涂蒙混。为大吏。处常则专讲排场。遇变则向隅对泣。是为学与为政成两撅矣。若有真传授者则不然。自七八岁读小学时。即择其字义浅显者。一一讲究。至十岁后讲经时。即授以作文之法。音韵之谐。十三经读熟。即将文选古文之精粹者。令其熟读。且讲经之余。兼为讲史。凡名臣奏疏。地方扼要行兵机宜。详为指示。务期了然于心。如此则一成而俱成矣。何为无真栽培。今之教士者。动责以砥砺廉隅。不知世不皆夷齐。孔子若无蔬水。颜子若无箪瓢。想亦无从乐起。故宋元大儒讲理学者。必自治生始。所谓恒心生于恒产。真道学也。然恒产之治断。难望于井田既废之后。今惟书院膏火之资。犹留古来养士遗意。若荒废者力为整顿。薄歉者上为倡捐。延名师以严为教读。集益友以广为切磋。将上哲可为汉宋名儒。中材亦勉为循良正士。骎骎焉不懈而及于三代。以仰副　　圣天子作人雅化。各大宪养士婆心。岂不懿哉。余同年张补山。怀班马之才。挟龚黄之绩。而不遇于时。退居乡里。重修文庙。创建塔。信义孚于人心。一呼百诺。而巨工立成。又以四方从学者日众。家塾势不能容。细查明时名宦乡贤。所捐田四百余亩。设立学仓。以为养士之资。至崇祯兵燹之后。悉没于官师豪强之手。二百余年。积重难返。补山随同绅耆。禀明陕安道蔡渔庄先生。逐一籍出。兴复兴紧学仓。于人所不敢问之程。而慨然独往。于人所不能为之举。而挺然独劳。任劳。任怨。任津贴。毫无所恤。且举五年应得修脯钱陆百柒拾陆缗。续增学田。又捐经史子集法帖四百捌拾余种。其培养人才之法。俱从真心血性中流出。非抱古君子之风。而能若此哉。儒者达而在上。则斯世斯民。必有功于廊庙。穷而在下。则言慈言孝。期惠及于乡邻。或出或处。迹分显晦。而自任之道无巨细则一也。余尝读元史。世宗问赵孟俯曰。南方人才。刘梦炎较叶李何如。孟俯答曰。梦炎读书博洽。叶李不过狂直。世宗曰。梦炎以状元而位卿相。当宋室衰微。默无一言。叶李以布衣而上书。惜当时不能用耳。以朕视之。叶李优于炎梦多矣。于昂面有惭色。以此论之。人才之高下。全不在功名之显晦也。今观补山所为。安知见怪于一时者。不转见重于后世耶。主学仓设法之善。防范之周。路闰生先生序文言之甚详。兹不复赘云。

　　请定乡试考官校阅士子剿袭诸弊折　　　
林则徐

奏为乡试届期、请定同考官校阅章程、预防士子剿袭雷同之弊、恭折　奏祈　　圣鉴事、窃臣钦奉　　上谕、本年壬辰科江南乡试、着派林则徐入围监临、　钦此、臣到苏接篆、已近围期、当即遵照科场条例、将监临应办事宜、预为布置、伏查本年四月内钦奉　　上谕、三载宾兴、为抡才大典、各直省主试、经朕特加简任、宜何如涤虑洗心、认真校阅、务求为国得人、顺天同考官、及会试同考官、俱系翰詹科道部属该员等、甲第本高、又经朕亲加校试、尚无荒谬之人、充选所以得人较盛、各直省同考官、则年老举人居多、势不能振作精神、悉心阅卷、即有近科进士、亦不免经手簿书钱谷、文理日就荒芜、各省督抚虽照例考试帘官、仍恐视为具文、全恃主试搜阅落卷、庶可严去取而拔真才、嗣后各直省督抚、务将帘官认真考校、不得以年老荒谬之员、滥行充数、等因、钦此、又上年上月内钦奉　　上谕、着各直省督抚、将书肆小木板片概营销毁、其贡院左右、如有公然售卖小本文策者、枷责严办、倘士子尚有不知检束、怀挟徼幸者、即着斥革、其恃众逞强、不服约束者、枷号示众、冶以应得之咎、士子中式后、除策学援引经史语句相同、毋庸议外、其四书经文有全篇剿袭旧文者、一经磨勘官签出、立即斥革、务期永绝此弊、以端士习、等因、钦此、仰见我　　皇王慎重抡才清厘积弊之至意、窃查江南为人文渊薮、入闱士子、多至一万四五千人、额设同考官十八房、每房约须校阅八百余卷、稍有草率、即恐遗滥文讥、臣闻近科房官、每有争先荐卷之弊、以为荐早、则获隽者多、荐迟则中额已满、难于入彀、故于头场分卷到手、辄将首艺中幅观大概、谓之望气、其合意者、汇为一束、以备加圈呈荐、稍不称意、即置落卷之列、不为下笔、原其初心、仍欲俟佳卷、荐完再将落卷覆加细看、以决去取、乃头场荐卷未毕、而二三场试卷、已陆续送入内帘、因又赶觅已荐之字号、连经文策问一并加圈、亟随头场呈荐、恐别房之荐卷、三场均已齐全、而该房仅有头场、不能早供考官比校、则所中即不及别房之多、是以相率效尤、总以赶早荐完、为分房之捷诀、直至三场荐卷、俱已毕事、然后将先前观大意之落卷、批点塞责、彼时中卷已定、意兴阑珊、纵或见为佳文、亦诿诸其人之命、于是分段落者有之、读破句者有之、有文非荒谬、仅点首艺开讲数句而即摈弃者、其批驳之词、不曰欠精警、即曰少出色、此等批语、竟可豫先书就、不论何等文字、皆得以此贬之似、此校阅情形、定弃取于俄顷之间、判升沈于恍惚之际、诚如　　圣谕回思、未第之先与多士何异、乃于落卷漠不关情、设身处地、于心何忍、

臣前任京职、会充乡试考官二次、会试同考官一次、自揣学识浅、惟有细心勤阅、庶少屈抑人才、历在闱中刊刻批语板片、刷成批纸、分别首艺、次艺、三艺及诗、凡头场四篇、逐篇皆有批语、被黜之卷、必将如何疵累之处、分篇批出、自录底本、不使有一篇批语相同者、此次臣职任监临、除考试帘官、必择文理优长、精神振作之员、不敢以年老荒庸、滥行充数外、窃拟将臣逐篇分批之章程、责令该帘官循照办理、除二三场批语不拘外、首场四篇、必使逐一批出、凡泛而不切字样、如欠精警少出色之类、概不许用、三艺统批、往往借口赅括、转不切当、逐篇分批、则于此一篇之得失利病、非了然于心、不能了然于口、该帘官受此绳束、不敢草率了事、于衡才似有裨益、至揭晓之后、臣仍将落卷复加查核、如首场文艺、非有大疵、仅点数行而止者、据实参奏、予以处分、尤足以儆惰心、而免物议、惟思头场三文一诗、每卷约有二千余字、如果认真校阅、则穷日之力只能以四十本为度、每房卷帙八百余本、约须兼旬、始可丁一首场、查例载大省于九月十五日内揭晓、不得匆促攒办等语、近科揭晓之期往往赶早、此次钦遵新奉　谕旨、主考官须将落卷全行校阅、江南卷帙最繁、则揭晓之期自应照例以九月十五日为断、如临时尚虞匆促、或再仰恳　　圣恩、宽展数日、总不出九月中旬之期、庶主考房官均得悉心细阅、真才自不致有遗矣、至士子敦品自爱者固多、而希图幸获者亦复不少、科场搜捡自当从严、惟人数至一万数千之多、难保全无遗漏、且往往因搜捡而愈形拥挤、因拥挤而不免稽迟、查嘉庆癸酉科、江南乡试、因首场封门太迟、奏请议处、是于认真搜检之中、又须不日时、方为得体、臣查夹带之弊、约有三端、一则专带文中典故、以及经解策料、虽有所取资、而尚须选用、一则坊刻小本成文之类、明知不可抄袭、只图采掇成篇、一则分倩多人、将四书题文全行制就、带入场、见题即抄、不费思索、闻近科以此幸获者颇不乏人、是以平时言馆地者教读之外、别有作文席面、每撰一篇、自二三百文至洋钱一圆不等、文名愈着之士揽作愈多、则众人争托其名、以售文艺、大半脱胎录旧、非独出心裁、而一篇或售卖两家、一稿又传抄数手、如斯之类、必犯雷同、但帘官眼力不齐、雷同者、未必均在一房、故有通篇一样之文、此中而彼黜者、臣前在江西典试取中之文、已经发刻、及搜阅落卷、竟查出许多雷同，将已刻者复经黜去、虽彼时未被幸获、而事后无所示惩究、恐不知自爱之徒、仍存侥幸万一之想、查录旧幸中例有斥革之条、但闱墨纸刻前魁、其通榜中式之文、榜后即已解部、未必人人得见、即闻有录旧雷同之卷、而事无左证、孰肯坏其已成之名、是以剿袭幸售、仍无忌惮、惟于场内阅卷之际、对出雷同、即记档册于撤闱后、加以惩儆、庶可杜其恶习、且本科钦遵　　谕旨、将落卷通行校阅、雷同剿袭者更无所逃、臣请移行主考帘官、记其字号、揭晓之后、移臣查办、除策学援引语句毋庸议外、其四书经文雷同至三行以上者、正途贡监生员照考案事例、以次降等、罚令对读、若系俊秀监生、以后不许应试、至全篇雷同剿袭者、毋论正途俊秀、概行斥革、永不准考、如此则士子皆有畏惮之心、不敢录旧、而倩人作文者、恐其无益有害、则怀挟之弊、似可立除、而真才愈以辈出矣、

　　请以乡试荐卷分别征入书院正课启　　　
舒化民

学宫为敛才之地。书院乃育才之区。学宫以岁科两试定优劣。考核贵严。而书院之设。则岁有甄陶。月有廪饩。策励尤真。此作养人才者。甚盛心也。顾郡州县邑。莫不各有书院。而惟省会之书院。其征才也广。其庇士也。宏山长既多聘名师。而各宪又严加考课。有较之省外迥不相侔者。所以聚才虽仅百数十人。而每逢乡试揭晓。则获隽者不下十数辈。其明征也。然而每岁甄别。仅凭一日之诗文。得则一年长领膏火资。不得则向隅徒步归耳。虽宪鉴空明。取舍一秉至公。此中原无屈抑。然文字有一日之短长。其倩替幸获者。亦所恒有。即谓月课闲有升降。而升降究有几何。至有谓以每至等第之前矛。藉膏火为奖赏之费。则又来者过多。稂莠混淆。冀图弋取。亦难期拔十得五。愚窃以为欲选真才。莫若变通甄别。查三年大比。本省七千余人。彼自问荒落者。业已不肯观光。其不惮千里百里来者。多半读书之士。而此七千余人之中。经各房呈荐。不过五六百卷。淘汰所余。业已十去其九矣。然取足中式之外。有以额满见遗者。有以犯规磨勘者。有以小疵黜落者。何止数十人。积三载寒窗灯火。鏖战于九日之矮屋风檐。所有三文艺试帖经义策学。俱可窥见一斑。聚作者之精神。映阅者之眼光。分校官荐之主试。又悉心持衡。其额溢小疵以及堂备诸卷。此中岂果遂无真才积学耶。且查北闱乡会试榜发后。有将额溢佳卷挑取誊录之例。三五年报满可以得官。仰见我　　皇上爱惜人才无微不至。而外省乡试荐卷中。虽有佳卷。与落卷同归无用。殊属可惜。愚窃以为此种人才。既无他途可进。似宜拔入书院。再为甄别。取若干名。即入正课。偏僻州县。士子本少。师友陶成。今置之省会书院。既可博习亲师。相观而善。而寒畯茂才。又得奖赏膏修。以为读书资斧。眼界既开。功力尤易长进。其造就真有不可限量者。雍正年闲。鄂文端公。总制云贵。征滇士入书院。取全闱落卷观之。每乘夜分公余挑灯披览。共得五十二卷。自谓如玉之在石。未名一器。而砻以错之。大小皆可得其用。既定乃折号书名下郡县。各送至省。集于书院。其郡县及广文。知有学问优通者。或天资高妙。能记诵颖悟过人者。亦会同保送。故尔时滇省中奇才异能之士辈出。实自文端公此举开之。其教文煌煌大篇。载入云南通志。诚盛事也。本年各郡州县乡试落卷。想已发下。分散无从搜查。可否仰恳宪恩。檄饬各州县。会同教官。调取呈荐之卷。其有因额溢微疵。备而未中者若干名。将三场朱卷。包封送呈鉴阅。择其文品之佳。及经策具有腹笥者。即檄饬各州县。将该生姓名详送。仰候送入泺源书院。作为来年正课。其次者。各州县收入本处书院。亦列正课。不足者。仍行甄别考取。如此一变通闲。比之但凭一日之短长。定一年之膏饩者。较为真实。昔人云。养士与养孤贫不同。彼则哀其终而收之。此则谨其始而用之也。

　　戒谕学官　　　
李棠阶

为严立课程以励上进事。照得士子为风化之原。而教职实士子之倡。专司训课。人心风俗之本系焉。将相牧令之才基焉。所关綦重。故按月课定例甚严。乃者因循故事。职多不举。而书斗等又或借为勒索之资。名存实掩。士奚由进。本院奉　命视学。学校是其专责。士习之未端。文风之未纯。恻然痛心。然通省地远人多。势不能周知而遍教之。不得不仰重各学。以分其责而广其教训。且各属皆该教职等。桑梓之地。士子优劣。与有荣辱。岂得漠焉。视为无关痛痒之事。夫来学有贽。礼所不废。近闻诸生入学延玩者多。虽属伊等无礼。然亦必实有迫于饥寒者。究而论之。我辈亦未必无过。师之受贽。将以教之也。清夜自思。士子之品行。果由我敦否。士子之学问。果由我进否。设真能肫肫劝课。视如子弟。谁无良心。方将致敬尽礼之不暇。而肯故为玩延乎。必无是礼矣。今与各学约。本案新生及在学旧生。按定人数。分为一月四课。期汇集明伦堂。先教以敦伦立品。反复劝谕。然后命题面试。秉公甄录。将所取优等。每一课呈解数本。每三月呈解一次。其余每课二三等。但造清册呈送其文理通顺。屡取优等者。本院量加奖励。劣者反此。如无故三月不解卷子。本院定行查究。至武生亦于每月定期传集。默写武经一段。及　圣谕广训一二百字。伊等更宜宛转训戒。或与之讲　圣谕一二段。令伊等拱听。久亦可化其桀慢之气。如有三次不到者。照例严传戒饬。无故终年不到者。详请斥革。诚能实力奉行。认真训课。激劝之方。无不曲尽。则诸生即间有不肖。而守分好学之士必多。本院按临从优奖异。决不辜负苦心。若仍视为具文。诸生等毫无进境。本院定行严惩。亦不能格外宽贷也。

　　河朔书院谕诸生　　　
李棠阶

国家设科。以四书经艺策诗取士。原欲使讲求圣贤之实学。稽考经史。通知时事。以实得诸已者发而为文。国家因以其发而为文者。征其所行。此即古人考言询事之意也。源远流分。弊端百出。至不可究诘。实力守分为举业者。已属杰出。更安望其留心正学。刻苦勤修。以期至于古之圣贤耶。然此流弊使然。非设科之本意也。　今皇上以弱冠之年。企尧舜之盛。励精图治。孜孜讲学。　朝廷气象。翕然丕变。　登极诏内。已有举孝廉方正之条。今闻又有议举博学鸿词之说。将来变通旧章。参用征辟。亦未可知。凡举贡监生以及布衣之士。平日修行积学。而困于屋者。皆可以自见。真千载一时。诸生自审。何者足以应　圣主之所求耶。无以应所求。则愧悔之发。可不思所以自奋自勉耶。愿诸生于所示条约。留心致思。勿视为迂阔而置之。必端其趋向。必慎其言动。必戒其欺伪。必拓其规模。于六经通鉴以及小学近思录诸书。精研博考。务期实得于身心。措之于事业。以副　圣天子务实学求真才之至意。若乃诲之谆谆。听之藐藐。自甘暴弃。终归污下。则予末如之何也已矣。思之勉之。

　　说士上　　　
管同

今之士不外乎三等。上者为诗文。次者取科第。下者营货财。为诗文者。猎古人之辞华。而学圣希贤。无其志也。取科第者。志一身之富贵。而尊主庇民。建立功业。无其心也。至若营货财。则轻者兼商。重者兼吏。甚者导争讼。事欺诈。挟制官府。武断乡曲。民之畏之若虎狼毒螫。历观史传以来。士习之衰。未有甚于今日者也。论者悯焉。或曰教之无其具也。或曰养先于教。今士无以养。虽善教若之何。是二者皆得其一端。而未知其原本。今夫士之为物也。其名甚贵。而其品甚尊。其名贵。则其实不得以多。其品尊。则其选不可以滥。三代以前。兹不具论。考诸汉史。太学之士。及所谓郡文学博士弟子员者。合海内而计之。其为人无几。是以士风之美。莫如汉世。至唐太宗增广生员。沿及宋元。其人益众。循至有明。遂开以赀入监之例。迄今日而府州县学间。岁所入少者十余人。多者至二三十人。不待十年。而一县之号称为士者。数百十人矣。呜乎。何其多也。山有金。水有珠。其为物不可卒致也。逐日而取之。定数而求之。不问精粗。不论真伪。则砂石之来。必有倍于金玉。今取士者间岁之间。一县辄增数十。夫一县之大。安得间岁辄有数十人足以当士名。而无士品者。上昧昧而求之。则下混混而应之。士之所以杂出不伦。无所不至者。由此故也。而世之人不深维其原本。辄切齿痛恨。归咎于士习之衰。呜乎。取砂石以为金珠。不中用。则曰金珠非宝。彼金珠其负屈矣。取非类以当真士。既为恶。则曰士习之衰。彼真士抑含矣。故为今之计。莫若寡取士。裁其额。远其期。使一学不过数十人。则士尊贵。而其风必变。士风变。而益于国家者多矣。古之名臣有言曰。愿陛下十年不行科举。则天下太平。曩尝疑其过言。以今思之。信。或曰。今取士者考之以无用之言。定之于一日之际。虽裁其额而远其期。彼贤不肖亦何由知耶。应之曰。诚不敢知也。虽然。有国家者。多获一贤。不若少收一不肖。故取士者。与其广额而贤不肖之皆多。不若减额而贤不肖之皆少。

　　说士下　　　
管同

广士之额。不惟多收不肖。而教养皆虚。减士之额。不惟少收不肖。而教养皆实。教之虚实。愚当别论。请先以养言之。今夫为士之法。不可商。不可吏。不可争讼欺诈。挟制官府。武断乡曲。然则为士者。舍童子之师。无可为者乎。童子之师。一县至数千。有非士而为之者。有士为之而不足自给者。然则为士者。将使闭门而冻饿乎。士固有守死之道。而圣王不以守死责人。且守死者可以得之贤人。而不可得之中材以下之人。　国家知之。是以养士之法有廪膳。有学租。有书院之膏火。恩德至渥。不可复议。而天下之士。则犹汲汲营货财。无所不为。如前之论。若是者何哉。曰。人众故也。一县之士。得廪膳学租者二十人。得书院膏火者七八十人。合之仅及百人。而号称为士者。则多至千人。彼百人或生矣。而八九百人者何以自给。孟子曰。无恒产而有恒心者。惟士为能。若民则无恒产。因无恒心。苟无恒心。放僻邪侈。无不为矣。今之诸生。号称为士。而其实十九皆民耳。以民之实冒士之名。而使无恒产以自给。是以轻者兼商。重者兼吏。甚者导争讼。事欺诈。挟制官府。武断乡曲。放僻邪侈。一如孟子之论也。呜乎。分五人之食以饲十人。而十人皆饿。不若减去五人。而使五人皆得饱。廪膳膏火学租之属。养千人数百人则不。并而养数十人。则可当中人之产也。然则养士者。与其广额而人人使不足。不若减额而人人使有余。斯养归于实。可以责其不为非矣。周之时士有士田。尽人而养之。故其时士贵而多贤。至于战国而士有无恒产者。纵横捭阖之流。遂起而不可复禁。孟子以为有恒心。指其贤者言之耳。沿及后世。士额益多。则择人而养。夫择人而养。不惟无以敦士风。而实足以坏士习。宋胡瑗在太学。旧制士每月有试。瑗曰。学校礼让之地。而月使之争。非所以成就人才也。于是改试为课。更不差别高下。有不率教者。召而教之而已。夫有试犹恐其争。于廪膳膏火。或予或不予。而使之争利乎哉。邓志宏言崇以来。蔡京寻天下学者纳之黉舍。校其文艺。等为三品饮食之给。因而有差。旌别人才止付于鱼肉铢两间。学者不以为羞且逐逐然贪之。学校之坏。自崇宁始。呜乎。是法也。蔡京为之也。

　　请陕甘乡试分闱并分设学政疏　　　
左宗棠

窃维甘肃地处西北边荒。旧隶陕西行省统辖。康熙年间。拓地日广。始设甘肃巡抚。驻扎临洮。乾隆年间。又改临洮为兰州府。后设总督驻之。兼管巡抚事。地当西陲冲要。南北界连藩服荒服。汉蒙回番。杂处其间。谣俗异宜。习尚各别。汉敦儒术。回习天方。蒙番崇信佛教。古至今。未之有改。置省以来。诸凡建设。或创或因。于武备尚详。而文治独。其异于各省者两大端。各省除壤地毘连。一水可通之安徽一省。乡试归并江南。取中士子。久习为常。此外均就全省适中。督抚驻扎处所。设立贡院。届期考官入闱校阅。照额取中。独甘省距陕。道阻且长。而乡试必须赴陕。陕甘学政远驻陕西三原。三年一度。按临甘肃。举行岁科。

两试均与各省不同。故自改建省治以来。甘肃士人。经明行修能自淑其乡里者。尚不乏人。至巍科上第。以文章经济取重当世者。概不多见。非各省皆知稽古之力。争自濯磨。甘肃士人。独安固陋不求闻达也。计甘肃府厅州县。距陕近者。平庆泾巩秦阶两道。约八九百里千里。兰州一道。近者一千三四百里。远者一千六七百里。兰州迤西凉州甘州。西宁迤北宁夏。远或二千余里。或三千里。至肃州安西一道。则三千里或四千里。镇迪一道。更五六千里不等。边塞路程窵远。又兼惊砂乱石。足碍驰驱。较中原行路之难。奚趐倍蓰。士人赴陕应试。非月余两月之久不达。所需车雇价饮食刍秣诸费。旅费卷费小者数十金。多者百数十金。其赴乡试。与东南各省举人赴会试劳费相等。

故诸生附府厅州县学籍后。竟有毕生不能赴乡试者。穷经皓首。一试无缘。良可慨矣。军兴以来。学臣不按临甘肃者。已余十稔。幸前学臣许振祎。不避艰险。以次按试。生童踊跃欢呼。迎拜马首。计补行各岁科诸试。取入新生。不下万人。而从前取进生员。尚不在内。徒以资斧无措。不能远行。加之夏秋暑雨。水潦纵横。有无从问津者。有中道迍邅。致场期。废然而返者。有资斧耗尽。抑郁成疾以殁者。其得抵陕完试事者。不及三千人。然则甘肃士子之赴乡试者。合新旧诸生计之。不过十之一二而已。臣自肃州凯旋。历甘凉各郡途间。见诸生迎谒道左。初疑其秋试被放者。比询以试事。则佥称无力赴陕。不知其详言已欷歔不绝。慰谕遣之。前接准学臣许振祎。咨送甘省赴试士子。公恳分闱呈词。当行两司议详。昨由肃凯旋后。又据绅士前刑部主事滕烜道员曹及汉回士绅等。联名呈称捐建贡院。择定袖川门外地基。筹备砖瓦材木。已有头绪。请援照湖广云贵乡试分闱取中前来。并称甘省武试。本系分闱。文试宜可仿照。恳求具　奏。臣惟湖广云贵等省。乡试道路险远。历蒙　　　列圣恩旨。分闱取中。士林感颂至今。兹甘肃赴陕乡试。道路险远。较各省数倍有加。　　皇上一视同仁。轸念士人赴试维艰。傥　　恩允分闱取中。俾边徼寒微。得照各省。一律就近应试。则投戈讲艺。士气奋兴。　　文治之隆。可计日而待也。

惟是分闱取中。额数应定若干。难以拟议。陕甘乡闱。向系合两省取中。从未分析。兹甫议分闱取中。若将两省额数平分。各占一半。则陕省应试人员。向多于甘省。现且有增无减。甘肃如占额一半。致陕西中额顿形减少。殊非情理之平。若照臣度陇之初。奏准甘肃取中二十一名成案计算。无论当时因贼氛正炽。赴试人稀。一时权宜酌拟。本非甘省定额。当陇境肃清。应试士人。自必增多数倍。而中额仅此。翻致向隅。亦无是理。若按照永广中额部章计算。甘肃军兴以来。各府厅州县。派捐粮料饷需。均值人物雕残。市价翔贵之时。调核各厅州县。历年案卷。稽核捐输之。为数甚巨。而又限于部议永广中额。不得过十名。定章无从推广。此拟议中额。鲜可依据之实情也。溯考从前两省合中时。道光丁酉己亥咸丰壬子等科。甘肃每榜曾取中三十余名。同治九年庚午科乡试。臣接陕西抚臣蒋志章缄称。主考评场中试卷。甘肃独优。殊嫌额满。本年癸酉科乡试。据陕西藩司谭锺麟禀主考。所论亦同。是陕甘文风无容轩轾。而甘肃分闱后人文日新月盛。尤在意中。合无仰恳　　皇上天恩逾格。　　特准比照各省中额最少之贵州。每科取中四十名。满营应试士子。每科取中二名。合共四十二名。作为定额。遇　　简放主考学政之年。另　　简甘肃正副考官各一员。甘肃学政一员。俾合省士子。得以就近乡试。而岁科按届举行。学臣得免跋涉之劳。生童得以时亲承训。通习旧学而启新知。不独边方士习文风可期丕振已也。臣自西征以来。目民俗凌夷。泯棼日甚。不但杀争夺视为故常。动啸聚多人。恣为不法。而民间伦纪不明。礼教久斁。千名犯义之案。诛不胜诛。缘地杂华戎。习俗渐染日深。正恐夏变为夷。靡所止极。不得已设局陕省。刊刻四书五经小学善本。分市各府州厅县师行所至。饬设立汉回义塾。分司训课。冀耳濡目染。渐移陋习。仍复华风。迩来汉民敦崇儒。术。诵六经。回民亦颇知向慕。争请设立义塾。延师课读儒书。前学臣许振祎次第按临。多方激厉。回生得附学籍。贡成均者。所在不乏。益欣欣然以得附宫墙为意外荣幸。食桑黮而怀好音。斯其时乎。若荷　　皇恩。允其分闱就试。时简派学政。按期校阅。则经正民。兴边氓。长治久安之基于此矣。臣亦知圣贤之学。不在科名。士之志于学者。不因科名而始劝。然非科名无以劝学。非劝学则无读书明理之人。望其转移风化。同我太平。无以致之。固非谓科第文章。足以歆动庸耳俗目。兼可博取民誉也。愚见所及。谨以附陈。

　　爽溪书院记　　　
李元度

古之教者。国有学。党有庠。州有序。家有塾。民生八岁入小学。十五入大学。无日不在学之中。无人不在教之中。为之师者。国学有司徒乐正之属。庠序则党正遂大夫主之。若二十五家之闾。则父老之不仕者。坐于门侧之室。为左右师。以时督其子弟。所谓塾也。今制府厅州县皆立学。又有社学义学。为党庠术序之遗。凡学皆建明伦堂。则又明揭立教之本以为鹄矣。自朱子讲学岳麓。吾平闻风兴起者多。宋十三君子。以族祖练溪先生居首。而木川草堂及雄公皆吾族先正也。昔贤之流风遗韵。所以化成于乡者。何其伟欤。余家爽溪九世矣。泉甘而土厚。距练溪及草堂遗址。皆止数十里。同治戊辰。告养得请。爰仿古家塾法治精舍于家庙西。曰爽溪书院。延经师一。蒙师二。以分教子弟。先太高祖后裔皆入焉。买田饩粟。供师生之稍食。院设讲堂五楹。仍以明伦为额。堂后有亭。祀先圣先贤栗主。以十三君子祔焉。左曰养正斋。右曰立诚斋。斋各十楹。门庑五楹。院西屋三楹。有楼翼。然为藏书所。后为花圃。为听书声亭。翼以回廊。庖湢井禀皆具。工始戊辰八月。落成于己巳四月。既释菜鼓箧。乃进诸子姓于堂诏之曰。若等知古人立学之义乎。孟子云。庠序学校。皆所以明人伦。此千古学的也。虞书所谓五典五教五品。即中庸所谓五达道。学者学此而已。尧舜之道。不外孝弟。圣人特人伦之至耳。今以圣贤望学者。鲜不踧踖未遑。顾圣贤亦人也。不能为圣贤。要不能不为人。有伦始有人。出乎伦即出乎人矣。出乎人即入于禽兽而不自知矣。夫不敢望圣贤。独甘为禽兽乎。人之所以异于禽兽者几希。惟其有伦耳。吾之筑馆择师以课子弟也。匪第治帖括。弋科名。为宗族光宠也。凡欲使读书明理。各成其为人尔。成人非有异术。求各尽其伦尔。伦之尽。其道无穷极。今亦未敢多求。各去其自私自利之鄙心。以无踰大德之闲尔。吾不能广教术于乡国天下。仅于家塾焉发之。力薄而施隘。吾滋恧矣。登斯堂者。能顾名思义。尽伦以尽其为人。立爱惟亲。立敬惟长。求无背于尧舜孔孟程朱之教。而赓续练溪木川草堂诸先正之宗风。是为克家令子。天爵修而人爵从之。异日为名臣。为通儒。为循吏。立功立言。胥于是乎出。其荣多矣。否则伦纪有亏。舍本而逐末。纵寘身通显。无解于乡愿妾妇穿裔垄断之讥。其极至于违禽兽不远。是即掇巍科爵三公。吾不愿有是子弟也。爰揭朱子白鹿洞规。暨蔡忠襄公圣门律令于堂。并次是语记诸壁。以谂后之学于此者。

　　请整顿宗学疏　　　
王榕吉

窃维　国家设立宗学。所以为国储才。亦以明亲亲也。学分左右两翼。每翼宗学额设教习官四员。总管二员。副管八员。复有总理之王公统司其事。又钦派科甲出身三品以上之京堂二员。专司稽察。法至密意至深也。诚以宗室子弟。生长富贵。派衍天潢。必使之入学肄业。扩其闻见。以免固陋。陶其性情。以化骄矜。逊志时敏。破除世冑习气。乃可以长保富贵也。教习官三年俸满。须查有实在功效。方由稽察大臣。加具切实考语。送宗人府带领引　　见。请　　旨施恩录用。奖其勤劳。即以严其督课。　国朝宗室。代有伟人。莫不仰荷　　列圣之所教育。迄于今而宗学几成虚设矣。臣自同治九年。奉　　命稽察左翼宗学。当向该管官切实致嘱。课程务须认真。初次入学。尚有教习数员。肄业生二十余人。在学接晤。此后时复前往。则日形疏懈。荒署或无一人稽察教习者。难得与宗学生晤面。出题课试。交卷亦复寥寥。诘其何以如此。据该管官佥称宗室之废学。大都为贫所累。餬口无资。实有万难认真者。缘宗学肄业生。向章每名月给米三斗。纸笔墨按时给领。夏季以冰。冬季以炭。自经费不敷。月米裁减。又改为折色。向之领米三斗者。今领米不及二分。其它更无论焉。每月所领仅敷两日之食。欲责令常常入学。读书作文。势必有所不能。是宗学之设有名无实矣。其充裕之家。亦或自行延师课读。然力能延师者十之一。不能延师者十之九。诚恐乃逸乃谚。既不知稼穑之艰难。又不得诗书之进益。坐聪明。大为可惜。在各学教习。不过敷衍岁月。藉为出身之阶。而职司稽查者。扶同隐忍。实觉负疚于中。臣在顺天府尹任时。于金台书院考课之期。遇有宗室子弟应试者。必酌予奖勖。拔置一二等。作稍分膏火之资。爱其才又怜其贫也。伏思我　　皇上谊笃亲亲。推恩锡类之仁。无所不至。独入学读书之子弟。月米未复旧规。似无以示优异而昭激劝。且两翼宗学。每年所撙节者。不过米五六百石。地方水旱偏灾。一经奏报。　朝廷不惜截漕十万石二十万石。立予　　恩施。即京师之普济堂。功德林。及通州之王恕园。每冬尚蒙　　恩赏仓米。五六百石。及三四百石不等。岂以宗室子弟培养所关而稍有靳惜耶。可否请　　旨饬下宗人府王公妥议。整顿章程。肄业生月米。应如何复旧。勤学与不勤者。应如何分别劝惩。教习官应如何专以责成。傥俸满无实效。应否再留数年。以观后效。奖勤警惰。庶教习专心以纳诲。学者崇德而象贤。将见宗室子弟。经明行修。大可为桢干之才。小亦不失为圭璋之品。则　　圣朝之恩明谊美。历久弥光矣。

　　河北精舍学规　　　
陈宝箴

三代之所以造士者至矣。八岁入小学。十五入大学。由明德而亲民。体用备焉。士无等差。而皆教之穷理尽性修己治人。嗟乎。何其待士之厚。而忧世之深远也。晚周学校。仅存虚名。先王良法美意荡焉。汉唐以来。体用遂分而为二。　国家学校之外广建书院。纳髦于经籍。因明制而加详焉。降及末流。考所为教。率不出经艺试帖。利禄之锢蔽乎人心久矣。干嘉之际。士稍以为陋。一二巨人长德。相承为考证之学。仪征阮文达公遂创建诂经精舍学海堂于浙江广东。余尝览其学规。盖亦勤密矣。然数十百年间。考据辞章之士。多出其中。而能以道德经纶世变者。渺焉寡闻。是果天之生才有数耶。抑教者与学者皆相感以类耶。嗣是江苏湖北四川陕西渐设精舍。而俱不出学海堂之制。精庐之开或数十人。或百人。日从事训诂名物。辨白考订。余姚朱肯夫庶子。提学湖南。踵设校经堂。博选俊异。厚给廪俸。因文达学。规而扩之。经训之外。令学者究心宋五子书。而务持平于汉宋家之说。视他加慎焉。然其规模制度。成于仓卒。于造士之本原。或阙焉而未备。夫世运之盛衰。人才为之。人才之盛衰。学术为之。为国家得人。不如为国家树人之用之广也。养之一州一府。而天下用之不尽。养之一世。而数世十世用之有余。古硕达君子。规画宏远者。则有然矣。国家设官。子之民而责以教养。而任教民之责者。往往忽之于无事之时。一遇变故。辄委任无人。而以庸驽当之。造致坏乱。乃叹人才之难得。是果人才之难得乎。嘉谷不种则不生。良木不溉则不美也。晚近之人才。可谓乏矣。约而计之。亦有四端焉。曰义理。曰经济。曰辞章考据。辞章考据。虚美无用。姑无论已。为义理之学者专言心言性。以记诵语录为能。泥古而贱今。卑事功而薄名实。执理甚坚。而才不足以应变。持论似正。而知不足与料远。言经济者动以正心诚意为迂。不知本不立者标不治。未有不治其心而能不流于功利者。未有以忽君子忽小人之心。而能终为君子不为小人者也。其平居抵掌忠义。激昂慷慨。率皆意气为之。意气馁而忠义竭矣。故气节自学问存养出者。可以造次。可以颠沛死生。其出于意气者。谓之客感焉。鼓之则动。再而衰。三而竭矣。此今世人才之大病也。故曰源不清者流浊。本不固者枝窳。　国家之法。重于更改。各行省精舍。足以得经生。不足以得通才。体用之不明。而本末混淆故也。夫立法之先。规画不宏者陋矣。宏而不精矣。不陋不。弊且百出。陋且乎。然则若之何。曰义理为体。经济为用。辞章考据为文采。文采不必尽人责之也。体用则不可偏废焉。本义理而发为事功。因之以立言。则学术不至于偏。人才不至于苟简。教必先本而后末。学必同条而共贯。君子观于体用一原之故。知贤哲之去人不远矣。谨撰学规若干条列后。诸肄业生得备览焉。

一读书总期明体达用。今参酌景迂曾文正课程用之。经以四子书为主。易书诗三礼春秋辅之。史以司马氏资治通鉴毕氏续通鉴夏氏明通鉴为主。二十四史辅之。为主者日月不可离。为辅者轮次诵习。要在随时体认。以古证今。以人证我。经则由训诂以探义理。由平实以诣精微。史则博通古事以求其要。参究时势。以穷其变。

一诸生诵习经史而外。或旁及诗文。天文。算学。各从所好。期于不荒正课而止。至盐漕。地舆。水利。农田。兵法。河工。屯牧。船。尤用世之士所宜急讲。所置诸项书籍。宜以次恣览。与经史课程。月按籍一考。省其敏钝。察其勤惰。天文算学。本与地舆相表里。以功用繁琐费时。恐荒正课。又非易专精。姑不列焉。

一诸生所读之书。或有发明。或有指驳。不论当否。无妨存录日记册中。山长考课。得以就正。其平日师友讲论。亦宜注记以备遗忘。至身心微过。笔之于书。尤资悚惕。不得以日记当呈师长。遂揜而不着也。生人痛病。中材以上不免。唯在勇于自改。过何害焉。凡过肯与人共观者。其心必光明。不肯与人共观者。其心必黯昧。光明黯昧。即君子小人之分也。师长精识者。自能鉴别。读小人闲居一章。可以爽然矣。

一成德成材。本属一贯。后人歧而视之。遂致学术不古。肄业诸生。或文才可观。而于孝弟本原上不能尽职。虽有一切聪明才辨。适足以成为小人而已。孔子谓孝者所以事君。弟者所以事长。古人求忠臣。必于孝子之门。庭阛多阙。则异日之致君可知。故大学谓其所厚者薄。而其所薄者厚。未之有也。其有内行肫笃。而于经世大务。荒秽不治。但取浅近语录。奉为师资。则亦不足以成大器。精舍之设。原欲合体用为一。为国家树千百孝子忠臣贤相良将。所以望诸生者厚矣。山长于考察课程外。咨访诸生平日所以事亲事长之道。如内行不敦。斯宫墙有玷。即不得士礼相待。诸生宜有则改之。无则加勉。

一学以心得为主。近世汉宋门户之习专。党同伐异。是己非人。以至公至大之事。而存自私自小之见。谁为戎首。大雅所讥。窃谓骄矜二字。学问中断不可有。即使诚正如程朱。精博如马郑。祗可谓尽吾性分之所固有。职分之所当为。无所为骄矜也。其党同伐异。是己非人。皆未尝博观而深求之。此世儒之陋。有志之士。所宜深戒。骄矜则不能集思广益。长傲饰非。百病皆由此生。夫子谓如有周公之才之美。使骄且吝。则不足观。有以也夫。

一考较高下。所以启人争心。故伊川非之。学海堂之制。年定四考。黄君彭年条议天津精舍规例。以稽课代考。此意甚美。湖南校。经堂。则于日记中第其高下。优给奖赀。山长初到。未审成规。发题试士。品次甲乙。起讙哗。各人用力所在不同。山长取录。或赏其意。或采其辞。断不能人人餍心。反使子衿有慢师之过。长者受不明之讥。今仿参其意。不定考试。惟稽课程。有褒贬而无等第。非仅免争。亦以崇厚。至谓此法足以塞钞袭代替之弊。杜利欲之门。勿论然否。亦断不忍以此心薄待多士也。

一诸生于四书通鉴都注籍诵习外。各治一经。或诗或书。各治一史。或史记。或汉书。其兵农盐漕各政。听本人专习兼习。在昔孔门教士。政事言语。不必同科。虞廷用才教稼明刑。各专厥职。诚以人生才力有限。与其博而不精。不如专而能一也。至精力过人者。原可兼收蓄。

一日课按学海堂规制。分句读。评校。钞录。箸述四者。句读钞录。按日无阙。评校箸述。一听本生。不列课程。文达所定读经日二十页。似为过多。　国朝汉学诸公。穷竟日之力。不过五页。为参考众说。故稽时日。今课程经史重。又与专治经籍者不同。定以五页。繁简合宜。四子书不定页数。通鉴以三十页为度。史汉或一卷为限。要之课程。但能使归画一。诸生宜视为切己之事。勿仅以具文视之。斯授者尽其心。受者获其益。不然。虽条例繁密。终无补也。

一诸生功课。每月一稽。稽时诸生将所读书。敬呈山长。质疑问难。所有评校箸述。留山长处。静侯评订。即或评订不当。本生之心亦宜敬受断。不可便生轻薄。师之于弟。君父而外。此为最重。情义周洽。原无形见存。间有训正。或因病下药。或杜渐防微。或借彼攻此。无非化育陶成之心。倘稍加指驳。即形怨怒。不惟弟职有亏。亦德器不广矣。

一出入必讥。似非待士之道。若漫不省察。则绝无限制。在好学君子。原不须此。然众人之勤。难保无一人之惰。则讥固所以制惰者也。出入无节。必至友朋此往彼来。虽诸生性厌酬接。亦无辞以谢之。有门籍注记。正可藉塞其路。昔邴原勤业。口不饮酒。仲舒读书。目不窥园。纷纷接纳。徒荒日力耳。颜渊壮岁。盛德焕发。邓仲华周公瑾英年功名震宇宙。静夜自维。则有欲征逐而不遑者矣。何待讥焉。

一师道有教无类。人才愈多。则成就愈众。他日之敷施愈宏。精舍本不为一州一县起见。自应来者不拒。然绌于经费。不得不限以定数。其调充额者。未必人皆高才。不须观听过深。其未调充额者。或限于见闻。不无遗珠之叹。其有自备膏火。愿来附学者。待视无二。但不宜妄相菲薄。私立党羽。山长视诸生如子弟。断无厚此薄彼之心。诸生宜深体此意。敬业乐。倘稍有隔阂。恐启末俗侈肆凌驾之习。所关世道人心。实非浅鲜。

一每月朔望。山长率诸生衣冠谒圣。谒圣既毕。诸生以次诣谒山长。此虽仪文末节。然古人一拜一跪。精意存焉。常人之情。晏居深处则肆焉。齐明盛服。以承祭祀。惰者恭。侈者敛矣。悬古大人君子于胸中。则世俗委琐之见顿消。故监观陟降。贤者以之凝心神。而束筋骸也。三日不见叔度。则鄙吝复生。见君子而后厌然。有道之不可不日亲也如是夫。诸生慎勿视同繁文。托故不诣。其明理者。尚宜先为之倡。若依违观望。则自外于名教矣。

一夙兴为学者第一要务。舜之徒。鸡鸣而起。孳孳为善。故朝而受业。士之职也。清明在躬。志气如神。古人谓此时求道则易悟。为事则易成。良有以也。诸生宜黎明即起。温诵四子书。反复涵咏。果能澄心静契。则本日神志自敛。放心自收。虚灵自澈。大学知止而后有定一节。尤用功切要语。宜时玩味胸中。此心有主。则本日任读何书。自有要领。不然。虽多奚为。
</div>
    <div class="pagination">
<a href="皇朝经世文续编-清-饶玉成_page52.html">上一页</a><span>...</span><a href="皇朝经世文续编-清-饶玉成_page48.html">48</a><a href="皇朝经世文续编-清-饶玉成_page49.html">49</a><a href="皇朝经世文续编-清-饶玉成_page50.html">50</a><a href="皇朝经世文续编-清-饶玉成_page51.html">51</a><a href="皇朝经世文续编-清-饶玉成_page52.html">52</a><span class="current-page">53</span><a href="皇朝经世文续编-清-饶玉成_page54.html">54</a><a href="皇朝经世文续编-清-饶玉成_page55.html">55</a><a href="皇朝经世文续编-清-饶玉成_page56.html">56</a><a href="皇朝经世文续编-清-饶玉成_page57.html">57</a><a href="皇朝经世文续编-清-饶玉成_page58.html">58</a><span>...</span><a href="皇朝经世文续编-清-饶玉成_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
