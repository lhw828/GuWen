<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 61 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 61 页/共 103 页</h1>
    <div class="content">一农具等项应分别购买修补也查开办屯田所有农具以及籽种牛只皆需经费或招工匠制造或由他处购买或就仓存籽粮拨给由该大臣等查明某营种地若干应用各项若干报部查核嗣后添购修补或动余存经费或将收获余粮变价津贴届时酌度情形办理
一收获粮石应分别扣抵存储也查光绪八年乌鲁木齐都统咨称巴里坤屯地初年耕种除口粮及籽种外尚余各色粮数十石二三年即余二百余石巴里坤系着名寒苦之区必须歇年耕种收获尚能如此况各处腴区甚多若每营以一半应差操一半事耕作约计每人种地尽可供数人口粮一俟收获之时该大臣等将某营某处实收某色粮若干除籽种外扣抵各营兵饷若干余存若干按年造报查核其余賸粮石择拣高燥之地建仓存储以免霉烂
一分别赏罚以示劝惩也查光绪四五等年伊犁将军派官兵在塔尔巴哈台等处屯田将出力官兵奏请奖励其实所种之地无多且有赏无罚何以示惩屯田各营耕作不无勤惰之分劝惩宜有赏罚之别嗣后各营中如有收获最多者准将该营官保奖升阶以示优异收获较少查系耕作不力者即将该营官严行参办以警效尤该大臣等均视各营收获多寡分别议叙议处能总办督办大臣果能尽心尽力每年实能以粮放兵抵省饷银数十万两者仰恳　天恩特予格外优赏其为数实多者　特恩锡以世职以为广筹兵食者劝非臣下所敢妄请均俟该处开办定章再由臣部奏明会同吏兵二部遵照办理
皇朝经世文续编卷六十七
　　　　　　　　　　　　　　　　　　　　

　兵政六马政
　　变通有驿州县夫马报销疏　　　　　　　　　　　　
胡林翼
窃据藩司马秀儒臬司罗遵殿会详咸丰二年以来湖北有驿州县多被贼扰致将驿马劫失号舍焚毁剿退后均仍照旧安设修理接递文报差使查马匹一项例应详司照户部换票出口购买始准填补上站维时军报络绎若遵定例买马递送缓不济急必致贻误经该州县在附近地方各按例价额数买马补站或按额数雇马应差即完善各驿自咸丰三年起至六年止每失马倒马或因道路梗塞难以专丁赴口或因臬司远在军营本能照例请票即在附近地方按年按额买马填站其失驿州县未设以前具系雇夫代马均经通禀有案办理系属权宜所有未经　奏销之历年支用驿站银两自应通变报销拟请将咸丰二三四五六等年各驿在于附近买马者无论填补失马倒马准照出口买补倒马之例分年支销马价扣解皮张银两仍不得过年额存七倒三之数如系雇马应差不准支销马价应以咸丰七年为始按照倒马例数递年请票补买俟口马买到若干即裁去雇马若干并俟雇马裁竣始准接报倒马不许两项并支其被扰州县未失驿站以前及失后补设并完善各驿无论买马雇马查系实在夫马足额者历年额支夫马工食工料加闰支应号房鞍夫价健夫工食等项银两准其一体照额开销不足额者按数核减其失驿州县未设以前雇夫代马此项健夫工食银两应请比照襄阳谷城均州郧县四州县添设王政桥等一十七站之例按日按名支食如雇夫较多亦不得不过原额马夫之数等情请　奏前来臣等查楚省州县近年驿站夫马事宜实因限于时势未能循例办理该藩臬两司酌拟变通报销章程系为核实撙节力杜浮冒起见惟是事关动支驿站钱粮且与成例多有不符未便擅专相应请　旨部议覆遵行
　　通筹全局仍请添练马队疏咸丰九年　　　　　
曾国藩
窃臣才识短浅何足以规画全局就近处数省而论安徽军务最为吃重江西次之福建又次之皖南中界一山皖北中界一湖两路贼势臣前疏已详晰具奏近闻福建之贼尚踞连城江西之贼窜入南安赣州戒严定南崇义相继失守以臣愚见连城之贼闽省兵力足以了之南赣之贼人数尚多悍者较少非一枝客军所能猝办必须本省兵力辅以团练方可徐起有功惟安徽贼众其氛甚恶其患方长大凡官军与贼此消则彼长彼消则此长断无中立之理我能进而剿贼则贼将竭力御我不能进而剿贼则贼将乘隙犯我旁出四溢皖南无进剿之师则贼必南犯浙江皖北无进剿之师则贼必北犯齐豫故就一隅观之则江西之南赣福建之连城均是贼党均须兵力不可舍近而图远将全局观之则两利相形当取其重两害相形当取其轻又不得不舍小而图大舍其枝叶而图其根本诚使大江两岸各置重兵水陆三路鼓行东下剿皖南则可分金陵之贼势即可纾浙江之隐忧剿皖北则可分庐州之贼势即可纾山东河南之隐忧方今湖北全省肃清然与皖省处处紧接防不胜防者莫如湖北壉贼上游之势能制皖贼之死命者亦莫如湖北臣与官文胡林翼等熟商就现在之光景稍加恢廓北岸须添足马步三万人都兴阿李续宜鲍超等任之中流现有水师万余人杨载福彭玉麟等任之南岸须添足马步二万人臣率萧启江张运兰等任之三道并进夹江而下幸而得手进占十里则贼蹙十里之势进占百里则贼少百里之粮即不甚得手而上游之势既重下游之贼不得不以全力御我其于金陵庐州两大营均足以抽釜底之薪而增车外之辅此遵　旨通筹全局宜并力大江两岸之微意也至臣处近日军情萧启江一军自石城拔营南赴雩都据禀南赣各属贼踪蔓延势难兼顾臣批令专救赣州以保要郡不必旁顾他处张运兰一军自腊月十七日驰赴景德镇十九日吴国佐小挫一次二十七日张运兰大胜一次开仗情形由臣另摺具奏赣州居江西之极南景德镇居江西之极北相距千有余里臣驻建昌距两军各五六百里调度不灵转运不便且两处皆孤军深入贼众兵单日夜焦思无兵可济臣前次摺尾声明萧启江之军或留防南路或随臣北行容俟续行具奏近日详加体察顾此则失彼顾彼则失此与其悬心两地不如专力一方已咨商江西抚臣耆龄请其调劲旅以剿南赣兼办团练以散胁从臣即专办北路调回萧启江一军归并饶州彭湖等处在江西则臣管北路耆龄管南路在皖省则臣攻南岸都兴阿攻北岸地有分防斯职无旁贷师有定向斯军无二心免致到处牵掣一无所成此臣处近日军情拟调萧启江并赴北路之微意也臣往日在军未闻贼匪能用马队近闻贼匪常以马队冲锋捻匪则马队尤多李续宾三河之败即系马贼数千为湘军向来所未见昨吴国佐景德镇之挫亦为贼马所眩今欲整顿陆军不得不添设马队东三省马队劲旅根本所在不敢多为奏调臣与湖广督臣抚臣缄商拟由官文等奏调察哈尔马三千匹请　旨饬上驷院押解来南颖亳一带有善骑之勇可募名曰马勇应即添练马队二千余骑与都兴阿之旧队相辅而行于九江湖口等处择平地旷野驰骋而操习之惟以南人而骑北马以勇丁而学弓箭非仓猝所能奏效臣愿竭数月之力朝夕讲求从容训练期于成熟而止练成之后以二千匹交江北隶都兴阿麾下以五百匹交江南隶臣麾下以壮步军之气而寒贼众之心余賸马匹游牧于黄州鞍辔等具设局于九江以备随时更换之用仰仗　皇上威福前事若行皖豫等省军务可期起色此添设马队臣愿自任训练之微意也溯自咸丰六年洪杨内乱湖北肃清武汉再克臣方庆幸以为大难计日可平不谓迁延岁月粤逆未尽捻逆复兴饷项有不支之势将士有久疲之心若非奋发精神变换局面将有类乎古人所谓惰气归气者不得不改弦更张亟思所以振之区区愚忱谨就近三省军事遵　旨统筹全局恭摺覆奏
　　致郭筠仙太史论买马　　　　　　　　　　　　　　　　　　
胡林翼
得复书议事有制学识冠绝时辈回环诵读不忍释夫御外侮莫如自修譬之治疽者先固正气乃可渐逼邪毒不使上犯而内侵也西洋之夷不过谋利外强中干人固不察耳哦夷则窥伺黑龙江已成根本之患近年财力与人才均非急切可谋因夷人之恐喝而遽尔上渎　聪听又岂能以口舌争回耶欲用兵力非侧身修行抟精揖志访举人才不可期以十年或有成功今尚非其时也鄂中马队极为贼所惮然颇嫌单与其日久而不能成功虚糜军饷不如及早多谋马队与其添募无足重轻之南勇不如乞请黑龙江甲兵千名则费省而力可厚贼已习骑非此劲旅不足以制其死命也月初揆帅已奏乞黑龙江西丹千名涤帅复奏请自练马勇三千以二千归皖北隶都直夫以五百名归黄州以五百名循皖江南岸隶于涤帅林翼之愚南人之舟北人之马各擅所长天定之也即河北淮北之骑射亦不如东三省东三盟之精劲而黑龙江之骑射又较吉林尤精其服习较东三盟为便欲乞僧邸于天津撤防之日饬令以黑龙江甲兵千人拨入鄂省分隶各营则皖南皖北可计时成功楚军疮痍之余犹较各省兵力为精实林翼竭力筹措马队之在皖北鄂边者近三年资给之无稍缺爱之切故不忍使之饥也求便中婉陈撤防之日必乞俯准实较召募勇丁奏请西丹事半功倍惟是兵之强弱因将转移尚乞以忠勇善战知兵略之大员二三人分统来鄂则异日成功必速行当由官揆帅奏咨办理耳
　　议吉林添买官马援照驿马定例疏　　　　　　　　　　　　　
黄云鹄
同治四年十月三十日据署吉林将军皂保以添设官马拟请援照驿马倒毙定例酌减报销等因附片具奏本日奉　旨该部议奏钦此钦遵抄出到部臣等查例载吉林乌喇金珠鄂佛罗等站额设驿马每年十分准倒三分等语今该署将军原奏内称近年盗风日炽骑马持械百十成派兵剿洗必须给与马匹方足以资追捕而期得力前任将军景纶曾于同治元年间　奏明添设官马一千匹分拨各城旗营喂养以备缉捕巡防之用历时既久倒毙渐多向由兵丁着赔买补足额臣署任以后据各署陆续呈报疲毙前来伏思捕盗固以马队为利养兵尤以足食为先吉林原设额兵一万余名差操之余往往散处田间务农食力军兴以后征调络绎存营数不及半领饷既较前支绌差使又视旧较多几至餬口难支枵腹从事如再因其乘骑马匹积久疲毙责令赔偿则苦累更深殊非体恤之道又不便任听缺额日久空虚辗转思维溯查驿马定例每年倒毙准其报销十分之三所设前项马匹拟请援照驿马定例酌量从减每岁倒毙准其报销十分之一仍行随时买补所需经费先由库储筹款垫给统俟　盛京户部积年欠款项下领到归补如此变易庶兵力既可稍纾而马匹亦不致缺额等语臣等查该署将军所奏自系实在情形若比照旧例不准报倒于边防兵力缉捕征调皆有妨碍应如所请援照驿马每年报倒定例酌量从减每岁准其报倒十分之一仍责令随时买补足额以重边防而纾兵力至买补马匹价银应援照该省前次添马一千匹每匹价银八两其倒毙之马皮脏变价每匹银五钱应比照该省驿马办理至所需经费先由库储筹款垫给等语户部查驿站买补倒毙马匹价银每两系减三成其余七成按实银票银各半放给此次添设官马每年所需倒毙马价银两应按照驿站买补倒毙马价核减章程开放每两减扣三成其余七成除一半实银照旧发给外一半官票遵照新章每票银一两折实银二钱五分除皮脏变价外所需银两准其在于库存项下先行动支按年造入官兵俸饷奏销册内题报查核如蒙　俞允臣等即行文该将军自奉　旨之日为始照议办理再此摺系兵部主稿合并声明
　　呈张中丞论晋省招募北方马队书　　　　　　　　　　　　　
葛士达
自去年以来蛟腾水溢灾告东南蚩尤彗星变见西北恒山之麓地震而鸣十月初九日等日枉天复穿月西流俯察人事仰观干象祸患之萌屈计不远虽　朝廷宵旰忧劳励精图治感格朕兆断无意外之虞而安不忘危备御之具正自一日不可少懈晋省西控朔漠东蔽神畿边陲设有动静正当其冲前见吾宪入奏兢兢以兵备单薄民气巽懦为虑请募北方马队以开风气之先诚未雨之绸缪先几之卓识而蒙犹有刍荛之说敢为左右陈之窃维天下之事无钜细精粗皆可以勉强致之习学成之独用兵则不然不特将帅之智勇才略临机决胜出于性生非可学焉而得即士卒之勇怯强弱亦由地风气凝结郁勃而成不能以人力变化移易当天下大乱雄竞逐如战国蜀汉六朝五代之际日相寻于兵戈民习见于战虽方隅所限强弱不同苟训练有方犹可随地成军敺之以战若值承平日久之后民生骄惰胆力疲驽苟非地气劲悍之处其人万不可用故当咸同之间胡曾诸帅专募湘淮之士卒以成功而同一楚也将士皆出楚南楚北竟无一人可用者其地使然项籍之江东子弟八千人横行天下汉明二祖从龙之士皆起淮北下至罗绍威之牙将八千屹为重镇戚元敬之创募台勇立功一时盖皆审其地因其机而用之非徼幸也今已息兵十数年湘淮之旧伍已老其地气亦已发泄无遗且南人不利于北吾宪之欲募北兵别开风气自是不易之论惟直东豫三省地势广衍其人虽似朴鲁骨力壮健而其气不锐其胆不坚其性夸而多诈故古之论者谓燕齐之人勇于私而怯于公战敢于剽劫而懦于行阵达昔年辱在戎行转战于直东皖豫之交者前后五六年时当发捻猖獗中州地涂炭居民流离死亡其遭祸之酷烈日习于兵革不为不深鄙议屡欲激励以用之佐南兵之不逮同治五年曾说帅府选募开长郓濮间拳勇五百人为先锋训练数月比一接仗临阵类皆目骇手战几至败没故发捻之乱将二十年直东数省绝少豪杰之士崛起杀贼建功且贼至圩寨往往献粮纳款兵至反闭关绝籴仇杀为难愚见以为此三省之人未必可用必欲募北军直隶惟天津为最劲悍其地滨海性直而憨志奋而齐为北省之冠昔谢忠愍公用以杀贼庚午焚毁教堂一呼百集至死不悔而自咸同以来未出人物地气之郁结尚未发越募练成军驾驭有法必能得其死力特起异军其次河南南汝光一带亦尚健锐可用惟该处素多猾贼巨盗杂而不纯能用则为劲兵不能用易于肇乱现在所募止数百人与其杂募数省而心力不齐不如专募天津一处为愈此选募之说也至论军制马兵为游弈奇兵步兵为根本正兵马兵利冲突驰骤步兵为中权后拒马步不能片刻相离并须一气联络有步无马阵脚立稳尚能取胜有马无步一有挫败无余地晋省口外虽属辽旷四境大半山险益宜步以辅马乃能制胜既募北方马队兼宜募北方步兵庶能情义相联急难相顾如身之指臂互相保护现在省垣练军步队左右两营虽成军日久将卒皆狃于夙习粉饰观瞻徒糜饷项且其卒伍多系外省游手好闲不主不客设有缓急鸟骇兽散万不足恃宜渐加删汰另募北人充补一并训练以期军政一新马步一气此军制之议也若夫练兵之先务择将吾宪自有权衡毋庸赘及达目击时艰忝佐幕府忘其狂悖略陈一得惟训诲裁择焉
　　代民捐办新安渑池两县车马应差并捐银存当生息以充经费拟议章程请示禀　　　
金福曾
窃绅等在新安渑池两县查赈见其地当孔道差务殷繁现值灾荒之后民困不堪骡马更属稀少力难支应河南朱守每与绅等谈及深切躇踌渑池周令亦屡以为言绅等因议捐置车骡代民支应商之本地绅董众情俱洽现已专派局友赴周家口买到骡五十四头马六匹于前月下旬行抵新渑又另发车价钱文在本地购齐车辆计新渑每县应各派得骡马三十匹车十辆又上年江浙胡培基等捐给新安车马局银款内买成骡马十五匹车五辆专归新邑贴差之用又续添渑邑骡马六匹车二辆合计新安共得骡马四十五匹车十五辆渑池共得骡马三十六匹车十二辆业经交由本地绅董转发附近城关之殷实农民具领并取具保领各状议定承领之户自行喂养有差则领价应差无差则听留耕作至逐年车辆器具必得岁修骡马倒毙尤须添补现由局捐银二千两交存洛阳县当铺生息专为前项修理添补之用并经会商朱守筹议章程另开清摺呈送宪核所有代民捐办车骡分交农户喂养应差并捐银存典拟章办理缘由合肃禀陈
捐置新渑两县车马章程
一绅局代新渑两县民户各捐骡马三十匹车十辆上年新安有江浙民捐银五百两已买成骡马十五匹车五辆又续添渑池骡马六匹车二辆计新安共得骡马四十五匹车十五辆渑池共得骡马三十六匹车十二辆
一骡马现已购齐发交新渑两县车马局绅士到近城殷实农民承领喂养取具领状并切实保人保状一俟车辆购齐即将保领各状移送河南府朱守发县存查
一领车之户自备喂养遇有差事新安县东去发给钱二千文西去给钱二千五百文渑池县东去给钱二千五百文西去给钱五千文如无差事听留牲口在家耕种
一开车之日如遇大雨泥泞视日之多寡酌量加价寻常微雨不在此例
一骡马皆须烙印车辆亦应编号轮流调用周而复始不准任意越调每车由县发给对牌县署车户各执半面以昭信守如逢差事须见对牌方准支应以杜架冒雇用之弊
一车辆骡马恐有损坏倒毙必须预筹添补经费兹定每县再捐银一千两发郡城两当按月一分生息遇闰加增典中立有合同手摺发交绅董收存如支取利银绅董到府禀明批当照发一面行县知照若不奉府批但凭手摺该当无须付给领回之后发给车户包费亦须官绅同场照发此项本银禀明各宪立案存当无论何项公事不准挪用将此载入摺内以便查阅
一骡马既有倒毙车辆亦须修整车上器具尤应随时添置兹议每车每年各结包费银十两在生息项下动支按半年给发比照驿站倒马之法无论添置器具若干骡马有无倒毙既经给领包费过用则赔贴节省则有余皆听本人自为官不过问惟承领骡马年久齿老难任奔走自应按时作价兹于给领之日传牙户估价骡马某匹现值若干即于领状内逐一填明日后如不愿承领缴还骡马仍由牙户按时估价所短若干即着领户照数缴还由局绅随时代为贴换齿轻牲口另觅领户承领
一新渑两县支应差车向有兵差流差之别今既捐置车马自应不分兵流一体承支向时所设兵流两局亦应归并一局以节糜费
一车马按月由局董验视一次每半年送本官验视一次如有喂养失宜赶紧回去另派妥人承领每验一次骡头即为打鬃马匹则打半鬃庶易辨认而杜朦混顶验之弊验视车马不必先定的期如逢差事少而存车多即行送验有一二车不齐俟回日补验
一局发骡马皆有烙印如有遇病倒毙该领户虽愿赔偿亦须由保人报明车马局董请官按册验视不准隐匿以杜抽换
一凡遇大差过境或各差汇集局车全发尚不敷用应由车马局董照章在各里均匀添雇惟车价宜量为加给
一局董每月将用车若干辆用钱若干千榜示局门一面造册报县存案惟此项纸张杂用及每年局董赴郡领取息银川资尚无所出准以逐年遇闰典息动支虽为数无多概须撙节此系为因公息民起见本地绅董各关桑梓谊无可辞
　　裁撤夫马局请　旨立案疏光绪九年　　　　　　　　　　　
四川总督丁宝桢
川省自同治初年本省邻省军务紧急各处征兵防剿地方供给兵差始创设夫马局由地方官委绅设局按粮派钱预备支应其初专为防剿紧要办理兵差而设原为万不得已之举迨后军务肃清兵勇大半遣撤而各厅州县积习相沿仍借支应兵差各色任意苛派夫马盈千累万有较正供浮多加至数倍地方官以此为应酬入私之具局绅以此为迎合渔利之阶小民脂膏半入官绅私橐二十余年视为固有民力几何岂堪长此剥削虽前督臣吴棠查明分别裁撤酌减而各属仍多藉口差使大都阳奉阴违臣于光绪三年到川民间具控夫马之案层见迭出民情嗟怨困苦堪怜当经通饬一律裁撤惟查南路之雅安邛州上至省城由省至北路广元出境十八州县为藏差喇嘛学差试差往来要道例有支应不能不稍为酌留以资津贴仍饬由臣亲为核定于向派钱数大加删减以杜侵蚀而纾民力其余各属均自光绪三年六月起一律全撤不准再派民间分文如违严参惩办嗣据各厅州县陆续禀报裁撤复经遴委贤员分赴各属明查暗访亦尚无巧立名目影射私收情事至今数年以来民力稍纾应供之差亦无贻误现在各厅州县均尚恪遵办理第恐历久弊生不肖官绅复萌故智仍藉词添设夫马局亦不可不预防合无仰恳　天恩俯准　部立案以垂久远以后如有不肖州县擅自开端私行摊派一经发觉除将该牧令严行参办外并请将遽行批准及失察之总督藩司一并降级示惩俾川中士民长获休息上副　圣主轸念民艰之至意除将酌留夫马之十八州县另缮清单恭呈　御览并咨部外理合恭摺陈奏
　　请酌添宝坻县驿站夫马片光绪九年　　　　　　　　　　　
署直隶总督张树声
据宝坻县知县刘枝彦禀称该县向无驿站仅止递马八匹递送本处寻常公文本可将就敷用自同治九年督臣驻札天津兼办洋务公文逐渐加增近因海防边防同时举办如奉天吉林等省各将军府尹山海关道新设甯古塔等处督办奉天驿巡道东边吉林道驻札营口一带之毅军驻札甯河芦台之淮军练军驻札山海关之练军以及奉吉等处防练各营皆与北洋大臣衙门并津海关道海防营务处支应局机器局制造局军械所暨各统营官时有往来文牍较从前多至十数倍且悉关防务重要往往排单飞递限日行四五百里实为向来所无东三省及山海关等处至津虽有蓟州三河通判武清驿路但须绕远数站是以均由玉田武清径送宝坻玉田在宝坻之东由东三省及山海关等处至津公文则由玉田送宝坻而达武清武清在宝坻之南由天津至东三省山海关等处公文则由武清送宝坻而达玉田计宝坻至玉田阳樊递武清阳村驿各九十里加以地势低洼夏秋大雨时行积载途次绕行三四十里是宝坻一站之路足抵正驿两站之远玉田武清均有驿马尚无出入宝坻既无驿马而地面适当其冲海防边防系久远之计为期甚长实属力难赔累应请添设马匹并准府尹臣以该县所禀系属实情自应会奏添设以重邮政函商到臣饬据藩臬两司查得吴桥至天津前因文报络绎于途有递马不敷周转已奏准各添马三十匹至六十匹夫十五名至三十名不等并因吴桥等县额支夫马工料银数太少诸务昂贵不能敷用均照天津县银数支给在案现在宝坻差务烦重势非添马不可应请酌照吴桥等处成案准添马三十匹夫十五名自本年夏季为始照天津县工料银数由司库地粮项下支给作正开销其马匹亦照例价由司拨款采买等情详奏前来臣查该县既成冲途若不酌添马匹该县固艰于赔垫亦虑派累民间应请照议添设以资驰递而免误差滋弊
　　酌办甘肃驿站事宜疏光绪九年　　　　　　　　　　　　　　
陕甘总督谭钟麟
查甘肃驿站军塘原额续增合计关内外共设马六千三百五十余匹夫三千六百余名又所牛五百余只有牛夫拉车马一百五十匹有马夫每岁需工料站价银二十五万七千余两粮料草束在外军兴以来塘驿废弛前督臣左宗棠饬各属陆续安设夫马不及三分之一各州县咸谓不敷供差时请增添而所需工料银两有由军需项下发者有由善后局厘局领者自留支者有从司库领者大约所领现银有限而未领之项各属仍照旧额作为垫支列入交代以抵解款纷纭轇轕不但款目混淆抑且苦乐不均臣去年饬令各属均由藩库请领以归画一并饬两司体察现时情形酌留夫马祗期驿递不至贻误饷项不至虚糜兹据藩臬两司详称目前库款空竭固难遽复旧制且军务既平驿递较简无须照额多设夫马现在酌量地方驿路远近差务繁简合计东西大道甯夏西甯两府酌留驿马二千六百八十五匹夫一千三百四十二名此外如安西玉门军塘暨巩秦阶庆阳所属偏僻驿站并新设之甯陵平远硝河城打拉池等处所设夫马无多姑仍其旧所有东西两路所夫所牛拉车夫马久已无存徒资糜费竟可从删除哈密巴里坤各路军塘仍由军需项下支发外统计关内驿站及安西玉门军塘夫马站价岁需银十万六千余两粮料二百四十余石草一万九千余束此后各属向由地丁项下留支者照现定之数留支有余则解司库向由司库领者照现在酌留之数核发如此酌中定议事体划一不致偏枯等情详请奏咨立案前来臣查该司等所议酌留夫马之数较原额固属减半照各驿现存马数尚有加增于驿递决无贻误而每岁节省银十余万两于库款不无裨益请自光绪九年正月起照现定之数支发以便司库造报他日库藏充裕不难复照旧额或当有事之秋必须添设夫马仍可随时酌量请增此举系为目前库款支绌核实撙节起见并非变更旧章似属可行除将酌留夫马细数另开清摺咨部外谨缮摺具陈
　　新疆南路改设驿站章程片光绪十一年　　　　　　　　　
刘锦棠
再臣奏新疆南路改设驿站并请酌量变通支给各驿经费银两等因业奉　谕旨允准钦遵在案兹查叶城县治前于拟设南路佐杂摺内奏明移建哈哈里克该处原设驿站应请改为叶城底驿其原在叶尔羌固城准设之叶城底驿应即毋庸安设于阗县治奏明建移克里雅该处距和阗州四百五十余里应请在于多罗白石头渠勒早兰及于阗本城各设一驿以资转递所有该五驿现设书夫马匹经费银两应饬悉照奏定变通章程支给以归划一

皇朝经世文续编卷六十八
　兵政七保甲
　　请实行保甲疏咸丰元年七月　　　　　　　　　　　
监察御史宗稷辰
窃臣伏见　皇上命中外奉行保甲要政各直省奏覆者惟闽浙云南敬读　申谕谆谆所以端治本于伍版者至明且切使上官选良有司无地不得其人无人不尽其心力则此事可以必要其成不致如向来年终一奏沿为具文从此亿兆之动静不欺而守令之彰瘅易措信为致太平之基也臣自嘉庆年间蒙稚之日随任读书时臣父原任湖南知县臣宗霈正于华容零陵等县力行保甲见按户亲查接牌标对按簿考稽种种烦重而随地随时旁参互证之处极用周详华容牌册经两年余而始成抚臣广厚且通饬各属仿照行之迨调任零陵行之垂成而以劳瘁没于任所迄今四十年此中肯綮臣知之甚悉念之未敢忘也兹幸逢　皇上勤施良法策励庶官之际言并进不弃刍荛伏念诸臣所陈保甲章程法已备矣而行法之曲折变通或未尽晰臣初膺台职何敢语袭雷同惟举趋庭所闻于此时行保甲有可补裨毫发者窃不自量妄为疏列十条恭呈　御览可否　下各疆吏稍备采择出自　圣裁
一保甲宜久任州县为之以收实效也四境之内大者数十万户小者数万户必令家至户说非数年之功不能边省地广之区尤难历设该牧令办有规模忽令调任他缺抑或因差公出数月辍功署员无暇为此即本员回任已觉接续多疏所以行保甲必先得贤牧令既得贤牧令便须使之久任不可轻换办成之处又须择一好官接替庶几牌册皆实民隐毕呈而董戒渐摩次第可以施布然所贵乎良有司者必须耐烦耐劳有威有爱其心体贴周至惟恐费民钱粟荒民功夫使民不忍不从不敢不从于是行之有效近日州县其劣者多事观望其贤者亦惧处分钱粮命盗不已为循分而欲其一心力于保甲探善政之源非上司知人任人尽去庸劣请宽处分省乃迁调则所谓保甲者仍恐徒饰其名而莫课其实也故重牧令之久任实保甲之要端也
一保甲未能限定时日宜宽其期以致实力也他政可以勒为定限督令一律完竣独保甲有所不可曾见大吏克期办义谷义学不一年申报已齐迨去任而所办皆废可见责之太急势必人尽为欺欺饰者之整齐迅速较实行者有百倍之易上司喜其能事受欺者多转病实力缓成为无用此在通都剧邑尤坐此弊傥有覆奏言催令早完或保速成之员以为式者必为草率从事未尝究心于此中甘苦者也故期限之从容乃保甲之实济也
一保甲于填写时宜加意核对以杜虚捏也州县于编保之初先令乡保草开各户丁口生理然后填写门牌及编联底册与循环二簿此时最须详细核对盖初填一失其实则此后全属子虚不可不慎也至循环更换之时须看其一保一甲中往来增减有无捏造全在遇便抽查非持之有恒鲜克有济若该保该甲内有非常之事原许随簿密呈善于办保甲者往往有匪必擒不疾而速如左辅之治巢县姚莹之治龙溪皆近人所传诵若初填任诬复查罔据虽欲稽察将不知为谁何故期保甲之有实功必饬查填之无谬也
一保甲宜不拘时地随在稽核以致精详也州县与民相亲在城则校士讲书收词审案日接保甲中人往乡则劝农催粮勘山相验日履保甲中地逢人询其家口与其右则牌册之者可以悉更随地辨其族类与其里居则循环之伪者可以立见始而一隅为所洞察渐而四境靡弗真知由此而悍民游民非为之民时加密访不虽爬梳而剔决之革浇俗以此销乱萌亦以此故求保甲之实效尤在牧令之真心也
一保甲宜先筹经费以杜扰累也州县办理编查乡保多不知书写又未谙条款必须绅士协导之书吏分任之然绅士书吏往乡同一不能枵腹其饭食与刷印纸张笔墨所费不少牧令当先筹捐此款不使董事及胥役官人到门分文累及百姓则必人人信从鼓舞谓此事真卫民而不以累民可经久而不敝故责保甲之所由成必首问经费之所从出也
一保甲宜酌用委员以资襄助也北省民少而壤地狭则编保较易南省民众而政务烦则编保殊难若山陬僻境一牧令之耳目可周至于冲途大缺日给不遑则势不得不借资寮属以分稽察丞簿本少应办公事该道府慎选廉勤之员以助州县或择教职中通达事理年力尚强者赞之皆由牧令筹给薪水如能办有成效酌予奖励傥稍有需索不难参撤如此则不至地大者保甲转虚民众者编查失实矣故查保甲之始有时非独力所能为而考保甲之成要必得贤员而共理也
一保甲宜先查巨族再编小姓以为联属也各省巨室每以门牌为编氓小民所悬多不从实书写有司忽于巨室而专查散处小姓何能使之勤守望睦井里乎臣闻江右闽粤民多聚族而居其族长乡正诚得端人为之一族中匪类有所不容地方官勾摄人犯常赖其协捕是以祠谱修明之处其人民皎然难欺不特一方之民族无可假冒而一乡之良莠无可掩藏惟先劝导大户乐于遵从而后推及单门咸得稽核故欲于保甲皆真确必当视绅民无偏私也
一保甲可与坊里并稽以杜欺隐也凡民在城分坊巷在乡分都图各州县旧设鱼鳞册实与保甲法相为表里里党确知其定在则蒙混已绝于平时人民习见其定名则浮伪可杜于他日遇有偏灾歉岁小蠲大恤临时无事周张衙狐衿蠹无所施其伎俩果使保甲鱼鳞二册皆秩然可考州县乃易治矣故保甲之利一兴而坊里之弊亦尽去也
一保甲能实行而读法之典可举也从前各乡镇皆设申明亭教诫乡民近日亭多倾圯惟有地方官选择乡约正副宣讲　圣谕广训一事闲有奉行者臣忆嘉庆十六七年间臣父臣宗霈知华容县时于力行保甲之中即寓申明化导之意遴一乡中端正绅耆有人望者为约正副加以礼聘率之分教岁时设宴如乡饮礼量其勤而奖之三年不怠许上官给扁奖励曾详经抚臣广厚通饬各属一体照行迨十八年以后续有条陈定制更为详备然至今或行或不行良以查保甲者不清则贞邪未辨而教化亦无由而兴也故臣以为悬读法之书必先核保甲之实也
一保甲能实行而兵食之足可兼寓也昔明臣王守仁巡南赣时创行保甲而民尽知兵遂得痛除盗薮又明臣刘宗周奏议谓备御自保甲法始内分修练备储为四事且寓社仓法于其间皆得周官遗意今楚粤皖豫川黔之交徐兖苏湖之界在在有匪徒出没而患先见于广西及今于无事地方清编保甲司牧得人一面选其丁壮峙其糗粮守望既嫺加以训练农隙调入城中合操庶使良民隐然成为劲旅不但可以备御本境兼并为方州豫养缓急可恃之材推行尽利莫善于此臣以为得保甲之道更可收团练社仓之益也
　　上裕抚军论防御事宜书　　　　　　　　　　　　　　　　　　
杨士达
昨承询地方利弊辄以团练事宜上陈意有未毕请畅论之江西东连闽浙西接荆湘北控淮右南通交广固川陆一大都会也然而僻在南服川谷环绕藏渊萃薮芽蘖易萌防御之道当豫庶消患于无形且夫思患预防之道城可恃者则以守城为安城不可恃者则以四乡为守江西当吴楚闽粤之交万一有事腹背受敌郡邑城池不皆可恃是莫如守四乡保甲者乡人所恃以无恐也今虽通省奉行保甲具文近者海氛不靖几于远近骚然急宜整顿以收保甲之实效整顿不必拘十户为牌十牌为甲十甲为保之旧但随其村落所在设立村长村长之多寡视村庄大小为准立村长由公举不由官务使各相董率又发给印单按户书其姓名习业申禁令严稽察是虽未足以弭盗实足以慑土寇之气遏大盗之萌何则盗贼入境必恃内应犹物必先朽而后虫生果能严行保甲按户编籍出必稽其所自往入必诘其所自来其内应无由生奸细蔑由匿索既除虽大盗亦不敢轻入此保甲足以守四境之大验也若夫江南沿海团练之法宜就其地势所便合数村团为一总而于各村中设立练长练长即以村长承充其人必公举有威望且公正服众者以专责成至邻境接壤之处又必细察情形某地为要害处所某乡某水某山为出入往来必经之道则于某处设一大总而使附近各村应之一村有警首尾策应乡自为守人自为防无征发之劳有敌忾之用既省军粮尤资扞卫虽未足以破贼固可以作官军之乡导壮官军之声势矣行团练不许蓄大炮以杜奸萌但户出一丁授之器械使习于家以时日集而教之视艺之高下为赏罚寇至则闭寨登陴而官出精兵以牵制贼势寇攻则救寇退则追俾奔窜而不得反袭俾枵腹而无所得食然后因敌之劳而以逸胜之伺贼之匮而以饱胜之此团练之益也虽然未可恃也左氏传曰郧人军其郊必不戒兵法自战其地为散地盖自战其地则室家妻子之恋足长其怯而馁其气馁且怯未有不偾事者今试行团练之法于四乡而乡村之中近者相距一二里远者十数里地隔力分非若兵弁之萃于一营充村长者皆乡曲交游非若弁员之临其属有严法重罚之可鼓其气且寇盗之来飘忽无定或夜深劫杀或分道剽掠乡村不习金鼓胆气未坚各顾其家易至溃散散则力弱如猎狐兔昔嘉庆间川陕团勇死于教匪者以千百计职是故也故欲行团练莫如奏请筑寨查寨保之筑当嘉庆初教匪云扰秦蜀楚行之颇着成效今试言其利州县城垣广隘不同其必不足以容一县之人则同且距城远者虽欲入保寇至有莫及之势惟四乡寨堡一立则室家皆聚乡勇无内顾之忧人心自固不忧溃散其利一寇盗往往因粮于我故以掠地为能惟聚乡村之老弱妇女货财米谷收入寨堡则敌野掠无所获其势易饥不能久淹其利二劝一邑之民捐输修城则乡居造为城郭无与于乡之说观望勿前惟随所在都鄙兴筑寨堡又不假胥吏之手则事必易集其利三有此三利何惮不为且夫练兵贵练其胆数者练胆之方也胆坚则志奋志奋则事济矣然筑寨非团练已成则始事之防御不备团练非寨堡已固则临事之呼应不灵寨堡非董率有方则未事之涣散不一相其宜酌其通率此以往庶其有功抑又闻之世俗狃于习故难以虑始非以威制之则令不行而临事制变先在乎赏罚严明重赏之下必有勇夫储赏之费不可不豫顾富人多吝未肯输赀破其悭贪损其有余勿事姑息以成大防是在良有司迂谬之见惟阁下采之
　　粤西团练略序　　　　　　　　　　　　　　　　　　　　　　　　　
龙启瑞
今天子初元广西盗之起盖数年矣其芟夷摲灭大小以数十计比其讫事恒得力于民间之团练于是　朝廷命顺天府尹无锡邹公鸣鹤巡抚吾粤邹公因奏留今升布政使前广西按察使调任甘肃按察使吴公鼎昌偕今升河南布政使前广西右江道严公正基总理团练而以在籍绅士福建道监察御史朱琦翰林院侍讲龙启瑞联属其乡之人使归于率先是琦启瑞尝受命于前中丞郑公祖琛董办本邑团练至是始设局省垣遴择绅士随同委员周历各郡提点劝谕凡数阅月而通省之团练普成于是章程册籍荟萃省局启瑞择其规条之尤善者与其公牍文字之有裨时务及团名丁壮义烈事实可备他日掌故者分以四门汇为一编名为团练辑略爰执笔而为之序曰自井田守望相助之法废而卫民者专恃兵自兵力之不足始藉助于民间之团练团练者即古寓兵于农之意而变通其法以适时用者也然考诸古自晋惠帝大安二年镇南将军刘宏讨张昌始有义军之名同时周圯贺循辈皆以荐绅先生起兵于家以讨昌之党石冰卒灭之南朝以来如裴骏鲁悉达周迪之属类以乡兵扞贼取胜开元后府兵法废诸州始团练民兵安史之乱诸州皆置团练使然当时之士兵多为武夫悍卒所讪笑闲尝推寻其故盖有人倡率则治无人倡率则败威令之迫于上者鲜效义愤之激于民者有功其大较然也今粤西团练于外郡无所强之而事成有以导之而民从其故何哉被盗贼之患深保室家之情切而习于攻战之事熟也盖自道光二十一年后夷务起粤东粤西邻省毘连地方大吏于梧州办理防堵事平后壮丁失业猾黠之徒相聚为盗烟贩盐枭之属从而附和又外郡地多山场旷土向招粤东客民佃种数世后其徒益繁客主强弱互易其桀者或倡为西洋天主教以蛊惑愚民用是党滋益多州县官欲绳以法则恐生他变欲据实上陈则规避处分而畏干时忌逮酿成大患则破败决裂不可复治而斯时之民甚者或经十余战次亦迁徙数四弱者或流离转死山谷强者则率其父老子弟与贼抗拒以保聚于锋镝之间盖粤僻处荒裔王师调发难以时至本省兵马各有守地顾此失彼辄不相及即及之而兵力不足或用为借助为其向导比比而是然至是而富家巨室捐赀以助饟者丁壮冒白刃膏涂原野者绅士之督率奔走者或转战破贼经岁不家食者用民之力亦几于尽又得文武大吏督兵壮剿除然后地方寇盗几于荡平　圣天子轸念边隅嘉与粤西人士能自相扞卫绅民有杀贼立功者立予甄叙赏过其劳殆为吾辈初意所不及究其所以得此者固非一朝夕之故也后之览者知其所由然则所以为难之故盖可识矣凡团练之精壮者大抵见贼多处也不然则民力之富厚者也不然则得贤有司倡率之者也三者不可得兼而就今日已成之事论之尤以贤有司为急盖有司贤则总团之绅士治总团之绅士治则分理之绅士治而一方之团练可得而治也有司不贤则视绅民如外物绅民亦从而外之甚则用不正之人参预其间虽已成之团练可以复坏夫民经流离散亡之后幸而恃有团练又赖贤大吏之力始可劝底于成至不幸有司不贤则可以坏之复归于弊夫家有芒刃人知战用以杀贼则可爱反其道以行则甚可虑也事之弊则为吏者有以藉口而斯民适受不韪之名又岂今日始事之所及哉然则是编之成固有待乎其人而非徒以成法待将来也既以复于诸公遂质之待御而弁诸卷首
　　言一则　　　　　　　　　　　　　　　　　　　　　　　　　　
李祖陶
咸丰二年予家居无事游行至省闻人谭湖湘间兵事贼氛甚炽言人人殊时楚督为新建程晴先生有问当如何自处及江西省宜预备与否予谓晴释褐以后自部员而至总督当督漕时剔除陋规声名噪甚使得久于其任可继清江杨勤恪公到今年踰七旨精力亦已衰矣当道光末年由云贵移督两湖任当自陈衰老力请退闲如浙闽总督刘公当无不允即适有粤邻之警万万不宜规避则当长虑却顾大展方略聘请老儒博古通今者以参谋议收召壮士翘关扛鼎者以为爪牙申令提镇参游各选麾下士卒之勇健者用戚继光束伍之法以训练之节制分明器械犀利金鼓有节旗帜有章去岁适当粤警即可鼓行而前与　钦差大臣两面夹击不徒坐营自守以老我师则此乌合之众自可一朝剿灭何至粤西糜烂转而波及湖湘既入湖湘则士民商贾望风逃溃永州衡州自难坚守师或左次理亦宜之犹张巡由雍邱而退守睢阳也但长沙之守必须牢固外有救援当必无患倘或不支则与城存亡知必有道以处此矣至于江西地方论者以为贼必不来将由洞庭东下长江或由湖北汉水以向宛洛则仆窃不以为然夫江西为鱼米之乡不惟自给兼足资人倘如司马错伐蜀之策先取江西为资则强而且富有何不可况兵法乘虚有声东而击西者韩信明修栈道暗渡陈仓邓艾走阴平七百里无人之地皆其遗策此时武昌岳州必有重兵堵御倘贼探知江西无备命一旅由袁吉而来则临瑞震惊南赣隔在上游南昌必至坐困况穿江西之境由鄱湖以出大江其道尤迳倘直犯安庆池和以下并皆风靡贼踞金陵以为巢穴稍稍截阻淮阳运道祸即不可胜言故审度地势悬揣贼情江西诚当先为之备然为备而但谋筑省城而浚其濠尚为下策夫江西之地环列十有二郡赣州踞其上游九江为之门户吉袁二郡贴近湖南今赣州九江皆设重镇袁吉边界亦皆调兵以守卡矣然承平之兵实不足以当贼而其骚扰反过于贼万载卢翰坡太守之子近自桂林回来言粤西之兵全无技艺临阵惟恃炮火远见贼影即将炮火放尽贼近则弃炮而逃周制军虽手斩之而不能止且中鸦片之毒者多能披坚执锐者绝无其人粤兵如此湖兵可知而吾江西之兵更可知无已则团练乡人实为古法然考之于宋韩魏公之义勇王介甫之保甲皆有其名而无其实近人之说亦徒纷纷吾意省会之地当先选将以练兵为五人十人之长必才力过于五人十人者为百人千人之长必才力过于百人千人又有智谋者练兵则悉照纪效新书之法以精神力貌选人而分别授之以器由队长以上节节制之令士卒目皆识旌旗之色耳皆知金鼓之音分合进退一惟上之所令而不敢少梗于省会练兵三千尽成劲旅复择其尤者分布各要郡要地令其以一教十以十教百以百教千如此则不惟省会有兵各郡亦皆有兵兵皆如父子兄弟之相依耳目手足之相习贼必闻风不敢入境而亦有以待之矣但欲练兵必先供饷欲供饷必先纠费欲纠费必先设局宜于省会立一总局禀知大宪公请乡大夫贤而有才者为之主人贤而有文者为之辅佐而又旁罗俊乂或善谋画或工书写或负勇力或精技艺或善走集或工阚探并皆收而养之以为吾用省局既定即颁其式于各府府又颁其式于各邑郡邑有警省出锐师以援之贼或由蕲黄下至九江则省兵出鄱湖以截之于以纾　圣天子一隅之忧而并可为东南数千里应援之助岂不美哉诗云迨天之未阴雨彻彼桑土绸缪牖户若待临旱而后掘井晚矣世有知道之君子必不以予言为早计也束五选兵之法其说綦长予别有述兹不具赘
泾县包慎伯集中有乡兵对一篇谓练乡兵有七病一恐藉民为兵粮难继给二恐拣阅钝弱罚不可胜三恐强梁之徒欺凌争斗四恐率长恃众挟制官长五恐奸民煽之或至不测六恐卤莽拨调遇敌则溃七恐事靖当罢人无所归欲去七病而收其功须用己说其说谓州县亲民之官须减从下乡唤集各乡知事衿耆赐坐与食面谕以盗贼之害团结之利使乡民晓然共信官长筹备保全而无调遣阵闹之患其法于巡乡时一面给门牌查户口以二十五丁为一甲立其素为民所服者为甲长甲册成乃议派兵古法三丁抽一今州县十六以上五十以下之丁壮常过十万五而派之邑可得二万人五人为伍五伍为两两置长拣甲首点充兼督教阅不附兵额忧患相善恶相保坊郭工商一律编派兵法四两为卒乡兵恐人多难制故相相保至两而止二两立一师择兵之能者或武生及邑之有材技充当优给饩食教以技仗部伍贫富必均其役不入伍而愿学者听古富者出钱贫者出力之说断不可用其有好义愿输兵需者从优奖励不愿者勿强各两汇册呈令令据总册割为几乡乡各千余人各度旷地为演武场每季就阅其轮派应阅之人两长呈单备点师名填于两册之端阅时不精技仗坐师不遵约束坐长优等多者师与长有赏阅法比营赏法加厚罚差薄行之必信其凶横滋事者两长白于阅时按律重惩间有出众之能数阅后即申请褒异拔于营标收用以明收材技之益阴除騺悍之害阅毕照文课例标示优等于乡盖兵有常数而无常人则无逃籍与无事而食之患而有人皆习兵兵皆可用之效令阅两载之后守于仲冬就县一阅赏罚如县县阅于乡甲日发乙乡牌乙日发内乡牌府阅于县间一日离城远者往来不过三日公堂发饭食钱二百四十文每里所需岁不过三十千文捐公自办不经吏手劝谕应不甚难也夫家结为伍伍结为两比户相为保虽无赖横所向而皆遇其敌流匪闻之势必远窜来则人自为战据险拒之易易耳包说如此与戚说不同盖戚之法精练官兵以破灭寇盗者也故用束伍之法以严其节制包之说团结乡勇以保全地方者也故用保之情以密为联络节制者将军督抚之事保者郡守州县之事合两法而用之天下幸无事矣予故节录之以备用
　　答某友书
熊少牧
书至承询保甲事宜知邑侯举行保甲闻足下贤能具礼属为保长此周官党正闾胥鄙师县正之职与州县相助为理者也保甲法自成周迄两汉后魏盛唐明初皆循之劝善良诘奸慝课作息谨守望以乡人治乡人耳目近而情谊亲洵政之至善于民有利而无害者然行之或恐其扰而弊且滋甚则董事不得其人耳廉明公慎如足下既尝取于清端陆清献张清恪王伯咨诸儒先之论研究其理随时制宜矣迂疏如不佞亦勤勤焉就而商之抑何虚衷敛气乃尔邪因辱下问敢举所目击而惄然私忧者与参末议焉吾乡距行台省百里川原明秀田壤沃饶居氓业耕读颇知自爱无奢靡呰窳佻儇之习乃岁久齿繁俗替濡染洊深其不轨有三端及今挽之或不至江河日下乎一洋烟之流毒也鸦片制自外夷购以重值燖为烟膏偃卧即灯烛力吸之热蓄五内成瘾按时必吸断之则疾垂死面黧形槁萎苶不任操作始为豪有力者能致浸假中下户皆耽之老少男女贪嗜无忌津亭肆设馆为囮士落殖农辍耒妇休蚕织迨卓锥无地锢癖转增黠而穿窬贱而倚市罹罪罟斁彝伦势不至转弃沟壑不止嗟乎狡夷造此以厉中国其深谋谲算岂仅在囊括内地之财货而已哉乃闇者不悟甘以身殉此辈原无足惜其隐祸岂有极耶一神祀之谄渎也里有社蜡大傩报司啬宣时气礼也至若民所瞻仰民所取财用暨以死勤事以劳定国御大菑扞大患在祀典诸神则天子诸侯建国置都设庙祧坛墠而祭之以为民祈福非闾阎所敢擅祀沿至近代祠宇所在多有谓忠孝节义秉彝攸好瞻礼足以兴发其志意犹之可也即苹藻以昭忠信君子亦嘉予焉顾今之奉神不然广厦文榱玮闳轮奂雕塑土木魁然须眉琼弁衣金舆缬幔又或磔髯努目或靓饰仙姝咸幻变有生气仪仗之盛僭踰无等岁正月初吉天贶日中秋节必出行香灵旗辟涂葆盖簇列鼓吹风曳鑪烟雾喷远近结彩龙攒护有长至十余丈者鸟枪虽厉禁亦盈千累百响震山谷观者举国若狂抵迎祀之家牲牢犒劳壶之费众视其丰啬为喜怒每行香一次综计所耗不下三百余万钱岁岁有赢无绌神聪明正直其能罔怨恫乎他如争道忿敛赀干没以致嚚讼牵连在所不免尤可者村人寒暑遘疾辄祷神夜醮缚一豕覆以病者亵服钲声角声刲豕声巫师唱喝声交作比邻亚旅秉炬火讙嚣驰幽谿丛薄呼魂归魂归病者呻吟床褥如痴如梦幸而遇医霍起推功神佑往往有祷未毕而奄逝者余一灯兀坐几于无夕不闻嘻神耶魅耶人为之耶又乌从而知之盖乡愚惑于石言莘降史册可征而僧道复侈言因果报应以投其好而坚其信列子谓楚人鬼班固谓湘沅之间重淫祠繇此观之信矣右二端皆足下听所及盍达之令长令长因达之大吏严加法禁庶弊可去其太甚欤顾尝究推其故要缘于不明理不明理缘于不读书不读书缘于不择师故吾终举一端则塾师之滥忝也古者家塾党庠术序务延乡大夫之贤而老者主之凡入大学递升俊选士者胥自小学植其基观汉之专师宋之大儒初必循循焉小学是讲所谓登高自卑陟遐自迩也即今制以科目取士求工帖括其师类能则古称先训门下士精探六经四子书之旨发而为言因文见道故常成就伟才明体达用为国家桢干讵意教术流失以来小学悉废村夫子冬烘头脑授受庸猥甚至屠酤小贩方外饥寒无赖之徒茫不解少仪内则弟子职为何语亦抗颜号召童蒙以资餬口所课别有俗本讹言破句鄙俚不伦彼田翁圃叟利其值廉而礼简使子若孙从之游卒之呫哔二三年仍一丁不识或稍长知自振励时过无及且童时先入者为之主心蔀日丰夫何怪其瞀于所处不审其义之当为不当为哉然则塾师之关系良非浅鲜天下事有似轻而实重似缓而实急者此类是也足下周旋梓里所接晤诸父老可将择师之道恳切申明将教修经正经正民兴前二端亦不待惩诫而媿悔自生他日采风便当颂吾乡为小邹鲁矣以外若武断乡曲开场纵博讼师土猾私习天主等教保甲条约已详不赘
　　覆文任吾书　　　　　　　　　　　　　　　　　　　　　　　　
曾国藩
团练之事极不易言乡里编户民穷财尽重以去年枯旱十室九饥与之言敛费以举团事则情不能感说不能动威势不能劫彼诚朝不谋夕无钱可捐而又见夫经手者之不免染指则益含怨而不肯从事故国藩此次办法重在团不重在练团者即保甲之法也清查户口不许容留匪人一言尽之矣练则必制器械造旗帜请教师拣丁壮或数日一会或一月一会又或厚筑碉堡聚立山寨皆大有兴举非多敛钱文不可方今百姓穷困无生可谋治之者当如养久病之婴儿攻补温凉皆难骤进风寒饮食动辄为咎故鄙意重在团不重在练抑且不遽重在团而先重在办土匪我不能有利于民但去其害民者而已而害民之中又择其尤甚者如尊书中所谓会匪头目抢案首犯斩刈无赦其余可宥原者皆行保释最为得体舍粤匪而求胁从舍豺狼而问狐狸此近来大不平之事也劝捐之说苦无简明条例不足取信于乡人条例必颁自户部乃可据为典要此间亦无刊定要例不若就乡人所愿为之官愿得之封典告知省城主持此事之人然后较量多寡以定从违其可捐之户亦须择其尤富者至少亦须大钱一千串乃可起捐庶小户无勒派之弊而　国帑有尺寸之补李筱泉年兄醇厚明白仆所深知若得诸君子相助为理必有可观足下所代作告示都为妥善惟第七条按户出丁到处练艺尚与鄙见不合鄙意各乡但行保甲之法团而不练惟城厢则操练一二百人以资剿办土匪之用待岁月稍久民心信从然后层层引入庶费不多而事易集耳
　　上督抚宪紧要事宜归入善后筹议五条　　　　　　　　　　　　　　
魁联
谨将宝郡目前紧要事宜就卑府管见所及有当归入善后章程一并筹议者酌拟五条恭呈鉴核
一善后章程应通盘筹画以期一劳永逸也宝郡辖一州四县幅辽阔民猺杂处毘连粤西自蓝正樽曾如炷等迭次滋事之后刁悍之风日甚一日比年滋事虽俱在新甯而宝属所虑实不止新甯一县访闻武冈一带痞棍藉保地方民食为名私立关卡沿河阻抢与漵浦黔阳交界之区尤匪徒丛集若不乘此通盘筹画彻底查办不特患等养痈并恐忧在眉睫
一地方痞匪请大张告示俯准就地惩创也痞匪愍不畏法由来已久若拘泥成例一一办案不特讼狱滋繁囹圄充塞而且情重法轻稽延时日惟有拏获审实登时处死一法方足以快良民之心而慑莠民之胆拟请宪恩俯赐大张告示俾地方官有所遵循而匪徒稍知敬畏此亦先声夺人辟以止辟之意
一慎重缉捕拟酌筹经费俾资召募训练也痞匪之多由于地方官捕拏不力其捕拏之不力者半由无人半由无费访闻此等痞棍多有军械呼啸成动盈千百断非差役所能捕拏若轻易会营不特犒赏维难而且事多牵制且营兵衙役之中即大半与痞棍通气拟仿照苗疆练勇量为变通酌于乡勇中选募五百人配给衣粮器械府州县分领随时训练专司捕拏痞棍匪徒不准承办差票各县所领春秋二季送府考验宝庆府所领由长宝道考验若地方官督率有方认真训练其收效可与镇筸练勇相等以之捕拏痞匪较之兵役亦易得力惟宝庆虽属猺疆究与苗防有间若归部议必格不行而整顿地方似非此不可且此项经费虽为数不赀然一二年间果能匪棍绝迹即可徐议裁汰较之频年窃发重烦征调所省较多惟目前如何筹措应否归于善后案内核议办理之处伏候钧裁
一各县城垣宜修葺完固以壮保障观瞻也新甯城楼上年兵勇围攻时放火烧毁固应赶紧修筑即宝庆郡城周围查勘亦坍颓过甚不特保障所资抑且观瞻所系或筹款兴工或设法劝捐均属目前要务再新甯衙署及千总营房考棚多被匪徒拆毁均系栖止公廨且亟须开考似应请饬其迅速兴修归于善后案内办理
一各县保甲应认真编查以备荒政棘手也保甲之法本为弭盗安良之善政惟地方官奉行不善假手丁胥差保则无益于民而徒滋骚扰宝庆地方最虑旱灾当此丰稔之时民情尚易浮动若稍值偏歉大势汹汹匪徒从中播弄尤易酿成事端拟乘此大兵甫竣将各境匪徒尽法惩办之后即督饬各牧令教杂编查保甲先访每乡公正绅耆交给牌册告以清理地面保护身家之意其十家之中互相查填出结一乡造完即将簿呈缴地方官便道抽查量加惩劝倘一家之中有不安本分之人其劣迹昭着者准绅耆送案惩治若劣迹未着绅耆但不敢保结即令其九家互结此一家另自出结随时察看办理宽其期限不许在官人役干预愚民虽难与虑始易与图终但得一二乡办理妥善则各乡自踊跃从事一半年之间果能次第办竣则丁口之多寡户族之强弱孰贫孰富孰莠孰良可以按册而稽了如指掌匪徒固无所容身而荒政亦有可藉手者矣再戚令筹议善后章程内开拨请改食粤盐一条查食盐口岸奏案恐难遽改惟是滩高路远淮盐从无运到新邑而小民苦于食淡不能不藉买粤私痞棍藉缉私为名私立关卡纠众阻抢利之所聚众争趋之此弊一日不除新甯之患一日不了至应如何办理之处并乞鸿裁
　　团练说　　　　　　　　　　　　　　　　　　　　　　　　　　　
朱孙诒
咸丰八年戊午七月客有谓于余曰粤自莠民倡乱十有余年其始未尝略地攻城迨洪杨诸逆占踞永安后虽弃城北窜而相继而起者踵相接也近今几载失陷城池难以枚举今水陆之师克复数郡中丞劳公奏调吾子总司善后将以何者为先余曰团练客曰仆在此有年矣具悉民间疾苦困于贼者难堪困于团练者亦甚借团练以科敛钱谷者无论已有名为团总而实通贼者不惟乡闾仰其鼻息以图保身家即地方官亦听其指挥以苟全性命有藉充团总而大获重利者其始将微物以饵地方官其后遂挟制地方官以鱼肉乡民甚至自相雄长生事忿争又或率其党羽公然为盗种种流弊莫可名言吾子千余里衔　命而来而但言团练何也余曰此皆未尝经官办理亦办理不得其人之故也客曰苟得其人当讲求吏治何专言团练也余曰今日之广西任团练固不能致治废团练亦无以已乱吏治应以团练为先也客曰何以言之余曰诒自五月抵粤居会垣者已旬余驻柳郡者倏两月所见所闻与吾子之言大约相同然各府州县莫不有团贼来或顺从或惊走毫无所用贼去或科派或欺凌扰害不堪此等情形岂能致治若竟废之则械器山积手所便携猜鸷习成目所惯不逞盈郊逋逃遍野兵不可恃勇难长养此等情形岂能已乱惟有遴选人材实行团练竭力整顿仍不外因势利导用心督率要必使若网在纲无团练者使之有团练以便稽查有团练者使之就范围而归约束但团练之患率有五等一患经费难以持久二患恃众恐其横行三患有事未必可靠四患官民难免纷扰五患伏莽未能悉除盖团练固资经费今团练无薪水团丁无口粮则经费无难持久矣恃众横行容或有之今每县团总不过数人团长十余人团正数十人兼立百长什长使其递相管束以人制之分路管领以地限之且悉听地方官指使团总听命于官是官总其权也可操纵自如也无虑其横行矣有事难靠匪惟团总恐难靠而遂不行是因噎废食也今凡城市有店铺之处暨殷实之家令凑资练勇贼来练勇当先团勇帮助一方有警悉调各城市之勇聚于一处分途防剿久之不独团勇可靠即团勇皆成劲旅矣官民纷扰乃办者不得其法今畎亩不旷其工作室家不罄其盖藏官惟勤于督责民自乐于听从行所无事何纷扰之有伏莽不除最足为患今三人会团必令稽查匪类窝家是兼行甲保也外匪固不能来内匪亦奚由匿何伏莽之有无此五患间以暇时校其技艺齐其队伍逐层团总团长团正伯长什长训诲使之辑然和睦有勇知方行见民与民邻近庄村相联络而友助可期也民与官邻封州县通呼吸而应援足恃也岂惟盗贼不生亦且礼让可复而吏治民风駸駸乎日上矣团练顾不重乎今所定团练条规皆力衿团练之弊而实收团练之效者子曷不详阅之客乃再三紬绎反复思量不觉勃然而兴曰有是哉吾子之所言团练如是之详且善也曩者吾子在楚所至之处共知取效于团练长沙十二属惟湘乡至今完全九府四直隶惟宝庆未遭兵燹不意初来岭峤独能洞悉利弊而严密其法以简易其行也由是观之非团练断无以已乱且非若吾子所言之团绅亦必不能以戢干戈而奠安黎庶也客既知其然也爰书其说以告阖省各府州县之举行团练者
　　黄特轩传　　　　　　　　　　　　　　　　　　　　　　　　　　
吴敏树
黄森字特轩居湘阴东北乡长乐里长乐为岳州走长沙古驿道地宽平四面倚山罗江流其闲下入湘水咸丰四年湖南起勇军将东下剿贼贼复自安庆上犯陷武昌岳州急趋长沙时贼由水路掠船至罗江新市长乐人惊走而其里人有先在贼中者至是以长发归胁里中率钱粮输贼黄君为里富室挈家去已而钱米大集胁者皆自取之众怒曰此伪耳相与执而杀之已杀则又大恐乃请豪长者谋之皆尤众人莫为计黄君至曰杀此贼诚善今惟有团练耳尔等但能一心致死何患所须钱物无多少从我办之众大喜即日户阅壮丁具器械立帜于门别拣勇力数百人分营要隘是时巨贼已率众南上而巴陵土贼大起皆先在贼者一人辄倡数百众劫夺村聚无敢抗者而杨某陈某为之渠以千余人入平江北界之岑川闻长乐独执杀其党首倡团练欲乘其未定破之岑川西去长乐五十里一日以四百人天未明而往长乐人不意其猝至黄君方与诸团首会食贼已近里许矣即呼召其营勇独五十人先往御之山下小村地有长沟杨柳蔽翳各不相望见突相遇小桥闲即刺毙贼大旗一人连刺红衣骑马贼杀之即其渠陈某也因大呼远近皆应贼遽失魄痴立不能动勇益集直推刃仆之杀百数十人又追杀走者贼逃还岑川不能半即皆走归巴陵黄君旋又逐之巴陵新墙市土贼即时皆散于是黄君名赫然闻数县闲省府盛奖其功其年五月提督塔公已破贼湘潭将收岳州营于长乐黄君与其团人常为军导军进退皆依倚之明年六月贼帅何某自通城以数千众出巴陵杀数百人将由长乐犯长沙黄君大集其勇他乡团皆争赴之几二万人贼至巴陵关王桥距二十里闻声大起即退去是时粤贼方与楚军相持于湖北江西常以一股踞崇阳通城窥湖南为冲我心腹计我军屡入击破之旋复合聚黄君尝以团勇随官军剿贼通城贼先遁长乐人自是颇轻贼而团事既久赀绌不给练营亦遂停罢但以探候约相警集而已又明年五月何贼自通城乘夜入巴陵将复犯长沙即卷旗轻行走长乐缘山岭以入杀牧牛儿山中始觉之遽出勇以而四山皆有贼出遂惊溃挟妻子渡水入南山贼亦不敢偪其明日贼将渡水由古驿以上长乐水南地属平江与长乐合团其人复相聚御之水上贼竟日望之不敢渡抵暮遂纵火焚市屋下走三十里始渡水至新市夜杀千余人而长沙已闻贼城备完贼乃掠东境由醴陵萍乡去盖长乐团为省城北蔽者且数年至是始不振黄君郁郁以为恨年余遂病疽以卒余因避兵早识黄君备知其团事始末其人意气洒落异于寻常富人仓卒立事有非偶然者然余有以见团练之不易为而今官吏一闻贼警辄以此责望于民者未察其实也当贼初起常以诳言鼓动一世之贫民彼贫民忌恨富民而欲坏之久矣皆谓害不及我而甚有利则孰肯出其死力以为富民卫虽出钱财莫之应也应者亦阴挟两端贼至即迎之耳故凡为团兵者必其乡之人适然与贼角有衅而后可用也而其地必深阻易守人必简练习部分战气力精专而又财用饶给然以居贼所必经地以与贼连岁持久则未有能也若黄君之为团可谓能用其人其功效卓着非仅保全其乡虽及其坏散之时贼终忌之不能逞残于其人而省城犹得其一二日阻遏之力至其所恨亦非人之所宜加过于君者也故余尝谓乡团御贼之事独宜听民之所为而官无多预焉何则彼其身家诚知自急其形势苟可合而有恃固宜有能因便而用之若将以为法令而驱之使集则民苟以其名相应而黠猾之徒妄为侈张以取媚于官而渔猎闾伍之利因为武断者皆是也此适足以饵贼而殃人奚团练之有乎余故纪黄君而备论之如此黄君早岁读书尝以例贡生应举场既弃去以其才治家益兴其产而甚能施故里人尤乐从之其为团练也官以军功保奏加五品衔　赏戴蓝翎卒时年五十一
　　现饬通行保甲守助之法并请　饬部详定就地正法章程疏　　　　　
山西巡抚张之洞
窃维晋省二十年前稀有盗案非无盗也本省民情谨弱不能为盗曩年殷盛之时聚落稠密屋宇坚完游民颇少村规甚严流亡亦不容栖止匪踪更无敢窝留外来之盗既无引线又无窝家自然无从托足自同治年间设防河之军客勇数十营纷纭累年而后罢以后屡驻大枝营勇遣者不尽还乡于是晋有游勇边外七厅土地荒阔亡命潜踪自新疆用兵大军出塞入塞皆以归绥为转输屯驻之场莠民萃焉于是晋有马贼自丁戊荐饥户口大减墟落萧条村规稍弛贫民诱于小利渐有勾贼窝匪之事此罅一开趋之若骛于是晋有外来纠伙劫盗比年日益横肆光绪五年通省劫案凡四十九起六年劫案凡二十九起七年劫案凡五十七起本年十一月以前劫案凡二十九起最甚者莫如去年三月蒲县黑龙关有盗匪直入汛署劫夺获犯戕杀把总王标一案今年十月泰义县有盗匪多人白昼入城开放洋枪劫夺钱铺夺门逃逸一案解州有盗匪十三人踰城而入开放洋枪劫夺钱铺旋于五日内连劫陕豫境内拒伤弁兵一案各盗大率皆直东豫三省界上游匪平日冒充卖布卖带小贩分股入境混匿城市伺便而发盖直豫兵力较壮未能大逞稔知晋省兵单而民懦辗转招引踵接而来此据各盗供词与诸路采访一一相同加以今年大青山后荒旱流民南徙就食者集归绥多方弹压时虞滋事臣节次严檄通省文武防营将领讲求缉捕协力擒拿调派马步兵勇于南北路分段梭巡惟是兵役之力仅能及于城汛要冲非集劝民间自谋守卫不可因饬通省地方官力行保甲劝谕居民联为守助约查晋俗每一村为一社若一村有二三公庙则一村为二三社社各有长村民悉听指挥因令即以社长为约长仿古人连村置鼓之法令其鸣钟鸣锣相闻平日则自清窝匪闻警则互相救援协助兵役拦截追捕优悬赏格详定条规不令造册点名以免吏胥滋扰如将来办有成效戢匪安民其劝办有效之地方官捕获巨盗尤为出力之约长可否由臣查明奏恳　恩施酌予奖励庶可以鼓民气之积懦辅官力之不周惟查历任抚臣奏定章程皆以南北路盗风未息迭请将就地正法章程恳免停止而查办过成案于纠伙持械抢劫凶暴众着者亦多有酌量情形即比照土匪马贼游勇办理实所以力惩奸宄俯顺舆情本年四月准刑部咨酌议就地正法章程原奏内称各省实系土匪马贼会匪游勇案情重大并形同叛逆之犯均暂准就地正法随时具奏录供咨部其余寻常盗案统限一年一律规复旧制倘实系距省窵远地方长途恐有疏虞人犯解赴该管巡道讯明详由督抚分别题奏等因查核所指六项既见执法之慎仍示戢暴之严极为明允惟原议语意浑括不得不再请明晰定章以资遵守盖劫盗中多有五方游匪猝然聚会纠伙多人执持刀械火枪出没各省界上拦路抢掠迭劫多次逞凶伤人公然拒捕复有窝盗招匪作分赃谓之马贼则仍系徒行谓之游勇则未着号褂谓之会匪则不肯供出会党姓名谓之土匪则非籍隶本境而其为害则较之马贼游勇会匪土匪仅止二三人者而有甚焉其人数既多器械既利则擒获不易其乡贯既杂则追捕无踪即如目前解州盗案幸而兵役促之河干始克陆续全获若在平原必已大半窜逸而悍盗兼为窝主之姜汰荣就缚以后依然遁去归绥道温圪齐等处盗案赖有大队树军防营穷搜山后始获数名然盗首张均等向未弋获若禁解勘既恐难免疏虞且不在劫所行诛亦不足以昭炯戒拟请嗣后晋省盗案如有执持刀械火枪者众至三人以上者纠劫三次者纠劫致伤事主者拒捕伤人者入城行劫赃数较多者窝分赃至二次者有一于此即由该州县录供通禀抚臣查核情形批饬该管道府前往提讯供证确实暂准就地正法如距该管道府较远者由省派委道府大员前往提讯供证确实亦即就地正法均即随时奏咨缘此七项实与部议马贼游勇会匪土匪案情重大诸条情节相等则办法亦应一律设过事拘牵不致因噎废食俾盗风止息再复旧制如不在部议原定诸条及此七项之内者仍照例解勘其寻常盗案而距省窵远者仍照此次部章办理如此明列条目则奸暴既可知儆而州县亦不致含糊迁就上下其手与部章防滥杀重民命之意正相符合抑或遇有纠伙持械抢劫凶暴众着者暂准酌量情形即比照土匪马贼游勇一律办理无庸分别条目统俟部臣核议夫弭乱于既兆不如防患于将然以晋省近　辅临边而盗风日炽若不极力惩遏则南路为他省匪徒所垂涎皆将以晋为壑北路挽引朔漠藩部杂居尤多隐患养痈伏莽臣实惧焉窃谓抚良民则以熙媪宽平为治惩乱民则以刚断疾速为功地方官果能于讼狱赋敛存恺悌之心不以扑拖累使良懦困毙于无形则一省之中一年之内全活者已不下数百十人正不在稍缓此数十强暴匪徒之死而后为慎重民命也
　　通饬顺天畿东各州县编查保甲示光绪十年　　　　　　　　　　
</div>
    <div class="pagination">
<a href="皇朝经世文续编-清-葛士浚_page60.html">上一页</a><span>...</span><a href="皇朝经世文续编-清-葛士浚_page56.html">56</a><a href="皇朝经世文续编-清-葛士浚_page57.html">57</a><a href="皇朝经世文续编-清-葛士浚_page58.html">58</a><a href="皇朝经世文续编-清-葛士浚_page59.html">59</a><a href="皇朝经世文续编-清-葛士浚_page60.html">60</a><span class="current-page">61</span><a href="皇朝经世文续编-清-葛士浚_page62.html">62</a><a href="皇朝经世文续编-清-葛士浚_page63.html">63</a><a href="皇朝经世文续编-清-葛士浚_page64.html">64</a><a href="皇朝经世文续编-清-葛士浚_page65.html">65</a><a href="皇朝经世文续编-清-葛士浚_page66.html">66</a><span>...</span><a href="皇朝经世文续编-清-葛士浚_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
