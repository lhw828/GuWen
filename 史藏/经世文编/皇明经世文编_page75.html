<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 75 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 75 页/共 172 页
  </h1>
  <div class="content">
   议照丑虏逆天犯顺、震惊畿辅、今者复屡以求贡为请、职伏思之、虏情巨测、变态多端。难以悉数、据其踪迹、探其委曲、约有数说、葢闻我　皇上赫然震怒、爰整六师、行欲出塞问罪、以泄神人之愤、天威远播、遐荒畏威、此其一也、比者归正人来、传说丑虏自昨犯顺归巢、人畜多见死亡、天心悔祸、虏罪贯盈之象、虏虽犬羊、亦有知觉、能不惕然畏祸乎、兹因悔罪、又其一也、且我中国货物、虏所甚利、抢掠则利散诸部落、求贡则利归于酋首、其贪利者、又其一也虏中小王子者、俺荅之侄也、俺荅桀骜、钤制漠北诸部落、渐不听小王子约束、然亦一部落之雄耳、而犹有其侄压于其上、乃阴慕东夷朵颜等卫、归顺内附、官爵之显荣、衣服之华丽、意望我　皇上比例加授于焉夸耀于诸部落中、而欲与小王子争雄长、此慕名者、又其一也、夫职之愚见、虏之求贡、虽云有此四者、职等复恐虏情诡谲、难以遽凭、通事欺隐不可轻信、故多方译审、参伍以前后之人、屡次哨探、证验其彼此之词不敢以一次一人一时之言、即为凭据参看张福许伯达等赍来番文、与其所供、大畧相同虽似有款诚之意而往来顺逆之言、前后反复不一、葢丑虏犬羊也性本骄狂、礼难责备、得其善言不足为喜、恶言不足为怒、在虏则险诈难测、在我则驾驭有定、职以为求贡之初、其诚与诈。似不必深究。嘉靖许市亦非失策但仇鵉史道欲以一款塞责急于应允不知善后耳许贡之后。其顺与逆亦难以逆睹。何也、葢虏之求贡也、其词为顺、而　朝廷之许其进贡、于义则正、况贡亦备。不贡亦备者。乃中国思患预防之常。未尝因虏之甘言卑词而缓我戒备。使其诚也。既在我　皇上天覆地载之中。如其诈也。亦不能出笼络羁縻之内。故曰诚怀诈不必深究者。此也。既贡之后、虏仰窥我　皇上威武不杀威灵丕振将必终始慕来王之义效款塞之诚矣、但其部落不一谲诈无常、异日或肆无厌之求、发难从之请、以起衅端、以开边隙、亦未可保者故曰顺与逆难以逆覩者此也。葢在我者必先自治。而在虏者以不治治之。自古御夷狄之常道也。职惟为今日之计、当外示羁縻之术。内修战守之务。若求贡之事。决不可轻信而遽许之以遂彼之奸。亦不可逆诈而峻绝之。以激彼之怨。但虏复惓惓以宣大陜西各边通行开立马市买卖马骡牛羊为言、伏望　皇上敕下兵部、查探辽东声息、如果前贼三万侵犯是实。是与其开市求贡之说事巳相左。当俟庙筭计会另行。非职等所敢遽拟。如不曾侵犯辽东、仍乞敕下廷臣会同详议开市马市有无利便、参酌归一、请自　圣裁、遵奉施行、如蒙　皇上准令各边通开马市、后来东市则西抢西市则东抢卒不能各边皆市也一可分散各部落之势。一可诱结各部落之心。今春及秋或一二年间。虏贼不来侵犯。方可将进贡之事。另为议处奏请。如此既足尊我中国正大之体。亦不孤外夷纳款之心。或既开马市之后、虏贼外示效顺、内复怀奸、于春暖草青之时、秋高月明之候、仍来侵犯、则我边兵粮、自尔照常提备、未尝因开马市遽敢玩弛。或战或守。俱不相妨。于计亦未为失也。
　　陈时弊度虏情宣大钱粮以保治安疏【宣大钱粮】
　　看得宣大二镇地方、逼近沙漠土瘠人贫、百无所产较诸腹里财力、大不相同、故二镇一切公费、在宣府止有公务余地、新增驿传租粮、在大同止有牛具尖丁户口盐粮商税煤课各银两、使每岁尽数征完、尚不足供一岁之用、况灾伤蠲免、虏患逃亡、常不及十分之六、以致宗室冠服、房坟祭价、并各公费等项、积欠数多、虽各该廵抚极力措处、供亿浩繁、巳难支持、今该部复将宣府公务余地等银、改为官吏孤老驿站岁用之数、大同商税盐粮课程尖丁银两、改为代府官挍并卫所官吏武举等项俸粮、及驿站马骡料豆牛具银、括入屯田项下改解银亿库军储支用、裒多将以益寡、顾此不免失彼、且宣大军站、难比州县民驿、民驿自有审编马骡夫役恊济等项公用军站不过拨军走递。合为廪粮马骡料豆。比照土木榆林等军站积于军储仓支给宗室冠服房坟祭价、先年原系体工二部关领、后因内帑诎乏。行大同府并山西行都司于盐课等银内支用、牛具银先该兵部议覆题奉钦依专备买马、嘉靖二十四年该吏科给事中李文进等条奏节浮费以经财用、亦知牛具银系该镇买马必用之费、款内原未开载、及查宣府有买马团种银二万两、大同比宣府用马尤多、止有前数不敷应用、公务余地等项粮银、系各镇廵抚赏功给降、恤亡犒赏与夫诸凡亿供、胥此取给、尖丁银系各卫所均徭出办、自有各项支销、若尽行搜括、纤毫不遗、在卫所官吏驿站、既以遵照户部裁革、不敢关领军储、及支前项银两、又以供亿各有定项、一岁之所入、尚不敷一岁之所出、辄行告匮、卒使官吏困惫、马骡倒损、驿站废坠、机务停阁、其弊将有不可胜言者矣、况廵抚大臣、抚治一镇、使赏劳不行、其谁用命、优恤不给、其何示劝、马匹不补其谁敌忾、宗室房坟冠祭例不可少、驿站供应走逓势不可无、供费既乏、展布殊难、不惟坐误机事、亦恐有伤国体、伏望　皇上轸念宣大重镇。百凡供亿、俱在紧急、乞敕户礼兵工四部、从长计议、将各镇所请前项地租牛具商税盐粮课程等项银两、俱照旧存留该镇公用、并买补马匹骑操、其官吏旗较、孤老俸粮、驿逓马骡料草、俱仍查照旧例于军储仓银亿库关支、如户部必欲更革、乞敕礼兵工三部、另议请发银两、以给各镇、买补掺马、并驿逓马骡草粮草料及各宗室冠服房坟祭价等项应用、庶公务不致偏废、而边臣亦得少尽职矣
　　皇明经世文编卷之二百十六终
　　皇明经世文编卷之二百十七
　　华亭陈子龙卧子　宋征璧尚木　徐孚远闇公　彭宾燕又选辑
　　唐允谐尹季参阅
　　郑端简公文集一（疏）
　　郑晓
　　疏
　　重大倭寇乞处钱粮疏
　　复设江南管河官及参究违误运务官疏
　　乞收武勇亟议招抚以消贼党疏
　　添设官员疏
　　定议江南江北兵粮疏
　　乞预为防御疏
　　洲筑城疏
　　议变塘田凑筑城疏
　　会议大同廵按尚约题兵饷疏
　　会题处置南京叛军疏
　　重大倭寇乞处钱粮疏【倭寇】
　　照得倭寇连年侵犯　中国、葢南自闽浙、北至登莱、皆被其害、而江南苏松杭嘉等府。田赋甲于天下。江北扬州通泰等处、盐课甲于天下、今皆屡经刼掠焚烧之祸、农人释耒。盐丁罢灶。阻误漕运。亏损钱粮。若不聚兵调食。大为经理。将来患害。何所底极。此非特东南数郡之忧。关系　国家大计。及今不捐银数十万急为整备恐他日所失要不止于数百万而巳此臣为财赋而言。至于人民荼毒。闾井萧条。就使生养休息。不十余年。未得复旧。兴言及此。实切忧惧。再照倭寇侵犯。倭之入犯皆以内地奸民勾引其中类多福建浙江并江南江北直隶之人。或奸豪射利之徒。或勇悍无聊之众。赍粮漏师。肆无忌惮。结党效尤。苟活旦夕。若不早为区处。日甚一日。其祸不啻烈于戎狄而巳。伏望　皇轸念地方重务。乞　勑该部从长计议、大破常格、捐发官银数十万两、收贮府库、听候打造海船、修筑城堡、募兵买马、积粮蓄草、以备军前缓急应用、其被害民灶、照例优恤宽减粮差数年、以苏困苦、再乞　勑该部将福建浙江并江南江北地方通番从贼者。作何处治。庶几外有爪牙之卫。内无腹心之忧。田赋盐课。要紧地方。得保无虞矣。
　　复设江南管河官及参究违误运务官疏【运河】
　　议照今岁漕运粮斛、除江北河南山东起运外、查得江西湖广等处先后相继陆续过淮、惟浙江杭嘉湖三府、直隶苏松常镇四府、岁运漕储并白粮糙粮米二百余万石、必繇奔牛吕城丹阳黄泥坝等处。始达镇江京口闸出江。先年遇有浅阻。或繇孟渎河外江分进。每有风波之险。盗贼之虞。嘉靖二十九年、宁波卫指挥王承恩被刼可鉴、近来倭奴未靖、孟渎河江海之交。正贼寇出没之处。尤宜预防。以此漕司具　奏拟行江南廵抚严督常镇二府、并该县掌印管河水利等官、将前河道不拘年限、但有淤浅处所即便起夫疏浚。封闸蓄水以待粮运。每年终将府县管河官职名疏通过河道缘繇申报漕司查考、俱载入议单永为遵守等因、题奉　钦依、节行去后、案候通无一字回报、又经五次移咨江南廵抚督催、节据把总等官张建节等、各呈称兑完粮米于三月初五等日陆续押发开行、已过无锡地方、见阻丹阳丹徒七里沟等处。守浅不得通行。即今三月过半、未见兴工挑穵、实为阻误等因到臣、及咨询南来公差官员、各称载粮民船、阻集数千只、相沿数十余里、不能前进、为照漕运连年迟误论运船缓□节次甚明葢繇坐失天时复违地利所致若季春初夏。北水渐平。河道无阻军船过淮数日可达两洪今首先被阻江南。坐守余月。所以致稽延者又坐此也故过淮不可不速及至河开有水黄河又渐泛溢纵加催并势难取速。安得不误运事。直至四月初十日、镇江府方报河开通船巳自迟误、比参将黄印驻札洲。差人看验、镇江一带、尚难行舟、南北通津、人所共见、岂能摭餙四月二十日、浙江两司官员、舟过扬州府、亦言镇江河道、不能行舟、得运军三四百人撦拽、方得出闸、重运粮船、势难前进、似此怠误、法当参究、缘查取职名未到、有碍施行、再照前项河道、先年原设有水利工部郎中一员、专管浙西直抵镇一带河道。及修理海塘白茅港三江口等处。如郎中林文沛在任之时。水利修举运河疏通公私称便。后议裁革。决塞不时。旱涝无备。田禾失利漕渠遂湮。深为未便。况今倭寇生发、苏松杭嘉、节有声息、烧毁粮船、另行查报、万一奸细向导、窥伺镇江、运河阻塞、为患不小、乞　勑户工二部、再加详议、合无查照旧规、于前项地方、复差工部郎一员、往来督理、庶克有济、仍乞　勑下该部、通查该府县各掌印管河官员、不分在任离任但系三十三年正月至四月在府管事者、严行提问、庶儆将来、
　　得旨河道郎中不必添设各官不行开浚者都着查明拿问
　　乞收武勇亟议招抚以消贼党疏【收拔武勇】
　　题为恳乞　天恩广收武勇亟议招抚以消贼党事、臣原籍浙西、叨役江北、切见倭寇类多　中国之人。间有膂力胆气。諆畧可用者。往往为贼躧路踏白。设伏张疑。陆营水寨。据我险要。声东击西。知我虗实。以故数年之内。地方被其残破。至今未得殄灭。缘此辈皆麤豪勇悍之徒。本无致身之阶。又乏资身之策。茍无恒心。岂甘啄息。欲求快意。必至鸱张。是以忍弃故乡。番从异类。倭奴深患葢以此辈勾引倭奴藉华人为耳目华人藉倭奴为爪牙。彼此依附。出没海岛。倏忽千里。莫可踪迹。始于通市终于内寇其来有渐况华夷之货。往来相易其有无之间贵贱顿异行者逾旬。而操倍蓰之嬴。居者倚门。而获牙行之利。今欲一切断绝。竟致百计交通。利孔既塞。乱源遂开。驱扇诱引。徒众日增。若不包荒含垢。早为区处。窃恐腹心之忧。贻害不小。今之议者、一则曰复市舶便、一则曰严诛剿便、夫各路之军威未振。羣贼之惩创未深。而即复市舶。恐非　国家御夷之体。倭奴所残。既皆我之良善。官兵所杀。又多我之逋逃。而必严诛剿。亦非所以仰承　朝廷好生之德。臣愚无知、欲乞　圣明、此得之苏子瞻论京东捕盗札子广收武勇。容令各处抚按。于军民白衣人中。每年查举素有膂力胆畧知谋者十数人。授以义勇官名色。每月给食米一石。令其无事率人捕盗。有事领兵杀贼。立有功劳、量拟官职、奏　请升授、若从文阶、则授试巡简、或从武阶、则授试所镇抚、循资叙迁、定给俸粮、止许捕盗杀贼。不得经收钱粮。接理词讼。仍照文武官员事例、考察考选、有犯依律照例问罪、如此则片善寸长。皆沾斗食。暴夫悍卒。渐受绦笼。不惟　中国之人不为盗用数年之后未必无将材出于其中也此令须行使为恶者有反顾之心其见今从贼者。亦乞　天恩浩荡。　特降黄榜招抚　赦宥许令归降。送还乡土。其间如有擒斩贼徒者。照例给赏。其才力可用。情愿报效者。亦就随宜委用。隔别地方。立功赎罪。候有劳绩。照前叙迁。不然恐数年之后。此甚可虑所当消弭或有如卢循孙恩黄巢王仙芝者。益至滋蔓。遽难扑灭矣。臣又闻洪武年间。倭奴数寇东南傍海州县。其时浙江一省。既遣信国公汤和筑城。又遣卫国公徐辉祖江阴侯吴高练兵。又遣都督商暠杨文刘德出战。又遣都督于显出海廵倭。此皆上公元侯。谋臣宿将。犹且迟之数年。未得宁息。复遣南雄侯赵庸招。抚沿海渔丁岛人盐徒蜑户收籍此辈深得驾驭之宜籍为水军至数万人又遣莱州府同知赵秩礼部员外郎吕渊　宣谕倭奴。迨至洪武二十五年以后而海上始得安靖。则凡可以解散贼党者。宜亟为议处也。或谓臣职在用兵。不得言招抚事。窃念臣待罪海防。官以廵抚为名。凡盗贼应剿应抚。自合条画奏　闻。恭候　圣裁。是有学识人语臣愚无知言似迂阔而颇关政体事若骇异而或近人情乞
　　勑该部详议、如果臣言可采、再乞斟酌拟议　上　靖定夺施行、贼党渐可解散、东南财赋重地庶有息肩之日、臣愚幸甚地方幸甚、
　　部覆各该抚按官于白衣中每年查举有胆力智谋者十数人授以义勇名色每月给米一石令其捕盗有功量拟官职从贼欲归土及杀贼来降照例给赏得旨俱依拟
　　添设官员疏【添设同知】
　　题为比例添设官员以安地方事、准提督操江兼管廵江都御史史褒善会稿、案查近据扬州府申报倭寇千余攻围通州、流劫如皋泰兴地界、及苏州府申报倭寇攻围太仓昆山、将至府城等因、窃照扬州府当南北水陆之冲、建治于淮南江北之间、其郡最巨。葢与江南苏松等府。可以比隆焉。苏松俱设有同知二员、以一员分理郡事、一员专管廵捕、而扬州原未议设、是诚缺人废事、不可不因事建官以资化理也、此间形势甚为要地但所重不在设官耳况该府所属附郭江都县洲镇。坐枕大江北岸正与镇江府对峙。其地之相去也。离南京一百二十余里。离扬州四十余里且其人烟辐辏。舟楫往来。加以盗贼无籍之徒。隐伏于其间。又无城郭以障卫之。故先年兵部题　准事例、该府同知、不妨原务驻札州、兼管沿江一带廵捕、时常操练壮快、遇警缉捕盗贼、此固一时权宜借才求治之义也、然而地当冲要、事务丛挫、各衙门委勘甚多、是以奔走往来、自难停驻、若遇江上有警、遂至整理无素、追呼不前、多至误事、今照倭寇窃发。极于苏松。连及通泰。本处调兵防御。岁无虗日。而用人图治。尤当首事建议者也。臣会同提督操江都御史史褒善、廵按直隶监察御史李逢时窃欲比照苏松二府除正员同知、专一清军恊理府事外、添设同知一员、遵照原议常川在于州旧有府馆衙门驻札、　令整饬该镇兵夫、监造廵哨船只、会合该卫廵江官员、演习水战、兼管所属一带江面、上接仪真。下抵狼山。缉捕盐盗。如有海寇入江督兵追剿。以靖江洋此诚分职供事之义。弭盗安民之策。或不可缓也。
　　部覆添设同知一员得旨依拟
　　定议江南江北兵粮疏【江南江北兵粮】
　　臣会同廵按直隶监察御史李逢时议、照江北四府三州连年饥馑、虽蒙　圣恩蠲赈、及令臣等竭力抚绥未见宁辑去岁逆贼师尚诏窃发、今年通州等处倭寇焚劫、调遣徐亳邳宿等处官兵剿捕、各给召募安家盘缠银两、随途应付行粮草料、皆取给于四府三州、库藏空虗、里甲困敝、巳自不堪、近遽庐凤徐沛萧砀泗亳等府州县节申、江南防御倭寇、屡蒙上司明文、责令挑选兵快、多寡不等、各要量给盘缠、差官管领、至江南等处听候遣用、沿途有司、支给行粮等因到臣、臣因贼情紧急、当即批行依文荅应、所费钱粮、难以委数、只如无锡之富庶、奚啻百倍于沛县、此疏正论江南调兵于江北不宜复费江北资粮也今调沛人以守无锡又令沛县出办安家银一百二两自沛至洲经行江北一千五百余里。所过又皆出办行粮。江北地方岂堪此等劳费。臣曾备咨总督衙门定示规则、凡有调遣自备行粮既无骚扰地方之忧又使统兵将官易于钤辖要令江南调江北之兵。自备钱粮。给与盘缠。并随途粮草应用。其召募去处。并经过有司免其责办。臣又节查先年浙江江南廵抚等衙门差官前来江北召募骁勇、俱系自备银两、前到所拟地方顾募、合用盘缠行粮、俱带领前来给散、惟近日调取江北兵快。不下三千余人。钱粮一切取办于江北通计不下银万两夫既役江北之人复竭江北之财是江北四府三州兼江南之徭赋矣即今凤淮等处修理　皇陵。葢造高墙。建闸浚河。摉括巳尽。不惟有司干办不前。民间亦甚骚扰。此江南江北钱粮议处者也。再照倭寇之内。华人所居七八。类多奸狡。知我水陆险易。地里远近。将官强弱。军兵多寡。谓苏松在浙西江北间。以故今春先犯苏松。致使浙西参将卢镗、江北参将解明道、各领兵策应、贼遂分投南北。登岸抢劫。遂至苏松浙西江北南北千里。处处失利。论舟行迟速甚为明畅葢贼船外洋乘风惟所向往顷刻可到我兵策应必繇腹里道路迂远非浃旬半月必不能至若江北兵赴江南中隔大江。卒遇风波。又难预料。今宜沿海地方。各有守兵。各有援兵。守兵驻札保障。贼至出战。援兵酌量贼情。审度地势。分布四五枝。如北边游击事例。遇有紧急。往来策应。庶保无虞。据臣抚属、自海门以至海州、不啻千有余里、万一海州盐城有警。通泰参将梅希孔亦必不能舍通州而赴急况敢越江而赴江南乎又如凤阳泗州　陵寝高墙所在。关系尤重。通州被围之时。凤泗虽有一留守司十卫所官军。又蒙　皇上轸念根本重地。发回京操官军三千员名。臣并不曾敢调动一人一马。足以知近日流寇之祸及陵寝在调度之失宜也葢事体有轻重自不敢顾彼而失此也徐州虽有劲兵千余。亦缘彼处自古号为强悍。必须兵力弹压。以此通州被围之时。臣不得巳调取徐兵六百名。一战胜贼。实时发回。诚恐山东河南交界去处。盗贼生发。须兵堵绝。此皆重地奸人所窥一则近护运河一则遥防高墙故也夫善守者必逸巳而劳人。善战者必安内而攘外。今连年防倭。南京浙江江南等处调募江北兵勇。先后不啻五千余人。是防倭而不顾凤泗徐邳恐亦非长策万一事出不测。臣何所逃罪。此江南江北军旅所宜议处者也。臣本菲才、当此多事、日夕忧惶、岂敢偏执巳见、自分彼此、窃念倭寇焚劫之祸。显而易见。闾阎穷苦之变。隐而难知。小民至行一切之法。少壮者既令其奔走于锋镝之间。老弱者又令其供亿于徭赋之外。安能保其不有他变乎。况贼情难辑而易发。民心易动而难安。良善为之疑疑。奸雄因而扇动。是海徼未宁而中原先敝矣。伏望　皇上轸念江北地方　陵寝所在。乞　勑该部从长计处。以后江南调兵江北、拟定矢见则、令其自备钱粮、给与盘缠、并随途粮草应用、其召选去处、并经过有司免其取办供应、前项用过江北钱粮、亦不敢望其解还补库、其调取江北官兵赴江南者、通不得过二千员名、原系守兵屯住信地者、亦不得调动、凤泗徐邳、亦宜仍留官兵防守、不得专意防倭、而不虑及　陵寝运道高墙及邻境盗贼如此庶民财不致偏累、事体不致偏重、外患可凭而内忧可弭矣、
　　乞预为防御疏【防御倭寇】
　　再照江北江南。相去不远。论形势简明通州与常熟县相对三十里海门县与崇明县相对丈八里即今常熟节经寇难。崇明已被残破。而倭寇见今紏聚吴淞江口。及八团四团者不下数千。皆陆地置造房屋千数间。水中联络舟船千数只。是皆数年积集之寇。难责一时平定之功。自北而南亦可例知近来乞活有窥广陵之心幸备御有方不敢径至□其送死广陵则防江要害又当在平江一带矣岂必步京口之间乎若八团贼乘风至江北吕四场。不过一日。四团贼不过半日而江北兵船久住江南地方空虗殊为可虑况使船难于使马而舟师之练习甚艰主兵便于客兵而乌合之徒众易散。今贼徒水陆盘结有备。而我兵南北调遣乏人。切恐奸谋叵测。今冬未得解散。月春益复猖獗。岂惟通泰海门如皋四州县危急。万一贼渡海而北。指画如见则吕四等场皆有小径可以越通泰而直趋杨州遡江而西则狼山等处皆是长江可以犯仪而窥伺　留甸如此则漕运阻绝。江淮震动矣。臣待罪海防、兼理漕务、日夕忧惶、计无所出、若专顾江南。不顾江北。即使江南安靖。而江北驿骚。忧方深也。即今贼少船寡。尚可支持。倘船多贼众。何以待之。乞　勑兵部再加详议上　请、行令总督军务尚书兼右都御史张、　将姜旦水军、即便发回江北休息一二月、以待明春贼至、远行哨探防御、仍于明春正二月间、再发徤将精兵二千员名前来江北仪驻剳、以防备漕运、拱护□南京、庶保无虞、地方幸甚、臣不胜幸甚、
　　洲筑城疏【 洲筑城】
　　题为恳乞　圣明、筑城洲以保障地方事、先准总督军务尚书张　咨、照得扬州府洲地方、切近长江、又密迩海口、人烟凑集、舟车萃止。运道经繇。南北要地近年倭贼深扰自北而南亦为要地若使繇海入江洲首当其患且原无城郭。可以卫民。又无垣墉。可以蓄众。万一有警。非惟商民被害。抑于运道有妨。相应及时议处、庶可保障将来、咨烦督同淮扬兵备道、行委扬州府知府吴桂芳、亲迿洲相度地利、必须形势高敞。原隰宽广。于河道两岸。筑立营堡二处。墙墉坚峻。中可容众数万。仍开四门。并立营楼墩台。以便瞭望。稍加城式垛口战格。将台米仓。俱各齐备。平时议立参将。或守备官员。量拨军兵操练把守。以扬军威。遇警拒战。仓卒之间民或奔走可以依归似为要冲切务。其在此时。尤当亟举。又准操江都御史史　咨称洲镇。切近　留都。下接海口。人烟数多。中有五坝实南北要害之地。原无城郭以障卫之。况今倭寇猖獗。动辄垂涎。以为口实。葢缘该镇商贾辐辏。财货堆集。所在繁华。易以诲盗故也。近虽调兵防守、终非长策。若不及时设置险固、以防侵掠、其于保障地方、甚有未便、巳经扬州府查议相度、该镇应否修筑城垣、及动用工价银两、作何处办、查得北虏入寇。近年北直隶山东河南地方。俱经抚按行文所属。今流寇纵横多掠乡村少下城邑即知建城立堡为防御长筭在于城市乡村大镇。俱设城堡以固防守。应合比照此例以建治之但此地土埂一经风雨。辄至圯坏。须得砖石。乃为经久。通行申呈。务于地方有益。事体无碍。方可施行去后、该臣看得洲地方、扼江海而走徐扬。控吴楚而屏　畿甸。实水陆孔道。漕运要津。且人烟稠密。商贾辐辏。奸宄垂涎。急宜筑城。巳经议行扬州府知府吴桂芳公同同知唐金戊朱裒、先后踏勘丈围城基估计合用物料工食、共银二万九千六百余两所费亦不多耳数目前来看得吴桂芳所议洲筑城、视海门如皋泰兴三县。尤为要重。及咨访区画。俱巳详明。相应依拟。再照洲虽江北地方。实南北津要。应用钱粮。宜听总督军务衙门、裁酌均派、江南江北、各府恊济、庶工程易集、但恐江南倭寇猖獗、供亿不赀、无暇及此、如蒙　皇上裁察、　勑下该部、加查议施行
　　议变塘田凑筑城疏【议变塘田】
　　该杨州府知。府吴桂芳、查得本塘筑自前代。葢因地有蜀冈金匮等山。环拱其北。每遇大雨淋漓。细流会集其中。得以灌溉沿岸诸田。此葢前人筑塘之本意也。　国初改运里河。议以前塘蓄水。专防河道浅涸。则放泄塘水。繇乌塔沟入河。接济运船。然塘筑于诸山之麓。遇霖雨则暴流易集。遇亢旱则塘水易涸。葢漕河居府城之东。地势颇下。而与宝应高邮邵伯白马黄子赤岸诸湖相为流通水源颇远前塘居府城之西。地形高阜、且水出无源。一遇亢旱。比诸运河辄先干竭。况流泞久积。塘腹涨平。纵或聚水、不盈数尺。而实无益于漕河矣。故近塘之民。每每盗开成田。势豪之家。往往夤缘讨佃请河为田前代通弊谢康乐欲请请湖而郡守不听便致嫌恨文移日积讦讼日繁遂使奸诡生觊觎之心兴并吞之计。今幸追夺还官。但此田俱属膏腴。人所共慕。一闻仇鸾事败。各兴苟得之心。故田数甫及万亩。明文未至。而赴府告佃者巳纷纷矣。窃惟方今　国计空虗。江北灾生月重大。开河所赈费无所出、若将前田定价、召人承买、似于目前国计、未必无少补于万一、葢前此塘田、不过召民佃种、每亩纳银二分五厘、岁入无几、若照依时值变卖、官资其利、而民乐于趋、此亦乘时拯灾之一权也、到臣、案照议照得洲筑城、原议该用物料工食、共银三万九千有零、今据扬州府知府吴桂芳、开议一要将逆犯仇鸾原受投献今没官塘田、照依时价召人承买可得银一万五千两、再照前项没官塘田。虽预备接济漕运。然高邮宝应诸湖、弥漫有水之时。此塘高者皆为稼穑之场。低者不过茭蒲之壑。若遇干旱。诸湖水犹未竭。而此塘巳为陆地矣。以故奸民获利。即遇清查。辄便投献。及至没官改正之后。该府拟欲召佃起租。未见允行。殆亦有为。但与其听奸雄违例受献。附益私家。孰若许官司履亩佃耕。裨补公帑之为愈也。况取替年备漕废弃陂塘之田。而济今日防漕紧急工程之费。是捐虗名而图实用。揆诸事体。似亦相应。夫随时济务。难泥故常。众难群疑。必资权变。伏望　皇上轸念地方师旅饥馑。适遇时艰。钱谷甲兵。会逢财绌、亟　勑户工二部、再加详议、　俯从所拟施行地方幸甚、
　　会议大同廵按　尚约题兵饷疏【大同兵饷】
　　题为进兵运饷、乞　勑督抚将领官员、严加战守以慰　圣怀以安重镇事、兵科抄出廵按直隶监察御史栾尚约题、臣于四月初五日至大同镇城、见得总督侍即江　调取官兵、巳分营伍籴买军储渐足支用所当进兵之时矣、随该侍即江　于本月十一日、会同廵抚大同右佥都御史杨　督同镇守大同总兵官总承勋、统兵前赴右卫讫、臣愚以积久未练之兵恐难取胜于一战、而粮草所备未多、又难以为持久之谋、纵右卫之路通而粮饷稍入、栾前疏云右卫者宣大两镇之门户也右卫不守则宣大不能安此是要地故□久围困之臣闻右卫之内粟米竭矣牲蓄尽矣房屋毁矣饿殍者众矣老幼饥饿而不能兴者不知其几矣耕稼废于历年。而田亩为丑虏之牧地。牛具供于炊爨。而农夫为锋镝之冤魂苦楚之状。难以言悉者也。若不仰赖　圣恩、大加赈济、以备不虞、恐数万生灵、虽少苏于万死一生之后、七八月间胡马强壮。信内逆之勾引。效巳往之久围则右卫之路暂通而复阻今日之兵虽散而复征军旅之供。所费益多。而边疆之中。殆无宁刻。此臣之所以过为将来者虑也。伏望　皇上、严勑督抚诸臣同心恊力、务在剿除、而右卫既通之后。守者多给粟米。耕者多给牛种。使人人而为自食之利。量地理而加修墩堡。酌要害而添设将官。使随地而为战守之图则虏贼之凶黠难保其不犯。而我军之有备。庶免于仓皇。至于应援之兵。可以调用。兵马之费。可以储积者乞　勑户兵二部、速为议处、不惟右卫之围可解于目前而大同都邑凋弊之久。可振作于将来矣臣等会议得大同右卫、久为虏困、若使往年廵按御史据实奏闻。早为区处。岂致危急如此。所据御史栾尚约奏称、欲救目前之急、必须调遣援兵、积储军饷、欲为经久之计、必须仰赖　圣恩、大加赈济守者多给粟米、耕者多给牛种、量地里而加修墩堡、酌要害而添设将官、皆御虏安民之计、深为有见相应会议、拟奏除调遣援兵、节该兵部题奉　钦依督发主客官兵十一枝、已经月余、量巳调集、其积储军饷、节该户部陆续给发帑银共三十余万两、买办粮草、巳有运至左卫者、但虏退之后即为久远之计。四事委宜区处相应大发帑银、早为赈济或天时运解未及、就于见到大同银两内、动支四万两、内二万两、计筭右卫官军民户分别赈济作为米粟之数、二万两给为屯种官民田地牛种之资户部即将今次用过银四万两、照数补完、至于扣修墩堡、则或仍旧贯、或创新营、务须并及边墙、通行整理、据扼险要控制贼冲、我得通行。贼难邀阻。添设将则如左卫威远平虏等卫。牛心高山等堡。可以联络声势。互相犄角去处。大则副将。小则游守。随宜设置。拣选将领。及时预防。此皆御史栾尚约奏内事情。臣等酌议具奏。此外尚有四事。一则该镇军少。辄调客兵。往来劳费无益战守必于各卫所官军舍余内。召募不如土著事理甚明及土著居民。多方抽选召募。拣拔精壮。补足原伍。时加训练应得粮饷。照例支给。一则边储缺乏、此一叚论复塩法有卓识实繇盐法废坏不收本色专征折色以飞挽良法。久废不讲即今危急、虽积金如山。何益于事。为今之计。必须议复飞挽。开中盐引。定收本色。仍减斗头。勿征银两。庶使富商豪户。各自赴边。春农之际既能借赀本以助耕种秋收之时又能收米粟以易盐引边地自然开垦。粮料自然充足。安边足用。此为急务。但每言及此。人皆视为迂缓。不济急用。殊不知三年之艾。自今蓄之。尤为可及。不然年复一年。动支内帑。坐困东南耕种之民无益西北饥疲之卒。库藏日至空虗。边鄙日至荒废矣。一则官吏贪残。军民困苦。忍弃乡土。甘从丑类。亟宜严设文武官员。用心抚绥军民。多方设法招回在虏人口免其粮差。加意安辑嘉靖末年多有边民逃入虏中若板升之众是也一则有名逆贼多在虏中勾引逋逃且归且叛反复无常。须要密谋曲计。或购赏以擒渠魁。或遣间以离党与务使互相疑贰莫敢近边凡此栾尚约所奏。臣等所议事件。皆是虏退路通之后。方可施行。至于酌量事势。相度时宜。全在总督大臣审处。合候　命下、咨行总督尚书杨、　严督该镇廵等官、同心恊力、先救目前之急。趁此兵饷既集之时。即便驱贼入饷。以解右卫倒悬之苦。随将贼退路通。修墩堡。筑边墙。设将领等项。并会议足兵足食。内收人心。外携贼党事宜。各要乘时刻期着实举行。永安重镇。上慰　圣心其赈济银两、咨行都察院札行御史栾尚约、督领守廵等官、设法给散。务使人沾实惠、事先完径自造册奏缴、此外若别有关系目前要务。日后远猷。应处置者。仍听总督大臣作速议奏。以凭覆请　定夺。臣等忝受股肱耳目之任、值此边陲多事、不能出谋宣力为　国保民、仰体　宵旰之怀、致蒙　皇上勑下廷议谨参合众论、上乞　圣裁、
　　得旨都依议着实举行
　　会题处置南京叛军疏【南京叛军】
　　兵科抄出南京兵部等衙门尚书等官张□等、所载南都兵变事甚详故存之题近缘南京户部扣减月粮、五营兵众一时并起、攻围督储公署、将侍即黄懋官、追逼越墙、顿跌昏死、拖入大中街、悬尸桥坊、备极惨辱、又将本官故妻破棺出尸、所有家财、刼掠荡尽、彼事起仓卒、只得委曲抚处、缘各兵原无叛心、秪十数凶徒、乘见众怨、诱胁至此、当即解散、即巳各随营伍操习如常、而首事奸人、自知罪重、乃复招诱徒党、或谋于野肆、或饮于神祠、倡为洗营之讹、图行走海之计、以致人情危惧、汹汹动摇臣谋同本部右侍即李遂、访据坐营华恩把总张勋等开报首恶周山等、参互无枉、乃先期出给各军安家小票、文各一张、随于三月十六日部勒戒严、行各营把总分投捕获周山蔡忠刘銮滕彪顾山陈官三郑计孙鲍惠褚号金严甫张玉马纪缪銮刘华夏铎李伸李文升祝昶朱受儿谢学及先获今故钱周江伏住江甫蒋贵葛贵等二十五名、并未获天名唐四儿、臣等会同内外守备鞫审无词、随行给示榜开各恶姓名、即有脱漏、俱不查究、大抵事干人众、宁有遗奸、不敢滥及、要以杜其转攀之口、而安其反侧之心耳、再照前项凶逆、虽衅起于积怨。委过于激成则事局易结此亦从来积弊矣而事缘于激成然各军叨蒙　国家厚养、垂二百年、承平日久、曾无征戍之劳、即使支放愆期、亦不过有司出纳之吝、乃敢于白画大都之中戕害大臣、逼胁府部、重伤　国体、厚负　天恩、但原其初心、止因饥年艰窘、雠害所司本无他意、不有重创何以正法、不有大赦、何以安人、伏望　皇上早　赐处分、以释疑惧、此辈茍有人心。感蒙生全之　恩当益效死之报矣。等因奉　圣旨兵部看了来说、臣等看得南京营兵。本以乌合。原非虎旅丰储部覆数语尚有斟酌坐食受　朝廷养育之恩。沃土安居。无边陲征戍之苦。不能感奋效忠。外净倭氛。乃敢于白昼大都之中。脱巾羣噪。戕辱部臣。据城勾虏。虽少异云朔之凶。越货伤人。实不减甘凉之变。律以无将之戒。即便通行诛夷。亦不为过。仰蒙　圣皇在上、好生之心、乾坤合德、烛微之智、日月同明、悯其无知、止欲擒其首恶。开其自新遂尽赦其胁从、至仁大义、招揭无遣、随令渠魁相继就縳、一时根本之地、倏尔辑宁、四方观望之情、居然消弭、地方幸甚、臣等幸甚、
　　皇明经世文编卷之二百十七终
《皇明经世文编》　（218～233）/五百八卷　（明）陈子龙等 选辑 
　　皇明经世文编卷之二百十八
　　华亭宋征璧尚木　陈子龙卧子　徐孚远闇公　彭宾燕又选辑
　　沈嗣选仁举挍
　　郑端简公文集二（书　序　杂着）
　　郑晓
　　书
　　答荆川唐银台
　　答吴初泉
　　答南岷王都宪
　　与荆川唐都宪
　　答方湖王都宪
　　与彭草亭都宪
　　答雷古和
　　复聂双江
　　答荆川唐银台【倭事】
　　承长翰数百言、知江南贼情猖獗近如退敛、江东浙西、所在农耕如故、甚喜、及见克斋翁疏复云云、若公泛海洋窥贼巢水路、往来出入阻险、岂敢谓异样说谎乎、公初行时。此言似淡泉与荆川不甚相合曾有拔本塞源之议。何不及今明白条上。所谓视军情者当如是。若冐矢石督兵战守。似总督提督事也。门下处师中。姑舍虎为龙何如。议者又谓江南将领、难得其人、俞卢相继斥去、代者谁可、公虽不欲必置死地、但一至法司、则有律在、难辗转矣、度此贼皆华人。借夷作恶。秋去春来。习以为常。今秋且不去、明春更可忧、真倭获而尽杀之。亦不为武。闻彼中皆谓交易来中国。父母兄弟妻子。寄书来唤。而不知其巳为俘鬼。莫若于所获真倭中量留数人给与印信文移令其归岛。徧谕彼中。勿从华人相诱入寇送死。彼既目击。言必真切。当必信之。勾引奸氓计自穷矣。其间委曲情状、公略入数语、料足动人、夷亦人也、若专以调兵调财驱杀为事。恐不止于庚戍首尾十年。况土著不练仓粟不储。所养之兵。乘机为盗。所浚之财。冒破无纪。直恐祸不在海岛。而在萧墙也。三十余年道谊骨肉、不敢寻常唯诺、由中迅笔、殊不伦次、
　　答吴初泉【漕粮】
　　曰者因海寇纵横、恐妨运道、时危势急、不得巳为此臆说、仰赖门下留神、专官踏看、长翰见谕、且图画甚明、不啻指掌、非开诚布公、恊心体国、何以得此、感蕺无地、但虑浙漕可出太湖避浙西之贼。然又必须取道平望。则吴江姑苏之贼尚可虑。松漕再无别道。必由嘉兴。喜兴今春贼凡五至。苏漕亦岂能越平望而出霅川乎。故阻塞之途。殆不止东埧也。某以六月十日具题豫处来年江南沿海漕粮、欲于正月兑完浙西江东七郡米石、二月前渡江、以防春风迅潮、贼至之祸、奉钦依行下、尚赖各该府县、相与共济、不然亦岂能必其奉约束乎、某今日夕忧惶者不在倭寇、一则境内千里旱蝗、军民困苦、一则糙白漕粮、二百五十万石、皆由京口、弱质菲材、展转思议、别无长策、柰何柰何、加之十羊九牧、事多掣肘、三令五申、人无固志、即使汉何唐晏、直此时亦未必其能展布也、况不肖如某者乎、
　　答南岷王都宪【昭阳召佃】
　　淡泉具疏欲泄昭阳水　召佃覆行而不果三湖之议、某因昭阳佃后、恐奸豪垂涎、特疏申明禁例、时默翁在工曹、巳曾覆允、不意复有此举、吾丈所持、寔经国远猷、况此　祖宗典制、岂可纷更、某疏中止言漕事、不及尊疏更详明愽大、一谓此辈不乞荒旷地土。而必欲假湖堧。渐肆兼并。且避徭赋。一谓此湖不特蓄水以济旱。亦且受水以泄潦。与其煦煦于东汶之奸豪。孰若不遗曹濮诸郡之沮洳。岂非识见有巨细、局度有广狭、敬服敬服、虞坡翁云中首疏、尝云历考兵部节年之复议、廷臣累月之建白。其可行者、岂敢执泥以为非、如不可行、亦不敢依违以为是、窃自惭不能侃侃如是、今读来疏亦然、坚贞端谅、真古大臣风节、敢不师资、国家事皆若此、必求其是。何异都俞吁咈。嗟不可多见矣。
　　与荆川唐都宪【倭事】
　　前具启复、时新命未下、鄙意欲公以视军情为名、条上久安长治方畧、总督提督事、姑且勿任、今奉简命、寔由师锡缘数十年来善类、皆云南倭北虏、非公不靖、今身任其事、专且重矣、不识果能如公谢疏中所云者见之行事否。练乡兵江北易于江南。积军饷江南易于江北。贼之长技利于江北。而不利于江南。总计则贼利于陆战。而我利于水击。先朝极严倭贼登岸之禁良有以也。其最可忧。江北贫而悍者。利与贼合。江南富而豪者。利与贼通。与贼合者。利于抢掠。流害乡曲。与贼通者。赍粮漏师。奸诡百出。尤可畏也。今荧惑出入南斗、占者谓吴越间有兵火、不知占书有此说否、
　　答方湖王都宪【海禁】
　　承教知内调众口、外戡群盗、忧劳万状、任事之难如此、柰何、壬子岁、黄岩之变、生时寓金陵、尝言此贼皆豪族巨室为之耳目。赍粮漏师。肆无忌惮以至此极。非请剑行诛。必无平定之日。乃今流言饰谤、迷执不改、非至灭门惨祸不止、所谕三事、第一事最难处、海禁岂可明开。此言指朱都宪耶葢彼中所欲宽假者皆奸豪强横之家而军门所欲宽假者在贫细愚弱之众宜其法虽良而不以为思。害已深而犹以为利也。第二事易处、在吏部一转移间耳、第三事设总兵、葢与设县治相表里、愚意县治设于月港。总兵亦宜驻月港。俟内贼渐归。外寇渐息。即将浙广市舶并而为一移置月港。修复先朝故事。尝闻洪武初一市舶司设本太仓黄渡。至今称为六国马头。后乃虑其切近南京。分而为三。移之于浙于闽于广。六国亦分隶三司。今可考而行也。洪武末乐时。因倭奴不靖、海上人相勾为盗。尝遣高僧谕日本。又遣都御史俞公士吉等。三十余年而后巳。今不考之故实。而辄求近效。加以衣冠士夫上下游说。比之　国初更难展布。朝议倚赖明公甚重幸熟思而决行之、不但八闽蒙福、浙水东西、长江南北、皆有息肩之望伏、
　　与彭草亭都宪【御倭】
　　皇明祖训曰、正东偏北日本虽朝实诈暗通奸臣胡惟庸、谋为不轨、故绝之。所谓日本、即古倭奴国、东西南北相距万里、西南至海、东北大山、国主世以王为姓、羣臣亦世官、地分五畿七道、其附庸国百余、小者百里、大不过五百里、户少者千余、多者至一二万、皆倭种也、唐咸亨初、恶倭名、更号日本、洪武二年、倭寇山东并海郡县、又寇崇明、又寇淮安、三年寇山东、转掠浙东福建旁海诸郡、又寇胶州、是年遣使　赐诏谕日本、无扰我海上、三年遣莱州府同知赵秩　诏谕其王良怀勿侵扰我海上、五年寇海监澉浦、又寇福州温州、是年初令浙江福建造海舟防倭、而倭又寇福建海上、六年以于显为总兵官、出海廵倭、是年寇登莱、七年寇胶州、自是东南被倭寇者。殆无虚岁十三年、又遣使　诏谕、十四年、良怀遣僧如瑶贡马、令礼部移书责王数掠我海上、却其贡、诸僧皆安置川陜番寺、十九年、　上谕信国公曰日本小夷、屡扰东海上、卿虽老、强为　朕行、视要地筑城防此贼、信国公乃筑登莱至浙沿海五十九城、民丁四调一为戍兵、三十年、置浙东西防倭卫所、是年遣江夏侯周德兴垛军福兴漳泉戍并海卫所防倭、凡筑城十六、二十七年二月、遣都督佥事刘德商暠廵视两浙防倭、三月　敕都督杨文、寻又　敕魏国公徐辉祖安陆侯吴杰、练浙江海上兵防倭。永乐初、源义嗣为王时时掠我海上、十五年、遣礼部员外郎吕渊谕令还所掠海上人、明年源义遣使谢罪、自后朝贡不绝。间亦掠海上。此中国人通倭之殆事至正德中华人通倭而闽浙大官豪杰寔为祸首　圣祖时倭寇如此其棘。使谕如此其数。筑城如此其多。遣将如此其众。又皆公侯都督重臣。今安可以易视。宜奏请考求洪武永乐故事。不必专使只写敕遣官付之朝鲜。入寇非国王意也故欲请　敕谕之令其传谕日本切责之绝其请封。却其贡使。彼不仗天威不能服其小种自不得不收敛矣中国近年宠赂公行、官邪政乱、小民迫于贪酷、苦于役赋、困于饥寒、相率入海为盗。葢不独潮惠漳泉宁绍徽歙奸商而己。凶徒逸贼罢吏黠僧。及衣冠失职。书生不得志群不逞者皆从之、为乡道、为奸细。急宜奏请善行招抚于先。其有名大贼、如汪忤疯、徐必欺、毛醢疯、魏纯杨淮顾文明等、亦宜奏请、许令自相擒斩来归。一体宥罪。或即令各贼亲属赍牌直至贼巢谕之。如两月内不报。定行族诛没产。若中国外夷人在贼中者。并许擒斩来归。宥罪重赏。此二策似迂远恐必须行之若今最急者、七年之病、必求三年之艾。及早图之、尤有可望、日复一日、且莫虑今秋、其如明春何、海上至安庆、波涛千里、无一战将。仓卒之际。不过郡县二三徤隶耳。各卫官军不识战阵。所驱与贼相抟者。皆田野农夫市井游手。即使孙吴复生。一旦委以此责。恐非旬朔可取胜。急宜慱求将才。令其练兵选弩箭铅铳等各长技。每十人教百人。一月之后。百人可教千人。别项利器教习。惟人所便。但取勇敢不必人多多而怯懦。损国威。增贼势。骇人情。非细故也。神机营人不可轻借顾募之何如。驱贼于陆。必须步兵。贼至入舟。必须用沙船人截杀。百计募人火攻之方。至于郡邑之吏。平日贪酷。比贼将至。乘机害民、巧索横敛。虽寺钟铜佛。收毁铸铳者。一切干没。他可类推。贼纔近境怀印而走。此不用法严究。遂成大业至正之祸。贼退之后。即宜安戢被贼地方。明示奏闻于朝。一切赋役蠲除之意。不然。今冬内郡盗又起、。不睱为明春防倭计也。葢今日倭寇正与洪武时同。惟淮扬登莱尚迟未至。洪武初承胡元诸吏贪残之后国家新建。海防未备。固宜有之。今何时也更有甚焉。其故何如。
　　答雷古和【御倭】
　　迩者中国、狡贼通倭、刦掠海上、温台宁绍杭嘉松苏扬淮十郡、皆被其害、而上海太仓嘉定及敝县为甚贼五至敝县、某尽室围城中、女妇且投井者数矣、思质公及俞参戎捣巢。不为无见。不咎通番大家豪族。赍粮漏师之罪。而乃云云可乎。况羣盗盘据海洋。切近宁绍。谋为不轨已非一日。捣巢则祸速而小否则祸迟而大某尝闻洪武二十年以前、倭夷侵我海上无虚岁、葢方氏据温台处。张氏据宁绍杭嘉苏松。二氏灭。而其余党入海。勾引诸倭。故其为害。直至二十年后。壮者巳老。老者已死。方得少息。是时浙中东瓯王筑城、魏国公辉祖安陆侯杰练兵、都督于显出海廵哨、都督刘德商暠杨文往来廵捕、葢大将七人。又数数遣使　诏谕日本。今日之事。亦由中国豪族奸商败吏。及衣冠失职书生。不得志羣不逞者为之祸首。而小民苦于贪酷。困于徭赋。迫于饥寒者。一闻倭至。又乐从之。故其势益猖獗计擒内贼拣选良吏此为第一要务择将练兵乃次之。其有名贼首家属安住中土。莫敢谁何。亦宜有以处之数万生灵。受其杀戮污辱。而彼之家属竟若无预者此不知何说也杭嘉松苏赋税、当天下十五、今贫者流亡、富者迁徙、田野荒芜。城郭萧条、明公通今之学、冠当世、一述洪武永乐遣将遣使诸巳行典故、密密干旋、岂惟海上万民之幸、
　　复聂双江【御倭】
　　七八日前、半州公檄至、某才本凡庸、即乞移文且止山东兵本省操练、明年正二月、审度贼势、待报启行、庶于民情军务两便、不然、恐今秋兵至、而贼巳去。明春贼至而师又老尔。且某抚属。比之江南贼不足深忧而地方困苦为可忧江南调兵募兵。凡安家行粮等项。俱令有司驿逓支给。其何能堪。再加以山东兵从沛至扬。驿扰何可言。外寇未必能平。内盗因而窃发。此腹心之患也。曾具启奉闻、若浙西苏松江北三处各得精兵三千、分守信地、双江时为本兵贼必不能为患、伏惟明公、朝野倚恃、腹心于城但今日之事。有可一言而决者、累千百言而未决。有可一时而定者。经年而未定。所恃以指挥发纵者。有我翁在也。又尊翰欲问荆川兄隆中之术、某窃念孔明出师表中、亦云此皆数十年内紏合四方之精锐。淡泉议论每不与荆川葢知其不能成功也则今乌合不练之兵。恐孔明临之亦未得如意孔明是时祁山六出。亦自谓成败利钝。不能逆覩。人才不甚相远。但择其忠实不欺可倚任者副之干办而又宽其约束。假之岁月。方可。不然日复一日。所可忧者未在倭奴也。
　　序
　　壮游录序
　　壮游录序【边关】
　　余官职方时、辑九边志、既檄取图说于帅府、率具文书塞岁、故牾抵不相应、惟渔阳云中二镇有端绪。时马都督永守渔阳。桂将军勇守云中。二人皆名将故其言不谬。幽并六关、去京不远、东西关岁有廵台报政、而寮友刘竹门又蒲坂人综理世务甚闲熟、故六关之志易就。惟关中表里四镇。最多虏患。卒无可据为书者。制府杨公。适遣张子淮奏记京师张子者、余乡先生太仆卿时敏子也、余问之关中事、对曰、淮入关。徘徊于咸阳者两月。寻过固原度金城逾河抵甘凉。旋师东入临洮。屯兵皋兰山。山下平矌。可容十余万人。北援朔方入塞。又东往来于延庆间。南至泾原岐阳。至于兴元。耕牧战守。利害兴革之宜。更仆不能数。惟河西之成。本以隔羗胡。今羗胡紏而挠我。玉门阳关且弗论。嘉峪以东。能无虑乎。议者方欲弃哈密。哈密弃。土鲁番能遂饱其欲。无插旗甘州城之志乎。土鲁番即不来。亦不刺瓦剌善野战。南北相犄角土鲁番黠而能攻城、河西未可知也。河西危而陇右震荡。关中得安枕乎。汉元朔置郡时。史称凉州畜产为天下饶。谷籴常贱。今大异于昔矣。由金城循塞而东。朔方乃在河外。西北虽倚贺兰山。而东南清水兴武花马池三营无阻固可恃。三营与灵州相倚附。不能守则朔方益危。而环庆孤矣。关中外三镇榆林多战士。东援河东。西援朔方。游兵亦时时四出应虏。而贫苦特甚。何以赈恤。河套之役大矣。唐时我据之以拒虏。虏今顾为巢穴以困我。我失外险。遂不能与云中相首尾。三冬冱寒。虏入套困关。中春冻解。即扰云中上谷。能不罢于奔命乎。　朝廷驭将帅。将帅驭士卒。指臂之形。一呼万应。而嚣声相扇。都台再受祸矣。制使开府固原辖四镇文武吏士。专方面者近百人。西警驻金城。东警不驻北地。则上郡。千里禀令。戎机呼吸间耳。关中大河遶三面。终南诸山若拱若抱。物产称天府。比岁不登。至廑　圣天子轸念。虽出内镪而饥者弗疗。欲诣籴太原。太原且不给。欲南取诸葛故道转川粟犹陜也。江湖稔矣。逆流千里。水陆相阂。非旦夕所能济。无巳发京储西出井陉。不数日而挽卒辕畜食且尽。又焉能相及也。兹皆将请于职方。其何术以待之。淡泉于曰、嗟乎壮哉张子、丈夫有志四方者、夫非才无以济世、非权无以用才、盛宋君臣。可谓千载一时。而四路经畧。迄无成功者。议论多而政柄不相摄耳。苟若此九边志虽吾不作可也陆敬舆论边事六弊曰、措置乖方、课责亏度、财匮于兵众、力分于将多、怨生于不均、机失于遥制、信乎谈兵之难矣、逾年、张子持关西壮游录索叙于余、因次序其语而归之、
　　杂着
　　土官志
　　书六关图后
　　书直隶三关图后
　　书山西三关图后
　　书辽东镇图后
　　书蓟州镇图后
　　土官志【土官】
　　土官故隶吏部验封、洪武三十年、凡掌土官者改隶兵部、洪武中、土官无子弟。其壻与妻皆袭、永乐中袭替人文出十年者亦听、然皆万里赴阙、或献马方物、请命最谨、天顺八年三月、上西宫徽号、始许土官缴呈勘、奏与冠裳、于是介使未将。威福自恣。虽托羁縻之名。竟开骄悍之渐。成化十五年、又有纳谷备赈之令。则经制日卑。规取愈陋。　孝宗末年、发愤厘革、至正德旋复隳废、嘉靖九年、今　皇帝斟酌情理、曲为条约、稍复　祖宗之旧、今考府州县正贰幕属廵捡驿传、凡三百六十隶验封、宣慰宣抚按讨安抚长官凡一百三十二隶武选、隶验封者皆领布政司、武选所隶、或领都指挥使司、文武相继、机权攸寓、细大相关、掌股易运、数年来镇抚廵部诸臣建白日烦、纷更巳甚、聪明自用而宪典稍遗矣、云南本徼外地、　国初元孽窃据、戊申开基、尚阻声教、王袆秉义捐躯、傅友德沐氏父子兄弟、威戡惠戢、梅思祖张紞继膺藩屏、平徭均赋、疆土稍开、顾其人慓悍、不得已因俗为政、官其酋领、稍示安辑、元江永宁镇沅孟良景东最强犷、镇南蒙化顺宁沾益差小、然皆向背靡常、调济为难、诸甸约摄腾冲、诸罗窥窃寻靖、葢自麓川虚耗中土、孟养曲狥奸夷、正统迄今、益复反复、况投宦非人。刓法好货。湖南滇北将有梗隔之忧、至求马湖建昌川陆逵道。计亦晚矣。贵州本西夷罗施鬼国、国初霭翠宋钦归附、仍其世官、山峭地瘠、夷情猾诈、分隶川湖云南。永乐癸巳、始立三司、当时顾成威怀有方、稍称驯顺、顾其壤地联络、冲胸掣肘、自泗城北窥、永宁芒部、南扰毕节、西播外突、普凯内溃、交谗构乱、喜祸隹兵、每一梗阻、滇南中断。乃知分割三隶疆域相牵不可谓非策也湖广土官。皆据湖南。古巫黔中地。中错辰常。外联川贵。溪峒崄深。难扰易乱。彭氏富强雄胁诸司。自宋迄今。构结滋广。骄横益坚。　国家稍有征诛。辄议调发。所过残破。惨于剧盗。官司莫敢谁何。嘉靖中、王守仁讨岑氏时、湖臬佥事汪溱统驭严饬、颇称戢敛、以故顺靖之祸。不独湘楚。永宝之忧。岂直苗夷也。广西当岭角右偏。土瘠民犷。视东道特异。诸夷窟穴盘绕其间。左黔右郁。荔浦东西。残破不可言。大藤峡深险尤甚。成化中诛锄极惨。近复跨江倚山。出没剽夺。田宁梧藤诸孱卒竟不能扼制。桂林之北六峒为孽。则北连武岗。柳庆之西、八寨尚存。则东通怀远。府江上下。半为夷巢。寇窃无虚日矣。至今江右岑氏猛贼虽诛。余孽尚在。王卢再叛。思田更强。二语尽抚剿事宜信乎难得上策也姚镆剿则黩兵守仁抚则纳侮恐数年之问。复烦经畧尔。四川山包剑栈。水锁瞿硖。襟带拥束。足称天险。惟乌蛮阻其东南。蔓绕西抵番族。欲其驯顺。是在调扰。龙州为松番咽喉。每遮我饷道。乌蒙乌撒芒部诸府虽仰我鼻息。顾其内党日坚。数启隙乱。唇齿之势。彼得挟而扰我。叙泸之间。宜有机权。携其丑类。若在碉门远引诸番。播州旁通西省。所谓与蜀盛衰者也。
　　论曰、明兴平定四海。凡夷獠蛮棘火猺獞之地。西起巴东牂牁。抵湘楚。包络湖岭。东折而南。南尽海上。又东跨百粤三江。大者兼据连城。细者保恃深箐。虽稍奉约束。要在羁縻而巳。然兵力稍徤。乍叛乍归。茍功率过滥。附怀失策。雄图自缩。狡窟益深矣。况地广官高擅利习兵。生齿益繁。财货益广诈以谋成罪以功解种忧酿祸、蔑玩中土。未可谓无虞也。嗟乎夏典要荒、周官蕃镇、大抵因民顺俗、横海伏波、逾湟绝岭、舆地渐开。化理终塞、乃知天德无私。王道有量。辟国陋于绥人。曲防窘于矌度。苟丑类自获饱暖。中华不患荼毒。吾又何求焉。惟夫吏好蓄积。政多解弛。或远嫌自絜。或求胜喜功。于是侵警日闻。师徒数起网漏纲颓。夷夏并困。兹欲收总长策、用图久安、必定画疆理。则邻族靡争。预陈嫡孽。则宗庶自定。世及之际。以时核闻、钱谷之输。一切报罢。而又饬武备于节帅。修文德于庙堂。猾乱之忧。斯其鲜矣。
　　书六关图后【六关】
　　居庸诸关。本太行山。与鴈门诸山。相断数百里。雁门亘南北。太行绝东西。表里纵横左右萦带。阂狄藩华。时用大矣。夫重险由乎天造。掌固存乎人谋。自古在昔隆坏多矣得道乎哉。失道乎哉。
　　书直隶三关图后
　　居庸号北门。山形左转。尽渔阳卢龙。当山海之际。为榆关。控约辽东。西。右循太行。西南以往。包络数十城。皆平原沃野。北连上谷云中。皆宿重兵。表里维固。真天险哉。
　　山西自井陉西北数百里。崇冈复障。扼为居庸。迤逦东折。玉带神岭诸山。若拱若抱七陵在焉。外距四海冶。潮河川。古北口。去虏不远。备守其可忽诸。
　　居庸东去旧有松林数百里。中有间道。骑行可一人即札八儿导元兵趋南口者。今以供薪炭。荐伐条枚林木日疏薄。树渠藩塞。岂无谓耶。
　　紫荆倒马二关隘口既多。守备不能专。内连中山保塞澶渊古燕赵之郊。平夷矌衍。无高山大陵为之限隔骑兵便驰逐。南并井陋接山西。路险隘。士马不能成列。东更巨鹿邢洺。遂入齐鲁巳巳之难虏有谋夺紫荆窥临清者不有节庵司马殆矣。而谓国不以人哉。
　　书山西三关图后
　　雁门称绝险。虏入大同川。二边不能守。则雁门当其冲矣。幽燕之兵出紫荆萦其左。延宁之兵度黄河拂其右虏可邀也。昔李牧守雁门。诱匈奴入。张左右翼以地势论所见者大张左右翼击之大捷。
  </div>
  <div class="pagination">
   <a href="皇明经世文编_page74.html">
    上一页
   </a>
   <span>
    ...
   </span>
   <a href="皇明经世文编_page70.html">
    70
   </a>
   <a href="皇明经世文编_page71.html">
    71
   </a>
   <a href="皇明经世文编_page72.html">
    72
   </a>
   <a href="皇明经世文编_page73.html">
    73
   </a>
   <a href="皇明经世文编_page74.html">
    74
   </a>
   <span class="current-page">
    75
   </span>
   <a href="皇明经世文编_page76.html">
    76
   </a>
   <a href="皇明经世文编_page77.html">
    77
   </a>
   <a href="皇明经世文编_page78.html">
    78
   </a>
   <a href="皇明经世文编_page79.html">
    79
   </a>
   <a href="皇明经世文编_page80.html">
    80
   </a>
   <span>
    ...
   </span>
   <a href="皇明经世文编_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
