<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 61 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 61 页/共 67 页
  </h1>
  <div class="content">
   孙家谷

西贡海口有九十九湾河道甚窄　新嘉坡市廛稠密仿西洋制度高敞壮丽　新嘉坡约二十万人西洋人二千番人及印度人盈万余皆闽粤人　漾贡一曰冷宫或作印昆本秘古国缅人割隶于英现建铁路由漾贡至别牟千余里再由别牟溯伊拉瓦底江而上经阿瓦都城至蛮慕新街不过二千余里则印度至云南边境水陆程不逾一旬较之迂道南洋至粤东者仅三之一而已　新嘉坡山环抱冈阜连绵或起或伏长八十里广五十二里　槟榔屿洋人名之碧兰山明水秀迤南皆高山树木丛杂北岸为威诺斯里其地袤长而狭沿海约九百余里　苏门答拉逶长二万里起息力之南横出槟榔屿西千余里中间小岛不可数计大山绵如画即所谓万古鲁山也　锡兰岛长千余里大石森列潮激其上如雪花高数丈喷薄四散较浙江龛赭两山束潮之势更觉澎湃　锡兰纵七百九十八里横四百二十里　亚丁山数十里若口门然山形突兀怪石嶙峋数十里皆不毛日用各物皆自他处运来英吉利驻以兵屯储谋水以供困乏　亚丁多山不生草木遍地红黄迎面一片枯山并无马头鄙陋殊甚英人所居之处就山开路层层盘绕阑干非铁即石甚平洁　亚丁为孟买总督所辖民居阿剌伯八千印度六千余人西洋各国百余人粤民二千设兵二千其地与阿剌伯地势相连瀛寰志略误为一岛濒海一山皆石英人建炮台尽处东西各为一山横出海面中广十余里可以泊舟英人据此以为红海口外一形胜地洋人环东山为居山后海水泛入成一小荡亦建炮台凡炮台三座　亚丁童山濯濯高百余丈东南两面各立炮台西北莽荡平原乃阿剌伯国土山后有小道与阿剌伯似断而实连如果蒂与枝之相缀计中国十八里统辖于孟买总督为小西洋往来冲要英人屯煤于此其地古称火山罕有云气两三年始逢雨泽　孟加拉国部大吉岭幅员百余里三垂高山西界廓尔喀北界哲孟雄东界布鲁克巴为入藏孔道土酋降附于英居民数百家英人修筑碉堡驻洋兵设领事一员曰夕格里得拉其孟加拉国副帅每夏秋移驻于此英人新造铁路又令闽广人居其地无非垂涎藏地通商耳　达格卡呢为西南洋第一大马头建于扈枝黎河之右南北袤八迈东西广四迈余街衢交错不可数计富商豪贾侈靡相尚欧洲各国之人悉萃于此华人千余英国设大帅一员统辖五印度全权大臣便宜行事缅甸漾贡及南洋各岛俱归节制副帅一员驻独吉岭　红海入口处仅阔一百二十里且多礁石船行之道隘甚小岛曰碧鳞者实塞其冲英人立炮台其上为扼吭计入红海后两岸峰峦时隐时见东岸为阿剌伯西岸为阿非利加入埃及境则童山高下蜿蜒水滨数百里不绝　苏尔士湾口地为亚细亚阿非利加两洲一线相连处广约三百里介红海地中海之间同治三年法人赖赛以机器开河通舟楫广六丈深不逾三丈七年而成费至八万万各国商人醵金为之以地属埃及蠲与三分之一往来征船税分收其利同治十三年埃及以千二百万金鬻诸英人于是英人合官民所出公费约得全股之半两岸皆红土夕阳返照如胭脂画图　苏尔士新开河仅容一船中有湖素所来往船于此交互取道相避风来沙聚时须开浚中间江路愈窄两岸沙山高十余丈舟行距岸不过数丈又多作弯回之势　苏尔士建河于咸丰六年法人里意勃斯创议开凿商之埃及总督阿斯巴尼拉意见相同遂集股赀每股五百法狼始用大机器六七十具事畚挶日常二三万人至同治七年十月告成费十万万两之巨成河长二百八十七里宽一百九十二尺深二十六尺往来之船每客货一墩取钞十法狼船客每人亦十法狼光绪元年英太子东临印度埃督欲结英以股分四百寿太子太子酬以金自是运河英得而预焉　埃及途中皆荒山旷野沙厚二尺余暴风频起　埃及途中房舍粗陋有小于舟者又有居沙土之中如穴居然

地中海境内有突尼斯为土耳其属国地势突出海中一山横列下有伏洲仅中路可通巨舰洋船过此亦称险境自突尼斯以西地势北出连山相属或远或近海中亦时见岛屿　地中海为亚细亚欧罗巴阿非利加三洲交界处自此尽地中海之境北[界] (海)欧罗巴南界阿非利加而土耳其中东二土迤西北二千里遥与亚西境相望此海析分三洲之地亦天地之一大区限矣地中海尽处为星子文生属葡萄牙过此即大西洋此处山石嵯峨横截海面水流激荡浪溢汹涌　意大利属墨西拿至法兰西马塞里有火山数处舟行峡中两面俱崇山峻岭广狭不一冈岭四合怪石嶙峋间有人家屋宇背山临流其石岛重迭如鸟兽人物形者不一而足有名熊下山者有名老人鹄立者又数峰高出山奇峭插天迨出峡渐近大西洋则波涛及天矣　意大利途中山错列紫翠凝辉舟行峡中如迎如送有峭然挺拔者有壁立如削者有荷叶皱者有出水芙蓉者望之皆成画本　意大利拿波利岛为意陪都居人约四十万国王有行宫时时驻焉是以宫室车马皆极华丽有大教堂大园囿数处沿海炮台硉矹灯塔辉煌南有火山　意大利之奈波里城倚山临海屋连延居人四十五万沿海炮台雄峙为意国大海口第一建城已二十余年东南有火山二名非所弗秀土地气候温和西人颇称胜地惟山多盗贼捕则逸入深山不可获　按意大利盗贼为天下之最查一千八百七十二年民死于盗者二千八十人受伤者一千五百四十人呈报掠受伤者三万七千三百五十五案白画抢者四千六百零五案被窃者五万九千五百二十四案　意都西南崩背地方在威苏威火山西南闻一千七百九十一年前火山顶窟中喷出灰浆土石将其城邑掩埋附近居民远避者数百年失其旧址嗣于二百七十八年前有欲引水建桥掘去古物逐渐开掘建有城市之基始知为崩背旧邑至其处所存仅其下半犹可考当时建置之式城有闉阇居有庭院绘事多画于壁巷口壁画蟠蛇者勾栏之招也壁碎砖刊双阳者为市廛之记也石磨上下丰而腰杀牢狱自上坠下窨窖在下环而通门公署柱石林立民居户壁条分藏宫之如深阱关隘曲折尚有如墨之磨久槁之尸也　法兰西马塞里海口居民五十万街市繁盛楼宇皆六七层雕阑画槛俱高列云霄夜燃煤气灯光如昼客寓楼七层梯形如旋螺登降劳苦则别有小屋可坐数人用机轮旋转顷刻至顶楼屋有暗消息手一按之柜房即知其屋唤人传语亦然铺陈华美　按泰西客寓各国皆然此为入大西洋之始故录之后不复重　马塞里至法都途中山冈长七十余里沙地中多红白石子大如轮车过山洞四有长四十余里者长桥六七或石或铁有长数里者过罗马教王行宫外有城墙墙头出廊下作密孔为水沟兼以防敌　法国马塞有新老二海口老口狭小二十年渐拓至北首为新口甚宽阔能泊船三千为地中海第一大埠老口旧有炮台对峙自拓新后无所用今于口外数小岛建炮台深得形势西南有山山顶耸立教堂　法兰西里昂时居民六万市肆繁盛倍于马塞里法都人民百余万气局阔天又倍于里昂时　法国里昂城居人四十万有大河二一名琐恩一名罗讷由东北分流至城下合而南至马塞出地中海水陆通衢贸易甚大周筑城垣列炮台十七　法都街市火轮车道遥望如蛛网街道正中以小方正石墁平专走车马宽约四丈两旁石砌高半尺宽二尺皆漆黑或白沙石磨平数武植一树或桐或杨两树之中间一路灯两三树后置绿漆长凳一条每数十武有自来水铜管辰午间取水以涤街道每数十树有小屋为行人便溺途中无肩挑贸易间有卖新闻纸有携小匣为行人洗刷鞋上泥土者皆小儿也每半里一捕如遇车多难行彼即为之指拨先后御者不敢不从不平之事亦为之剖断曲直无人不服楼房十里共一檐皆十一层墙壁帘幔皆一色楼下铺户亦然铺主俱男子而店伙皆妇人　法国京城巴黎　英美等国凡人聚处多曰城其实无城也法国则固是有城　在国之西北跨塞纳-马恩省河而城纵约三十里横约四十里缭以石垣而无雉堞为门四十城外择形胜处环列炮台十八城内区为二十邑设官分治总辖于府尹每门设官征货税塞纳-马恩省河由东南西入城形若弓背流至西南而出深广清澈可行轮舟居人约二百万街衢宽大洁净两旁多植树木列肆若蜂房屋皆六七层每层户洞护以镂花铁阑涂以金彩异常美观英美皆不及无昼夜车马不绝以英京并论之伦敦为为天下财货荟萃之区巴黎为泰西第一名胜之地四年前曾遭兵燹毁坏实甚今已宛然承平景象可见其富庶焉　法国立墉城距马塞七百六十里居民约四十万都察院驻焉有苏安龙纳江由东北来汇于城下经马塞而入地中海此城为水陆通衢商贾辐辏为法国第二大城

英吉利北名罕人民三十五万街市繁盛为英国第二埠头中华及印度棉花皆集于此所织之布各路售卖　英吉利属马耳他岛北界意大利之西治里岛其南与黎波里城正相值地形如臼中出一山四周环抱拱之长四十五里纵三十里横出枝泊船湾曲四五炮台十一所英国地中海第一重镇也　英吉利属马耳他岛街市整齐洁净楼房高五六层栉比相望总督署气象雄阔　英吉利属马尔岛他长五十里广二十七里周一百六十余里居民十五万据地中海之腹为欧洲往来要道建炮台十一座设总督驻兵五千守之英吉利属奇巴答答有石山崛起高一千四百余丈长七百丈有奇英人名之曰诺译言大石也环山内一面建城居民万九千人与西班牙之诡美阿非斯卑阴山相望咫尺中隔一洲海水泛则别为一岛瓜达尔几河绕其右南与阿非利加之珥布斯赦德并横出海中对峙成海峡为地中海之门户珥布斯赦德译言猴子头也远望西艾猎山横如垣绵延数百里所见山势之雄阔无及此者官兵非尔丁指山缺处曰囗陀有古营垒为加非达额踞西班牙时与罗马大将奔标力战于此当西汉之初距今二千余年矣　英吉利属直市罗陀使西记程作奇巴答答城内街道稍狭每街铸铁为栅守兵佩其钥城内兵丁千人兵房亦觉宽敞　英吉利都夫尔海口至法兰西嘎力司海口六十里为两国交界山根不断正值狭处束急溜之海水波浪激涌　英属骚士阿母墩海口水静波平澄明一碧与两岸画楼相掩映风景有若湖荡　英都伦敦居民三百万城广四五十里人稠密楼宇整齐街道洁净毂击肩摩为泰西一大都会兵黑衣红逻察无间　英都地狭人密城内无旷土故于地中造车道通于各街巷口上车处由屋内拾级而下也　英都街道两旁白石平垫通男女往来中则沙土碎石筑成车马所经也道之广者可七八车并驰狭者亦可四五车皆洁净无垢秽民居官署规模不甚悬异结构类皆四层并入地计之则五各屋皆有入地一层为下房厨灶屯煤之所白石为墙柱铁为护栅为阑干环于门外其地内糊壁以花锦铺地以毡毯嵌窗以玻璃数尺亦以铁栅护之估肆则临街大玻璃货物鉴澈于外惟银行教堂客店信局电报局医院制度独闳观其房舍华洁数百街如一式询其房价动值数十万金钱使者所售房舍三层月租英金一百十二磅　英都无城其巩若城阙者火车所经之桥梁也民车稠密不可以行火车爰以巨石为飞桥于房屋之巅架以铁板垫以沙土当以不立城郭之故问英人据云百余年前固有之自火炮盛行城不足卫闭关以守伤人愈多故毁去而增固海口炮台较可得力即不幸被敌闯进犹可出兵各路以驱逐之外洋之无城郭不独英也　英都戴晤土江底火车路由平地而下凡石阶八十七级以至巨之石为左右垣墉厚铁板为上盖以隔江水如一城然火车驰其下以煤气灯相照引　英都伦敦在英伦之东南密得尔锡克司府之南撒利府之北跨二府交界处距颠迷士河口约一百六十里河水由西曲折经贯城内东出于海古有城垣其址在今城之中正旧迹都无而仍以中正为城内者乃沿旧之称其实统谓之城无分内外也以今之屋宇丛聚处计之纵二十二里横三十里连四周增建之屋合而计之纵横各七十里有奇居人约四百万同治十二年计算房屋已多至五十二万所以后每年增建尚约二三千所街道中狭而四隅广计算得二万一千七百八十里街灯共三十六万余盏每夜用煤气一千三百万跷碧每跷碧为一正方尺冬季多雾室皆炉火煤云合而为一都作黄色虽新建屋不数月已黝然道路多砌小石车轮相击声若雷鸣屋为震动车中人并坐语不闻　英阿尔兰岛德布罗都会民房一万五千四十所宫室之崇丽贸易之大街道之洁视伦敦略逊　英阿尔兰之德棱格兰地方多结草为庐短垣陋室尘垢坌集惟山水特胜一望弥漫无非绿障笼天绮雾扑地长溪激水竟日潺湲酒店花坞临流掩映阿苏两岛比比皆然不仅此处也　英吉利三岛之外以利文浦为第一市镇琼楼壁交耸云端登高望之通气之管直若千万箭攒集空中与夕阳采有麦西河船只首尾相接十八里绝无空隙美利坚商贾多聚集也　按彼处房屋皆有气管自数筒至十数筒以通煤气染以红色　英国苗尔细河左为雷弗普城右为甲尔沙地方在岸停泊之船约二十里衔尾不断往来西半球各国及爱尔兰等埠居多东行者不过十之一二雷城纵横各二十里在棱格府西南居人六十万为英国第二繁盛之区　英吉利博通明格城周三十余里内外皆制造铜铁等器贩运各国烧煤甚多天多阴雨　英阿尔兰德布灵都会男丁十一万五千余妇女十三万　英伦民数二千二百七十一万二千二百六十六名口女多于男约五十九万苏葛兰民数三百三十五万十八名口女多于男约十五万阿尔兰民数五百四十一万一千四百十六名口女多于男约十四万其民数并各国旅居者计之

荷都街衢洁净楼宇高者四五层颇修整河道甚多皆直而长树林繁密民居质朴市中以两犬驾小车售物　荷兰北都安特垣周三十里有河百余道大小舟船处处皆通通都桥梁七百六十座河之阔处舸舰迷津商贾辐辏为欧洲大都会　荷兰河渠纵横田畴沃润平原草肥便于牧养而柴门临水屋后系舟颇似淮扬风景　汉博尔欧州民政小国客寓楼舍临湖宏敞无比湖宽广数百亩东西桥梁相望楼阁围绕如环画船数十往来其中有西湖风景　瑞典云居平地有左右皆湖长一百七十里人民稀少路多石块林木欹斜[地]湿多坎坑十里不见一人天时频雨　瑞典都城周三十里居民十八万街市房屋与英法同　俄罗斯阿剖即芬兰国旧都地方居民一万五千余板屋相望楼舍不过两层亨心佛耳思即芬兰都会其居民二万五千楼屋稍多园亭亦佳　俄罗斯阿剖地方水少山多船行湾曲河口有大桥甚整齐　俄罗斯属威不尔克屋宇不多居民不过六千而山水幽深园林雅致　俄罗斯克龙斯大炮台三座鼎峙海中有虎踞龙蟠之势闻咸丰四年英法兵船至此不能进攻始回俄都人辐辏街衢宽大周五十余里居民五十三万六千楼阁高峻宫殿辉煌足称各国都城之冠俄罗斯北京周五十五里居民五十三万六千南北一街长二十余里街心铺石宽三丈以走大车两旁铺以厚木宽二丈以走小车又两旁以细石砌路四道宽各一丈余以通行人店铺高峻街巷繁盛俄都至布国中过山洞二处一约十里一约二十里又过一铁桥长二十丈高三丈阑干高丈许作花幛形中走轮车阑外小道二以通人马布鲁斯马林博尔铁桥长三里许高四丈两旁作花幛形费金钱一百五十万布鲁斯都城周三十六里居民二十余万街市整齐楼宇高峻德意志伯灵都城在士普里溪上通爱尔泊河以达波罗的海居民一百万附郭二十五万为欧洲第四城池高于海面九十八尺旧城在士普里河右即今王宫迤东一隅道光十年后贸易兴寖为要城地皆沙碛全赖引水供栽种汲饮又无山石造屋以砖陶埴颇胜城中衙道纵七横十余横街之温德尔得令登街宏丽喧阗甲于全城是街东抵大王宫以旭落士桥通之桥列古仙石像入西抵白命丁裒之得胜门房屋整齐希腊罗马各式俱备绿阴夹道中为御道旁马道又旁为马车道又旁为步行道市肆罗列士女如云新旧王宫及储君宫博物院军器院肆大学书楼画院戏园蜡像馆咸在焉得胜门砌石为门五道建于乾隆五十四年计费金钱七万五千上有神女御四马铁车其南半里有来伯吸士街房屋市肆稍逊于温德尔得令登其纵街则以福尔得利街为最长贯城中一千一百四十丈有铁道马车房屋较逊其东平行数街如沙路屯马格分则较短惟其西之维耳令街自得胜门内折南斜东工整宏敞为纵街之最亲王府　府大衙署咸在出得胜门迤西为氏尔噶屯之囿　德意志阿欣地方为古城本罗马人所建后削尔蛮王居之西历八百十四年王殂为自主之城其礼拜堂乃罗马规制为德国营造所宗式城北有高山其迤西绕至城内地多硫泉铁道自北绕出东南车场在其城南居民七万五千灯火万家居然都会也　德意志谷即地方沿来因河西岸为德国第六通商大城西历五十年行比阿民所筑后为下日耳曼城都一千二百十二年为自主之城一千七百四十九年地属于法及拿破仑败地属布国居民十三万河东为德次城有民万余铁道自西北隅渡河而过大铁桥长四百十二迈当上层过汽车下层过马车两旁可步行俱麂眼铁楞隔之两端各有国王铜像为维令一维令四　德意志汉奴之地方本为日耳曼大邦之都因一千八百六十六年布亲奥布人既胜遂收其地为一省旧城跨来纳河开拓东北峻宇通衢整齐雄厚有一千七百五十年之古王宫今为布王离宫大戏园博物院礼拜堂无不壮观并临顿乡计之有民九万铁道过城东北屯[ ] (伤)宽广　德意志东北境卜美阿里省城距柏灵七十六英里曾属瑞典一千七百二十年属布为通商要邑以炮台为城在奥德阿江左岸江口为水师泊船之所

比利时都城街市整齐周三十余里户口三十二万有奇　比利时地沃田多南高北低山冈道途平坦　西班牙盖泼非尼士特海中波涛汹涌盖西班牙向北尽处地势深入汇成一大荡与法兰西壤地相接至罗亚尔江口又袤伸而出中广千余里海水奔腾而下驱入荡中回薄奔激乃始折出南趋故此海洑千余里稍一见风则汹涛激浪相助飞腾尤以盖泼非尼斯特为最险盖泼译言尖处非尼士尽也特者地也　西班牙属帕那马之地介南北美里驾之间北自落机大山迤里之帕那马万余里又自此而南接连而为安底斯大山至于南洋尽处又将万里是一大山绵延南北纵二万里而北境横九千余里南境亦横六千余里而中间折腰处仅百数十里然地土虽狭实居东西两大洋南北两大山之要其间山势高下参差当赤道不及一度　美国富庶之区皆萃于东北各省中又以纽约费里费波士登三大城称最费城建于特尔洼河西岸计地四百二十六正方里属喷夕尔费呢阿省外通海港商船可直达城下街道纵横其直如矢宽自六七丈至十丈中一街名伯罗思译即宽街南北长三十余里适中处新建梅尔署梅尔若中国知府闳巨华赡云费一百五十万金各街中砌鹅卵石并仿轮车铁路法平铺铁条专行马车左右稍低夹杂树木行人皆由两旁路往来屋牙或砌红或砌美石自二三层至五六层桥梁多以精铁为之有长至百余丈宽至七八丈者轮车铁路约十余条或穿城而过电线木杆举目皆是有一木悬五六十条者地皆沙土无湿气民房十五万一千余工厂店铺城内居多扯司里汪纳二街贸易尤盛自来水火皆由地底机管曲折高下而至通长计之约二千余里　美国纽约省在美之东北隅南界喷夕尔费尼阿纽折尔西两省北界英属堪纳答部东界甘那的格马沙色士尔洼满得三省西临大湖东南一隅大西洋在三十九省中最称繁富会城名纽约在省之东南隅临哈逊河纵四十里横十三里地候甚寒居人百万屋由三层至七八层壮丽无比车马填塞彻夜不绝河内帆樯林立一望无际电如络轮车须由城内经过者则空际建长桥或于街底穴道即以行街道之制同费城最大者一为第五街绅富所萃一为百罗街多著名铺户贸易之大美士为第一统地球言之与英京法京鼎足而三而屋宇齐整英法尚弗逮盖此城居要道西由志克奇城直达三藩谢司戈城过太平洋通日本中华东出哈逊河渡大西洋以通欧洲水陆商贾无不萃焉河中地名海而给多暗礁水流甚急商船不能由此直达城下须绕出南首而进　美国之东有地名柯伦比尔者美之京畿也在马利蓝之东南勿赛尼阿之东北居二省交汇处最得形势计地二千三百二十正方里京城名华盛顿建于遮次碧海湾西汊之尾东临袍特密河纵横各十里距费城四百五十里屋宇整洁风景幽清天气似江苏道路宽展多用油拌土而筑平坦坚车马不甚多行人和蔼谦逊迥与费城异宫殿官署民居而外园林树木若店铺寻常日用之品皆由费纽两城运来无工厂行栈虽有河通轮船而大商巨贾罕至其处唯电线则合宇宙各都会罔弗通轮路则各省交贯迤西北别一城曰查特汤对河迤南又一城曰阿力克三答盖畿辅二邑也　美国哈佛城在美土东北为甘那的格省之会城纵横各十里东临甘那的格河气候与中国塞外仿佛地土极佳人少疾病街道洁净贸易不大书甚多制造厂亦伙风俗纯正无巨富亦无极贫　美国富庶之区皆在东土密司失毕河迤西直至三藩城约七千里从前白人　西人称土蕃为红人阿非利加人为黑人已为白人俱罕至其地皆土蕃所居赤土黄沙牛鹿逐队自创车路后始有白人往居渐成村落如三藩城恶敦阿马哈等处三十年前皆荒地也　美国都城居民约十一万人费里地费里城八十一万七千有奇

　　六大州说　　　
傅云龙

古无六大州目而有九州岛目译西书者以洲为州而说文有州无洲说文水中可居曰州周绕其旁重川昔尧遭洪水民居水中高土故曰九州岛一曰州畴也各畴其土而生之经籍州训不一或训殊或训浮广雅释言或训聚国语齐语此无专指或训二百里周礼载师司农注引司马法或训里十管子里十为州或训五党或训二千五百家周礼大司徒又州长又载师礼内则或训党乡之属礼乡饮酒注此非大州或训九州岛冀兖青徐扬荆豫梁雍公羊庄十年传注素问注或有幽并无徐梁周礼大司徒注或训四十三万二千家书大传注或训国广雅释诂此非统中外言也然则有无谓天下九州岛乎曰有河图括地象御览三十六引地有九州岛史记孟子传驺衍以为儒者所谓中国者于天下乃八十一分居其一分耳中国名曰赤县神州赤县神州内自有九州岛禹之序九州岛是也不得为州数中国外如赤县神州者九乃所谓九州岛也于是有海环之人民禽兽莫能相通如一区中者乃谓一州如此者九乃有大瀛洲环其外天地之际焉桓宽盐铁论亦本厥说铁论中国者天下八十分之一名曰赤县神州而分为九川谷阻绝陵陆不通乃为一州有八瀛海周其外此所谓八极而天下际焉淮南子行有九州岛又云北方州之圜天后汉张衡传注地有九州岛又有不显言九州岛而实可参证者列子汤问曰四海之外奚有华曰犹齐州也知四海四荒四极之不异鹖冠子天有九鸿异今说矣而今说大州繇二而四而五而六亦异二大州孰谓亚细亚欧罗巴亚非利加最近澳大利亚少远为东一州亦谓之东半球而亚非利加与亚细之不联以红海南二段为界红海北段初陆一线限二州今通矣而亚非利加与欧罗巴之不联以日斯巴尼亚南之日百拉达海峡及西之西利岛西南之极峡海面为界谓南北二阿美利加巴拉马亦天之所以限东西也议掘无效为西一州亦谓之西半球四大州孰谓一亚细亚也中国在其中一欧罗巴也在中国之西北一亚非利加也在中国西南一阿美利加也在中国东详云龙别国名归一表五大州孰谓或分南洋岛谓之阿塞亚尼瀛寰志略辟之矣今于四大州中分阿美利加为南北美利加合众国墨西哥国属北余属南六大州孰谓澳大利亚自为一州也陆居全地四之一而水居三中国居陆五十之二是居水陆二百之二也陆少水多与水中可居之训符然则作洲乎曰州洲古通用字诗在河之洲说文作州说文水中可居曰州汉地理志州同　尔雅释水书舜典[左传] (传左)文十年哀二十二年释文骚注国语方言诗鼓钟疏汉贾捐之传注后汉冯衍传注淮南地形注文选注释名一切经音义十七引尔雅孙注皆作洲然则洲亦未为非而州胜

　　欧洲各国开辟非洲考　　　
李提摩太

按三百年前欧洲船只初不甚大故出游外地者亦不甚远然讲舆地家常言地是一球若向西行将来必东至印度于是常思至印度限于路远殊觉怅惘嗣又得一快捷方式欲至印度方住乃直向西行久之忽至一地方以为印度也乃不意竟为亚美利加洲较欧洲地大五倍土膏而腴地广而人亦无多欧洲人乃渐有迁于是者后为各国开辟几尽而在洲之野人亦渐皆向化二百年前欧洲人总欲采尽地球乃又至一地名奥大利亚洲较欧洲地有三分之二其地亦有野人而不甚多欧洲人又有迁于此者据地开[垦] (恳)后欧洲以此为发遣罪人之区其地出金矿开此矿时欧洲人来此作工者亦不少其地尽为英人所有外又有亚非利加一洲数千年前虽为欧人所共知然因其地近赤道瘴疠甚虐非壮实之人不敢往是以未能深入此地较欧洲有三四倍之大人数大约有欧洲三分之二近数十年始深入尽探其地中黑人多向未受化以杀人放火掳人为奴为业良善者常受其虐残暴不可言状百年前有荷兰及英人命将出师先往亚非利加南隅辟地渐成小国野人亦渐知教化近十余年来比国悯非洲内地之受暴掳掠也乃于非洲中地辟而立国名曰孔戈设塾以化导之又近七年内有英法德葡意西诸国几将非洲膏腴辟之殆尽所余者多半沙漠火山不生草木之地耳然诸国各据地于此苟无和约以为限制亦乱阶也今按英法以前据地为限至今有更改之处乃各派官员前往勘界又立一约凡教师至此[宣] (彼)化彼此不相禁止而且宜保护焉英德又立和约两国所据之界东西南北勘定甚细中有一河道系两国公用前比国立孔戈国时有不纳税之地若干今英德所定和约仍照此章定为制凡两国埠口商人以前在此为商者照常为商毋得禁止又传教人在其地传教亦不可妄禁又有一地本回王所辖后其地多半归德少半归英至是回王献地于德德则估其地而偿以银属英者仍归英缘早年英有一海岛名海利戈兰近德之口岸德人欲之而未能至是德以非洲之回地属英者业偿回人以银而仍送还英英人遂以此岛赠之他国立和约亦仿此由是亚非利加一洲尽为诸国所据其地所产之粗货如牛羊毛之类尽发欧洲制成精细之物又发回非洲售与其人所谓两有益者非与又其人向受犷悍残暴之酷自诸国据地宣教渐化其凶悍之气由是人沾教泽无复有残害之风是诸国之大有益于非洲也今将各国所据之地数人数列于左按英所辖各属之地大小十九处共二百四十四万余英方里每英方里合华里十方里人数大约有三十九兆之谱每兆即一百万法人所辖大小九处共二百七十八万英方里人数大约廿二兆之谱德人所辖大小四处共一百万英方里人数大约 [有]五兆葡萄牙所辖大小六处共九十万英方里人数约有五兆余西班牙所辖大小四处共二十四万余英方里人数约有四十四万之谱共计非洲地为诸国所辟即此数十年内已有十之七八矣然以上地数人数但即西国册籍所载不过言其大概各遣官勘定界限实数方为的确至去年各国立约不许越境相侵各守各境相安而已由是观之伊古以来辟地如此之多而且速实属得未曾有苟非非洲内地之人愚鲁粗悍无大知识何至如此一大洲尽为他人所辟哉虽然其地之犷悍凶暴向未沾化自诸国据地以后设塾宣教使之渐知礼义又复教之制造使之共有衣食之益将来能养十人者皆可以养百人而无难焉是诸国教民养民之新法不但有益于己而且有造于非洲者亦非浅鲜矣

　　非洲不能养民致失广地说
古之善治国者亦惟求其养民而已书曰民为邦本传曰有人此有土有土此有财历观中国三代以降大都开国之君以得人而昌失国之君以不得人而亡史册昭然班班可考强邻渐逼害已滋深利源不开地将安保有心人缅怀时势目有所触耳有所闻诚有万难安于缄默者请即非洲失地之事约害之考亚非利加洲为地球五大洲之一共有一千一百九十万英方里方诸中国十八省大可六倍而埃及与洲北岸数处之外皆黑人所居天下五大洲惟此一洲政教未开人皆蛮蠢统计全洲人数实难确切查考约计有一百八十八兆之多其人暴戾恣雎率皆不遵教化以杀争夺为能事又有土耳其亚那北等国时买其黑人为奴当虏掠之际屠戮生灵焚毁庐舍极为可惨可悯惟以僻在遐陬前数十年道路不通声教未达尚无人知嗣有欧洲人游历至彼始悉底蕴回报各国君若臣各惄焉伤之会议各国申明约章禁止掳掠黑人为奴讵意屡禁不遵因于十四年前复设新章分兵驻守非洲各口岸严加查察从此葡萄牙西班牙法德意英等皆相约不准带人出境而掳掠之风始绝虽然堵于外终未靖于内其内地各酋长仍彼此争夺掳掠无复人理欧洲各国亟欲拯民于水火之中不得不率兵至境为救人捄澈之计所有十四年内欧洲各国新得非洲地土虽未能得闻其详然考究之余亦可略见大概统计法国得地二百余万英方里英国得地一百六十二万英方里德国得地一百余万英方里意大利国得地三十六万英方里西班牙得地二十余万英方里葡萄牙得地十六万英方里共合六百余万英方里较之中国十八省之地约多三倍此乃欧洲各国十四年内所得非洲地土数目也但非洲前已有地为他人所管现除他人所管之地非洲本管地土仅存二百五十万英方里以上各节皆英国太晤士报所录噫由大而小由强而弱皆由非洲人之不知利害自促覆灭而已故俄国前以铁路侵地仆尝因其能以铁路养民故推广得地曾着为论说以当遒人之木铎俾举世闻声警觉顾或者曰泰西各大国互相嫉忌彼时俄国得人之地何[以]不虑他国蹑其后耶而他国亦何以甘心相让耶抑知俄国得亚洲之地与各国得非洲之地皆彼此议明各行各事耳或又曰亚非各国之地何以不能自守为人所得是无他盖因不善养民之故耳试观水旱之灾民以饿死掳掠之患民以杀死而泰西则能尽除其害兼有养民保民之功是虽欲不令各国之民心悦诚服势必有所不能虽间以天主耶稣神道设教然开辟不得不然所以泰西大国得地之事关系匪浅即此十四年中已可概见故不得不缕述其故俾今之官商士庶留心时事不致终身于睡梦之中庶几中国及早讲求新学收保国养民之益筹强兵足食之谋勿狃旧章勿拘古制变通尽利成效自征夫如是则自强有基即兵害亦可少纾矣余睠怀大局目击时艰既有一得之愚敢畏再三之用竭献曝微忱所愿身膺重寄者不以鄙野而忽之是则蒙之厚幸也夫

　　日本疆域考　　　
沈三

日本在中国东南去台湾二千里据四大岛及诸小岛以为国地势自西而东首南岛次中岛西岛又次北岛当纬线赤道北三十度至三十五六度之间经线　京师偏东十一度至二十七度北接俄罗斯之细比利亚东南枕太平洋西与朝鲜满洲隔海相望绵三千余里宽仅百里或二三百里统计面积得二万二千九百二十方里其形如巨鲸矫首横卧海中掉尾而曝腮所分八道山阴山阳其首也南海为其领附近之隐岐别出则鬣也周防海口介乎其间犹若口然而纪伊淡路附在中南两岛之旁恰似鱼之曝腮畿内东海北陆三道乃其身也熊登佐渡耸出脊间又似鼓翅他若安房侧峙伊豆横伸是非足而何全国旧分一畿七道明治之初攘灭虾夷乃更为八其间最大者曰中岛一畿五道在焉居中者为畿内畿内西北临北海者为山阴与山阳相表里而依内海者为山阳又北海上当畿内北者为东山为北陆其与畿内并而滨东海者即为东海是六道者相为联属无间隔者也南岛之地突出海中旧名四国今曰南海其地在畿内之西南西岛地并中岛古号九州岛现为西海西海之北是名北海为虾夷故地即北岛也此外小岛若小笠原隐岐对马千岛四者尚可郡县其余密若繁星小于拳石无关轻重可弗载纪焉传言倭在东海其国百余乃阅彼史王居之外畿内一道仅分五国南海道分六国北陆道分七国山阴山阳两道皆分八国西海道分九国北海分十一国东山道分十三国东海最多亦祇十五国益以壹岐对马二岛国小笠原桦太琉球三附国总计盖八十七国云若夫府县郡之制则府以王居岩邑通都大城而立县因政事便宜而划郡以地理田亩利便而分大小统辖无定在也如东京府辖武藏五国而三国属于邻县大府辖摄津七国京都府辖山城八国而丹波三国乃跨两道县之分虽多一国为一县然亦有一国分二县数县者一县合二三国者郡之境视县为小每国必有十数若二三郡者不多见也郡之属有所谓村者每郡数亦不等以境地甚小随意区划无容心焉故三府六十县六百三十一郡之下至有村七万一千二百一十六之多也　注按日本经纬而度虽如上所云然洲外诸岛有远出其限者如小笠原之北已逾纬线二十六度其东经线亦过三度至桦太千岛则更在纬线北五十四度经线东十一度之外矣近夷琉球强入版图其地在纬线北二十四度经线西一十七度赢缩悬殊万难折中盖日本之为国实大小岛屿之攸赖其间或远或近或有可凭恃或无足轻重不一其地记者祇就其大者要者测之余可无烦表志故其度数之不匀有如此云

　　大洋海大西洋海印度海北冰海南冰海考　　　
杨毓辉

天下五大洲陆居四分之一水居四分之三五大洋又海水之至阔者也按大洋海在亚细亚南北亚美利加之间宽广为各海冠大西洋海环绕三洲东尽欧罗巴阿非利加西尽南北亚美利加印度海南望南冰海北尽亚细亚之南西至亚非利加东抵澳大利亚北冰海横三大洲之北即欧洲亚洲及亚美利加洲南冰海在南极下其北有数岛此其大略也请考其详考其广狭则大洋海为最广计南北二万二千里东西三万里绝长补短总计四亿二千万方里盖几绕地球之半矣其次则南冰海总计四周共得二亿五千万方里再次则大西洋海东西狭处五千里阔处一万六千里南北二万五千里总计二亿二千万方里再次则印度海东西一万三千里南北略同总计一亿五千万方里最小为北冰海面积甚少不过二万五千里而已考其浅深则同一海也而此处与彼处迥异今时与昔时或殊盖海底有高有低有增有减故其浅深靡定也浅莫浅于大西洋北境仅英度二千余尺其在鸟否顿兰之南则深计英度二万三千四百八十尺最深为南大西洋如梯厘士丹亚子夏岛与厘澳呢布拉打海口皆深英度四万零二百三十六尺大洋海于日本旧金山一带深英度一万尺有奇于檀香山智利一带深英度一万二千五百尺于新金山纽斯兰一带深英度七千五百尺若印度海及南北冰海自二千尺至万余尺不等是其浅深至不一也考其气候大洋海正居热带风静波平怒涛罕见故西人称为太平洋而又多恒风恒风者由寒带吹向热带方向恒偏于西航海遇之异常利便所谓贸易风者是也大西洋海自赤道流至欧西水气恒热故纬度虽与东同而气候之热则过之印度东北海则多飓风其风旋转圈径大至数百里能吸起水气成空管之形用炮轰之则散北冰海去赤道已远阴凝冱结春夏亦寒未秋而冰已结至冬则星不隐日月不曜人畜蛰伏海冰悉若邱陵南冰海亦然其冰常不消化时或裂断倒海中浮出水面约数十尺寒冷可知矣考其源流大西洋海居四海之中北越冰岛及代裴斯水峡与北冰海会南与南冰海会东越好望角与印度海会西越巴他峨拿与大洋海会是五大洋之源实合也且其分流甚多如黄海东海扬子江珊瑚海新西兰海俄何特斯克海令白海斐次洛异河卑良河弗邻打士河叨勒斯峡卡喷塔利湾不力斯秃湾皆由大洋海贯注地中海黑海黄海喀立皮安海赛因河卢尔河加伦河斗罗河爪达几微河德克河尼日河赛勒河赛内加河冈比河兰日河他尼咢河拉不拉河亚马孙河勒诸河多干定河圣螺楞斯河瓜底亚那河哈得孙峡扶洛必沙峡维斯开亚湾墨西哥湾拖度斯湾圣马提亚斯湾圣若尔日湾皆由大西洋海贯注其通印度海者则有阿勒富海红海板大海弗罗力斯海瓜哇海澜沧江广南海湾马大拉隆湾孟加拉国湾德拉哥湾比发拉湾三比西河鲁非日河莫三鼻克峡麻剌甲海峡巽他峡其近北冰海者则有比湾加拉湾勒那河加拉河日尼塞河北酌拉河若南冰海则一片汪洋惟连各大海而已

考其岛屿不可胜计就其大者言之则大洋海四周如东洋岛喀剌中斯克岛白令岛铜岛遏吐岛幌筵岛恩称古丹岛千岛择捉岛国后岛小笠原岛里克德俄罗岛莫勒耳岛吧特洛西尼俄岛拉达克诸岛麻绍耳诸岛拉里克诸岛马利亚纳诸岛瓜汉岛喀罗利纳斯岛雅魄岛丕留诸岛马中岛塔剌威诸岛厄利斯诸岛斐济诸岛呢腆底诸岛撒罗蒙诸岛统巴拉岛遏得密拉提诸岛比剌剌岛斐利批那斯岛阿卢诸岛板大诸岛摩鹿加岛素拉诸岛苏禄岛吕宋岛卢依昔亚得诸岛俄耳白尼岛新希不力兑斯诸岛新喀里多呢亚岛那方（专）克岛厚岛南岛北岛悉特喀岛魄邻斯威尔士岛苦引钗洛特-加龙省诸岛万库哇岛可抵亚克岛舒马巾岛乌尼抹克岛乌那剌施喀岛乌母那克岛亚律森岛压特喀岛白路克岛克拉克诸岛力昔安斯启岛加得拿岛搦卡岛瓦呼岛何诺鲁路岛散得维齿诸岛哈歪依岛斯密贴岛罢伯岛倍嘉岛帊卖拉岛翻宁岛克力斯特抹斯岛窝耳嘉岛查维斯岛马耳敦岛边邻诸岛科克诸岛会岛他希提岛费匿克斯诸岛由尼恩诸岛萨么阿诸岛萨歪依岛吧果吧岛友岛马尔启士诸岛奴喀希法岛低岛董噶塔布岛马考礼岛怯尔马德克诸岛察他穆诸岛曼荃亚岛吐布爱岛俄吧罗岛感别岛辟特硁岛丢西岛东岛撒剌斯依各默贴岛克立珀顿岛勒维雅希赫多诸岛屑洛斯岛瓜达卢珀岛噶剌巴各斯诸岛洛泊斯诸岛趁察诸岛圣唵白罗士诸岛呼安匪难特贴诸岛蚩洛挨岛韦令顿岛汉诺瓦岛德索来甲岛何斯特岛大都水土和平大西洋海四周则有匪尔难多坡岛仳邻昔魄岛圣托默岛安诺崩岛西白力兑士诸岛冰洲岛发禄岛舌特兰诸岛英伦三岛克尼诸岛瓦棱沙岛马兑辣岛喀那力亚斯诸岛特尼力夫岛铁岛特尔赛拉岛扶洛勒斯岛阿索勒斯诸岛新着大岛安惕恪斯提岛以得瓦岛圣辟挨尔岛岌朴比里敦岛百慕大诸岛巴哈马诸岛西印度岛圣托抹斯岛喀立伯士诸岛坡拖里可岛特立尼达岛桑维森特岛岌朴威德岛舍尔不罗岛圣德罗岛匪尔难多诺仑牙岛阿森笋岛圣厄勒那拉岛特立尼达岛特力斯答坤雅岛各夫岛其南与南冰海相近处更有南若尔治亚岛奥罗拉诸岛仆克兰诸岛散得维齿诸岛南与克尼诸岛布委诸岛印度海中岛屿亦不为少如锡兰岛苏门答腊岛索可特拉岛辣客代父岛麻代父岛察各斯岛赛舌耳诸岛马黑岛亚密兰诸岛可么洛诸岛圣马利岛噶勒噶岛阿友特洛斯岛毛里削斯岛不尔奔岛洛得黎格岛由尼恩匪耳森岛魄邻斯以得瓦诸岛克洛屑诸岛怯给郎岛抹克多拿得诸岛圣保罗岛新唵斯特耽岛呢可罢岛安答拉岛可可斯诸岛克力斯特抹斯岛巽他岛友克尼尔岛俄尔必恩岛皆附近印度海他如爱翁岛熊岛力亚可夫岛新悉比利诸岛发的伊夫斯可乙岛别耳可夫岛廓特耳诺乙岛圣安得留诸岛厄日岛和魄岛钗耳斯岛喀理诸岛可堡岛维克拖利岛友塌斯特岛墨耳微尔岛拍特力克太子岛力又得岛新森拉岛皆近于北冰海者也拔里你岛怯母魄岛斐力魄兰岛南舌特兰岛斯可厄诸岛皆近于南冰海者也可见五大洋之岛屿甚繁也考其物产大洋海水族如鲂鲤鼋鼍不可枚数又多珊瑚有无数小虫能积成珊瑚岛或正圆或椭圆其形不一甚为奇异大西洋海多鳄鱼并有生电膳鱼及海犬近英伦岛一带则多青鱼来时成队又鱼可取肝作油以疗虚弱等症与地中海相连处有撒尔丁鱼长二三寸欧人捕之每盒装十二尾运售各国另一种鱼长丈许重八九百斤其大如此印度海中除鱼类外并多蚌蛤近锡兰岛一带其蛤悉有珠印人设官总其事每年获珠值银六七十万其利可谓普矣北冰海鲸鱼最繁海犬海豕次之其土人捕鱼为食海狗皮为衣鱼油为烛英法等国有鲸船百余艘在彼捕鲸得鱼骨及油获价甚巨鲸大者能覆舟故捕鲸甚险南冰海除鲸鱼外并多木勺鯆蛤蚧等物种类甚多捕之者亦络绎不绝也且夫大洋海大西洋海印度海北冰海固尽人所知也独至南冰海浅见者犹或疑之谓南方主离不当有此冰海不知寒暖以赤道为主由赤道而北四十三度四分为黑道去日道渐远故北冰海之象成由赤道而南四十三度四分为黑道去日道亦远故南冰海之象着试以火镜取太阳之火午时则速而易申后则缓而难以此推之可见当赤道则热近两极则寒夫何疑冰海之不宜有于南哉

　　外洋疆域言
英属加拿大在北美洲殆居其半与日本隔一衣带水耳海上四千三百四十三海里东西四千英里铁路一万六千余英里然其人民极寡虽在城府不过一二万之间商务殷盛人文最盛之都会亦不出于十万也然此等都会互相隔距自晚古巴至尼克约千五百英里其中惟有一都会曰卡利伯兜克人约二万四望皆旷野茫漠连天其气候亦南北不同如麦尼得巴当严冬之际寒暑表零度之下六十度当盛夏则或至百十四五度恩大利我州在加拿大之中人文最盛商务最殷其地与美国相接故居住其地半为美国人民互相贸易盖加拿大之与美国贸易情形当于此地知其大要也英国疆域之广诚古莫与京矣英属加拿大记
 
　 
卷七十二　洋务四外洋邻交

　　察看英法两国交涉事宜疏　　　
薛福成

奏为微臣分驻英法数月察看交涉事宜谨陈梗概恭折仰祈　圣鉴事窃臣在法国英国比国呈递　国书已将各国互敦和好之意陆续据实　奏报在案惟闻义国罗马都城一交夏令瘴气甚重该国王及其外部大臣等皆避暑在外必俟八九月后回都办事臣是以暂缓驰赴罗马稍以其暇详阅接管案卷联络议院官绅谨将见闻所及为　圣主缕陈之窃惟数十年来西洋诸国惟英法与我中国素多龃龉一二强邦迭起乘之事变愈从前英使如威妥玛巴夏礼等法使如巴德诺脱等尤窥知中国情事狃于积习动辄要挟句结他国协以谋我与之以利而不知感商之以情而不即应绳之以约而不尽遵其所由来非一日矣臣尝观光绪三四年间旧牍前使臣郭嵩焘初到之时枝节不少口舌滋繁有明系中国自主之权而妄思侵碍者有明系彼国订行之款而不即照办者盖彼之商人惟利是视不顾大体而公使领事向恃中国无驻洋使臣与彼外部辩论往往逞其一面之辞要求迫胁惟所欲为今则事势既异于前威巴诸使或退或死狡谋斯戢积案稍清臣尝与英法官绅往来酬酢察其言论多有联络中国之意不复如昔日之壹意轻藐推原其故厥有数端一则越南一役法人欲索赔偿竟不可得至今法人议论咸咎斐礼之开衅恨其得不偿失各国始知中国之不受恫喝也一则十余年中冠盖联翩出驻各国渐能谙其风俗审其利獘情意既浃邦交益固也一则中国于海防海军诸要政逐渐整顿风声所播收效无形且近年出洋学生试于书院常列高等彼亦知华人之才力不后西人也凡此数端皆系　圣明措注因时及内外大臣尽力经营之效臣愚以为乘此振兴之际遇有交涉事件可以相机度势默转潜移稍裨大局大抵外交之道与内治消息相通如商税受损则财用不足矣教民横恣则吏治不饬矣海外之华民保护不及则　国势不张矣内地之土货营销不远则民生不厚矣此在任使事者设法维持随宜筹措虽旧约骤难更改而情势或可变通臣拟于兹数者审度情形俟有机会大则具　奏请　谕旨遵办小则函咨总理衙门裁酌总期捷声息而通隔阂收权利而销外侮仰副　朝廷委任之意抑臣又闻外洋各国使臣互相驻皆以得见君主为荣君王亦必接见以示优异　皇上亲政以来各使以未觐　天颜疑有薄待之意不无私议屡见英法新闻纸中将来恐不免合力固请似亦当筹所以应之也所有察看交涉事宜理合恭折密陈伏乞　皇上圣鉴训示谨　奏

　　德奥义合纵俄法连衡论　　　
许克勤

尝谓欧西诸国大小相维迭为雄长一春秋列国之势也而迩年以来德奥义合纵俄法连衡则又将有大战国之机何则德本普鲁士日耳曼两国也普东日西境壤相接处欧洲之中至同治间始合为一曰德意志光绪纪元德大破法由是其名大着奥地利在德之南初亦为富强之大国自为法撒所合攻到削其地所以普虽亦败奥而奥终向德焉意大利又处奥国之南都于罗马即汉所谓大秦也自明以来法屡取其地故今之奥义非法敌也法兰西居德之西其俗尚豪侠好勇而喜斗而又深憾德之俘其兵入其国罚其银而虏其君也无一日不思整军经武以湔雪其前耻法之仇德也愈深德之备法也亦愈严昔德大将毛奇之言曰欧洲各国令皆整军容搜军实法国更养精蓄锐深防有鏖战之意斯言也可见德之备法者严也夫德以备法之不得不严而为未雨绸缪之计以与奥义为合纵是势所必至[理所]固然其无足怪乃俄又与法为连衡者何哉曰法非俄不足以拒德俄非法亦不得以遂其欲俄之为国跨乎欧亚袤长二万余里土地之广环地球无其匹法有见于此以为有俄之援而奥义不足齿也由是制德俄助之而德无不可制即不欲制德而德东忌于俄终不敢连兵西向而以一矢相加也所谓法非俄不足以拒德者此也且俄与德有姻娅之亲为甥舅之国法若发难于德俄宜从而捄之而俄不之顾者与法联盟俄亦有三利俄尝攻土耳其矣英法捄之卒不能灭法既助俄则英亦不能捄土是俄得以蚕食于欧也其利一俄尝欲窥伺印度以夺英人之利法既连俄必不助英则可以得志于印度其利二更或俄窥西藏法窥滇疆我中国将有应接不暇之势否则二国连兵可以水陆夹击以谋取高丽其利三观于西伯利亚之铁路俄汲汲于营造而法人既占越南又有屯兵之所此固未可知之数而不可不思患豫防者也是俄法之连衡不惟一德之患抑将舍西而趋东置欧而图亚而重我中国之忧矣所谓俄非法而不得逞其欲者此之谓矣试思德皇之立两朝于俄以求援于俄而卒不可得以彼婚姻之国而犹漠然置之其为中国也哉故将来干戈之作不在于欧即在于亚而其为大战国之机固已于德奥义合纵俄法连衡见之矣虽然俄而有事于东方人皆畏其为虎狼之秦而吾以为不足畏也中国地大物博非彼土多不毛之比也且人材辈出忠义勃发非彼桀骜不驯之侣也今虽有哥老会匪与洋教为难易以启衅而非若彼之结党横行目无君上之徒也诚及是时励精图治内省无益之费外成必胜之军则他日天下有事观衅而动也可已熟于天下形势异乎七雄策士挟纵横长短之术徒骇流俗

　　五国论　　　
叶瀚

呜乎今之中国诚不可无自强之日亦并不可失此自强之机也向之持远交近攻之说者不合英以拒俄即合俄以惎英二策虽善然今日西国之局大变又不足恃矣合英以拒俄则今日英方自保之不暇何能为中计也欲合俄以拒英则中之利即俄之损俄人早计之周势必不能合也为今中国计非自强不可亦舍今而不图欲再遇其机不可其机何在在于德奥意合纵俄法连衡德奥意之合纵也于中国光绪丁亥年始德相俾司麦主其谋意辛里斯奥安得兰息二相辅其成共约三条立限六年其目因密约外鲜知者惟闻其大意三国凭此约互相保护一使俄不得逞志于欧洲一使法不能修怨于德其约之限期至一千八百九十一年止先是德相去位意相继之奥相以病终各国虑其约解嗣又展限六年庚寅年各西报已言之云约由奥相主稿而德意二相[酌](约)之辛卯年西七月新报云德奥意三约展限之说各已允洽签押施行其中条约不无增损而此举实关欧洲太平之局其中条目仍未周知亦密约之刻然也此德奥意合纵之情形也惟然三约之国遂大为法人所忌欲连俄为报怨计俄则乘机与法合意欲[窥](规)取土耳其然后倾奥以覆德也而衡局以成庚寅五月法大报刊有一论云俄若与法连盟欧洲益可无事辛卯七月西报明言其互立辅助之约又八月三日英伦敦有电致各西报云俄法所立之约由法专主其稿由水师提督面呈此事也询之法人明言其有询之俄人力白其无他西报或言有或言无甚或言其条目若何密约无外泄理此不足信而其有约则明甚不然法何以屡允俄贷债也俄何以屡购军火于法也两国兵轮来往何以君主亲致敬也此俄法连衡之情形也继此与德奥意合者有瑞与丹国与俄法合者有西班牙希腊收费牙荷兰漫德泥牙惟英不与三约亦不与俄法之约意欲自保其不与三约也以德奥意仅能拒俄西北不能杜之于东南英苟与德奥意合俄必图其印度以为报复英适自危矣纵约不解则共享太平之福一旦有事则力守东南一隅此英不与三约之心事也法之与俄合不过为修德怨计然俄借法助以倾土耳其则西局全危吾恐法适自獘未见其益也至三约之国意最贫弱修盟以来俨列大邦增兵助饷颇敛民怨意之相臣部臣以此避位新相仅以三约自保不欲争衡将来纵约之解必自意始意既离德奥必转与法合此时俄乘隙而进倾覆土耳其占踞黑海得君士但丁海峡然后入红海地中海先取奥次侵德故德知其然也近颇与法相亲然法怀夙怨貌合神离故衡约必不能解而纵约久不可恃此又各国牵制防维深切危虑之情形也夫欧洲各大国今尚强盛已虑不足抗俄诚以俄地形利便如战国之秦为俄统计一全球约有三策一以师船出黑海得君士但丁海峡就黑海地中海红海西北取奥东南窥英印度令德孤立以僵毙此上策也德奥意约一解俄必行之为路于东北以图高丽东三省从混同江口布船于太平洋以夺高丽日本中国英国之利权以渐图印度印度去而英亦不支此中策也俄若不得志于西北东北路成俄即行之一据伊以观兵青海通波斯以取印度此下策也中能自强英能自保德奥意纵约不解俄不得已始行之然而合纵不解西人之利大非中国之福也俄人志在吞并固不待言不得志于西必逞志于东亦不待言吾所虑者德[奥]意共保于西北英自保于东南揆其情势皆无助中之理蕞尔高丽朝不保暮东北数千里一无防御不足敌一俄俄法相合如虎傅翼不独俄亟欲图中法亦挟俄之势力不得志于德转而取利于中两国并力一援不至中其岌岌可危哉若西国多事诚免东顾之忧矣然俄欲无厌既得志于西东略之念将益炽盛中虽暂能免祸而卒不能免知时者不可不澈底计之也吾故曰中国非自强不可也

　　欧洲时局如战国说　　　
钱文霈

古之战国居亚洲之一隅亚洲而约纵连衡者七国今之战国居欧罗巴洲之全境而约纵连衡者五国尝考欧罗巴洲之形势以德意志之日耳曼为中原而德意志之普鲁士东西两部环其东北西北夹日耳曼北面之左右至日耳曼之东南为奥地利亚日耳曼之南曰瑞士瑞士之南斗入地中海者曰意大利亚此欧罗巴洲各国合纵之大势也至日耳曼之西最强之国曰法兰西日耳曼之东最强之国曰俄罗斯法兰西之西境直界大西洋俄罗斯之东境直跨亚细亚洲此欧罗巴洲各国连衡之大势也尝即此数国论之无数国者要以俄法为最强日普奥义均非其敌而至今日普奥义独能约纵自立者何哉以能谋自强者可使弱者转强强者转弱也夫俄国之素称强悍雄视四方者无论矣即如法兰西以方二千余里之地分建八十六郡其民皆精于算术机巧凡火轮车自来火鎗炮大半皆其所创风俗劲悍兵法谨严号令如山万足一步嘉庆时其国王拏破仑第一百战无前威振西土尝灭荷兰废西班牙取葡萄牙兼并意大利亚瑞士日耳曼割普鲁士之半夺奥地利亚藩国围连都烧俄罗斯旧都其一时之横绝四海盖乎鲸吞之势也乃不数十年至同治中其国王拏破仑第三与普鲁士国连兵构衅血战七月竟至为普所虏遂一蹶而不起卒以议和而罢此其故何哉非普之地本大于法普之兵本强于法也盖普之君臣能励精图治转弱为强是以卒破法兰西之兵割其爱勒塞斯洛七城之地于是德意志三十六列国遂奉普国为主而土奥英俄亦皆惮其强盛修好无间且近国如荷兰比利时远国如波斯日本越南亦皆慕而纳交者焉此德奥义合纵之势所由成也不特此也尝考意大利亚欧罗巴古大一统之国汉时谓之大秦其后衰微尝为土奥法所并屡灭屡复自嘉庆二十年各国大会于维也纳各反侵地修好息民始定其国为九至道光二十八年萨尔尼的亚王威克妥耳斯马努嗣位能中兴其国于是至咸丰十一年遂合众国复故号结好四邻称强国焉又考奥地利亚当强盛之时日耳曼及义大里亚皆其藩属今者德义崛起遂与奥义国侪为与国然奥国至今犹时为盟长疆域三千余里亦大国也故今日欧罗巴洲之形势德奥义实足与俄法相抗俄法虽有鲸吞蚕食之心而以德义奥三国直界其中互相猜忌互相胁制遂成合纵连衡之局而不敢轻动故欧罗巴洲各国之兵革于今亦得稍息焉虽然窃以今日战国之势观诸昔日战国之势则今日之强俄犹古之强秦也古之并六国者惟强秦窃恐今之并四国者即在强俄也何今之奥地利亚逼近俄疆而衰弱特甚窃恐俄人之欲肆其心者必将自奥地利亚始也居今之势为今之计欲坚其合纵之局断其连衡之势是在奥地利亚之能励精图治转弱为强则庶足以抑强俄云然仅足以抑强俄犹未足以去天下之大患也欲去天下之大患其必以中国为奥地利亚之助乎夫俄国之盘踞于亚细亚欧罗巴两洲也犹之一长蛇也其西界之至奥地利亚者其首也其中间南界哈萨克北界白海一二面最狭其咽喉也其东界黑龙江者其尾也今使以奥地利亚当其首而角之而中国为之连其吭而扼之截其尾而击之俾之节折而体解焉则其连衡之大势可散而天下之大患亦庶几可去矣

　　破欧洲五国合纵连横策　　　
项藻馨

盖尝从事史学旷观古今其国家兴亡成败之机久安则危久乱则治其中发端起伏必早有朕兆之萌消息盈亏循环往复有莫之然而然莫之致而致者然天下之大局大势必数十年而一变非智识高卓者莫能识其端倪而其盛衰倚伏之机升降污隆之运自可于先时推测故子张之问三代因革损益百世可知此非以谶纬术数之学流入异端而据至理以为衡近阅夫今远综夫古即可知其大势故孔子垂暮删书终之以秦誓显谓风会由秦而改与三王五帝迥不相同所谓至诚之道可以前知将兴将亡善不善皆有预兆也大抵国家之运随人心为转移而世运之隆莫如唐虞君明臣良上下一德后世朝纲不振奸邪用事祸足丧邦窃国揽权汉有操莽而国祚移唐有卢杨而社稷震宋有秦贾而人心失主德不张权臣怙恶此亦无可如何之势也太阿倒持则强藩误国梁有侯景而君戢其势唐有朱温而国罹其灾积薪厝火畏战求和半壁江山他族逼处符秦起而晋遂偏安金人寇而宋因南渡一筹未胜全局皆危其余如陈涉之起于蓬茅献闯之起于强寇其乱生于一旦其祸伏于平时苟非老成胜算防之于先未有不猝发决裂者也方今中外同盟星轺络绎五洲万国合作一家舟车往来已遍地球之上繁华纷扰嗜好不同于是各处通商数万里冒暑冲寒虽穷荒极远之区皆欲行险徼幸泰西诸国亦惟知专务财用保护商人其制造格致精益求精心思灵敏遂致东吞西并弱者益弱强者益强创千古未有之奇局开千古未有之奇境故就天下大势而论为春秋时一大战国德比之于燕奥比之于楚义比之于晋法比之于齐俄比之于秦五方并峙约纵连衡其堂堂上国居正朔而大一统者其惟我中华乎纵观大局虽坛坫会盟各守万国公法而祸机之伏固结愈深咸萌乘机窃发之心然而目前尚无事者非力或有所不足而势实有所不能也奚以知其然也盖俄英法诸国地丑德齐外睦内猜互相箝制而莫敢先发也俄与英法讲和未久咸丰三年俄伐土耳其欲灭之英法及萨丁邪救之至六年三月始议和凡连四年大小数十战阵亡及黑海遭飓风冬冻夏疫死者俄数十万人英法十万人为近今泰西一大事米尝大困于英米本英属部英与法构兵久敛饷苛急米人不能堪众推华盛顿为帅拒英英不支乃议和嘉庆十七年英人又入米都英法亦世构兵嘉庆二十年法主拿破仑死之后始和其它国亦在无岁无战争要其终讲和多而兼并少故诸国多数千百年旧国间尝考海外诸国惟米新造外若俄禄利哥之开国也当唐懿宗时英威廉之开国也当宋英宗时法路易之开国也当宋理宗时诸小国亦多久长至日本自周惠王时至今不易姓与诸国无涉不特兼并难即臣属亦不易何则诸国意中各有一彼国独强我国将弱之心故一国有急难无论远近辄助之英尝助俄伐土耳其埃及后悔之英志云坐令土弱俄强至今为梗其意可见盖不仅辅车唇齿之说识见远出乎秦时六国之上土耳其欲并希腊俄英法救之俄欲并土耳其西班牙欲并摩洛哥皆英法救之讫归于和彼于小国犹尔敢觊觎一大国哉津门戊午之事发端于英辄牵率三国而来者无他不敢专其利也惧三国之议其后也庚申之事得当即已者亦惧俄米之议其后也可取而忽舍可进而忽退夫安有兴师动众闲关跋涉八万里之远无端而丢无端而复来哉不待知者而知其不然矣吾故曰目前尚无事矣然就今日而论各大国讲信修睦礼尚往来然皆非出以真诚不过虚与委蛇不肯轻为戎首而深谋远虑虎视鹰瞵俟有可乘之时必不肯袖手旁观自甘覆灭英法富强素着列国征逐独执牛耳然满而必溢忌者甚多即令保泰持盈常恐不能久固德法本为世雠近来尝卧薪各自振作干戈之祸指日可期独俄则垂涎印度新疆各处已非一朝水则驻意北海陆则欲谋朝鲜国人又好大喜功其心叵测是故俄尤为我腹心之患我之所宜注意者当先在于俄俄境毗连亚细亚素与我中国接壤我　朝定鼎之初专　简使臣与之修好勒石为限永定疆界其后俄乘我无备潜将界石屡次迁移据我疆地几至千里矣于是重　简使臣前往查勘旷野沙漠之地荒凉寂寞之乡居人绝少无有知其事者而　朝廷以失地为轻以睦邻为重置之不问便以其间数百里地尽与之俄遂与我实偪处此比来俄之迹已及珲春一带与吉林相毗连而所恃以为鸿沟之隔者祇黑龙江一省耳然江水浅溢之处无事则可对立而遥语有事则一苇可杭而捧土可塞其足恃以为天堑之险哉省中亦无有崇山峻岭深谷绝壁一夫荷戈万人莫当之阻隘一望皆黄沙满目或数百里无居民其足恃以为汤池金城之固哉去岁西伯利亚建筑铁路自彼待斯堡直至于珲春计程仅旬有余日不尤可为之寒心哉近年来　朝廷于东三省特　简办理防务大臣不知者以为斟酌损益固已尽善尽美而有心时务者犹窃窃然忧之一似当今之时处今之世欧洲大局几于固给莫解大有一国动诸国皆动互相牵涉之势其整顿变易有不可终日者其必非无故而然矣然则奈何曰设网而引其纲则千目皆张振裘而挈其领则万毛自整事岂有难易哉所务先耳车无三寸之辖则不可驰门无五寸之捷则不可闭材岂巨细哉论所居要耳为治者亦审乎今日之所至要者而已矣然则其要果何在哉曰以言天守莫要于东三省而旅顺大沽台各海口次之以言夫所以守莫要于足民足民莫要于开垦兴稻田劝蚕桑以深谋远虑而言莫要于保朝鲜以强兵富国而言莫要于创铁路以自强自固而言莫要于练民团以峻防弭变而言莫要于联与国就北边之所同而言莫要于练兵就东三省功效征速而言莫要于屯田而论其终莫要于任贤

曷言乎东三省之为重也孟子曰天时不如地利地利不如人和吴起曰在德不在险人多韪其言三代上尚德故薄地利而不讲三代下尚力往往有因地利以为胜败者是地利又不可不讲矣考东三省固无险阻要隘之区可以据为地利然欲防俄则东三省　国家之门户也今有富人于斯藏赀巨万珠玉宝器充积满堂固大盗所觊觎而窥伺者也我乃高峻墙垣严备守卫使知无[懈](解)可击无隙可乘而觊觎窥伺之心不觉其自息此策之上者也其或我所以备之者不足以戢其邪心盗乃狡焉思逞而守备者犹能奋力抵拒使之不得越雷池一步此策之中者也其或守备者未必足以拒盗而犹可以虚张声势此策之下者也若曰门户去我远无足虑我守我堂奥足矣大盗至长驱直入于是虽有贲育之勇亦难保其无失然后叹前此之过计而继之以悔则失策孰甚焉从可知东三省之为门户其说固无疑议矣然以东三省而论则黑龙江又其门户矣试问果有高墙垣严守卫有以息敌人觊觎窥伺之心乎曰无有也又试问守卫者果能奋力抵拒使敌人不敢越雷池一步乎曰不能也又试问擐甲执兵之辈果能虚张声势乎曰不能也然则虽有北洋水师与旅顺大沽各海口之守备又何异于舍门户而守堂奥者哉吾惧其有后悔也吾故曰莫要于东三省　曷言乎足民也书曰民惟邦本又曰政在养民记曰民以君为心君以民为体春秋传曰民者君之本也夫古之君臣其视民若斯之重者其故何哉盖人主之于民也譬如木之有根水之有源灯之有膏也根深则枝茂源远则流广膏满则光明而人主之于民也亦然民足则国强是故古人于居人鲜少土地荒凉之处必徙民以实之彼岂不知安土重迁为生民所不愿哉第以久要之图不得不如此耳向使勒石分界之际即营经其间使无旷土则俄亦安敢潜移界石而千里之地又何至拱手而授之他人也哉今北地地广人稀在上者不思未雨绸缪有以使之人稠密户口繁多徒坐视其衰败雕敝不以前车为鉴往事为戒此有心者所为深忧而长叹息者也吾故曰莫要于足民　曷言乎开垦兴稻田劝蚕桑也记曰无旷土无游民以明土地不可使有余利人民不可使有逸豫也今中国患财力之不足虽非以山泽之利未尽垦而游惰之民未尽归农哉自来讲富强之术者必富列于先而强次之诚以国既富斯能强国既不富强于何有居今日而言[富]国舍开垦其何由乎　国家休养生息二百余年生齿数倍干嘉时而生谷之土不加辟于是乎有受其饥之人弱者沟壑强者林莽矣小焉探囊胠箧大焉斩木揭竿矣或谓英吉利纵横千数百里国耳惟能涉重洋不远万里垦田拓土生息愈繁国用愈足中国无是故贫其言韪矣虽然近将弃之遑论乎远夫一亩之稻可以活一人直省田凡七百四十余万顷种稻之田半焉其余岂尽不宜稻哉职方氏宜稻之州七今仅存荆扬亦后世百度废弛之确证也西北地脉深厚胜于东南涂泥之土而所种止粱麦所用止高壤其低平宜稻之地雨至水汇一片汪洋不宜粱麦夫宜稻而种粱麦已折十人之食为一人之食且并不能种粱麦乎然则地之弃也多矣吾民之夭阏也亦多矣求富之道莫若推广稻田林文忠辑西北水利说备采宋元明以来何承矩等数十家言大指言西北可种稻即东南可减漕当自直隶东境多水之区始又尝考明洪武三年徙苏松嘉湖杭民无业者田临濠凡四千余户给牛种车粮资遣之三年不征税续徙者亦如是当是时徙民最多今可如其法斟酌而行之更宜以西人耕具济之或用马或用火轮机一人可耕百亩或又谓我中国向来地窄民稠一用此器佣趁者无所得食未免利少而害多以今日论之颇非地窄民稠之旧则此器不可常用而可暂用也劝之董之务有以变之俾北边无旷土而后已顾治田先治水人每诿之于重大而不易行宜以东洋柱开井之法行之则足以灌溉矣数年前总署曾向东洋定购未知何故封藏不用殊可惜也而尤有至简至易之事行之可以收后效者蚕桑是也西北诸省千百里弥望平楚欲收利权莫不宜桑一切弃之其可惜有倍甚于田者夫天下事本难于创始蚩蚩者尤甚十年树木利在日后而费在目前劝种之法宜官为倡导民间有能仿行者呈明给照永不许他人争夺并永不加赋使安其业十年之后桑阴满邦畿矣此不仅近京不甚寒之省当如此即他处不甚寒之省亦可仿而行之七月之诗曰爰求柔桑则豳可蚕将仲子之诗曰无折我树桑则郑可蚕氓之诗曰桑之未落其叶沃若则卫可蚕十亩之诗曰桑者闲闲兮则晋可蚕皇矣之诗曰其其柘桑柔之诗曰菀彼柔桑则周可蚕兖州厥贡漆丝厥篚织文桑土既蚕青州厥篚丝徐州厥篚元缟扬州厥篚织贝则齐鲁扬徐可蚕荆州厥篚元纁玑组豫州厥贡漆枲絺纩厥篚纩则楚豫可蚕孟子树墙下以桑则齐梁可蚕蚕丛都蜀教民蚕桑则蜀可蚕夫北边苟有蚕桑之利稻田之制数年之后稍有成效四方人民必不召而自来地益加人益加众夙昔僻冷荒芜之地一变而为商贾云集冠盖荟萃之区中国之富固可立致而中国之强又可翘足而待也吾故曰足民莫要于开垦兴稻田劝蚕桑

曷言乎保朝鲜也尝考朝鲜一名高句骊僻处东隅南北相距约八百里东西最宽处祇千余里腰狭而首尾皆宽东西南三面濒海西北至　盛京以鸭绿江为界南接吉林东北毗连俄罗斯岛屿纷罗颇擅形胜自箕子受封以后至秦始皇时为辽东外徼汉末公孙度据之寻灭于魏五代改号高丽其后子若孙世世朝贡于宋历四百余年未尝易姓明洪武二年以其君颛表贺即位赐以金印诰命封高丽国王在位二十五年传至子瑶昏庸不德众推门下侍郎李成桂为主更名旦诏许自立声教又诏复号朝鲜迁都汉城旦衰子芳远嗣永乐元年冬诏赐金印诰命冕服厥后世世承袭相传弗替万历间国中有难中朝遣兵平之至我　圣清定鼎燕京高丽望气而首先归顺因颁定岁贡章程内于黄金百两纹银千两米粮一万斛绢绸二千匹罗绫三百匹布一千匹公麻布四百匹纯麻布四百匹楮货大小各千张利刃二千柄虎皮百张獭皮四百张国王或遣使臣亲自赉纳泥首称臣　中朝亦厚遇其主饬颁时宪书归国此其臣服　中朝之意历久不变　中朝亦每遣使臣前往封王感格怀柔彼此维系固非自主之国所可同日语也惟其国家贫弱向祗闭关自守与他国不相通政事之权国主一人操之非臣下所得而妄干　中朝自颁正朔遣封使而外其它绝不预闻盖我　朝待藩属之礼向崇宽大苟非涉于大故一切皆任其自为不似泰西各邦一为藩属即难自主国有大事必禀命而后行也惟高丽逼近东瀛又与俄罗斯接壤强邻窃伺易肇事端而朝鲜之预为筹备尤不可须臾之或缓耳其全境分八道咸镜平安为北二道忠清全罗广尚为南三道京畿黄海江原为中三道风气劲刚北胜于南选将练兵素循古法近日泰西治兵以德国为最善其民兵三百八十万设为班替之法在营训练三年在籍听调三年朝鲜宜变通行之截分南北中三各领以将佐而以专阃大员统之江华通津等岸虽设有炮台平时不加演习一遇寇警始筹备御则炮台之可恃者十无二三昔英将戈登曾筹陆兵之法云购制枪炮祇求泰西通行平等者辅以短刀长矛已足济用但当训练得法统帅得人俟敌登岸多路出截无不可以制胜此诚深知我之情势以立言者也朝鲜如行民兵之法尤当加之于意然陆战固足以杀敌而尤未足以穷敌苟于口门广置水雷谋密而敌不知机灵而我可用但使敌远驶于外而不敢近泊以老其师此苏秦谋六国以战胜于不兵为上策也统筹朝鲜海岸西如平安黄海京畿全罗忠清五道本我海军阅之所旌义为外海要地时以兵轮泊之北卫黄海南顾东海东距釜山口四百里以扼日本海之卫沿疆四十余岛相机策应尤易惟东岸咸镜江原庆尚绵延二十里扼要驻防朝鲜宜出以全力设海疆有事万一难支如壬午六月之役我可出师东渡屯彼汉城分路接应北至咸镜之元山六百里南至庆尚之蔚山七百里东至江原之江陵三百里三涉四百里北境之庆兴镜城明川近遣图们北岸之吉军抽队南渡以援之北青咸兴诸口岸遣奉省练军由渭原达奉天台东北走连德山至北青东南出剑山至咸兴两山雄镇南北巘迭冈重最宜设伏或如安法之役　朝廷庇护刘军给军火济军饷使之一心将事而又虑其兵力单弱以我之劲旅犄角之总之保朝以防俄为先防俄以东岸为急东岸以北境为要其法备海宜陆战堵口宜水雷守土宜民兵决之两言兵法云用我所长攻彼所短而已朝鲜土宜五谷矿产五金近北边民素习射猎苟能富教兼施新猷丕焕则朝鲜可得自全之术　朝廷庶无东顾之忧也吾故曰莫要于保朝鲜

曷言乎创路也中国东南滨海西极二藏西北抵岭而天山北跨黑龙江固亚洲一极大国自与泰西各国通商以来事事仿行西法精益求精轮船电日增月盛至于今日轮泊飞驶于海外电交布于国中独于火车一事众议不同迟疑莫决虽台湾已行大沽已行开平唐山山海关已行然皆系小试不足尽火车之利方令风气大闻士大夫留心洋务者类能指陈其利獘然其中尚有前人所未发当世所未知者事关大局利赖无穷试举其纲一曰吏治可清二曰国是可定三曰属邦可保四曰利权可收再请借箸筹之从来天下之治乱系于吏治之得失各省距京愈远则吏治之坏愈难已君门万里呼吁不闻而大乱作矣有路则消息所传俄顷万里苟贪官污吏病国害民诅怨之词不难采登新报物议胜于白简舆论速于置邮虽不必据为定评援之为罪案而贪墨之利究有所顾忌而不敢明目张胆放手害民则闾阎不致困于虐政矣此则清吏治之效也中国之大獘全在迂拘不化锢蔽日深清议所趋足以维持国是而大局遂成锢疾而不可救药矣有路则十八省不啻户庭士大夫如梦初觉多一明白洋务之人即少一异议阻挠之人风气转移则清议必幡然一变斯中国转弱为强之机思过半矣此则挽国是之效也至于控驭边疆拊循属国尤莫急于路今日安南灭矣缅甸并矣琉球县矣朝鲜则我与俄日共之黑龙江则为俄蚕食其半西藏青海又有岌岌可危之势推原其故皆缘不早设路以资控驭遂致边疆日蹙莫保藩封使早有路直达谅山则东京何致为法据早有路以临阿瓦则缅甸未必为英并有路以达伊则可杜俄人之窥伺有路以通卫藏则可以拒英国之垂涎有路以联络辽藩则东三省何致割隶他人事前不早图维事后虽喋血争之而不得痛定思痛不得不为亡羊补牢之谋此则控藩部之说也若夫洋货值百抽五载入约章固难丝毫加增而于路之运价则固公司操其权彼不执约章以相强也诚能令公司加重洋货之运价以保护中国之货倘洋商不服则永不揽载洋货以拒之彼亦无如我何也如此则洋货必因加价而滞销华货即因运轻而售速似于条约外收回所失利权默寓无形之操纵此则收利权之说也至若速行军而捷转运通百货而便商旅文报可免夫稽迟盗贼可绝夫觊觎信局可收夫贴费矿产可助夫运价固人人所共知不待明言而自喻果能推广行之则通国筋摇脉动而　国势自为之一振吾故曰莫重于创路　曷言乎练民团也三代以上寓兵于农无事则躬耕有事则敌忾诚良法也降及后世此制不讲久矣惟民团则差近之而论者谓民团无济于事军兴以来未闻有民团为国家出力者而实非通论也民团设自民间不供调遣既不调遣又何能杀贼而立功不过自相保护有备无患而已虽然以此而谓民团之无益于国也是又不然湖州之赵忠节绍兴之包义士自备军饷训练民团卒能捍御一方非其功与广东之民团当英人入境时一败之于三元里再败之于三山村且焚其双桅船一艘非其功欤又如澧州之五福团岳州之平江团安徽之庐州团四川之中江团江苏之漂阳金坛团等类皆实事求是不务虚名胜于召募者多矣考德国兵制民除残疾外悉充伍籍法国章程部民能效力者即籍为兵普国君臣卧薪尝国人莫不知兵遂以败法英俄诸国近皆效之盖泰西各国寓兵于士农工商之中有警则人皆可将士尽知兵猝尔征调可集数十万不縻兵费实足兵额至惬至当正未可因其夷而夷之也我　国家设立武科州县取士为数最多而自身列庠序之后往往无所事事为农则可耻为商则无资名虽为武而实无用武之地若一体举行民团先择武生中之可为什长者百人设局训练教以刀矛枪炮等法学成则各教其所辖之十人十人学成又各教营中之人昔吴起对魏武侯曰用兵之道教戒为先一人学战教成十人十人学战教成百人百人学战教成千人千人学战教成万人万人学战教成三军以近待远以逸待劳以饱待饥以主待客正此谓也虽然团既设自民间权宜操之长上使不归地方官管辖恐其桀而不驯宜按名造册缴之官府官府按时简阅果有深知武略者酌保官职以示鼓励其有不知阵法者又必延师教之兼教以御敌立身诸大务以作其忠义之气则锄耰亦可敌忾妇亦喜谈兵国不费饷人尽知兵以之灭敌可也以之御敌亦可也以之自守可也即以之报国亦无不可也自强之基与自固之术孰有愈于斯而且古来名将多出田间卫青牧樊哙屠狗陶桓公燕居而运甓祖豫州中夜而枕戈练兵之地安即不可为选将之地哉而或有粉饰承平之说者曰我　国家政事修明纪纲整饬潢池既无盗弄之变远邦安有窥伺之心若处处练团兵日日修守备不独远人相视而窃笑即民情亦侵扰而不安无戎而城不几流于士蒍之所为乎不知居安不可以忘危久备乃可以无患若各直省举行民团且或视为具文而沿海各处之民团不得不为之讲求盖洋人所畏者不在中国之官而在中国之民则何弗因其所畏而为未雨绸缪之耶

曷言乎联与国也秦之所以兼并者远交而近攻蜀之所以抗魏者联吴而释怨多助者强寡助者弱其大较也　　圣朝抚有函夏韦鞴毳幕之邦问至古莫京犹复　　简命重臣轺车相属于道重之以盟誓申之以条约一视同仁言归于好抚驭之道至矣然而各国之情伪不同强弱互异有可为我用者有不能为我用者试得而约言之如俄人狡诈强悍欧洲之地蚕食殆尽其边疆直接中国东西北三面几至二万里其近边如浩罕诸国哈萨克耶鲁特诸部落皆胁之以兵威实欲尽撤我藩篱若东三省近边之地不独库页岛归于俄即黑龙江所属之穹庐亦多为所割据而且经营回疆侵占伊久视我为弱肉而不能为我用者也日人短小精悍性情坚僻其主亦好大而喜功入台湾议朝鲜废琉球依西人妄生觊觎骎骎乎有得步进步之势此亦不能为我用者也然日之不敢逞志于我者恐俄之乘其虚也俄之不敢逞志于我者恐德之蹑其后也德人以兼并坐大为利其前败丹败奥败法犹且增兵协饷如临大敌者惟欲一挫俄人然后与民休息耳其与我通商之处为数无多而情意尚属密洽是德可为我用者也美国昔年曾与日主争及琉球晓之以顺逆之理耸之以强弱之势大意直我而曲日旋有瓜分琉球之议日主含糊其词遂为力斥其非是美亦为我用矣法人自数十年前拿破仑兼并各国有囊括四海之势厥后一就擒于英十余年前其侄复就擒于德俄人常欲联之法人因畏德不敢结俄而其心未尝不嫉俄也虽前以安南之故见隙于我而欲牵制俄人不得不与之縻英人向以水师之强器械之精称雄长于亚西亚德与法皆不及其于俄人则鄙其武备之不精复忌其疆宇之日扩前既不许泊兵船于黑海后复不听攘土地于天山是固俄人之所畏者也日人之于英尤敬而信之数年以来变制度更服色改正朔一一惟英法是崇是固以英为护符而不敢出其范围者也若英人之于中国前虽敌今则友邦其急急于通商者不过惟利是图非欲扰我民人贪我土地也而且略知信义颇尚豪侠自立约来以于公法研之最熟其曰中国有事各国调停言虽不可恃而亦非全不可信也今日泯泯棼棼纵横为患首宜交德次宜交美以及瑞丹普日和比义奥诸小国皆宜联络输诚结以信义非必藉以外援而荷戈执殳供我驱策第使之不为人助即不啻为我助以彼制彼所谓以毒攻毒也虽然各国宜交而俄与英法遂不必交乎而非也彼以和来我以往战不可也孤立无援与生同亦不可也是宜防患于未然弭变于无形可以信孚[者]以信孚之可以术驭者以术驭之内峻其防外弭其隙虽有敌国外患自无虑矣吾故曰莫要于联与国　曷言乎练兵也从古国家巨獘莫巨乎武备废弛卒闻有警招募而即使之战也孔子曰以不教民战是为弃之夫不教之民尽市民也即韩淮阴之出奇制胜岂驱市人而战乎余谓[操练](掺练)之不可不讲也然观今时[操练](掺练)虽穷年无益于事虽有旗帜而不谙指挥虽有金鼓而不晓进退虽有器械而不堪攻击虽有部阵而不识奇正虽有士卒而不汰老弱虽有手足而不习技艺虽有将帅而不精兵机惟窃操练之名摹仿故事而分立而奔走而喊噪有同儿戏将帅据高案而视之亦不知何以趋跄如此殊可叹也夫[操练](掺练)之法选器械严号令三令三甲驱而用之必能临阵杀贼为国报第操之云者非止操步阵而已也操其技艺使之精熟操其耳目使之不惊操其心志使之不乱操其气使外不畏敌而内不爱身必使弱士可为[孟](诸)贲百人可当万众此操之最上也夫善操之将即善战之将三军平素爱如父母畏如神明上下之情相通兵将之法相习故可与蹈汤火赴深溪然而国有此臣善将将者便当谅其心责其后效假令操之一人用之又一人兵不识将将未必贤临事易将兵家之忌也久任成功乃昔人之所贵顾操之法操器械习攻击尚矣而所谓操其胆气心志者古之人尝试之昔者句践试其民于寝处民争入水火死者千余遽击金而退此岂好生而恶死哉鼓舞振作之效也鼓舞之道固难悉数而贵勇贱怯尤属先图诚于勇鼓绝伦之士贵而爱之礼而重之恩出异常事经破格当者思奋闻者景楚王式怒蛙而勇士至庄公引车避螳螂以其似勇士而礼之夫其似者犹且礼待明有所遇乎今世募兵多冗滥者[爰](受)为揭之冀得精锐庶几有用且将帅或有以兵卒强悍为忧者此尤不识兵情之甚者也自古名将非拔自行阵则皆出身微贱不矜细行兵卒尤多无赖健儿故能强悍勇敢捐躯致敌若皆循循规矩则其气不扬不扬则情中怯虽众将焉用之壮士如虎懦夫如羊牵羊十头不足以当一虎之日虎何必费　国家亿万金钱哉明季边事之败正由书生不知兵挠军情而失事机虽有劲卒猛将而不能用一切以法绳之未见敌人其气先沮此壮士所以灰心而精锐所以销折也近时武人大都习为文貌弃干戈而讲应酬以驯顺温柔取悦上官文人学士尤喜之以为有雅歌投壶之风嗟乎行阵之不及技艺之不讲一闻炮声惊惶无措虽有壶矢百万其能以投敌人哉驯弱如此无宁粗猛粗猛之甚不过强梁强梁即勇敢之资驯之犹可得力一经驯弱则鞭之不动矣且将卒者　国家之爪牙苟无威岂设兵之意昔李广以私憾杀霸陵尉谢罪汉武报书曰报忿除害捐残去杀朕之所图于将军者也若乃免冠徒跣稽颡谢罪岂朕之指哉武帝此言可谓知兵略哉科条繁细武人粗疏最易触犯虽以郭汶阳岳忠武之贤犹且不免乎下此者哉是故驭众之道不外乎简严简者不为苛细责大端而已严者非为刻为酷信赏罚而已今将帅不求所以训练之方而惟悍不守法是虑非不识兵情之甚哉刃不素持必至血指舟不素操必至倾溺战阵不素习而可以操胜算者伊古以来未之前闻今欲一振兵力宜择材能夙着兵机素精者以重仕使之整顿调度拔真才而黜浮冒汰老弱而选精壮持戟之士悉成劲旅有以慑服戎心而后已夫黩武穷兵非圣人之道原不必尤而效之但使吾有隐然之忧战可以必胜也不战亦可屈人也而中国始有以自固吾故曰莫要于练兵

曷言乎屯田也法曰军无粮食则亡信乎三军之事莫急于食矣士必有含哺鼓腹之乐而后有折冲御侮之勇而不然者不战而自溃矣夫人情一日不再食则饥不以时而食则亦饥以数十万之众所费既奢千里馈粮又非旦夕可至嗷嗷待哺安能俟西江之水而苏涸辙之鱼乎是故久守则须屯田进击则谨粮道深入则必因粮于敌此古今之定理也屯田之置始于汉开西域道远饷难乃置屯田吏士夫汉以前非可无屯也三代之法寓兵于农故不必屯自兵农分而兵出力以卫民民出粟以养兵转输千里络绎不已所运既远劳费过半如秦之起负海之粟以饷北河率三十锺而致一锺军得食者能几何民贫士馁公私俱困敌乘其外变起于内如此而安者国未之有也欲无远输之害不得不议屯以万人论分三为守分一为屯给种给牛人数十亩计除众费一人之获可食数人无事之时分半为屯所获益多则一年耕而得三年之食古人于临敌之境有设险开堑置堡立城遏敌之卫以蔽耕者矣烽告警之际伺敌观变且耕且守使敌不能扰我耕获者矣是故可以息百姓负担之苦可以免三军枵腹之忧计莫善于屯田昔武侯伐魏每遇粮运之难不克伸志乃令诸军屯田于渭夫深入敌境耕人之土犹不虑敌之侵扰属我之境又何所畏而不行屯田也哉汉赵充国击先零[上](工)屯田奏曰臣所将吏牛马食月用粮谷十九万九千六百三十斛茭二十五万二百八十六石难久不解摇役不息又恐他夷卒有不虞之变相应而起为明主忧且虏易以计破难以力碎也故臣愚以为击之不便计度临东至浩亹虏故田及公田民所未垦者可二千顷愿罢骑兵分屯要害人二十亩充入金城益蓄积省大费帝从之而平普羊祜之镇襄阳也与士卒垦田八百余顷其始出也军无百日之粮及其季也乃有十年之积唐郭子仪之镇河中也患军中乏粮乃自耕百亩将校以是为差于是士卒皆不劝而耕野无旷土军有余粮宋将如岳武穆吴玠等皆兼屯田大使由是观之无代不屯无屯不富赵充国所谓内有无费之利外有守御之备岂不信哉今八旗生齿日繁世复一世尤难亿计孳生无穷兵额有定其何以支恐养之适以窘之也周之丰镐亦画井田汉之丰沛无过赐复矣不闻　龙兴旧区世世子孙仰食县官之理应请仿照干嘉间伊锡伯营之法推广驻防膂力及格者为兵不及者为农分地兴屯成熟之后永为世业勿惑于止能荷戈不能荷锄欺罔之说其愿别置田产者听其余驻防之兵可以分半为守分半为屯相度地势给[种给]牛人数十亩别以一人统其众遇简阅操练之期则执械入伍仍不荒其攻击战斗之技是有事则兵力依然不薄无事则增此数十万人之食其利益岂可胜言哉吾故曰莫要于屯田　曷言乎任贤也四臣在齐而邻封不敢侵慕容垂在燕而秦王坚不敢谋是故一贤可退千里之敌一士强于十万之师谁谓任贤而非当今之要务也天生贤才自足供一代之用不患世无人而患不知人不患不知人而患知之而不能用用之而不尽善夫知之而不能用用之而不尽善与无人等知人者先询其言次任以事若以为能言者未必能行而遂弃之则不能言者亦未必能行道在听其言而观其行耳夫磊落奇伟之英得试其才其作用自别凡流大试则大效小试则小效非碌碌无足见长者也第碔砆乱玉[令](今)人易眩倘轻信其浮夸之词而遽试之此房管之所以误唐而刘秩之所以误管故大任未投先授之事其号令果明肃也其治事驭众果严整得法也其三军之心果爱且畏也若是者贤矣万一谤言入耳未可遂以为非盖认真立事之人必不便于人之私而为人所憎必默而听之徐而索之其真与伪自昭也真则不妨屏弃浮言而自行酌量伪则显罪言者以谢过则贤士益励宵人结舌夫匹夫事出非常欲拔擢之不可以常情窥不可以常例拘凡其情之所欲事之所为苟无伤于道理者吾且受之若谷应之若响彼既不掣其肘其作为必有可见者矣甄别贤豪法无踰此而谦恭下士之礼尤不可少军以士为轻重士以礼为法留得其人而折节礼之推诚待之厚以破格之恩隆以望外之典而士有不鼓舞激劝为乐致死者从古未有也今以我中国天时地利物产无不甲于地球顾不能伸于诸国之上者则非天时地利物产之不如也人实不如也然彼人非重瞳之奇我人非三尺之弱人奚不如则非天赋人不如以也所用不如耳天赋人以不如耳耻也可耻而无可为也所用不如可耻也可耻而有可为也夫所谓不如实不如也忌嫉之无益文饰之不能勉强之无庸道在实知其不如之所在彼何以强我何以弱必求所以如之仍亦存乎用人而已矣且创法难守法尤难吾所言若足民若开垦若兴稻田若劝蚕桑若保朝鲜若创路若练民团若联与国若练兵若屯田法良矣意美矣苟得其人而用之行之以渐持之以恒虽曰纵横为患数年之后亦且尽弭于无形苟不能得其人则所谓足民也开垦也兴稻田也劝蚕桑也保朝鲜也创路也练民团也联与国也练兵也屯田也皆仅有其名耳又其甚则害或随之尚何实效之可收哉吾故曰莫要于任贤呜呼为今日天下之大局论此数者足以尽之矣要之欧洲多事则中国之福也而我国家可一切先为之备矣古人有言曰有备无患备于不虞虽有纵横备之在我于睦邻修好固无伤也故曰俄尤为我心腹患也

　　外洋邻交卮言
美国今总统麦见尼氏与前总统苦列务兰得氏其于政治之上所见各异今总统之于内政以保护内政贸易及币制为要于外政则有布哇古巴等事然保护贸易之议既能行之而币制与布哇之事未有所定故犹斤斤致力于此也顷又欲经营古巴以扶其独立岂非合并古巴之先机乎按此等情形美国将欲弃前人之志以侵略为务其初欲合并布哇之时俄报即疾呼云美国视眈眈即是欲合并古巴之渐也须与欧洲诸国商议竭力以掣美国之肘尔来阅数月俄报遂获先见之誉前日本能以布哇事挫折美国特未知西班牙政府于古巴之事果能似日本之于布哇焉否也
 
　 
卷七十三　洋务五外洋国势

　　西洋诸国导民生财说　　　
薛福成

西洋富而中国贫以中国患人满也然余考欧洲诸国通计合算每十方里每英方里合中国十方里居九十四人每十方里居四十八人是欧洲大满实倍于中国矣而其地之膏腴又多不逮中国以逊于中国之地养倍于中国之人非但不至如中国之民穷财尽而英法诸国多有饶富景象者何也为能浚其生财之源也西人于艺植之法畜牧之方农田水利之益讲求至精厥产已颇胜于膏腴之地其人多研矿学审矿苗兴矿利金银铜铁锡铅煤之类日出不穷是不但孳之地上又铲之地下矣工艺之兴新奇日着又能切于民生日用质良价廉为遐迩所必需是不但不遗地力又善用人力矣商务为上下所注意风气既开经营尽善五洲万国无赀不流各挟巨货以逐什一之利是不但鸠之境内又辇自境外矣凡诸要端国家皆设法以经理之又立法以鼓舞之夫然则以欧洲之人用欧洲之地而其导民生财之道殆不啻有三四欧洲也且其人又善寻新地天涯海角无阻不通无荒不垦其民远适异域视为乐土者无岁无之噫彼以此法治民虽人满何尝不富也而况其能使不满也若中国之矿务商务工商无一振兴坐视民之困穷而不为之所虽人不满奚能不贫也而况乎日形其满也

　　西洋诸国为民理财说　　　
薛福成

英吉利三岛及法德等国皆不过中国两行省地耳然其岁出岁入之大都在白金四五万万两以外不啻六七倍于中国盖诸国之取诸民也百余倍于中国矣其在民家畜一狗马也有税置一器具也有税佩一环钏也有税而田产房屋更无论焉于商则既税之于货物又税之于市廛又税之于契票而舟车之过关津者无论焉关税有值百取四十取六十者甚有值百取百取二百者征敛若此民必不堪命矣而民不甚以为病者何也以其取之于民而仍用之于民古者中国制用之经每量出以为入其入焉者无不旋出焉者也其出焉者无不旋入焉者也余观诸国出以水陆兵费为最巨实皆有养本国之民他如养老济贫之费贫民入学入学堂之费岁支不下一二千万两水陆兵丁赡老伤之费文武官致仕半俸之费岁支亦不下一二千万两用意可谓至厚其或造一炮台也制一铁甲船也动费千百万金而金工木工石工开矿之工镕炼之工无不获利矣筑一铁路也通一电也动费千百万金而巧者朴者贫者富者学通格致者无不仰食矣至如造一桥梁辟一园林而日收众人之费无不有所取偿焉起一师旅兴一水利而责敌以酬兵费劝民以增田赋无不有所取偿焉且彼取诸贫民者较富民为轻所以养护贫民者则甚备平时谋国精神专在藏富于商其爱之也若子其汲之也若水其绸缪商政所以体而扶植之者无不至宜其厚输而无怨也大抵天地生财欲其川流不息苟有壅之而勿流者造物恶之如隋文帝之积粟于仓明神宗之积金于库将有从而思攘之者矣若西洋诸国之为民财理虽有重敛之实而无厉民之者无他以其能聚亦能散也

　　俄国出入度支总数考　　　
郑观应

或谓君主之国无度支出入数目颁示国中俄君主之国也昔时于国用不甚讲求预算之事即算亦不印给清单颁示国中自一千八百六十六年以来每年正月十三预行通盘筹算量入为出既有成数刊印成书颁示天下亦有非先期计核者俟年年用用毕将当年已用各详细算成后亦刷印成书颁示天下然须历二年之久方能成书查俄国出入两按一年所收诸项如地丁赋税钱局邮局电报房屋等各杂共罗卜五万万万七千十三万八千三百余至所出各如文武官员禄俸水陆兵马船炮钱以及制造枪炮舰修建廨舍炮台与各杂项共计五万万五千六百十万五千四百余所入仅敷所出然已经理财之官设法各处搜括始得如是二年前有事于土耳机一年所入祗罗卜五万万而所出罗卜至六万万之多库藏短绌度支匮乏当轴者为之棘手国家原负民债积累已多近年又借贷外国银钱公私交困其债积至罗卜十九万万六千七百万故于俄历一千八百七十六年改用纸钞先出罗卜七万万九千七百三十二万张次年又出罗卜二万万八千万张前二十数年俄主克色林第二曾出罗卜纸币二万万张至与法国鏖兵时钞值顿落至银卜一枚可易纸罗卜四张有奇战争既息值虽稍长仍以三纸罗卜易一银罗卜国家知其无益设法抽回乃设银肆银纸二种互相兑换纸罗卜二张或纸罗卜一张有半易一银罗卜令民间所藏纸钞仍有六万万之多遂因之而取利焉夫国家纸钞之设原所以便商民可藏行箧携至远方必有以取信于民历久行之乃可以无獘苟出之间偶有轻重多寡之殊俾舞獘营私者上下其手事遂不可为矣按泰西各国每岁出入度支皆有一定不得有逾限明年出若干户部即于今岁预为之备计明年应得入若干以有余补不足斟酌损益以调剂其间量入为出必以出入之数[为](维)均若有军国大事则聚集上下议院绅士另行筹饷不在岁用之例有友自俄法反国据述俄君有土地一百万英方里另有金矿在西比里亚等处每年共收巨约得英金钱二百四十五万镑其中抽提英金钱四十五万镑分助各书院学校善局戏园各经费俄王每岁约用金钱一百六十八万镑过此则为糜费统计国用恒出浮于入若岁入有余则以偿国债之存本而轻其息有事时或更增贷论者以为国债之举不至于公私坐因而上下交相益既可损有余以补上之不足王令朝颁军需夕至闾阎之富无殊国帑之充足民即以足国其便一也每岁所征之税即以所盈为每岁所偿之息而仍复归输不匮易所谓损上益下其道大光未可以为厉国也如是则利不出一方而财不资乎异地就其成例观之亦可谓法之至善者矣惟俄国立法虽严而纸钞尚有流獘理财者宜知之我　国亟宜将各国每年出入度支之数译出庶知盈绌情形非但以广见闻知己知彼或随时酌量仿办于大局不无裨益也

　　欧亚气运转机论
  </div>
  <div class="pagination">
   <a href="皇朝经世文三编_page60.html">
    上一页
   </a>
   <span>
    ...
   </span>
   <a href="皇朝经世文三编_page56.html">
    56
   </a>
   <a href="皇朝经世文三编_page57.html">
    57
   </a>
   <a href="皇朝经世文三编_page58.html">
    58
   </a>
   <a href="皇朝经世文三编_page59.html">
    59
   </a>
   <a href="皇朝经世文三编_page60.html">
    60
   </a>
   <span class="current-page">
    61
   </span>
   <a href="皇朝经世文三编_page62.html">
    62
   </a>
   <a href="皇朝经世文三编_page63.html">
    63
   </a>
   <a href="皇朝经世文三编_page64.html">
    64
   </a>
   <a href="皇朝经世文三编_page65.html">
    65
   </a>
   <a href="皇朝经世文三编_page66.html">
    66
   </a>
   <span>
    ...
   </span>
   <a href="皇朝经世文三编_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
