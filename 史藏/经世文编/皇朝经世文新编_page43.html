<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 43 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 43 页/共 101 页</h1>
    <div class="content">二曰扩物产西人考中国物产之种凡二十六万其已供人之用者不及十之三其有用而不用已用而未竟其用者不知凡几而他国及他洲所有用之物而我中国所未有者复不可以算也传曰货恶其弃于地今夫以二十六万之物种而任其生灭递嬗至于名号亦不自知则岂不可为愧耻矣西人之开会也尽五洲万国之物产而致之一所他人所有而己亦有者则比较其用之之法以为取裁他人所有而己独无者则考求其质之所宜以为推补故窳者可以精寡者可以众以人事之巧夺造物之力者此也中国物产之多如此使于此而广求之推广之则取之不禁用之不竭犹谓土货之终绌于洋货也谁其信之

三曰奖人材古人有言曰一物不知儒者所耻此非过言也夫人耳无所闻目无所见虽有奇姿异禀矢志绝学思成一业以垂不朽亦苦于取法之无从故中国工艺能步武西人以为业者虽不乏人而其能不拘成法自出新学以出乎所习之上者几绝于天壤而此中聪明之士坐是以废弃汩没者殆不知凡几也今夫中国之积习守旧好古固千百年来矣苟藉此会以开其始使天下一孔寡识之士与夫虚骄自是之徒闻所未闻见所未见使知天地间尚有如此之事业而不至瞪目变色鄙西学为荒诞矣聚五洲万国之奇技异能争奇斗巧而我中国乃瞠乎在后则有志之士必发愤兴起而委靡之风亦可以一振矣天下之势非激之则不动凡人之力非鼓之则不发西人开会之日自国君以下皆临会场以重其事而又延请内外有名望者评其优劣所谓激之鼓之之意也夫激之鼓之中国不足兴矣矧于商务

四曰察商情西人之经营商务也其处于本国及旅于他国者所至必有商局与商会之设其局中会中则数月或一年必选派其商董以游历于所通商各埠藉以体察人情之好尚物产之盛衰税则之轻重销路之畅滞随时报告消息之灵通事必先不使落后利必均沾不任吃亏故一切利害得失皆有把握而商人之折阅者少国家亦因是以保其利权我中国商局未定商会未设暂未足以议此惟于赛会之际集各国之工商诸人相与聚处凡某国之物产盛某国之物产衰某国之人喜某物某国之人恶某物某国之销路广某国之销路隘无异合天下之商埠于目前而一一烛照而数计之不须游历不藉报告而操奇计赢成算在胸自不致如前此之凭空臆揣坐受欺[绐](给)矣更不至为洋商之恃势抑勒动持土货之低昂矣

[五](吾)曰广贸易中国之与西国通商也大抵迫于势之不能已而非出于其本愿明矣故彼之豪商巨贾幞被来华者岁月不绝而华人之适彼者除佣工觅食外大率皆华商之自为贸易其能挟巨资涉重洋与彼相角逐者殆未闻也今夫两国互市平权齐等此往彼来以最优待相视此公法之通理也而中国独不然有来无往虽漏靡计宁不为耻然而以素不谙习之华商赀本复极微薄忽而责以学西人之长技乌可得也矧国家又无保护之权孰能禁其裹足不前也今既不能骤增其贸易而先于赛会以为权舆如西人赛会之例送物来会者无论主客之国皆先将货物名目编号列价按次排列互相售卖给凭为据或先付定赀至罢会日持凭来取订约给值不须牙人不藉通事出入之间动至数百万而又省无数之周折以视前此之把持勒挟中饱渔利者为何如也不独此也凡开一会其会院前后左右必建屋列肆赁民开设以便游客凡书信馆电报局银行照像店酒楼旅馆与夫马车手车轮舟铁路各项杂货之贸易举国商民所获之利更不知其几千万也此又西人均利之法也

六曰增关税凡赛会之始必于立会之地先设关税各国之来与会者所送器物必单列名数估值编识报明税关俟开会日所有售卖之物或由物主或由售主赴关报纳其未经售卖挈回者则免故西国每开一会其是年税关之入必溢逾万而经此会之后凡前此进出之所未有之货以后亦源源不绝是关税之显受其利者尚少其隐受其利者不可胜数也

七曰兴商地西国设会之地必择川陆冲要之区其未开会以前无异通商之开口岸竭数月之经营惨淡浚水道修程途立电竿设邮政便其转运去其翳塞至于通衢市集宽厂整洁凡百业之廛肆馆舍无不经始营筑焕然改观于是远近逐利者相率移徙背相望而前此之寥落薶垢者乃一旦骤然兴盛其地既因会而得名其人亦有加而无已其所入之将不可以数计今中国地利未开商岸虽多除上海天津汉口外其号称繁盛者寥寥而所谓繁盛者又皆在租界中若以租界外之地与比例则不啻霄壤天以中国之大而竟无一自主极盛之商埠则乌可以为国也故必开赛会择往来总汇江海要冲如上海者先创其事另辟大地营筑构造必广必精必度其可以驾租界之上者为止然后沿海沿江次第兴举或于内地自会如日本已事一年一行举于内地者为小会举于口岸者为大会凡素称贫瘠之地皆可由小会而进于大会遵此行之二十年间而谓中国之土地尚有羸瘠者吾不信也

八曰除积习中国凡都会之地及商贾会萃之区与夫乡曲市镇每一年或三四年必有赛会之举或迎神演剧或建醮立庙上自绅富下及妇[孺](儒)无不踊跃捐资浪掷金钱动计千万今夫市井之流锱铢摧算析及秋毫其鄙吝不可言状独至于淫祀鬼神邀福免祸虽千百金不少爱惜岂人之性然耶习使之也故每兴一会举国若狂视为固然至于肇乱酿祸曾靡稍悟而吾粤械之风最盛其因是而启者尤不可胜数语曰不作无益以害有益今中国数百年之犷俗莫此为甚而牢不可破匪特无益于吾民实乃见笑于邻国若既开此会使天下之人皆知其有益自必闻风兴起变革旧习且西人凡有大典则借开会以志不朽若吾华旧俗未能骤免则何不亦借此以伸敬而志盛一转移间而美利不可胜数而数百年之积弊亦一旦豁除宁不善欤

或曰泰西各国每开一会动费千万中国当疲惫之后如斯巨事前无所出事后无所归虽知其急孰克任也答之曰西人设会之例先由商民集股购票而国家动拨正帑以倡之其绅富豪商亦相率捐以为之助届期所来游者人历一遍纳赀或一元或半元其购有照会者出入免故美国希加哥之会所收游资及所售照会与夫会毕拆卸物料之值所入共二千余万元以之比较所费之数尚溢数百万今中国创始纵不能如美国之宏巨然推其比较之率虽有多少之差而出入所抵断不至虑有亏耗也明矣至于中国工艺素未讲求似不足与西人较长短然而中国工艺之不讲求夫谁不知之使其怯于不讲求竟不令西人见宁能终于不讲求耶孟子曰既不能令又不受命是使中国之人穷老尽弃而不得纾其贫也今夫兴一事而有八利之益无二虑之顾而又前事可师不劳经画访其章程不过一象鞮之事任其提倡即在贤有司之责转移之间而十八行省之气象矞然改观语曰提其纲挈其领不此之务而第沾沾于铁路银行织造诸事以为一二补苴之计虽曰聊胜于无然其有大利于商务者几何也

　　立商部说　　　　　　　　　　　　　　　　　　
陈炽

英吉利立国在蕞尔三岛间四面际海而鹰瞵虎视屡执牛耳于欧洲西并美利南兼印度东南括澳大利亚属地之广方二千万里而遥挟其利坚船遂以纵横四海者何哉商之力耳英之得美洲也以商会后因加税激变华盛顿率商会以叛英相持八年竟自立为国英之得美也以商美之拒英也亦以商今美之北境加拏大犹然英土美虽自立然举国皆英商也英之得印度也亦以商会初由商会派人代印度筦海关所谓公班衙者也印度土王兄弟争国残害英商商会举团练之兵踞海关之饷三战而入其阻覆其军灭国禽王摧枯拉朽而印度八百万方里之地八千万户口之民俛首而托他人之宇下矣澳大利亚之地大与中国相若内皆沙漠惟沿海膏腴商会据之不费吹毛之力自余缅甸各国非洲一洲南洋各岛莫不发蒙振落席卷而囊括之商力之雄如此商会之能灭人国也又如此今日本继兴自命为东方之英国西人谓赤道之下日光所照有热水一条每日散流于南北黄道而朝潮夕汐生焉大西洋则英国当之英之北境距赤道五十三度与中国黑龙江等而天时温暖四序如春多雾多雨多风国富民殷百物蕃庶者皆赤道之热水为之也太平洋之热水经台湾一隔不入渤海而入东洋而日本三岛当之其热度亦胜于中国比年仿效西法农工商三业勃兴遂乃割据台湾凭陵上国多置轮舶广辟商途骎骎乎国未可量已夫邻之厚我之薄也中国辟埠通商垂六十载既自以情形隔膜将利权所在举而诸异国之人频年海溢川流岁出金钱万万遂使廿一行省无一富商内外穷民之失业无依者尤如恒河之沙不可计算然西人悬隔重洋六七万里在彼终有所不便在我亦犹可自全也日本则近在肘腋之间急起而窥我心腹其心计之精刻与西人同其性格之阴柔与西人异西人之所能为者彼优为之西人之所不肯为者彼亦为之始也财力未雄不及西人之长袖善舞耳今一朝战胜举国宽然数万万之金钱取之如寄又得台湾一岛各国之所垂涎而日为宝山金穴者助其商力蠹我中邦更有行轮造货之约章夺我之矛陷我之盾纵横内地盘踞利权譬人有痼疾元气久伤复纵使外风流入筋络敲骨吸髓亡魂丧精虽躯壳仅存岂有幸哉当此之际既不能慎之于始又不能拒之于外则惟有振兴商务以与彼争商之本在农农事兴则百物蕃而利源可浚也商之源在矿矿务开则五金旺而财用可丰也商之体用在工工艺盛则万货殷阗而转运流通可以周行四海也

虽然中国之商力衰矣中国之商情屈矣中国之商业无人矣中国官吏之薄待乎商商之不信其上而疾苦终无由上诉也亦已久矣今贸贸然曰整顿商务商人私心窃计曰是殆将鱼肉我也皇皇然曰纠集公司商人目笑存之曰是固将诓骗我也阳阳然号于众曰行驶轮舟广设工厂商人始而惊继而疑终而退然自阻曰我无资我无力且恐日后受累母让之外人也盖商人习见官吏之袒媚洋商而摧折华商也非一朝一夕之故其所由来者渐矣纵使再三敦勉而有财者不能任事能任事者未必有财心志不齐意见不合互相猜忌互相排挤无识无才自私自利迟之又久应者寥寥遂有现任职官起而承其乏则又把持垄断专利侵权虽便一己之私图转绝众商之生路噫中国之情形上下隔绝如此欲一旦而言保商务收利权是犹进臧获之流释囹圄之犯突与之分庭抗礼商确朝章其不颠倒失措也几何矣盖官吏之积威有以劫之也泰西各国皆设商部另有商律专主护商岂好为是纷纷然不惮烦哉盖国用出于关税关税出于商人无商是无税也无税是无国也不立专官定专律则商情终抑而商务必不能兴中国积习相沿好持崇本抑末之说商之且不能白商之气何以得扬即如控欠一端地方官以为钱债细故置之不理已耳若再三渎控且将管押而罚其金此矿务诸公司亏闭卷逃有股诸人控官不准而此后招股一事通国视为畏途虽苦口婆心无人肯应者职是故耳商律之法良意美其它不必言即以控欠不追无罪受罚二事论之中国商人之屈抑何如乎国家厘金洋税盐课三宗岁入逾六千万正供常额大半出于各商然则商之于国也国之于商也固已共戚同休迥非昔比矣不立商部何以保商不定商律何以护商不于各城各埠广设商务局立商务学堂何以激扬鼓舞整齐教诲诸商假使无商何以有税假使无税何以济用假使无用何以为国然眉之急切肤之灾殆不得置之膜外矣刻总署议准各省设立商务局选举商董求通下情然地方官吏大都一笑置之即使实见施行亦为以一纸官文奉行故事而于商人奚益也而于商务奚裨也盖中国之官商相去悬绝不设专官以隶之不设专律以防之不定地方官吏之考成功罪以警之而欲恤商情振商务保商权是犹缘木求鱼欲南辕而北其辙也其必不可得已

　　论中国宜特设商部以整顿商务　　　
英人李提摩太附

自泰西通商以来当轴诸公深知洋务为富强之本于是创制造以求利器设船政以练水师更恐战阵无法驾驶乏人复添设武备水师管轮诸学堂以备干城之选近则矿务与铁路并行老成谋国可谓不遗余力矣然数十年来糜费至数千百万不过袭取西人皮毛所谓富国之道强兵之术何曾得其奥窍有心世道者不禁为之痛哭流涕也虽然开矿造路固属救时之急务而振兴商务实为当今之要图按泰西诸国罔不以商务为重凡见民间有一艺之善无不曲意成全知国中有一物之产无不加意讲求务使工艺日精生意扩充而后已此泰西所以日就富强也查中国货物之消往外洋者初以丝茶为大宗迩年北省之驼绒羊毛草帽辫等货消场亦复不少惟丝茶外国渐能出产加以商人重利不肯认真采择遂至西人不甚喜欢故丝茶两项大有江河日下之势毛货草辫亦因沙土太多长短不齐贩运者常有亏折出口亦不似往年之盛至西人所购毛货用以织造绒毡等物织成之后仍复售与华人是利源仍为西人所有此外泰西货物行消中国者不啻恒河沙数如洋布烟土铜铁钢铅钟表颜料机器枪码轮船洋火洋油香水肥皂酒玩器食物及一切杂货尽人皆喜用之以近日出口丝茶等货相抵则万万不足计每年流出之利为数实属不赀今欲塞此漏亟宜设立商部广开工艺各厂凡外国之所有中国之所无者任从民间仿造或有以新法制成一器果适于用者由商部奏请奖赏并限其年数出售毋许别人仿造又各工厂或因资本不足察其工艺可观而办事认真者由　朝廷继以官本商务大臣祇司保护查察之责一切生意并不掣肘倘查有办理不善及私吞肥己者将总办从重治罪由各股友另行公举贤能如此则赏罚分明咸知鼓舞行之数年何患不富强乎或谓创立轮船招商局亦属讲求商务一道何以至今毫无起色子但见商局生意之盛亦知其中弊端之甚乎或又谓怡和太古禅臣麦边等行所用买办仍属华人何以自彼用之而有余自我用之而不足子不闻先圣之言乎上有好者下必有甚焉者矣君子之德风小人之德草草上之风必偃信斯言也子亦可以不言而喻矣或又谓今商局疲敝若此亦有善法以维持之乎曰有闻商局创立之际一切章程均依西例自前总办亏空削职后大宪以市井无人特派道员以主其事夫以官场而涉商务已属风马牛不相及众望不孚者乎为今之计莫若仍由各股友公举总办果能办理认真由局重送花红以酬劳勚并由商部请　旨嘉奖倘查有贪劣实据即由各股友斥退另举贤能接替并由商部奏请将该总办家产查抄备抵另治以应得之罪则清廉者更加奋勉贪墨者咸知畏惧商局未有不蒸蒸日上者人见商局获利之厚也如此其它工艺各厂自能踊跃争先富强犹反掌也秉国钧者曷不于商务加诸意焉

　　大兴商埠说　　　　　　　　　　　　　　　　　　
陈炽

自黄帝日中为市首山铸铜太公因之有九府圜法管子立阛阓作女闾府海官山以通天下之货今之论者以霸术斥之若黄帝太公独非王道乎夫商务之兴衰钱币之轻重隐视万国九州岛之广狭以为差太古之时居民浑浑噩噩老死不相往来偶有所需粟布交易而止矣三代以下土地日广生齿日蕃民用日增则货殖日重陶朱计然之术行于寰区汉世桓宽盐铁之书文学大夫诘难百端而不能相胜人情之所便天意之所通万古圣王之所不可禁也然西通波印东扺倭韩往日商途际海而止明永乐时乃始遣宝船载货出南海达西洋以收番舶珠犀之利自是而后泰西巨贾络绎来华而澳门而台湾而香港而沿海沿江各口华人之出洋经商佣工谋食者亦不下数百万人英人利擅六洲多财善贾君臣上下并力一意专以通商辟埠为要图每于山陬海澨荒凉寂寞之区兴廛市未及数月而街衢洞达楼阁崇闳百货骈阗万商云集重以电灯煤气彻夜通明电报轮车终朝飞达洁清整肃如入化城所谓天下之商贾皆欲藏于其市天下之行旅皆欲出于其涂者也而其旁之中国城镇转复崎岖芜秽如沸如羹盗贼横行荆榛载路税差衙役辱平人翦绺打降欺压良懦以此例彼显判天渊中人之家及富商大贾无不挈资眷适彼乐土附他人其留者多困苦颠连不能自给相形见绌奈之何哉故西人商埠之制整齐严肃决为三古遗规而不容执后世因循苟且之为强行轩轾也今中国果确知受病之所在计开物成务通商而惠工则此商埠者固中国五行百产之菁英所出焉藏焉交易流通以与天下万国之商民相见者也苟其街道之垫隘如故舍宇之卑陋如故水泉之咸涩污秽如故捕务之不修盗贼之不禁也如故游匪蠹役之敲诈讹索也如故则货物阗溢而远人不来虽欲通之乃反塞之矣且中国动言圣道以上种种积弊岂圣王之盛治所宜有乎简陋因循殆非所以昭示万国欲伸而禁之廓而清之亦不过一纸官文奉行故事而已其所以渐积颓靡以至于此极者非伊朝夕矣惟有仿恰克图买卖圈及江海各埠租界之式凡轮舟铁路电报所通之地及中国土产金工艺所萃之区一律由官提购买民田自辟市埠开渠建屋而岁课其租金一切详细章程均仿西人工务局成法现在各埠租界之侧亦一律清厘隙地兴造楼房正其名曰华市以便华商居止贸易且免西人托名影射占地益宽如近日上海租界地基蔓延至百里以外彼以重值餂我愚民流弊深微未知所底使皆由中国自辟商埠则此疆彼界虽欲尺寸侵越而不能今通商之地日益多占地之谋日益甚非自辟华市以清其限则官司隔膜无可稽查以利诱民何求不得然此犹患之小者也中国自行建埠而岁月取租由内之商部外之商政局经理其事仿周礼司市之制货物出入有数可稽即可改征落地税银而尽撤天下厘金以苏民困按月按季所征之租课除设补修道诸费外仍可成裘集腋上济度支东西两洋各国岁需皆倚此为大宗之入则商贾通而民不为病厘捐撤而国不患民贫复古时关市之征改后世权宜之制开渠垫道养无算之间民殖货通财辟无涯之利赖此则益国便民之大者有能揽持全局爱养黎元读三代以前之书知四海以外之事者乎愿得与之上下今古借箸而一筹之也

　　酌增领事说　　　　　　　　　　　　　　　　　　
陈炽

各国领事之在中国者威权无限俨然治民事之官也实则护商之官耳故其国商务少者或以商人充之或竟不设领事惟法国领事职兼护教动辄称兵要挟杌陧多端中外刑律不同交涉案情必须会审领事之权利遂推广于治民太阿倒持实碍中朝体制英复增派一副刑司驻沪有罪者援情准律始定爰书固缘明慎用刑亦虑领事之不谙法律耳英人通商各国其领事无兼辖民情者惟属地如印度巴拏大澳大利亚之类始派刑司而香港上海亦然是俨然以属地视之矣日本初约与中国同此次换约之时已经更正中国向于日本设理事官专管中倭词讼而转不关商务情形隔膜一变而尽失其本来今商约将成此官亦撤名实久丧无庸更爱其羊矣中国立香港西贡新加坡领事屡议始成而香港一埠终无成说因外国设领事皆先试办一年某公必欲三年故竟作罢论也华人之在外埠者统归西官管辖虽设领事亦苦事权不属受制于人然领事以护商为职不理民词此西国之通例也护商之事不在铢铢而校之寸寸而度之也在平日通达外事联络商情潜收中国之利权隐系远人之观听苟得明通公正之才以久任此职则上维国体下顺民心其补救于深微隐闇之中者实非一二端所能罄也且华人之出洋者其苦累也深矣其拘囚屈辱也亦甚矣始也由于匪徒串通洋商诓诱乡人之愚拙者名曰仔至澳门左近拘入洋船载至南洋各埠售之于垦地之西人虑其私逃羁以铁索朝牵而出暮牵而入少惰则加以鞭挞贱之如奴隶役之如马牛狺语孝声食不果腹其载运出洋也数百人闭置一舱昏闷而死者已三之一抵埠以后饥饿疾病鞭棰而死者又三之一仅延残喘者不及一成其稍有技能作工勤奋能得主人之欢心者因而积渐致富不过千百中之一二耳然挟资而去既忧异族之羁留出险而归复苦同乡之讹索控诸地方官吏复从而鱼肉之当九死一生之际幸脱虎口而博蝇头乃转棘地荆天欲生无路此可为寒心酸鼻者已而其所以致此者则因出口之际既已不及稽查抵埠之时复苦无人管辖以致进退不得去住两难而各埠情形不同有巨贾殷商自设轮船行栈者有仅有小康之户自食其力者有全系工役仰食于人者论者欲设领事辄以就地筹为辞冀括彼私财以充公用而兵船不至威望不孚华民受亏毫无挽救操守不谨中外所轻更有各省赈捐敛财海外比年常驻新架坡者至有十三局之多乞贷卑猥益为远人所笑嗟乎天下事尚可言哉虽然东南洋数百万华民固中国之苍生赤子也西人开埠必招华民华民既多其埠之兴可立而待否则荒凉寂寞太古荆榛如英美之新旧金山墨西哥巴西秘鲁古巴各埠袤延至西贡缅甸印度锡兰及西人新辟之非洲南洋万岛开辟之始皆广招华民华民工作勤食用省薪俸廉百产蕃昌陡成富庶然后其本国及他国之工人从而嫉妒之残害之驱逐之天下之不平孰有过于是者

然而逐者自逐新辟之埠仍不能不招也诚派熟习情形深明大略之人周历各埠经营擘画定立保护华商华工章程派一大臣驻新架坡主持其事澳门香港汕头门四处专设领事华工出洋将往何埠与其国立约给凭订立年限仍声明日后去留自便不得有擅行驱逐伤害等情否则向其国家索赔巨华商出洋则给凭不立约亦须照会各国保护维持如西商在中国之例均不得向本人擅索规费则每年出洋之民可以确知其数而其源清矣东南洋各洲各岛须查悉华民若干或贫或富为工为商何国所属有约无约其埠之华民满万人以上者一埠设一领事否则数埠总设一领事国家筹给薪俸必优必丰统归新架坡大臣管辖平日职守专以抚字工商保全人命物业为主争竞殴琐事不与外人争判断之权新架坡须拨万金设立中西大学堂以教聪子弟各埠商民有家业子孙因而失学者准领事禀明该管大臣奏闻请为倡再由本地捐集经费设立学堂果有明达之才由大学堂考验得实保送来京听候录用因宜制变除旧布新恤其艰危开其知识则其流亦洁矣夫人才者万事之根本也学堂者又人才之根本也说者动谓中国之于南洋权势久失虽糜巨无补时艰不知南洋各岛在有明嘉靖以前本朝贡之国耳中叶以后明之弃之然后西人得而取之蹊田夺牛倚为外府精神命脉皆在此间其取之者人才也其弃之者无人才也西人既驱策华民尽除榛莽种植开矿之利擅绝寰区乃转迫逐摧残竟忘开创艰难之自有其功者不得食其报华民之勤且愿也人之所悲亦天之所悯也以设官开其始以立学考其成不争旦夕之功不惜度支之费而惟以潜移默化收效将来使数百万之华民智慧渐开才能渐出则有人有土有土有财吾知天之所以报之者将必有在矣否则自弃其地自弃其民有明之覆车未远矣彼西人坚忍沈鸷无利不搜独不可以待南洋者待中国乎又岂不可以用南洋之华民用中国之华民乎此海内有心人所为惄然忧悚然惧也

　　覆奏讲求商务折　　　　　　　　　　　　　　　
总理衙门

治国之道农商并重然一国独立则务在农雄角逐则务在商商固与兵相辅者也中国素为一统之国不惧利源之外泄故于商务一道缺焉不讲近自与泰西各国通商以来利源日涸商务日坏当事始亟于讲求思为补牢之计兹将去腊总署覆奏讲求商务一折录于左方以供众览

　光绪二十一年十二月二十四日总理衙门谨　奏为遵　旨议奏事光绪二十一年十一月十七日军机处交片御史王鹏运奏请讲求商务一折军机大臣面奉　谕旨着总理各国事务衙门议奏钦此臣等查该御史所陈无非欲官商一气力顾利权此周官保富之法行之今日尤为切要如所称沿海各省会应各设商务局一所责令督抚专政局中派提调一员驻局办事将该省各项商业悉令公举董事一人随时来局将该省商利病情形与提调妥商补救整顿之法禀督抚而行之事关重大者督抚即行具奏一节查通商为致富之原必令上下相维始克推求利弊泰西各国以富强为首务或专设商部大臣其它公司商会随地经营不遗余力中国各省商行自为风气间有公所会馆章程不一地方官吏更不关痛痒公事则派捐讼事则拖累商之视官政猛如虎其能收上下相维之益乎自立约互市以来洋商运货祇完正子两税华商则逢关纳税遇卡抽厘于是不肖华商贿买牌照假托洋商之名洋商出售报单坐收华商之利流弊遂不可究诘要之欧美各洲商民之捐名目繁多如田房捐存捐进项捐印花捐较中国厘金加重倍蓰即香港新嘉坡诸岛何莫不然此皆华商习闻习见者也至于洋商仅完正半两税便可畅行无阻利权较华商为优然华商食毛践土当能仰体　国家立约通商之故不应自外生成何以假冒招牌之风年来愈炽良由官商隔阂官既不恤商艰商复何知官法该御史请于各省设立商务局俾得维护华商渐收利权诚为当务之急惟请派设专员作为提调以官府之体而亲阛阓之业终难透辟不如官为设局一切仍听商办以联其情拟请　饬下各督抚于省会设立商务局由各商公举一殷实稳炼素有声望之绅商派充局董驻局办事将该省物产行情综其损益逐细讲求其与洋商关涉者丝茶为大宗近则机布纺纱制糖造纸自来火洋胰子诸业考其利病何者可以敌洋商何者可以广销路如能实有见地确有把握准其径禀督抚为之提倡再由各府州县于水陆通衢设立通商公所各举分董以联指臂所有各该处物产价值涨落市面消长盈虚即由各分董按季具报省局汇总造册仿照总税务司贸易总册式样年终由督抚咨送臣衙门以备参考其华商互相贸贩不与洋商相涉之货亦应按照市价公平交易不准任意高抬或故为跌价以累同业设经局董查确应即明为告诫若复怙恶即由局董禀官将该行店劣迹榜示通衢以儆效尤该局所遇有禀官之事无论大小衙门均不得勒索规费各局所地方长吏月或一二至轻骑减从实心谘访必有恤商之诚乃能行护商之政非徒藉势位之尊也各直省果能实力奉行商情可期踊跃商利可冀扩充即华洋交涉亦可得其要领矣

　又如原奏所称招商局开办多年并无起色请　特派督办招商局大员一人驻局办事将招商之务分为闽广三江两湖四川四大股每股各令公举殷实公正之商董一二人专办该股一切商务由各商董议定办法禀督抚而行之别置提调一员专管局中一切章程一节查招商局为南北洋轮船总汇同治十一年前北洋大臣李鸿章奏明设局商为承办官为维持自光绪二年买并旗昌船栈后官帑积付一百九十万八千两逮今拔还现已不存官尚非并无起色即就每年完税而论各省关所收招商局船税岁约三百余万搭载水自开局至今几逾万万若无局船则此利尽属洋商是该局收回利权实明效大更能力袪中饱切实经理则为益较多该御史请整顿招商局诚非无见惟整顿之法实分两端一在局之弊一在船之弊查该局所以能自立者实赖官为维持故虽怡和太古多方排挤该局犹能支持岁运苏浙漕米又带免二成税课皆该局独擅之利其于江西两湖漕米则代买代运尤操奇赢若概属之局中不由一二人专利则公积愈增此在局之弊所应整顿者也各船买办半由夤缘而得每船货容有舱口簿可查而搭客则以多报少影射隐瞒难为究办外洋轮船责在船主事无巨细悉听船主指挥每搭客登舟则票船至半途则查票登岸则缴票此皆大副专责而船主总其成不致挤杂朦混招商局船主但管驾驶船中一切买办主之故长江买办之缺为最肥美此在船之弊所应整顿者也凡兹积弊临以贵而无位之督办公私未澈呼应不灵徒拥虚名恐无实际该局向隶南北洋辖理以局船起卸口岸均有关道可以稽查而受成于南北洋较为切近光绪七年李鸿章议复王先谦一疏声明该局缴清官款不过商本盈亏与官无涉并非一缴公帑官即不应过问听其漫无钤制豫言之矣拟请　饬下南北洋大臣将招商局历年积弊认真整顿该局总办及掣票登账管理船头司事与夫江海各船买办能否得人经办之事有无自私自利为商股所指摘并申明旧章每年结算由津沪两关道稽核该局岁刊告白设被商股诋驳有据则津沪两关道亦应任咎至于每船到岸如何稽察客载应饬各关道委员经理无分昼夜与税关船头官公同查以杜弊混其未设关道之地如江南下关安徽大通安庆湖北武穴等处由南洋大臣檄委地方官办理按月径禀南北洋商署存查能否如该御史所陈分闽广两湖三江四川为四大股应由南北洋大臣体察情形酌办该局船曾驶赴旧金山檀香山新嘉坡各岛道远费煤船小载轻为利无几现求扩充之法宜就中国各口岸有可为该局增益以敌洋商者统由南北洋大臣随时规画请　旨遵行至通商事务向由臣衙门办理该御史请在京师设立商务公所与臣衙门无甚表异自应无庸置议所有臣等遵　旨议奏缘由谨缮折具陈伏候　皇上圣鉴训示谨　奏奉　旨依议钦此

　　奏覆洋商改造土货应筹抵制折　　　　　　　　　
总理衙门

奏为遵　旨议奏事光绪二十二年十二月十七日军机处交片本日给事中褚成博奏洋商改造土货请　饬筹抵制一折军机大臣面奉　谕旨该衙门议奏钦此钦遵钞录原折交臣衙门查原折内称上年与日本定约准在内地改造土货各国援照条约皆可一律仿行从此华人自有之利权尽归外人掌握查改造土货莫大于丝纱两宗丝销外洋皆由内地运去纱销内地反自外洋贩运如悉就内地改造则工价较廉获利自巨日本请于苏杭设埠其注意不外乎此即西人乘机奋起其肯綮亦不外此若不设法抵制势必喧宾夺主绝我生机上年署两江总督张之洞深知缫丝为织绸之本纺纱为织布之本因先于苏州镇江南通州无锡金匮等处劝谕绅商开设纱厂又拟拨专在无锡开设丝厂以冀逐渐推广总督刘坤一回任后亦以此为当务之急伏思洋人每争一利必合上下财力惨淡经营而华商势涣情暌力分财绌自非官力为护持壹志齐心痛除向来官商隔膜锢习断难与彼族争权应请　旨饬下南北洋大臣各先筹款二三百万在内地广设丝纱机厂以为倡导并　饬下各将军督抚酌度土宜一体兴办奉天直隶等处又宜添设织造呢羽毯之厂其紧要关键首重得人应令严定章程公举殷实廉干商人分任厂务由官认真督查不准丝毫瞻并准本省各官暨京外大小官绅量力附股每届年底将章程款目由总厂详刊送阅如有弊混不论何人皆准赴厂辨诘并许附股之人赴京呈控查实后除经管之人勒赔重处并将督辖之大吏量予处分等语臣等查丝纱为土货大宗欲设厂制造抵制洋商自非官商合力广筹巨款不能集事上年闰五月间钦奉　谕旨令多设织布织绸等局广为制造即据署两江督臣张之洞江苏抚臣赵舒翘电称将息借商款银二百二十六万两移为开办商务局之用先于无锡设缫丝厂兼开茧行此外各厂拟设于上海或苏州至织布纺纱机厂约费银一百万两筹款另议各省督抚臣先后陈奏类能仰禀　圣谟设局招商各就本省物产之宜量筹制造似于向来官商隔膜之弊已渐次消除惟办理经年究竟筹款若干设厂几处有无成效迄未奏咨即张之洞赵舒翘拟移息借商款开办商务局究竟已否办成亦无续报该给事中请由各省将军督抚酌度土宜集股设厂官助商本逐渐推广自足浚利源而杜外溢应照行原奏所称公举殷实廉干商人分任厂务由地方官认真督查并准官绅量力附股至年底将章程款目详刊一节前年十二月间臣衙门议覆御史王鹏运设立商务局折内拟由各商公举殷实稳练之绅商派充局董仿照总税务司贸易总册式样年终由督抚咨送臣衙门以备参考业奏准通行遵照在案此次丝纱各厂应仍由各省将军督抚查照前奏办理各厂中如有弊混自应将经管之人勒赔重处第须附有股本始能入厂查询原奏所称不论何人皆准赴厂辨诘恐滋纷扰至督辖大吏原当竭力维护严剔弊端但祇能握其要领不能琐屑躬亲似难深悉厂中有无弊混若有人举发而该管大吏不为查理或竟回护自应如该给事中所奏量予处分以儆玩泄相应请　旨饬下各省将军督抚各就本省情形切实筹办毋得徒托空言至南北洋大臣能否各筹二三百万两以为倡导应并请　旨饬下王文韶刘坤一迅筹办理所有臣等遵议缘由理合恭折具陈伏乞　皇上圣鉴训示谨　奏

　　榷署议内地机器制造货物征税章程书后　　　　　　
麦孟华

有以兵亡人国者有不以兵亡人国者以兵亡人国者其祸近其事显主国得而备之邻国得而牵掣之虽或亡矣苟有豪桀再兴匪难也不以兵亡人国者其祸远其事隐主国匪直不备而又德之邻国备矣而莫得而牵掣之其亡也则元气已尽数十百年而未能苏也麦孟华曰地球百年来由后之说以亡国者不知几何姓矣他勿具论请言印度印度地球最古之名国也英人以十二万金之公司设一刚白度而掌之始以保护商务为目浸假而掌其税则浸假而专其财赋浸假而与其政事从容拱手而五印为墟虽其后稍藉兵力直摧枯拉朽论功行赏则商会之刚白度为之魁天下所共闻也中国既馈二百三十兆于日本朝贵退而仰屋谋富国之道乞加税于强邻未之见许于是有英人为客卿于中国四十年致富千兆受英廷男爵之奖者曰赫德昌言曰莫若举中国出口之货而值百抽十便莫若举中国用机器制造之货若仿洋式制造之货而重税之便麦孟华闻之曰英人之亡我中国其在此举乎其在此举乎机器制造货物税则重外轻内此二者西人所以强国而保民也泰西无国不互市大率客邦之利一而主国之利十独其通商于我国也不然虽有贱侩乞旅华数岁无不盈盈满篝以归其黠而富者更勿论是何也我国交涉不讲抵制不谙制造不兴出口货不盛彼之以我为囊中物为俎上肉晏然相与取而噬食芺之者数十年以来矣虽然之国也其地广沃足以经营其人智能足以制造而其物产之精英又足以供其经营制造之需通商渐久耳目渐习风气渐辟彼向之所恃以取我而噬食芺我者其区区之技我渐能知之而渐能仿效之则于其取噬食芺之谋甚不便去岁九月西人某报馆倡议请禁机器入中国见时务报第八册岂不以国之利器不可以假人哉虽然英国禁之而他国将输之即国共禁之而中国将自制之其势之蒸蒸不可遏抑有固然也如是则徒自失其售机器之利而不能绝我中国用机器之路于其取噬食芺之谋将愈不便赫德者老于事而稔于中国矣彼固知创办之事举手必不易易也又知吾民之甚畏骚扰也又乘吾之患贫孔亟无所为计而可以术欺也其心曰如是则中国之用机器者且绝机器绝斯出口货绝出口货绝斯国之命绝其与吾言曰中国之用机器者既渐多矣用机器多斯制物多制物多斯抽税多抽税多斯帑项多呜呼赫之自为英谋而设伏以待我固不足怪顾独不解吾中国以四万万人乃瞠目以饮鸩联步以下阱而莫之悟也传曰无滋他族实逼处此又曰非我族类其心必异今得取原议揭其隐衷讦其诡谋辞而辟之有天下之责者庶有择焉

　原议曰凡华商拟创办制造等事无论制造何类货物如用洋式房屋家具机器外国之法施行务须报明就近各关税务司注明制造何类货物需用本银若干并欲设立何处地段即由税务司会同地方官查勘在该地段设立无所妨碍发给执据方准开设又曰所设之制造处所须听由海关随时派人入内查看如房屋机器有所损折致伤人命之虞即应暂时封闭俟修理完整方准复开

驳之曰制造设厂将本银地段报官并听官以时派人入厂查验此例西国有之然地方有司之责也非司榷政者所当有事也中国官制未善巡捕未设似此精核之政本难举行又事当创始民多畏避宜宽其文网以劝庶工即尽依西例以此数事责成地方官稽核吾犹以为未可行矣今乃以全权诸渺不相属之税司格不相入之洋人语曰庖人虽不治庖尸祝不越尊俎而代之西人立法最讲权限试问商厂本银之充裕与否地段之妨碍与否机器之损折与否与收税之事有何干涉我国延用赫德之始宁尝以此权限予之乎天下万国宁有以此权限属之税官者乎彼深知夫事者权之所自出也又深知夫中国地方官之不办事而其权已旁落也于是阳取其应办之事而代任之实阴取其应有之权而攘夺之田氏代齐王氏篡汉此其故智矣且民间制造商民合办其择地必于旷夷之野无所谓妨碍也彼为是事必图久远若有妨碍彼且不为宁待外人为之借箸今谓由税务司会同地方官发给执据夫中国地方官固不知民事为何为者也又畏洋人如虎而不敢与共事者也名为会同商办实则税司独揽其权而已即不尔尔则今之宦场积习除骚扰延搁外更无他长商人欲求得其执据恐为累有不可胜言者矣又其所标举者谓无论制造何类货物如用洋式房屋家具机器外国之法皆须报斯例也将举中国一切工艺之权利而尽归其统辖也其始也不过借机器以为名耳浸假有不用机器如江西去年之拟造洋等事彼必曰此洋式之家具也浸假有不用机器不仿洋具而其厂舍偶与西制相彷佛者彼必曰此洋式之房屋也夫外国技艺之精进半由于相师其术日趋于极巧而其法每莫知其自来华人聪明冠绝种他日必有因西人已成之法而增益之别创新理制新器者而彼必曰此外国之法也立此三端则他日华民一业之操作一艺之微末无有能出其范围者是名虽为管理机器制造各事实则取吾四万万人缚其手足而制其命也

　原议曰领有执据者该制造处须设关栈凡制成之货均须一律存储关栈又曰货物于制成后临入栈时务须报关将货色数目价值逐一注明

驳之曰物之方成必费营置物之既藏必时稽核物之将售必繁估物之既鬻必促转运一切诸事皆须本商自为料理而栈之启闭人之出入由关主之一举一动必多阻碍物犹民物而地则关地是货物制成商民即不能自有其权矣又市情不定待价而沽往往有迟速祇争半日而赢亏相去万数者今制成之物而必纷纷焉经储栈一番之转折乃得议价商民之坐是而失机折阅者必将甚伙而彼洋关者晏然不任其咎反得因机抑勒而阴持洋货与土货之低昂夫谁得而禁之且机器制造各货有笨重者如船舶枪自来水自来火之类岂能搬运入栈亦有轻脆之物如玻璃器等事多一次搬运则损坏不可数计其制造食物等多辽缓一日则臭恶霉烂为洋关者宁能赔补乎亦有危险之物如硝磺炸药煤油火柴等事与他物并存栈中设有不虞牵累不少为洋关者宁能保险乎夫以己所有物置之他人之室虽所亲爱犹多不便矧于言语不通情志不洽之洋人夫孰从而听之此例若行华商之裹足必矣

　原议曰如制造设在距发执据之关逾十七里之处该业主须备有海关手住寓房所凡制造局无论在何处如欲由关派委手常川驻局亦可惟须由该局备有居住之房屋并每年纳海关经费银两

驳之曰手固极天下骚扰之人而商民所最畏恶而不便者也内地制造禀之于官建之于国民所同乐众所悉境内长官皆得而知之矣其有它变则时而核之耳若者钢铁若者机器若者军械若者船舰若者织布纺纱皆以利国非有干禁之物也运之外洋销之各口皆有关税无所用其私漏也虑其奸窳则商民自虑折阅必竞精巧无所烦其廉察也数者无患虽在国家犹不一过问之而顾待渺不相涉之洋关敝敝焉劳其督察哉与官为缘犹苦胥役之扰而顾岁糜费用别备房屋以养此无用蠹害之手为海关计安顿私人坐享厚禄固良得矣其如华民何

　原议曰所制造之货于未离关栈时应由关按估价值百抽十征取税项发给号收为凭此后该货或在本地销售或运内地或运通商他口或运出外洋均听其便概免重征惟无论报运何处总须按照关章请领合宜准单

驳之曰此条原议之根一切非理之法皆借口此条以为起点者也两国通商所定税则重外轻内以资抵拒此万国之所同天下之公理也我国定税之始为强敌所胁为狡邻所愚洋货土货收税如一已为天下所笑上海机器纺织等局初立大吏奏请免征半税仍值百抽五与洋人运货内地值百抽七五者小示区别于利权尚有小补焉乙未马关约定准洋人一律在内地制造于是华商制造之权遂与诸国共总署之议定此新章谓将以杜绝洋人也又惧洋人之未必就辖而先从华商起征以塞其口也今夫洋商制造虽已定约然彼集股购地建厂择人亦非易易其开办渐盛必在数年或十数年以后若今日现有之厂华商所设无虑数十洋商所设寥寥无几此例若行其所以抵制洋商者尚邈无期而华商之受累则近在眉睫矣且言先征华商以塞人之口此尤欺弄童騃之言也中国之苛法其行于吾民而不能行于西人者多矣未闻彼之自问不安而帖耳以就围也譬犹饥者患人夺食而自废餐譬犹临阵患人兵我而自手刃万一吾税既加而他日洋商制造仍援旧定税则为辞强项不服何以待之或又谓定约明文虽复如此然他日可专用之于洋商其华民之厂原可暗中设法维持岂思今日国势如此敌情如此虽约章中本有之权利尚且不能得之他人况欲有所溢于其外哉且今之地方有司其不于例外抑勒商民以自肥固已幸矣安望其能行法外之意以顾全大局也吾意当道诸公久谙外情未必不有见于此其意殆以国用支绌仰屋无术今制造之新约既定洋商之设厂必多工艺之风气渐开华民之踵兴尤伙乘此稍加重税则不劳经画而帑项可倍加耳岂知轻其税宽其网而使民间之制造者蒸蒸日上设厂以千万计虽值百抽一而所入已无算矣今重其税密其网而使民间之制造者动色相戒裹足坐毙浸假将并前此所有之厂而折阅而倒闭无复一存虽值百抽百其何所获焉今夫由彼之术固可以使吾华厂折阅倒闭而无复一存也华厂之折阅倒闭而无复一存固彼之所大利也即吾华民竭力抵拒不畏苛法而设厂以与之相竞则由彼之术又能使一切工艺之权利皆归其统辖安然垂手而制吾四万万人之死命尤彼之所大利也故曰英人之亡我中国其在此举乎其在此举乎传曰狡焉思启何国蔑有又曰戎德无厌夫举岁入七千万之关税而握之于敌人之手已为可危况于托抽税之名而勘我查核我设储栈以节制我出执据以操纵我养扦手以鱼肉我索经费以剥耗我举一切仿造洋式参用西法之工艺皆归其统辖以束缚我亦何异富厚之家雇仆役以司出入而为之仆者必参主其家政他日噬脐其何及乎孔子曰百姓不足君孰与足天下固未有不保民而可以立国者信强敌之讆言邦本之元气涓涓不塞将成江河勿曰无害其祸方大此可为痛哭流涕者也

　　请缓征值百抽十之税并请改存储关栈章程折　　　　
张之洞

奏为两湖商务风气初开华商用机器制造货物恳请从缓加税并请改定存储关栈章程以劝商业而裕民生恭折仰祈　圣鉴事窃照光绪二十二年五月总理各国事务衙门具奏机器制造货物酌定税则奉　旨允准续据总税务司酌拟章程九条经总署核定由南北洋大臣通行各国在案伏查光绪八年北洋大臣奏准上海织布局只完正税一道概免沿途税厘此后各省机器纺织皆援此例此　圣主爱养民生之深仁而即古来兴国者通商惠工以致富强之至计　天地覆庇感颂同声从此中华商务骎骎渐有生机矣此次加税之举在总署原意谓洋商得在中国设厂造货人工运费种种省便利益甚优故议酌加税则洋商既加则凡华商用机器造货亦应一律照加以免洋商借口此总署谋国裕课统筹中外之深心臣虽至愚亦能领解特是详察商情知机造各货加税一层不免有损多益少之病有不敢不为我　皇上陈之者溯自马关定约以后臣在署南洋通商大臣任内钦奉闰五月十三日　电旨饬令招商多设织布织绸等局广为制造臣当即宣布　德意广为劝谕招徕中国商民知外人得来内地设厂造货莫不感慨奋发思有以防内蠹外漏之患而又深悉　朝廷恤商轻税之章其议集股分图占先著者颇不乏人凡各处禀请购器造货者臣多从允准且为之筹备厂地归并厘税计划销路曲意维持江南湖北纱丝各厂更屡　奏明助给官本巨款之举总冀厚集商力以挽此外溢之利源计数年以来江浙湖北等省陆续添设纺纱缫丝烘茧各厂约三十余家又此外机造之货苏沪江宁等处有购机制造洋酒洋蜡火柴碾米自来水者江西亦有用西法养蚕缫丝之请陜西现已集股开设机器纺织局已遣人来鄂考求工作之法四川已购机创设煤油并议立洋烛公司山西亦集股兴办煤铁开设商务公司至于广东海邦十年以前即有土丝洋纸等机器制造之货近年新增必更不少天津台更可类推湖北湖南两省已均有购机造火柴及榨棉油者湖北现已考得机器制茶机器造塞门德土之法正在督饬税务司劝谕华商兴办湖南诸绅现已设立宝善公司集有多股筹议各种机器制造土货之法规模颇盛似此各省气象日新必且愈推愈广彼洋商虽亦声称集巨资设大厂而迄今造就者只上海二三家他处未之有也无如华商智虑初开营销未广已成之厂获利无多未成之厂集资非易洋商见我工商竞用新法深中其忌百计阻抑勒价停市上年江浙湖北等省缫丝纺纱各厂无不亏折有歇业者有推押与洋商者以后华商有束手之危洋商成独揽之势商民延颈举踵正以宽恤保护之法望之　朝廷两湖风气初开商力甚薄尤为惴惴此近年来商务之实在情形也臣愚以为洋商在内地改造土货本于华商生计有妨是以旧约悬为厉禁今迫于事势不得已而允之则又当就已成之局而熟权利弊庶免我华商民有累上加累之虞窃谓今日各洋厂设否听之而华商机器制造之税如故洋商开一厂则华工习一法洋商创一货则华民晓一用大抵华商性情惮于精思创物而乐于摹仿争利华商用度较俭土产较熟足可与之相胜果使华商本轻利稳愈开愈多洋商见华厂已经充牣利息愈分愈薄则续开者自少即如湖北织布局一开而江海关进口之洋布已岁少十余万匹可为明征

目前华厂已将十倍于洋厂是机器制造之利洋商得其二华商得其八且就华洋各厂合计出货自多税额虽轻税数必溢此有益于民生而仍有益于　国计者也即使洋厂因税轻而争开不已然洋厂所获之优利亦华厂之所同沾其出货之数分利之势自足相敌且洋厂所在其一切物料必取之中国工匠必取之中国转移间民必资之中国彼洋商所得者商本盈余之利而其本中之利留存于中国者仍复不少是华商之利虽去其半而中国农工畋渔之利仍得其全华民沾其利又晓其工则华商购机制造之厂必不能绝从古未有农工盛而商独衰者此目前不求有益于　国计而必无损于　国计且尚不尽有损于民生者也至于华商鼓舞方见萌芽之时遽行加税则华商困阻于内洋商抑勒于外数年之间已成者歇业未开者绝响是九洲之地产物力万国之巧法厚利尽为洋商垄断之资如谓明文则一体加税暗中则曲予维持目前中华局势外洋情形窃恐未能办到且洋商之究竟肯加税与否亦尚不知何时而华商则已先敝矣即使洋商于华造者遵加而其来自外洋者仍不能加明知华商不能再开机厂则不造于中华而专运之于本国销流日广货价日增徒存内地制造加税之虚名而受华商阻塞利源之实害此有损于民生而仍无益于　国计者也从来华民最朴不晓物宜华工最拙不谙机器华商最散不筹巨本是以拘守旧法坐弃万物之菁华不究阜财之大用今幸而鉴于巨创怵于强邻一旦幡然捐弃故智争讲机器畅土货集公司之法正是中华自振之机若再从而柅之以后更复何望私忧过计不胜恐惧近日与江苏巡抚臣赵舒翘浙江巡抚臣廖寿丰往返电商均以暂缓加税为保护华商之至计合无仰恳　天恩饬下总理衙门将机器造货值百抽十之新章暂行缓办一俟商务大盛而各国又一体允加进口税之时再行举办彼时洋货价涨华货即使加税尚且相抵而目前不致无自立之患大局幸甚又总税务司所拟章程第二条凡有制造之货均须一律存储关栈俟拨等语在总税务司之意只为杜绝透漏然商民成货待价而沽瞬息变易有失之须臾而盈亏判者又如机器造机器碾米机器造水泥火泥此等笨重之物如何搬运如何封存又如机器造煤油机器造火柴此等危险之物同栈之货孰不畏其延累设有损失恐洋关赔不胜赔矣大抵商情乐简而恶繁喜活便而畏胶滞若一概存储关栈交货看货动须报关即使不至留难而货主既嫌经官之周折又不如本厂自存之放心种种窒碍必致纷纷歇业至洋商则仍出纳自如此明明力窒华商之生机而暗畅洋商之销路矣窃谓宜在运货出口时切实查验不在货成后概予封藏应请一并饬税务司重改章程方为妥善此乃农工商民公共之利害中外贫富强弱之枢机臣为自强大局力固根本起见反复焦思不敢不言所有机器制造土货恳请暂免加税并货物免储关栈各缘由理合恭折具呈是否有当伏乞　皇上圣鉴谨　奏
 
　 
卷十下　商政

　　论制造货税　　　　　　　　　　　
英人阙名附

日本与中国所订通商条约内未载制成货物应还税则是将马关约内最紧要一层拱手让人夫固不待智者知之也日商之拟在上海设厂者尚未举办将来开办或与在本国所有纱厂未必顺利日本若果因此未订此项饷税则日本之让中国也为中国利益起见少而为本国利益起见多矣再日本或欲将现在上海已有之纱厂为重税所困使日本所有之棉纱仍得在中国求销获利未可知也缘日本所制之货供自用外尚有盈余亟欲在中国觅一销路耳中国利心素重若果如割生金蛋之鹅西国古时有某甲喂一鹅日生一金蛋而嫌其所生太迟因剖鹅之腹欲尽取其金蛋此怪谈也以之譬喻中国之利心也办法则日本之退让似又尽为本国利益起见也而此事与上海新设纱厂关碍非浅商务公所早已有鉴于此上书驻京英公使书中所述情形另有一书上沙侯所陈相同殊可钦佩而公所所为尤不仅此也书信之外公所副长复赴京师以便各国公使与总署议论此事时或有所采访之处副长即可上达细情以补书信之不足也中国又素称浅见加之现在国库支绌此事若任其自然必勒抑上海所有之纱厂并及其所出之货物使该货物无论至何处非重税不可此固事之无可疑者也然则若此事也岂非现在重订税则应及之一端乎盖当今所议情形即将来税则之根本耳上海开设纱厂股东咸以新创此业或与中国将来永有裨益应得邀政府鼓励之惠公所亦深以此说为然而厂东所请大旨无非欲使中国待之如待开厂本地之人无分厚薄所有他货能与之争利者应订税则亦须彼此一律不得有所轻重兹将上海商务公所所请五开列于左一本地棉货准免厘金落地等税凡棉花由外国口岸运来仅纳由兰雪脱税即内地运送半税二新议税则若订按价值百抽十则外国来货应还之爱克萨依斯税即销货税连内地运送税亦在内不得比此再重三凡货已还此爱克萨依斯税者应豁免各出口税所有已还税之货物运至中国不论何处应免各项税饷四进口棉花应免纳税若须纳税应由将来制造货物后应还之税内照数扣除五本地纱厂政府准其所享利益不得比准外国纱厂较优以上所请各固无不近情理处而于商议之时我知其必大费口舌也李傅相等欲使华人独擅其利匪伊朝夕而终必知其所扶持者决不能照办也中国现在正拟重订税则欲议此事斯其时矣

　　海关出入货类　　　　　　　　　　　　　　　
薛福成

光绪十八年进口洋药价银二千七百四十一万余两洋布羽绫棉纱棉线价银五千二百七十万余两呢羽哔叽毡绒价银四百七十九万余两钢铁铜铅锡价银七百十三万余两米价银五百八十二万余两煤油价银五百零四万余两海货价银五百二十万余两煤价银二百余万两自来火价银一百四十二万余两其余杂货价银各数十百万两不等都洋货价银一万三千五百十万余两而纱布呢羽等几居进口货价之半洋药亦几居四分之一为中国计宜设方渐杜洋药来源而劝导商民仿洋法织布纺纱尤为第一要义其次开矿其次炼铁其次纺织呢羽毡绒其次仿造自来火及制炼煤油风气既开而致富之能事尽此矣出口丝茧价银三千零三十四万余两绸价银七百九十六万余两茶价银二千五百九十八万余两棉花价银五百零八万余两草帽绠价银二百零五万余两糖价银二百零七万余两纸价银一百五十七万余两席价银一百二十九万余两豆价爆竹价银各一百十八万余两瓷器器价银一百零八万余两其余杂货价银各数十百万两不等都土货价银一万零二百五十八万余两丝茶两项为大宗几占土货价十分之六如欲整顿土货仍须注力丝茶庶能握其纲领其余如棉糖纸席草帽绠等物苟能随事讲求随时整理亦有大益此外土货俟铁路开通必有于无意中畅销如草帽绠之类者矣窃查光绪元二年间出入口货约足以相抵今以出货与入货相比较中国亏银至三千二百五十余万两之多何哉近两年中洋布洋纱进口之价逾于元二年间之价约三千数百万两则中国亏银皆纱布畅销为之也从此中国织妇机女束手饥寒者当不下数千万人岂细故哉而谓导民织布纺纱尚可缓乎哉抑余又闻纺纱之效逾于织布日本通国经营已获厚利即华民自织之布亦乐购用洋纱以其价廉质良而易售也故华商偶设一二纺纱之厂亦无不获利者然则有提倡之责者盍劝商民购机设厂先仿洋法纺纱以蕲渐及织布乎

　　海关出入货价　　　　　　　　　　　　　　　
薛福成

是年货由英国运到者值银二千八百八十七万余两香港运到者值银六千九百八十一万余两印度运到者值银一千三百八十六万余两新加坡运到者值银一百九十一万余两澳大利亚大浪山加那大运到者值银一百零一万余两以上英国及英属地来货都值银一万一千五百四十八万余两由中国运之英国之香港之印度之新嘉坡之澳大利亚大浪山加那大者都值银五千五百七十八万余两出入相较中国亏银五千九百七十万两货由美国运到者值银六百零六万余两由中国运至美国者值银一千零七十八万余两出入相较中国赢银四百七十二万余两货由欧洲诸国运到者值银五百十二万余两由中国运之欧洲诸国者值银一千七百十六万余两出入相较中国赢银一千二百零四万余两货由俄国运到者值银五十五万余两由中国运之俄国者值银七百零四万余两出入相较中国赢银六百四十九万余两货由日本运到者值银六百七十万余两由中国运之日本者值银八百五十万两出入相较中国赢银二百三十五万余两货由澳门运到者值银三百十七万余两由中国运之澳门者值银一百六十八万余两出入相较中国亏银一百五十万余两货由小吕宋越南暹罗爪哇埃及五国运到者值银三十一万余两由中国运之五国者值银一百八十六万余两出入相较中国赢银一百五十五万余两综而观之中国之银耗于英国及英属地者甚巨而稍取盈于通商诸国然绌者多而盈者寡势尚不足相补故一岁中亏银至三千二百五十余万两之多华茶销于英者年少一年销于俄者年多一年俄之用茶虽未能逮昔日之英然华茶不至壅滞者以俄人为之运用也中国之货稍稍畅销于日本则以日本纺纱骤盛不能不用中国之棉花中国与日本互分其利云今日论时务者或谓英人耗蠹中国颇欲联俄以摈英此与儿童之见无异夫民所以乐购此货者皆为衣食日用所必需而又质良价廉之故当其不用虽君父不得而劝之于远人乎何爱当其必用虽君父不得而禁之于远人乎何尤即如日本二十年来专精奋力研求工商之术遂能仿造洋货及华货质良价廉几掩其上英人非但不惎挠之且极口称道之中国乐用其货者比比是矣中国地博物阜人工甚廉数倍日本诚知病英人之耗蠹乎则有日本之成法在又何必出万不能行之下策哉或谓中国虽亏银三千二百五十万两然各关所收厘税既得二千二百六十余万两加以洋商自募牙侩凡进口七厘出口八厘用费共有一千数百万两皆入华人之手以彼絜此中国尚赢数十万两是中国之银未尝锱铢漏入外洋也斯又不然考光绪元年出入货相准华商尚赢百余万两若以关税用费合计之是中国且多赢二千余万金矣当是岁赢二千万金中国且日见贫耗如今日之势乎是不能不亟为之计者牧民之政也保邦之本也为上之责也

</div>
    <div class="pagination">
<a href="皇朝经世文新编_page42.html">上一页</a><span>...</span><a href="皇朝经世文新编_page38.html">38</a><a href="皇朝经世文新编_page39.html">39</a><a href="皇朝经世文新编_page40.html">40</a><a href="皇朝经世文新编_page41.html">41</a><a href="皇朝经世文新编_page42.html">42</a><span class="current-page">43</span><a href="皇朝经世文新编_page44.html">44</a><a href="皇朝经世文新编_page45.html">45</a><a href="皇朝经世文新编_page46.html">46</a><a href="皇朝经世文新编_page47.html">47</a><a href="皇朝经世文新编_page48.html">48</a><span>...</span><a href="皇朝经世文新编_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
