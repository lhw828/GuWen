<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 156 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 156 页/共 172 页
  </h1>
  <div class="content">
   邪谋误国乞赐昭察以保长治疏
　　明职掌以重军国大计疏
　　宜从民便以昭节爱疏
　　○东封误国亟赐议处疏【议处东封】
　　臣闻古之良将、观乌而知齐师之巳遁、聚米而料隗嚣之可图、决机两垒之间在见事万里之外、今正使已窃迯矣、随行巳被杀矣、沈惟敬已被缚矣、倭变情形、明如指掌、此固不待借箸为筹、便当屈指能算、乃石星执迷不悟、奉杨方亨片纸为蓍龟、蚩望倭奴之不变、侥幸封事之万一、噫愚亦甚矣、况臣细玩杨方亨之揭词、犹然骑墙、亦无一定之论、是岂抚按之章奏、全不足凭、必待倭寇临城而后为之变哉、试观今日事势、倭变乎、倭不变乎、封可言乎、封不可言乎、计不旋踵、义难再辱、况倭奴千变万态、日引月延、宫室久已落成、礼议岂难习熟、煌煌金印、贾用不售、孑孑于旌、节敝旄落、关白之机关尽露、沈惟敬欲弥缝不能、奈何尚梦想封事、苟且目前乎、噫愚亦甚矣　陛下不闻近日长安中诗乎、诗曰贴肉暗藏苏武节、抱头忙着祖生鞭、又曰还国好缝皮眼罩、羞将面孔向人前、葢为李宗城而作也、李宗城宵遁辱命、为外国姗笑昨　陛下赫然震怒、扭解究问、天威一震、中外增气、第出使重任也、昔班超西指、汉以重轻、柰何当时儿戏视之、而以一竖子辱命、取轻外国、如是是尚为中国有人乎、方小西飞之来也、俨然上宾、一国郑重、公则宴赏、私则赠遗、使狼子野心、睥睨窥伺、高步、阔视、旁若无人竟不陛谢、又为陈三日之市、饱其欲而去、乃我堂堂天使、衔命而往、屈辱缧系、淹历岁月、楚囚南冠、萧然无聊、生者鼠窜狼奔、死者膏锷横艹、么么小丑、敢于无状如此、臣每念及、不觉怒发上指冠、恨不灭此丑而朝食、昔春秋小国之君、尚能投袂而起、为死者一洗、陈汤忿郅支杀汉使者义勇奋发、卒斩郅支首、雪边吏之宿耻、威镇百蛮、今以　天朝全盛之力、何其畏倭如虎、强之以必不受之封。而贻国家必难报之耻乎。臣窃料今日倭情不封固变即封亦变。故皇皇议封者拙也。急急议战者危也。惟有议守、为今日第一吃紧胜算、何也、臣闻议封之始、业巳许之市矣、倭不欲封而欲贡其情极真即倭国与朝鲜人无不云然当时主兵者不敢担当市事欲以一封了局定不能也夫封空名也。市厚实也倭奴之所欲不在空名明甚吾靳其所欲而与之所不欲是啖婴儿以石枣啼必不正也拙也。气奋倭奴者。谓宜急征兵调饷。疾帆东指。与倭奴争一旦之命。又非计也。兵凶战危事难预必。脱少不如意。蜂蚁犹聚。假息旬时。屯兵日费。何啻万金。千里飞挽。所济几何。平壤之役辽民之死于转输者十家而九。至今哭声未绝。即有粟如山。必不能神输鬼运。到饥士之口。一夫脱有菜色。三军无复鬪志。事出万一。悔何可追。臣之所谓危也。故今日惟有守朝鲜为上策。朝鲜吾之藩篱也。朝鲜失则辽阳危。辽阳危则神京震。或谓朝鲜当弃者。谬也。臣窃谓封可无成。朝鲜必不可弃。况朝鲜虽残破。尚余精兵五万。及今就近亟选惯战廉勇骁将。精简锐士。电赴朝鲜。合朝鲜之卒。然朝鲜苦我将吏甚于苦倭因朝鲜之粮。胡越同舟。头手相救。同心共济。并力死守此谓藩篱之守庶几门庭之安。是役也。急在呼吸选将简兵当以半月为期。过此则晚矣是以朝鲜与倭也败着也惟是朝鲜弱不能扶。我兵急不能救。鞭长不及马腹。风末不举鸿毛。便当譬犹石田。弃若鸡肋。扼喉鸭绿之江。负喁虎踞。深沟高垒。添兵增戍固守不动。使倭奴不敢窥左足而先登此之谓门庭之守庶几堂隩之安。中策也。必不得巳之计也。最可忧者。倘或长颷易扇。巨浪难防。门无结艹之坚。成彼破竹之势。虎狼入室。所伤必多。况兵连祸结。役烦民愁。奸雄乘之。登高呼远。四合响应。根本动摇。关系非小故守辽阳为下策谓之无策可也故今势在燃眉、速如覆手、披发蹶足、犹恐不及、若石星终迷不悟、刚愎不反、仰鼻息于马上之口、敝笔舌于鼠首之间、因循误国、噬脐何及、虽然、臣犹有说焉、淮淝之却秦师、由庙廊处分巳定、河北之廪唐令、在庙算处置得宜、故封事败坏、星固罪不容赦、而罪之首者辅臣赵志皋也、昔宋臣吕蒙正以四方无事、蛮夷宾服、自卜相业之尽、郦琼之叛、张浚见上引咎曰、是臣非才误国、上贻圣忧、臣闻东事之始、志皋不惟宗社大计、曲昵私交、引用同乡宋应昌、几败乃公事、先是台臣郭实上疏力争不可、语侵志皋、乃志皋切齿恨之、至今贬逐而去、侧闻彼时刑部侍郎朱鸿谟自南都移书责之、词严义正、志皋怫然不悦、人人共闻、今郭实之言验耶、不验耶、志皋又将谁诿耶、夫宋应昌通国皆曰不可用、志皋独曰可用、东倭通国皆曰不可封、志皋独曰可封、力排公议、从更石星、为此祸阶、实为戎首、是志皋误国之罪、不在石星下、况陈力就列、不能者止锺鸣漏尽、夜行宜息、若志皋者揣身量分、久当知足、乃外吁阙庭之恋、内深子孙之忧、牵力衰朽、腼颜就列、鲜廉寡耻、其如礼何礼七十致仕、古今通规、近代以来、贪竞不息、臣职司纠正、释此不问、安问狐狸、激贪风竞、宜从隗始、臣闻慈父不能爱无益之子、明君不能爱无用之臣、若志皋石星者、所谓无用之臣也、　陛下又何爱此等无用之臣以误国事、譬之庸医误服其药、幸而不死岂可再误、即　皇上不忍加罪、合无勒令二臣致仕、别选道德弘备边情谙练者以代之、臣与二臣非有嫌隙、惟是时事多艰、将相得人为急、故不避嫌怨、冐昧上陈、伏祈　皇上留神省察社稷幸甚、
　　○邪谋误国乞赐昭察以保长治疏【昭察邪谋】
　　臣以愚戆、荷蒙　圣知、起补言路、窃见　皇上有大为之资、而每每推心置腹待臣下、臣下每每怀欺面谩　皇上　皇上恤臣下之私、如恐不及、臣下视　皇上之休戚、如秦越人之视肥瘠、漠不相关、即今倭奴猖獗、势将内犯、如熊咆虎鬪、近在藩垣之外、而往往泛泛悠悠、苟安目前、甚至造为邪说、沮误大计、党护迎合、偷取宠禄而不顾、异日宗社生灵之忧、如侍郎周思敬者、真可痛恨也、臣读思敬之疏、大槩谓朝鲜之役、为劳敝中国、谬哉此说、无论无识亦且不忠、思敬以为今日之兴兵动众为救朝鲜乎、非救朝鲜也。所以自救也。今日之水输陆运为烦费乎。非烦费也。所以省费也。臣请详言之、葢使朝鲜如琉球暹罗等国。远在海外。则可不救。使倭奴得朝鲜。祸不在于中国。则可不救。又使倭奴得朝鲜。或无大志。亦可不救。又或朝鲜如往时全盛。力能抗倭。亦可不救。又使即不救朝鲜。朝鲜能不折入于倭。亦可不救。乃今皆不然也。葢朝鲜与辽东接壤。乃我卧榻之侧也。非若琉球等国。远在海外。倭得朝鲜以为巢穴。退可以守。进可以寇。中国从此无息肩之期。昔者许仪后曾见告矣。议后预报于万历十九年。今其揭具在。言一一验也。揭言倭奴欲犯中国。借路朝鲜。使朝鲜蚤降倭。则朝鲜不受兵。而中国久被祸。是朝鲜代我受兵。当救乎。不当救乎。果救朝鲜乎。亦自救乎。即今往救。巳为后时。倭饱我饥。我劳倭逸。胜负之数。尚未可知。况孤军深入、后援不继、抚臣杨镐、大将麻贵、寄命虎口、总督邢玠、如坐漏舟、朝鲜君臣、危若朝露、倘思敬之邪说得行、无论朝鲜君臣、势不能支、必折而降倭、使杨镐麻贵于危地而弃之、即三四万东征之军士陷没可知也、思敬独不思及此乎、何其忍于误国也、如此、臣故曰今日之兴兵动众、非救朝鲜、所以自救也、事有省而实费。有费而实省者。思敬弃朝鲜之说。彼所谓省也。不知弃朝鲜。则与倭为邻。东当守辽东矣。稍折而东南。则当守登莱矣。稍折而北。则当守天津矣。又折而南则当守淮扬矣。此诸处即朝鲜无恙未尝不防倭也又当守浙江矣。又当守闽广矣。处处添兵。处处增饷。省乎费乎。费而侥幸无事也。犹可言也。费而不能保无事也。祸不止于费也。臣不忍言也。故与其守之于沿海。孰守之于海外。与其处处设守。孰若守之于朝鲜一处。与其待朝鲜既失。取而守之。孰若乘其未敝。并力而守之。与其以我守倭。孰若借力朝鲜以守倭。此其费之劳逸多寡。可知也。且　陛下不备宁夏乎。不备甘肃乎。年不惜数百万守之者。所以防虏也。藉令倭无朝鲜以间之。陛下能宴然无东顾之忧乎。朝鲜为国家不侵不叛之臣。为我捍御东倭二百余年于兹。是二百年皆省也。是我二百年不费之宁夏甘肃也。不计大省而徒计暂费。何思敬之闇于计也。大凡事止于兴革损益之小故。则当计费若关系国之存亡安危不得言费虽竭天下之全力且为之。所全者大也。臣故曰今日之水输陆运。非烦费也。所以省费也。夫辨是非利害者、人心所同、岂思敬独无人心乎、　陛下试召思敬诘之、不救朝鲜、能保朝鲜不折入于倭否、朝鲜折入于倭、能保倭不入犯否、倭寇入犯、能保中国无事否救而中弃之、能保杨镐麻贵全军生还否、　陛下赫然以此数语诘问思敬、万一思敬能保焉、非臣所及、若不能保、则天下之事去矣、大都人臣为国家计利害当平、□易气、勿党同、勿求胜、人咸言思敬此疏为掩餙前非而设、果尔非大臣忠于国谋之道、晚宋人唯是议论求胜、祸人国家、及党碑树而铁骑巳渡河矣此最国家大患也、伏望　皇上思导谀之言不可听、剥床之计不可忽、伏乞敕谕大小臣工同心共济、一意以防倭为务至于沿海地方抚按、仍当移驻要害、练兵积饷、毋如寻常虗文塞责
　　○明职掌以重军国大计疏【明职掌】
　　臣等于本年四月初六日接到兵部札付准户部咨借本寺老库马价壹百万两、臣等仰奉　明旨、自当将顺、何敢喋喋、惟是臣等待罪马政、职在典守、军国大计、关系不小　等今日不言、异日误国之罪万死奚赎、以故不避烦渎、敢据实为　皇上陈之、葢本寺老库马价自嘉隆以来封识惟谨。不许擅动。诚谓老库之银。即外厩之马也。无事折而为银。有事出以市马。以备非常。所以拱卫神京。固安根本。虑至深远、节奉　明旨不许借讨、历历可敷、故自嘉隆至今、老库马价、所积几至千万、及后各部率意借讨、遂至滥觞、始曰不得援以为例后卒以为例。始犹兵部支请为例、自后各部亦借请为例、始借犹曰勒限补还。及后竟不补还。日减一日。岁削一岁。万历中三大征率借问金故空之乃尔以故屡年千万之积殆尽今仅存二百万有奇耳。所谓储蓄不备卒有水旱盗贼、无能以应、而国非其国者也、夫富家巨室、欲保其家、旦夜所以虑不常、防盗贼者备至周密、况以堂堂神京、所恃以戒不虞者、空疏至此、可为寒心、臣等蒿目焦心、计无所出、方思遵　旨取偿该部原借银两、不虞今又借讨百万矣、卷查户部所借本寺□柒百余万、不为不多、旧借未还、新借踵至、况本寺仅存贰百万、今一借百万、能堪几借、窃恐不数月寺帑尽空矣。寺帑空则神京几无马矣。神京何地。今日何时。帑竭马乏。何以为国或曰事有、缓急、亦有轻重、等重从急、等急从重、京师之重、视边圉何如。譬之边围手足也。京师腹心也。未有剜心血以补手足者。近见天象告变、河源已竭、民心骚动、乱萌已形、阴雨绸缪、不可不虑、是京师备御、当急乎、当缓乎、倘一旦有警、欲征马则无马、欲市马则无银、仓惶失措、谁职其咎、往者庚戍之事、至今念之、念人心悸、夫天下利害事惟身亲之而后心知其苦。今太仓空匮。九边告急。计臣知也。若寺帑匮乏。后祸难任。计臣岂知。故计臣今日之请。臣等今日之执。所谓各痛各膓。无非为国。非敢动意气争区区衙门体面巳也、体面之争小、军国之计大、臣等窃见宋之季世、臣子不求为国济事、动辄求胜、卒误人国、臣等窃恨之、臣等所以不敢默默者、非敢求胜为　陛下守此官耳、挈瓶之守、手不失器、况军国大计乎。伏望　皇上俯念根本之重、加意桑土之计、敕下兵部酌议彼此、各有老库钱粮、应否堪动、所借钱粮百万之多、应否当从、从长计议奏请定夺、庶马政有赖而大计不误矣
　　○宜从民便以昭节爱疏【便民节爱】
　　臣窃惟东南杼柚、供天府之需旧矣、岁供不阙、夙有成规、督造责之司府、辨验委之按臣、沿行以来、上下俱便、近因该库题改太监鲁保兼管督织、无亦以迩来逋负数多、欲令催解进、毋后时耳、不知法非仍旧、则议论滋多、事当创始、则矢见制宜定、近据鲁保手本、及各府文移、纷纷往来、议论不一、各执异同之见、遂成道傍之谋、语多烦碎、不敢琐渎　天听、大都初据鲁保既欲解银、又欲解机户、在有司则谓银可起解。机户实不愿解。葢解虽有羡余秤兑之苦。苦在有司。解机户则有跋涉拘系之苦。苦在机户。近据鲁保手本已准应天府解银自织、免解机户矣乃至于苏州府则又令该府召织、但只解银、夫自府织。银自府给。岂不良便。乃该监又欲解银。无论解而复领。领而复给。道路如织。何不惮烦。且使放银者而不问织造之事。织造者而不知给价之事。中多不妥。实为难行。此有司有词、相持不决、担、延至今、该臣会同廵按直隶监察御史曹楷马从聘反复思维、欲于两议相持之中、求为归一至当之策、倘果以解银为便、如鲁保近从应天府之请、银自该监给。自该监织。异日之精否。解进之收否该监独操其权。独任其责。而有司不与焉。诚为简便善事。若谓苏松额有局匠、难照应天府例、听令该府自织、成报监查解、以毋失其督理之权。亦无不可若谓专敕督理、权当总揽即如内臣孙隆孙隆奢汰损国然其所为尚在情理内后来者益甚矣亦奉专　敕督理者、每岁自该监织造工完、令机户赴府、领价、沿行巳久、相安无事、此又良规可循、各府称便者也、至于羡余扛解、湏酌议成数、务从宽恤、庶省一分、民受一分之赐、若夫应天府坐派急缺五千疋、先估合用料价铺垫等银共三万八千九百八十余两、后因鲁保议增羡余、计无所出、欲议加派。民穷如此。其何忍言、欲摉库藏。随处悬罄。万无可议。惟有议留料价而巳。既经各府具详前来、应合具题、伏乞敕下工部复议上请、俯、将应天府坐派急缺五千疋、合用价杠铺垫等银三万八千九百八十八两一钱六分九厘八毫七丝三忽九微准留本府三十一二三年分解存、及各县未解四司料价银、及三十四年分营虞都三司料价银、凑解该监给织起解、倘有嬴余仍旧解部、其余各府急缺岁造疋如解银赴监。则织务全归鲁保。一切秤收。惟以工部法马为凖。成解进。该监自有专责。不得累及有司。如不解银赴监。则督织仍属有司。查验起解务从体恤。严禁参随勒掯。以苏民困。庶上供不悞下民获安、所以昭节俭而溥　皇仁者、在此举矣
　　皇明经世文编卷四百五十一终
　　●皇明经世文编卷之四百五十二
　　华亭徐孚远闇公　陈子龙卧子　宋征璧尚木　周立勋勒卣选辑
　　宋征兴辕文参阅
　　梅客生奏疏（疏）
　　梅国祯
　　◆疏
　　为叛丁悖乱异常时事万分可虑疏
　　第五疏
　　第八疏
　　加包边堡疏
　　请罢榷税疏
　　请复战马疏
　　再请罢榷税疏
　　辨撦酋不助套虏疏
　　○为叛丁悖乱异常时事万分可虑疏【宁夏哱贼】
　　近见邸报宁夏家丁刘东阳等、贼上擅权、据城掠堡此非常大变、视唐藩镇之祸、犹有甚焉、最可恨者、逼使总兵张维忠、疏列廵抚党馨罪状、其二十余条之内。多系款虏以来。题准遵行。此其意葢隐然暴扬时弊。以煽惑各边其谋更不轨矣。今之议者。不过曰变起仓卒、众由胁迫、缓之可散其乍合之党。急之恐坚其致死之心。不知各恶权势巳成。蓄谋非浅。其心必不肯悔祸其党又无敢先发迁延一日。则祸深一日。狂谋愈成。党与愈固声势愈大。风闻愈远胁从愈多。人心愈疑既难以俟其自定。又不可吓以虚声。外有勾连、内有观望。近者蚕食。远者震惊、将来之患有不可胜言者矣。为今之计非力剿无以定祸乱。非分别无以宥无辜。非诏赦无以安胁从。非特遣无以重事权。非破格无以用豪杰非便宜无以中事机非重赏无以作士气科臣王德完、请罗豪杰、真为济时之急昨见宁夏各堡、多为所制、而平虏参将萧如熏独能相持、则任将之明验也。以臣私计、求旧易于得人。使功不如使过。除各边见任、及已经调遣不宜更议外。若退闲可任。则无如原任辽东总兵李成梁者。屡经战阵。纪律严明。李氏不当用之于辽东若用之别镇使捕反者则先声足以慑人其子李如松李如栢李如桢。皆负大将之才。李如樟李如梅又为少年之杰。其家丁自各有官守之外。尚多同心。敢战之人。世受重恩。必不自颓于末路。屡经论列。更思昭雪其前功年力未衰。威名久着。各边将领。谁不畏服。上下相信。父子同心不惟勇略足以成功。亦且先声可以夺气若虑其权多分属地非素历。宜于文臣中畅晓军情。实心任事者。公举一人。监其军事。谋勇相资。调遣随宜。他如闲住及戴罪将领、史宸、张应种、麻贵、马孔英、倪敏政等、或素经战阵。或胆勇过人皆可随军使之自効。若辽东未代旷日持久。或令伊子原任总兵李如松。先往料理。勒限起行。即未必刻期擒剿。断足以制其死命天威既临。不敢四出。鱼游釜中。势必自乱。附近营路。恃以无恐。他方观望。惮而自戢。待首恶正法之后、大加赈恤。使朝廷之威惠并行。纪纲大正。此机宜之当决。宿将之当任也。若失此不图。臣未见其得策矣。然臣又闻之、鏬隙将成者。当急为补塞。琴瑟不调者。必改而更张。今宁夏之变、正罅隙将成之会。而致变之由。则琴瑟不调之验也。我朝事。推论颇有原□自洪武以至嘉靖一时也自隆庆以至万历十八年一时也自十八年以至今日又一时也葢洪武以至嘉靖。虏无岁不犯。我无岁不备。各军虽有战守之劳。无克削之苦。嘉靖以至隆庆。和议既成。不修战守。各军虽有克削之苦。而无操练之劳。今时则异是矣。外实修和。而内欲兼战。修和则不免仍克削以为媚虏之资兼战则徒有操练而无首功之望臣前疏有云。不加矜恤而克削是。闻使之治生不给。发身无阶。巳逆知其有今日之弊矣。即总兵张维忠疏内所列、据臣所知、有载在会计录者、有新经题准者、有系宁夏旧例、有在各边通行、诸如此类、皆以节省为重。以矜恤为轻。暂行于无事之时。尚难以得其心。相沿于用武之日。其何以免其怨。廵抚党馨、不能变通、而更为严峻、以致叛军借以为名。鼓众倡乱。纪纲大坏。人心动摇。宜敕兵科会同彼处廵按御史、逐欵清查、或系原旧有行、或系党馨作俑、当因者、明着为例、当革者、即为调停。此弊政之当清者也。又如京营军士、素称虚设、有急则虑其孱弱而别为调遣。闲暇则畏其讹言。而不敢深求。臣前疏中思有以鼓舞之。而言不见用。近见侍郎王基、条陈四事、悉切实用臣叩其议论、采之人情、慷慨敢为、人乐为用、若即以本官授之协理。听其主张。而又明赏罚。均劳逸。察疾苦。教技击。则数月而人心悦。期年而神气壮。内之以护卫神京。外之以风示远近。仍通行各边督抚。凡利所当兴。弊所当革。悉心条议。毋畏浮言。毋沿旧习。惠行而威令可施。政平而骄悍自服。其有处置失宜。苟且塞责。访实参奏。别选贤能、此皆救时之急务。转移之徼权。伏乞采览。即赐允行。不惟一方之悖乱可平。而各边之人心悉定。抚督不至掣肘而外夷亦将落胆矣。其余有关大计、先为诸臣巳言者、臣不敢复渎也
　　○第五疏【宁夏事情】
　　臣奉敕监督官兵、亲诣讨贼、除同总兵官李如松调兵前往外、近见贼情狡诈、婴城自守、阳示卑顺以缓我师、广结虏众以为声援、意待秋高虏集、而后公然横逞、其情甚明、而其势甚急也、臣之所誓、在披肝胆以和将领之心。同甘苦以作士卒之气、宣威信以散贼虏之党。体主恩以全胁从之命。至于攻取进止、在相度机宜、广集众思、难以预定、此皆臣之得以自尽者、其有势不得自尽者、不得不望之　陛下也。伏望敕部、复议上请施行、一曰谕诸臣以急公义。昔廉蔺同心。秦不敢侮。以先公家之急。而后私雠也。今讨逆诸臣自督抚以及将领。皆负重望。权各不同。万一各持意见。不相协和。则偾事不小。须得严谕。务以国事为重。一切嫌疑礼数。不得介意。臣到之日。与之歃血设誓。有二心者　天地　祖宗是紏是殛。至于用兵之际。无分彼此。或当其前或应于后。或以攻城或以阻隘。犄角相资。首尾互应。皆得论功。庶师克在和。而战必胜。攻必取矣。二曰赏完守以鼓忠义宁夏之变。各堡瓦解。而平虏独完。如此则人自劝则论功当以萧如熏为首而偏裨各军之用力阖城士民之同心皆有不可泯者宜查功次大小。实时行赏。城内居民。悉加赈恤。其死于战鬪者。更宜优给其家。庶人知忠厚之益。而各自思奋矣。三曰分顺逆以散虏党。贼之所恃。惟在勾虏。而虏之所以为贼用者。非有骨肉之亲。情好之素也。不过利其子。女财帛耳。夫受恩则朝廷为重。计利则抚赏为多。虏亦未必不见及此也。但顺逆不与分别。则彼亦无以自白耳。宜遣通官查问。晓谕有原不助贼。或始助中止者为一等。即与嘉奖。其效顺有能擒献贼首者为一等。照依钦定赏格。厚加封赏。仍以各贼资财。尽数给予。其有谕之不改。甘心从逆者。又为一等。是自取诛夷。罪在不赦。容臣等会同诸将严兵以歼其众。分锐以捣其巢。庶虏势既散。而贼胆自寒矣四曰专责以制虏患。虏酋所近镇城。各有督抚总协等官。如督臣魏学曾。亲驻花马池。极为得体。则清水兴武横城一带。可保无事。至于延绥宜责之贾仁元。固原责之沈思孝。甘肃责之田乐。及各该总镇将领等官。虏如不动。则相安无事。若称兵内犯。则严兵固圉。以遏其锋。或虏往宁夏。即出师捣巢。以牵其势。须多方侦探。使不得动。庶我兵专力于贼。而各镇之功。不在讨逆之后矣。五曰豫储偫以济士马。宁夏馈粮。不啻千里、樵采供爨。无所取给。近闻偏关之外。绝无藁草。非先行置办。恐时刻缺乏。则人心不安。须行司道。及管粮府佐等官。或百里或五十里。定委一官。驻札常川拨运。务令有余。仍多发太仓及马价等项银两解赴军前不但行军犒赏。不可稽迟。即贼平之后。除赏功外。修理城堡、安抚人民。招补军丁。所费不赀。用之有余。即贮库藏。以抵日后京运。不得妄费。若临期请讨。将何能济。此犹万分至紧。不可缓者也。六曰禁妄杀以安人心。验贼首级。与虏不同。虏有炙痕巾痕种种可辨。贼系中国之人。倘妄杀冐功。不惟负陛下好生之意、所以讨贼不宜割级也而适以坚从贼者死守之心矣臣请惟临阵斩获者、准以首级报功、其四外不时剿捕须令生擒。准与首功同赏。容臣会同各官审实。或实时诛戮、或监候待奏。或从权释放。至于破城之后。犹宜严禁、有妄杀一人、及擅入民家者、实时枭示。以正军法。庶功无冐滥、而民知有生矣、
　　○第八疏【宁夏事情】
　　宁夏事情、已经二次具奏、自是以来、督臣魏学曾、信臣之真、而臣亦悯学曾之苦相与约誓同心灭贼、臣感其忠诚、尽心计议、学曾每夜露香跪祷、愿以余生赎一城生命。魏督臣于讨逆甚有功以□缓被逮不旬日而西事竟平新督叶公勿如也彼此布置。事有端绪。除一切琐屑。不敢渎陈外。自七月二十一日。开闸放水。城被浸坏。四面各数十丈。军心踊跃。以为必克。三十日夜。贼驾船十一只。偷穵参将达云所守堤岸。擒缚军士。被提督李如松。冲退斩获一十六名。至八月初一日。参将来保。所筑堤岸。被水冲决。遂弃前功。幸初六日。贼据教场。麻贵奋勇占夺。初七日贼修东城。俞尚德亲往擒斩。自此丧气。不敢复出。城中粮尽。树皮败靴。悉以充食。饥民拥贼。早求招安。贼因绐之曰。朝廷已有铁牌招安。奈诸将匿之。欲尽杀尔辈。愚民尽为所惑我军亦以为言臣知其然。于十二日大出榜示。略云许朝等既求招安先将城内饥民开报。限三日内。迎大兵入城。分别赈济。如有疑畏。先将饥民赴河西寨给领。至十五日。又出一示云。三曰巳满。既不开门。又不放出支领。显是各贼原无求招实意。要将阖城饿死又令我军劳苦。军民之心。始共恨贼十六日魏学曾。遣千总潘宗把总刘禄到城。跪称铁牌巳到。诱其出迎。暗约诸将。出即擒制。或进而图之。叶梦熊亦差标兵百余。暗伏接应事机可成。谋泄而止。二十日着力兔打正把都儿。合党助贼。先该魏学曾调有防堡人马、李如松又遣游击李宁、往镇北堡剿杀、二十一日、虏又渡河、从李刚堡进入、离城仅三十余里、臣见事急。欲待督抚传示、远不及事。欲自行调遣。又嫌侵越。惟令标下把总张泽等、领兵百人、先往埋伏后、臣中军李如樟、挺身愿往、臣壮而遗之。令其约会麻贵李宁王通李有升等。领兵三千。李如松恐其有失。亲领千人。手馘虏首。虏众大败。各贼失望。我军欢声雷动。皆云希有之捷原任总兵刘承嗣、又将决堤修补、水复到城。督臣叶梦熊许约抚臣、至期亲督攻打、以贼势度之、内绝民食、外无虏援、水一到城。必多颓坏。万无不克之理。倘不如意。惟有坐困。但恐军民。尽为饿莩、各贼尚支一年、边地早寒、八月巳雪、三军野宿、何能久存、不彻则恐生他变、势必散屯各堡、无奈将心渐离、皆称有病、臣与蔡可贤萧如熏再三调停、尚不能挽、倘人心一弛、则虏贼复合、着打已被杀败、庄吉求抚未得、贼知其有恨于我。而以重币购之。东西并进。腹背受敌。不惟丧其前功。抑且有后患。此臣之所甚恐也。虽事权与臣无干、而狗马之心、不能自巳、谨条为六议、惟　陛下察之、一议恩泽、昔越王投醪、而三军心醉、楚庄拊循而十人挟纩、葢诚意之感人深、而衣食之及人浅也、　陛下端居九重、虑周万里、何尝一日忘西征将士哉。顾屡蒙皇赏。皆视为常例。不知所自。似宜特发纶音。念将士寒苦。即以在军银两。各给冬衣。容臣等宣谕。使人人明知圣意。则一时鼓舞。奚啻紫貂裘帽之赐哉。三议塘报删第二条。从来各边军情。皆据将官塘报。臣在军中。极知其弊。如虏本数十。则曰数百数千。本未见虏。则曰彼此砍杀。止获一二首级。则曰杀死数多。尽被扛去。军士多被杀掠。则曰中伤军丁。尚未查数。如臣在营中、查问我军有无被擒。皆曰无有。忽贼放回窦元等十一人。皆节被擒缚。独非军乎。问贼徒有无出城。皆曰无有。及捉获奸细王羊等数人。皆从城内出边。其未获者。尚有数十。独非贼乎。诸如此类。难以枚举。此臣之具奏。必查核明白。不敢止据塘报。自同欺罔。如沙湃之败。虽在河东。与臣无与。但御虏军士。皆讨贼之数。据报麻贵损兵一百八十。今未到者三百余名。苗兵死者六百五十。今全军未见一人。即如李如松张亮堡之战。从来所无。因臣未查实。未敢报。葢无功之罪小。而欺君之罪大也。宜专委贤能司道。亲在军中。专查功罪。庶欺蔽无所容。而赏罚亦得其实也。四议赏罚、将帅之所以鼓舞人心者。惟赏与罚。必赏当功。罚当罪。而后人心悦服。诸葛亮罚二十以上。必亲览焉。诚恐以不当而失人心也。行罚如此。则行赏可知。今之人才。不知视诸葛何如。而所谓赏罚皆非亲见。或主以偏系之私。而决之于左右之口。多置伺察以为耳目。不知诸将巧于弥缝。小人易以利动。耳目愈多。而是非愈乱似宜亲在行间。不厌详慎。若行之任意。恐有功不赏。已难示劝。况不赏而反罚。谁不怨望。有罪不罚。巳难示惩。况不罚而反赏。适启幸门。此不可不严为之防也。五议冐功、军中斯罔。其事非一。而最可恨者。冐功为甚。有自圆升赏赎罪而买他人首级者。有实未出门。而窜名督阵者。有畏其势力。而夺彼与此者。有以民为贼。以中国为夷狄者。甚至见人获功。杀而夺之。并所夺首级。与所杀获功之首。而成二功者。及委官视验。不过全凭塘报。即再四查核又以初勘为凖。人冐死以得功巳安坐而攘之至妄杀平人者。不以抵命足矣。反从而赏之如天理何人心离散。以致覆败。率由于此相沿已久。难以尽革。惟随其发觉而重法绳之。或可警一而惩百也。以上六条删第六条、皆有所据、但用人之际、不宜轻泄、恐激他害、伏乞敕下该部、查议采择施行、不惟西夏有赖、凡于军政、未必无小补也
　　○加包边堡疏【修堡】
　　以下公为宣大总督时所上
　　该臣看得草垛山建在绝徼、与虏止隔一墙、而界内赵家口灭胡口驴皮窑诸处、皆系极冲要路、未欵之先。虏人内讧。必由是入。近日虽经建堡设兵、扼其险要、第土脉沙鹻、似难固守、而汲水之泉。距堡三里。不加保护。必为敌资。又如水泉营挺出边外。距虏不盈一舍。而红门隘口。又为华夷互市之场。旧堡建立平旷逼近土山。常有弃险之患。近添附堡。据其上游。虽足拒守。第旧堡与新堡。既合一城。旧系砖包。新皆土筑。势有坚瑕之异。是二堡俱应砖石包砌、方为一劳永逸、据今该道所议二堡工程、除合用军壮于该界原额之内拨发、无庸别议外、惟食米盐菜银两、在草垜山并护水砖墪、合用银三千一百八十两四钱五分、除该道自理纸赎四百两外、欲将平阳等处民壮免班二百余名、征其工食以充是用、臣以为平阳今岁荒旱征银亦难、查得布政司见有收贮臣衙门赏功银两、于内可动二千两、再于臣衙门纸赎内除解抵年例外支剩者、续发五百两、连该道前银共足二千九百两、止少银二百八十两四钱五分、为数不多、听该道临时设处、在水泉附堡合用银两、巳有职节发西路修墩支剩酒课等银、足可支用、人力既不借于别界、钱粮又不烦于内帑、安边设险、委不容缓者矣、
　　○请罢榷税疏【宣府榷税】
　　准廵抚宣府都御史王象干会稿、据山西布按二司守廵口北道左布政使孙维城副使张国玺会呈、查得本镇所属张家口堡。设在绝徼。极目荒凉。诸物不产。自隆庆五年。北虏欵贡以来。始立市场。每年互市。布买自江南。皮张易之湖广。此王鉴川所定通夷而不费国兼收其税两利之道彼时督抚以各部夷人众多。互市钱粮有限。乃为广召四方商贩使之自相贸易是为民市之始间有商税。即以充在市文武将吏一切廪饩军丁犒赏之费。至万历十九年、该阅科给事中锺羽正、清查市本、题准每年于市税内。凑支二千两、一切廪粮悉从减削、亦巳无遗利矣、今百户刘思忠、复奏抽税、以助大工、其本镇原立课税若令停止。则市本他无所出若照旧抽取。则商税难以重征况今虏王闻陕西大捷颇怀疑畏传示东西部落、拔帐北徙、节于上西路膳房新开新河、及大同天城杀胡助马山西偏头关等堡之所传报者、历历可据、情形正在叵测、倘榷税之使、一或委用匪人、秉性颛蒙、毫厘必较、万一激成他变、关系匪轻相应亟请停止、呈到职谨会议得宜镇市场、惟是张家口一处、华夷封疆、界在咫尺、黄沙白草。满目萧条。葢向来商贾舟车。足迹所罕到之地。欵市之后。当事诸臣以市本有限。金缯所可羁縻者。诸部酋首耳。引弓之民。种类繁多。欲使安于无事。必使人遂所求。乃复广召商贩。令与诸夷自相交易。除钢铁羽毛违禁货物无敢奸阑。其余一切布菽粟马尾杂货。听其有无贸迁。此项税银自不当为别项移动况设税使乎间有税银、即充在市将吏廪粮、防护军丁犒赏之费。自十九年、科臣清查钱粮、括及市税、并将廪犒减削、以补市本之不足、在市商人。固已喋喋诉其不支矣。今刘思忠复请特遣课使抽税以佐大工、夫供御之课。既欲加添。市本之课。别无补凑。必且重抽于市商矣商不支必且加派于各城堡之居民矣。宣镇军多民少。市口绝无居民。必且加派于屯住防护之贫军矣。此臣等所大惧也。其何能以无言、臣等窃惟市商布狐皮一切杂货。来自苏杭湖广。由临清以至天津芦沟通湾。其税不知凡几。及至市口。又重税之。彼富商大贾者操其厚赀。孰肯远出塞上。寄迹穷荒。惟是机利鴈民。市井无聊之辈。乃始称贷出息。跋涉山川。蒙犯霜露。担负重茧。以与胡儿争杪忽之利。以为蔽体餬口之资。权其赀债子母僦质聚粮之费。与夫涉历关津阅课之征。所余几何。今一货一人。税而又税。朘膏咋髓。一羊十皮。熙熙而来者。无所牟其利。抑且有其害。是重困商也。彼登龙射利之夫。孰肯复逾关北出一步。夫商人者非他。即　皇上中原供赋税徭役之赤子也。思忠独奈何其欲重困之也。宣镇极边。百物不产。今巳入夏。麦未出土。纔及八月。便巳陨霜。布帛菽粟。无一不仰给于四方。商不至则用乏。物价腾踊。何所资藉。夫士也、荷戈觇陴、冲锋冐矢、以身为殉、岁饷不过六七金而止耳、八口之家、咸资赡养、乐岁丰年、犹然不免于啼饥号寒之患、即课使怜念贫军。毫不加派。一旦物价腾踊。无所资籍。其不至逃亡不止也。上谷自居庸抵怀安。由市口及广昌。延袤不出四百里之外。弹丸黑子。毫无所供于御府。　国家岁畜十万之士马。捐百万之经费。一岁给之布花三岁给之胖袄。真夷通丁。给之肉菜。岂其重惜此砂碛之地哉。无亦养此一方穷民。保此一方亭障。为　陵京屏扆焉耳。马虽出自虏中。胡儿生长马上。以马代足。爱惜马力。甚于其身。何肯以名马入市。臣等非敢臆说也、客岁兀慎朝台吉宗种贵落也乘马被盗重购索之、不爱百金、既获。摩抚其马。涕泗横流曰若见吾父也。臣等怪其巳甚。夷使曰。急难是寄。犹之其生之也。夷人惜马若是焉可得其名马思忠既进献名马为词、夷马入市。□使乘势必将狎侮夷人定生边患呵訾诋欺。减估勒值。何所不至、夷性狡悍。喜则人面。怒则兽心。夫岂堪此。其势必至露刃相向。何论名马。虽驽骀下乘孰肯驱而南市哉吴楚之祸。始于卑梁。思忠独奈何以三十年欵市之虏。与争细利而生其心也。臣等庄诵明旨、不许扰害地方、圣意非不谆切、第无知弁类逐逐耽耽、显以借口大工、阴以满志溪壑、其视地方之扰害、奚啻秦越之瘠肥、边庭何地、关市何市、利害安危、介在呼吸、是可容其横征苛敛、以鱼肉华夷列肆之人哉、伏望我皇上。轸军国之大计、慎　宗社之远图、思裔夷之衅端必不可冐开、怜硗埆之穷民、必不可复扰、可收回成命、姑免筦榷、庶夷情相安、而塞下敉宁矣、
　　○请复战马疏【大同战马】
　　准冀北道右布政使白希绣等会呈、蒙职宪牌、照得本院莅任以来、询访边政、咸称马数太少、值今虏王诸酋、因延镇出兵套虏被创、狐兔相怜、率徙帐山后、蓄谋叵测、万一寒盟、缓急何赖、牌仰各道会查、各营马匹、明确具由通详、以凭施行、各道遵依会看得大同一镇。内障神京。外直虏穴。其冲且重不与诸边等尺垣之外。毡幕土集。各边御虏有宜用步者有宜用骑者大同则应用骑也而又无名山峻谷之险以限之虏有变辄易入。入辄易深。非徒步之卒所能御也虏之雄酋巨部。飞鞚鸣镝之羣。聚如林莽。突如风雨。非单弱之骑所能近也故所恃以壮军威遏虏锋者。非多马固不可。曩当未欵之先。本镇战马。葢三万八千有奇犹不足备冲击之用。欵贡以后。至万历十八年。辄裁驽马四千匹。裁马料充市赏此最因习失备之弊以料草抵充主饷。十九年该阅视少卿曾干亨复议裁战马四千匹。以料草抵充市本。仅以三万匹为额。遂至垒多步伍。士无兼骑。甚有一参游而马不不满三百者。一守操而马不满十数者。夫本镇与宣府。并称重地。其边之延长同。其所当虏之强盛同。其军士皆八万又同。而宣镇马不下四万。时以征倭马匹耗废故又不及三万之数本镇乃纔二万余。宣镇东征之马。尽数买补。本镇未补者。尚该三千三百有奇。比邻之境。虗实迥绝。实足以启玩而召侮。况迩者虏惩延绥之役。日枕戈援辔。震骇于沙漠之外。倘一旦渝盟。以我二万余骑。星散于数百里之间。当数十万涛奔蚁聚之势。其何以振威而决胜也哉。所有前项裁汰征调马匹、俱当亟为议补、呈乞俯赐会题、该臣会同廵抚大同都御史房守士议照大同孤悬重镇直当虏王巢穴一应防御机宜。视诸边独称孔棘。查得先年原设额军一十三万五千有奇马五万一千有奇、嘉靖间、偶因一二岁边事稍宁、遂议销兵节饷军仅以八万八千为额马仅以三万八千为额、从此武备单弱、虏势猖獗、往往乘虗躝入、攻城陷堡、惨不可言、如石州失守、朔州残毁、足为殷鉴迄今谭边者、尚扼腕于销减之议大为失策、迨隆庆初、把汉投降、俺答乞欵、自是二十余年、虽封疆晏然无事、正宜外示羁縻、内修战守、固不宜苟旦夕之安。忘久远之虑。遂轻议减兵省饷为也。奈何万历十八年、奉议停汰驽马四千匹、所省料草改充主饷、十九年阅视少卿曾干亨、又议裁战马四千匹、所省料草改充市本、所存额马、止于三万、当时在事督抚诸臣。心知其不可。然以彼时内廷议论。崇尚节省。欲争之不得。次年东倭发难。一切增兵增饷。皆端意于东。本镇益缄口不敢言复额马事。且调去征倭马七千九百八十七匹、中间又有倒死变卖买补不全之数、据今实在马纔二万余匹、三云边备单弱至此极矣、伏乞敕下户兵二部、再加查议、合无将本镇战马、姑准以三万四千匹为额、其余四千匹、待后另行议复、应用马价、就于二十七年客兵年例内移动四万两、仍查刷椿赃朋合等银二万、通融买补、应支料草、即于军门标兵节省行粮料草银内动支、其未补征倭马三千三百一十七匹、俯准于寄养马内照数兑给、或照宣府事例、准发太仆马价五万三千七十二两买补、事完造册缴查、为此具本谨题、
　　○再请罢榷税疏【大同榷税】
　　准廵抚大同右副都御史房守士会稿、近准户部咨、为比例征收税银等事、该锦衣卫上后所百户刘思忠具题等因、奉　圣旨这所奏芦沟桥等处往来旱路货物、及名马税课、有裨国用、就着通湾督店御马监右监丞张烨、不妨店务、带管督率原奏官民前去彼处、会同抚按等官、照例征收银两及马匹解进、不许扰害地方、写敕与他、备咨到臣一闻之不胜忧惶、谨会同廵抚大同都御史房守士、议照　国家榷税迩商、原有定制、在各省直四通八之衢。商贩辐辏之地。则设有部臣监督各钞关税务。在各府则设有税课司征收税银。法至详备。不但为一镇立言原无渗漏不征之地二项所征税银。系钞关者则尽数解部济边系腹里府分。大都以十之二三留充本地公用。其余十之七八皆解部济边。系边方府分。则径留济边公用。免行解部。总之税银多为济边而设即在腹里者。尚且解部转发。其在边郡者。又焉有不留边用。而可以征收内解者。此　国家征税定制。二百年来。未之有改也。今查大同、设在极边、原有税课司一处、一官一吏、征收税银、岁约计少者五六千两、多者六七千两、已该前任廵抚朱笈于嘉靖三十六年十一月内、廵抚贾应元于万历九年六月内、题奉钦依听充赏功操练等项支用、万历十九年、户部奉　旨清查余课、又该前任廵抚邢玠、廵按连标、覆将前项公用欵目造册缴、税银准留本镇公用、节奉明旨、炳如日星、缴册在部可覆而按也、其各公用。大约如赏功岁用银二千余两。操赏岁用银一千余两。鼓舞将士勇敢用银三百余两。优犒归降哨役用银一百余两、总督抚按及司道等衙门心红供亿用银二千六七百两。各道旗帜家活书办工食蔬菜用银五百余两。官承廪粮用银二百余两。奖厉文武官员花币用银一百四十余两互市文武官员犒赏用银三百余两。解工部羊皮折价银一百三十二两。举监生员会试科举盘缠用银一百九十五两。将官守操月纸月炭等项用银四百一十九两二钱。贫宗米布用银四百四两五钱。知府同知通判推官各州县所首领等官俸粮家活等项用银一千八十一两九钱八分。年终赏通丁用银二百两。孤老口粮用银三十六两。总计不下六七十欵。岁用大约万两有奇。皆可屈指胪列。毫厘不容假捏者也。每年所入常不敷所出则又东那西借。甚如先年请发兵部马价以佐功赏。今若将此税银解助大工。止令通湾内臣带□征入内帑不另遣使在镇抽税故其患少减□辽东而无内臣高淮激変之也前项公用。皆系必不可缺之数。将分派极边之穷民乎。抑复请诸内帑乎。臣等计不知所出矣。且九边之地。无不称穷苦。而至穷至苦。则大同为第一。地滨穷荒。土脉沙瘠。而风气寒异常。穑事岁仅一熟。稍遇旱荒。即一熟不可得。自谷荳稷黍之外。百物不产。如虏欵以来。一应互市货物。缣帛布疋则取诸吴越。狐皮水獭等物则取诸蕲黄。逐年给以帑银。董以专官。皆跋涉数千里外。经年而后可至。原奏官乃谓本地出产狐裘布疋。此二物者本地何尝产一哉。镇城军余人等不下数万。率皆荷戈防胡。不习耕桑之业。诸日用蔬菜布疋器具。悉仰给内地。而内地经商攘攘为利。亦皆荷担负囊。登山涉水。不惮险远而来与边氓竞刀锥。稍求什一之息。故穷边军士。藉此存活。以捍卫边圉今抽税之令一下商贾闻风惊遁不敢赴边而贫军衣食何从置办无乃断绝其生理。驱而之逃。以空行伍。弃边疆以资敌乎。又其所称得胜等市口。查得本镇有市口三处。其一得胜与虏王大部相直。其一新平与五路奈等酋相值。其一守口与兀慎摆腰等酋相直。此三市口一墙之外俱为虏巢。其地比镇城益苦寒。益险恶。贡夷出入之冲。互市之所。每年开大市一次。每月小市一次。每市不过三二日。虏人擐甲市口之外。官兵擐甲市口之内。两相戒防。无异对垒。各夷或以羊皮。或以马尾。或以板木谷米之数。与口内军余互相贸易。原无奇货异产。每年所收税银。少不过二三百两。多不过四五百两。俱佐前开赏功等项支用。此涓滴之水。何济于用哉。至其所称名马、更为可异、本镇岁易夷马数有万余。全属驽弱。不堪骑征、在我偿价不过数两葢中国原籍欵贡以示羁縻彼安得有名马入塞我若深求彼且狂悖势必激而寒盟。其所关系良非细故。间有番僧持马来售中有堪任骑征者方用官价易买。以给军士夫卖马者番僧从来无向夷狄取税之例买马者贫军。军买一马。且有荡产鬻子以赔累者。焉得重税而困之。原奏官称选名马解进。臣等不知其解也。臣等叨任拊揗安攘是寄、设坐视不言、他日中使至镇、前税既系济边名马无从选取、而狐裘马尾之类、又非本地所产、于时原奏官计无所之、势必畏罪怀奸、怂慂中使、事外滋端、横行征敛、用实所奏之言、冀免谬妄之罚、其害不在军民、则在商贾、地方受困人心动摇、　皇上不许害扰明旨、竟至悖违、况强宗悍卒。杂处镇城。骄虏中行。睥睨四疆。而虏王自延镇用兵之后。营帐北徙。蓄谋叵测目下人情惊惶。处处戒严。草青马壮。又不知作何景象。倘内激悍卒。外挑强虏。酿成大祸。或草泽不逞之徒。伺隙而动。海内携贰之民。闻风而应。岂独一镇封疆之利害。其所关于　宗社之安危尚忍言哉至此恐边税未必入内帑而将不免请内帑以济军兴噬脐之悔何嗟及矣。昨见辽东开矿右监丞高淮为榷税事、奉有明旨、辽东系边方冲镇、还照敕谕、一切事务、公同会议而行、勿得偏执私见、各分彼此、致启弊端争渎烦扰、臣等庄诵　皇上德音。知边地关系虏情令中使与抚按计议而行。真明见万里。彼辽东犹在关门之外。大同咫尺　陵京。其所关系之重。奚啻辽东。故臣等不避斧金戊、敢以边地榷税之利害为　皇上陈之、伏望将中使亟赐停遣、封疆幸甚、　宗社幸甚、
　　○辨撦酋不助套虏疏
　　题为西虏合谋大举、势巳阽危乞敕当事诸臣、并力一心、共图戡定、以保疆圉万全事顷接邸报兵科都给事中张辅之等一本题前事、大意谓套虏入犯延绥、彼中揭报撦酋助兵三万五千、宣大诸臣、堕其掩耳盗铃之计、臣读之不胜惶恐、不胜骇异事之始末、不敢琐屑以渎圣听、但关系边计者、不得不略陈之今年正月内、撦酋遣使来谢云、吉能等赖前督萧大亨王世扬与臣之力、和欵已定马匹巳进臣谕之既许欵贡、当尽心报荅朝廷、不可复生异心、至二月又报、不知延绥何故捣巢、原有部落宰牙气等、何在彼处住牧、一并剿杀、乞臣讲处、臣谕之、套虏一面求欵、一面要争松山、反复不常、以致延镇杀他若求助兵、决不可听、你的部落账房、与套虏相近、兵马一出、各要争功、谁与分辨、夷使复来禀云、王子决不助他、但延镇惹下事来。屡诬我助兵。我既不助。更将今年贡马早于往年。以明心迹。臣许之而去、后又报小佛僧欲往西番落番、臣遣通官骆勇等以书谕之、撦酋复书、谓佛僧坚执要去、若不听他、恐草地不安、只从边外远行、不近中国、去时仍差好人发誓求通官同行、以见无助兵之事、其后土骨赤武天祥等来领钦赏、臣责以佛僧西行、我差通官谕止、是为你的大事、于今人正说你助兵。若人马送佛僧往西。正中其言。我必革赏问罪。土骨赤等传到臣言、复来禀云、三娘子闻臣之言、甚说王子不是、今巳甚悔、不令佛僧西去、只望不要怪他、此人所共见共闻、夷禀见存、臣曾将虏不助兵、佛僧不往、达之本兵、本兵亦复书过誉、后见督臣李汶疏云、赵总兵有人、见臣面谕夷使、不许助贼、夷使不听、昂然而出等语、诸将为臣不平云、夷使在守备之前。尚然畏惧。岂有军门谕之不听。昂然而出之理。意欲臣辨、臣解之云、彼中既启此衅。知其必报。力不能御。不得不预为之地。诿罪于人。方可保功于巳。我辈当各尽其道。不可发人阴私。惟严行各路密加侦探。如撦酋有一人一骑渡河。星火报知。一面上闻。一面革赏行剿。不许隐匿。自于欺罔。葢臣之遣通官谕撦酋。止为佛僧西行一次。其不助兵。则出彼本心。非臣止之。至于抚镇等官、在山西、例该八月防秋、抚臣魏允贞、以其逼近延绥、知必有变、五月即赴代州、多方督察、大同抚臣房守士、地邻撦酋、屡屡差官禁约申饬各道、宣府抚臣王象干、相去稍远、秣马厉兵、以备变动、镇道将领、缮守遣探、络绎揭报、不敢赘陈、今套虏自七月十六日分路入犯。至八月初七日出境。二旬之间。撦酋无一骑渡河。佛僧亦无西行。宰牙气等之原住近彼者。亦时在水泉市易。安静如故。套虏逐日驱送所虏男女牲畜货物回巢。撦酋无丝毫之得。虗实甚明。人所共见。岂有知套虏进兵。而不知撦酋渡河。知被虏人畜若干。而不知虏众之三万五千乎。是夷狄盗铃。尚知掩耳。中国固有不掩耳公然盗铃者也。臣虽不才、平生思以功业报荅圣明、宁夏之叛、自请为　陛下之将、叶梦熊等强臣同住灵州、竟不之听、孤身行间、冐犯矢石、总督魏学曾疏云、臣非监军。乃用兵也。臣岂偷安畏战之人哉。止因人情险薄、欺罔成风、是非倒置、功罪混淆、故数年以来、忍默避祸、不敢发一言。任一事、而一念耿耿朴忠、付之仰屋窃叹、谁复知臣心乎、若撦酋果阳顺阴逆。谕之不听。自当明正其罪。先革市赏。以为鼓士之费。即不能堂堂正正。声罪致讨。而乘虗捣巢亦可如别镇之功其视诱而杀之。尤为有名。虏即报复。亦不过毁边墙。破窨寨。践禾稼。尽虏人口财畜而巳。虽各边知之、　陛下何从知之乎、今报功者其荣如此。制虏者其辱如此臣非不知而不为者。其故有三。九边处处骚动。惟宣大山西仗　陛下威德。稍安堵耳。一或启衅。则羽檄交驰。重烦宵旰。其不可一也。宣大密迩京陵。非他镇比。欵贡以来军民乐业。时和年丰。宗禄粮差。多出本土。一被虏患军虽得赏。民不得耕。必请发内帑。百费杂出。将何取办。其不可二也。撦酋虽夷狄、而受朝廷封爵、即臣子也、臣子有过、然后加罪、今指其助兵则不助、指送佛僧则不送、且吉能借兵、以言激之、本酋责以大义、宁与为雠、夷狄如此、所宜嘉奖、以劝忠顺、忍诬之为罪乎、其不可三也情激于中、不识忌讳、不顾利害、无任悚惧待罪之至、
　　皇明经世文编卷四百五十二终
　　●皇明经世文编卷之四百五十三
　　华亭陈子龙卧子　徐孚远闇公　宋征璧尚木　李雯舒章选辑
　　宋存标子建参阅
　　杨宗伯奏疏（疏）
　　杨道宾
　　◆疏
　　海建二酋踰期违贡疏
　　建酋兼并属夷凭凌属国罪状巳着乞速颁文告严饬武备以遏乱萌事
　　海建夷贡补至南北部落未明谨遵例奏请乞赐诘问以折狂谋事
　　东夷并贡宜筹西戎领赏有例乞酌定入京留边之数以怀远安内事
　　陪京灾沴异常天心仁爱弥切疏
　　○海建二酋踰期违贡疏【海建二酋违贡】
　　此主客郎冯公烶案呈也杨公题疏故载于此
　　为照国家方制万里、臣妾四夷、而东北夷三种、女直乃肃慎旧疆、亡金遗孽、自永乐初年、野人女直来朝、其后海西建州女直悉境止帚附乃设奴儿于都司、统卫所二百有四、地面城站五十有八而官其酋长、自都督以至镇抚、许其贡市、自开元以达京师、除野人去中国远、甚朝贡不常外、其海西建州、据入贡人数建州纔及海西之半则海西大于建州岁一遣人朝贡、海西一千、建州五百岁以十月验放入关、如次年正月终到者、边臣奏请定夺、今自三十四年六月建州海西先后到京进贡去讫至三十五年、并无验放入关者、候至今春、尚无消息、近见辽东摠兵宁远伯李成梁、巡抚右都御史赵楫会题本内、明有奴酋不肯进贡、抢了罢等语、事关职掌、合行题明等因到部、臣惟我　皇上德合天地、兼覆华夷、凡滋肘行鼻饮之裔咸遵世王岁享之常、何物奴酋、乃敢自外、今据辽东镇抚诸臣会题前事、则情属叵谋怀不轨、兵机属在司马、非臣所与、而朝贡属在礼曹、有不容听其不来、而置之不问者。臣伏读　太祖高皇帝祖训、首章有曰、四方诸夷、皆限山隔海、僻在一隅、恐后世子孙、倚中国富强、贪一时战功、无故兴师、致伤人命、切计不可、但胡戎与西北边境、互相密迩、累世战争、必选将练兵、时谨备之、圣谟洋洋、明见万里、所谓胡戎北则鞑靼瓦刺。东则兀良哈。西则哈密也。自兀良哈内附于洪武、收为三卫属夷哈密纳欵于永乐、藉为西域贡道、而瓦刺即俺荅一部、亦即止帚城于　皇上、称顺义矣、惟是迤北鞑靼、东邻女直、雄据塞外、自永乐九年、女直内附、我　文皇帝即设奴儿干都司以羁縻之、事同三卫、均资扞蔽者、葢以金元世仇欲其蛮夷自攻也然必分女直为三。又析卫所地站为二百六十二。各有雄长。不使止帚一者。盖以犬羊异类。欲其犬牙相制也。　祖宗立法良有深意今建州夷酋奴儿哈赤既并毛怜等卫、而取其印敕、又举海西南关一带卫所酋目、若卜占吉若猛骨孛罗等而有之、虽婚姻有所不恤、惟北关一带、若那林孛罗与弟金台等、竭力死守、以苟延旦夕、又闻其饰名妹捐重妆以交欢北虏、然则当时所防者在于通虏中国约插酋共灭奴而与之赏亦非过计也夫国家本藉女直以制北虏而今巳与北虏交通本设海西以抗建州而今巳被建州吞并且开原止许市马。并无市参之令。而强市枯参。倍勒高价将官偿之则难堪。争之则启衅。吞声朘血。忍辱养乱。非一朝夕之故矣更闻奴儿哈赤、与弟速儿哈赤、皆多智习兵、信赏必罚、兼并族类、妄自尊大、即有叩关入贡、皆非真正海建之酋。所索参价车银。尽入建酋兄弟之橐。犹且厌薄赏赐。明欲抢夺。若复苟且结局。隐忍偷安。不将益轻中国。勾连北虏耶。此其志不小而忧方大耳。臣阅金辽二史、辽人尝言女直兵若满万则不可敌、当其始事、甲士七千、鸭河之役、仅三千七百、至者纔三之一、而辽师遇之、遂不复振、今奴酋精兵业巳三万有奇。况其老弱。更多有之、而臣按隆庆间辽镇图籍马步官军、实在八万、粒米豆艹而外、主客岁饷二十万金、今称堪战精兵、不满八千、思之可为寒心、毋论众寡不敌、而士气固巳索然矣、说者曰司农见今告匮、正饷且缺四月、增兵加饷、谈何容易、王者不治夷狄、来不拒去不追而可矣、此汉儒何休之言、似之而非也、夫使其一去而不来也吾何必于追之、有如不以好来。而以恶来乎。则安得不追而又安得不拒乎。故宋臣苏辙着论非之曰、王者岂有不治夷狄者乎。吾欲来之。则来之。虽有欲去者。不可得而去也。吾欲去之。则去之。虽有欲来者。亦不可得而来也。而休欲其自来。而自去耶。此于制御蛮夷之道。可谓深切着明矣。今据奴酋言动。巳是自来自去景象。安得日挨一日。托言治以不治。臣愚以为　陛下仁同天覆、量并海涵、即未遽兴问罪之师、亦宜申以文告之词、诘责所以违贡者何故、若其悔罪止帚诚、特许自新、若其桀骜负固亦宜暴其罪状、革其爵赏、仍敕户兵二部、从长计议、整顿兵饷以耀威武以防侵暴、则制人而非制于人、中国之体统尊、而外夷之观听肃矣、至于税使可撤则撤、毋令彼伺衅而我为驱除、内帑可发则发、毋令我余财而士呼庚癸此尤　陛下自为宗社疆圉至计也、
　　○建酋兼并属夷凭凌属国罪状巳着乞速颁文告严饬武备以遏乱萌事【建酋背逆情形】
　　本年三月初十日、本部具题、为海建二酋、踰期违贡、谨循职掌、据实题明以请宸断事、候　旨未下、此亦冯公之案呈也旋于三月二十五日、兵部接得　圣谕一道、内有其辽东建酋、不思国恩、不遵贡典、招亡纳叛、意欲何为、地切陵京、岂容如此怠忽、该督抚镇巡等官、务要申饬军令、严戒将领、毋习故侵克以失军心、毋自弛威严以生戎心、若有疏虞、责有所止帚、尔该部即便马上行文与他每知道等语、仰见　圣上虽未发部疏、而疏内夷情、巳洞悉其本末、近该朝鲜国巳故王李昖、遣陪臣柳涧等谢恩、而顺赍虏情奏本、仍咨本部送司、大约谓万历三十四年二月间、该国将海酋抢犯朝鲜事情具奏、请严敕奴酋、使之传谕忽酋、随准兵部题奉　圣旨、海夷抢犯朝鲜、查果是的、依拟差谕不许侵残属国、钦遵移文该镇、选差能干通事前去宣谕奴儿哈赤、务要恪遵天朝禁约、不得结连构衅、肆行侵犯、于五月间、准辽东赵巡抚咨即赵楫也、巳行分守道、责差委官宣谕本酋去后、今据该国各镇节报虏情、自三十五年三月初七日、至二十一日凡六起、七月初二日至十一月二十日凡十四起、皆属建酋奴儿哈赤、妄动情状、或分军为三起而分打时钱三寨诸胡、或分军为二起、而抢掠沿江一带胡落、或攻县城酋胡万浩则一城、带去无遗、或抢毛老黄古罗伊则九处、并遭焚劫、或与忽刺温相持于门岩上而取胜、则皆往返于庆源镇之境、或攻忽刺温厚集于黑龙江、而用兵则约同事于虚叱界之地、或同老土部胡而来说甲冑马匹藩胡三事、或向会宁五镇、而各索往来通好通事各一人、或撤水下胡人而移置白头山复撤罗良介所好、乃土起而利往水下、候藩胡尽撤、形势联络、然后进犯朝鲜、或遣精兵八千、船只一千、而载运军器刍粮、复造长梯牛车飞楼战车、而多备兵器干粮、待明春大动两起军马直犯镜城咸兴、或进攻回波部落、而尽被屠杀、仍捣忽巢、而势将纳降、或约攻朝鲜镇堡、以牵制北边、然后乘虚而直发径路、或遣四将领短甲步兵而巳到山下、或邀通事索刊镇藩胡使无隐城内、或以五十余卒由镇江边内、或以一百余军、由锺城镇外或将奴军三百自柔远境、而穿过稳城、或驱藩胡累千自山外、而督送奴窟、封疆之界。彼此截然而屡动兵众过境。江边之夷。原非所属。而尽数撤移入寨。其不遵奉敕谕、并吞桀骜之状、有不可言者、卷查辽镇自近日钦奉　圣谕以后、在督臣则以为显逆未形、在镇臣犹以为显恶未着、似无容私忧遇计者、但朝鲜属国也。豆满江边县城诸胡。则朝鲜所属以备深处野人者也。向因海酋抢掠朝鲜。故使建酋传谕之。今海酋复抢掠县城诸胡。建酋不惟不救而反吞噬之。又且勾野人而与之联姻。令与江夷为鬪覌此则奴之甘心于鲜国盖亦巳久矣则目前虽无侵犯朝鲜而日后诚有滋蔓难图者除咨行兵部外、相应呈堂复请等因、案呈到部、臣惟东北夷三种女直、臣前疏备言之矣、野人女直。从来朝贡不常。而建州海西。一向禀我约束。若朝鲜六道。北道咸镜。则界豆满江。而野人去北而遥西道平安则界鸭绿江而建州去西而近其豆满隔江县城杂种诸胡。则南邻朝鲜以为唇齿。而北障深处野人以传声息者。自本兵曩年传　圣谕于该镇、而抚臣赵楫、差官宣谕、所云毋得再扰朝鲜地方、抢劫该国近境胡种者、即指豆满江外县城诸种而言也。今县城被劫于海夷、求救于建酋、则传宣　圣谕、正此其时、今反令弟男击破海酋军兵、席卷沿江夷种、其数不啻数千、在海西宜遭其击。而在县城不更益其祸乎。犹未也、深处野人。朝贡既不常于中国。声息久不至于江外今无故而来住十余日。与沿江诸夷兴兵厮杀、仍与建酋缔结亲密抑又何也夫圣上方令建酋传谕海夷奉约。而今且举县城诸胡而吞噬之。反与海夷构衅。朝鲜方恃杂胡传报野人为备。而今且勾深处野人而姻女连之。令在沿江厮杀即其弁髦　圣谕、蹂躏属国、勾连野人、迁徙诸胡、逆巳形矣、恶巳着矣、而督镇诸臣。犹然以为未形未着。岂以为必抗旌犯顺。鸣钟向洛。乃称显逆显恶哉。然督臣所云栽赖参价、妄索降人、尤属恣肆、辄藉日于贡车减价者犹是本等虏情、赵抚与宁远比而飬玩奴酋使之坐大此疏所□□为公直而至于镇臣、则将包参索降罪状、尽行抹杀、而一则曰迩因讲求驿逓车价、未遂所欲、入贡愆期、若谓建酋违贡。皆车价为之崇者。夫车价非发端使然也。廪给骑马而外。其始每车束十夷装、每夷给一疋布、若所谓恤差钱者、而其后折布为银、索价至十七八两、以致丰润等五驿牛头于大秀等通状告救、部咨该镇抚臣议定、每车十两、且所告亦止五驿、所减止数百金、欲大愿奢如奴酋。其不以数百金动色明矣。然而深谋狡计如奴酋。其特以数百金借词抑又明矣。且使边将果能制其死命即分文不与彼敢不贡乎苟不能起其畏心即加倍与之彼能不叛乎故建酋之敢于不贡者。目无边将当其前。而犹不敢于作逆者。心恐朝鲜拟其后也。计谓不灭朝鲜。则中国未易窥。不虏诸胡。则朝鲜未易灭。不构海西则利分。不连野人则势孤。而诸胡亦未易虏。故敢于违贡以明示其不足畏而犹未敢遽行作逆。将以尽剪其所忌。而后收其不足畏之实効也。而或者见其兵。未内何遂。以为未形未着可乎哉且从古中国之于夷狄此谕奴酋一一□于事后真先机之□也必离其党而分之护其羣而存之未有纵其蚕食。任其渔猎以养其成。而付之于无可柰何者也。请以汉事明之、汉武元狩二年、霍去病皋兰之捷、降异国三十二、匈奴昆邪王杀休屠王并将其众合四万来降、置五属国以处之、故安定之属治三水。上郡之属治龟兹。天水之属治勇士。五原之属治蒲泽。张掖之属治日勒是也。汉宣五凤三年、匈奴诸王并自立分为五单于、更相攻击、因大乖乱、单于阏氏子孙名王当户以下、将众五万来降止帚义单于称臣、置西河北地属国以处之、故西河之县三十六若美稷。而北地之县十九若青山是也。不特此也。汉武遣张骞以通乌孙。则连属三十六国。而遂断其右臂。汉宣使郑吉迎日逐。则都护五十五国。而尽并其北道。故终汉世匈奴欵塞来朝。史不绝书。而迄无夷狄之祸。国家法汉为治。西则番僧番族。皆使之保塞自効于右而东则属夷属国。皆使之守上自立于左以扼虏之吭而制其命。而今建酋违背　祖训。擅并属夷。既并建州诸部。若寄住毛怜等。复并海西诸部。若卜占吉猛骨孛罗等。今又抢卤县城、勾连野人、凌轹朝鲜。若入无人之境。地大兵强。畜繁马壮。其势岂徒倔强塞外。妄自尊大而巳乎。待时而动。乘衅而入。臣诚未知所税驾耳。故海建二酋违贡虽均而衷情实异建酋奴儿哈赤。则意在自外能贡而敢于不贡者也海西北关诸酋。则隔在徼外。欲贡而无由得贡者也海西南关诸酋。则俛在跨下。不复能贡即贡而亦非其故酋也故汉固不可先过。而胡亦不宜益进。臣愚以为　陛下宜敕下兵部即行该镇督抚、备行文告威让之词、明问并胡侵属之罪仍一面速撤税监以绝辽人外向之心、立捐内帑以裕边将集兵之用、葢财不徒聚、所贵善用。钱用尽更来机会一失不可复追先发而制人。则事逸而功倍。　陛下若立捐百万以委之该镇。而责其成功。谓不坐收投骨鬪狗之效者。无是理也。夫理饷户臣职也。遣使用兵申饬驿逓。枢臣职也。臣礼曹职贡。来则陈方物题赏赐。不来则任之巳耳。而目击情形剥在肤足。辄冐昧陈其狂瞽。伏惟　陛下留神、以自为宗社疆圉至计、臣等不胜激切待命之至
　　○海建夷贡补至南北部落未明谨遵例奏请乞赐诘问以折狂谋事【海建夷情】
　　主客清吏司案呈、奉本部送礼科抄出、辽东巡抚赵楫、摠兵官李成梁、会题朝贡事、大畧称辽阳管副摠兵事参将吴希汉、于本年六月二十一日到抚顺所宣谕奴速二酋、上边竖碑马盟誓遵依起贡、即备布等物犒赏讫、建州夷酋奴儿哈赤、原贡夷人五百名、分为五起、从抚顺关入、今有奴儿哈赤等、与兀勒等二起共二百名补进万历二十六七两年双贡、海西夷酋吾儿忽荅见在建州寨内住牧原贡夷人三百六十三名、分为四起、从广顺关入、今有看只木等、与庄台等二起、共三百二十一名、补进万历二十九三十两年朝贡等因、奉　圣旨该部知道、随该礼科参看得、驭夷之道、来不拒、去不追、修其在我、听其在彼、岂以去来为重轻焉者、奴酋不贡、亦汲汲我备之未修耳、孰为此汲汲也、且讲事要副将。是以我为乞盟矣。立碑镌夷语。是酋自为主盟矣。抑何桀黠若是。猥云貌故尊而体未失也。葢亦自解云尔矣。酋气日骄、我忧方长、窃恐入贡之为厝毒也。一时耳目之观听曷诩焉、抄出酌之、通抄到部送司、案查会典、近年定海西每贡一千人、建州五百人、岁以十月初验放入关、十二月终止、如次年正月以后到边者、边臣奏请得　旨方准验放、今自三十五年、并无验放入关者、又二臣会题、有奴酋不肯进贡抢了罢等语、故本部于三月间、曾以踰期违贡、据实题明、今据该镇会疏、奴速二酋、盟誓补贡、则外夷巳是回首而革面、中国何必吹毛而索瘢、但积闻建州夷酋、定敕五百、即奴速二酋兄弟是也。而海、西一千。更分南北二关。万历十年、南关酋曰王台有敕七百道。北关酋曰逞家奴养家奴。有敕三百道。王台死而子猛古孛罗遂弱。其中军伯虎赤以二百道投北关。李宁远在辽各夷贡事俱令建夷统之以故奴得兼领别部赏赉以益其强而两关各得五百矣。后南关愈弱。北关复并有一百三十七道。而南关止得三百六十三道矣。迩来建酋奴儿哈赤强盛。尽并南关而北关那林孛罗等。遂隔绝而不得复通中国。今会疏所云海西夷酋吾儿忽答。见在建州寨内住牧。原贡夷人三百六十三名者。正建酋所并南关海酋数也故今日女直在建州。以五百道并海西南关之三百六十三道。而为之八百六十三道。在海西北关。以三百道并南关之三百三十七道。而为之六百三十七道。此番补贡名虽建州海西二种实则建州冐海西南关之敕而北关海西不得与焉一海西也。南关为建州所并。夺其敕而用之北关为建州所隔。有其敕而无所用。今若谓中外汲汲于贡。而更不诘从来。惟是包荒以填溪壑。势必尽并北关。徐图内犯。而欲恃两片石以坚群丑盟。则疏矣。机宜本属兵部、而朝贡实有司存、贡既踰年、例应请　旨、仍须行边诘问、要见疏内所云、海西夷人。亦肩随而北向者。南关乎。北关乎。如系北关那林孛罗等。则两种女直。皆补岁贡。许之得矣。如系南关则何取中国之金帛为建酋冐领且使轻中国为无人而任其玩弄也相应呈堂题请等因案呈到部、臣惟周书先王之制、蛮夷要服、要服者贡、先王之训、有不贡则修名、序成而有不至、则修刑、于是乎有让不贡、于是乎有威让之令、建酋吞噬海西、凌轹朝鲜、强裁参价、借口车银、该镇合疏而请加兵、故臣部循职而诘违贡、名之也。非急之也。正欲边臣让之也。非欲其宽之也。今该镇疏称中外汲汲于贡、彼且希冀、彼随入质、卑词屈请、立碑镌誓副将临边、貌故自尊、中国另碑、体亦未失、摠之中外急贡、制驭之策、自不得不宽云者、其中有无迁就、科臣参语巳悉、臣不复问、苐问谁急之而谁宽之乎。至于一车十两之裁、未及一行、而一十五两之增、旋咨两部、但所争不过五驿、而所费不过数百金、事有关于边防、议应听之兵部、惟是国家际天所覆、悉主悉臣、岂以建酋之贡不贡为重轻、特以朝鲜之警报尝闻。而南关之兼并有据、公然违贡以尝试我、故不容置之不问耳、夫其违贡也。业巳不讳其非。则其补贡也。又安可不逆其诈。内除抚顺关所进奴儿哈赤等。兀勒等二起。原是建州。听其到京补贡外。其广顺关所进海西夷酋。向有南北二关。要见看只木等一百一十一名、庄台等一百一十名。果系何关夷种。如云南关。则累代分土何在缘何住牧建州明是建酋吞并。何得冐敕顶赏。如云北关。则经年久不通贡。何得一旦突来。亦必真正北酋。方准一体验放。夫夷狄自相攻击。见谓中国之利。可收渔人之功。然详绎　成祖文皇帝。所以分女直为三。又析卫所地站为二百六十二。而使其各自雄长。不相止帚一者。正谓中国之于夷狄。必离其党而分之。护其羣而存之。未有纵其蚕食。任其渔猎以养其成而付之无可奈何者也。臣体曹职贡、苟幸其来、验敕书题赏赐、则亦可以了事、惟思踰年远贡而复来。宜有以折其奸谋。而裁其横索。则其贡庶几坚而可恃。伏乞　陛下敕下兵部、速行该镇边臣、诘问明白、始放入关、毋徒惟其所欲、而莫之谁何则边圉幸甚
　　○东夷并贡宜筹西戎领赏有例乞酌定入京留边之数以怀远安内事【贡夷人数】
　　主客清吏司案呈、女直馆岁贡夷酋、建州五百、海西一千、共一千五百人、近该辽东抚镇衙门会题朝贡事、内称建州奴儿哈赤等二起、共二百名、自抚顺关入、海西看只木等二起、共二百二十一名、自广须关入、又准顺天巡抚咨报、八月二十五日、建州等卫二百名入关、九月初二日又报建州等卫一百六十名入关、以八月二十五日所报之数。合于前疏。则九月初二日之数。系加添者。摠之为五百八十一名矣。及女直馆序班李惟葵自辽东差回、因问以顺天抚臣咨数、何以异于辽东抚镇所题、惟葵荅云、抚镇题数是的、近因奴儿哈赤欲将建州应贡人数、搀先入贡、复报一百六十名入关、故海西二百二十一名、见住广宁守候五十日矣、随于邸报、见广西道御史毕懋康为夷贡人数过多内地防范宜密、恳乞　圣明先事预防、以弭衅端、以尊国体事、尚未奉　旨、又该本司提督二馆主事洪世俊、为外夷入贡伊迩、内地料理当周、敬陈预备事宜、以辑夷情、以弭叵测事、呈部送司两词虽异、其意皆欲将一千五百贡夷、暂置重镇、分作三番、逓相出入者、皆属思患预防、委宜从长筹划、随查往牒、建州海西岁该一千五百入贡、而每岁实未有如数而至者。故今海西尚补万历二十九三十年贡。而建州尚补二十六二十七年贡、今建州初报二百。自是旧规。而复报一百六十。又欲争处海西之先。若使海西二百二十一名。久留广宁。必待建州完事而后入、则守候之苦。不言可知、况所报止是一关。尚有一关未到。若其续到。又将何以处之、夫属夷不贡固当行威让之令。而及其补贡。又当加体悉之仁。备查会典、西北番戎、海南琉球、其初亦皆悉众入贡、彼此困疲、自嘉靖四十二年、隆庆三年、始着为令、而华夷胥赖之、都督如哈密畏兀二府、指挥若罕东赤斤月氐三卫、皆五年贡、三十人起送十三人、乌思藏若阐教五王、招讨若朵甘直管二司、皆三年贡、一千人、安抚若董卜韩胡别思寨俱三年贡、一千七百三十五人、杂谷司三年贡、一千二百七十四人、内皆一半全赏京给一半减赏省给而止皆于全赏内起送八人。若护教王三年贡、七百七十五人、而止于一半全赏内起送六人、安抚若长河等司三年贡、三百三十六人、自威茂入者、若打喇儿三年贡、二百五十人、达思蛮三年贡、四百二十八人、长贡司三年贡三百人、碉怯刊寺三年贡、二百五十人、而皆于一半全赏内起送四人、自洮岷入者、若番族大则起送四五人。小则一二人。余皆留边听赏。即如琉球近该福建抚臣报称补二年一贡、亦止以一十三人入京。余皆在福建候赏。此岂独为中国邮传计哉。四方风气异宜。他乡水土难调。往往有道死而不得止帚者。故留边听赏夷亦便之国家臣妾四夷。北虏若顺义王。一向在边领赏。并无一虏入京。即自北而西而南。无不量行起送。以表来享之诚。而余悉留边以遂如止帚之愿。何独于东夷而不一视同仁。合无比照前例、量行起送、余悉保边、但付敕书赍验、照常临边宴赏、则行者免跋涉之劳。守者免伺候之苦、其于中国防费更勿论矣。等因到部、臣惟国家既以朵颜三卫处属夷矣。即东北如肃慎而不吝爵以都督。赐以金币。岁使千五百人奔命恐后。奉正朔惟谨者。岂果利其楛矢石弩哉。此辈本非孝子顺孙。各有部落种类。致其头目于此所以消其侵轶于彼也迩来承平日久、禁网渐疏、夷酋养安贵倨、关隘验放不真、来非贵种、多杂奴丁。苐取验敕为信。略示羁縻为策。但使称贡之恐后。亦当处置之得宜。况建州何以宜先。而海西何以宜后。不来何以让之。而既来又何以阻之。今据所引西南番戎事例论贡期远者五年、而近者三年、或二年、未有一年一贡者也、论贡额则应贡之多、至一千七百三十五人、而起送之少、至一二人、未有尽一千五百人而俱赴京师者也今即不宜苛为之限。大约十人之内。一人赴京。或照卫所以择酋长。或留本赏而送加赏。来者带敕并验。验后一体题赏。仍照北虏事例。令序班同伴送将应得赏赐赍赴辽东抚镇衙门。连敕唱给。设宴管待。先令边臣宣谕酋长、尔等各効忠顺、一齐进贡、　朝廷不吝犒赏、但念到边守候焦烦、而沿路奔驰辛苦目今长途、天气寒凛、夏月京师暑雨又多、疾疫风霜、皆为尔虑、今后可避严冬盛夏之期。各遵春朝秋请之制。建州海西南北三种、春秋皆以二百五十为率、如正七月为建州、则二八月为北关。而三九月为南关。按期如数而至。边臣听以二十五人入京。余俱留边听赏。该镇务要安插、停妥时加优给。俟入京者到边。一齐宴赏发回。如有先期迸数而至者。一一阻回。纵容混入者。悉听参究。目下如海西一起、未曾入京者、即照例处分、今抚按镇臣、皆新奉简书、正堪整顿、伏乞　敕下兵部查照、即行该镇遵照施行、则既普　朝廷柔远之惠、益坚诸夷向化之诚、而内地之防、自皆可无虑矣、
　　○陪京灾沴异常天心仁爱弥切疏【因灾修省】
　　南京礼部等衙门各揭帖开称、为留京水灾异常、天心谴告宜惧、恳乞　圣明亟修实政、以图消弭事、臣读之不胜悚惧、考之故典、霪雨不收、水流国邑、厥应甚巨、传曰、阴气盛也、水涌为灾、灾而入城市、沿街衢则又异、灾而见于　皇祖龙飞之地、奉先殿大庖厨、槩行渰漫、则尤为异、葢去岁京师水灾、内而禁地、外而官民庐舍、无不倾圯、而今岁陪京亦复如是、天意若曰、辇毂示灾。既不为动。旧京为　皇祖肇基。再加谴告。能无惧乎。臣等葢知天心之仁爱　皇上无巳时也、三吴根本重地、财赋隩区、人心皇皇、祸变将起修事修救、各有司存、无俟臣赘、臣礼官也、雨旸不时咎在臣等、除循往例恭候　命下、百官素服三日、痛加修省以祗天戒外、窃惟　皇上天之宗子、一敬一肆呼吸相通、臣等万心之所计虑、不如　皇上之一转念万手之所拮据不如　皇上之一举笔、今时政废坠、　圣心岂不明灼、但　圣断未决耳、如朝讲当亲、大僚当补、考选当下、废弃当举、边饷当处、阁部言之、既详既恳、间亦屡奉明纶、一则曰即俟简发、一则曰稍待简发、夫即则不必俟、稍待则不宜久而日复一日、月复一月、其将何时、臣虽更有条列、无能加于阁臣之详恳、但祈即　圣心所巳明者断而行之、无使人谓天语煌煌、徒为担延时日之资、则幸矣、顾臣等愚虑、窃谓祸必有基、不大破其积习、口舌之争、能得有几、譬之病必有根、不疏通其脉络、标急之治、终难霍然、臣等敢谨摘今日酿祸之源、列为五欵、　皇上必锐意改图而修省之、实效可冀焉、一曰、葆清明平旦之气、以澄　圣衷、臣闻古帝王未明求衣、非但勤事、良以向明之际、万虑俱澄、孟子夜气之说、正为此耳、　皇上深居静摄、念何尝一日不在万几、然臣等侧闻宫中起居、夜尽方寝。日旰未起。夫时值向晦、阴浊用事、况至夜分、神疲气倦、于此时而有裁决。安得合宜。迨及平旦、正　圣心清明之会、而反就燕息、床第消磨、起视日晷、又将向晦矣、则气何由澄、神何由定、嗜好所以蔽锢、喜怒所以多偏、忠谠所以难入批发所以愆期、外廷诸臣、见为　皇上之忘天下。而不知夙兴夜寐之间。蹉跎许多大事也。以　皇上神圣、远迈虞周、诚试鸡鸣而思、待旦而行、则必知蛊惑如高淮决不可不诛、税监决不可不撤、循吏如满朝荐、无辜如王邦才等、决不可不宥、虽未即视朝、而神谟雄断、当不崇朝而驰万里、是谓天心复、而阴浊有不澄者否矣、一曰每月召阁部大臣入对以决壅欝夫耳目听覩、则是非较然、笔札传闻、则疑信互半、阁部诸臣、　皇上所与共图国事也、而比年以来、　天颜日邃、股肱心膂、日见隔绝、忧危深心、既未易悉之简牍、补缀屡奏、又未易彻之旒黄、上不见缓急之形。则欲行而辄止。下未得要领之止帚。则愈揣而愈疑。政事蛊废、人情猜阻职此之由、以　皇上之宽仁明察若使天下事得一一指数于前、裁决何难、况一月一御便殿　圣躬亦不为劳一召便有多官则私言无从蔽隐非止情事了然。抑且人品洞烛。一日之间。改观易听。政事必然精采。人心必然耸动。是谓泰交成而阴沴有不消者否矣。一曰复章奏批发之规、以尊主权、往时章奏之下。皆有定期。但有从与不从。并无下与不下。留中之起。葢或事有难处。意有不便。以为且一留中。可冺形迹。杜口语。然亦偶一为之耳。岂意此端既开。遂成否鬵。至于今下者为旷典。不下者为常事。　皇上见为行止自由。大权在手。不知章奏之入。既不必其出。则入又安必其入。入而不出。　皇上主之矣。入而不入。竟谁主之。况批红覆奏。转展迟速之际。能无焬灶之奸。臣恐权之潜移而不自知也。愿皇上察此情形、断自圣心、勒定限期、或几日送票。几日批发。倘有不当。明示驳正。行止迟速。显然与天下共睹断绝留中之敝政。庶左右不得上下其手。主权不至旁落于人。是谓干刚奋。而阴翳有不决者否矣一曰慎内批中发之旨、以杜羣疑、我　皇祖设阁臣所以备顾问代丝纶也。凡有章疏。必拟自阁臣。取自上裁庶万几不烦而理。而今有不由阁票。径从中出者矣如近日考选一事、两奉中旨、有部寺相讦、言公言私之语、是果出　圣意乎、则威福自由、何不登时处分、乃徒屡形　诏旨经年未决、若非出　圣意、则谁授此　旨以启纷纭之疑、又如近日三阁臣同上辞疏、一从内票、二发阁票、如谓内批特眷乎、则谏行言听、斯谓有礼、便当亟允考选之请、何仅曰即俟简发、若非出特眷、则又何取内批、以隆虚拘之数、矧　皇上久处深宫。是非邪正。未易悬断。前后左右。岂无窥瞷。当此　主圣时、明固无庸过虑。此言不验于神庙而　于熹朝万一相沿日久矫旨之奸。流毒搢绅。则今日开端。贻祸不浅臣愿　皇上留神章奏、悉发阁拟、而后裁决、间有时出　圣意、亦祗传谕阁臣、自能将顺、庶善同归君、过无所诿譬则大明当空、而阴魔有不伏者否矣、一曰去形迹体面之套、以振事功、夫萧规曹随。原非　顾体面。韩范富欧、上殿相争如虎、亦何尝计形迹乎、乃数年来阁部事体。尽成圈套。大小臣工。务为雷同。政事弊乘极矣。稍振刷则虑相形、人情绕指众矣。稍挺立则咤为异。目因循以长厚。避嫌怨而若凂。坐视天下有养廱自溃之形。而使志士抱载胥及溺之恨。则人心安得不离、士习安得不靡、边圉将吏安得颇牧之贤。遗佚诸臣、又安得弓旌之望哉、臣愿　皇上敕阁部大臣、以及庶官、务破拘孪廓然与天下更始、期以一德一心为寅恭、无认以水济火为和同譬则雷厉风而阴郁有不通者否矣、此五者积习既久、酿祸实深、朝讲之不亲、大僚之不补考选之不下、废弃之不起、边饷之不处、以至纪纲尽弛、法庶俱废、智士蒿自而忧直臣腐吻而诤、而若罔闻也者、祗由此一线之路、未通未鬯耳、今天变巳极、事势之穷蹙巳极、　皇上不及此时省览臣疏、加意改图、臣恐天下安危未可知也
　　皇明经世文编卷四百五十三终
　　●皇明经世文编卷之四百五十四
　　华亭陈子龙卧子　徐孚远闇公　宋征璧尚木　盛翼进邻汝
　　唐允谐尹季参阅
　　郭文毅集（疏）
　　郭正域
　　◆疏
　　法祖停税赋
　　改赏夷钞疏
　　直陈楚藩行勘始末疏
　　○法祖停税赋【止滥停税】
　　称述祖德以讽当时忠爱譪然尤得史臣之体
　　臣见近年以来、中外民心、愁苦怨嗟、大小臣工、法言巽语、未蒙　俞允、夫　皇上之天下、　祖宗艰难辛苦之天下也、　皇上之百姓、　祖宗休养生息之百姓也、　皇上犹未肯推巳之心以及天下、则未有以祖宗之事告　陛下者、臣忝为史官之长、习见　祖宗时故事、昔人有言、史以事谏。臣不以　祖宗时事告　陛下。臣溺其职矣。臣不敢多引往事、我朝　列圣享国长久、无久　世宗、　陛下聪明英武、当法　世宗、臣谨按实录宝训、列其事迹、唯　陛下览观、嘉靖初年御史陈实言广东珠池宜罢、御史卢琼言各处镇臣、宜罢、疏入俱报闻、先是陕西镇臣太监廖堂诬奏华州知州刘锦、御史喻茂贤白其事、得　旨锦复职、夫珠池有利。一言既罢。镇守有官。一言报可。刘锦一有司耳。一言即复。复刘锦。所以安人心也。此　世皇初政。一日而天下改观也。嘉靖八年、三月御史毛凤韶疏言内臣外差太冗　上命如议、巳兵部上所当裁者、宣府监仓一、北路东路西路怀来守备各一、蓟辽镇台头营刘家口太平寨滦阳营鲇鱼石营黄崕口峨嵋山守备各一宁夏辽东甘肃各一、浙江提督市舶一、得　旨尽革、夫凤韶一言而所罢不下数十余处、不下数十余人、凡此皆　太祖之所无。而景庙　武庙之所增。今一言而尽革数百年之弊政。真大圣人之作为也。嘉靖九年五月镇守云南右少监刘福安赴任、请以家人十五人自随、兵科都给事中张润身以非例劾奏、　诏降福安三级家人皆下法司逮问、巳而诏革云南镇守官、夫福安所请者家人耳。非投充之比也。又十五名耳。非数百人之多也世宗既罢其官。又逮其人。诚恐扰害地方。小民穷苦。无处控诉。激成他变。故重加惩创也。嘉靖九年七月南京高升进贡鱼笋、朘索舟夫不遂、置笋不进、兵部言升等骚扰抗　旨、诏下南京讯问、夫高升进贡鱼笋。原系土供之物。而需索舟夫、似可借口以嫁祸于地方。　世宗不罪有司之怠缓。而罪升之害民诚知进　御品物。经过州县。敢不奔命。彼假言怠玩者。故以此耸　上听。激　上怒耳。驿逓之苦。真不可不知。供亿之难。真不可不念。需索之端。真不可轻开也。嘉靖十三年四月南京织造太监李政奏请增官、下法司逮问、夫增官织造。未与民事也。辄从逮问。况事干小民。日夺其命。日伤其心。岂可轻易增人也。嘉靖十七年、武定侯郭勋欲复各巡镇臣、并令开采　上曰各处镇守内臣、不系　太祖定制既而都给事中朱隆禧等劾勋所言、黩货殃民、　上是其言巳之夫郭勋小人。但知言利取宠。不顾国家大计。所赖　世宗明圣。不允其奏。且　世宗初政。传播海内。照耀天地光美世册者。无大于此举。而勋敢挠其美政。诱以邪说。若非　圣心独断。则嘉靖数十年　圣政。为小人一言坏尽矣。　嘉靖二十年六月致仕通判赵儒士王政挍尉王文登等各言浙江观海卫于潜开元松阳遂昌等县银场可采、　上命锦衣卫千户萧镗往勘、巡按御史王绅以所属银场僻在山峪溪谷小径、恐流四集、刼掠村落、乞行封闭、巡抚云南都御史汪文盛、亦言唐弼等所奏大理开采俱妄、宜重惩之工部覆如其言、　上曰、各处银场、既有损无补、即如故封闭、其领　敕官回京、赵璧唐弼等俱下御史按问夫萧镗采取之命巳下矣。一闻人言而尽止。赵璧唐弼之疏允矣。一闻人言而尽治罪。此等举动。如雷如霆。上顺天心。下顺民心。凡此数条。载于国史。昭如日星。臣再四捧诵。反复思惟　世宗举天下镇臣。一朝撤尽　皇上奈何数年以此辈布满天下。　世宗不难于尽革前朝之故政。　皇上何难于更新自巳之往事、人主至尊至贵、视此钱财、如粪如土、但当比隆前圣留名万古、使天下讴歌鼓舞、祝延　圣寿、永保太平乃为贵耳、今内外官员。稍有志气者。亦思砥砺名节。传名后世。　陛下贵为天子。聪明过人万万而计不出此。何也　陛下以此遗子孙。臣稽之史册。揆之天道遗子孙以财。不如遗子孙以安也　陛下勿以当今东西宁一。四夷宾服。东制日本。西烕杨酋。为晏然无事也。自古乱亡之祸。不起于四夷。而起于小民。秦之强盛兼并六国。卒之扰乱天下者。非六国也。乃陈胜吴广一二小民也。汉之天下、四夷欵塞。呼韩来朝、卒之扰乱天下者、非四夷也。乃黄巾等贼一二小民也。元之天下、烕金烕宋、一统四海、卒之扰乱天下者、非金非宋也。乃韩山童刘福通一二小民也。由此观之。人主之威可以鞭挞四夷不可以塞小民之口。可以驾驭臣工不可以结小民之心。昔齐桓公五霸之贤者也、一日麦丘人谓之曰愿君勿得罪于群臣百姓、夫以人君之尊。乃不可得罪于群臣百姓者何也。失百姓之心则失天下矣。失群臣之心。则失百姓矣。管子曰下令于流水之源者、顺民心也、人君能顺民心、民之所好好之、民之所恶恶之则令无不行、如水之流矣、　陛下奈何不与民同好恶。而民之所好者。反加逮系。民之所怨者。反为庇宥。诚恐人心一逆。则号令必有壅而不行。号令不行无如小民何矣。孟子曰民为贵、此之谓也、　陛下聪明过人万万。奈何不効　世宗初政。以臣观之。不但当法　世宗。又当法　高皇帝。臣又敢以　高皇帝之事告　陛下。昔洪武初年有言山东银场可兴者、　高皇帝曰、银场之利、我深知之、利官者少、损民者多、况今生民凋瘵、岂可重劳、言者惭退、洪武七年、彰德府税臣言民间瓜菜柿枣畜牧有利、　高皇帝曰聚敛之臣、甚于盗臣、命执而罪之、又灭元之日、输其宝货至京　高皇后曰、元有是宝、何以不能守而失之、货财非宝、帝王自有宝也、　高皇帝曰、皇后之意、朕知之矣、谓得贤为宝耳一日览宋史、见太宗改封桩库为内藏室、谓侍臣曰、人君以四海为家、何为公私、贻谋如此、何足为训、夫　高皇帝之言如此。　陛下奈何不上法高皇帝。伏愿　陛下与天下更始。凡迩来敝政。尽行改罢。其无辜被逮诸臣。尽从宽宥。以顺民心。以谢天下。使天下晓然知　陛下之心。未尝不在百姓也。如其不然。一方有事。而后撤一内臣。一方有事。而后易一抚臣。一方有事。而后下一　明诏。臣恐抚臣不胜易也地方作难。内臣不能撤也百姓又不可家喻而户晓也。但愿　皇上以　太祖世宗为法、以百姓为本、勿吝改过、如日月之明、采择群言、如江海之量、保全　社稷、如泰山之安、收拾人心、招徕和气、如天地之寿、臣愚得効涓埃、且以不朽、不胜大愿、
　　○改赏夷钞疏【改赏夷钞】
　　主客清吏司案呈奉本部送据陕西河州卫差来伴送通把张怀呈前事、称阐化王差来使臣番僧坚剉朵尔只等、说我们进贡到京、彩绢匹及折衣银两、俱是朝内给赏、惟钞锭迟滞、不与银绢疋同散、致各夷在馆守候日久、只得贱卖与钞户、不得　朝廷实惠、因候钞又多费供应钱粮、乞赐议处给与见银以慰远人等情到部送司、查得贡夷赏赐、惟钞锭最难关给、葢以过运有期、故常阙乏、而致夷人守候、或贱卖而去、委应与之酌处、案呈到部看得宝钞之制、所以济金钱之穷、而广民生之用也、后因行使不便公私遂停不用、然犹用以赏赉、　天恩慎重、片纸只字、亦足昭荣示劝、乃用以赏夷、则有大谬不然者、夫使制钞而无费工本也则可、既费工本、得不偿失、与之不足示恩、受之苦于无用、诚有不得不变而通之者、夷人折赏钞锭、每起动以数万计、一时缺乏、本夷绢银两、给领巳久、为此令其候领、我费供给之繁。彼有失侯之苦一不便也。既领得矣。无所用之。或卖与收钞者。或径与平人者。甚或有弃置之者。不惟仰负　天恩。亦且屑越国体。二不便也。有等奸民营为钞户、专一收买官钞、每块官价一钱三分、而彼仅出二三、用以纳官、复得一钱三分之价、旋收旋纳。旋赏旋收。在官费银一钱三分。受赏者曾无二三分之实。惠。而奸民获六七倍之利。旋相周转。如圜无端。是　国家赏功之典。止供奸民侔利之资者。三不便也。如奸民李河、通同本部办官叶仲达、收买官钞、将仲达问拟徒罪外司官亲至河家查验、盈房充栋、无虑数千百万。用之纳官。又不知冐若干官价矣。巳经并送刑部收问外、恐不止李河一人巳也、合无今后如遇赏赉夷人。每块改折铜钱二十文。彼欢然领受。既免守候之苦。又沾实在之惠。且使奸民无所侔利。而冐滥之费。亦可少省矣况夷人数多日费供应、既免钞费。又免供应之费。诚莫便于此者。再照宝钞之不能与铜钱并用也天下无其实而尚沿其名者类如此既巳灼知之矣。犹然用以赏赐。是明不以实惠惠下也。惠不以实。不如无惠。而钞关解进公私收买其弊又若此。若并免解。公私尤为两利。但非本部职掌。伏乞　敕下该部详议即今阐化王差来进贡人六百名、该赏钞六万锭计钞费该银一百五十六两、若铜钱每人四十文、共费银三十余两、今次即该省银一百余两旧例钞三分本色、七分折色即本色亦解银至京、方行收买、合无于三分本色内、仍解钞一半、以俟给赏、各官及王府差来人役、京掺官军、一半改折解银以为造钱工本、给赏各处夷人等用、庶无于司农之帑、而径久可行、
　　○直陈楚藩行勘始末疏【行勘楚藩】
　　楚事千古疑案郭明龙以此得罪四明妖书事起凡陷不测此系公生平大事故特存之
　　今年二月间臣尚在翰林院掌院事通政司沈子木至臣寓邸谓臣曰、楚府仪宾袁涣等、持宗室华越疏来奏楚王、首相沈老先生坚不欲上、而涣等苦告不去、臣应以不知、子木谓取原疏来看、臣对以不愿与闻、又月余而臣始奉　旨署部事、楚王来奏华越矣奉　圣旨、览王奏恶宗罪状多端、各部院参看来说钦此、值四月初一日日食、阁臣赴部救护、首相沈一贯问臣楚事、臣应之曰闻宗室先有疏至矣、通政未之上也、惟当行抚按勘问时、三辅臣皆然、临别时、一贯复私向臣耳语曰、贵部复本请无言通政匿疏事、又继此而宗室华越至矣、仍赴部并各处诉告臣照旧例送会同馆羁留、甫半日而通政司票有华越赴司改换月日以疏　上闻、候　旨未下、华越投揭臣部、大略谓邀截实封、广行贿赂等情、臣当批仪司案候又思　祖宗之法、　宗室无久住京师之理、时华越巳住一月矣、臣随上疏、请　旨处分令越去、奉　圣旨华越系楚属宗、如何结集群党、辄参正王、以小犯大、岂得公论、该部院会同该科参看来说、钦此臣以为事情重大、自当行勘、随与一贯言之、乃一贯再三愁阻、谓亲王不当勘问、但当体访、而臣应之曰、臣与楚王宗室同城、而居、一有徧徇、祸且不测、事关宗社、不宜朦胧了事、若不行勘、科道官言之、一贯冷笑而向臣曰、科道断不言也、臣之请勘、葢部中事体。未有不勘。而竟自处分者也。未有不勘而竟自停阁者也。不勘则楚王之迹不明。不堪则各宗之罪不定。今一贯先时于王疏则以为当勘。而今于各宗之疏则以为不当勘。亦何以服天下之心乎。夫行勘在部中、听断在地方、处分在　皇上臣何与之有焉、既而奉圣旨、这事情屡有明旨、你们既巳会同参勘、着行与该抚按从公悉心勘问、明白具奏、钦此臣又行文间楚王令挍尉夏槐持一帖、送臣寿仪百两、嘱臣曲庇、许臣万金、臣以书复之曰、贵府事、但奉国法而行、尊贶毫不敢领也、屏其来人、不许再见、当时即欲发觉、缘楚事正在疑惧之中、难以张皇、恐涉好名、有伤雅道、又数月而湖广抚按会勘疏至矣、奉　圣旨、这事情关系重大、礼部还会同都察院看议来说钦此不数日、楚王辩疏又至矣、奉　圣旨、览王奏辩事情、与前抚按勘报尚有异同、还着九卿科道从公看议来说、钦此、诸臣之见、大略责成抚按者俱多、计各议单不下万言、例该即日上奏、不敢稽缓遂不能一一抄誊、上烦　御览、臣部谨括大旨而巳、随将各单用印钤记、次日仍令该司抄誊数本、分送本部、其事之始末、此臣今将华越原揭、楚王礼帖、上呈　御览、夫沈子木之匿疏也、则谓一贯主之也、不知一贯何意也既一贯力不欲勘也、不知又何意也、臣窃以为事无大小、皆当上闻、而一贯乃有不欲上闻者、事无大小皆当付是非于天下、听　皇上处分、而一贯乃欲以其意为行止、臣不意　皇上以腹心待一贯、而一贯乃不以腹心事　皇上也、以上诸语、臣可与一贯面质、何敢欺诳　皇上、试谓此等大事、当匿乎不当匿乎。当勘乎。不当勘乎。谁敢于二三千里之外冐昧担当乎。葢自臣不受一贯之命、必知有今日矣康小人也察处巳久后来乘魏阉用事时借门户求起魏阉亦鄙而斥之今闻御史康丕扬疏虽不言臣、而意似疑臣、楚王前后三疏、无一语疑臣、楚中无一人疑臣、不知疑之所从起也使臣而果可疑也楚王能不言乎、事若反坐、华越二十九人、能不怨乎、　皇上试问抚按、并在事司道府县诸臣、有一事相闻、岂能为臣隐乎、恐诸臣各有人品、各有良心、不可以颐指气使也、独臣行能浅薄、不足服人、又无事过特皆足取怨、如近来不与人谥、与夺人之谥、皆不过为　皇上守法耳、乃一贯之恨臣深矣臣一日不去、将无死所、臣以守法而去官、臣有余荣矣、伏乞　皇上放臣止帚里、以谢一贯诸臣、不胜感激之至、其楚王礼单、华越原揭、臣不敢改易抄誊、谨封原纸、呈上　御览、
　　皇明经世文编卷四百五十四终
　　●皇明经世文编卷之四百五十五
　　郡人徐孚远闇公　宋征璧尚木　陈子龙卧子　李雯舒章选辑
　　宋存标子建参阅
　　唐宗伯占星集（叙　碑记）　董宗伯容台集（疏）
　　唐宗伯占星集（叙　碑记）
　　唐文献
　　◆叙
　　贺井陉道大参盛公覃恩荣庆叙
　　奉贺晴江王公加衔布政使备兵密云叙
　　○贺井陉道大参盛公覃恩荣庆叙【井陉道】
　　国家令甲、九卿以下暨藩臬长、必三年迨考、始得貤荣所生、盖其重也、而藩臬长多不迨考、辄得迁代去、谓宁以秩酬劳、不欲以滥芘慵、若主爵者靳之云、不佞同年盛公成西、以大参备兵井陉之明年、会上以升储恩、得拜玺书、荣及再世、无事迨考也、君先任山东宪副于级四品耳、非用大参备井陉、不得以再世荣、即用大参备井陉、不遇覃恩、不迨考、不得即为再世荣、用大参备井陉、未及期巳裒然三品纶为再世荣也、可不为非常之遭哉、顾人知艳君之取于上以事其亲者奇也、而未知国家所以重四辅而取于君者巨也、夫亦知井陉之为天下重乎、往汉与楚争荥阳成皋间。其权未有分也。淮阴一下赵。使人登荜山持赤帜。卷有齐燕而楚遂不支由是观之赵失则山东危赵得则中原定故曰恒山天下脊。乃今非独脊巳。何者、汉唐都关中。则三辅雍岐重。国家都燕蓟。则中山巨鹿重。势也。汉之黄金玺书虽日下郡国。而日徙其豪杰于三辅。使离宫卒田其壖地以充军食。唐聚重兵关中。其后彍骑之士。率取诸岐华蒲同诸州。势使然耳。今之井陉。即古之恒山。其地翊护神都。每秋防守三关。军屯营坞。交相错。斯不亦股肱重地乎哉、而备兵使者、又兼辖关陕而西。秦晋之走毂下。则此为门户。夫人未有不爱股肱而墐门户者。国家虽号泰宁、当事者之深忧远虑、岂遽出汉唐下、其于为地择官、为官择人、盖日鳃鳃焉、公之所繇以东省徙也、即东人亟为謌九罭、而卒不能留公、当宁之意念深矣、
　　○奉贺晴江王公加衔布政使备兵密云叙【密云备兵】
　　今天下之称雄边宿重兵者凡九、而蓟门居其一、蓟门之有制阃、与诸观察使者、分部治兵参联棊布、而密云居其一、密云即古渔阳地也。其在于今天子考卜幽燕。谋深宅镐。密云内连天府。而外控大漠。亦犹堂皇之有户牖矣。往岁庚戌不戒。虏得长驱。陵京震动。天子赫然思固其圉。于是益寺刍粟练士马。以修战具。而备兵使者。尤必慎简以充。自非其人。忠勤廉干。文武而足宪者。弗与也。夫既巳得其人。专委而责成之。穴浸假而授之旄。金戊建牙开阃。历阅于诸边。以熟习其山川之险易。与夫虏敌之坚瑕。而后入赞邦政。为天子借筯而筹。百不失一。盖其重巳。不佞自通朝籍十余年于此、闻诸大夫国人之论、无不籍藉于今晴江王公、公所谓忠勤廉干文武足宪者非耶、公以进士起家为郡司理、入为比部郎、一切谳狱明允出典名郡、用循良踔特有声、擢按察副使、治兵霸州、会虏岁窥近边密云、时有震邻之y兑、则又徙公密云矣、居密云三载、以最加按察使、而治兵犹故、亡何虏入遭大创去、有诏旌公、再加公布政使、而治兵犹故、夫国家之议功赏令甲备矣、惟公鸿勋巨伐、载在盟府、至累受旌异之典、官三迁而地无改、则是公与地交为重可知也、在易之师。二与四皆称无咎。然二主进四主退。凡为蓟镇者皆用此议于中丞尤甚二多誉四多愳。则远近异也。密云居天子肘腋之地。赤白之羽。朝发而夕闻。即瑕璺易起。治兵使者。或乃目为愳府。有急第收保自固。或乃巧文以逃责。冐首虏以为功。师贞之吉何有。而王公然乎哉。公所辖若通州宝坻平谷三河古北。皆山海之要冲。一切严斥堠。谨烽燧。时间谍核功实。勤操备。无不毕智竭力。为国家立永世之画。而又捕虏首酋或。不以诩巳而以扬众。缯帛牛酒。不以啖虏而以饱师。幕府金钱。不以养交而以餍赏。唯公当多誉之时。不忘多惧。是以处瑕璺之地。而多膺祉。由宪副而为按察又由按察而为布政、自天子所三锡命矣、此某官某人之所以授言不佞而征文为贺也、盖其言曰、自某之得公于此也、若杖仗焉若轼式焉、今天子旌公功、而不使公改步、某所二天在兹、其敢忘贺、而不佞则曰公社稷之器也、是宜为社稷贺而贺公其小者也、何以故、葢国家自大宁既徙。地险失矣。所恃人谋之臧。可以绸缪桑土。然今谭者率言文吏之在行间。犹之镂脂刻氷而巳。夫非其人之难难于其精白一心终始而不渝者也。王公自筮仕服官以来、绩効彰灼、然间按之。无不可移而之治戎者。夫其平反治狱则不杀之仁也、洁廉禔巳、则不染之介也、悃愊治办、则不欺之义也、力此三者始终夷险如出一辙、而丈人之贞备矣、于密云乎何有、
　　◆碑记
　　奉敕撰郑州重修药王庙碑记
  </div>
  <div class="pagination">
   <a href="皇明经世文编_page155.html">
    上一页
   </a>
   <span>
    ...
   </span>
   <a href="皇明经世文编_page151.html">
    151
   </a>
   <a href="皇明经世文编_page152.html">
    152
   </a>
   <a href="皇明经世文编_page153.html">
    153
   </a>
   <a href="皇明经世文编_page154.html">
    154
   </a>
   <a href="皇明经世文编_page155.html">
    155
   </a>
   <span class="current-page">
    156
   </span>
   <a href="皇明经世文编_page157.html">
    157
   </a>
   <a href="皇明经世文编_page158.html">
    158
   </a>
   <a href="皇明经世文编_page159.html">
    159
   </a>
   <a href="皇明经世文编_page160.html">
    160
   </a>
   <a href="皇明经世文编_page161.html">
    161
   </a>
   <span>
    ...
   </span>
   <a href="皇明经世文编_page157.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
