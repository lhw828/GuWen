<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 45 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 45 页/共 67 页
  </h1>
  <div class="content">
   一曰开矿厂周礼人之职主开采金玉外国有矿师能知五金之矿按法开采有机器以省人工近闻各国之矿开采将尽见中国矿产富有莫不垂涎因而潜生觊觎盖中国地气最厚向未发泄五金煤矿各省皆有且炼铅可以得银炼银可以得金一则无所不有所谓地不爱宝也特以山多封禁不敢议开譬如家有窖金囷粟不知取用而徒仰屋忧贫岂不困哉今宜专请矿师分途勘采试确有把握有把握即可开办试办之初当用人力既获利益则购机器仍分官办商办两种商办由巡抚给予印帖令该商邀集股分联络公正绅士如法开采地方官就近照料或酌拨兵勇弹压俟一年之后出产既旺照章抽厘如有奸人藉开矿为名骗吞股分即行重究官办则全在委员得力不辞劳苦不贪小利毋任用私人毋虐视矿夫办有成效满三年即行破格升擢营私误公者罪之如此则地宝出矣无论金银也但使煤铁皆渐出土其利已不可胜言矿中有煤则必有铁中国既设船炮局机器需铁甚多皆购之于英是以利外人也今自开铁矿则机器造铁炮造铁船造轮车铁路皆取诸宫中且可售之他人以夺其地利西人尝言中国一省所产之煤可抵欧罗巴一洲而有余西人轮舶东来所用之煤皆自远运至一旦不给船即不行若中国有煤则取资甚便西人所以每请中国开煤矿而不请开铁矿也今我有煤铁则出口之价稍昂彼亦无如我何而我得收其利矣至五金之利则云南产铜山东山西产金而燕台一带尤旺四川产银广东产水银西人皆周历其地绘图贴说以告其国必我能自行开办庶彼不至生心也或谓矿税为前明獘政安可效尤然彼以聚敛为心任用阉宦此兴自然之利期厚民生讵可因噎而废食哉

一曰筹开垦查乾隆中尝因八旗人众分拨拉林地方给田垦种甚享其利嘉庆季年吉林将军富俊准奏于双城堡设立中左右三屯议移驻京旗三千户每岁以二百户为率愿移者十月报部次年正月治装户给治装银三十两本旗津贴银五十两车马皆官给到屯后每户给屋四间皆官建自道光二年至五年共移驻二百户时垦熟之地已有三十余万亩后富俊卒官往者遂少其后尚书英和犹屡以为言先是富俊屡请推其法于伯都讷围场谓可垦地二十万亩较双城堡事半而功倍议以经费不足而止道光三年松筠继为将军亦请以开养什牧及大凌河马厂皆嘉庆十七年故所勘地然亦未施行其寔费小而益大近年俄人逼近珲春则吉林黑龙江伯都讷等处正宜大兴屯政为募民实边之计兼固藩篱又新疆库车阿克苏乌什阒喀什噶尔叶尔伊拉里克搭尔纳沁等处旧办屯垦道光末曾　命林则徐亲历各城纵横二万里水利大兴近更回乱屯务久废应请查照原章　饬令新疆巡抚逐渐施行即以裁撤之勇裁汰之兵改而为农官购外国机器藉水火二气之力更为事半功倍至浙江秦晋青豫滇黔自经寇乱田土多荒芜未垦请　饬各督抚责成各守巡道详查勘报出示劝谕附近殷实之户分地承垦三年后升科即作为垦主承业此殷寔户所[乐]从也一家得利则一邑劝一邑得利则邻邑劝有人此有土有土此有财似不可以其近而忽之因其难而畏之也

一曰节糜费查光绪十年上海闽粤机器局三所支银八十四万有奇而各营所需鎗械仍须别购未知各局所造究有若干是否可用应请责成经手各员每岁开明通禀核实报销以归实用经云日省月试既廪称事所以劝[百工](大臣)也又查是年出使经费共享过一百万六千有奇夫英俄共一使德法共一使美国一使日本一使而需费至百万以外虽云外洋日用昂贵任大事者不惜小费然总督养廉银多者不过万八千两使费未免过优应令节省以定经久之制节流与开源并宜加意也又查关税厘金例收制钱而关之解库又必以钱易银是所收者钱所解者非钱钱虽大而公家固未收其益也近闻洋人勾通关吏及沿江厘局司事之人收买大钱每一串可易行钱一串四百文运以出洋销作铜器仍运入中国以售厚值制钱所以日少此漏之一端也然其授受甚秘禁遏颇难持之过迫虑生隙于外人惟有仰恳　饬部酌改章程嗣后海关及各处厘局完课概行制钱每串补水及补底加收六十文正耗一同报解惟不受私铸小钱抑或改收银两如此则公项无损而私卖之獘可免矣

　　筹防之策

一曰立海军长江既立水师矣夫海安可无水师然海军非长江比也江军用长龙舢板海军用铁甲兵船宜选威素着之将帅酌定营数招募闽粤宁波登莱沿海土人轻捷趫健能入水二三时之久并能在水底用力运动者为上识风云习沙线驾驶如飞者次之爬桅远眺犹能放炮试械者次之其选勇也试之练习以察其神色试之放炮以观其中否能泅湖水者入江水则眩晕能泅江水者入海水则呕吐能泅淡水者入咸水则目不能开非自少至壮练习多年亦不能测浅深而定方向故须选之又选乃能精益求精至管驾官须洞悉测风防飓探石量星识别各国旗号办认各口沙者方能胜任有缺须凭补考不得徇私[受荐]滥用一人应请简派重臣总理海军颁给敕印凡七省海防皆属焉查西人以海船为专家之学须先通天文算法地舆诸学官为考校如涉海者则宜知船在经纬线若干度若干分及各处风信潮汐各国海口船旗如遇大风雨则宜知如何趋向如何驾驶如何测风雨表度然后充副舵俟阅历有年再考较之然后升为正舵如果心灵手敏能操全船之权力则为船主令选管驾官宜仿照办理水师分作十年募足有一船之人即添一船有十船之人即添十船船不必过求高大坚利惟令轮流周历外国各取印文回销毋许安坐内江致滋惰坏尤宜设水师学堂择人以充教习凡水师布阵放炮冲撞诸法上海制造局所译有操练兵船阵法书闽粤天津均有学生宜令其教习讲求沙线船炮各事宜设练船以习练之学生非由练船出身不许充兵船管驾官管驾缺出将练船学生考试补用如此十年教训则人才辈出矣

一曰建帅府海疆凡七省自鸭绿江至越南之万宁州界海道一万三千里北洋为首南洋为尾宜设海军四镇以资控驭直奉东三口为一镇江浙长江为一镇台湾为一镇广东为一镇而总理海防之大臣则开府于台湾为七省门户道里适中得首尾相应之势每镇须铁甲船三艘蚊子船四艘兵轮船与炮台相为表里直奉东一镇宜立营于威海卫分屯釜田全罗巨济羊皮岛成三卫等处而旅顺口山海关天津大沽及登州之蓬莱田横沙门各岛江南之洋山五条沙宝山吴淞崇明等处为巡地而与台湾军会哨于江浙交界之马迹山则北洋之防固矣江浙一镇宜立营吴淞口外分屯镇江狼山诸要隘亦会哨于马迹山其长江水师五镇之长龙船请应酌改小轮如法训练有警协守海口连为一气台湾一镇既立帅府宜分屯澎湖鹿耳鸡笼山各口外而以粤之海澄靖海广澳饶平闽之悬钟铜山南日湄洲海坛烽火门福宁白犬五鹿浙之南北关玉环温州松门岩南田澳定海普陀落迦陈山钱山等处为巡地而与广东军会哨于闽粤适中之南澳则南洋之防固矣广东一镇宜立营于虎门分屯朝阳海东江坪万宁等处而以钦琼雷廉惠潮崖儋万等州碣石卤州甲子等镇为巡地而会哨于南澳则南洋之防固矣至闽粤山东旧有之水师应请裁省而挑选其可用者以入海军凡营官一月一操总理大臣一年两操管驾官轮流游历外洋各国以广见闻似此全洋在握操纵自如无事则会哨有警则以电线征调训练既成俨然有虎豹在山之势孰敢败盟而生事哉或谓自古有海防无海战其说非也不能战即不能守又安用防为故必先定主见而后不至虚糜也

一曰辟台疆台湾在明曾为日本所踞荷兰夺之郑成功又夺之康熙中始入版图其地一岁三收土产繁盛可富可强日本垂涎不已也沈葆桢辟生番新设台北一府恒春淡水新竹宜兰四县以擢任江督而去未竟其功其实生番之地可尽辟也法兰西既曾踞鸡笼日本狡然思逞则台北寔为必争之地倘有虞七省不能安枕矣应请　饬议令福建巡抚专驻台湾兼理学政其台北一律开辟尚可得两府八县生聚教训可为东南重镇海防大臣驻札于此则声势尤振其军中所需军火炮械均从台设局制办存储不得仍前仰给福州致偶被封海即有隔绝之患也查日本距台甚近日本疆圉之大如台湾而历朝以来能崛强自立元世祖遣舟十万征之且为所败明时入寇中原江浙遭其荼毒凡数十年近年并琉球乱朝鲜改从西洋制度俨然自立于强国彼之财力要皆取之于本国耳非别有转输也而独能游刃有余若此然则台湾如果经理得人需以岁月何遽不如日本[哉]夫强弱无异民不善用之则弱善用则强应请　简任巡抚镇道久任而责成之辟土地课农桑征税课修武备则七省之藩篱固矣闻生番中有太古未伐之坚木可以造船生番朴野勇干若以熟番为头目可以练作陆兵岂非时务之至要者哉

一曰饬船政自闽沪各设船厂后华人颇能造作机器充船主甚为有益近又购买德国之铁甲船二艘据香港印报详载尺寸极称其善今者启输前来宜仿其成法陆续添造尤当使华人亦能自造方为切实可靠查攻战之船有五曰铁冲船曰铁甲船曰蚊子船曰兵船曰轮转炮船皆战守所必需然英人布拉斯云战船除铁甲以外小者为佳以所费少而所造多又能利用故也近来英人新造根砵船美国亦造新式船又皆以小船载石炮应请　饬船政大臣细心购求如式督造以收实效第华匠纵多巧思而限于闻见未能曲畅旁通一船甫就而西人已别出新奇远胜旧制欲其相胜也难矣为今之计宜选上等华匠及出洋学生之聪者亲赴德国船厂参互考证有能精通制造自出机杼者优给廪饩艺成返国即以帮理厂务使工匠之能否经费之多少烛照数计洞悉隐微庶几无欺无滥来百工与柔远人相表里圣人固早言之矣又宜许商民纠集同志自造小[轮]船往来内河自造大轮船往来外洋如丝茶则我运以往呢布则我运以来及至内地又以小轮船为之转运如此则能使中国之利权渐归诸中国

一曰造火器近日火攻利器以德人克鹿卜炮为最其小钢炮尤能制胜炮体轻则易于运动炮体坚则经久如新炮子穿膛则线路有准炮身长而有来复螺蛳纹逼子出膛则命中而及远所用开花弹皆炼双层铁体外裹四铜箍故他弹仅炸四十余片双层弹可炸百数十片容药不过十磅其力竟及十里之遥此陆军利器也又有气球小炮配用开花弹其式与抬鎗相仿放平则击敌骑侧[上]则击气球故有是名此水陆利器也田鸡炮可击铁舰在丛林泥城之中测量远近向高放炮子落船中炸裂伤人而有准后腔炮有螺蛳可分两节临用装合皆水陆专防之利器也洋鎗皆向用前膛自美国后腔鎗出各国效之未几德之马地尼英之士乃大法之查布布踵事而增德又新出后膛茅塞鎗美新出七响至三四十响后膛鎗每钟一分可放五子至二十二子远及三百六十丈至八百丈总之鎗必须后膛而鎗之机器又须件数少而制造精乃易于修理火药则德国之六角七厘药为尤佳力猛而耐久弹子亦以双层铜箍为最火药日出日精幸彼无机心肯出售于我然各省采办军火之弊亦遂丛生或委员勾通洋行加价报销或外洋制造不及即以旧货装箱混充或先定者出货有期后定者加价遂以先定之货誊与后定之人贻误不小应请密饬驻札各国之使臣亲赴该国鎗炮厂详考精绎按季将该国有无新制鎗炮及现在鎗炮子药价值开单咨明总理衙门查核遇有应购之船炮鎗弹即照会该国由驻国之使臣面议价值随时奏明而该国亦将买卖军械若干价银若干咨明总理衙门庶足以杜欺蒙虽然与其购自外洋不若自能制造如但仰给外洋一日有事局外诸国或藉词公法不肯出购则失所恃矣故宜立志购求延师监制务使在局者皆能制法方为踏实地至铸炮之法凡五曰炼铁铁以奥产为上配以洋麻臼铁造模近来皆用沙模而以铜锡为模心曰置炉勿令稍有欹斜曰钻炮须炮身自转而钻铁不转乃能得力曰药药必选料为先而近日广西之南宁太平浔州出有自然火药较洋药尤烈似宜加意经理防其逗漏外洋以资敌也又铸炮宜于炮口或腰上正中之处立准头以凭目测尺寸宜合算法炮膛宜用螺蛳纹以破空气阻力皆有成书宜细究者也再火器阁置日久则朽锈随之更宜责成该管弁兵动息不离时加磨洗锈坏者重责庶不致耗巨而可收实用也

一曰修炮台今各要隘皆筑有炮台而合法者尚少洋人多目笑之现惟广东虎门新造之台众称坚固凡筑台必须兼顾上下流敌船来则迎头击之过则从后击之不宜用砖石宜用三合土红毛尼厚必二丈以外方能当近时新炮西法有作馒头形曰圆炮台作弧角形者曰尖炮台作磨盘形者曰旋炮台作偃月形者曰弯炮台作之字形者曰曲折炮台垒中宜作高大隔堆使敌炮不得通身横击炮位行列宜疏相去宜七八丈其火药仓上宜作太平凡开花子打不通者谓之太平盖其法用二寸厚之铁板六层合作一层较一层二丈厚者为更固炮门宜外小而内大炮房宜前高而后底架宜露活基宜坚实顶宜覆釜前交角上宜挖空以透烟旁宜分仓以储药前有垣宜坚厚边有门宜隐藏后有径宜曲折两台之间宜疏炮房之后宜挖长沟绕之凡堡墙单薄之处宜加隔堆如被轰坏急用沙袋土包培之炮房火药房均宜隔堆遮获凡低炮台宜用滑膛炮高炮台宜用大螺蛳纹炮后膛鎗宜用卷筒子台之左右四方蓄水宜极足引火之物皆宜密藏囊沙宜袋宜铺绵宜备砻糖袋宜埋伏地雷宜辅以得力之陆营凡放炮宜准算术以勾股密求远近度数勿轻[糜](重)子药此其大要也应由总理大臣督同各镇详加察勘旧台不如法者易之太稀者补之不得地者增建之毋贪冒各修其汛地应修之台限十年以内修完果能建之得地修之得法守之得人斯海防固矣

一曰塞船路西人着有海防新论专记从前南北花旗攻守之事据云无论何处要隘何种炮台若不阻塞船路断不得使敌船不能驶过缘每放后膛一炮装药下子对标至速需时四分炮能击伤铁甲船至远为五百二十七丈船行之速每时四分可行三百五十余丈我开第一炮后至第二炮彼船已行过炮台五百二十余丈彼速而我迟也每船约炮十二门彼以一船攻台十二分时可轰二十四声二十号船攻台可轰四百八十声台中须有炮百二十门方能相敌是彼多而我少也则欲使破彼不得不先拦路拦船之法用沈物者曰笼石曰沈船曰钉椿曰浮桩凡水不甚深潮不甚大河底系蛤壳烂沙者宜之而钉桩尤妙与浮桩之法并详本书用浮物者曰铁链曰浮埧曰木簰曰大绳浮填用长木九根排作三层以铁钉钉之两件为一只十二只为一幅法详本书绳大七寸围以铁丝用数铁圈连于浮标相去二丈用大锚钉于浮路之间大绳上再系小绳多条共作两三行每行相去十丈横拦水道船过被卷轮轴而不能行凡水深潮大河底系活沙者宜之而绳为最妙若此者欲其搁浅以碍底震憾以坏机缚以停轮总之欲其多受炮而已凡塞路有十要一宜使敌船撞之不能坏炮打不能损火不能烧二则积物太多流水能冲抵力太过水道能改宜时体察水性三宜令水中乱草败木及块等件仍能流过不至壅积四宜令湖水长落最高最低之时均能拦敌船五宜浮在水面随涨起伏凹凸而仍不减其坚固之性六当敌船来冲时能微让而弯后则其凹凸之力能推船离开七阻船物料安置于炮大能及之地以保护之八铁甲兵轮其船尾及螺轮捩舵之器皆最易受伤故阻塞路宜在炮台上流不甚远之处敌船来攻则台上之炮可打其船尾凡水路若长则上游宜多设几重更为严密十须留缺口以便我船出入但必须预备堵塞缺口之物料既速且固则得矣至水雷为攻守利器厥有两种一为不动之水雷利在守或连于木桩之上或置之木簰之间或用锚定其方位使浮在水中其锚宜重宜用铁链不用麻绳链之两端宜用转动之活节一为能动之水雷利在攻或浮在水面顺水流下或用机器自行或于铁甲船首下伸出长竿以置水雷或用鱼雷船以放之然放水雷有五法一用药线引火一用强水发火一用电线发火然不如强水发火简易而稳妥又磨而发火者更简更稳并可为地雷之用又有更妙之法中用空气膛令水雷有大浮力离船边磨之亦即轰发其法并详本书然此须候将战前一月行之无事可不必办以免糜费特筹防者宜豫讲此法将海防新论诸书与弁勇共读耳

一曰练土兵凡招兵勇以就地取材为便夙安水土则无疫疠之侵熟悉地势则无迷误之失自保地方则战守必力取诸左近则招募易成且使骁桀之夫不至受饵而为敌用将来凯旋亦不必更筹安插之方即使远征宿将以资得力但令统总大员选带旧部中堪任分统及管营先锋哨官队长委员之属共得一二百人驰抵防所招募成军而以土民为勇旧部为头目如法训练则川资既省起程尤速以旧人练新勇兵随将转壁垒一新有朝气而无暮气必可建功近者越南之役调将征兵动辄数十百余营远在楚蜀从新另募非旷日持久不能到防而川资行粮已虚糜数十万矣而又人地生疏不服水土沿途有骚扰之虞遣散有逗遛之虞其得力未必过于土兵也今拟创立海军其水勇固必用粤闽浙东之人即补海军之陆勇亦必用土但使将帅有方选之精养之厚御之轻教之勤又得辅将以领之不一年即可训成劲旅矣至防护炮台之营则宜屯去炮台二三里之地务宜形势曲折地址高低使彼测量无准前有撼波后有流泉有高埠大路可达炮台别径可抵敌垒如此乃得地势其结营则前筑土墙高一丈二尺下厚如上之八尺顶作复竹形多留炮眼以润土筑之时时浇灌后挖水沟深二丈宽如之中为营房旁支棚帐如蚓曲如蛇盘路径弯曲门户宽舒每棚相去数丈以稀为贵内备水器外掘陷坑多埋地雷上盖泥土而立标以识之及接仗尤须队伍最整步法最齐我军水战当效西法陆战则不宜效西法也天下惟散可以制整惟活可以胜板惟少可以破多是故彼以整我以散彼以板我以活彼以多我以少专重包抄接应不在冲锋每队相离五六丈每人相去四五步远远包裹彼进则我退彼退则我又进行宜曲折往宜仗地立志与之相持数昼夜彼系大队我则番休即此足以困之矣土人用惯此法窥破彼之伎俩此后亦不复畏彼矣

一曰结远交现在通约之国如英俄德美法日其情形各自不同英起基三岛辟地五洲首先阑入中国志在通商近已遂其所欲别无他意香港上海英国为戎首共事者惟法人及互市既定各国[利益]均沾之说坐享其成英人不无德色而未便明言然诸国咸至则利已分四岸愈增则利转增而利转薄观于普法之战俄土之战英皆作壁上观固不敢轻于用兵矣德国联合小邦励精图治西与法邻世为仇敌东与俄接虚与委蛇同治中曾破法都虏其国主取法之亚鲁西土罗连等部固已扼其吭而制其命矣俄虽降心相从未免耽耽虎视德知中国地大物博足以制俄是以竭诚相与愿敦睦谊观铁锅之案撤去公使而往购之炮船均坚国精良此实能助顺且力能制法者也美以合众为名在地球之背以辟土疆为戒与中国情洽意乎一切以公法从事观于咸丰八年立约第一条有调处相助等语所列公使答问之词至诚动人观其臣可以知其国现复缴还多收中国之本息五十万元可谓公而信矣俄国回环三面跨越二洲颇有窥伺中国之志而未敢轻发观伊犁之役及与曾纪泽辨论情形亦尚无败约用兵之意惟法人穷兵黯武志在振声名不专权母子剽悍轻锐不能持久现在越南之役损折甚多糜费数千万形见势绌当亦废然返矣日本系东洋小国轻生敢战前朝屡为边患近年改从西法赛阁之乱国债如林犹敢窥台湾并琉球其涸可立待由此观之德与美以诚信待我宜与力敦和好英人现无异心宜与修睦而不宜生衅俄近在朔方宜外与修和内严防守不可稍涉忽法人就全赖　朝廷赫然震怒一意主战彼技已穷遂不能不知难而退从此[他](中)国当亦莫敢轻发矣夫秦以远交近攻而得志诸葛亮讨魏亦先和吴必有心膂之交[乃](仍)不受腹背之敌此时待德美宜格外加意不可丝毫不信于彼有事稍[资](知)臂助无事亦倚为声援德能制法且与法仇尤可用间出奇而离党类英俄当以礼与信待之彼若与原约外再求进步以相尝试则当折以正论总不轻许至法与日则且观后此之情形何如总之我既奋发自强未必遽敢败约仍请　密饬出使各国诸臣将该国国势盛衰山川险易风俗美恶政治得失民心及造船铸炮制器械彼处寔需本银若干暗访明察其各处日报则颉取要译以华文除奏外仍札记成书使归汇缴总理衙门久之不难尽得其要领矣

一曰添公使现在通商诸国既各派使臣驻之然华人之经商佣力寄寓外洋者计吕宋噶啰巴一岛约十数人越南之西贡河仙及暹罗等处约三十万人古巴秘鲁各十余万人均建有会馆设有董事其人奉　本朝正朔用　本朝衣冠每人岁纳税银一二元以助地方经费而洋人因其势孤路远辄肆欺凌殊可悯也从前闽中船政局扬武兵船游历东洋客居吕宋之华民鼓舞欢呼至于泣下谓百年未有之光荣一处如此他处可知应请　饬议华民寄居之地人多者设公[使(司)]人少者设领事遇有欺凌等事照会该处有司遵公法以判是非倘华人有滋事者亦照例惩办商庶安生理佣免催残更宜就地取才令其练团壮丁协同操演择其优者咨请总理衙门给以顶载赏以银牌则人争自奋更有无形之益矣公使领事经费即经费亦由华商公派兵轮往来镇卫欲禀请中国兵船巡驻各埠以护商船其兵船经费亦由华商公派兵轮往来镇卫或一年或半年更调他船藉资游练如此则船厂有养船之费海疆有战守之资中外有声势之援商旅有利赖之益一举而数善备矣

以上筹饷筹防二十条颇采时论亦酌参西法其要总在得人自古有治法无治人故曰人存则政举人以忠信廉洁为本聪明才办者佐之得人则以上各条皆可次第举行先收富强之效二十年后则以罢传教禁吸二条为归宿必二者除天下乃可久安而长治也今之谈治务者在负气之徒多深恶异族以为不足道然不求御之制之之方而但恶而摈之于事何益若遂侈陈而椎服之抑亦陋矣外国所重者利耳故止知以富强为事富强本为尧舜孔孟所不废特其中有本焉孔子言足食足兵必探原于民信其加富庶也则以教为归孟子言天时地利必扼要于人和其辨本国也则以仁义为本此唐虞三代相传之要道而我　圣朝厚泽深恩之所以维系人心者也形而上者谓之道形而下者谓之器今之酌参西法者器耳道固不在是也道之要在正人心端士习明吏治厚风俗而目前则必先自富强始臣蒿目时艰一知半解是否可备采择伏乞　皇上圣鉴

　　防海上　　　
余贻范

呜呼筹海于今日夫人而知其难矣抑知所以难者奚在耶防海于昔日易防海于今日难昔日之艟艨楼船不敌今日之铁甲飞轮冲风破浪也防海于远易防海于近难昔日泰西各强敌越国图远而来今南洋各岛悉为占据则边鄙已同接壤郊垧无异户庭也中国自东北迄海南为省者九曰黑龙江曰吉林曰奉天曰直隶曰江苏曰浙江曰福建曰广东绵延万余里其海口最著者则曰混同江黑龙江海琛崴珲春牛庄旅顺大沽曰台威海卫吴淞口崇明乍浦定海玉环厅马江门汕头台湾南澳香港虎门珠江老万山七洲洋雷州琼州北海其余零星港口可定船停泊及用浅水大小火轮突入尤指不胜屈于此而欲节节设防期如盘石之固则备多而兵分是故备北则南寡备南则北寡备中则南北俱寡备此省则彼省又寡无所不备则无所不寡此设防之所以难周也为今之计宜先分险易权轻重定沿海势为北中南三洋北洋起东三省包牛庄旅顺大沽台为一截就中宜以旅顺威海为重镇势如环玦拱卫京畿则元首安也中洋起海州包崇明吴淞乍浦[定海]玉环马江为一截就中宜以崇明舟山为重镇策应吴淞马江各要口则腹心固也南洋起门包汕头台湾潮阳甲子门四澳虎门者万山七洲洋直抵雷琼为一截以南澳台湾琼州为重镇而控扼南服则肢体舒也今　国[家]虽已设海军衙门而皮毛徒具精义未讲呼应不灵规模未备则犹未能言寔效也是宜就海军衙门王大臣中岁遣一大臣为巡海经总统中北南三洋海军四季四小操中一大操于三洋设三提督以统率之每督标设左右二总镇以分统之提督居大铁甲船总镇居中等轮舰其余将弁各居所带之船就三洋中各择要害多储煤斤如北之旅顺威海卫中之崇明舟山南之南澳台湾雷琼等处即用舟师扎为水营不得上岸建造衙门安居而逸处及嫖赌冶游每岁三洋兵船交巡互哨所到之处务以测沙线礁石水潮深浅为考绩每岁于三洋所辖兵轮中各抽一船出探南洋各埠如越南暹罗小吕宋新加坡等处由近及远徐及于印度洋波斯海水道[沙](纱)线风潮礁石绘图具说坐言起行夫而后逐渐前进于红海地中海大西洋太平洋皆无[所]不可到之理一旦海上有警则调南洋各海以扼新加坡及苏门答腊之海峡迎击于海中次调中洋台湾南澳之舟师为接应包抄之举再次则调北洋坚舰除留守大沽口及旅顺二口外余船亦可徐进中洋弥缝其阙坐镇而遥为声援此寇自南来之说也若自混同黑龙江北下则反其道而应之如由太平洋直抵中洋则南北皆应之兵法云善用兵者势如率然率然者常山之蛇也击首则尾应击尾则首应击其腰则首尾皆应此今日海防大势所最宜取法者也若夫船务坚快炮务命中及远粮煤火药务精且备将得智勇之人水阵务操演纯熟变化水道务测探仔细周详是则当世时贤人人皆知之人人能言之更无俟鄙人哓哓借箸也谨具布局大以为赞帷幄者进一解焉

　　防海下　　　
余贻范

上篇论水师分南中北三洋势如常山之蛇击首则尾应击尾则首应击其腰则首尾皆应如北洋有事除大沽旅顺威海等处防守外宜分船两队一防守海口一出洋游戈防守者以两战舰两快船一蚊子船为一军一驻山东之成山角一驻高丽之鸭绿江口东西对峙见敌至即击之游戈者以四快船八雷船逡巡不绝往来于成山鸭绿之间一遇敌船则一面与之交仗一面发电通传东西两营同出围击如此布置则渤海为雷池而威海旅顺成堂奥矣或谓旅顺之黄金山炮台太高止能击远不能击近倘敌船沿鸭绿江湾遵河南而北偪近黄金山左背山低之处用桅炮翻山悬击山下则大船澳北则船坞一时皆毁纵口不失守如修船何其虑一口外西北距近羊岛无炮台亦无守御恐敌船守泊于此而用小舟渡兵上岸其虑二旅顺濒南后路接连弯由大连湾再北约金州交界处地势如人颈忽然收束东北两面皆海北则近牛庄海南面则大海脊狭仅七十里倘敌人于此登岸[坚筑](监禁)营垒以断我后再以铁舰游戈口外以扼我前则旅顺遂成绝地援兵军火饷道皆不通矣尝闻西人云我中国各口炮台有数炮亦足重兵坚垒多顾前而不顾后如昔年洋人之入北通州抄大沽炮台之后马江之战亦抄福州口炮台之后所以往往为敌所算也一炮台有数炮而测量准头放炮者只一人多至两人未尝于座炮位专派定一精[于测]量准头之人动至顾此失彼因小失大也或者又谓用大臣出为巡海经其论固当惟必须于王大臣中公举一夙谙军旅熟知水军事务者膺此重任方能营经必须久任不移乃能上下一心日求精进当今王大臣耆年硕德虽不乏其人求其深知水军事务胆识俱优者恐难其选似宜于王公贝子贝勒中惟选年当力强有志军旅者先赴外国水师学堂观政于三五年学习有成乃授此任如英国太子当兵船火长之例数年之后督率有人挟持有具可以日臻富强矣　闻日本之弟亦学习水师将为统帅德国武备院尚有日本人肆习或在步队或在马队或在炮队又有四武员令至俄国学习行军之法前海军教习琅提督云中国重文轻武往往小视海军将弁故世禄之家不喜入军藉且各兵弁死于战者无以抚恤其妻子和议成后即遣散归家所领口粮不敷回乡水之用如昔日马江之战某炮船出洋学生充当伙长然伤于炮孤拔者其船被敌击沈浮水面见大帅仅给银饼三元非但水不敷且医药无查西例从无游勇营中受伤者即为医治为武员者皆折节读书不徒血气之勇多有亲王子弟宗室近支投入水陆军营力者水陆将弁必须由武备水师两学堂出身否即久历戎行迭获胜仗亦不能升为武官只拔为哨长水手头而已中国海军提镇多由营务军功洊升有亦由陆路人员升调者既不深知水师事务又未经出洋训练观战他邦毋怪昔年各海口之战我国兵官皆彷徨失策措手无从非尽因洋人不守公法未示战期而即开仗也

又昔年彭刚直[公督办广东防务有谓守海口不如守内港宜舍虎门炮台专顾黄浦沙路之说刚直公]以其议下询诸将士余时在营务处对曰其说本自魏默深云守外洋不如守海口守海口不如守内港盖当时水师未精无铁舰水雷护卫故耳今若不守外洋则为敌人封口水路不通若不守海口为敌人所据施放桅炮四乡遭毁使必得步进步大危势矣愚见现无铁舰虽不能出战外洋惟既有炮船水雷仍有可扼守海口内港所云沙路黄浦鱼珠之炮台极应固守虎门为各省门户地势扼要险有可守尤不可废惟外洋平衍海口炮台不似内港易守必须护以铁舰快船成犄角之势布置水雷不使敌船近前其所放水雷之处须派兵船看守初为敌人偷进假若使铁舰出战宜张铁网以避水雷鱼雷以破铁舰海口以内炮台守备尤宜周密然后敌船不能闯越至统兵大帅当于早晚或风雨晦明之时出其不意传令操演恍若偷营寨观其各部有无准备以其平日之勤惰凡兵船炮台之司炮者必须精于测量方能命中及远测量之法甚多甚微必须如我之炮台高低我炮弹药力如何每杪去多少远敌船每杪约行多少远风潮或顺或逆庶有准绳又因筑炮台所置各炮糜费甚巨今为省数千两之费而不预先讲究测量诸法以致有名无寔诚为可惜纵能中击一二炮亦幸耳岂得谓之有把握哉又宜饬令营官监临不时打靶日发几炮中几炮次用簿记明核寔认真无使虚糜火药刚直公深以为然若水师人员尽如刚直公置身家性命于度外事事认真集[思广]益讲求整顿何事不成西报谓中国因守成法科目政[事](治)难更改纵深知积弊择泰西之善者行之然犹讳疾忌医不肯寔心寔力惟示变通而已有名无寔我西人毫无畏惧尽可放胆为之又谓中国水师未精[边防](防边)未固将才未足铁路未成年来日本讲究水师频添战舰多置军械及遣人分往各口设贸易馆习方言托名学贾寔则交结匪人时入内地暗察形势绘图贴说其志叵测恐终为中国边患俄英法三国属地铁路皆将筑至中土托名商务意在并吞倘俄法合力侵犯水陆并进南北夹攻恐西人之大欲将不在赔费而在得地矣俄法有事英德美日必以屯兵保护商人教士为名亦分占通商各口后患之来不堪设想噫彼族之贪如此中国之弱如此天时人事之循生迭起相乘相迫又如此而谓我中国尚可墨守前规不亟亟然早思变计哉此天下有心人所为扼腕抚心痛哭流涕而长太息也

　　海防论　　　　　　
傅云龙

水师莫重于海防海防莫重于兵轮其将非古苍兕比史记齐世家太公曰苍兕苍兕总[尔](肃)众(揖)庶与[尔](肃)舟楫马蝠曰苍兕掌舟官名其军非古舟师比左傅楚子为舟师伐吴其火器亦非古钩拒比稗编墨子曰公输[般](船)自鲁之楚为舟战之具谓之拒太白阴经水战之具始伍员以船为车以橹为马凡炮陆战欲轻水战欲重说者曰重炮莫台垒若而闻之西人云炮台弹如雨难阻敌舟不一过兵轮虽被炮十之二但轮行即非无用说者又曰御炮难忽而云龙以为不胜其御湘军之快蟹诸舟击发寇也战河耳后膛炮寡非有三十有半磅弹也非有栗药无药也避之以网与絮与发与竹与革而铅凡辄洞于是乎彭玉麟杨载福[身]当冲而敌炮失势师以畏炮为耻而敌炮愈失势河战且然海军之战何必不然然难在得人临事言战未事则言防南北洋无虑数千百里不胜其防而节节防与不防等一疏百密矣辅水军之陆师尚以聚而效兵轮炮舰快船之重兵能不择要扼耶横沙之港浅潮之湾轮不必巨炮亦不必重一百五十匹马力足矣逸以待劳无事则巡境内海面而备铁[甲]大轮分泊最要以时互易无事则以其一周游海国风潮既狎胆识自增奚有久顿则荒虑耶彼不远数万里航海来兵未有不筹通粮之舟避险之地者亦未有不探旁出之口绕后之津者第而曰何者为无定之防何者为有定之防莫若寓有定于无定而击其所必救以无定济有定而使之进不支而退无倚道纡则费大时移则饷糜将不战而走矣凡防近登宜扼远口防前击宜策后抄炮台宜泥不宜石水雷宜虚实实虚综而论之必居不败之地而后可战必得能战之人而后可守又必识守战皆宜之时而后可和

　　筹海　　　
陈

国家[慎](莫)重于海于南北洋各设兵轮又特创海军衙门以为之统顾宏纲虽举而目则未详仅采摭诸说参末议敢再以六事进一定洋汛沿海自广东乐会县起接安南界万四千里而北抵鸭绿江朝鲜界卫所栉比营汛鳞次密则密矣然以当今日之西师则蝗臂类也海委命于舟师乃将弁则浮冒克扣船窳兵单不之顾终日营营皆侵上剥下之计军国大事未尝有丝毫虑昔吾瑞安折造[塔波]营船报三千两某协仅费包工千两干没其二船成底薄不敢哨洋安放内港待修而已今年闻届大修之期又可费二千两往岁大修安营船领费五百两司房扣去五十两包工一百两余三百五十两则副将都司四六均分船未放洋而渗未堪驶瑞安设水师一百八十名岁需饷项三千两近副将都守冒扣二千两无复旧规瑞安如此其余可知某协性畏风涛不敢赴哨尝纡道乘轿踰岭而过烽火营更可一叹尝谓天下有两等人心肝坏极关吏营官然则今日之水师将弁直孙恩徐道覆徐海汪直之徒耳此可为痛哭者也请罢沿海防汛更营制设兵[轮]()分海为四近制以台南北分为二洋北洋辖于直隶总督南洋辖于两江总督自成山以北至辽藩为北洋而设提督行署于登州之威海卫在文登县北九十里至台水路一百三十里从前北洋仅知严防旅顺其实地利不如威海有险可凭攻守均便近险隘处设影灯施电报分建炮台筑铁马头立水师学堂遂成北洋雄镇以之添建行署尽便[也]成山以南至闽之五虎门为东洋而设提督行署于浙之招宝山五虎门以南至广东乐会县为南洋而设提督行署于琼州每洋各设水师提督一南北梭巡按季轮流防使得于平时练习南北沙水风线内港另筹鱼围海军以备不虞再练外洋水师一枝游驶新加坡苏门答腊等处无事则保护华民出洋有事则断其归路形格势禁此致人而不致于人也经费稍裕自备兵商巡船数号每年环球一周商以贸易兵以测量纠合公司逐渐添置五年之后谓富强无期者吾不信也一设经四洋既设水师提督矣宜就海军衙门特简经大臣以辖之斟酌长江水师营制添设将弁而仿西法考补考泰西各国兵轮之制由四副三副二副[大副]而后升至船主皆亲身驾驶以技而升不阶别级无弃材无[躐](腊)等故技以考校而愈精今宜破除积习超补一皆以技四提督皆归经节制旅顺台湾各设经大臣行署分驻半年旅顺东达朝鲜北锁津沽与台一水相对洋面仅六百里耳诚北洋大门户也国家经营费逾数百万近渐废弃然地利终不可失也夏秋南北游巡校阅水操而海军成矣夫英美德法各国其国都不足当中国数省地越重洋入万里称雄海上者恃有战舰之力耳此不可不求所以制之也一制兵船近日筹海防者均以铁甲船为急考太西各强国皆有铁甲数十号似中国不可不为之备然一船之费数在百万金以上且仍购自外洋是拾其所弃攻其所出驾御稍不如法直赍盗粮耳非计之得也谓御敌之道当以柔制刚以小制大岳武穆之破杨太林文忠之困义律未[闻](尝)皆以轮舟与之相角也本国兵轮以外可购英之碰船价重二十余万能破铁甲英之快船近英国阿摩士庄新出快船快炮铁甲鱼雷均不足恃价未详数号余悉编取蚊子小舟以渔勇为之蜂屯蚁附四散游徼相机而动困之于水使不得锐意登陆则鼯鼠之技穷矣夫西师之来不过十数艘耳并力御之于外洋上策也魏源海国图志谓守外洋不如守海口守海口不如守内河此亦淮阴侯背水阵张任愿受降城之遗意也不善用之则自抉其藩篱能无开门揖盗之虑耶纵之入内合各洋之师孰为正兵孰为应援孰为后袭四面包抄以逸待劳聚而歼之亦其次也中国不求其自精制造之法一一购之外洋讲求三十年其成就乃竟若此则事事过守成规不能变法改制之所致也

一改炮台扼之于外海则有兵轮御之于内港则恃炮台近日为炮台议者伙矣然仅保护台基升降炮位而止耳夫番舶之来其快如风少纵即逝是一台仅供一炮之用也且炮力之里数本有定率敌若讲求视吾远之炮先施以轰击吾台是一台并无一炮之用也以死御活势常不及然则奈何曰于沿江地较长扼要必由之处平筑铁路二道炮座皆施活架随船上下左右更换如此则炮位无定敌难轰击炮不必多而沿江有备更能自制炮弹战船炮弹必须自制左文襄光绪十一年分请增拓船炮大厂疏词甚详切大旨谓近守口之炮弹皆购自外洋久必损缺万一有事各国既守公法一概停卖则由难而少由少而无诚有不堪设想者拟就旧船厂开拓加增兴工铸造虽经始之费需银五六十万两而从此不向外洋买炮即以买炮经费津贴炮厂当亦有嬴无绌云何必徒费银出外洋哉如法演放何太西之足虑哉炮台之设当先明炮力之重数筑基稳固方可演放大沽旅顺北洋之要扼也记光绪十四五年间两处炮台有因雨倾圯之处因震坍败之事皆未深究建置之法也谓实炮台之法当以太西为精按英吉利每因山为炮台故坚不易摧炮位不覆以屋故不自蔽穴山以储火药故不为敌炮所然兵房建于山凹故能以山自障此因山为台也其无山之处则仿比利时北都爱司勾阿炮台之法如今式炮台分内外上中下三层中空而圆砖石向内砌毕外四围皆培以土斜拖而下而覆其顶每层数步留炮眼远视但见大土堆而已按美金楷理所译兵船炮法诸说谓炮弹透土难于透木故欲阻弹者土墙最宜取用亦最便日间击坏之处夜间可以修补但须筑之甚厚则大弹不能透过若如此则中国所有旧城皆当广浚濠河挖土培城此一举两得之计急宜未雨绸缪也一编渔团左文襄之督江南也值中法失和创办渔团后大宪以办理者之滋獘也遂概行停办谓渔团必不可撤可汰水师各兵就渔户中挑选丁壮补充足额练成海军其余丁仿照江南旧章设立渔团局给以薪水各授以操练之法沿海七省十万人不难致也不急为之地其杰而有材者恐不免有楚材用之虞矣一开海山国初惩台湾之乱惧奸民之济匪也定迁海之令于是濒海居民皆令内徒海中各屿不准搭承平日久禁网遂宽县胥营弁资为利薮而国家无丝毫之益也他如山东之砣矶岛北[隍](星)城岛江南之大小洋山浙之普陀山大小落伽山闽之大小柑山等处岛屿纷出大者容数千户小亦数百户诚为一一经理添设官泛升科起税可即以其费充海军之需夫郑经之据台湾张煌言之守南田许朝光吴平明海盗之巢穴南澳皆乘明季清初多事之秋竭十数年之力仅乃克之今内寇外患蠢然欲动先事之谋其乌能已岂可迁延不致再为澳门香港之续哉朝廷于沿海防务致之未尝不力购铁甲船设炮台南北二洋水师又定为会操之制亦[似]能自振作者乃议及海战则皆如谈虎色变者以事事仅知摹仿门面未尝深求其命脉弊病之所在极力整顿改弦更张实事求是之故也吁洋务岂易言哉
 
卷四十六　兵政二海防二

　　　会商海防事宜　　　
彭玉麟

奏为会商海防事宜恭折并陈仰祈　圣鉴事窃臣等会同何璟张树声卫荣光筹议海防事宜正具折间臣玉麟适巡阅长江水师驰抵江南省城臣宗棠邀入署中面商海防事宜质以张树声何璟卫荣光之议所见均同除具　奏外谨将臣等思虑所及冀有裨于海防者一并陈明以备　圣明采择窃闽省设局制造轮船臣宗棠于同治五年闽浙总督任内奏奉　谕旨允行嗣请设船政大臣总理局厂事务交卸后赴陕甘总督任内于船政事务时复预闻臣玉麟于长江海口涉历最久所言防务情形尚为确凿兹就臣玉麟所见长江海口防务陈之凡言长江海口者多指吴淞而吴淞实进黄浦江之口为苏松扼要门户于长江固不相涉也外海入内之轮船左为吴淞其右有崇明县一岛外洋轮船若不进黄浦江即不必由吴淞海口入口但由崇明北绕白茅沙便可顺抵狼福山径趋长江缘福山南岸近年新长远沙梗碍洪路轮船不能直行须绕狼山北岸而入江阴故吴淞设防不能抵其来路查吴淞口南北宽不过十里狼山福山口南北宽百余里由此冲入长江其势甚顺此时防长江海口以狼福山为重兼顾吴淞口庶期周密现查吴淞江阴及圌山关焦山象山都天庙等处沿江台均修整坚固其守台之记名提督吴宏洛唐定奎章其作曾万友等均能认真操练结实可靠惟水面空虚时切隐忧长江长龙舢板不能禁海上风涛其蚊子船风大船小头重轻万难出洋对敌祇可作水台之用其余各省兵轮船归李朝斌每月调操与臣玉麟每年巡阅一次者亦不过于无事时虚壮海隅声威而已设一旦有事该各省各有应防之海口方且自顾不暇何能舍己芸人置本省不顾而应长江海口之调纵以功令军令督责之而亦有不行至谓此时江防缓而海防集宜先筹海而后防江亦非确论长江各省伏莽甚多历年窃发有案倘海疆有警则乘间揭竿而起势所必然腹地多虞防剿之军时被牵制适足启盗贼之心而张寇雠之焰因思自强之道宜求诸己不可求诸人求人者制于人求己者操之己张佩纶原奏各海口可自为一军是不必求于人而求诸己也与其购铁甲重笨兵轮争胜于茫茫大海之中毫无把握莫若造捷灵轮船专防海口扼要之地随机应变缓急可资为愈臣玉麟于六年冬奏造小轮船十只专防海口不争大洋即是自成一军为自强之意奉　旨准照办在案因南洋经费维艰部议暂从缓筹至今尚未开造张佩纶原奏谓淮扬瓜洲等水师宜改西式江船夫西式即火轮也与其花费添造轮船于维扬瓜洲两标营紊乱长江营制转不得力不如节此经费赶造臣玉麟所奏小轮船十只派长江久于战阵之员管带选通习洋语算法之学生帮办驾驭以熟海道募海上各岛渔户强壮者为勇丁既可收熟谙风水沙性勇敢之人才为将来推广之用又可免敌人招此等渔户作奸细为害内地诚一举而备三善也该轮船归提督统领勤慎操练使火技艺纯熟精益求精不争大洋冲突只专海口严防无事则巡缉洋面尽其力所能到以靖海盗有事则齐集海口堵御或诱敌搁浅我船环而攻之可以制胜或伺敌船长驱大进我船跟踪追击断其后路以便前途师船堵剿断不致坐视豨突狼奔任意猖獗也臣宗棠细绎臣玉麟所议专就长江海口而言力主有海防无海战之说据实之谈洵足见诸施行征其实效与张佩纶原奏江南可自为一军之说适相符合惟就长江江防海口而言两江总督为固圉之谋无以加此若筹兼顾南洋则遇有警报各省同一洋面自顾不遑何能为两江之助江南海口宜守亦难应各省之援其于兼顾之义终鲜实济自宜亟筹增制大轮船数只以资调度而速戎机前闻闽厂开造快船马力甚速船亦合用昨与李鸿章晤商亦以为宜调快船一只工料需价若干据称枪计约每只需银三十万两臣宗棠默计经费虽难亦祇宜竭力筹维未可稍存顾惜之见计增制快船五只需筹银一百五十万两若求之南洋各省恐等诸筑室道谋无以应手合之臣玉麟拟造小轮船十只每只需工料价合银八万两共银八十万两项船价共需二百三十万两江南财力搜索已频本难筹措惟事关海防局不容束手而细察淮盐加引一案加意料理犹有可为窃计增置大小轮船无论购自外洋与在闽沪各厂局制造均须分年办理所需经费亦可分年解济以应要需现在淮盐加引试行之初就票费一项划拨支应一年内外轮船经费计可有余此后销路渐畅杂亦可奏请酌拨俾能接续解济要需庶海口有备南洋相庇以安外海有船巡驶更可常通声应似于防务较有把握臣等与李鸿章所见亦同谨合计据实陈奏

　　复奏加意筹备片　　　
彭玉麟

再二月十四日奏　上谕前据总理各国事务衙门奏与日本国商议琉球一案降旨交南北洋大臣筹议日本使臣户玑于未经议定之先即自弃前议悻悻而去其所请各节于中国存球之意尚未尽善未能即予准行该国不遂所求尤难保无藉端要挟情事所有沿海各省防务自应严行戒备着李鸿章刘坤一何璟张树声吴元炳谭锺麟勒方锜周恒祺裕宽督饬各营妥为备豫不动声色静以待之毋得稍有疏懈闻日本造小铁甲轮船两只可行长江并着彭玉麟李成谋加意筹备毋为所乘定海一厅四面环海应增调闽省轮船以助兵力并着何璟勒方锜谭锺麟黎兆棠会商办理将此由五百里密谕李鸿章刘坤一何璟张树声彭玉麟吴元炳谭锺麟勒方锜周恒祺裕宽并传谕黎兆棠李成谋知之钦此臣当即恭录传谕李成谋一面饬长江水师各营不动声色严密豫防静以待动不敢稍涉疏虞查定章今年巡阅臣系由下江溯流而上长江提督李成谋衙署向驻下江臣并函商该提督从缓出巡以便就近督率水师将弁严防由海入江各要隘此时日本尚无举动臣自应仍照章巡阅上驶设或下江有警该提督李成谋老成谙练调度有方极为可靠再会同瓜洲镇总兵吴家榜督率水师舢板一志同心相机办理必可得力臣无论行抵长江何处一闻警报立即附搭招商轮船星夜下驶以重防务而慰　宸合并声复伏乞　圣鉴训示谨　奏

　　密陈筹划片
再密陈者臣今年八月于吴淞上海忽见长星光如喷瀑忧心如捣怪异非常又前五月间各处蛟灾至有穿城垣破镇市毁村庄且在端午前后两日各省皆同不特为灾实亦异事大雪后冬至前雷声复大作亦非时令所应有上天示警必有由然凡我臣工皆宜深加儆惧务求各尽职分潜感天心忧民忠　国勤政明刑总期弭患于无形制治于未乱南省克复至今元气未培风俗日靡人心日薄往往易动嚣争吏治兵事在在皆关紧要伏乞　皇上念南方收复之功同于再造武汉为长江之要害南北之枢钮必须威名素着德望充孚方足以整兵保民控制全省关系半壁安危甚重此番营兵滋事亦由未娴急切整顿虑生变故敷衍苟安亦禳祸胎一处如此他处恐因而效尤小事如此大事将何以调度是皆足为隐忧不能急办而亦不可不早为筹划者也经权悉当恩威并济要使兵畏民怀足以御寇而不为寇是全在督抚之行事适机宜风裁可畏爱庶几可以长治而久安也是否有当臣戆直无知谨密为我　皇上陈之

　　代陈海防管见疏
奏为据情代　奏敬陈海防管见以备采择仰祈　圣鉴事窃据在籍兵部候补主事梁宏谏呈称方今事势不患兵之不强之不坚而患于铁甲船之不足虽有劲兵巨亦将阻于重洋而弗能以互应伏见我　国家讲武励兵孜孜求自强之道二十年来凡兵轮兵火器类多仿照泰西固将日起有功矣然观福建之船政局上海及粤东之机器局所费动以亿计为时不可谓不久用不可谓不多而所成就无非小轮船洋枪炸弹等项防内河则有余防外海则不足若移此巨以购买铁甲船亦或就内地各机器局自造约可得二十艘且将雄视欧洲闽省战事何至裂如斯上烦　宸虑为今之计惟有吁恳　天恩饬各省督抚联合官绅商民每省各捐购铁甲一号查铁甲船之小者价银约一百余万两其大者亦不逾三百万两船之大小视省分之大小以为差合一省之力为之似亦无难集事凡某省购置之船即以防御某省海口其无海口者则将船派往大沽口及旅顺口以拱卫　畿辅近地遇警则互相应援先调邻省以次及于远省勿分畛域出全力以应之使海内之大俨成常山率然之势必于防务大有起色目今海氛未靖凡在臣民同深敌忾自当踊跃从事不日就功所有捐办各员俟船成之日　钦派大臣查如果着有成效可否照河工事例核给奖以昭激劝之处恭候　恩命遵行再兵轮交战专尚机器轰击机器一坏此船即废是以西人制船凡机器之式火药之柜其位置无相同者乃船政局所延法国匠人教造各轮船凡火药柜多在机器之旁识者皆知其谬此后须得公忠廉干之员认真经理实事求是必能洞悉利弊出奇制胜以仰慰　圣慈念海疆之至意兹据该主事呈请转　奏前来臣维今日筹办海防铁甲船似不可少所请每省购置一船然各行省有瘠之不同能否一律照办未可悬拟但所陈不为无见未便壅于　上闻谨缮折代　奏伏乞　皇太后　皇上圣鉴训示谨　奏

　　海防善后事宜疏　　　
彭玉麟

奏为遵　旨筹议海防善后事宜谨就管见所及恭折具　奏仰祈　圣鉴事窃臣于五月二十七日准兵部火票递到军机大臣字寄光绪十一年五月初九日奏　上谕现在和局虽定海防不可稍弛亟宜切实筹办善后为久远可恃之计前据左宗棠奏请旨饬议拓增船大厂昨据李鸿章奏仿照西法创设武备学堂各一折规画周详均属当务之急自海上有事以来法国恃其船坚利横行无忌我之讳画备御亦尝开立船厂创立水师而造船不坚制器不备选将不精筹费不广上年法人寻迭次开仗陆路各军屡获大胜尚能张我军威如果水师得力互相援应何至处处牵掣当此事定之时惩前毖后自以大治水师为主船厂应如何增拓台应如何安设枪械应如何精造均须破除常格实力讲求至于遴选将才筹划经费尤应谋之于豫庶临事确有把握着李鸿章左宗棠彭玉麟穆图善曾国荃张之洞杨昌浚各抒所见确切筹议迅速具奏江苏广东本有机器局福建本有船厂然当时仅就一隅所见未合全局通筹现应如何变通措置或扼要设总汇之所或择地添设分局以期互相策应呼应灵通并着李鸿章等妥议奏办总之海防多年麋费业已不赀迄今尚无实际由于奉行不力事过辄忘几成锢习该督等俱为朝廷倚任之人务当广筹方行之以渐持之以久毋得蹈常袭故摭拾从前敷衍之词一奏塞责李鸿章左宗棠折着分别抄给阅看将此由六百里各谕令知之钦此伏见　皇上干惕为怀励精图治当海氛甫定之时为未雨缪绸之计以期有备无患薄海永清诚　国家亿万年无疆之福跪诵之下钦服莫名臣维泰西诸国自道光中挟其兵轮火器横行海上近者日本复从而效之与西夷狼狈相倚狡焉思逞凶焰益张海疆日以多故我之属国琉球已并于倭越南复入于法俄与日本又复垂涎朝鲜将肇端及今若不力图自强大修军政则舐糠及米后患何可胜言谨将臣愚所及胪具于后以备　圣明采择焉

一曰分重镇以领水师中华濒海之地自奉锦以迄琼廉延七省万有余里其间海口亡虑千里若处处设防布重兵不使敌兵一人一骑登岸非惟无此兵力且亦无此办法同治中丁日昌请设三洋水师提督左宗棠谓海洋一水可通轮船闻警即至北东南三洋各驻师船常川会哨自有常山率然之势若分三洋转生畛域李鸿章亦谓宜以全力扼要隘而戒散漫分防臣按沿海地过广在在设防所费势必不给然但建一军府而三洋咸归其节制亦觉辽而运掉不灵如立军府于津沽则琼廉有事待请命而始赴援亦缓不济急矣且海口各防隔绝太远则稽察必疏难保不别生弊窦西洋英法等国兵制水师仅专设一海部统之者其疆域褊狭不逮吾华十之一势固有所不同也臣拟设一总统驻吴淞分设两大镇一驻大沽直及　盛京山东江南各海口属之一驻门浙江福建台湾广东各海口属之每镇设铁甲船六号大小兵轮十二号其余海口分首冲次冲酌派兵轮驻守精选兵将勤加操练讲求驾驶攻击之方务期精熟察视险隘沙礁之处务使周详将则优其俸薪毋使有扣兵则厚其口毋使有滥充无事则出洋梭巡以习劳苦以练胆气遇有漕船可以护送兼可代运有警则出兵而应之邻镇亦调师船助剿察敌势之缓急以定调船之多寡不得歧视至于水浅溜急及多沙礁口岸敌船必不敢轻犯可檄派地方防营守之且水师闻警即至或迎剿或截击或尾追无难立时驱逐该两镇归总统节制其一切大事听总统调度惟吴淞一口为长江门口除臣于光绪六年具奏奉　旨饬南洋大臣造二十丈长轮船十只自成一军因经费不给仅造成一只仍请　饬催造九只外须添置铁甲兵舰二只并　饬长江水师提督兼顾防范其两镇帅每年周巡各海口一次约期会哨于吴淞凡海防事务其有宜因宜改宜行宜革者酌议会同具　奏以期悉臻妥善如此则军威可振海氛可熄矣二曰练陆军以辅水师沿海师船布防既密则陆防似在所缓矣然敌人狡谲彼以舟师攻我要隘如不能入则密探旁路以旱队绕出我后使我惊遽失措然后舟师乘隙而进务逞其志庚申天津之役其陆军绕道北塘　畿辅震动以致大沽守师因而溃败可为前鉴今设一总统两镇专办海防水师各宜精练成为可靠之军再练陆军一万数千人厚给口严革虚伍扣之弊必期一人得一人之用择水师左近要隘驻务须声势互相联属倘敌或登岸有水师缀其后彼不能无返顾之雨吴有陆师截其前又难逞其豨突之毒首尾夹击不难一鼓歼即令其冒死弗退更番迭进而我以两军之力抗之彼亦断难久持如是则水陆相倚奇正相生外夷知守御之坚必不复轻于尝试陆军逻巡海岸则教民之私相勾结接济淡水煤米之路可绝而盗贼之出入海壖者亦必因之潜踪其裨益不尤溥哉

三曰东三省之筹防宜豫东三省之筹防直豫东三省为　圣朝龙兴之地屏蔽　京畿其地黑龙江以西兴安岭以北皆为俄壤南与朝鲜接界目今俄与日本又复窥伺朝鲜边界蠢蠢有欲动之意三省之防自不可缓可否请　旨饬下东三省将军都统等除各海口归北海防一体筹防外其黑龙松花珲春等内江设法创设兵轮配购枪分置要隘不时巡阅操演务令技艺娴熟驾驶灵便庶可有备无患至于陆兵则吉林劲旅天下无敌其人率多材武招练成军自可得力惟西夷陆战全仗开花大其最能及远奇中近越南谷松等战之败皆职此故避之之法在立地营南方卑湿入处地营多生疾疫东三省地势高燥自无虑此宜择善为地营者往教军士俾人人皆知此法由是水陆皆有战备一旦有警不难修矛偕作迅扫凶锋则此丰镐上都金汤永固矣四曰台湾以练勇办团为先东南洋面定海地仅弹丸琼州土地硗确又多瘴疠皆非敌所措意或旁务及之我有两大镇铁甲兵轮调以御之彼何能为也物产富饶矿利尤旺为外夷所歆羡者其台湾乎道光中英夷内犯江浙旋犯台湾近则倭人窥之于前法夷优之于后蠢尔夷其心盖无一日忘台也我有台湾濒海数省可资其藩卫如失台湾则卧榻之侧任人鼾睡东南洋必无安枕之日故防海以保台为要保台尤以练土勇为要何则外来客兵皆非土著多增一兵即多一寄食之人台湾地孤悬海外饷由内给则筹运维艰取之一台则久必中匮再值兵事严急海道阻遏即欲援济而无从如日前之事已岌岌乎殆矣惟募本地之勇以台产养台人而食不加多即以台人护台地而奋勇可必须招集二十营分为水陆两军饷必从重练必期精俾成劲卒用当前敌敢死之锋至于防守险要接应声援御备缓急为长久之计又非团练不可盖台之情形与内地不同台民性情直遂易为感发一也好勇轻生敢于战斗二也赀产殷沃重顾身家三也进有所赀退无所往四也近者暖暖村义民之战月眉山土勇之战皆能愤切同仇力抗骄虏若能认真举办简任贤能专领其事随时随地亲身督劝区画经营一如自谋其私更不时操阅以督率之酌加犒赏以奖励之行见民皆同泽志可成城此外兵轮铁鉴分置于海口水雷浮标潜存于港汊其鹿耳鸡笼淡水不屹然为外海一巨镇乎

五曰学习技艺增造船务求实效也西夷挟其坚船利驿骚海上而我不能制其死命者徒以器械不及其坚利耳然则欲求制胜之道自非师其所长去我所短不可左宗棠请增拓船大厂李鸿章请造武备学堂诚为深谋远虑然同治初曾遣学徒出洋习艺迄今二十年未闻学徒有西学卓绝制造精妙者闽中管带兵轮之张成学徒中之稍著者也马尾之战大帅误信其言遂至偾事查船机器局闽之马尾苏之沪上创立业已多年所造船皆不堪为重洋角逐战阵之用悉因西匠技艺不精为该国不用之人而中国用之西人议论有谓闽局洋匠日意格督造苟简且故以火药舱与机器舱相连其用心实为叵测又有谓沪局所造之船率皆脆薄所造之均不精致不能御敌出洋历年花费不免不为局员中饱者是学徒与船二事举行不为不久糜饷至数百万不为不多成效固茫乎无有也今复踵事加增其果能日起有功乎抑犹不免因循而蹈故习乎若以艰难罗掘之饷仍供无益之一掷甚无谓也为今善后之计如臣光绪元年专折所奏各疆臣宜认真讲究吏治军政士气民情四大端以立自强之基已奉　旨通饬照办在案外兹惟乞　饬沿海疆臣于闽沪广东各机器局厂广筹经费拓增船以大自强之势为急务臣赋性迂拙深恶夷人兼恶夷学于外洋制造之精微器物之良窳从未留心讲求故于洋务毫无所解窃见出使英国使臣曾纪泽平昔究心洋务致力颇深近奏使西域驻彼且及十年阅历既久推究必益精详可否请　密谕该使臣细加考察西人之船何者为不佳制造之事若何则不佳一一寻究其所以然之故绘图列说以发明其理俾董理船政者有所资以考证并密访夷匠之极精于治船及水雷鱼雷铁浮标一切之事者以重赀雇倩数人瓜代时携其来华分置闽粤沪津各船厂局助其工作共相讲贯作精益求益必能有益六曰饷糈艰绌务须广筹也今兹筹防方亟需用日繁自非设法图维何以支持时局上年户部会议筹饷开源节流则例综核精密斟酌罄宜若能永远遵行于度支岂曰小补惟一时欲骤增千数百万金钱以济军用亦恐未能臣再四筹度似有数事尚可举行各省厘金咸丰同治之交发逆捻回相继作难蹂躏几天下需用浩繁而皆取给于厘金未尝不足其后军事稍定多拨作他项支用且有办理不善以致收数短拙者宜请　旨饬下各省督臣抚臣清查厘金如有拨为不急之用宜即移缓就急改充船经费其卞局员役如有侵吞入己及私行买放者查出重惩严参治罪务期涓滴归公果能切实奉行每岁可收回滥用及偷漏厘税数百万两各省食盐每斤加价钱二文按纲汇数解司务令于场余包余加斤等项一律加价每年约可增课数百万金吾华地大物博矿藏极多金银铜锡铅铁煤矿无所不有乃弃之于地不知取用讵不可惜今或至扰民者皆由办理不善遽谓矿不可开无乃因噎废食请　旨饬下各省疆臣查察境内有矿之处设厂开采或由官办或招商办务须经画尽善期于必行由是地不爱取不竭而用不尽富强之道孰有便于此者哉若夫捐纳不减成则难期踊跃成则仕途冗杂各器太滥借洋则取给一时耗息太巨皆非可屡行之事他若钞法则窒碍多端加赋则流毒无极此乃末世之政非　圣朝所宜议及也为政之要莫先于用人得其人则理不得其人则否由邃古至今未有以易也然知人则哲古圣所难其亦就其事以观其人庶几拔十得五乎如察将领之才先选其朴实为主再考其训练士卒整顿营伍察会计之才先考其笃再求其稽之密操守之廉准此以推总期考之真不参爱憎之见虽不中不远矣臣衰朽颓唐身婴痼疾备防岭表寸效毫无每思　宵旰焦劳臣不禁清夜涕零为之寝馈俱废兹承　圣训垂询昏耗之余智虑短绌安有深谋至计上酬　清问但葵霍愚忱亦有不容自已者谨倾竭愚见缕晰驰　奏伏乞　皇太后　皇上圣鉴训示施行谨　奏

　　遵旨　覆奏并陈今昔情形不同疏　　　
彭玉麟

奏为次钦奉　谕旨严申军令恭折覆陈并将今昔情形不同时移事异言易行难沥陈下忱仰祈　圣鉴事窃臣前奉军机大臣密寄光绪十年闰五月初七日奉　上谕本日阅张树声递到潘鼎新电报法兵攻扑观音桥营盘我兵枪互击于本月初三日获胜杀毙法人千余生擒多名此次自彼开原非中国违约惟洋人狡狠若为滇粤各军所扼不得志必将四出滋扰广东与越南切近首当其冲现在张树声行将交御张之洞甫经赴任诸事生疏该处一切防务彭玉麟务当妥筹兼以期严密至该尚书密陈一切仍遵初四日密谕不动声色豫为布置一俟奉有电音即可应机办理惟此事关系重大须滇密图维勿稍孟浪将此由六百金密谕知之钦此闰五月十六日又接总署转电本日奉　旨彭玉麟在粤办事忠诚奋发布置周密现在法国虽仍来讲解和议[尚未](门在)大定防守更关紧要该尚书仍令督饬各军实力备御勿稍松劲钦此伏读之余莫名感奋臣值此时艰备防岭峤与疆臣悉心筹划虽濒海各要隘粗有布置何敢言尽臻周密猥荷　恩纶怀何似惟有实心实力黾勉图维以期无负　皇上悉任之至意署督臣张之洞到任后与臣熟议海防意见悉符臣随与张之洞张树声倪文蔚乘坐小轮船巡阅各海口数日悉心商酌察其险要兵单之处添募勇营填以为各台游击策应之用沙角在虎门大角之外为省城第一重门户最关紧要饬记名提督娄云庆添置两营大角与沙角对峙海中情形吃重原驻两营太单饬记名提督王永章亦添两营鱼珠为入省城陆路总要与常洲沙路唇齿相依饬署广州副将记名总兵邓安邦亦添两营又于虎门内署水师提督方耀所守威远台后山亦添三营以为威远防军接应至省城河南向本空虚饬置陆路提督郑绍忠新添两营随机策应查虎门以西有门横门虎跳磨刀等六门其水虽浅而小轮船可直达佛山镇以拊省城之背张之洞商之方耀派员雇募拖船二十号配足水勇分守陈头五斗口一带河面以顾省垣后路又调集各差遣小轮船十号红单船十号驻泊横档左右以为沙角虎门各台应援又派小轮船十号并红单船四号驻泊黄浦一带以为常洲沙路鱼珠各台应援如此节节水陆设防较前似稍为严密万一有警尚可无虞闰五月二十五日接北洋大臣转寄总署电音二十四日奉　旨法国巴使逗遛上海不来上海议约并据电报孤拔有集兵船他驶占据中国地方为质索赔兵费之说无理要求万难迁就海疆防务吃紧者沿海各省将军督抚统兵大臣等密饬各军严防以待一面广为侦探倘有法军前来按兵不动我亦静以待之如果扑犯我营或登岸肆扰务须并力迎击并设法断其接济期于有战必胜如退缩不前者立即军前正法钦此本日又钦奉　懿旨各营士卒奋勇有功者除破格施恩外并发给内帑奖赏将士炎暑从军已先赏给江南福建广东各营平安丹各十五匣其余各营以次给赏即传知各军知悉钦此仰见　圣明洞烛万里妙协机宜莫名钦服粤东地处炎方军士荷长征时值瘟疫流行十常四五正多死亡仰荷　圣慈许以破格之　恩施诊其雨暑之疾若臣当即宣示各军莫不踊跃呼欢戴　懿德回生起死感激涕零至沿海一带已严饬设法断其接济倘该夷称兵犯顺务必奋战直前不容稍有退缩若彼按兵不动臣亦不敢轻举以启他

六月十五日接总署电音十四日奉　旨现在闽防日紧沿海防务亦均吃重彭玉麟素有远着于广东应留防军外豫备二万人听候调遣或就原统之营整练或招募壮勇足数悉由该尚书酌办钦此六月十九日又接总署电音十八日奉　旨彭玉麟等派营援闽力顾大局殊堪嘉尚现在沪议未就法情叵测万一裂必宜出奇制胜潘鼎新岑毓英务将现驻关内各军切实训练听调候遣彼此联络声势庶足迅赴戎机牵制敌势广东能否别出奇兵向钦廉小路前着彭玉麟等豫为筹划或有制胜之策均着电奏覆　旨并着潘鼎新即知照岑毓英一体遵办钦此臣闻　命自天悚惶无地除督臣张之洞抚臣倪文蔚会同臣由电音覆　奏外而微臣区区愚忱尚有不容已于缕陈者自关外各军奏闰五月二十二日　上谕尽行撒退入关后该法夷无复后顾之虑肆行猖獗以致横行东南洋面探琼州驶上海窥福州欲逞其志昨接两江总督臣曾国荃电报该夷复夺据鸡笼台恣睢凭陵要挟巨凡有血气莫不奋切同仇咸思一战以翦此凶顽蒙　圣训必宜出奇制胜仰见　庙谟广运　宵旰忧勤钦服无量臣伏思今昔事势既大不同军情亦因时而异若谅山兴化各军未退入关以前可以密行诡道表里夹击臣率全部十四营由钦廉度十万大山过五洞出越南密约岑毓英潘鼎新会刘永福分三路前进再以海外兵船载二万人暗驶大洋水路两面夹击奇兵四合可期一鼓扫荡收复山西北宁直捣西贡倾其老巢制法死命无如此时滇桂各军尽行撒回内地全越皆归法有彼必布置周密即刘永福素称善战胆自雄计此时进退无据我纵冒险出奇由钦廉小路间关入越越中已无我军一人一骑岑毓英潘鼎新东西悬隔数千里声势梗塞应援无从孤军深入自蹈危机兵法所忌是所谋以制人者转为敌以制我矣此理甚明人人知之臣非敢苟且偷安取巧推诿自罹罪戾盖今昔情形异势有不能非不为也至奉　旨豫筹二万人听候调遣臣于粤中人地生疏一时营哨等官拣择不易且军装饷项一无所出曾密商督抚臣张之洞倪文蔚亦苦无力接济时势急不能迅速为计焦灼万分臣愚憨成性诚实自矢不敢为欺屡蒙　显皇帝温旨嘉奖自顾愚劣抱愧五中今则孤负　天恩实属罪戾滋甚咎无可辞为今之计惟有谨遵闰五月初七日　上谕事体关系重大总须谨慎不敢稍涉孟浪致偾大事并依遵屡次　上谕会合督抚臣并张树声密饬各军严防以待倘法兵前来扑犯躬亲前敌督率各营将士并力迎击务期有战必胜可敢畏葸以取愆尤谨将奉　谕旨并今昔情形异所谋言易行难各情恭折沥陈不胜惶恐待罪之至伏乞　皇太后　皇上圣鉴训示谨　奏

　　覆奏海防条议疏　　　
李鸿章

一原奏练兵一条内称若求实在可御外患事较办发捻诸贼为更难兵亦较办发捻诸贼宜更精洵是不刊之论盖发捻[苗](若)回诸贼皆内地百姓虽有勇锐坚忍之气而器械不及官军之精备可以剿抚兼施若外洋本为敌国专以兵力强弱角胜彼之军械强于我技艺精于我即暂胜必终败敌从海道内犯自须亟练水师惟各国皆系岛夷以水为家船精练已久非中国水师所能骤及中土陆多于水仍以陆军为立国根基若陆军训练得力敌兵登岸时尚可鏖战台布置得法敌船进口时尚可拒守但用旗绿营弓箭刀矛抬[鎗]鸟鎗旧法断不足以制洋人并不足以灭土寇即如直屡经挑选整顿近始兼习洋鎗小炸以剿内寇尚属可用以御外侮实未敢信各省抽练之兵大率类此用洋鎗者已少用后门鎗及炸者更少其势只可加练而不可减练兵可添练洋器以求制胜而不可拘执旧法以图省费前督臣曾国藩于同治十年正月覆奏筹备海防折内谓沿海之直奉天山东三省江苏浙江两省广东福建两省沿江之安徽江西湖北三省各应归并设防沿海七省共练陆兵九万沿江三省共练陆兵三万统计每年需银八百万两因无可筹议遂中止兹总理衙门拟以曾经制胜之洋鎗队练习水战丁日昌拟选练军合天下得精兵十万人与曾国藩前奉大相同惟陆军与水师用法各珠练法亦异水师犹可上岸击贼陆军未便强令操舟似不宜两用以致两误臣愚以为沿海沿江各省现有练兵枪队虽不及曾国藩丁日昌所拟十余万之多然与其多而无用不若少而求精但就现有陆军认真选汰一律改为洋鎗队凡绿营额兵老弱勇丁酌加裁减其饷即加新练之队沿海防营并换用后门进子枪于紧要口岸近附之处屯大股劲旅无事时专讲操练兼筑堡垒有事时专备游击不准分调各海口仿照洋式修筑沙土台以地步宽展椭圆坚厚为要位宜用口径八寸至十余寸者演习之务在久远愈远愈妙务在能中不中不发所谓药能对症有备无虞者矣

一原奏简器一条西国水陆战守利器以鎗水雷为大宗有前后门生熟铁纯钢之分鎗有前后门滑膛来福之异水雷有用触物磨物电气发火之别窃尝考究其图与器而得其大洋鎗一项各国改用后门鎗以其手法灵捷放速而及远其旧制前门鎗贱价售于中国每为外人所轻英俄德法美泰西五大强国也其后门鎗名目英之至精者曰亨利马梯呢其次曰士乃得俄曰俾尔打呶德曰呢而根法曰沙土美曰林明登以利钝迟速较之则英之亨利马梯呢精于俄俄之俾尔打呶精于美美之林明登又精于英之士乃得及德法诸鎗也林明登士乃得二种近年已运入中国臣虑及沈葆桢均购存林明登数千枝上海机器局亦能仿照惟兵勇粗疏者多士乃得机簧较简购价较省修改较便现拟令各营酌换士乃得鎗而间以林明登认真操习由渐而精并令津沪各局先购林明登造子机器仿制子药铜卷以便接济仍与总理衙门商购英国亨利马梯呢鎗若干又与俄领事订购俾尔打呶鎗千枝以备将士选锋者操用至位一项英德两国新式最精德国克鹿卜后门鎗击败法兵尤为驰名闻逐年购到克鹿卜大小五十余尊分置大沽台天津防营其最大者两尊口径八寸足抵前门口径十一二寸之子方然每尊价约二万圆苦于无力多购或谓钢过大药力过猛用久或致损裂故英国多用前门熟铁来福长弹大曰乌理治曰阿墨斯得郎曰回德活海三家尤着大者口径十一寸至十五寸身重八万斤以上子弹重至六百镑能打穿二十余寸厚之铁甲惟起运维艰价值尤贵中国尚无购用者陆路行仗小则以德国克鹿卜四磅弹后门钢刨美国格林连珠为最精捷臣又各购定数十尊以备游击要需目下沪宁各局亦能仿造十二磅至六十八磅之圆弹钢铁炸淮军习用已久远胜中国旧制而不及西洋新式之精仍拟仿照乌理治阿墨斯得郎之式箝以熟铁而机器未备外国订造鎗机器全副购价须数十万金再由洋购运钢铁等料殊太昂贵须俟中国能用洋法自开煤铁再添购大炉滊锤压水柜等机器仿造可期有成若克鹿卜之钢回德活特之熟铁系用生钢生铁铸成该厂自有秘法更未易学矣至水雷一项轰船破敌最猛从前南北花旗之战南兵获雷力居多德法之战法国兵艘十倍于德而波罗的海法艘未能深入全仗水雷之功其法分为两类一为定而不动之水雷或连于木桩木排之间或用锚定其位使沈水中或陆地城堡被攻时于缺口要路安置此专为自守而设一为能行动之水雷或浮水面顺风力飘动或用机器自行或于铁船首伸出长竿置之或专作拖带水雷之船此可为攻敌之用近来格致之学能精水雷之法亦能精多以强水触物磨物及电线发火其触而发火磨而发火比用法点放者尤佳用药仅五六磅无论何种兵船皆能轰破其底闻各国皆讲求此物制存极多其用时必于水中排列数行每日安放数十具使敌船疑畏不敢进沪津各局现只能仿造其粗者而电机铜丝铁绳浆皮等件仍购自外洋须访募各国造用水雷精艺之人来华教演庶易精进至火器尽用洋式子火药两项亦系要需津局有造药机器四副日出二十余磅已可敷用惟鎗多而子弹尚少沪局仅造药机器一副日出无几宜添购机器在苏宁推广制造各省防江防海需用洋鎗之子药均宜设局在内地仿造否则事事购之洋商无以备缓急且闽沪津各机器局逼近海口原因取材外洋就便起见设有警报先须重兵守获实非稳着嗣后各省筹添制造机器必须设局于腹地通水之处海口若有战事后路自制储备庶可源源接济也

一原奏造船一条查布国防海新论有云凡与滨海各国战争者若将本国所有兵船径往守住敌国各海口不容其船出入则为防守本国海岸之上策其次莫若自守如沿海数千里敌船处处可到若处处设防以全力散布于甚大之地面兵分力单一处受创全局失势故必聚积精锐只保护紧要数处即可固守等语所论极之精切中国兵船甚少岂能往堵敌国海口上策固办不到欲求自守亦非易言自奉天至广东沿海袤延万里口岸林立若必处处布以重兵所费浩繁力既不给势必大溃惟有分别缓急择尤为紧要之处如直之大沽北塘山海关一带系京畿门户是为最要江苏吴淞至江阴一带系长江门户是为次要盖京畿为天下根本长江为财赋重地但能守此最要次要地方其余各省海口边境为布置即有挫失于大局尚无甚碍惟既欲固守必预将有所兵马位军械辎重并工局物力储备坚厚虽军情万变而不离其宗庙谋阃算平昔之经营临事之调度皆不可一毫错乱道光二十二年夷船入长江而全局始震咸丰十年夷兵犯津通而根本遂危彼族实能觇我要害制我命脉而我所以失事者由于散漫设防东援西调未得全力聚于紧要数处今议海防则必鉴前辙揣敌情其防之之法大要分为两端一为守定不动之法如口内台壁垒格外坚固须能抵御敌船大之弹而台所用位须能击破铁甲船又必有守口巨铁船设法阻挡水路并藏伏水雷等器一为挪移泛应之法如兵船与陆军多而且称随时游击可以防敌兵沿海登岸是外海水师铁甲船与守口大铁船皆断不可少之物矣现计闽洋造存轮船十五号内有二号已在台湾遭风损坏沪厂造成轮船六号内有二号马力五百匹配二十六尊与外国大兵轮相等其余各船皆仅与外国小兵船根相等然已费银数百万有奇物料工匠多自外洋购致是以中国造船之银倍于外洋购船之价今急欲成军须在外国定造为省便但不可转托洋商误买旧船徒縻巨访闻兵船及铁甲船以英国为最精英之官厂公司厂均以造铁甲之优劣相与争衡日新月异应拣派明于制造知兵事之员选带学生工匠往前由总理衙门会商驻京使移知该国兵部俾得亲赴各厂考究系何等船制最为坚致灵捷并宜于中国水道者与其议价定造即将带去华匠兵士附入该厂及武备院学造习工并讲求驾驭操练之法俟成船后配齐位随船回华庶有实济而中国船厂仍量加开拓以备修船地步至拟设兵船数目如丁日昌所称北东南三洋各设大兵轮船六号根轮船十号合共四十八号自属不可太少除将中国已造成二十号抵用外尚短二十八号窃谓北南东三洋须各有铁甲大船二号北洋宜分驻台旅顺口一带东洋宜分驻长江外口南洋宜分驻门虎门皆水深数丈可以停泊一处有事六船联络专为洋面游击之师而以余船附丽之声势较壮约计定造铁甲船每只需银百万两内外已费不资只有先购此项分年筹办俟有余力再置他船或由闽沪各厂陆续仿造兵船总以足成四十八号为度惟守口大铁船即所谓水台船亦系西洋新制利器以铁船配极重之辅助岸上台四面伏击阻遏中流能自行动最为制胜凡要口须添设一二艘闻在外国定购每船连约价银十余万两但笨滞不能涉海须将位铁甲分[拆](折)运载来华装配应俟委员到彼一并察办如价省运便陆续再购造二十号分布南北各口抑或由外洋购大由华厂照式仿造铁船更可次第添置至丁日昌奏称裁并五十号艇船可养给一号大兵轮船裁并十号阔头舢板可养给一号根轮船计各省沿海水师旧制各船糜费以之供给四十八号轮船尚觉有盈无绌等语查同治十一年五月臣于覆奏船政事宜折内拟请裁撤各省艇船即以各船修造养兵之费抵给轮船月费经总理衙门议令各该督抚奏办迄今并未议覆今添购铁甲等船巨必须另行筹集养船练兵一切费用应如丁日昌所议请　旨饬下江苏山东浙江福建广东沿海各省旧制及新添红单拖罟艇船舢板等项分别裁并专养轮船以免虚糜而资实用
  </div>
  <div class="pagination">
   <a href="皇朝经世文三编_page44.html">
    上一页
   </a>
   <span>
    ...
   </span>
   <a href="皇朝经世文三编_page40.html">
    40
   </a>
   <a href="皇朝经世文三编_page41.html">
    41
   </a>
   <a href="皇朝经世文三编_page42.html">
    42
   </a>
   <a href="皇朝经世文三编_page43.html">
    43
   </a>
   <a href="皇朝经世文三编_page44.html">
    44
   </a>
   <span class="current-page">
    45
   </span>
   <a href="皇朝经世文三编_page46.html">
    46
   </a>
   <a href="皇朝经世文三编_page47.html">
    47
   </a>
   <a href="皇朝经世文三编_page48.html">
    48
   </a>
   <a href="皇朝经世文三编_page49.html">
    49
   </a>
   <a href="皇朝经世文三编_page50.html">
    50
   </a>
   <span>
    ...
   </span>
   <a href="皇朝经世文三编_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
