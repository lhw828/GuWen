<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 51 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 51 页/共 172 页
  </h1>
  <div class="content">
   奏建节慎库疏【建节慎库】
　　营缮清吏司案呈、奉本部送准户部咨、嘉靖八年二月二十四日、该司礼监太监张钦、传奉　圣旨、朕惟天下财物、不在民则在官、取诸民以贮之官、其取之也甚难、则用之也、岂可无节、周易曰、节以制度、不伤财不害民、孔子曰、节用而爱人、此帝王之明训也、今在外钱粮、各有抚按等官、督理查德考、岁奏月报、自可稽察奸弊、在京惟太仓、俱有成规、其余内外衙门、各项钱粮、因无官查理、积弊多端、且如后府柴炭银两及团营子粒银、该营官员、收管之际、多方掊克、比其支用、漫无查考多有侵盗私用、夫以军民膏血之余、而徒为奸豪渔猎之资、深可痛恨、你户兵工三部即便通行查议、但系有钱粮衙门、俱要差委科道官监收、查理通行岁报、庶革奸弊以裕国用、太仆寺常盈库马价银两、但见奏请支用、其见在收贮之数、不见开报、今后年终、也着将旧管新收开除实在数目、即造册缴部、具本奏知、其余未尽事宜、你各部推广此意具奏而行、以称朕节财恤民之意、钦此钦遵、照得本司与虞衡都水屯田共为四司、正系在官钱粮衙门、本部设立衙门之旹、盖有大库一座、规制颇宏、但无隔别会官监查之例、其库设在本部之后、有部堂二重、并大墙限隔、别无中正大路前通、加以堂司。势分悬殊。非有重大事情。各司不敢径入。解官解户。不赴前库。亦巳年久。但有收放。俱是司库司收。候至开支。亦是司官自放。事虽简便。浮谤易生。山王山王正官有缺。各官称疾不肯任事。考察之际。旹论偶及。无以自明皆因查理以致如斯。　请官监查义意最善。但路道不便。相应计处。欲将本部大库。量加修葺。比照户部太仓库。行移提督侍郎管理。请差御史监查。添设库官库吏。并拨长守之卒。立短廵之法。量设听事铺设。限以收放之期。定以查盘之法。按季轮差。郎中员外郎等官一员。监管其事。并照旧规。轮带都吏一名知数及辨验银色等因。案呈到部。臣等详其所议。不为无见。随即差人相度。得本部本库之北。循　銮驾库外墙而行。正与东朝房一间相对。查系兵马司管住。其房年久损漏。可以改为门道。库官库吏。不必增添。本部所属皮作局。其务甚简。可以改为库官。驾阁库吏并匠料典吏。其役不烦。俱可改为库吏。原衙原役。各仍其旧。其收受也。每年三六九月。晓告纳户。依期听收止令本部行文该司转送。该库查收。出给库收。送司。其于支也。该司转送并同定以每月一次。或一季一次。俱在每月二十五日为常。一年既周。旧管新收。开除实在。听本部提督侍郎公同造册具奏。仍一二年一次。隔别委官。查盘积出附余报官。作正支销。其合用籍册纸张。书造工食。冬季炭斤。并公会笔炭许于此内公同支取。今帑□如洗固无有侵渔之患但　神庙时法网宽攫内府之财至无算而昔不加绌今不加盈何耶若有亏折。其原收原放官员身任其咎。库门并内外墙门。责委虞衡司掌管。仍赴堂验封锁钥。遇委官到库。禀堂方开。或责令提督侍郎封收。此法一行。在部掌案者。与库藏无干。而在库收受者。与派征隔别。一官不到。则键鐍不启。一工不至。则支放不行。本部本司本库。明立文簿。一样三本。司务厅严加磨算。务查有廵视典守。亲笔书判。方纔准理。分毫不明。听本部从实觉举。其循墙南北。设立更铺各一。于所属地方。武功中等三卫内。选取军人四名。若轮班不敷。听于各该厂局看守。又将本部廵更旧该官吏监生。匠作均分一半。在彼廵逻。每夜廵风司官报单具结以凭查考。伏候　命下之日。量支官银。以为工食。行取变卖尼僧庵房。以为厅舍。将各项朝房一间。改为门道。空缺之处。补筑墙垣。官吏行移吏部照前改设。若有重大工役银两数多。吏人书办不前。许于本部勘合科内。临期添拨应用。收放。银料之日。本部行移提督侍郎。并管库委官。都察院行移该城御史查照施行。其关防有未尽事宜。听臣等临事损益。另行具奏。如此则利权隔别。彼此纲维。官吏分役。互相觉察。百年往弊。一旦维新举部臣工。皆有忍渴回车之义。亦可以少裨　皇上节财恤民之意于万一矣。奉　圣旨、工部四司、俱有钱粮出纳、前此属官、贤否不一、堂上官又不加严切查考、所以浮谤易生、览卿所奏、欲彼此关防、互相觉察、深得率属奉公之义、修葺大库、开通道路、改设官吏等项、都依拟行、仍听本部侍郎一员督理、就差该城御史监查、务使衙门肃清、浮议永息、若有未尽事情、宜径自损益施行、应具奏者、具奏定夺、钦此、为照库藏既立。当揭额定名。以垂久远。官吏既设。当给印信以防奸弊。且库既在部堂之后銮驾库之西。则腹背空虚。前议于武功中三卫选取军人各四名廵守。恐有不敷。相应添取。又照本库所贮。本以奉国之公。伏读　圣旨、有率属奉公之谕、钦承德意、似当名曰奉公之库、若求设库本意、不宜滥兴工作、以节为本、又于收支之际、不宜横取悖出、以慎为上。名为节慎意义亦通。又惟一库虽小而正名订义。非圣莫裁。乞为上请等因。案呈到部、臣等看得本部大库之名、出于胥吏口传、未经奏立定名、今既特设官员、收放卷吏隔别必有关防印信、则库收可征、若库名未降、则印信无凭、铸造、况此库一岁之间。月无虚日。而出入浩繁。动累千万。今该司奉　呈前来相应、依拟、合候　命下之日将本部大库、赐以定名、上请转行礼部、照名铸给印信一颗。付与库官收掌仍行武功中等三卫。于余丁内各选十名。前来与原定军人相兼防守。如此则纲维始备。名正法严。而奸弊亦永绝矣。缘系传奉事理未敢擅便、谨题　请旨、奉　圣旨是库名与做节慎钦此、
　　应诏陈言疏【清理杂派】
　　营缮清吏司案呈云云、伏承　明命下临、曷胜感激连日调集簿册揭、查得本部一应工役杂派、皆繇内府监局、题奉　钦依、行之本部、本部覆题、行之天下、良以内御尊严、而纶音涣发、或派征未到、那借巳入二月之丝、五月之谷、率以为常、于此每切痛心、无从下手、虽知民贫。杂派当减。而不知何物可减。巳知岁凶。工役当罢。而不知何工可罢。苟利因循。积成深痼。今日民不聊生。臣等岂能辞责。兹欲即分缓急、亟议节省、如大旱之得云霓、而一雨沛然、岂不痛快、但事关监局、头绪颇多、工役棼拏有似缓而实急者、有似急而实缓者、又有一工而缓急相半者。推而至于杂派。其势亦然。岂敢截然分别。径行节省。为今之计。莫若审度公私之力。参以沿革之宜。求其成额。量加减抑。通行主典之人。于供办俵散之际。各查缓急而自为减杀。或谓众轻易举。又令每人每事量加。如此则缓急得宜。而节省有渐。事无窒碍。而公漙可行。今有截然可急而不可缓者。臣等先行开豁、如　悼灵皇后陵域之工。惜薪司柴炭之派。皆仍其旧。巳不敢妄烦　天听。其内官监等监。成造家火金箔铅胶颜料羊毛牛皮麂皮松柁榆椵木等料。军器局等局成造盔甲旗牌筋铁翎鳔等物。虽系年例。名数浩繁。一一较量。互有缓急。冗琐难分。今年各该监局。未曾题派到部。即有到者。日亦未久。不曾派行。事犹可及。乞　勑下各该监局。各遵德意。念此灾伤。生民不幸。至于相啖。工役杂派。岂可拘泥常年。合照成化弘治前年分适中之额为率。于此审其急者量减三分之一至于缓者则许其减半又其最缓则停派一年二年。若然赐减一分者。民蒙一分之惠。减其半者。则民之受赐亦巳半矣。全与停罢者。则民之蒙惠亦然。所奏节省本意。虽古先哲王恭俭之道。未能尽然。而天下生灵。汔可小康。再有不堪。或令查奏未备。如造酒家火。掠马索麻之类。许令临事称停。陆续厘正。期在皇泽沾濡。羣生漙洽。使敷天之下。咸知　大圣人布德同春。而枯槁回生也。如各该监局。失于查照。或喜事贪功。或拘常习旧。仍欲工繁派重。以致　皇上悞与准行。许令本部覆题改正。又不知遵。许听言官论劾。必使上无虚文。下沾实惠。则庶几乎古先哲王敬天勤民之业。若断然行之不疑有沦肤浃髓之妙。虽神禹恶衣服卑宫室之盛。何以加焉。今将本部工役杂派、并应停应减缘繇、开立前件具题、
　　计开
　　一传奉事、修补　恭让章皇后、　景皇帝等陵坟、前件、臣等看得此工宜缓前项陵坟。玄宫幽圹。本自安固。止为殿宇门墙。观美不备。本部巳尝题请停工。未蒙兪允。后因冬寒。比照　悼灵皇后陵役。停工之旨。具题方蒙赐允。不过暂停。节奉钦依。又谕令待春和举奏兴工。不许违悞。钦此、近该内官监手本到部催修、为照　悼灵皇后陵役、工程烦费巳甚。官军困苦亦久。一工未毕。即兴一工。似非今日恪谨天戒。深恤民隐之意。况值灾伤重大。不敢派征小民。伏乞　圣明降旨停罢。将拆卸之处量加苫盖。以待丰年。
　　一御马监监丞郭鉴、题称添葢　悼灵皇后果园菜园房屋。共六十二间座、前件、臣等看得此工宜缓。凡种木者求用于十年之后。见今果木未有萌蘖。而辄行葢造房屋。事诚可缓。若谓栽种长养。及整理菜畦。姑用墙垣遮护。房屋之工。伏乞　圣明降旨停罢。待果实有成之日另议。
　　一织造局节差陜西南京苏杭织造内臣四员、前去监织前件、臣等看得此工宜缓、近因科道等官建议、本部覆题、奉有钦依、将陜西织造太监梁玉取回、其未完者、责付镇守太监陆续织造、又将此项银两动支、以济彼中之急。臣等闻之、陜西军民、以手加额、欢呼振动今照南京苏杭二处、织造与陜西事体相同。彼中亦有守备内臣可付。况今日灾伤。比初尤甚。而各府正官。尚且免其朝觐。以抚民人。其急可知。二处织造内臣。伏乞　圣明许照陜西一例取回。未完者亦付彼中守备镇守等官织解。惟或尽行停止。实足以昭　陛下恭俭事天之实。
　　一针工局、间年题派成造年例内官长随内使冬衣纻丝绫紬荒丝折熟丝绵共二万八百九十七疋斤两、前件、臣等看得此工缓急相半。本部擅难分别。其费算该京价六万一千九百四十七两二钱五分。前项冬衣。先年俱该会支各库物料。成造冬衣。折散本色。近来俱作会支。奏讨折银。遂为常例。至今派天下于赃罚银两支解。缘各处库藏空虚。人民相食。赈济尚且不敷。有何官银可解。以至全无解到。本部那借别项料银。六万之多。岂能容易处补。见今空乏将尽。且既不成造本色。则针线之物岂烦公办。伏乞　圣明敕下司礼监清查。各该俵散人员。须照天顺以前年分额数。又于此内分别何者当急。何者当缓。将最急不可缓者。查出实给若于员名。念此灾伤重大。谕令题派。量减三分之一。丰年照旧。其余可缓者改令间年一俵。悉于内库会支本色。其事故冐支者。于法有碍。不问灾丰。一体罢除。俱候该监奏请定夺。
　　一内官监成造修理家火事、派出杉檀槐椵等木、青绿颜料、金银锡箔油漆纸竹篾蒲稻草生熟铁炭灰等料、共三百二十三万四千一百一十九根片个斤两张、前件、臣等看得此工缓急相半。本部无从分别。算该京价银一万七千四百六十一两三钱、此外又有本色、库厂放支不在此数。而派征至于如此之多。且岁岁造派。岂无一半家火见存。若能新旧相兼其料相应议减。伏乞　圣明勑令减半。该监将不急之物。暂免修造。又查验先年造办家火。系铁锡竹木在有可用者。许其相兼应用。派行折半兑除。
　　一光禄寺每年题出修造供应器皿。天顺年以前传闻数少但卷案不存。无凭查照。成化十二年。取用器皿最多之日。查有定数。总一万件。本部成造七千。南京成造三千。合之共为万件。至弘治二年。又准添造。始至一万一千。本部造该八千四百件。南京造该三千六百件。近年以来。常数之外。又立预借名色。嘉靖七年。借过嘉靖八年者。四千九百余件。每年竹木油漆罗绢袱等项共七千七百三十四件。合用杉板油漆金箔银朱罗绢等料。共六百六十六件。合用铜铁锡料。共四万五百三十七斤。前件、臣等看得此工难缓。此料宜节。算该京价共三万六千七百九十四两一钱六分为照前项器皿甚多如此。一年之内。岂宜便坏。纵有损失。不过三四。而尚有七百。可以搀修。再进一万二千之数。比之先年。巳为过多。今又立预借之名。任情浪费。所谓取之无度。用之无节者矣。盖缘禁御之中难于点视饮膳所到。逼近尊严。食器俱朽者有之。烧毁折裂者有之。繇是金朱布漆。化为灰烬。公侯监署。得藏禁器。生民膏血有限。官府费耗无穷。不可不为之处。伏望　圣明敕下光禄寺。今后务加爱惜。责令将用过旧器发出。以备修补。每年本部止造七十。数尽即止。如新者进十。则旧者发七。不然亦发五六。次年造送之日。除戗金器皿。系供御俱新造进用外。其余光素朱红者。则新旧相兼。亦可以节省一倍。着为成例。七千数满。不得预支。仍勑该寺廵视御史。按季点查具奏。如此则天物不至暴殄。而小民供器有常数矣。
　　一司设监成造床帐毡帘遮阳帘毡毯等件、合用羊毛皮张绵绒柴炭松柁等料。共七十八万五千三百斤张根。前件、臣等看得此工宜缓。筭该京价一万三千九十两。前项器物间年派造。以嘉靖六年新造至七年乃成。迄今未久。岂必尽巳腐坏。纵有缺损。亦不过十之一二。即欲计料补修。亦不过十之一二。况先年存积未坏者颇多。今值灾伤。伏乞　圣明敕令免派。
　　一兵仗局坐派成造军器、水火炭石灰共一百四万斤臣等看得此派难缓者。但查有处补可免派征。除石灰四万斤。水火炭五十万斤。刑部赎罪囚犯内拨纳外。其水火炭五十万斤。每派年分顺天等府办解。仍该京价一千七百五十两。今各处灾伤。合尽数于刑部赎罪囚内拨补。伏乞　圣明勑令该局暂将今年免派。丰年仍旧。
　　一巾帽局为年例事。坐派年例纱罗皮张等料、共四十二万四千四百七十一疋张斤截三分五两二钱八分、前件、臣等看得此工缓急相半。本部擅难分别。其费算该京价八万四千四百七十两二分五厘。卷查除与上年相同不开外。其白硝麂皮比常多派一万九千三百五张。羊毛多三千斤、水胶三百斤。白生素平罗多一十七疋。共多银一万一千五两三钱。伏乞　圣明特勑司礼监官查出。见今各用之处。何者当急。何者当缓。当缓当急之处。实该若干员名。务照天顺以前年分额数。将应给之人。谕以灾重民贫。各减三分之一。料派所减分数亦同。司礼监先行具实上　请。若近日多派麂皮羊毛平罗等物。系妄增非旧。不问灾丰。一例除革。此项正德十六年诏令会同查理。先尽在库本色不敷者。将没官赃物俵折。实忧派征之重。今未举行。反又加派。似无纪极。相应量减以便遵行。或再宽年分。以苏民力。
　　一供用库每年题派散木生熟铁柴炭等料、共六十五万五千七百二十七根斤叚片个。前件、臣等看得此工似不可缓。但所派过多。查得前料该京价银四千四百八十六两八钱。其用不过为打造香油一事。如板箱先年原计八百个。至嘉靖三年加造四百九十九个。实增大半。又如生熟铁器等件恐无年年尽废之理。而乃年年全办。纵有不堪旧废残缺。尚堪折造。年年有进无出。其积必多。伏乞　圣明勑令该监从实查奏。先将妄增板箱径自革除。柴炭等料。念灾三分减一。生熟铁器。定以几年一次。行部新旧搀修。
　　一内官监修造净车一百九十五辆、前件、臣看得此派宜减卷查修造净车五年一次。先年原议用银二千二百五十两。派行府征银解部。该监领银自造。至嘉靖六年。又奏添银五百两为照修理凈车百十年来相乘之数。奈何一二年间。遽尔增银五百。伏望　圣明勑下该监止照旧额。不必加派
　　一修盖仓廒事、京通二仓、每年该修仓、员外郎主事计派柁木等料。共六十二万九千五百八十根斤、前件、臣等看得此工难停。此派可缓算该京价银二千四百六十三两七钱五分。本部巳将嘉靖八年物料。共通行免派。俱于旧管项下取用。若有不敷。即于军办数内取用。俱照前免派。候旧料用尽军办不足之日许行部议拟上请。
　　一明节省之要。葢省节须计有无以为损益。夫监局累世累年。派解不绝。如皮张丝线颜色等料。不拘本色折色。月转岁解。积之内藏者。不可胜数。若不通行内外厂局。尽行查出。虽蒙　圣谕谆谆。戒令节省。然而有无不通。臣等何凭计处。如皮张有余。而或每岁又征。或木植不足。而或频年不解。有而又加则滥取伤民缺而议减则废弛误事二者皆木合理。今灾伤重大之日。滥取尤非所宜。若欲取下节省适中必须内藏清查得实。伏望　圣明选差司礼监忠谨老成官员。将各该监局通查累年收贮。一应在官本折色银料数目。具实奏　闻。其在外者。则会差科道等官一体施行。俱　勑行本部。纪之卷册。凡遇题派到部。即查其物有余。则称会有议支某物缺少。则称会无议派。如此则有无相须。君民一体。今日所谓缓急不分而自得矣。不然则官有余货。野有饿莩。未足以为应天弭灾之实。臣等不胜拳拳之至
　　一清缓急之源。夫内府监局。工役椎派。自有缓急。非臣等所得尽知。合无自今伊始。凡有工作。俱自该衙门先期上请　勑下本部。奏差科道官。公同内外委官。从公估计。料无冒破事非得巳。然后会本具题。内外相同。仍听本部斟酌议覆。然后派行天下。如此则虑终于始。而缓急办于未然节用爱民之议。至此始备。臣等于此。尤不胜拳拳之至。嘉靖八年六月二十八日奉　圣旨是悼灵皇后陵域工程、惜薪司柴炭派纳金山陵坟、俱照旧、果园菜园房屋罢、其余工程准待年豊举行、其应该减免、定立年分派办、并成造器皿、修理仓廒等、都依拟行、新派妄增之数、查出改正、明省节之要、清缓急之源、准议、系内府监局的着司礼监会同该管衙门、用心查理、着实举行、
　　皇明经世文编卷之一百四十三终
　　皇明经世文编卷之一百四十四
　　华亭徐孚远闇公　陈子龙卧子　宋征璧尚木　彭宾燕又选辑
　　宋存标子建参阅
　　何栢斋先生文集（议　碑）
　　何瑭
　　议
　　战船议
　　织造议
　　民财空虚之弊议
　　均徭私议
　　均粮私议
　　战船议【裁减战船】
　　查得本部嘉靖六年、造完战廵船八十四只今年见造又一百四只、其工食该本部措给、其物料会无者、该坐派苏松等府征解、查得六年修完船只物料、先巳招商应付、今尚有四府未完、今年物料、各府通无解到照得咨内开称巳及年分、损坏船又一百一十八只该修造、未及年分损坏船六十三只不久、捱及年分又该修造、其物料俱坐派苏松等府、恐民力不堪、呈乞议处到部、照得南京内官监、供应器皿、及装盛物料、神宫监司苑局等衙门、姜棚及姜牙竹篓等料、本部供应器皿、及修船物料例、俱坐派苏松等府、约计银十万两以上、见今累催、俱未完解、固由官吏违慢、亦由民贫。办纳不前其操江损坏战廵船一百八十一只若再坐派。深恐民力不堪。该司所虑、拟合议处、查得永乐年间、额设战船、止一百三十一只、宣德以后、渐增至三百一十九只、至成化年间、止存一百四十只、具载会典、当时不闻悞事。今乃增至四百只、比永乐年间三倍有余、宜量减其半。庶得少宽修造不至连年坐派。以重困疲民或谓其有备无患、操江船只、不可轻减、臣等议得兵家之法。虽称有备无患。尤当料敌度时。若强敌大盗出没于江湖之间、必用水战决胜。则战船不得不多。若强敌大盗、或在比欲渡江而南、或在南欲渡江而比、则战船止于廵逻把截。自不须多。葢敌一登岸战船即皆无用故也况今四方宁静、无强敌大盗之警、其出没江上者、不过盐徒小盗、若设战廵船二百只、加以府县廵司等船固巳足用、其多余战廵等船、实系无用、纵有大盗卒起、兵部马快等船不下四五百只、亦可一时借用。不为无备。今乃以多余无用之船。而连年坐派。以重困疲弊之民似为非计。又查得欣江口战座廵哨等船、旧例五年一修、十年一造先年损坏、俱系操江官军、自备物料修理、天顺三年、该南京内守备题、会同外守备、并本部议将座船二只、先尽旧料不敷之数、会有关支、会无买办、动支官钱给还、战船该用物料、以五分为率、二分官为出备三分原船官军出备、会议题准、一向遵行、至成化二十年、该外守备奏、要将损坏船只、止行南京工部修造本部备查题准事例具奏、仍准照旧、官二军三、至成化二十三年、又该内外守备题、廵军比操军辛苦廵船损坏、要行南京工部修造、工部覆题备行本部查照、果无别议、将该用物料查会关支买办、仍委官一员、严督龙江提举司官吏匠作、及南京中军都督府差拨官军、与同原船、旗军相兼、用工修造、本部既失于查照题准见行事例执奏、又失于查照原奏情节、乃将廵船并战船通与修造、从此遂成故事、弘治十八年、又该本部奏准、将改造战廵等船、会无物料、坐派直隶苏松等府州县办解、沿袭至今、遂为定例、各船旗军、因战船损坏、俱本部修造、利害不切于彼。遂将战船、视为官物、非止不加爱惜。甚或暗行作践。往往不及年分。先巳攘坏捱及年分、则又移文本部修造。其弊巳久。臣等议得运粮官军、劳苦万状运船损坏、尚与官停半、出银修造、操江官军、安逸巳甚战舡损坏、反不出分文、止行本部修造、巳为不平。又致生战船速坏之弊。深为未便、乞勑该部会同兵部计议、如臣等所议万一可采、将战廵船量留二百只应用。其余俱送龙江提举司拆卸堆垛。候留用船只损坏、即用修造。不敷料银、或查照题准旧例、以五分为率、官二军三、或比照运船事例、官军停出、战船既减。则修造自少。操军知爱惜其船。则损坏必迟。修造益少。修造益少、则物料本部可办。不必坐派各府。以重困疲民。事体似甚便益。
　　织造议【织造丝料】
　　照得诸司职掌内开、凡织造供用袍服叚疋、及祭祀制帛、须于内府置局织造、其所用蚕丝红花蓝靛、于所产去处税粮内折收、按岁差人、送库支用、是知织造制帛丝料、会有在丙字库支用、系　祖宗正法、嘉靖四年、料造制帛一万五千叚、本部失于查照将该用丝料不作会有行、丙字库支用、却作会无行、应天府、铺户买用、实系违法参照铺户何辅所告、情既可悯、理亦甚直、既丙字库申有堪用细丝、拟合将原拟行应天府铺户买丝一节、改正会有行、丙字库支用、巳经行移神帛堂、遵依选用、及条送南京礼部拟行会题去后、今准南京守备司礼监太监高某等揭帖、内称神帛堂堂长禀称丙字库丝不堪织造、臣等参看得丙字库、内外官员吏典人等、职专收支、乃将税粮折收、串五细丝、滥收粗丝以致不堪织造支用、乃将税非受赂狥私、亦系感职悞事、查得大明律起解金银足色条下、凡收受诸色课程变卖物货、起解金银、须要足色、如成色不及分数、提调官吏人匠各笞四十、着落均赔还官、所据该库内外官员吏典人等、相应比附前律、查提究问、但该库申称所收丝堪用、又经守备官选中、今神帛堂却称其丝不堪、参以铺户告词、中间恐有别情、乞勑该部计议。合无将该库内外官员人等、比附前律提问、惟复别有定夺、通行奏请上裁、候有成　命、遵照施行、再照揭帖、又称神帛堂急缺织造丝料、要行从长议处、参详主意、不过要照旧行应天府铺户买用。臣等议得买丝、违法损民、且使折收丝终归无用、公私两病、深为未便、本部既知其弊、岂可复行、但本堂执称该库所收串五丝、俱不堪用、若不急为议处、往来驳难、不免悞事、乞勑该部移文户部、转行南京户部计议、合无将明年以后湖州府解到串五丝、径送本堂收用、仍行移丙字库知数、公私两便、庶经久可行、又查得诸司职掌、内开蚕丝出产、在浙江湖州府、每年该折收六万斤、见今每年折收串五丝荒丝、各止二万两、计各止一千二百五十斤、其神帛堂每年该用丝数累次行查、坚不准行、以此不知的数、据守备平日口称每年织三千叚、该用丝二千八百十二斤八两、又查得内织染局所织诰勑丝料、亦该在丙字库支用、每年织一千道、计该用丝若干斤、照得见今折收串五丝数少、支用不敷、不免又费议处、亦乞转行南京户部、计议再查、神帛堂如果每年织制帛三千叚、则串五细丝、再加派二千七百五十斤、务勾两衙门支用、此系旧制。不为多事。再照丙字库、见有丝近年者、巳该三万五千余斤、远年者不知其数。既各衙门俱不支用、俱将化为灰烬。似亦可惜。亦乞转行南京部议处为便、
　　制帛一叚、长十八尺、料串五丝十五两、每尺该丝八钱三分三厘、强　诰命一品文职、长一丈二尺料串五丝一斤十一两六钱一分二厘五毫　二品长一丈、料丝一斤六两八钱六分二厘五毫。　三品长八尺五寸、料丝一斤四两一钱八分七厘五毫、　五品长六尺、料丝一斤五钱一分二厘、勑命料丝十三两六钱九分二厘五毫　诰武职料丝十三两一钱三分八毫　此料数系织造原数、今以制帛分两丈尺计之、似乎至多、当时亦欲　题准减省后以迁官未奏云、
　　民财空虚之弊议【民财空虚】
　　天下之财、不在官、则在民、去年因陜西四川河南湖广山东山西等处凶荒、各该抚按官员累奏、王府禄米军士月粮、多有欠缺、无从处补、军民人等、饿死数多、无从赈济、则是在官在民之财、皆空虚不足、可想见矣、臣窃以为在官之财。不足固为可虑。然不若在民之财不足可虑之甚也、葢民财不足冻馁死亡之忧、迫之于中、而剥削差科之患、又迫之于外。事势穷极。盗贼必起。此葢宗社之忧、非小小利害也、去岁凶荒赖　皇上圣明、亟行蠲免、大为赈济、民心少安、然而死者巳众、万一不幸频岁蕃荒、不知民何以堪命。是葢不可不预为之所也。臣备员户部、叨有理财之责、窃计在官之财、所以空虚不足者、其弊有四。在民之财。所以空虚不足者。其弊亦有四宗室日蕃。武职日滥。肌食太多。冗费太广。此四弊者。在官之财。所以空虚而不足也。而征纳逋欠之弊。则又在其外焉。官吏剥削。差科繁重。风俗奢僣。生齿番多。此四弊者。在民之财。所以空虚而不足也。在官之财。不足四弊。本部先巳具题外。其在民之财。不足四弊。臣谨开坐具奏。
　　一曰官吏剥削、葢官吏贪赂、必剥削小民、小民穷困不堪、小则为盗大则作乱、而国家之治败矣、我　太祖高皇帝起自民间、深知其弊、故立国之初、痛惩贪赂官吏、甚者即行诛杀、以快小民之心、既制为大诰醒贪录诸书以戒谕之、又定为官吏受枉法、赃满贯罪绞之律、以恐惧之、是以当时官吏畏法、小民得安、晚年因见法令巳行、贪风以革、乃于洪武三十年定官吏受赃满贯者为杂犯死罪、准其收赎、葢不忍以财物之故、伤人性命此　圣祖宽恤之仁也。柰何官吏不才、不体　圣祖之心、渐启贪赂之习、积至正德年间、其弊极矣、官以赂升、罪以赂免、辇毂之下、贿赂公行、郡县之间、诛求无忌、小民受害、殆不忍言、百姓困穷、盗贼蠭起、国家之事、几至大贩、臣不胜忧忿、于正德六年、奏言先欲勑谕大臣、令其守廉奉法、以倡百官、次欲将贪赃害民官员。凡犯取受入巳赃满贯以上。俱籍没赀产。轻则为民。重则充军。军职犯赃一体归断。所冀法令严明则贪官知惧民困可苏。国家可保耳。当时论者皆谓臣言苛刻、难以施行、臣窃谓责人以难能之事。则材知有限。不可勉强。若一槩加罪。则诚为苛刻。至于贪与不贪。则在乎肯与不肯。非有难高难能之事。况彼夺民财。而法乃籍没其财。情法似乎相对。且未尝伤其性命。似未为苛刻。论者之意不过谓士君子辛苦仕途、有所取受、亦是常情、罪以籍没似、可矜悯耳、况夫官吏贪赂则剥削小民。小民困穷。则遗祸国家。情既可恶、关系尤重、此与其它不才悞事者不同。是安可过为姑息、不加重治、伏自　皇上即位以来、选用忠贤、禁止贿赂、辇毂之下、号称清明、然府县之间、贪风犹在、诛求剥削、至今未巳、上司多事姑息、不行严治、甚者交通贿赂、纵容行私、民财日空、民生日困、其弊大端在此。此风不革而欲望小民之安。国家之治。葢断乎无是理也。臣愚窃闻治久病者用毒药。革久弊者用重典。直先申明戒谕天下百官、令其守廉爱民、令下之后。敢有仍前贪赂害民者。凡犯枉法赃满贯以上、俱籍没赀产、照例充军、犯不枉法、及侵盗赃至银一百两以上、及他物值银一百两以上者、亦籍没赀产、照常为民、军职犯赃一体归断、若上司官承告官吏贪赃事情、不与受理、及虽与受理、而拟断不如法者、即以不才黜退。有赃者亦从重论。每年终廵按御史及法司俱将问过赃官起数。造册具奏。以凭查考。此法亦不可少不然奸民有乘机生事者其奸顽妄捏赃私排陷官吏者除问以诬告罪名。仍迁徙化外。夫贪官之所爱者财耳。若止去其官。不夺其财。彼犹不失其富。既不知耻。岂肯改行。若籍没法行则虽不问以死罪。彼虑并失其原有之财。必知警惧则贪风庶乎可革。民财不耗。民困可苏。而国家之治。庶可保之于无穷矣
　　二曰差科繁重、传称时使薄敛、为治不能不使民、但使之以时、而不竭其力。斯可矣不能不取民、但敛之以薄。而火匮其财。斯可矣。仰惟国朝使民之法、除里甲正办外、如粮长解户、马头、船头、馆夫、水夫、马夫、祗候、弓兵、皂隶、门禁、厨斗之类、无所不役、固巳多矣、但国初法令严明、编佥有数、故民力未至甚劳。近年以来、则常役之外、杂派夫役纷纷而出、如斫柴夫、抬柴夫修河夫、修仓夫、运料夫、接逓夫、站夫、铺夫、闸夫、浅夫之类、因事编佥、葢有不可胜数者矣。国朝取民之法、除田土税粮外、如盐课、茶课、金银课、铁课、鱼课、税商船钞、户口食盐、皮角、翎毛、油漆、竹木之类、无所不取、固巳重矣、但国初于公用物料、犹令税粮折纳。或官钱收买、故民财未至甚费。近年以来、则额征之外、杂派物料、又纷纷而出、如供用库物、料甲、丁库、颜料、光禄寺厨料、太常寺牲口、南京则又有供用器皿物料、战廵船只物、内府各衙门应用物料、随时坐派、葢有不可胜数者矣。以上夫役物料。臣之所知者耳。所不知者。尚不止此。例皆取办于民、上司惟务事行至于民力之堪与不堪。民财之敷与不敷。皆不暇计。贤能守令、纵有爱民之心、迫于上令、亦不能自行其志不才官员、则又因以为利。加以吏典里胥、卖放多科、小民受害、所不忍言、民财之耗、民生之困、此亦大端也、臣窃以为前项杂派夫役既不可免。惟编之有数。用之有时。庶可少宽民力。使受一分之赐。宜行令各州县、通将人丁查出、畧仿古替用民之力、岁不过三日之意、其人丁除役占优免外、每人五丁编夫一名、岁役不过一月。每丁各该六日。不行者贴工食银一钱二分。南方以田起夫者、则每田百亩、作人一丁、计数编夫、俱准前例、或本处工多夫少、如其工可缓者、令挨年次第举行。如紧急不可缓者、令将邻近州县夫、通融恊济。大畧远者出银。近者出力。或民自愿赴工。不愿出银者、听从其便、如本处及邻近通无工者、则宽以与民。至于杂派物料则宜仍照国初旧例。系远方州县产有者、或令税粮折纳。或以该征税课钱钞收买、差人解送应用。系京师近地产有者、则、径以各处解到税课钱钞收买不必坐派。通不许令民出办、其各项物料内有不系紧用者、仍令各该衙门查出。量为裁减。如此则民财少省、民困可苏、而国家之治、可保之于无穷矣、
　　三曰风俗奢僣、易称节以制度、不伤才、不害民、又称履以辨上下、定民志、葢用度奢侈、则民财必伤。上下不辨。则民志不定。仰惟我　太祖高皇帝、于开国之初、凡官民房屋、衣服器皿之类、即定有制度。上得兼下。下不得僣上。违者各治以罪、其居处僣上用者、至处死籍没、立法之意、葢甚严矣、彼时百姓初脱乱离之苦、凡百用度。取给而止。奢僣甚少。中间奢僣犯礼者、不过二三豪家、　圣祖巳严为禁约如此、自国初至今百六十年、承平既久、风俗日侈、起自贵近之臣。延及富豪之民。一切皆以奢侈相尚、一宫室台榭之费、至用银数百两、一衣服燕享之费、至用银数十两、车马器用、务极华靡、财有余者。以此相夸。财不足者。亦相仿效。上下之分。荡然不知。风俗既成。民心迷惑。至使闾巷贫民。习见奢僣、婚姻丧葬之仪、燕会赙赠之礼、畏惧亲友讥笑。亦竭力营办。甚至称贷为之。官府习于见闻、通无禁约。间有一二贤明之官、欲行禁约、议者多谓奢僣之人、自费其财、无害于治。反讥禁者不达人情。一齐众楚。法岂能行。殊不知风俗奢僣。不止耗民之财且可乱民之志葢风俗既以奢僣相夸、则官吏俸禄之所入、小民农商之所获、各亦不多、岂能足用。故官吏则务为贪饕、小民则务为欺夺。由是推之、则奢僣一事。实生众弊。葢耗民财之根本也。臣愚以为风俗既坏、非严为禁治。则弊不可革。宜令礼部查照　祖宗旧制、再行申明、如婚姻丧葬、礼物妆奁、祭祀燕饮之类、旧制未备者、亦各定为制度。其僧道死丧、追荐灾祸。祈禳之类、或通行禁止。或令比照祭祀制度而行。制度既定、通行天下、刻榜禁约、犯者除问罪外、俱将其违法之物没官、如令食诸物、不可没官者、则照依所费罚之、以十分为率、俱以三分给告人充赏。七分备赈、及补助贫民粮差拖欠之用。再犯倍罚、三犯不分官民。俱迁徙化外。如该管官员、承告官民奢僣事情、不与受理、及虽与受理、不照例罚治者、俱依制书有违问罪。通不管理者、即以不职罢黜。葢出令在君、承君之令而致之民在臣。臣既不奉行君令。不职甚矣。罚黜何疑、或谓告人给赏、则起告讦之风。犯人罚没、或为贪官之地。皆非治体、难以施行、臣窃以为令贵必行。禁贵必止。令之不行、禁之不止、虽尧舜不能为治、缘官民奢僣、该管官员、必须见知、方可罚治。若告人无赏则人皆谓奢僣者、自费其财。于我无损。有告文之条则民自畏而不敢僣法有不必尽行而行者出名告举徒结雠怨。于我何益。下人既不告举。上官何由见知。欲令行而禁止难矣。　圣祖于除奸革弊。皆赏告人。葢为此也。至于将违法之物没官、及物之不可没官者、照所费罚银备赈、或补贫民粮差拖欠、则损有余而补不足者。无所不可。若官吏侵欺、自有正法、柰何预为计虑、遂将禁治奢僣之良法。格而不行哉。聑又闻京师四方之极、君身万化之源、故化行自上。法行自近。伏望　皇上敦行节俭。为天下先、严戒内外官员、节用惜福。不许过为奢僣。以坏风俗。违者听科道紏举。一体罚治、如此则民财不耗、民志不惑、而国家以礼、教民之治庶可成矣、
　　均徭私议【均徭】
　　或问近日有司审编均徭、以田土为主、其法如何、曰　祖宗之法、具在诸司职掌、户部职掌田土项下云、凡各州县田土、必须开豁各户若干、及条叚四至、系官田者照依官田、则例起科、系民田者、照依民田、则例征敛、务要编入黄册、以凭征收税粮、此时期自诡寄可清如有出卖、其买者听令增收其卖者即当过割。不许酒诡寄。犯者律有常宪、户口项下云、凡各处户口、每十年各布政司府州县攒造黄册、编排里甲、分豁上中下三等人户、遇有差役、以凭点差、赋役项下云、凡各处有司、十年一造黄册、分豁上中下三等人户、仍分军民匠役等籍、除排年里甲依次充当外、其大小杂泛差役、各照所分上中下三等人户点差、由是观之、则田户纳税粮、户口当差徭。其不相混也。明矣。今乃照田土当差、是岂　祖宗之法哉。或曰人户有上中下三筑葢以其贫富不同也贫富难明、田土多者必富、少者必贫、则照田土编差。葢法外意也。似无不可、曰户有上中下三等、葢通较其田宅赀畜而定之。非专指田土也。若专指田土、则施于农民可矣工商之家、及放债居积者。皆不及矣。古人立法。原本抑末。今人立法厚末抑本。岂知治道者哉。况差役以人丁为主、以上中下三等、较其贫富、以为泒差之垂轻、此法意也。今舍人丁而论田土、葢失其本矣、或者曰、田土不当起差、　祖宗之法固然矣、近闻外县有以寄庄人户、不当差役、申请于上者、廵抚批称种田而不当差、有违于租庸调法、令其照田认差、然则计田当差、虽非国法、或古法秋、曰此廵抚未考而误批也、唐法有田则有租、即国朝田土纳税粮之意也、有身则有庸、即国朝户丁当差役之意也有户则有调即国朝农桑丝绢之意也、种田而不纳粮。谓之有违于租庸调法、则可也。种田而不当差。谓之有违于租庸调法。则不可也。若田土既纳税粮。又当差役。是有田者不惟有租。而又有庸。而有身者。遂无所役矣。不亦误之甚乎。曰以田土当差、唐法知不然也、或者先王之法乎孟子曰、有粟米之征、有力役之征、有布缕之征、粟米取于田上。即租法也、力役取于人。力。即庸法也。布缕取于园宅。即调法也、由是而观、则计田土以当差役、既非古法、又非国法、而有司有此行、何也、吾乡出布故文襄以布代米而今且重为民累益法无久而不变者是在后人通変耳曰此周文襄作俑之过也、宣德年间周文襄廵抚南畿、患民间起运税粮之不是也、乃令税粮正数之外、多加耗米以足之、除办纳税粮外、有余剩者、谓之余米、复恐民以加耗之多怨巳也、乃令凡民间户丁之差役、料物之科派、皆取诸余米、此葢朝四暮三之术也、本传谓小民虽多出耗米、然耗米之外。再无差科之扰。深以为便东南多遵用其法、后又自税粮变为田亩、故东南有田差粮差之说、南士仕西北者渐推用其法、故西北近年亦有田土当差之说、或者曰、文襄之法亦未可尽非文襄之法、虽非国法、既民以为便、则用之、似无不可、何必拘于旧法乎、曰是不然也夫差役出于户丁、士农工商之家、除例该优免外、其余户丁、葢未有不当差者也今止令取于耗米、则是士工商贾之差、农独代当之矣、是岂均平之道哉、况驿逓马牛车船之役、俱出于田土税粮、则农民巳偏累矣、柰何复以杂差再累之乎。今论者皆知东南之民。困于税粮。西北之民。困于差役、而不知东南所以困于税粮者。以差役亦出于税粮之故西北所以困于差役者。以既有丁差、又有粮差之故。或者曰审如此、则寄庄人户、不当差役者皆幸免矣、曰此有司不知守法之过也、使有司知守　祖宗之法、审定三等户则之、时不论士农工商、凡田土赀本市宅牲畜多者、俱定作上等、派与重差则寄庄人户。虽买别州县之田。而难迯本县之差矣、何幸免之有、今惟不守　祖宗之法、审编均徭、然舍田土之外家赀之多寡又甚难查舍户丁而计田土故寄庄人户、有躲差之弊、欲革其弊、盍求其本乎、或曰　祖宗差役之法、今亦有行之者乎、曰北畿州县、审编均徭、初止审三等、九则户门、并不注定差银多寡数目、审定户则、然后通筭三等人户、除役占优免外、该当差者共有若干丁、却筭本州岛县银力差、该用银共计若干两、方令三等、九则户丁、差等出银、期足供银差力差之用而巳此葢遵　祖宗之法、而又通其变者也、葢　祖宗之法、止令照三等户则点差、但差少丁多、用之不尽、点差之时、不及差者幸免、见当差者偏累、今乃令丁皆出银、差之重者、明合应当、则人丁无有不差者矣、此葢均徭之善法也、河南旧例、审编均徭、虽未以田为主、亦未以丁为主、其人丁差银增减、从审官之意、多寡无一定之法、少有不至两者、多有三五两者、有十余两者、甚有至四五十两者、丁多之户、银多亦不为过、单丁之户、银多则一差用之不尽、必须分为数、差是一丁而数差也。岂照户点差之法哉。近闻廵抚吴公所定均徭则例、每地一顷出银四钱、每人一丁、上上户出银一两二钱、以次各照户则出银不等、若该县银多差少、则逓减。银少差多、则逓增。视旧法颇有定规。但偏累农民、未尽善耳、必改北直隶之法、上不失　祖宗之法、下无偏累之弊、乃为尽善、此葢识者所深望也、或者曰、今之富家、或田连阡陌、或赀累巨万、较之小民岂止十倍、若止照三等户则计丁当差、其丁多者出银固多、其丁少者、出银甚少、岂不为幸免乎、曰古人为国、藏富于民、葢民之富者、官府之缓急资焉、小民之贫困资焉、时岁之凶荒、兵戈之忽起资焉、葢所恃以立国者也、平时使之应上户重差、法如是足矣、必不得巳、则准北畿事例上户丁少者。量出门银、亦可也、岂必尽取所有、使之仅与小民之贫者相若、然后为快乎。
　　均粮私议【均粮】
　　或问丈地均粮之法、田有上下、则粮有重轻、禹贡之田、分为九等、税粮之轻重、往往因之、天下之田、吾未能知、河内之田、上田岁收、亩不下两石、多或至三四石、下田岁收、亩不及一石、少或至三四斗、大抵上田一亩之收、抵下田五亩、国初定粮、失于分别、一槩定作每亩粮八升五合、后官府以下、人户办纳不前也、乃议令起运、重粮多派于上田里分、存留、轻粮多派于下田里分、葢亦裒多益寡、称物平施之意也。近年上司患里书那移作弊、乃令不分起运存留、俱总定一价、则上田下田、无所分别。虽日可以绝里书之弊。而下田民户、不胜其害。然坐派之法、岁有变易、民之害、犹有时而解也、若丈地均粮、初时不审上田下田、一槩均派、粮额一定、不可复变。则下田之受害、葢有不可胜言者矣。夫田地有上下。则税粮有重轻、与犯罪有大小、则受刑有重轻、其理一也、犯大罪者、虽绞斩而不为苛、犯罪小者、虽笞杖而不为纵、葢各得其宜故也、或者患吏书之舞文也、乃一槩定为徒流之刑、以为可以绝弊、抑不思宜绞斩而得徒流者、固为幸矣、宜笞杖而得徒流者。不亦冤哉今不论田土上下而一槩均之以粮何以异此、往尝与廵抚徐公论之、徐公深以为然、故令丈量田地、分为三等、均粮之额、初则通以中田为凖。下田则少损之。上田则少增之、以下田所损之数为上田所增之数、盖亦所谓称物平施之意也若他县之田无甚上下、犹可言也河内之田、果不分上下、一槩均粮、此则名虽均粮、而实则不均、此利害之大者也、闻廵抚公文谓除河路外、葢谓河路非可耕之田、故除之也、而承行官吏、不明其意、乃令河止除沁二河、新开河道、引水浇田者不除、其河身所占之田、俱令民田在两岸者包纳、或问其故、则曰引水浇田、人户得利、故不当除、窃谓引水浇田之利。众人所同。非独两岸有田之民也。而令其包纳税粮。岁无休时。何理也。路止除驿逓大路、其余通行古路、俱不得除、其税粮亦令民田在路两傍者包纳、窃谓民田在路两傍者。人畜往来践蹂。固巳受害多矣。古路众人之所往来。与驿逓大路无以异也。乃复令其包纳税粮。此何理也。至于、田内坟墓、虽上司未有明文、窃意丈地均粮、亦不过丈实耕之田、而均以实有之粮耳、坟墓非可耕之田。其不当征粮。葢有不待言者矣。今乃令坟墓不除。有主者照地数均粮。无主者听民纳银于官。平治为田。照数均粮窃先王有掩骼埋胔之令、国朝有漏泽园之设、而平治他人坟墓为田园者、律有明禁、此葢朝廷恩及死者之仁政也。而一切不顾。止曰吾将以均粮也。不知均粮之初意。果若是乎。此三者亦利害之大端也。或疑田之上下难定、曰此不难、某乡之田上、某乡之田下、县民葢无不知者、今宜令丈地委官、于所丈之田各区之下、明开水田旱田、及在于某地方、然后集合县里老、当堂会审、某处系水田台上、或中、或下、某处系旱地、或上、或中、或下、各亲笔填写于下、面审既定、水田上等者、则通定作上地、中地则令与上地五分、中地五分、下等则令与上地三分、中地七分、旱地上等、则定与中地七分、下地三分、中等则定与中地五分、下地五分、下等则定与中地三分、下地七分、田之分数既定则斟酌损益、均之以粮自然人心可服、而事成矣、田之上下若不官自审定、而委之里书、则弊、既多端、人亦不服。事岂可行也哉、
　　碑
　　追封郑定王碑铭
　　追封郑定王碑铭【藩王追封】
　　嘉靖十二年正月十五日、宗室郑王殿下、遣审理副周廷兰来谕瑭曰、予祖东垣端惠王、乃予曾祖简王之子、伯祖僖王之弟、伯考康王之叔父也、弘治十六年薨逝、蒙　朝廷赐谥祭葬讫、正德二年、康王薨逝、无子、予先考懿王以伦序当袭、蒙　朝廷授以册宝、进封郑王、先考即具奏乞追封祖为郑王、该部以前无事例、寝其奏不报、正德十年、祖妣李氏薨逝、蒙　朝廷钦赐祭葬、亦止从郡王妃典礼、先考懿王享国十三年、薨逝乃嘉靖七年、予母妃追念先王之志未伸、复援唐府事例、奏乞追封　祖为郑王、钦蒙　圣恩准进封郑王、改谥曰定、祖妣亦进封郑王、妃、各赐以金册、巳告庙谢恩外、兹欲立碑墓前、以彰　圣天子之恩、母妃之孝、以慰我祖考妃、及先王在天之灵幸为予撰次始末、勒碑示后、塘拜受命、窃惟人子之孝。莫大于尊亲。然或拘于分而不得。或拘于时而不得。故人子能全其尊亲之孝者甚难。仰惟我　圣天子由宗藩入承大统、初议追尊　考兴献王为皇帝以廷臣争议不决、亦踰年而后定。其难也葢如此。我东垣王追封郑王恩典、先懿王奏请而未得、今母妃奏请乃始得之、是固孝心相继所致、然非　圣天子在上、推巳尊亲之心。以逮臣下。亦安能致得之之易如此哉。然则　圣天子之恩。乌可忘也立碑墓前、昭示后世、今王之志甚善、
　　皇明经世文编卷之一百四十四终
　　皇明经世文编卷之一百四十五
　　华亭徐孚远闇公　陈子龙卧子　宋征璧尚木　何刚悫人选辑
　　姚台元可参阅
　　孙中丞奏疏（疏）　方简肃公奏疏（疏　序）
　　孙中丞奏疏（疏）
　　孙懋
　　疏
　　遵祖训以端政本疏
　　大本急务竭愚衷以图报称疏
　　急除奸恶以安宗社以谢天下人心疏
　　遵祖训以端政本疏【亲裁决】
　　臣尝伏读　圣祖之训、有曰凡广耳目不偏听去壅防奸肃皇初政之年此疏为第一义所以防壅蔽而通下情也、又曰朝堂决政、众论称善、即与施行、大哉　王言、此诚子孙万世　帝王所当遵守者也、顷承　先朝内外奸人交通盘据、蒙蔽王聪、窃弄威柄、朝政废弛、言路靡通、将一应奏章或先沉匿不与转闻、或捏改旨意、肆为欺罔、以致予夺非宜、刑赏失当及至言官论列、又多留中不出者、假以朝廷震怒、动遭谴谪、箝制人口、不敢复言、是以下情不能上通、真伪无从辨诘、紊乱政本、养成祸机、坏　祖宗之法、莫大于此、重以奇珍淫巧、百计诱惑、使　先皇帝既不得日亲万机、又莫与儒臣接见、经筵辍讲、积有余年、浃月临朝、恒以昏暮、君臣隔绝、形迹疏违、由是威福大权、尽堕奸人之手、内阁莫获参预、六科徒事论驳、御史无能纠察、该部不敢执奏、纪纲大坏、奸党横行、蓄患边方、流毒海内、上干天变、下失人心、十六年中大难继作、贻忧社稷、壅蔽之祸、兹亦深矣、如昔年刘瑾捏写旨意既巳伏诛而近日钱宁家又复搜出题奏本四十余件。江彬阻抑边情本一百三十六件。司礼监藏不报本又数百件。似此欺蔽。可为寒心。尚赖皇天眷佑。　宗庙有灵。社稷不致颠危。乃真幸耳。兹者伏遇　陛下聪明天锡、仁孝夙闻、起自亲藩、光陟　帝位、四方万国、延颈拭目、瞻望太平、今　龙飞御极之初。正励精图治之始。且国家安危之机。俗化污隆之候。天下治乱之分。君子小人进退消长之际。于此焉决。昨者伏覩明诏痛革　先朝弊政。洞察小人奸状。中外臣民。不胜欢庆。以为我　朝百六十年以来。未有如此诏令。　陛下拨乱之功可谓盛矣。伐以加矣。但臣以为本源之地不治。则末流尚有可忧。伏愿　陛下奉天法祖总揽干纲。明目达聪。大开言路、臣请自今伊始。每日视朝之余。即御文华殿听政。凡中外大小臣工所上章疏。凝神注思。逐一俯赐观览。不时召入内阁大臣。以备顾问。从容讲论。斟酌裁决。凡事大论议矛盾者。则敕下廷臣集议。不宜谋及亵近。径从内批。如　先朝之为者。即有寝罢。亦宜明示外廷可否。以彰　陛下至公无我之度。臣又窃伏思念内阁机密重地　祖宗设官立法。必极周详。拟旨进奏。宜必各有掌。纶音涣号。亦必有所纪载。前项壅蔽。似若无可容者。何乃公然隐匿。而无所稽凭。肆行矫诈。而无复忌畏。则是关防之术尚若阔疏。进拟之权。容有侵越。而小人乘机。因得以窃弄之矣。然臣考之司礼监职掌着之　祖训。内阁创置。列于大明会典。臣愚欲乞　陛下仰遵　圣祖大训。载稽我　太宗文皇帝故事。敕令内阔专一拟旨。司礼监专一进奏。仍令内阁置立印信文簿一扇。或钤以御宝。将逐日　圣旨裁决过事件明白开载。五日一次类进揭帖。与六科旨意题本对问。虽　陛下圣意自所予夺。亦必经由内阁。议而后行。事有可行。许令执奏。不宜复有传奉之制。更乞敕令御前纪事给事中二员朝罢赴左顺门会同司礼监官收接一应章奏。纪其数目。送吏部附簿。以备查照。如此则大公至正。明白洞达壅蔽矫诈沉匿之奸。举无所容。而朝廷之政将无一不出于正矣。臣忝官谏诤。遭际　圣明一念朴忠粗先有见如此。伏望　陛下修举　祖宗久大之业。厘正累朝因袭之弊光复令典。永示弘规追究前日壅蔽章奏。明此欺罔。一应奸邪之人。明降敕旨。处之重典。以示大戒。此实端本澄源。法　祖立政之第一义也。伏惟　圣明留神。天下幸甚、臣干冒天威无任陨越之至
　　大本急务竭愚衷以图报称疏【大本急务】
　　臣伏念备员谏垣于兹有日、愚衷未竭夙夜宁忘、直虑误犯　天威、自罹罪宪、于国事无补、于　陛下圣德有累也、夫既无补于事。而又有累　圣德、则臣妄言之罪。反有重于不言之罪矣。以是因循。将发复止。然尸素自咎。彷徨益深。顷者伏闻车驾大祀南郊、寻游海子、当时大小臣工罔不相顾失色诚以南海子者、延袤不啻数顷、倘銮舆一日周游不及、则　圣御何所安止、大礼何由庆成、于是相率具疏请还、赖　陛下闻言即悟、从谏如流、即日车驾还宫、庆成大飨、神人胥庆、中外腾欢、虽古帝尧之稽众舍巳、帝舜之明日达聪、大禹之拜昌言、成汤之从谏弗咈。不是过也。进言有体臣以是知　陛下有优容之量而臣负隐默之罪非一日矣干是且喜且惭。披沥肝胆。谨以天下之大本。与今日之急务。昧死为　陛下言之。何谓大本、
　　一曰保圣躬。臣闻之诗曰、缵戎祖考、王躬是保、保者谓保其身体。葢太保之职也。然则二者之所以自保可知矣。苦近者游幸射猎之事。有驰逐之劳。有衔橜之虞。非所以保　圣躬也。况　陛下春秋鼎盛。　储位尚虚。正宜优游深居颐爱　圣体。近关睢窈窕之述、广螽斯子孙之福。以上慰　九庙在天之灵。下答四海臣民之望也。且家絫千金。坐不垂堂。况万乘之重乎。伏望　陛下睿思精虑。凡游畋佚乐之习。无内无外。一切戒绝。自然　圣躬大养。和气召祥。　皇嗣由是诞育。　宗庙生灵永有赖矣。
　　二曰早视朝、臣闻之礼曰朝辨色始。人君日出而视之。退适路寝听政。释者曰视朝而见羣臣。所以通上下之情。听政而适路寝。所以决可否之计。自古帝王迨我　祖宗之御天下。莫不皆然。今　陛下一月视朝不过再三。退朝之余日巳昏晚。则何以通上下之情。决可否之计哉。且四夷朝贡而至者观望攸系。畏忽所关也。伏望　陛下干刚夬决励精图理。日出而视朝。朝罢而听政。则所谓赫赫厥声。濯濯厥灵。内而中国奠安。外而四夷畏服矣。
　　三曰御经筵。臣闻之书曰王人求多闻时惟建事学干古训乃有获。释者曰求多闻者资之人。学古训者反之巳。我国家开设经筵之意端在是也。今　陛下每遇讲期。辄闻报罢。讲读之官。徒为具员则何以资多闻之益。正稽古之学哉然自古盛德之主。未有不以讲学亲贤为务者也。伏望　陛下日讲月讲。务循常期。因以延见群臣。切划治道。则所闻皆正言所。接皆正人。学有缉熙于光明。　圣德日新又新矣。夫此三者皆不出乎　陛下之一身一心。而天下之安危治忽系焉。故曰大本。　何谓急务、
　　一曰任老成。夫自古守成之君。必倚老成之臣。以为辅佐。诗曰虽无老成人、尚有典刑是欲用老成人而不可得者。顾今有之而可以不用邪。臣切见大学土谢迁都御史林俊尚书韩文孙交皆尝历事　先朝或与受顾命。或扬历中外。诚一代之元老宿望也。今虽久去朝廷。乃心罔不在王室。况天下之人。想望丰采。翘首跂足。以冀其复用。如蒙乞敕各该有司或遣行人等官以礼聘召。督促赴阙。置之股肱喉舌之任必有兴治致化之功。裨益　圣政。聿隆太平。所谓任老成为腹心。以养平和之福者是也。
　　二曰广言路。夫治道之隆替。系言路之通塞。故曰兴王赏谏臣未有忠谏不用而能善治者也。臣切见给事中如王元凯张原明御史如周广高公韶主事如戴冠黄体行韩邦靖李中编修如王思之数臣者素负忠义。兼有才识。往者皆以言事罢谪。或自请谢未蒙收录。非所以作忠谏之气。开敢言之路也。如蒙乞敕吏部通查前此言事谪去之臣。有如前数臣者。一体起取赴部。复其言官。或别加擢任。则忠良效用。谠言日闻。所以通治道而求谏者。不越此矣。
　　三曰重本兵。夫兵部者本兵之寄。即近古枢密院之任。考之有宋韩琦范仲淹皆一时名臣也。先除陜西四路招讨经畧使。后乃并授枢密副使。当时议者谓宜一处乎内。一处乎外。葢以二人久在军中。备详本末。内外迭处。足应机宜。方今边境多事。本兵之寄不可不重其选也。乃若宣府之警提督大任至委之于集郎丁凤。非以在其位而不得不任之耶。葢平日轻授之过也。其后卒任彭泽。近者甘肃事情紧急。朝廷简任亦推彭泽一人耳。夫以泽之忠义智勇所向有功。用之诚当矣。不知用以继彭泽者果谁欤。书曰克知三有宅心。灼见三有俊心。宅谓在位者。俊谓预养以待用。然则今日欲预选以待之者。无他。惟于。各边巡抚重臣。皆精择其人而任之。必久。俟其备御之有成功。然后以次授之本兵。如此。则外而巡抚既得其人。内而本兵亦皆得其人。可以协机宜。可以备遣委矣。如蒙乞下廷议今后会推各边巡抚之任。务在得人。以为他日本兵之地。而其本兵之寄。必于边□者是授。此则重本兵之道也。
　　四曰严边防。夫边兵之设、所以防御虏寇、诗曰岂不日戒玁狁孔棘是也、今朝廷久留边兵演习禁中。坐食京师。示虚关塞。近者宣府之警。虏众数万。而守御者不满万人。长驱深入。无足怪也。及照各关守臣类皆役占。士卒或收纳月钱以致关门无结草之御。堡砦鲜谁何之人。如蒙乞将原留边兵遣还本镇。以时操备。仍敕各边抚按官员清查役占等弊严加禁革。庶行伍整肃而边防益严矣
　　五曰理财用。夫财者为国之命。而万事之本。财用不足。国之大患。今日所忧不在此邪。师旅一兴。则馈饷告急矣。往往大司徒有开例入监之请。然亦大不得巳而出策之下者也。盍亦反其本邪。昔人谓冗不去不可为国。今日之冗臣不能以悉数。姑以耳目之所及者言之。若南京各省府不急之织造。锦衣卫冒功带俸无限之滥员、两京各监局买闲之工匠。凡以靡天下之财耗。太仓之粟者。视　祖宗之时不知凡几倍矣。如之何而能使财用之不竭邪。如蒙乞敕户工二部检寻　祖宗以来并近年会计经费簿籍逐一比附见今支费有如前项浮冗尽行奏革或量为裁省庶粟多财余国用不乏矣。夫此五者皆有关于今日之大政不可以为缓而忽之者也、故曰急务、虽然臣以是数言冒干　天听非以苟且塞责也。实区区忠爱之心将以图报称于万一也、倘蒙　陛下留神采纳而见之施行有如近者开纳在廷诸臣之所言则臣幸甚、天下万世幸甚。臣无任激切愿望之至、
　　急除奸恶以安宗社以谢天下人心疏
　　伉直忠爱之至武宗朝谏官未见其比
　　臣窃观自古国家信用奸邛、未有不所祸者、葢其始也。媚君以徼宠。其终也。挟君以自恣。必致危人宗社。而后巳。载诸史册可具考也。切照都督朱彬本以枭雄之资。兼怀憸邪之念。自缘进用以后。专事从谀导非。或游衍驰驱。或声色货利。凡可以蛊惑　圣心者。无所不至。由是近年间　陛下圣德。为彬所累者多矣。况复怙宠恃恩。愈肆无忌。乃于去年又导　陛下幸南海子。再幸功德寺。又再幸昌平等处。地以渐久。游乐无节。轻亵至尊。流闻四方。惊骇人听。臣即欲指名论奏犹恐传言未真。且犹冀彬改心易虑。自为善后之图。诚不意彬自知罪盈恶积。公议难容。乃欲挟　陛下自庇。故又导　圣驾出居庸关。又无大臣一人保护。置　陛下孑然独处于沙漠。苦寒之地者。殆将半载。险哉。彬之用心。诚有不可知也。且彬武夫其于前代若汉高白登之事。或有未知。至于我朝　英庙土木之变。则固习闻之矣。何故乃导　圣驾。既临宣府。又过大同。以致引惹虏贼。深入应州等处。与之交战。六日六夜。使当时各镇之兵未集。狂虏之众沓来。几何不蹈往辙哉。然昔王振之挟　英庙。犹以胡虏犯边。率师亲征。今彬之挟　陛下。不知何所为哉。是振以御寇彬以诱寇彬之罪。又浮于振也。且　圣驾在外数月。万几丛委。两宫违养。庙享不亲。四方灾异迭见。远近盗贼蜂起。中外臣民疑惧。向非皇天眷命之有归。朝廷法度之具在。　宗庙社稷。亦岌岌乎危哉。是彬也不独　陛下之罪人。实　宗庙社稷之罪人。且彬在一日。则为　宗庙社稷一日之忧。故议者皆曰容一朱彬。国之安危未可知也。臣窃又料彬无以自解必将肆为巧言以为行止皆出　陛下欺罔　圣听夫　陛下临御。巳十有三年于兹。何前此未闻他幸。自彬用事。而乃轻出不常如是耶。在　陛下左右之臣。亦多矣何以皆不及从独彬为之先导耶正使实如彬言又独不可谏止之耶故自彬言之以为赤心事　陛下。自臣观之。实未免包藏祸心尔。彬之罪固有不可得而逃矣。　陛下于此宜亦不欲复庇之矣。臣叨荷国恩。养育成材。备员言官。当此权奸稔恶之秋。正委身图报之日。如缄口自默。徒切浩叹。祸乱巳成。噬脐何及。臣之罪则又浮于彬矣故不得不极力痛切。为　陛下言之。且尝伏读　祖训有曰历代多因姑息。以致奸人惑侮。当未知之初。一槩委用。既识其奸。退亦何难。慎勿姑息。大哉皇言。所以为万世圣子神孙告者明切矣。伏乞　陛下仰承祖训。俯纳刍言。急敕锦衣卫将朱彬拏送法司按鞠其罪。从重处治。以雪神人之愤。以为奸恶之戒。仍乞陛下自今伊始端居九重。亲理万几。无事轻出。以重过举。则　宗社幸甚。天下幸甚。
　　方简肃公奏疏（疏　序）
　　方良永
　　疏　序
　　劾朱宁疏
　　赠郡丞林以贤之官安庆序
　　劾朱宁疏【紏劾近侍】
　　浙江等处承宣布政使司左布政臣方良永、谨奏为还民财以消民怨事。以一外吏能进此谠言朝臣见之能不含愧臣待罪承宣、自惭无补、偶有所激、不忍缄默、固知事涉权贵、言出祸随、然窃计脂韦之罪、重于强聒而一身之患害、轻于万姓之荼毒、故敢昧死为　陛下言之、　陛下亦知民者邦之本、财者民之心乎、又知国家财赋尽出东南。浙居其半乎。故爱国必爱民。爱民必惜财。而浙之民之财。尤当爱以惜也。　陛下聪明天纵、岂不知此、若日我有大臣可付托也、我有亲臣、可倚任也、我罔敢知、固有知之者矣、臣则以为　陛下有大臣而不能用、有亲臣而不肯为用。虽谓之无臣可也。　陛下环视左右。最亲且信。与国同休戚者谁耶。臣以为莫如朱宁、宁也出自贱氓、甘为民养　陛下一旦假以义子之宠、跻诸公侯之列、势倾中外、富拟封君、其亲之也至矣、为宁者粉身碎骨、以图报称、尚不能万分之一、乃忍攫取陛下之民财、戕贼　陛下之邦本、以自速其不臣之罪、无是理也、无而有之、其愚耶、病狂耶、不然欺也、　陛下俯听臣言、即甚爱宁、必大怒也、臣于正德九年十月初十日到任、即闻朱宁鬻钞害人、心甚恶之、无何旧镇守太监刘璟语臣及三司曰、宁堂钞价意欲倍增何如、臣茫无以对、细询之、先是分发十一府每钞一块、易银二两、钞之不行久矣以此易银是白取民间财物也传报朱宁怪其太轻、故欲增至四两、次日复语如初、臣坚持不可、璟离席立誓曰、以内臣而畏宁如此权势所在无常轻重也我受朝廷厚恩。朝廷为我立感惠祠。我岂不知此事贻害朝廷百姓哉。顾势不得不为耳。我即不为。他人必为百姓依然受害。而我之祸立至矣。言与泪俱于邑不能自禁又次日、复语如初、竟增至三两、计钞一万一千九百九十六块、该银三万五千九百九十八两、臣退而思之、有官守者、不得其职则去、心虽愤激、力不能捄、亦失职也、乃自劾求去、逭此尸素、继闻新有禁例。势豪鬻钞害人者必罪。臣窃喜此事徐当中止。故栖栖不去以待其变。今既数月矣。例格不行、而有司征解急于星火、或缘为奸。倍而又倍。椎肤剥髓。民不堪命。天门万里。相与赴愬于监司、监司欲言而未果发、民亦吞声而不敢言、输解之吏、络绎于途矣新镇守太监王堂、知民怨且作、亦蹙然不安、如此称谓亦非体式乃出巽辞、谓宁堂好人、初不知鬻钞之难如许、苟豫知之、必不为也、今业巳为之、可以巳完二万四千两截解、少慰其意前头太监既为之敛、我不得不为之解、二臣所称宁堂指朱宁也其势焰之熏灼可知矣。臣反复思之、方今四方群盗甫息、疮痍未瘳、边塞多虞、馈饷或不时继、浙东西诸郡自冬徂春、雨雹为灾、蚕麦不利、待哺之民、嗷嗷千里、此何时也、大司徒不能为　陛下画万年长策。以去京师之冗食。乃遣官四出。坐索数十年之逋税。亦缌功之察也。然岂得巳哉。冗食不可去而奇祸随之矣臣故曰　陛下有大臣而不能用此犹可诿也。刘璟王堂皆　陛下腹心之臣。其在浙也。皆有爱民之誉。宜其却此无名横敛。于谈笑间直易易耳。而二臣者徒能涕泣蹙额。付之无可奈何。一则曰不得不为。一则曰不得不解。是亦岂得己哉横敛不可却而隐祸中之矣。事势若此。苟犹隐忍不为陛下言。则巳敛之财。必入未宁之手。而民心伤矣。心伤则本伤。本伤则枝干凋瘁。根柢噘拔。　陛下其能晏然于上乎。是孰为孰使之哉。　陛下之义子亦　陛下之亲臣也　陛下反思及此。能不寒心。臣独怪朱宁之忍于负　陛下也。今人有一饭之恩必报、　陛下之待朱宁、岂一饭比哉、不图报则亦巳矣、反取陛下之邦本而动摇之、畧不顾惜、此臣之所未喻也故迹其所为、即以义子责之在子为不孝在臣为不忠在法则必诛而无赦者也。臣所谓　陛下有亲臣而不为用者非耶。然臣惟朱宁席宠以来。　陛下之锡予无算。四方之馈遗不赀。箧笥之中必不少此、又不病狂丧心、何忍为负恩之贼犯此必诛之刑、又开一路使宁得有所诿卸以结鬻钞之局也意必真愚而为人所使。未可知也。伏乞　陛下割偏私之爱、奋独断之勇、廷诘朱宁以鬻钞害民之故、如果愚不解事、误听人言、而请罪祈恩之不暇、则削夺官爵、薄示惩戒、根究主使之人、坐以重罪可也、如其饰非护短、不肯服辜、是敢于欺罔也、是不有　陛下也、　陛下又何取而必欲子之乎、下之诏狱、明正典刑、以昭示天下、为臣子悖逆之戒可也、斯二者惟　陛下明察而果行之仍乞急敕都察院、行巡按浙江监察御史、会同镇守三司等官、将巳敛钞价、尽给还民、未敛之数、随即停止、并查究奸吏影射多科侵克之弊、悉寘诸法、则民怨未甚、犹可慰解、邦本未摇、犹可培植、　陛下诚如是、臣死且甘心、其它利害、固不遑恤也、　陛下如以臣言为不然、置之不问、日复一日尾大不掉、将必蚕食天下、肆无厌之求、出于寻常所不料者、　陛下于是时也、悔之晚矣、
　　赠郡丞林以贤之官安庆序【安庆城守】
　　林石渠子以贤初授郡丞也、得江西之瑞、有治绩、绩又最于治盗、未几以忧去、服阕改丞安庆、安庆于古为皖为舒犹荒服、于今为畿内。则大郡也、以以贤、俾佐守以理、人与地无兼得耶、以贤取道归扫松楸既来别予、请所以为安庆、予应之曰。逆瑾擅命。渔猎郡邑、贪黠吏盗府库以媚之。不足又因以渔猎其民。网罟所施鹰犬所至。富商巨室。无遗者。瑾悦而巳之囊亦溢则洋洋焉坐待徙秩。谁复为世道计。加以兵荒荐至。官廪无终岁之储。数年来铢蓄寸累。不能复其旧之什一。财之匮未有甚于此时者也为政者急所先。不此之务。而簿领之役役。即使精明炫赫。亦无裨于缓急。况本之不端。则所谓铢蓄寸累者。入私室耳。为身谋耳。民且不信、民之不信以在民上、吾未见其能丞也以贤避席曰、禄也不敏向尝领是以治瑞而瑞治、安庆当江海之冲。非瑞比。其后宁籓之兵困于安庆则此郡信为重地去留都不能千里固襟喉也万一盗起仓卒。南北受敌。势必棘。恐未可以瑞治。治愿有加也。曰地有僻要。治有难易。治之道一也。兵不足募可足。士不勇信赏可勇。是果可以口舌文告为哉。抑非独藏富于官。安庆绪之军围睢阳也。是时江西事微有端绪耶何言之深长也使城中皆有储积必不至以茶纸鼠雀代食爱妾可生城可恃以无恐然覩巡远之捐所爱如所憎。而民亦信之弗去。是岂琐尾者能办哉。城守具备为河北二十四郡之光。颜平原可法也。夫以子之才、当子之年、又值此晏然无事之时、其必有无巳。安庆自有故事亦存乎其人耳以贤再拜而去、
　　皇明经世文编卷之一百四十五终
　　皇明经世文编卷之一百四十六
　　华亭陈子龙卧子　徐孚远闇公　宋征璧尚木　周立勋勒卣选辑
　　宋征舆辕文参
　　周恭肃集（疏　书）
　　周用
　　疏
　　盐法疏
　　埋河事宜疏
　　盐法疏【两浙塩法】
　　条议淮塩者多条议浙塩者少存之
　　照得苏州府所属太仓州崇明昆山常熟等县南连松江府浙江海盐一带近海沿海居民专一兴贩私盐太仓又当江海之交。尤易招集流亡。越境私贩淮盐侵占浙西行盐地方。以致松江分司虗设、衙门日就倒塌但存荒基、私盐既行、徒党日众、卒难解散、盗贼随起、若先年施天泰、近日王班头等、始则图利贩盐、继而结党行刼、又至出海通番、往往争利、互相雠杀、虽旋加剿除、祸根终在原其所自、实由聚众贩盐失今不为之处、将来地方之患未巳、处之之法、惟在浙西盐货流通余盐皆有下落使盐徒解散方为有益缘照各盐场俱有盐课定额。除浙江嘉兴分司外、松江分司盐场、俱系松江府所属华亭上海二县地方、华亭县有浦东袁浦青村青浦共四场、上海县有天赐下砂并下砂二场下砂三场亦四场、共计八场内除青沛天赐二场坍海外、实该六场、大约每年额课、每一大引。与每小引。二引折一大引。各四百觔、共该五万五千四百五十五引九十八觔零、每引折银六钱每年解部课银一万五千一百四十六两七钱二分七厘二毫七丝二忽五微、其转解运司本色折银一万五千四百二十六两一钱二分三厘七毫五丝、通共课银三万五百七十二两八钱四分一厘一丝二忽五微、内该二县水乡灶丁无征盐课银七千五百八十九两二钱一刀四厘五毫六丝二忽九微七纤五沙、俱于二县秋粮内包补、华亭县包补四千三百二十九两六钱三分六厘二毫四丝二忽九微七纤五沙。上海县三千二百五十九两五钱七分八厘三毫二丝。前项盐课。俱系灶丁出办。其自煎余盐。却不许明白变易。前项无征课银。俱系二县民户包补。其灶丁余盐。亦不许转仓用余盐既不许卖又不许买官司又不如先年给价收贮。若不私相转贩余盐将何下落。灶丁将何养活。切见凡议盐法者、皆称商盐宜通。私盐宜塞、多方设法、日新月盛、其实商盐未尝不塞、私盐未尝不通。然商盐之塞。是官府自塞。私盐之通。是官府自通。缘商盐以引目为名。利在买求夹带。及不缴退引。官司以盘掣为名。利在纵容夹带。又不追退引。所以商盐但求苟免捕获。其实渗漏影射居多。故谓商盐未尝不塞。其官司廵捕私盐。一向通同作弊。其实家至户到。俱食私盐。故谓私盐未尝不通。盐法至此。岂惟商盐不通。并商盐亦俱变为私盐。止多一方。专在处置余盐。且灶丁煎种办课。即是民户种田办粮民户办粮余米听其变易生理惟灶丁办课之外余盐郄作私盐一切有禁。况盐货实出天地自然之利。灶丁不得自食其力。人情物理实有不堪。为今地方之计、莫若将松江分司六盐场查照原额盐课银两。每场各该若干。本场灶户每户若干。又每丁若干。照依征粮排甲厺则。立为三限。修复松江分司衙门。行令浙江运司官一员前来住札。及时听令商人入场收买。责令总催仳并各灶依限将课银完纳。限内天色晴干雨湿逐日开记。另报运司查验。量为迟速。此则不论浙塩可以通之各处课银未完就于地头严禁盐货出场。中间若有先自办纳课银。停盐待价者。听从其便。但遇课银一完。随即开报运司。并廵盐衙门各场余盐。听令各灶丁自行发卖。或转卖陆路肩挑背负。并水路三板小船各人贩卖但不许挟持军器。及越过行盐地方大约每年限上半年办课下半年开禁各灶丁既知余盐许令自卖。必肯早办课银。商人既知余盐许容平买。必不营求夹带。其余一应人等。亦知余盐不禁转卖。必不冐法聚众兴贩。前项越境淮盐。无处发卖。不禁自止日前一应私贩。俱可转为商人。此法若无窒碍、亦可与嘉兴分司一体举行。其该县水乡灶丁。亦可因此招回复业。增办课银。渐补无征之数。如或盐流通。价直低贱仍听灶丁免纳折色。俱纳本色上仓。作为存积亦可渐复召商开中以实边储之法或谓私盐自来有禁。不知盐法自来亦自不同。如洪武年间煎盐工本。在官支给。随其多少。俱属官物。其后盐课。立有定额。其外余盐。亦有本场收贮。给与米麦之类。故时禁卖私盐。一是原领在官工本。一是不肯送纳本价。罪以私盐情厺犹有可据。此后煎盐工本既不如先年出于在官灶丁余盐又不如先年官为收买惟独禁卖私盐之法。未见处置。但余盐决无委弃之理。盐徒决有聚众之势。官司决难。去通纵之弊。地方决难免扰攘之患。立法之始、本以惠民足国、末流之弊、遂至争民迤夺、诚为可虑、其余盐法事宜、不能备悉、特缘关系地方生灵、辄为处置、如蒙敕下该部详议施行、则民生国计幸甚、
　　埋河事宜疏【治河】
　　臣伏覩节该钦奉　敕书内开、凡修河事宜、敕内该载不尽者、俱听尔便宜处置、臣自嘉靖二十二年四月、奉　命总理河道、伏念漕河系今日军国重务、而臣至愚至陋、误蒙　陛下不以为不肖、俾承官乏、居常懔懔、寝食靡宁、缘见凡今治河事宜、前此诸臣相继、悉心矢见画、然又莫不皆以黄河徙决不常、将来利害不能逆覩、惴惴然日惟听河之所为。则是从长之议经久之图、固有所不敢任者。近日查到山东兖州府济宁州见行文卷一件、为开垦荒田以苏民困事、又一件为效愚忠兴农功广　圣心以隆　圣化事、又一件为专责任垦荒田正民习以固国本事、俱该户部题奉钦依、转行山东布政司各府州县开垦荒田、自嘉靖八年以来、累经有行、稽诸文案、未见成功、臣窃伏惟念以为治河垦田、事实相因、水不治则田不可治、田治则水当益治事相表里、若欲为之。莫如古人所谓沟洫者尔。今欲举臣之末议。相与乘时整理、此一机会也、又当朝觐考察之年、百度维新将来任事得人、是又一机会也、敢以臣之私忧过计为　陛下陈之、臣惟古今称圣人之治水者必曰大禹、禹治水之功、莫大于河、自告厥成功、至周定王五年河徙砱砾、中间自龙门至于碣石入海。不为中国害者。盖一千七百年。然禹之治水。莫备于禹贡。则皆纪其成功也。而禹之自言。则日予决九川距四海浚畎浍距川。至孔子称禹。又曰尽力乎沟洫。夫以圣人之所为。遗于万世而不泯固宜不可名言。而禹之自言。与孔子之称之者。惟曰浚畎浍。曰尽力乎沟洫。然则历千七百年。而河不为中国害者。实大禹尽力沟洫之赐。故自禹至殷盘庚而称五迁厥邦以避河圯沟洫盖小坏伏圯犹未徙也。至周定王时而河徙。则沟洫加坏矣。徙犹未决也。至秦废井田、开阡陌、沟洫扫地矣。秦祚不延、及汉而河决酸枣、决瓠子、决则甚伏、历汉而唐而宋元。河徙河决、不可胜纪、今年治河、费若干万、明年治河费若干万、大畧塞之而已矣、沟洫之政无闻焉、自今黄河言之、每岁冬春之间、自西北演迤而来、固亦未见大害、逮乎夏秋霖潦时至、吐泄不及、震荡冲激、于斯为甚、考之前代传记、黄河徙决于夏月者、十之六七、秋月十之四五、冬月盖无几焉。此其证也。夫以数千里之黄河。挟五六月之霖潦。建瓴而下。乃仅以河南开封府兰阳县以南之涡河。与直隶徐州沛县百数里之间。拘而委之于淮。其不至于横流溃决者。实徼万一之幸也。夫今之黄河。古之黄河也。其自今陜西西宁。至山西河津。所谓积石龙门合泾渭澧汭漆沮汾沁。及伊洛瀍涧。诸名川之水。与纳每岁五六月之霖潦。古与今。亦无少异也。何独大禹则能使之安于东北之故道历千百年而不变。而后世曾不能保之于数十年之久。由前之。此其由于阡陌之坏。沟洫之不修者。较然甚明。仰惟　陛下临御以来。爱养元元。无所不至。故于乞垦荒田之疏屡蒙开允。则于今日肇修沟洫之政。以继神禹。地平天成。万世永赖之功。臣愚实有望焉。且黄河所以有徙决之变者无他。特以未入于海之时。霖潦无所容之也。沟洫之为用。说者一言以蔽之。则曰备旱潦而已。其用以备旱。潦一言以举。之则曰容水而。已故自沟洫至于海。其为容水一也。夫天下之水。莫大于河。天下有沟洫。天下皆容水之地黄河何所不容天下皆修沟洫。天下皆治水之人。黄河何所不治。水无不治则荒田何所不垦。一举而兴天下之大利平天下之大患。以是为政。又何所不可臣窃见河南府州县。密迩黄河。地方历年亲被冲决之患。民间田地。决裂破坏。不成垄亩。耕者不得种。种者不得收。徒费工力。无损饥饿。加以额办税粮。催科如故。中土之民。困于河患实不聊生。至于运河以东。山东济南东昌兖州三府州县。地方虽有汶沂洸泗等河。然与民间田地支节脉络不相贯通。每年泰山徂徕诸山。水发之时。漫为巨浸。溃决城郭。漂没卢舍。耕种失业亦与河南河患相同。或不幸而值旱暵。又并无自来修缮。陂塘渠堰。蓄水以待雨泽。遂致齐鲁之间。一望赤地。于时蝗蝻四起。草谷俱尽。东西南北横亘千里。天灾流行。往往有之。此皆沟洫不修之故也。若使沟洫既修。则岂惟山东河南。见在凋瘵之民。得以衣食生活。前日四远流移之民。孰不愿复业垦田以图饱暖。昔者招之不来。今也麾之不去。民利于此。安得不兴。臣惟善救时者在乎得其大纲。善复古者。不必拘于陈迹。臣之所谓修沟洫者。非谓自畎遂沟洫。一一如古之所谓。止是各因水势地势之相因。随其纵横曲直。但令自高而下自小而大。自近而远盈科而进不为震惊委之于海而巳矣臣又惟念远谋不可以幸致。美功不容以杂施沟洫之政。历千百年。影迹湮没。竟莫举行。究其所由。夫岂无故。孔子曰。无欲速无见小利。古今事功半途而废者。率由于此臣愚以为欲修沟洫之政、虽曰不拘陈迹。然时异势殊。变而通之。不能无所事事。今畧举其大纲。若正疆里以稽工程。若集人力以助夫役。若蠲荒粮以复流移。若专委任以责成功。若持定论以察羣议。其诸条目。未敢覼缕。议定之后。循其次第。毋以欲速而辄更张。母因小利而生沮挠。及今黄河南行。雨旸时若。又适遭遇　诏令。开垦荒田至再至三。机会可乘之时。始于河南山东。次及直隶远年。近日黄河徙决地方。自日而月。自月而岁自州县达之司府。自腹里达之边方。在下有臣工相与恊力。在上赖　圣明俯赐斡旋。如无成效。臣甘伏欺罔之罪。臣蚤夜营思。以为治河裕民之计。无出于此是以不揣迂谬。昧死上闻。
　　书
　　论均粮书
  </div>
  <div class="pagination">
   <a href="皇明经世文编_page50.html">
    上一页
   </a>
   <span>
    ...
   </span>
   <a href="皇明经世文编_page46.html">
    46
   </a>
   <a href="皇明经世文编_page47.html">
    47
   </a>
   <a href="皇明经世文编_page48.html">
    48
   </a>
   <a href="皇明经世文编_page49.html">
    49
   </a>
   <a href="皇明经世文编_page50.html">
    50
   </a>
   <span class="current-page">
    51
   </span>
   <a href="皇明经世文编_page52.html">
    52
   </a>
   <a href="皇明经世文编_page53.html">
    53
   </a>
   <a href="皇明经世文编_page54.html">
    54
   </a>
   <a href="皇明经世文编_page55.html">
    55
   </a>
   <a href="皇明经世文编_page56.html">
    56
   </a>
   <span>
    ...
   </span>
   <a href="皇明经世文编_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
