<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 121 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 121 页/共 287 页</h1>
    <div class="content">张海珊

吾里北枕太湖南则诸漾环绕苇茭丛杂水道错互素为逋逃之薮而西北四安广德长兴诸山绵数百里每当天下多故则饥民啸聚尤易藏奸如明季赤张三等沿湖被害尤剧　国家承平日久意外之事似非所虑然民贫赋重十室九空旱涝至石米五两穷山密箐保无啸聚之事况苏湖内虽空匮外似饶裕吾里又两郡分界人稠集甲于东西溇港尤盗贼所觊觎也豫备不虞古之善政有志之士政当讲求捍御以分郡县大夫之忧以造乡里之福如以为出位之思非我敢闻　一御盗之法莫如保甲近日　朝廷颁行十家牌用阳明先生南赣之法其法每家各置一牌备写门户籍贯及丁中多寡之数有无居住暂宿之人揭于各家门首仍编十家为一牌开列各户姓名日轮一家沿门按牌审察动静但有面目生疏之人踪迹可疑之事即行报官究理当时如揭阳县于编写外兼加义勇之名阳明虽以为生事扰众然他日又有建楼击鼓之谕谓各随才力为之不在牌列之内且云此法一行则不待调发畜养而家家皆兵人人皆兵诚有如所云寓兵法于保甲中也无如十家牌法虽经官司申饬而上下仍以虚文了事今亦不必别求捍御即遵此法而意为变通可也　一吾里桑麻被野村径百歧苟守备一严则寇盗无所措足法宜家各置一钲一家闻警十家齐起倘有不行救应同族族长责之异姓牌长责之且以粟米布帛为罚再于水陆塘桥去处树栅为守日轮三人看护每村各划地段用更夫二名晓夜视皆于十家中轮值用私钱雇者听　一私习器械律有明禁然荆公保甲法置弓箭习技勇且使番上训练近日楚蜀教匪之乱乡勇但习弓刀则有事讲武　朝廷未尝概禁即使置备良难而锄耰棘矜铦于戟制梃以挞秦楚者有矣况寇盗之乌合者乎　一寇盗之来拒之岸则难为功拒之湖则易为力翠微北征录所载禁涉法不一曲铁为曳之以索谓之聚钩则所触无不伤直铁为针透之于木谓之涉针则所过无不创编竹为索纽篾为刺谓之水毛猬以锥涉者之肌肤断木为轴钉铁为锥谓之水蒺藜以刺水兵之胫股以上四法宜于浅滩若中湖深之处则系索网以绊其棹立刀口木曲膝锥以凿其舟贼安能登吾岸哉然使贼不能来我亦不能出非计也宜于聚钩涉针所不施之处插柳条编渔沪暗记其曲折往复之路庶于出入有便

一守御之器莫良于火顾鎗非民间所有制造尤艰茅氏止生志中载有竹将军一器似尤便用用竹圆厚者长四尺许将圆凿通其节止留头节作底节后留一尺四五寸用一木柄柄头照竹节凹凸之形直抵竹节处周围用四肥钉犬牙样钉之以苎作辫或三比绳自柄至口紧紧缚固傍节底光置润黄泥二寸以一分厚彀筒大铁钱一个泥上傍钱上开一药线眼先将双药线引入四五寸直透上为妙方入药一觔看竹之大小增减已入药用木杆轻轻筑实少用纸团或干土实之又将一分厚彀筒口大铁钱一个钻眼如莲房式置药上方以彀筒口大圆石弹一个置钱上或再加碎生铁小铅子于钱上更妙外以粗柴径寸二根长三尺许缚加权架之此器之妙费廉工省且随地刻时可造身轻可负及远一中若得数百具便不患外寇矣又志中所载粪罐法白云神水法水箭法弩箭药法似皆省便可用以方杂不录　一兵法以坚忍为上孙子曰以治待乱以静待哗此治心者也太公曰事莫大于必克重莫大于元默东吴朱伺善战或问之曰两敌共对惟当忍之彼不能忍我能忍是以胜耳朱子曰只就腔子里呼吸间便可以弱为强变怯为勇今如岁首讹言一夫夜呼而奔窜者数十里则不能忍之故也倘有寇盗如入无人之境矣知室家田庐皆在于此去此将奚之乎我能往寇亦能往平时宜常以此意为乡人解说则临时庶不至仓皇　一一乡之中有一等强梁不逞之徒承平时为民有事时即为乱首然亦未尝无用也宜结之以恩处之以诚待之以大度制之以严威勿拘拘小节当其得用或反胜于善良使贪使诈有何不可　一吾里室鲜藏即殷户亦无数百石之蓄户三千计口不下万余通计老幼以人日八合约之当日食米八十石除殷户自给外皆于平望枫桥等处采买倘诸处闭籴道路疏虞终有流离之患遑言保障故积谷之策平时不可不讲惟此一最为难处绸缪未雨所望于有力之仁人君子

　　严饬讳盗累民疏　　　　　
李之芳

窃惟近来盗贼日多皆由讳盗讳盗日多皆由民间不敢报盗何者民间报强盗官必曰窃盗民间报强盗杀人官必曰杀奸杀以强盗杀人则官有缉贼处分盗与雠杀奸杀则官无缉贼处分故也于是民报盗而官不缉盗反行拷民至有拶逼失主幼女勒供其兄自杀父如夏县署印官张屺等事者奇异惨控告无门此其不敢报盗者一也即地方官差捕缉贼矣而积捕不肯迹盗贼反以抑勒失主先索酒食次讲差规不餍不休以致上下比较往来解审杖钱路费一切取办于失主小民身家能有几何强盗搜括于前兵捕剥削于后资财产业倍加凋零如武邑县失主李进才被解役刘自玉等逼要盘费情急殴毙二命甘心抵偿则是被盗时幸而不死报盗后反不乐生此其不敢报盗者二也强盗大案势必三推六问失主处处随审弃业抛家一日盗案未结一日不得释放且解到之处问官有未必即审累月经年奔驰守候累死途中者有之淹毙旅店者有之则是强盗未正典刑失主先登鬼箓此其不敢报盗者三也念民间被盗已为极苦乃地方官不能为民靖盗反咎民以被盗累官虽明知其苦毫无体恤以致各处地方失主纷纭有一起盗案在审缉之际即有一起失主在汤火之中臣乞　　部确议通行直省督抚严加禁饬以后民间被盗止许据报缉贼不许事外生情故勘失主捕役承缉止许访真贼不许需索食费扰害失主即获盗究审亦止失主本地认赃不许逐处随审拖累无休违者该督抚立加参处以为庇盗殃民之戒自此被盗之家稍得安生应报之盗宁甘容忍则讳盗者自少而获盗者必多矣

　　保甲三论　　　　　
黄六鸿

夫保甲之安扰视乎其法保甲之兴废视乎其人法之不善有扰而无安人之不得名存而实亡谓保甲之无益于民也固宜惟夫十家之奸宄盗逃惟甲长是稽百家之奸宄盗逃惟保正是问一乡之奸宄盗逃惟保长是综苟非其人则十家之众不服其稽百家之十甲长不服其问一乡之保正不服其综则虽奸宄盗逃日纵横于十家百家一乡之间宁复有所忌惮邪故欲保甲之实行有效非保甲长等之得其人未见其可也所谓保长者邑分四乡乡立一长谓之保长不曰乡而曰保者以乡别有长所以管摄钱谷诸事而保长乃专司盗逃奸宄不与乎其它者也旧例即以乡长而兼保事其责任不端而才非所用乡长取乎年高有德而素行服人者充之保长取乎年力精健才猷迈众者充之故所用不同而责任亦异未可兼理也所谓保正者以之统率十甲长并甲中伍壮亦必择其才力精健才智过人者充之至于十家长旧例即以第十一家为甲长或十家轮充夫甲长之设为稽查十家之盗逃奸宄非以备数而已若端主之家轮充之众类多愚顽老疾鳏寡贫窭之人将责之抱十家之牌朝稽而夕诘邪故必于十一家之内择其殷实老成有子弟者充之非有故不更殷实老成则廉隅自饬挥指听从有子弟则助理有人勿致误事而甲务可举矣其选择之法先择保长而保正十家长须于编甲之后始可遴选宜先出选举保长告示而晓以辖统保正稽查盗逃奸宄之端司并待以破格优异之殊礼各给钤记凡有公务许得印封申送使人知责有所端即可免里递奔走琐屑之烦礼有所加自不同约地奴隶呵辱之贱而有品自重有才欲试者亦踊跃而乐于从事矣至于编保之事俱保长端任而城厢约地及镇集村长庄头各为兼理焉其大镇集大庄等长亦必择殷实才能者为之仍本镇人民公举其礼遇较保长少杀不行庭参于檐前叩首而仍给以花红优免票鼓乐导中门出其小庄头不及百家者虽亦本庄公举必俟任事有功之日方行奖异而先无所加礼焉礼别以杀而愈崇恩施以功而益劝也保甲既编而后择十家之长百家之保正其保正选择之初保长协同镇长庄头严加选举年力精健才智过人者报县俟亲验而用之其见礼与花红优免鼓乐导出与村镇长同保正为保长分任而镇村诸长亦与保正之责相表里俾之协举共事彼自不肯容匪劣而自贻误矣

村镇之有墙濠犹州邑之有城池也所以防盗寇而固守御甚未可少也然愚民狃于耽逸惮于烦劳往往防御不设卒致见侮于暴客株累于逋逃而后悔之无及故乡镇村庄建栅筑濠之举不可不亟讲也其法各乡之镇宜设一镇长集宜设一集长村宜设一长庄宜设一庄头必公同保举其老成服众者为之其功罪之赏罚无少异焉其镇集庄无论大小一切建立栅门筑浚墙濠以及拨派瞭哨更等事皆本镇集长庄头端司而保正为之兼理以保正主于分号召难一未若镇集长等统于合呼应更灵也其建栅之法如北方镇集各庄大街皆有牛车出入南方通衢镇市亦有舆往来其门务高大其安立门楼瞭台视村镇之方长斜窄大小以为多寡总要四远俱见其门楼外周遭留空道可以通行外设耳垣可以护身俱须建造坚固其挑濠之法先相地势宜于高处四望本何方地势稍高非浮土所积者是其龙脉其两边稍低处即为宅地界水其水流聚之处即其宅基正向其濠宜上阔下狭上使人不能踰跃下狭使人不能藏走故也濠中水要通流不可薪土壅积通流则濠身不致浸渍壅积则日久渐高人思掘墙取径矣濠内所起之土便可筑墙墙宜厚不宜薄高一丈基宽五尺由渐而缩至顶宽三尺建角楼瞭台之处尤须帮筑土台构楼其上以便出楼守御其设门之处亦不留实道宜造吊桥有事则拽桥闭门甚为严谨夫楼栅墙濠之设总期规画得宜工力不惜方可坚固长久如晋中太原汾州等府大家巨族崇墉峻楼俨如都邑何尝迫于功令驱之刑罚而为之哉相率自资防御而谋之不遗余力耳则夫凡有室家之计者安可不取效于太汾之民乎　予辑保甲章程十八条皆保甲中之所必讲者其首要在理得其人得其人而事无不举矣其次在于功罪明赏罚信罪明赏信而人无不乐用矣戢盗逃所以安民勤劝导所以厚俗则奖善举恶乌容已也凡人之恒情莫不勤始而倦终严先而懈后必自始至终无有怠形由先及后不闻需扰则庶几其能久乎至于赌博娼妓清界救火若于保甲无涉然奸可藏而奸不能诘界可紊而界则累人火不御而火能耗物何一非损吾百姓之事邪鸿故并归于保甲而为司牧者惓惓致意焉然说者以北方地广人稀东南地狭人稠谓保甲可行于北方而不可行于东南夫保甲按户编甲按村编保初无论于地之广狭也若谓地狭人稠则地非窵远愈觉近而易稽人匪零星益觉多而易守又何东南之不可行乎然鸿尝观北方州县多无城郭有亦间多土筑斯岂庄畏盗而州邑独不畏贼邪北方之土善烧砖多窳裂无用故惟筑不砌耳东南土皆胶固无地不且庄之外每多池沼若于空隙实以砖垣较之北方碛濠墙不更坚久乎意谓东南之不可行者其弊有二东南赋税烦重州县急于期会簿书一切地方利弊俱不暇计以故盗逃罹参罚亦付之无可如何此因循之獘一东南巨族大家冠相望州县每有兴举凡不便于绅士者辄倡为议论格而不行此畏阻之弊二有此二獘保甲虽善安有施设之日是非才长识胆理剧裕如锐志力行毅然不挠者未可遽语于斯也鸿更欲渔舟埠船一例编保使居民行旅共相安于高枕而无虞或亦留心政事者之乐闻乎

　　论保甲事例书　　　　　
张惠言

日昨承谕令拟定十家牌式务令简而易行不简不易民莫之与此诚立政立事之大纲也然谓无须监督册报但使十家保受而已区区之心有未谕反复思之诚见其未然惠言闻古圣王之治天下至至悉其举一事至周至密故其民从之如日用饮食之不可废何者受其利而远其害也由此言之其下之奉之也简其在上有繁焉者矣其事之行之也易其发虑有难焉者矣故君子立一事兴一教必有数十百年之计贵其后世可守也王文成十家牌法所以不监督册报者以其时强寇在迩各有戒心其势固不上监督册报也今以无事之时为迂远之备愚夫见迩岂肯尽心且今州县岁岁所行门牌户册即是文成遗法其牌册固以十家为联但少挨查一牌耳然今日之门牌何曾有稽查之用今增此一牌不过以保长之责分之里其稽查与否不识与门牌何以异此知其无益者一也窝藏奸匪里不首律有明科然娼贼窝家处处而有邻里为株累者亦不少然未尝问者发之而不胜则立受其祸发之而幸胜则徐受其害故隐忍而不问也今徒以一牌之文编连晓喻欲其检察无隐固已甚难即使检察得实告之官则干涉公庭为累不少告之保长则保长未必不徇庇告之本乡绅士则彼不任其责谁肯力为主持然则莫能以他日不可必之连坐而博目前不可解之深怨也决矣此知其无益者二也如其乡里无事此牌实为具文有之可也无之亦可也不幸一日有事仓卒之间依牌集众十家之中肯同力乎其视绅士十家之一而已无督率之素能听其指挥号召乎然则有此牌与无此牌相去几何此知其无益者三也

非特无益而已又有不可者七将定十家门牌必造户清册现在各乡保长已议照田起派矣至于十家门牌又必逐月领给上司既有来文州县必须月报州县既行编审书吏必责缴牌是月有所费岁有所糜无册报之实而有册报之费其不可一也编审一定牌头之名注在县册嗣后十家倘有官事保长必株连牌头贫民既苦追呼富户且将破产是牌头无故而为官身谁不畏惧避乡正甲长之累而不顾牌头之祸其不可二也牌文每月缴县无副册相检脱有事故发册检查吏胥舞文可以销毁抽改其不可三也事既造端而经制不定他日有喜事之官更为条例勒压奉行即有不便无从公议其不可四也或遇贪暴之吏因事造端月责结册日责循环民间既未有章程胥役纵横听其需索事无统计谁则支之是无监督册报之费更甚于监督册报其不可五也方今官吏愦愦惟利私是骛民生之计视若越人之肥瘠先生为乡里奋身创此良举幸而抚军廉正主持于上又幸而郡县之长皆臂指相使缙绅之族皆同心俯首相与协力于下及今之时不图久便之计异日者长吏非其人州县更相猾当此之时而事势奔骇先生虽欲出死力为乡里捍卫岂可得哉其不可六也故曰发之易收之难靡不有初鲜克有终先生既已发之矣不自我定其事他日不善事者败之众怨之口将以先生为实其不可者七也负此七不可以行三无益此岂先生与抚军绸缪民政之意哉愚以为当今之务其要有二一在蠲本户之费一在杜滋扰之源苟此二者得矣虽监督册报不为繁且难也苟不得虽不监督册报不可一日以行劝课富室使出财于公主者掌之领牌报册之费则以此给遇官事供亿之费则以此给有所禀报舟车饮食之费则以此给在牌之家惟责其检察无隐而不使出一钱向之门牌钱皆可除免其有廉得奸宄者又取于公以赏之则民知有牌之利而忘其劳矣甲长乡正之名近于为官役不若乡设一局以绅衿一人总理士夫数人辅之谓之董事牌头无常人轮日充当谓之值牌如此则牌头之名不达于官董事民间所自举不为官役又皆绅士可以接见官府胥吏虽欲扰之不可得矣直牌有总理董事为之庇可以不畏强御知追呼所不及可以不惧株连则牌户安矣直牌日日所记上之董事董事核对而录其副上之总理贮存于局而原牌报官十日一登其事无几而又有保长为之役则董事亦可以不患劳矣民间既有副册总理守之以稽察一乡有事则与公牌相检胥吏虽欲为奸不可得矣然此数事不出于上官不足以率众而为久远之例顾先生条其利害酌其便宜更咨抚军请札饬到县遵照奉行则可以必行而无弊先生之功于乡里岂一时哉风闻抚文到县本不拟奉行近因首领官有亏公帑者请于太守乞行此牌藉行填补此时各乡观望惟先生是视牌式朝出则婪泉暮入顾先生力持其事勿以为贪吏之资百姓幸甚拟抚军札饬事例

一储公费　保甲之法原为保安富户起见一切册报往来之费既不能取给公帑若按户科派即贫民不能不受其累地方官宜劝各乡殷实富户捐赀输公即于本乡设局存贮公议一人司其出入会计以备领牌报册及修理寨栅公事车马之费其有赏给亦出于此收贮开销皆听本乡经营地方官一切不问

一专责成　旧例有乡正甲长牌头次第检统然牌头即十家之一责以领率势有不能甲长按牌立人所用既多转或贤愚不等今或大乡镇立公局局立总理一人以本乡绅衿素为人所敬服者为之酌其地之远近立董事数人以本乡有才德能办事者为之皆听本乡公同议举地方官不得差派又不得以保长充当小坊但立董事一人附于大乡镇公局十家共为一牌不论牌尾每一家轮值稽查五日更换谓之值牌每日日将入直牌持本日县印牌文亲赴各家稽察有无事故或有外出远归或有亲戚远歇一一填注牌中各名下十日会送各董事各董事各领每月副册一本每十日直牌送致牌文逐一察核填注副册每月初三日汇齐一月正牌副册送至公局理亲自检察初五日令保长送县正牌存案副册钤印发贮本局以备考对毋许遗失凡十家中有不孝不弟酗酒打降窝娼窝赌淫邪偷盗者同牌之家告知董事理理董事先行劝戒果不可化诲即令保长报县究治如同牌知情不举事发之日十家同罪如有来历不明之人来往住宿直牌之人必须盘诘苟系可疑即告知董事理董事详加察验果系奸匪告总理令保长保县究办如直牌漫不经心以致容藏匪类事发之日与窝贼之家同罪其有查出奸匪呈报得实者总理董事给赏诬告报者以其罪反坐董事随时稽察各值牌知其勤惰或有怠慢不遵约束者告之总理许即送县究处总理稽察各董事务期实心办公倘有怠玩及滋事者即公议更换并议罚条以示惩警为总理者亦不得曲徇己私各矢至公以为乡里表率理不称职许本乡赴县呈请另举

一杜扰累　保甲之意所以使民相保相受乃是百姓自顾身家自保乡里并非官为督责自来行之不善官民相违胥役滋扰往往反以病民今惟责成本乡绅士遵照条法实力举行地方官止受绅士成报时加劝导不得令差役挨查如有公事止传总理面议其董事直牌受法于总理填造户清册编审十家门牌即令总理交董事办造底册保长誊写报县不得假手吏书其底册送县钤印发贮公局以便核对毋许遗失每月需用日报牌亦听各乡公局照式印造送县钤印每月保长赴县领一月牌交与总理分给董事董事十日一给牌户领牌钤印地方官严饬胥吏毋许稽留

一谨编审　编牌以十家为常或多少参差附近合编亦不拘一务街巷邻近整齐皆由董事编派不问官民大小户一体均编理董事保长皆在其内庙寺尼庵亦与民家同例轮日值牌女户单丁不在派列客店来往人杂所关尤重除一体编牌列十家稽查其本家伙伴外另给日报牌簿每日填写所住何人何业何往务须清楚不许蒙混此簿亦与十家日报牌一例报局以凭报县副册存局连坐例并同乞丐无归易藏奸匪每乡令总理酌与公所歇宿丐甲造册查点日间任其行乞夜间必归一处歇宿如有不归歇宿即逐出乡不许容留丐甲不察有事连坐每月朔日各董事赴各家门首检月内生死出入即于门牌上改注仍于副册上注明俟岁终另造清另注门牌

　谨更　每街每巷或百家或二百家为率处处设立寨栅同栅之内合力更皆听总理董事相地分派

　　保甲示　　　　　
彭鹏

保甲行而弥盗贼缉逃人查赌博诘奸宄均力役息武断睦乡里课耕桑寓旌别无一善不备焉行之不善则民累滋甚矣如旧例朔望乡保赴县点卯守候一累也刑房按月两次取结索钱二累也四季委下乡查点供应胥役三累也领牌给牌纸张悉取诸民四累也遣役夜遇梆锣不响即以误更恐吓馈钱乃免五累也又保甲长托情更换张李六累也甚而无名杂派差役问诸庄长庄长问诸甲长甲长问诸人户籍为收头七累也今与尔八路十五乡人等约不点卯不委不取结保甲长不听情更换凡一家牌十家牌百家总牌自买纸印刷付保长亲领不费尔民一钱夜非本县亲历凡皁快人等藉称查夜许尔庄长甲长扭禀假冒者惩责得赃者重处计通邑六百庄村每夜即亲历二三十庄岁不过一庄六至怠玩易生所以每有一庄连夜连月冒雨冒雪而数至示尔不测不过欲尔等加意守望为相安无事之计现奉上宪请　　旨均编虽旗户旗庄皆当凛遵而尔民乎一切事宜载明执照门牌易知易行有益无累也

　　通饬清厘保甲檄　　　　　
张伯行

保甲之设固以稽查奸宄实以劝勉良善诚久安长治之道也如一铺之中甲有保长一甲之中户有甲长休戚何等相关稽察自难容隐奈有司奉行不力地方人等视为故事以致匪类藏祸患弗恤或游手不事生业流入贼盗或停柩不急葬埋毁于水火或生女不抚养残溺以伤生命或使婢不遣嫁久锢以干天和至于富厚之家以奢靡为豪举贫寒之户以觅食为活计富者欺贫贫者忮富一当岁凶祸乱遂生思之可为寒心且有外来之人图为鼠或身庙观或窝匿山泽恶莠恐其乱苗不可不察也为此牌仰该府州官吏照依事理立即通饬各县于每铺之中计户分为几甲公举诚悫一人以为保长于每甲十户之中又公举诚悫一人以为甲长每户照颁式各给牌一面悬于门首甲长亦照颁式给长柄牌一面立于门首饬令遵照牌文互相稽察朝夕劝勉除查获逃盗该保甲实时拘报外游手者教令勤事生业停柩者催助出殡郊原生女当存抚养长大随分字人使婢计年二十毋愆期即为遣嫁倘有不遵该保甲邻佑随时据实举报究治再每甲十户之中贫富不同或系上上上中上下之户或系中上中中中下之户或系下上下中下下之户分为九则秉公确报于门牌户名之下俱详明衣食丰歉之数以凭查夺其铺内绅衿劝令举行社仓以为小民表率各铺俱有所蓄即遇饥馑亦可恃以无恐且将铺内人等或躬行孝弟或和睦闾里或周济孤寡行善事几件或武断乡曲或包揽词讼或酗酒赌博行恶事几件一一据实填注牌内以凭劝惩如有外出者于牌内填明因何事故前往某处回日注明于某日回家倘敢抗玩容隐不据实填注立将该铺保甲一体治罪至僧寺尼庵道观务与民户一体编入甲内给牌开明尼僧道士若干人此系本都院仰体　　皇上爱民苦心宣布实政为尔民造福也毋得泛视自贻伊戚该府州县务要实心奉行造册呈送以备查考其册籍纸张书写工费各该县自为捐备不得私派铺民如有经管胥役串通保甲科敛铺民分厘者或被告发官则飞章参处役则立毙杖下慎之

　　弥盗条约　　　　　
于成龙

照得直属逃人盗贼大为民害无论军民绅士或犯窝逃或被盗家业不保甚至身命随之而地人等亦咸被其牵累今欲为尔等谋保护安全之计莫如力行保甲古人守望相助出入相扶良法美意可则可效用是因时制宜酌定条编帙成书务使家喻户晓共相劝勉以期宁谧本部院抚兹土与尔等情关休戚故不惮谆谆告戒总欲尔等各守身家非好为多事也尔等当深思而力行之所有条开列于后　一十家立为一甲务选殷实老成端正勤慎者公举为甲长报官九家咸听约束违者禀官重究　一十家各开男妇姓名年貌自祖父母及本身妻妾至子孙妇女与同居叔侄亲戚并婢仆等人口作何生理尽数开立门单交与甲长不许遗漏以便认识稽查违者重究　一九家民人互相保结内开某人作何生理平日并无窝逃蓄盗交结匪类出入旗下勾连生事游手赌饮撒泼凶恶结党刁讼起灭是非等项如有此等事犯某八家甘受连坐所结是实九家合具互结一张交付甲长以便编入甲内如蒙混具结地方官查出九家各杖三十枷号两月敢有抗违不遵入甲者重究　一九家之中平日有窝逃蓄盗交结匪类出入旗下勾连生事者八家不敢互结许本人赴官自首改过迁善咸与自新地方官另订一册开列姓名或他处旧案扳犯许将本犯悔过首词叙入以开生路或怙恶不悛地方官执法究治如力不能制者立刻申报以凭核参拏问其余游手赌饮撒泼凶恶结党刁讼起灭是非者八家不肯互结亦另订一册开列姓名不时稽查违者重究　一甲长订一甲簿凡十家之内有出外行走者即报明甲长今往某处公干甲长注入簿内回日仍报明甲长注明以便稽查或恃恶不报或诡秘不报八家查明即报甲长注簿次早报官拏究或八家通同隐讳不报甲长查出注簿报官本家与来人审明供口如来人清白任其回去本家仍以失报责二十板八家各责十五板如来人不端即差役押解原籍地方官查收注簿取收管于本处簿内批注收讫本家责四十板枷号三月八家各责三十板枷号两月违者重究　一十家之中立有甲长或不谙书写即请右识字者登记或甲长有事他往即报明九家公同注簿将簿转付甲内人收管登记甲长回日仍同九家将回转情由注簿收回如甲长家有亲客来往亦照九家例注簿违者重究　一市镇居民开店接客须订一簿每晚客寓同行几人务查问客众姓名系何处人氏来往何处或何公干生理有何弓箭什物或自备骡马或雇长将骡马毛色认明或孤客步履有无行李尽数登记簿内次早或去或住报送甲长查阅如有来历慌张语言恍惚迹可疑即密传甲长保长窥伺去向夜晚小心堤防次日勿令早行以备不虞如玩忽不记他处失事行查店家簿内未开者从重治罪

一十家之中有乡绅两榜贡监生不便与庶民同例编查但直逃盗肆害夜不安枕白昼杀几无虚日绅衿咸受荼毒历历有案该地方官酌议或乡绅立一册文武两榜各立一册贡监生员各立一册将家仆尽数开列册内迩来风俗靡有以武举而窝盗者有以武生而为盗者种种不法已经事犯似应武举贡监生互相保结武举贡监责之县官文武生责之教官如生抗不互结者教官移县转详如武举贡监抗不互结者县官申详一并查究或武举贡监生居处隔远未悉素行不便互保者另立一册如系乡店愿编为村庄保甲者听其自便此分别贵贱之法以寓弥盗安民之意法在必行违者重究　一乡村各有垣墙此弥盗安民之善制也日久剥削多有倒坏自今农隙正宜同心协力补葺坏垣修理栅栏各甲长公订一簿轮流派拨某日某人几名看守栅栏某人几名值日查夜登记簿内或遇盗警本村放鸣钟击锣大家救护如堵御不能入栅行者夜同守栅栏人等报明地方官各赏红布五尺如已入栅栏力能救护不致失事者夜守栅人等报官各赏红布一丈如当打死擒获盗贼者夜守栅人等各赏红布一疋倘先事不能知觉临时不肯救援以致贼盗入栅去财物拷伤失主者邻佑并夜守栅人等一并究治敢隐讳不报者十家以通贼论　一庄居民一甲以至数十甲若无统则呼应不灵应设一保长以统各甲或村庄止有一甲将附近村庄甲长联成一处公举一贤能保长料理地方各甲长花名交付保长保长将各甲合总报官以凭稽察凡遇有事保长闻钟锣声立刻传各一齐放保长即率所管村庄甲长一面分众各据要路堵截一面率众直赴当场救援或当杀获贼徒或要路擒拏贼徒者每名各赏银五钱甲长赏银一两保长赏银二两如保长闻村放不传者罪坐保长甲长闻保长放不传者罪坐甲长如甲长传甲内人丁不赴援者罪坐各家如当场退缩观望不前致贼逸脱者罪坐保长如分拨堵守要路放脱贼走者即未受贼贿甲长亦应治罪法在必行违者重究　一地方设立保甲长协力守御不可无器械使用查一之中须置一杆锣数面各家成丁者各备门棍一条凡遇盗警先放以便保长会众救援兼以钟锣齐击则各家奋勇争先更查甲内或有鸟鎗弓箭腰刀铁尺长鎗铁叉之家开明报官量留鸟鎗弓箭数件地方官书押镌刻于上仍给本主甲长同本主具领存案不许带别处行走如有遗失从重治罪其余尽收入官照物给价如有匿藏甲长与八家首报本家以通贼论如甲长八家未经查出被傍人首报甲长与八家连坐至于刀尺鎗叉镌本家姓名当官验明登记簿内以便稽察违者重究　一地方人民有在圈占庄内居住旗房者查明几家照例编入附近村民甲内如有抗违不服者查拘亲务获正身面取亲保结交付甲长注入簿内本身仍以抗违王法枷责不饶　一十家之内有穷苦民人不能度日者甲长报知地方官另造一册设法养济如此等民人既不敢出外行走又无地土生意甲长不报罪坐甲长甲长已报地方官任其颠连沟壑或典雇旗下苟延岁月本院访闻县官以不职纠参如能设法生理养济四季详报存案以便纪功举荐以上各务须恪遵实行不得视为具文故事误身家而干法纪保甲人等亦不得藉端滋扰自取罪戾后悔无及

　　请实行保甲疏咸丰元年七月　　　　　
监察御史宗稷辰

窃臣伏见　皇上命中外奉行保甲要政各直省奏覆者惟闽浙云南敬读　申谕谆谆所以端治本于伍版者至明且切使上官选良有司无地不得其人无人不尽其心力则此事可以必要其成不致如向来年终一奏沿为具文从此亿兆之动静不欺而守令之彰瘅易措信为致太平之基也臣自嘉庆年间蒙稚之日随任读书时臣父原任湖南知县臣宗霈正于华容零陵等县力行保甲见按户亲查接牌标对按簿考稽种种烦重而随地随时旁参互证之处极用周详华容牌册经两年余而始成抚臣广厚且通饬各仿照行之迨调任零陵行之垂成而以劳瘁没于任所迄今四十年此中肯綮臣知之甚悉念之未敢忘也兹幸逢　皇上勤施良法策励庶官之际言并进不弃刍荛伏念诸臣所陈保甲章程法已备矣而行法之曲折变通或未尽晰臣初膺台职何敢语袭雷同惟举趋庭所闻于此时行保甲有可补裨毫发者窃不自量妄为疏列十条恭呈　御览可否　敕下各疆吏稍备采择出自　圣裁

一保甲宜久任州县为之以收实效也四境之内大者数十万户小者数万户必令家至户说非数年之功不能边省地广之区尤难历设该牧令办有规模忽令调任他缺抑或因差公出数月辍功署无暇为此即本回任已觉接续多疏所以行保甲必先得贤牧令既得贤牧令便须使之久任不可轻换办成之处又择一好官接替庶几牌册皆实民隐毕呈而董戒渐摩次第可以施布然所贵乎良有司者必须耐烦耐劳有威有爱其心体贴周至惟恐费民钱粟荒民功夫使民不忍不从不敢不从于是行之有效近日州县其劣者多事观望其贤者亦惧处分钱粮命盗不已为循分而欲其一心力于保甲探善政之源非上司知人任人尽去庸劣请宽处分省乃迁调则所谓保甲者仍恐徒饰其名而莫课其实也故重牧令之久任实保甲之要端也

一保甲未能限定时日宜宽其期以致实力也他政可以勒为定限督令一律完竣独保甲有所不可曾见大吏克期办义谷义学不一年申报已齐迨去任而所办皆废可见责之太急势必人尽为欺欺饰者之整齐迅速较实行者有百倍之易上司喜其能事受欺者多转病实力缓成为无用此在通都剧邑尤坐此弊倘有覆奏言催令早完或保速成之以为式者必为草率从事未尝究心于此中甘苦者也故期限之从容乃保甲之实济也

一保甲于填写时宜加意核对以杜虚也州县于编保之初先令乡保草开各户丁口生理然后填写门牌及编联底册与循环二簿此时最须详细核对初填一失其实则此后全于虚不可不慎也至循环更换之时须看其一保一甲中往来增减有无造全在遇便抽查非持之有恒鲜克有济若该保该甲内有非常之事原许簿密呈善于办保甲者往往有匪必擒不疾而速如左辅之治巢县姚莹之治龙溪皆近人所传诵若初填任诬复查罔据虽欲稽察将不知为谁何故期保甲之有实功必饬查填之无=谬也

一保甲宜不拘时地随在稽核以致精详也州县与民相亲在城则校士讲书收词审案日接保甲中人往乡则劝农催粮勘山相验日履保甲中地逢人询其家口与其右则牌册之者可以悉更随地辨其族类与其里居则循环之伪者可以立见始而一隅为所洞察渐而四境靡弗真知由此而悍民游民非为之民时加密访不惟爬梳而剔决之革浇俗以此销乱萌亦以此故求保甲之实效尤在牧令之真心也

一保甲宜先筹经费以杜扰累也州县办理编查乡保多不知书写又未谙条必须绅士协导之书吏分任之然绅士书吏往乡同一不能枵腹其饭食与刷印纸张笔墨所费不少牧令当先筹捐此不使董事及胥役官人到门分文累及百姓则必人人信从鼓舞谓此事真卫民而不以累民可经久而不敝故责保甲之所由成必首问经费之所从出也

一保甲宜酌用委以资襄助也北省民少而壤地狭则编保较易南省民众而政务烦则编保殊难若山陬僻境一牧令之耳目可周至于冲途大缺日给不遑则势不得不借资寮以分稽察丞簿本少应办公事该道府慎选廉勤之员以助州县或择教职中通达事理年力尚强者赞之皆由牧令筹给薪水如能办有成效酌予奖励倘稍有需索不难参撤如此则不至地大者保甲转虚民众者编查失实矣故查保甲之始有时非独力所能为而考保甲之成要必得贤而共理也

一保甲宜先查巨族再编小姓以为联也各省巨室每以门牌为编氓小民所悬多不从实书写有司忽于巨室而专查散处小姓何能使之勤守望睦井里乎臣闻江右闽粤民多聚族而居其族长乡正诚得端人为之一族中匪类有所不容地方官勾摄人犯常赖其协捕是以祠谱修明之处其人民皎然难欺不特一方之民族无可假冒而一乡之良莠无可掩藏惟先劝导大户乐于遵从而后推及单门咸得稽核故欲于保甲皆真确必当视绅民无偏私也

一保甲可与坊里并稽以杜欺隐也凡民在城分坊巷在乡分都图各州县旧设鱼鳞册实与保甲法相为表里里党确知其定在则蒙混已绝于平时人民习见其定名则浮伪可杜于他日遇有偏灾歉岁小蠲大恤临时无事周详衙狐衿蠹无所施其伎俩果使保甲鱼鳞二册皆秩然可考州县乃易治矣故保甲之利一兴而坊里之弊亦尽去也

一保甲能实行而读法之典可偏举也从前各乡镇皆设申明亭教诫乡民近日亭多倾圯惟有地方官选择乡约正副宣讲　圣谕广训一事闲有奉行者臣忆嘉庆十六七年间臣父臣宗霈知华容县时于力行保甲之中即寓申明化导之意遴一乡中端正绅耆有人望者为约正副加以礼聘率之分教岁时设宴如乡饮礼量其勤而奖之三年不怠许上官给匾奖励曾详经抚臣广厚通饬各一体照行迨十八年以后续有条陈定制更为详备然至今或行或不行良以查保甲者不清则贞邪未辨而教化亦无由而兴也故臣以为悬读法之书必先核保甲之实也

一保甲能实行而兵食之足可兼寓也昔明臣王守仁南赣时创行保甲而兵尽知兵遂得痛除盗薮又明臣刘宗周奏议谓备御自保甲法始内分修练备储为四事且寓社仓法于其间皆得周官遗意今楚粤皖豫川黔之交徐苏湖之界在在有匪徒出没而患先见于广西及今于无事地方清编保甲司牧得人一面选其丁壮峙其糗守望既娴加以训练农隙调入城中合操庶使良民隐然成为劲旅不但可以备御本境兼并为方州豫养缓急可恃之材推行尽利莫善于此臣以为得保甲之道更可收团练社仓之益也

　　现饬通行保甲守助之法并请　饬部详定就地正法章程疏　　　　　
山西巡抚张之洞

窃维晋省二十年前稀有盗案非无盗也本省民情谨弱不能为盗曩年殷盛之时聚落稠密屋宇坚完游民颇少村规甚严流亡亦不容栖止匪踪更无敢窝留外来之盗既无引线又无窝家自然无从托足自同治年间设防河之军客勇数十营纷纭累年而后罢以后屡驻大枝营勇遣者不尽还乡于是晋有游勇边外七厅土地荒亡命踪自新疆用兵大军出塞入塞皆以归绥为转输屯驻之莠民萃焉于是晋有马贼自丁戌荐饥户口大墟落萧条村规稍弛贫民诱于小利渐有勾贼窝匪之事此罅一开趋之若骛于是有外来纠伙劫盗比年日益横肆光绪五年通省劫案凡四十九起六年劫案凡二十九起七年劫案凡五十七起本年十一月以前劫案凡二十九起最甚者莫如去年三月蒲县黑龙关有盗匪直入汛署劫夺获犯戕杀把总王标一案今年十月泰义县有盗匪多人白昼入城开放洋枪劫夺钱铺夺门逃逸一案解州有盗匪十三人踰城而入开放洋枪劫夺钱铺旋于五日内连劫陕豫境内拒伤弁兵一案各盗大率皆直东豫三省界上游匪平日冒充卖布卖带小贩分股入境混匿城市伺便而发直豫兵力较壮未能大逞稔知晋省兵单而民懦辗转招引踵接而来此据各盗供词与诸路采访一一相同加以今年大青山后荒旱流民南徙就食者集归绥多方弹压时虞滋事臣节次严檄通省文武防营将领讲求缉捕协力擒拿调派马步兵勇于南北路分梭惟是兵役之力仅能及于城汛要冲非集劝民间自谋守卫不可因饬通省地方官力行保甲劝谕居民联为守助约查晋俗每一为一社若一村有二三公庙则一为二三社社各有长村民悉听指挥因令即以社长为约长仿古人连置鼓之法令其鸣钟鸣锣相闻平日则自清窝匪闻警则互相救援协助兵役拦截追捕优悬赏格详定条规不令造册点名以免吏胥滋扰如将来办有成效戢匪安民其劝办有效之地方官捕获巨盗尤为出力之约长可否由臣查明奏恳　恩施酌予奖励庶可以鼓民气之积懦辅官力之不周

惟查历任抚臣奏定章程皆以南北路盗风未息迭请将就地正法章程恳免停止而查办过成案于纠伙持械抢劫凶暴众著者亦多有酌量情形即比照土匪马贼游勇办理实所以力惩奸宄俯顺舆情本年四月准刑部咨酌议就地正法章程原奏内称各省实系土匪马贼会匪游勇案情重大并形同叛逆之犯均暂准就地正法随时具奏录供咨部其余寻常盗案统限一年一律规复旧制倘实系距省窵远地方长途恐有疏虞人犯解赴该管道讯明详由督抚分别题奏等因查核所指六项既见执法之慎仍示戢暴之严极为明允惟原议语意浑括不得不再请明晰定章以资遵守盗中多有五方游匪猝然聚会纠伙多人执持刀械火枪出没各省界上拦路抢掠迭劫多次逞凶伤人公然拒捕复有窝盗招匪作分赃谓之马贼则仍系徒行谓之游勇则未着号褂谓之会匪则不肯供出会党姓名谓之土匪则非籍隶本境而其为害则较之马贼游勇会匪土匪仅止二三人者而有甚焉甚人数既多器械既利则擒获不易其乡贯既杂则追捕无踪即如目前解州盗案幸而兵役促之河干始克陆续全获若在平原必已大半窜逸而悍盗兼为窝主之姜汰荣就缚以后依然遁去归绥道温圪齐等处盗案赖有大队树军防营穷搜山后始获数名然盗首张均等向未弋获若羁禁解勘既恐难免疏虞且不在劫所行诛亦不足以照炯戒拟请嗣后晋省盗案如有执持刀械火枪者众至三人以上者纠劫三次者纠劫致伤事主者拒捕伤人者入城行劫赃数较多者窝分赃至二次者有一于此即由该州县录供通禀抚臣查核情形批饬该管道府前往提讯供证确实暂准就地正法如距该管道府较远者由省派委道府大前往提讯供证确实亦即就地正法均即随时奏咨缘此七项实与部议马贼游勇会匪土匪案情重大诸条情节相同则办法亦应一律设过事拘牵不致因噎废食俾盗风止息再复旧制如不在部议原定诸条及此七项之内者仍照例解勘其寻常盗案而距省窵远者仍照此次部章办理如此明列条目则奸暴既可知儆而州县亦不致含糊迁就上下其手与部章防滥杀重民命之意正相符合抑或遇有纠伙持械抢劫凶暴众著者暂准酌量情形即比照土匪马贼游勇一律办理无庸分别条目统俟部臣核议夫弭乱于既兆不如防患于将然以晋省近　辅临边而盗风日炽若不极力惩遏则南路为他省匪徒所垂涎皆将以晋为壑北路挽引朔漠藩部杂居尤多隐患养痈伏莽臣实惧焉谓抚良民则以熙媪宽平为治惩乱民则以刚断疾速为功地方官果能于讼狱赋敛存恺悌之心不以朴拖累使良懦困毙于无形则一省之中一年之内全活者已不下数百十人正不在稍缓此数十强暴匪徒之死而后为慎重民命也

　　通饬顺天畿东各州县编查保甲示光绪十年　　　　　
周金章

本道奉督尹宪札委督办顺天畿东团练业经通饬东路各州县遵照在案查团练与保甲相为表里保甲既就即团练亦成自来除暴安良之法莫善于此畿东各州县逼近海滨现值敌氛未靖河冻将开虽各海口防守已严无虑敌舟拦入但当风鹤讹传谁保无游勇奸民乘机发凡尔各邑绅民亟应编保甲以成团练内以保自己身家即上以慰　九重宵旰今与尔绅民约无论在城在乡除家无长丁者不计外户出一人人备一械每十户为一牌设牌首一人蓝旗一锣一灯一十牌为一甲设甲长一人白旗一锣一灯一十甲为一团设团总副总各一人红旗二锣二灯二无事则昼夜逻察严绝窝藏匪类之家有警则远近同心联为众志成城之势一处鸣锣万家接应有盗必获有匪必除如是则保甲就而团练亦成可以助官军之威可以慑敌人之而仍是为尔绅民各保身家其城乡殷实之户只须酌量捐赀在本团内添制枪械铜锣为数无几此外并不另有苛派强令为难又何惮而不为耶为此示谕尔绅民人等一体知悉自示之后果能实心实力将保甲团练迅速办成旗械一律整齐技艺各皆娴熟历久罔懈愈练愈精除由本道于阅时酌发赏犒外更当详请大宪分别赏给额匾功牌其尤为出力功绩卓著者升请从优　奏奖决不没其勤劳倘敢此推彼诿日久无成或阳奉阴违虚应故事甚或违抗官长欺压乡邻本道惟有执法从事分别惩究不姑宽须知此次团练系奉　旨举办如有违误厥咎匪轻各宜凛遵毋违特示　　附开规条于左

一团总副总甲长由地方官给谕择素行端正身家殷实者为之牌首由团总等派定开单送官备案

一城乡各团皆用千字文编列字号各从宇宙日月字编起

一团总副总用三角红旗宽七尺前书某州县某城乡某字团中大书团总或副总姓氏甲长用白旗宽阔六尺牌首蓝旗宽阔五尺书明某州县某城乡某字团第几甲第几牌某姓字样

一黑夜有警各举竹丝高灯用长竿悬挂团总副总之灯围圆五尺甲长四尺牌首三尺两面皆大书某姓字样

一各牌有缺少铜锣者由本团内较之富户捐给旗灯须费无几器械不拘何式应归各牌自然公制如富户能捐备火枪归公者分别多少记奖

一各牌内互相查察不准窝留匪类徇隐者连坐诬陷者即以所诬之罪罪之
</div>
    <div class="pagination">
<a href="皇朝经世文统编_page120.html">上一页</a><span>...</span><a href="皇朝经世文统编_page116.html">116</a><a href="皇朝经世文统编_page117.html">117</a><a href="皇朝经世文统编_page118.html">118</a><a href="皇朝经世文统编_page119.html">119</a><a href="皇朝经世文统编_page120.html">120</a><span class="current-page">121</span><a href="皇朝经世文统编_page122.html">122</a><a href="皇朝经世文统编_page123.html">123</a><a href="皇朝经世文统编_page124.html">124</a><a href="皇朝经世文统编_page125.html">125</a><a href="皇朝经世文统编_page126.html">126</a><span>...</span><a href="皇朝经世文统编_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
