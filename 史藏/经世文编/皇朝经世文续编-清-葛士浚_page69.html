<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 69 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 69 页/共 103 页</h1>
    <div class="content">第二百八十四号又一本
第二百八十五号斯拉费扬各部落风俗书一本
第二百八十六号俄罗斯方言晰解二本
第二百八十七号俄罗斯国文风记二本
第二百八十八号俄罗斯国方言丛书六本
第二百八十九号德尔日费英氏文人编五本
第二百九十号底米忒里氏诗集一本
第二百九十一号柯里噜幅氏诗集一本
第二百九十二号喀拉马星氏各家文人编九本
第二百九十三号又九本
第二百九十四号又二本
第二百九十五号又十二本
第二百九十六号又二本
第二百九十七号又十二本
第二百九十八号又四本
第二百九十九号又三本
第三百号又一本
第三百一号又一本
第三百二号又四本
第三百三号寄休致武弁传一本
第三百四号俄罗斯名家丛文十六本
第三百五号俄罗斯论一本
第三百六号俄罗斯文人百家传二本
第三百七号各种文编五本
第三百八号俄罗斯文编法选二本
第三百九号俄罗斯文编摘绎一本
第三百十号依里瓦达诗集二本
第三百十一号养幼编一本
第三百十二号养幼发解二本
第三百十三号幼学四本
第三百十四号又二本
第三百十五号幼学各种文风集六本
第三百十六号又二本
第三百十七号幼学十本
第三百十八号幼学故事四本
第三百十九号益幼全书七本
第三百二十号归入前号
第三百二十一号幼艺必读一本
第三百二十二号幼学各国名士传十二本
第三百二十三号初学次序七本
第三百二十四号归入前号
第三百二十五号发蒙各种图籍一本
第三百二十六号幼学故事二本
第三百二十七号类监十七本
第三百二十八号又七本
第三百二十九号天下地理全图一本
第三百三十号又一本
第三百三十一号古地理图一本
第三百三十二号俄罗斯国地理图一本
第三百三十三号天下东西地理图二本
第三百三十四号五州地理图一本
第三百三十五号额俄罗怕州地理图一本涛按即欧罗巴州
第三百三十六号邻国地理全图一本
第三百三十七号俄罗斯水陆地图一本
第三百三十八号天下土产图一本
第三百三十九号额俄罗怕州地理图一本涛按即欧罗巴州
第三百四十号丕叶忒尔布尔噶城等处图说二幅涛按志略云彼得罗堡又作桑比斯德尔不尔扼当即此丕叶忒尔布尔噶也
第三百四十一号又一幅
第三百四十二号又二幅
第三百四十三号又二幅
第三百四十四号又二幅
第三百四十五号又二幅
第三百四十六号又二幅
第三百四十七号丕叶忒尔布尔噶宫室图一幅
第三百四十八号战图一幅
第三百四十九号又一幅
第三百五十号又一幅
第三百五十一号又一幅
第三百五十二号又一幅
第三百五十三号舟师海战图一幅
第三百五十四号法啷锡兵丁渡河图一幅
第三百五十五号祝谢天主图一幅
第三百五十六号天地仪器二具
第三百五十七号天地仪器释文一本
皇朝经世文续编卷七十五
　兵政十四塞防下
　　从军图说或作从军图记　　　　　　　　　　　　　　　　　　　　
管同
四川之西番夷以百数其大而悍者曰果罗克其地踞黄河为堡寨西接崑仑北通青海喜游牧而嫺弓马绰斯甲诸番皆而畏之西藏之僧实名曰喇嘛其尊者号能知来世事自番夷诸大邦古所称三十六国者其君长率稽首膜拜听命惟谨虽中国亦礼之藉以縻异域云而果罗克独不之畏嘉庆十三年堪布喇嘛者使其徒达赖入贡　上嘉之赐黄段珊瑚珠玉等物归出关道果罗克中为所夺于是　天子赫然震怒特命四川提督丰绅率师致讨而萧山渔浦陈君实以盐场官从参军事于时十月霜虐风严大漠之间行千里无一人蹟众皆谓异域苦寒深入非善计公不听君谓兵法攻其无备出其不意苦寒彼无备时也力劝诸人从公令参将沈宗文以阻军且就戮君谓宗文嚄唶宿将宜且贷以收后效军既行君说丰公曰绰斯甲三杂谷诸番世与果夷而能知其道重抚而收之彼将致死助我成功易矣丰公用其谋卒以士兵五千入果罗克城歼擒其众番酋大怖顿首谢罪率献所夺喇嘛诸物请罢兵焉师还君乃自述从军始末属善绘者为之图是役也丰公排众议成大功卓然为今之名将矣君书生也年少始仕入戎马之场乃能识事变谙戎情取助于所责功于有罪卒以歼服豪强扬　天威于万里之外世皆谓书生不足用不足用者则有矣毋亦非所以量如君辈者乎同窃幸观君之图而乐为海内服官者道君事也于是乎书
　　迤西移改协营添设汛兵疏　　　　　　　　　　　　　　　　　　
林则徐
窃照滇省之永昌顺甯大理三府暨蒙化一厅并楚雄府所辖之姚州皆处迤西边界山深箐密道阻且长杂处汉回易藏奸宄本年自春至夏先在弥渡用兵继由保山永平递及蒙化之大小围埂终而办至姚州皆藉所调大兵分投缉匪除剿杀不计外先后获犯一千余名均已分别讯明寘之于法经此一番惩创闾阎始能安枕商旅乃得通行惟地段绵延各营汛相距既遥即有鞭长莫及之势迨闻焚抢劫杀兵至而贼已远扬是以今夏军务竣时虽将全师凯撤而犹酌留兵弁分段驻防入秋以来仍陆续报获逸犯多名地方益臻静谧惟各处情形不一有须互相钤制者自宜以客兵换防有须永固藩篱者又宜以土兵驻守为久远计不得不相度要隘移汛添兵以期巡察周详互相掎角臣林则徐前在迤西驻劄时即与臣荣玉材率同迤西道王发越随处查勘公同酌议迨回省后复与臣程矞采暨在省司道节次筹商如永昌地方最称扼要在　国初原设永顺镇总兵统辖中左右三营迨后改镇为协只留左右二营左营兼中军都司一员右营守备一员均驻永昌府城内自城外至大理府五百余里路途险阻而实为来往通衢乃仅有把总外委汛地并未驻有千总以上之武职殊属非宜今拟将永昌存城之右营守备一员移驻紧要之永平县城其自澜沧江北岸之杉木和汛直至东北大路之漾濞决皆应归于右营管辖查永平原驻把总一弁带兵三十四名未免单薄今拟添募兵八十六名连原驻之兵合共一百二十名驻劄永平以为永昌门户又永平辖之永定站亦系大路距城约及百里为盗贼出没之所向未驻兵今拟添募兵五十名拨一外委督巡作为永定汛又龙街距城一百二十里回民多而旦悍向来亦未驻兵今拟添募兵四十名拨一外委管带作为龙街汛又漾濞虽在蒙化厅界内而距厅城约二百里其汛地本系永昌右营所辖但向来仅以额外外委带兵三十二名驻劄相近之柏木铺而于漾濞上下两街烟户极多之处虽有巡检分驻并无武弁专防殊不足以资巡缉今拟移拨永昌千总一弁添募兵八十名令其管带驻守其柏木铺原驻兵弁即作为漾濞汛协防统归右营守备管辖又永昌左营之姚关汛壤接夷地距城一百六十八里原设把总一弁驻兵六十名今拟添募兵四十名共成一百名驻守要隘又旧乃汛距城四百五十里本系右营汛地今应改归左营其原设代防外委一弁驻兵三十名在昔足敷防守今将保山回民安插于官乃山已有二百余户而尚有回民续求赴彼居住者该山系旧乃汛所辖防范稽查更关紧要拟改拨把总一弁添募兵五十名以资弹压又永昌坡距城一百八十里地形险要向只驻兵十二名今拟添募兵六十二名移把总一弁赴彼管带以资防守至永昌协左右营汛地前因都守均在本城故分汛颇有错杂今既将守备移驻永平应按各汛地势分别改隶两营如姚关旧乃永昌坡蟒水枯柯河潞江猛峒戥子铺猛赖栗柴埧观音山十一汛应归左营都司管辖杉木和竹鲁凹燕子河北冲河湾永平城永定龙街柏木铺漾濞十汛应归右营守备管辖此永昌一带添改备弁兵丁之情形也
但永郡最为险要者莫过于澜沧江桥往年回匪之烧桥上冬哨匪之折板皆谓此桥一断官兵即不能渡江以致匪类恃为负嵎之固查向来该桥一带只派兵丁八名轮巡固属无益今即添营移汛若仅守以本处兵丁仍恐其与哨匪句通缓急究难尽恃臣林则徐前于永昌阅兵摺内业经先陈大概兹复公同商议似此咽喉之地宜以客兵换防拟由提标派出千总一弁带兵一百名驻劄澜沧南岸之平坡该处距险凭高四面皆堪了望以之守御折冲自当倍形得力每届半年调换一次俟换防者到彼准原驻者回营以均劳逸但客兵于地形未尽熟悉仍须主兵协同守望不任置若罔闻此后拟将江桥地方作为永昌左右两营公汛如该处失事将永昌都守与派防之提标千总一体惩处以期各顾考成此又酌拟主客互防之原委也至顺甯府地方南北相去七百余里从前营伍原隶永顺镇标迨后改为顺云营以参将一员管辖驻劄缅甯厅城内离顺甯府城三百余里而所辖之锡腊等处接连夷地回匪每与夷众句结为奸且距营既遥恐参将难于远驭查龙陵协副将一缺虽处边隅而地方现甚安静且龙陵距腾越镇不远该镇总兵堪以随时策应今拟将顺云营参将与龙陵协副将两缺互相调换作为顺云协副将龙陵营参将并龙陵营中军都司亦改为顺云协中军都司均移驻缅甯厅城将该协钱粮归都司经管其顺云营左军守备仍驻顺甯府城右军守备则须移驻锡腊查锡腊原只外委一弁带兵十八名驻劄今情形大非昔比夷回均须防范兵力不可太单数年以来皆有留防弁兵三百名现拟以守备兵久驻其地所需兵额酌定二百四十名除原驻兵十八名外尚应添兵二百二十二名又右甸一城介在永顺两府之闲是以永昌协与顺云营皆有右甸名目然该处距顺甯府城祗一百四十里而距永昌府城二百一十里今既于永顺坡添兵驻守则永昌协不必再立右甸汛之名目自应归于顺云专辖查右甸城毗连猛庭寨汉回杂处屡启端原驻把总一弁带兵四十三名为数本少近年多事之际添驻防兵每及数百名今匪类多已就擒仍须时加防范拟酌添守兵三十七名连原驻之四十三名共成八十名并添拨额外外委一名随同把总管带又阿鲁史塘亦系犬牙交错处所原设塘兵五名不敷稽察今拟改塘为汛添兵三十五名拨顺云营存城外委一弁管带以上三汛共应添兵二百九十四名查顺云之兵分汛多而存城少龙陵之兵分汛少而存城多除右甸阿鲁史二处所添兵数仍于顺云存城兵内改拨外所有锡腊应添兵数即于龙陵存城兵内改拨作为新设顺云协额兵不必另行招募千总以下各弁均不更动惟将中军都司既改归顺云协应将龙陵右营守备改为中军守备并将左右两营改为左右哨由该备督率两哨千总经理营务此顺甯一带酌改营制之情形也至大理府为提督驻劄之所复有城守一营似兵力已属充足但城守营汛地三县四州而额兵仅七百余名逐日解犯护饷等差络绎不绝势难再行裁拨其提标中左右三营之兵皆为征调而设若将标兵改汛殊与营制不符现查太和赵州交界之下关商旅辐辏向无员弁驻劄亦属非宜今拟添募兵一百名拨大理城守营存城之右哨千总一弁移赴下关驻防作为该千总汛地其原设巡防上下两关汛之右哨外委千总前往上关驻劄以专责成又弥渡把总即令专驻太和县城毋庸兼管并另派左哨外委千总前往上关驻劄以专责成又弥渡地方甫经戡定原驻外委一弁带兵四十名尚觉单薄今拟添募兵四十名又红岩一处亦匪类聚集之区向无驻劄弁兵今拟添募兵四十名拨城守左哨二司外委在红岩驻劄巡防与赵州弥渡上下联络统归大理城守都司管辖其余各汛悉仍其旧此大理一带移汛添兵之情形也
又蒙化一厅最多回户而其汛地系景蒙营游击管辖该游击向驻景东厅城距蒙化厅城已有四百七十里而自蒙化厅至扼要之三胜站又七十余里中闲未设塘汛实恐疏虞今拟将景蒙营存城之右哨二司把总移驻三胜站由该营拨兵八十名随同驻劄并巡查大小围埂及茅草哨等处以免空虚至楚雄原有楚姚镇标自裁镇改协之后其分驻姚州者惟千总一弁带兵六十七名除分布二十二塘计兵四十五名外李城者仅兵二十二名如上年该处汉回焚杀之事在城兵丁即不敷弹压今拟添募兵五十三名连各塘共成一百二十名俾共防守城池巡缉附近匪类此又蒙化姚州二处改汛添兵之情形也以上所改协营汛城凡驻防各员弁均于存城内酌量移拨毋庸增添惟兵丁除拨抵外计应添募守兵六百四十一名无闰之年需饷银七千六百九十二两有闰加增银六百四十一两兵米每名每月例支三斗今拟以折色散放每月折银三钱无闰之年需米折银二千三百七两六钱有闰加增银一百九十二两三钱但思　国家经费有常曷敢以添饷增兵复由部中于正饷之外另筹拨款惟当于本省自行筹画庶足以资久远而节度支查滇省盐务课款中因销数畅旺于正溢课外尚有溢余银数万两道光八年前督臣阮元奏请按年据实造报以一半归部报拨一半留存本省以备边费各项例不准销之款就此支销奉　旨允准在案今因迤西汉回甫定边地绵长移伍添兵实善后中必不可缓之务合无仰恳　圣恩准于本省盐课溢余项下每年尽先动拨银一万两遇闰加增八百三十二两九钱作为新添兵饷米折之用此款开除之外尚应存溢余若干再照　奏定章程以一半归部充公一半留存本省边费每年估拨兵饷之时即先将增添饷银米折数目声明扣除毋庸请拨以清款目至移驻都守应盖衙署及千总外委兵弁均须建盖汛房经费颇繁亦未便开销款项现据大理府知府唐惇培捐银二千两准升蒙化同知汪之旭捐银一万两腾越厅同知彭崧毓捐银三千两共银一万五千两堪以分拨估建如尚不敷再由臣等另行筹给此项工程既系捐办应奏　明请免造册报销至永昌江桥换防弁兵盐菜口粮每年约需银一千五百两并往返军装费即由本省边费内支放毋庸另筹如此一挹注闲于　帑项既可不糜而营伍堪资实用总期久安长治以仰副　圣主整饬营伍绥靖边陲之至意所有添募兵丁现即豫饬各营汛先行认真挑募务择其年力强壮技艺可观者方准应募由该管将备逐层考验报查不许以老弱一名充数俟奉　俞允后即于二十九年正月起一体到汛值防以免拖前搭后其余未尽事宜另容随时确核分别　奏咨办理
　　台地后山请开旧禁疏　　　　　　　　　　　　　　　　　　　　　
沈葆桢
窃臣等于十二月初一日业将南北路开通及拟将琅旗后等处布置各情形奏明在案是日奉到本年十月二十三日　上谕海防亟须认真讲求以期有备无患淮军应如何分扎要隘着沈葆桢等酌度布置南北开路以及郡城修筑垒并着该大臣等悉心经理毋得稍形松懈琅诸社亟须次第清查北路生番扑犯碉楼伤毙兵丁亟应妥办着沈葆桢文煜李鹤年王凯泰潘霨派员设法招徕随时抚恤招垦事宜仍商罗同大春认真筹画台郡城工安平台一切工程沈葆桢务当悉心经画毋得畏难思阻各等因钦此十二月初四日复奉到本年十一月十三日　上谕琅一带善后机宜亟须悉心筹画妥善所有招抚生番及修城开路各事宜着沈葆桢文煜李鹤年王凯泰潘霨等檩遵十月二十八日　谕旨妥为布置毋稍因循沈葆桢等惟当于此时力图自强之策以期未雨绸缪庶几有备无患黎兆棠现经简放津海关道着沈葆桢传知病痊后迅速赴任以重职守各等因钦此臣等伏读之下仰见　圣谟远大钦感莫名因思全台后山除番社外无非旷土迩者南北各路虽渐开通而深谷荒埔人踪罕到有可耕之地而无入耕之民草木丛杂瘴雾下垂凶番得以潜伐狙杀纵辟蹊径终为畏途久而不用茅将塞之日来招集垦户应者寥寥盖台湾地广人稀山前一带虽经蕃息百有余年户口尚未充牣内地人民向来不准偷渡近虽文法稍弛而开禁未有明文地方官思设法招徕每恐与例不合今欲开山不先招垦则路虽通而仍塞欲招垦不先开禁则民裹足而不前臣等查旧例称台湾不准内地民人偷渡拏获偷渡船只将船户等分别治罪文武官议处兵役治罪又称如有充作客头在沿海地方引诱偷渡之人为首者充军为从者杖一百徒三年互保之船户及歇寓知情容隐者杖一百枷一个月偷渡之人杖八十递回原籍文武失察者分别议处又内地商人置货过台由原籍给照如不及回籍则由厦防厅查明取保给照该厅滥给降三级调用又沿海村镇有引诱客民过台数至三十人以上者壮者新疆为奴老者烟瘴充军又内地民人往台者地方官给照盘验出口滥给者分别数次罚俸降调又无照民人过台失察之口岸官照人数分别降调隐匿者革职以上六条皆严禁内地民人渡台之旧例也又称凡民人私入番境者杖一百如在近番处所抽藤钓鹿伐木采者杖一百徒三年又台湾南势北势一带山口勒石分为番界如有偷越运货者失察之专管官降调该管上司罚俸一年又台地民人不得与番民结亲违者离异治罪地方官参处从前已娶者毋许往来番社违者治罪以上三条皆严禁台民私入番界之旧例也际此开山伊始招垦方兴臣等揆度时势合无仰恳　天恩将一切旧禁尽与开豁以广招徕俾无瞻顾嗣又据台湾道夏献纶详称旧例台湾鼓铸锅皿农具之人向须地方官举充由藩司给照通台祗二十七家名曰铸户其铁由内地漳州采买私贩者治罪迩来海口通商铁筋载在进口税则昔在内地所出今自西洋而来情形迥异而不肖兵役人等往往向民间藉端讹索该铸户亦恃官举任意把持民甚苦之又台产竹竿向因洋民不靖恐大竹篷蔑有关济匪因禁出口以致民间竹竿经过口岸均须稽查不知海船蒲布皆可为帆无须用竹立之厉禁徒为兵役留一索诈之端民间多一受害之事应请毋庸查禁等因臣等思当兹开辟后山百凡以便民为急不得不因时变通合无再恳　天恩饬地方官将铁竹两项悉弛旧禁以断胥役勒索之路以济闾阎日用之需
　　南北路开山并拟布置琅旗后各情形疏　　　　　　　　　　　　　　　
沈葆桢
窃臣等于十一月十五日将台地善后事宜及请移驻巡抚缘由奏明在案而于南北两路抚番开路情形未遑详述兹叠据报称南路一带自九月间袁闻柝率绥靖一军越崑仑坳而东张其光随派副将李光领前队继之十月初一日李营至坳东袁闻柝乃得拔营前进初七日至诸也葛社自崑仑坳至诸也葛计程不过数十里而荒险异常上崖悬升下壑眢坠山皆北向日光不到古木惨碧阴风怒号勇丁相顾失色不能不中途暂驻以待后队之来当袁闻柝驻营诸也葛之日正张其光在内埔办理凶番之时内社地有老鸦石者崑仑坳之西境也初八日张其光左营有勇丁五人暮经该处草间突起数番截杀何礼一名枪伤谭大一名旋经都司张欣守备周恩培等派队追赶该番逃散无踪随传内社头人陈汝玉查系七家蛋社凶番正在勒限缉办二十四日参将周善初出哨双溪路见无首勇丁横卧血地方深疑骇旋见凶番多人执械向山坡狂窜挥勇追之适周恩培出哨横截坡前枪毙其一兜擒其三余悉散走讯供被杀者曰拉立被擒者曰亚利目曰苏拉曰白牛俱为陈阿修社番即割路旁勇丁之首者谭大何礼之死亦该番纠同七家蛋社所为不讳张其光即将三人就地正法以快人心二十日都司张朝光率两哨营于大石岩都司张天德亦率队至诸也葛袁闻柝乃得拔营前赴卑南诸也葛以下地略平坦但榛芜未翦焚莱伐木颇费人功而该丞累夜露宿空山感受瘴疠染病甚重臣等闻信即委候补通判鲍复康驰往暂领其军俾归郡医治未至而该丞已舆疾率旅径抵卑南张天德一军亦已趋扎大猫狸与之犄角辰下卑南一路业已开通其崑仑左近虽有凶番出没已分别惩儆谅无敢生心惟山道险远粮运殊艰而卑南一带海口当此东北风司令波涛拍岸倒卷如壁船只不能拢泊现闻袁闻柝病体渐轻鲍复康亦已到军自内埔至卑南均已派营分布声势尚能联络此南路近日开山之情形也
台北一带叠准提臣罗大春函称自九月十八日派都司陈光华为首队守备李英千总王得凯为次队游击李得升为三队前赴新城别派军功陈辉煌率两哨前赴大清水溪再派总兵戴德祥分三哨填扎大南澳分二哨前扎大浊水溪时正风雨连山诸军阻不能进二十五日天晴陈辉煌先至大浊水溪旋有凶番抗拒经兵勇击毙二人随即兽散李得升李英陈光华等踵至会勘形势近溪荒壤周围约宽数十里惟地皆沙石不及大南澳之膏腴溪岸南北约距三十余丈波流陡急副将周维先等连日赶造正河支河木桥各一条工程既竣各军乃得越溪而前自大浊水溪以往前者曰小清水溪后者曰大清水溪十月初八日陈光华一营扎小清水陈辉煌等进扎大清水随有新城通事李阿隆等带大鲁阁番目十二人来迎愿为向导陈辉煌李英王得凯等各军遂于十三日抵新城十四日李得升所部亦至均营于新城河东时又有符吻豆嘓等社番目来迎均各分别赏犒我军遂趋扎歧莱花连港之北此地盖后山横走秀姑峦之道也自苏澳至新城计山路二万七千余丈自新城至花莲港计平路九千余丈统计二百里有奇而沿途碉堡除苏澳至大南澳已设者不计外应添建十有二处均已兴工惟大南澳至大浊水溪一带凶番充斥狙杀行人因于大南澳山腰再辟一路旁通新城一以避海滨悬崖之险一以塞凶番歧出之途经派千总冯安国带勇往办涉溪五重方辟地十余里十一月十一十三等日勇丁正在开路突有凶番千余分段埋伏放枪我军竭力抵敌经守备黄明厚等击毙四人始退是日我兵阵亡者四人受伤者十八人十五日行至一崇山之麓我兵正在峡中开凿忽闻枪声四起抵御两时之久凶番愈多黄明厚冯安国料该番等倾社而至社中必空分队绕捣果有草数百其无人惟见新旧髑髅每或数十颗百余颗不等秽臭难闻旋乘暮风纵火焚十数间阵番始散是日计亡兵勇四名重伤者二十名而哨长祝荣三胸受枪伤颇重其驻浊水溪之勇数十人由小南澳运粮而归亦于十三日路过石壁突遇凶番蜂拥包钞阵亡者二名被迫落海者四人重伤者一名经守备朱荣彪驰队赴救始各骇散而十五日五里亭地面复报称凶番杀毙民人二名罗大春以番族肆扰难疏堤防惟山场辽阔营勇不敷分布飞函商请添兵前来臣等即扎驻彰化之宣义左右两军赴之想日内可到新城歧莱一带应如何设立营汛建造墩台俟罗大春亲至相度再筹布置此北路近日开山之情形也至琅一带臣等复派淮军两营扎统领埔王开俊一营扎风港据报十月三十日有日本轮船一只泊龟山下随有五人登岸周览旧营时许始归十一月十一日复有轮船一只泊清港口随有西洋人五名登岸经前台湾镇曾元福军功汪兆荣阻诘据称系簪文国人查西洋向无此国询诸日意格云殆日耳曼转音之讹也该洋人求至新营一观淮军管带官李常孚胡国恒等整队而出洋人旋即下船开洋而去臣等思急于琅建城置吏以为永久之计本月初五日台湾道夏献纶候补道刘璈先赴琅臣葆桢拟初四日同台湾府周懋琦等亲赴该处察勘形势应如何举办之处再行请　旨定夺至台南旗后海口峭壁洪流洵称天险前经夏献纶履勘会商淮军统领唐定奎凿山垒土建台六座以固海防唐定奎委候补府田勤生等挑选勇丁于十一月初三日兴工理合声明
　　请移驻巡抚疏同治十三年十一月　　　　　　　　　　　　　
沈葆桢
窃臣等于十月二十七日将收回草房营地各情形奏明在案因思洋务稍松即善后不容稍缓惟此次之善后与往时不同台地之所谓善后即台地之所谓刱始也善后难以刱始为善后则尤难臣等曩为海防孔亟一面抚番一面开路以绝彼族觊觎之心以消目前肘腋之患固未遑为经久之谋数月以来南北诸路缒幽凿险斩棘披荆虽各着成效卑南歧莱各处虽分列军屯祗有端倪尚无纲纪若不从此悉心筹画详定规模路非不已开也谓一开之不复塞则不敢知番非不已抚也谓一抚之不复疑则不敢必何则台地延袤千有余里官吏所治祗滨海平原三分之一余皆番社耳　国家并育番黎但令薄输土贡永禁侵陵意至厚也而奸民积匪久已越界潜踪驱番占地而成窟穴则有官未开而民先开者入山既深人罕到野番穴处涵育孳生则有番已开而民未开者垒巘外包平埔中扩鹿豕游窜草木蒙茸地广番稀弃而弗处则有民未开而番亦未开者是但言开山而山之不同已若此生番种类数十大概有三牡丹等社恃其悍暴劫杀为生睯不畏死若是者曰凶番卑南埔里一带居近汉民略通人性若是者曰良番台北斗史等社雕题面向不外通屯聚无常种落难悉猎人如兽虽社番亦惧之若是者曰王字凶番是但言抚番而番之不同又若此夫务开山而不先抚番则开山无从下手欲抚番而不先开山则抚番仍属空谈今欲开山则欲屯兵曰刊林木曰焚草莱曰通水道曰定壤则曰招垦户曰给牛种曰立村堡曰设隘碉曰致工商口设官吏曰建城廓曰设邮驿曰置廨署此数者孰非开山之后必须递办者今欲抚番则曰选土目曰查番户曰定番业曰通语言曰禁仇杀曰教耕稼曰修道涂曰给茶盐曰易冠服曰设番学曰变风俗此数者又孰非抚番之时必须并行者虽然此第言后山耳其繁重已若此山前之入版图也百有余年一切规制何尝具备就目前之积弊而论班兵之惰窳也蠹役之盘踞也土匪之横恣也民俗之慆淫也海防陆守之俱虚也械斗扎厝之迭见也学术之不明庠序以容豪猾禁令之不守烟赌以为饔飧官斯土也非无振作有为正己率属之员始苦于事权之牵制继苦于毁誉之混淆救过不遑计功何自使不力加整顿一洗浮浇但以目下山前之规模推而为他日山后之风气虽多一新辟之区适多一藏奸之薮臣等窃以为未可也尝综前后山之幅员计之可建郡者三可建县者有十数固非一府所能辖欲别建一省又苦器局之未成而闽省向需台米接济台饷向由省城转输彼此相依不能离而为二环海口岸处处宜防洋族教堂渐渐分布居民向有漳籍泉籍粤籍之分番族又有生番熟番屯番之异气类既殊抚驭匪易以刱始之事为善后之谋徒静镇之非宜欲循例而无自使臣持节可暂而不可常欲责效于崇朝兵民有五日京兆之见倘逾时而久驻文武有两姑为妇之难
臣等再四思维宜仿江苏巡抚分驻苏州之例移福建巡抚驻台而后一举而数善备何以言之镇道虽有专责事必禀承督抚而行重洋远隔文报稽延率意径行又嫌专擅驻巡抚则有事可以立断其便一镇治兵道治民本两相辅也转两相妨职分不相统摄意见不免参差上各有所疑下各有所恃不贤者以为推卸地步其贤者亦时时存形于其间驻巡抚则统属文武权归一尊镇道不敢不各修所职其便二镇道有节制文武之责而无遴选文武之权文官之贪廉武弁之勇怯督抚所闻与镇道所见时或互异驻台则不待采访而耳目能周黜陟可以立定其便三城社之巨奸民间之冤抑闻亲切法令易行公道速伸人心帖服其便四台民烟瘾本多台兵为甚海疆营制久坏台兵为尤良以弁兵由督抚提标抽取而来各有恃其本帅之见镇将设法縻只求其不生意外之事是以比户窝赌如贾之于市农之于田有巡抚则考察无所瞻徇训练乃有实际其便五福建地瘠民贫州县率多亏累恒视台地为调剂之区不肖者骫法取盈往往不免有巡抚以临之贪黩之风得以渐戢其便六向来台员不得志于镇道及其内渡每造蜚语中伤之镇道或时为所挟有巡抚则此技悉穷其便七台民游惰可恶而戆直实可怜所以常闻蠢动者始由官以吏役为爪牙吏役以民为鱼肉继则民以官为仇词讼不清而械斗扎厝之端起奸宄得志而竖旗聚众之势成有巡抚则能预拔乱本而塞祸源其便八况开地伊始地殊势异成法难拘可以因心裁酌其便九新建郡邑骤立营堡无地不需人才丞倅将领可以随时札调其便十设官分职有宜远久者有属权宜者随时增革不至廪食之虚縻其便十有一开煤链铁有第资民力者有宜参用洋机者就近察勘可以择地而兴利其便十有二夫以台地向称饶沃久为他族所垂涎今虽外患暂平旁人仍眈眈相视未雨绸缪之计正在斯时而山前山后其当变革者其当刱建者非十数年不能成功而化番为民尤非渐渍优柔不能浑然无间与其苟且仓皇徒滋流弊不如先得一主持大局者事事得以纲举目张为我　国家亿万年之计况年来洋务日密偏重在于东南台湾海外孤悬七省以为门户其关系非轻欲固地险在得民心欲得民心先修吏治营政而整顿吏治营政之权操于督抚总督兼辖浙江移驻不如巡抚之便臣等明知地属封疆事关更制非部民属吏所应越陈而夙夜深思为台民计为闽省计为沿海筹防计有不得不出于此者敢不据实上　闻以为刍荛之献
　　故相遗言西陲述略　　　　　　　　　　　　　　　　　　　　
李云麟
当光绪纪元之始海防边防并急冬十一月云麟奉命仍赴西陲军营进谒故相国文文忠公文忠曰方今建议诸臣多因海防吃重请暂停西陲用兵画关而守廷论疑之余曾因会议时排众议之不决者力主进剿幸蒙　俞允因有　命今左节相督师西陲之命前此所以力争者我朝　疆域与明代不同明代边外皆敌国故可画关而守今则内外蒙古皆臣仆傥西寇数年不剿养成强大无论坏关而入陕甘内地皆震即驶入北路蒙古诸部落皆将叩关内徙则京师之肩背坏彼时海防益急两面受敌何以御之此次以陕甘百战之师简锐出关破未经大敌之寇乌鲁木齐辖境不难指日肃清但海内帑藏空虚元气未复陕甘地方凋敝降众未安根本不固乌垣既克之后宜赶紧收束乘得胜之威将南八城及北路之地酌量分封众建而少其力以乌垣为重镇居中控制南钤回部北抚蒙古借以备御英俄实为边疆久远之计汝其以此意代达左相慎勿因好大喜功铺张过当致堕前功失此次用兵之本意也
　　论伊
李云麟
</div>
    <div class="pagination">
<a href="皇朝经世文续编-清-葛士浚_page68.html">上一页</a><span>...</span><a href="皇朝经世文续编-清-葛士浚_page64.html">64</a><a href="皇朝经世文续编-清-葛士浚_page65.html">65</a><a href="皇朝经世文续编-清-葛士浚_page66.html">66</a><a href="皇朝经世文续编-清-葛士浚_page67.html">67</a><a href="皇朝经世文续编-清-葛士浚_page68.html">68</a><span class="current-page">69</span><a href="皇朝经世文续编-清-葛士浚_page70.html">70</a><a href="皇朝经世文续编-清-葛士浚_page71.html">71</a><a href="皇朝经世文续编-清-葛士浚_page72.html">72</a><a href="皇朝经世文续编-清-葛士浚_page73.html">73</a><a href="皇朝经世文续编-清-葛士浚_page74.html">74</a><span>...</span><a href="皇朝经世文续编-清-葛士浚_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
