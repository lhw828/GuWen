<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 89 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 89 页/共 172 页
  </h1>
  <div class="content">
   断藤峡论
　　云南土官论
　　○广西土官论【赵楷李寰】
　　论曰广西古羁縻之域也、明兴、诸酋纳欵者、因而与之、俾掌其土、夷索以藩、父子继、兄弟及、比封建之遗焉、疏节阔目、恢而不弛、寓约束于假借、洪武永乐、皇棱大抗。四隩既同、时掣鲸鲵、寡惩众诫、莫不重足迭迹、以待征令。弘治以前、恬熙世际、详内畧外、诸酋稍稍越法、然继及之典、甲令具昭、下乞上俞、无怵异议、正德中、权奸横讧、大闇乘之、纪纲澜涣、边机幕议、非赇不行、开封监司、因以为利、启夷狄轻侮、嘉靖以来察察汶汶、罔上遂私、墨者以章赂败类贤者以避嫌徼名、承勘展转。往往摘疵文致。牵其前人以阻请、寄淹岁月。诸酋多以白、衣署职、恩威并爽。征兵御宄。又以甘言诱之。罢役。论功。腼然食约。致彼觖望。长傲诲侮。此其魁尤、迨乎逆节蔓滋、僵尸蹀血、莫敢艹薙、徒以文移按验。叱咤相凌。安可弭也。龙凭之变、皆以继及未明嫡孽争立、姁女奥不诛、多历年所、挥霍塞隈、贻属国观哂、于铄仁夫、仁夫者翁公万达也龙州土官争立详凭亦然皆以翁公之计定刳其两雄、市不徙队、笑言设伏剪削祸本、贤于林会之师、功深而不暴、其所经畧黾勉、则予与有闻焉、尝与仁夫极论弊源、白之主者、作舍道谋、悦而不绎、贤墨殊轨、二者、一居可胜叹哉
　　○断藤峡事宜【善后七畧】
　　尝闻乘威而布法、则法易流、因法而行仁、则仁易浃然立法贵于慎始、更俗在乎随时、是书也叔禾与翁公仁夫同上书大抵叔禾操笔也翁文通朗田文奥练以是知为田作窃尝细酌夷情、愽诹众议、欲图善后之策、大略有七、一曰编保甲以处新民。夫苗猺之乱、萌于怙险、抚绥之策、首在迁居、若非别里分疆、铲其故宇、终为负固、难以革心、宜令江北一带。西自碧滩。东连林峒。皆南渡蓼水。垦作便田江南一带。东起蒲竹。西遶河源亦托处平原。远背山麓。又各限以界石勒以训辞。若布之有幅。而兽之有圈。使勿踰易。但此等新民方就绳检。如放豚惮于骨络。野鹿骇于牢笼。故假借过宽。则犷虎武之性仍在。约束太骤。则简野之俗弗堪。按之故牍。曾有准入狼家或附编民户者。意非不美也但入狼则土酋蚕食编民则厢里渔侵揆此二端。皆非善政。宜仿古人保甲之法。使十家为甲、甲有总、五家为保、保有长各就族类、择其稍有恒业、能通汉音者为之、每月每保、各以总甲一人出官应役讲解夷情、周而复始、姑勿属之有司、暂从分守道管摄、使之习见化理。驯变蛮风。仍先计口科粮。不必履亩课入。大约三十取一。岁令保长征催。别贮一仓。以便会稽。授廛之初。量给种子。五年之后。稍派粮差。至此始付县官。俾之抚字。近郊之地。暨于通都。各立墟市。招致诸猺。贸易货物。一月二举。委官董治。使无抢攘。二曰立营堡以通江道、夫藤峡东西、一百六十四里。上抵柳庆。下委浔梧。葢诸郡咽喉也。曩者江介诸猺。凭据利地。厚其徒党。裒凶鞫顽。官司姑息因循。为一切苟且之法。掊掣商贾。瓦器鱼盐。公为赍给。如以赂贻。名曰常例。以致狼贪无厌。骄焰益张。白昼横江。杀人剽货。丹楫孔道。隔关不通。譬之聚膻而却蚁。安可得也。近年不得巳。乃建营堡戍以目兵然主客之形非偶。虗实之势相悬。威弛而士不扬。法疏而守不固。反招寇侮。益重民艰。是非立堡之过也。顾其时未可耳。若以此为覆辙。而遂疑立堡之法。或不可行。是惩噎而废食也。今羣凶巳灭。残党归降。威振法行。宜与更始。况墟市既立。贸易既通则夷落之间百货流布。不必赂贼求通。示弱诲侮。但弩滩浪滩两处猺人。既徙平地。则辽旷旧穴。恐有客贼乘之。而宾旅往来。不为哨护或有万一之警。鉴昔慎今。一劳永逸。则宜革豢寇之例。以杜贾固之媒。两处滩碕。各立营堡。戍以官兵。置籍分符。严律明纪。使部曲联属彼此应援。游艘往来。且防且守。近堡之地。量迁向化狼猺环居。内外易田而食。则客贼难藏。三曰设督备以控上游。藤峡首尾、分隶两江、武右江属邑也。实据上流、非左江部辖、法号稍疏、府卫公移犹多掣肘。所以彼此携隔、应援为难、除浔州原有领哨指挥、不必更设、宜设督备指挥一员于武宣驻札、专管峡江、悉听左江守廵参将提调、量于右江卫所摘调官军、及以那地州目兵五百名相兼戍捕、约以游艘四十、分布两堡、及督备领哨官统之、凡使客商船下水。则武宣督备官遣兵防护。直抵浔州上水则浔州领哨官遣兵防护。直抵武宣。各给符牌以便稽考。四曰改州治以建屯所。昔韩公讨平藤峡。以碧滩盗贼充斥。乃筑营堡。开设州治。奏改岑铎部兵二千来任州事。寻复移置崇姜大宣二里之间。为蓼水北山。乃紫荆竹踏梅领大冲诸山要路。也。地广土沃。袤连大同用鸟化。可以控制诸蛮。藩卫郡治。其后岑铎死、子玘无嗣、部兵渐散、正德十六年、军门议以岑猛次子邦佐继之、止以部兵五十人、爰居兹土、暴虐其民、以纵嗜欲、旋因父猛作乱、削职徙闽、民以为快、嘉靖七年新建伯以田州之役、叔禾每不满新建田州之役但欲完其族姓、以安反侧、疏宥邦佐、还知本州岛岛、邦佐复任以来、怙恶不改、益肆凶残、圯类咥人、毒于狼虎、部民无罪而赤族者、无虑数百、以致离心迯散、靡有孑存、诛求无所、乃又占管狼家、以为部落、夫三县狼家、未有州治之前、官府招致护民耕守、原与该州无干、邦佐乃夤缘提调之名、积威钤制、浸剥万端、甚至夺其田而卖之、如彼私产、此何解也、且贪图江南、吉大里良村、可以猎利窝奸、恣意驰荡、遂远离信地、择便而居、城郭空虗、兵防不设、弛津渡贼纳贿分赃、如近日以睚眦之怒、怂嗾诸猺。攻堕营垒、日兵死者二百余人、数其罪状、擢发难纪、窃惟先年设州之意、实因山险贼多、寥阔难守、故其地、而资其兵、以为民卫、比与国初土官纳欵受命者大有不同、今岑氏部落病不堪命、尽巳迯亡、则兵不足资矣、乃徙拥我地、譬之赘疣、巳为不可、况占管非所、统率之狼兵、而吞并其有、以资淫虐、是本以卫民、而反以害民、本以御贼、而反以通贼、其可宥耶、昔韩公以五屯地方、盗贼盘据、比照迁江事体、设立屯所、就以其酋覃仲瑛为吏目、以獞民为土兵、以其地所入之税、为月粮以供军食、浔梧诸郡、赖以藩屏、但五屯千户所屯军四百八十余名、本国初编隶桂林卫食粮人数、所以议给月粮、若迁江千户所、则止有土兵、原无月粮、今宜以武靖州亦比迁江事例、改为武靖屯田千户所、选贤能军职掌管、就以平南桂平贵县三县狼家属之提调、编为保长保甲、且耕且守、办纳税粮、仍以邦佐之子为吏目、协同管理、其左江参将、每月秋冬之际、移镇本州岛岛、申令督察平南所属大同用鸟化二里、疆土广阔、民獞杂处、积年摄乱、控御为难、议者欲于此地创立屯所、是亦久安之策、但武靖既巳改设、固可以遥制、此方不必再议、又惟武靖州治、见有城池。不烦财力。集狼为伍。不费军储。况军官不职。可以更置。异于土官。控要而制远。弭盗以安民。是力省于迁江五屯。而功倍之。实地方永利也。五曰清狼田以正疆界。天顺成化间、左江盗起、黎首溃亡、遗弃田土、鞠为墟莽、其后兴师剿平、民渐复业、而残凶漏网、尚肆凭陵、诸民苦之、告欲借兵自卫。官司议允。招取归德思恩等处狼家。徙浔护守。就以绝户田土给之、纳粮免差、年代渐久、生党日繁、兼引类招朋、杂居民里、有司因循、稽考无法、原额之外。各狼私置亦混狼田。奸滑吏民、又以迯亡产业、招狼住种、或将见户田税、诡寄狼名、射影差役、土官岑邦佐、又占夺而擅卖之、所以民田日削、民差日重、非当时立法意也、宜选廉干官员、专理其事、清查册额、履亩丈量立石四隅、或以树木溪涧、为之疆界、刊榜晓示、以防变更、备书方册、每米一石。甲首则科米五斗。均徭则编米五斗。册内狼丁虽巳物故。传之子孙。而原招姓名。永不更改。自置私田。及承佃绝业。原非册内开载者。遇造黄册。俱附注本甲。名为畸零。狼户与民。一体粮差。不许推除别甲。其见在狼丁。编为保长保甲。属-之武靖千户所管束调遣。十年一造册籍。以便清查。庶田粮不亏。兵伍可足。六曰处款兵以慎边防、左江浔州南宁二府民款、总凡二千三百六十八名、使其编佥有法、选择得人、亦足以为民卫、慎固边防、旧规民款、十年一编、每名计该四十丁石、正贴朋当、每月科银六钱间有奸豪正户、掊克贴户之资、转雇替役、类多老弱而亲当者、又止照依丁粮多寡以为起止近或三五日而更、远或一二月而去、武艺不谙、膂力不刚、而仕宦豪强、往往挟势、占用逞奸旷役、有司官员罢闇者、不能清查革弊、贪婪者、又辄欺公卖闲、及以此辈影替抵候夫隶、季入其直以充囊橐、窃惟民款身役、亲当雇当、皆为未便、独征粮雇募选取骁勇之人、乃济实用但编银数按月征收、穷民或有弗堪、今正贴丁石、编佥巳定、难以更改、姑且量减、每名每月、征银伍钱、在官以充雇直、将来编审、每名以六十丁石为率。每月科银陆钱征收雇募。庶省民足兵之意。皆在其中。其所募之人。不论土著寄居。民狼猺獞。必求精锐闲晓武艺者充之。除量留有司守护城库外。令各自认五人为伍。五伍为队。队有甲。四队为哨。哨有长。四哨为营。营有官。官无定员。随时而设。队甲则推选才力稍优者为之。哨长则推选才力最优者为之。官得以制哨长。哨长得以制队甲。队甲得以制伍众。各伍间敢有违犯纪律者。三人以上连坐同伍。五人以上连坐同队。每五人给牌一面。备列同队二十五人姓名。使之连络习熟。谓之伍符。每队各置牌二面编立字号。一付队甲。一收分廵道谓之队符。每哨各置牌二面编立字号。一付哨长。一收分廵道谓之哨符。每岁秋冬团集操练。或有警调发截杀。及戍守营堡。即发符取之。庶分数素定。军政修举。七曰榷商税以资公费峡江既通、营堡既立、凡修理城垒哨船犒赏官军新民甲长、诸所赀费、若一一取之库藏、恐有不给、旧规峡江上水商船。大者纳盐七包。次五包。又次三包。各重九十觔。下水商船大者纳瓦器九百一十六件。折银一钱二分、原属浔州卫收贮转给各猺、名为埠头常例、今既议革给之弊则所得商税、宜如前征之、以备公用、但塩堆日久、必有所耗、而变卖展转、益滋弊端、宜照梧州商税则例每包折银叁钱以便出纳
　　○断藤峡论【藤峡府江】
　　论曰、自予涉山领右、按图谍、询父老、躬览山川、然后稍稍知破贼之畧也、大抵藤峡府江。相为表里。然治藤峡宜速而府江宜缓速则贼无所迯缓则可得要领葢、藤峡前阻重江。后临大野。面势虽迂。犹可逻遏。所虑者东奔耳。然南紫荆。北罗运。各有闲道。可以夹攻。扼此一隅而三面迫蹙。譬之釜鱼。安所迯也。故曰宜速。至于府江。上起阳朔下抵苍梧。辽遶三百余里。万山参错。曲径盘云。艹树凄迷。薿若禾麦。暴客跠伏土著者少而外乘者多奄忽往来。捷若鬼魅。一有警急即狼窜麋跳。无复踪迹。故欲治府江。则恭城平乐怀集贺县修仁荔浦永安五屯茶力二山之间皆宜。一岁之前。屯兵积粟。以能者主之。熟其向导。探其塞场扰其耕耘。贼必且惊且拒。营巢负险然后益以列兵诸道并入。环而攻之。庶可灭也。若欲以旬月之间。悬军深入。贼必漫走莫可穷搜纵使刊木于山伐石于江亦涉迂疏非长策也故曰宜缓。虽然。诸蛮纵而恶法。戅而易欺。卫所之官。世掌其土。与厢市大家倚法豪举。丁剥而户渔之。食租衣税。视为私人。危言千方。不使一控公门。情陈白事。得其利则为之掩慝埋奸。透引剽掠。一不当意。则宣露宿恶传以丑词。耸动官府。稍不加察。或单军轻举。失重损威。酿成大祸。此则两江通弊也。昔人有言。在内曰奸。在外曰宄。御宄以德。御奸以刑。治内详而治外畧。枚寇之策斩其首端乎。至于调发土官。往往方命。不受节制。贼未及平。而所过良民。巳遭荼毒。为时通患。大抵皆吾辈取之也。其弊有二一曰无才二曰纳贿葢土官军官。联姻一体。而督府左右。尤为腹心。世世藉赖。故提督守廵孤立频徙。分隔而情疏。易于欺慢谋寡胆怯。则相与构浮言。设险械吓以跋扈。令我猬缩。莫敢谁何。若有罅可投。即诱以甘声。啖以珍货一受结纳则视我奴仆耳无复忌惮。是以军令不张。国法不信。积弱之弊。非一日矣。故边方之官。非有为不足以戢乱。非有守不足以服人。又非久任不足以谙土俗也。诚得其人而任之宽其约束。优以宠荣。即满考不代。庶土酋怙服。边患稍宁耳。
　　○云南土官论
　　论曰嗟乎云南在古荒服、声教弗渐、自唐及宋、则偃然僣窃、睥睨巴蜀、元虽开省设官、而疆圉裂、以羁縻畜之、迨乎我朝、幅员混一、棘火爨罗甸、咸籍版图、可谓盛矣苐其疆域阨塞。华夷杂居。时恬则蚁聚蜂屯。有事则狼跳虎噉。葢负险使然也。云南临安大理永昌鹤庆楚雄颇号沃壤、元江临安南通交趾、金齿腾冲西拥诸甸澜沧联络永宁、丽江曲靖迤北而东、弹压乌蛮、四境领要、指掌可镜矣、诸夷之魁、则元江武定景东丽江姚安北胜邓川沾益并以兵力称雄、向背靡一、葢自麓川伏法、而湏境稍宁、惟寻甸一带、兵卫渐疏、诸罗跋扈朮邦孟密、恃其险远、至今不闻悔祸、咎在抚绥阙状、处置乖方、莫可籹矣、至于滇南北则必假道贵州。万一冲决。何以越之闻滇池有径可达马湖武定可达建昌川陆具存。而榛塞莫启。刊山通道之策。所宜亟讲也
　　◆题跋
　　题余都阃筹边封事后
　　○题余都阃筹边封事后【筹边】
　　予尝玄览当世之务、至论三边、未尝不窃叹深涕泪也、乃者军政不纲、逆节连起、戕杀主帅、以抗王师、可谓大变、而议者乃欲一切姑息、以禽犊抚骄子、喣妪愈深、而悍愈甚莫可谁何、况乎吉囊诸酋、据众河曲居则以固延为委积、出则以宣大为褁粮、冐顿之祸浸淫复起、而又有逋迯臣妾、为之乡导、蹂兰边境、所至为墟、势亦棘矣、夫在内为奸、在外为宄、奸宄交作、衅孽横滋、即欲苗薅而发栉之、安可得巳、此则边患之大可忧者也、夫自嘉靖以来、三边之变五六作、其所以借口实而逞凶顽者、大归以粮饷匮乏为辞、夫粮饷所以匮乏者、岂真士马麋费然哉、制帅不得其人、百计掊克、婪鄙者以充囊橐、奔竞者以市转迁、士饥寒而不恤、马玄黄而不顾、含愤积怨、上下为雠、一夫作难、而众怒从之、首恶不歼、则后尤益效、内交不固、则外侮横侵、亦势所必至、无足恠者、然制帅之所以敢为掊克者、岂其心独无廉恕乎哉、命悬中朝、荣辱生死、惴惴临之、自非深结主知、不藉调护者。安得不纳托要津、聊以保位而免祸也、且予闻之、出疆而遂事者、大夫之义也、分阃而专征者、将军之体也、李牧守鴈门、而市租之入、悉供幕府、廉颇为赵将、偏禆赏罚、咸自取裁、用能展布其力、奖率义勇、以捍疆圉乃今则不然、选帅半出权门、部使苦操文法、告变欲上、先具副封、阃议虽嘉、必从中覆。苟氷山可倚、即丧败亦掩、若萍迹无依、虽凯捷不录、如此、则边帅安得不通赂于中朝哉、通赂不足、必掊克以益之、是以边储易亏、而士怨易起、且祖宗立法。经略周详。雅知转运之不足以给军需也。是以辟屯田。赋子粒。以省转漕。悬盐引之例。宽其法比。厚与而薄征。以代飞挽。脱有烽尘之警。以片札出都门。号召富人。走刍粟以实塞下。即百万之储旬月可集。乃今屯田废于兼并。子粒逋于催科。亏损边储。什巳三四。况乎塩引之例。泥滞不行。其弊皆由琐尾之子。驵马会之才。剥削锱铢。以邀声誉。立劝借之目。以重困商人。丧其资斧。使人摇手而不敢为。以致一切军储。仰给太仓。仳以内帑。然且不足。彼乌知所谓经国之远猷哉。故曰明核米塩者可以治三家之市。不可以长五都。称薪而爨。数粒而炊者。可以食八口之家。难以饫三军之食。何则、小大异谋。取舍之分不可淆也。夫士怨既起。则主令不行。制帅不得其人。则锁钥不固。此则边备之大可忧者也。夫以边患筹之则如彼以边备览之则如此。皆利害彰彰明着。议者缺此不谈、而区区然缮城堡、犀器械、习骑射、觇烽土侯核功级以为大务、是之谓忘本而图末、不能砭疾膏肓、而姑问无名指之屈伸也、襄阳余大纶、杰士也、以秀才谈兵、经营四方、致位都阃其言边事、皆目击耳闻、匪由途听。试以予言质之余君以为何如也
　　皇明经世文编卷之二百五十七终
　　●皇明经世文编卷之二百五十八
　　华亭宋征璧尚木　陈子龙卧子　徐孚远闇公　何刚悫人选辑
　　陆庆臻集生参阅
　　赵浚谷集（议　序　杂记）
　　赵时春
　　◆议
　　修浚通州闸河议
　　破虏口外议
　　民兵议
　　○修浚通州闸河议【通州闸河】
　　谨按　国朝肇基南都、定鼎北畿、聚天下之兵置之燕代、所以扼狂胡之吭、运四海之枢、然供给重大、经费浩繁、虽有督亢之饶、河滨之沃、犹不能当十之一、故往往漕吴越之粟、越吕梁之险、跨齐宋之郊、樯帆如云、咸奉京师、远涉万里、近者不一旬月、然皆方舟而至、曾无鸡犬之虞、此则漕运之効、而谋臣策士之功也、通州卑薄又无重兵不若直抵大通桥贮米京师为当也况通州距京师曾不数舍。而令财力屈于佣估。漕功隳于垂成。损军国之实。伤力臣之心。奸盗万端、费用百倍。诚如　明诏所谕。苟欲修浚竟达京师。实为至便。然百年以来、议者曾不是顾、窃窥其意。必以为通州之于京师。地势崇卑。既戾水性。又沙涨浅角。难于利涉。兼以发谋首事。智士所惮。工役茭刍。所费无省。及游食嗜利者根据其中幸而不为盗贼。此则执事者之议。而大利所繇以不兴也。臣请一一析之、使议者杜口、无所复争、夫通河之于运河。其势大小难易。至不相侔。替人以其大者为易。而今人反以其小者为难。昔人能创无前之绩。而今人不能补其滴漏。此愚之所以深为执事者负也。其至可疑者。夫吕梁积石。何如五十里之沙。南阳决塞。何如五十里之役纵使稍有所费岂若车挽有岁岁无穷之用哉而乃以发谋首事为惮。又不能风化顽巧。使不为盗。而徒以利诿之。末矣。愚以为宜如　明旨。简疆毅任事之臣。捐数年之估。直予之召募自便。浚疏水道。修治故闸。整饬舟楫。则岁额之粟。可致之枕席之上。　陛下垂拱而享天下之奉。无内外之忧矣。
　　○破虏口外议【御虏口外】
　　逆虏俺滩席去年刦掠京北之威、资近日市马帛之利、夸示迤北羣胡、胁诱塞上妖贼、好为谩辞、包藏觊觎、故于五月二十八日至大同而遽退者。实聚其徒。使觇我之虗实。而归收其部落。以待入寇之期也。伏唯　圣明御极、道格神天、仁洽寰宇、非独中原生民雠恨于虏、思一奋剑以歼凶渠、虽其族帐部落、亦有面是心非、观望成败而不肯遽进者、故御虏于口外。制之于初至未定之时。为力似难而实易。何也。进则有重兵阻险之阨。退则有庐帐水草之安。又俺滩恃羣虏之助。有轻我之心。羣虏仗俺滩之强。无备我之实。我出其不意。袭击俺滩。必破之道。前虏失利既闻。羣虏相率西走。古北以东。自不能至。李靖以三千劲骑擒颉利。霍去病以八百精兵破匈奴。此其比也故曰为力似难而实易。今不出兵早制。使虏踰险。皆有必死趋利之志。在我失据。各怀首鼠进退之忧。战一虏则众虏狎至是变主为客也所伤必多。势必难支。故愚窃以为必不可。
　　○民兵议【民兵】
　　照得义勇招兵、事起仓卒、随方就宜、原无定制近来事势、率皆权宜、不可典要、封疆之臣、祗承　上命、急救目前、请畧推源委、先辨大体、体势既定、而议自明、窃唯本朝建都幽燕。虽有山险。反与虏共。其大体以兵为守。不言可知。自上下四十八卫之虗。变而为十二团营。十二团营又虗。斯变而为十四万戎政。戎政虽有十四万众。然皆市井孱弱。强名以兵。而实不能为兵。主兵者知其不足用。故不得巳而选边兵以入内。边兵外彻日虗。则各边备单。戎益生心。内戍日久则玩侮将生。事变叵测。葢昔者土木兴难。而二石之祸作。流贼构逆。而四家之军横。缙绅血刃。都民震惊、斯时亦专恃各边入卫原其所以全仗边兵而内无强兵以相应故也天下大体、如人一身、外有五官以应用、内有五脏以运五官、缺一不可、国初京卫上下四十八万兵。而宣大止十六万兵、辽东不过八万。陕西及宁夏甘肃不及四万。举各边之兵。仅当京师之半。即唐人论府兵之意也唐都关中而天宝之时积重在幽蓟故变起而陕西半于辽东。辽东半于宣大。远于京师则轻近于京师则重譬诸身大于臂。臂大于手。手大于指。故能相使。其势然也。今京兵轻于宣大辽东。而三镇弱于陕西。其势有异焉。而甘肃之至通蓟。返往万余里。人情有所不堪。不可以为常。故不得巳而招民兵。　朝制养军至厚。甲器月粮。衣布草料。动皆官给。而马有旬口死者即补。太仆寺岁备马数万匹。每匹于民间价费三五十金。工部衣器称是。各岁费金以百万计。户部兑军及银易粮又数百万计。皆官财也。而解补起调。为费尤多。节目既繁。侵渔易滋。故朝廷有飬军之费。而军无受惠之实。公私困穷。而贪滥盈溢。军益以不振。边将益不能治军。故不得巳而用宪臣。今初选民兵起自庚戌十月至辛亥暮春。经历半载。刍峙糇粮衣屦百具。一切出于徭银。夫边军养之于百年之久。经历创继之人。不知凡几。而昨调来者。率半梃而无利器。驱羸马而身佣负。日给行粮一升五合。既不足食。而唯克减马草料以自养。马食山草。羸疲多致倒死。军以打草费日。遂不能兵。葢战以马为势。以兵为用。今乃枉费钱粮。不知战势。故聚众三十万。费财踰巨万。而其气象萎索。主兵者终不敢言战守。而卒归于市。市即和也。易名以自欺耳、而君臣大义、华夷大分、经常大典、遂将泯灭、职大有忧惧焉、夫民兵之徭、银出徭入、兵固无侵渔、其马自徭交、兵纵有私焉、不归兵则归徭、藏富于民兵之间、而强兵于俄顷之际、马壮人雄、器械伟利、是皆仗赖休庇、谋足致兵、政存惠民、故以四千人一年三月之间、人费三四十金、比之十年养三四十万之众、岁用巨万、其费孰多、又况百年乎、故刘晏造船给千缗为省。而后人造船给三四百缗友费。葢费者有成而省者无成故也然则民兵今日之大势可知矣。且官军每月粮一石。率费三石而尚不能致每岁官军支月粮一十二石。而民已费三十六石有余矣。而加以冬衣花布之类。又有费焉。其马每日给草一束。每束脚价九分。而料与草之价。日费一钱有余。仍复羸马。今民兵工食养马之费。日给一钱。止当边军草价耳、况各道快手徭十八两。俗已倍加为三十六两。其行巳久。而各里民马长差。亦日给一钱。故职愚以为徭银给兵三十六两。其论甚省国计但恐不能御虏止可备守州郡耳葢取准于此。而其未有徭者。悉如部文。以不堪快壮工食给之。有急则调以护边。平居则养以制盗。若其创始之费。与去冬调选之赀用及有司先事预给之失。则已具在台鉴而不容重论也。又有疑此兵难散者。此又有大说焉。今天下未能去兵亦明矣、纵京师不用此兵。而山东留此兵于七兵备道中。亦未为多。近日李邦珍孟尚守之类。累累窃发。葢因与虏市、以致忠义之情愤、沮、凶豪之气恣肆、若复去兵、何以威众。大上以德。其次莫如猛。强兵以备不虞。威猛之大者也。职之不欲仕久矣、葢亦曾屡陈奏　圣治政本、当时罪其迂、今以兵事被用、职专在兵、臣子之义、逆知将来之变、心知不可而口不能言也、近蒙兵部议覆何都给事中等奏称议处民兵以便戍守行令前来、再为从长审处庶为经久可行、题奉钦依备行到职、葢将为兵民深长之虑、是以少布刍荛之愚、若夫以德化民、五兵不试、乃平日之所晞慕、但今边事方殷、未敢为此高论、度时审势、寔出下策、远愧古贤、近负台训、实怀惭怖、倘蒙获罢、不胜至幸、
　　◆序
　　杨提学大宁考叙
　　○杨提学大宁考叙【大宁考】
　　大宁考
　　书称戎狄荒服、周公兼夷狄以宁百姓、孔子内中国外夷狄而成春秋、圣人之虑深矣、　皇朝象天枢以定都、大宁故地密迩、包荒残□、列于采卫之间、兹岂欲轶虞夏而超周孔哉、亦权时度宜以安人耳、曩时春为宫僚、唐子顺之曰、尝闻之都御史王公大用云、厚赏以复故地、是为上策、时春以为未然、恐亵国威以启戎心。莫若垣山堑谷。结庐屯戍。乘高瞰下而田其中。置为永业。广不踰六百里。里居百兵。不啻六万人。足矣。今督学宪副长沙杨子之大宁考、其深有意于兹乎、不然、何其索之精而谟之渊也、抑是考以泰宁福余为足忧。以朵颜据险为足恃。此为北虏言耳。北虏之不能越三卫而南盗固矣。使三卫弱则且折而合于虏。其强也。安能保其为畿甸之纯臣乎。刘元海亦西晋之质子。而阿骨打者天祚之舞佾也。时春于是乎有私忧过计焉、若夫柔远能迩、招徕折冲、此真大圣人之能事、而臣子之所深望焉者也、王公新召用、杨子旧职方、必大有以对扬洪休、而茂树勋业、岂浅夫之愚虑所及哉、姑序以俟之、
　　◆杂记
　　北虏纪畧
　　○北虏纪畧
　　此篇载浚谷集甚明近见陈芝台司成所选明□□赏则以为汪太凾司马作也然汪集实无此文且太凾在蓟乃万历中今所载吉囊俺滩皆嘉靖以前事其为浚谷作无疑矣
　　北虏之盛、终于西南直吐蕃青海西海之地、在松潘山外、东北抵辽海绝朝鲜、尽西北东三面皆抵海、地虽广漠而分散无统。皆中国未有以制之非虏能强也。甘肃迤西一曰忠顺王。以元裔不能服哈密回夷。一曰瓦剌。部落止存数百骑。一曰帖木哥。以番僧为夫。虽有虗号。尽属中国虏之枝蔓削矣。弘治末虏之强臣亦不剌酗酒。斩小王子使者。率其部落度庄浪古浪峡南走雪山。往往侵暴西番族帐。族帐旧有国初所赐金牌纳马赐茶号合当差法。故设西宁兵备守备以镇抚之。葢汉典属国都护职也。亦不剌掠之而不能救。族帐皆怨叛内侮。往往又致讨伐。以是西番离心。差法马少。入茶不行。而亦不剌遂雄据西海矣。自嘉靖以来。吉囊承火筛余烈据河套。有众四五万数。自贺兰山后。度古浪峡穿黑松山入西海伐之。亦不剌死。长子干耳笃思其二弟析而为三嘉靖二十四年吉囊侵西海虏干耳笃思全部以归。居之贺兰山后以为右部。自此宁夏赤木黄峡之口。无宁日矣其二弟愈南徙。直松潘永宁山外。绝不与虏通。初吉囊之西伐也。娶瓦剌之女。至是死。生三子曩台吉等各分兵。俺滩阿卜孩。吉囊弟也。居黄河东。仍虏俗。欲蒸瓦剌氏。三子不从。遂大战。俺滩败走渡河。仍居直宣大之地。又数失小王子贡约。亦相侵伐。近年以来。俺滩阿卜孩得肆志中国。即俺答也益桀骜。然西失吉囊手足之助。内携小王子君臣之情。频年战伐而骄侈滛纵。部众亦厌苦。稍离心矣。其地西距娘娘滩黄河东不过故独石岭潮河川所遶之麓。所谓万塔黄崖者。其众男女老弱。不过四万。凡东南侵。必徙其帐于北以避我捣巢。又留兵以护家防小王子。故直南则入宣大之间。极则西至紫荆关。东至永宁四海冶隆庆居庸。直西则入大同鴈门以犯山西。自独石岭折而东行千六七百里。方过太行山麓。由潮河经行之口以犯古北。东至顺蓟。南窥通潞然胪朐滹沱京西诸水及都城遮之亦不能复南也古北路甚险。故西缘陵南白羊口以出居庸关。后仍道宣府而归。古北口之东曰白马关。曰墙子岭。皆缩入古北口之东南。西曰石塘岭大水峪罗纹峪匣儿岭。又西曰渤海所黄花镇。皆缩入古北口之西南。其山外夹墙则诸夷华人之逋逃者。曰陈挞顶色称儿阿耨豆儿居之。众仅合六七百。犹中国山贼也。常盗俺滩马牧。山深险无如之何虏之折而东行一千六七百里此由之虏遮之也向有守墙不如守山之议中国置墙皆在山下山皆弃不守不足为险自此以东置墙皆如之缘川而行遇山悉弃故回远而难守然皆故大宁地以居朵颜者也。其入贡而为患者哈哈赤。又东曰喜峰口。南直蓟州。又东曰冷口。南直遵化永平。虏若犯此。则在潮河之东。又为白龙江所阻。当犯永平遵化铁冶。不能至京师又东则泰宁福余地。直辽左矣。虏之特起新酋曰虎喇哈赤者众不满千。辽泽受东北诸夷水入海之路春夏秋三时多淖泥常以三冬春初氷结时犯塞又辽人王忠入构熟夷得千人。自为部长。常以父事赵参将倾葵数为盗。晨起必斩二人以祭旗。率以为常。其恶甚于哈丹儿陈通事者也。虏中是挍如此其名目可征见者今列于左方以备参考云、
　　虏酋名目
　　△虏酋名目
　　小王子打来孙罕　　俺滩阿卜孩【大虏首大同边外】
　　把卜亥【熟夷右北黄草川】 　　虎秃孛赖【朵颜头目近边住住夷】
　　吉囊【在黄河南死有三子曩台吉青台吉黄毛台吉】
　　虎剌哈赤【大虏首在辽东边外】 　那麻真【辽东熟夷】
　　倘字赖【花当远子头儿】 　　　舍力木【泰宁熟夷】
　　红脸索罗【泰宁卫在夹墙住】 　伯言哈答【此乃虎剌哈赤寻杀之人】
　　达火通倘不囊【俺滩部丁小头目】 阿儿秃【夷首】
　　哈哈赤【朵颜都指挥】 　　　司吉囊【夷首】
　　稳克儿【朵颜部下头目】 　　　瓦撒答【通事在大同北】
　　辛爱把都儿【俺滩子】 　　了头智【脱脱部下夷人通事讲开马市者巳被擒获】 　　　　　　　花当达子【在辽东辛爱外父】
　　把把【辽东住夷】 　　　　　花当驼立【近辽东夷首】
　　把秃【差用夷人】 　　　　　把秃赖儿【其子辛爱壻也】
　　讨不赖【花当部夷】 　　　　我包阿卜款【辽东达子头目】
　　祖儿在【把都儿部下夷】 　　　哈喇【夷首】
　　伯颜帖忽思【朵颜都指挥】 　引烧卜【朵颜夷首】
　　安滩的【即俺滩亦呼俺答】 　　虎剌大阿卜户【夷首】
　　背马台吉【独石边外虏首子】 　阿剌处台吉【小王子部下】
　　纳林台吉【小王子部下】 　　青台吉【小王部下是吉囊子疑有二名或俺答借名以胁我】 　　　　　　□十探台吉【夷首】
　　钖剌台吉【小王子部下夷首】 　把都儿台吉【夷首】
　　鬼林台吉【小王子部下夷首】
　　各台吉俱吉囊部落葢俺滩辈借名以胁我耳
　　皇明经世文编卷之二百五十八终
　　●皇明经世文编卷之二百五十九
　　华亭宋征璧尚木　陈子龙卧子　徐孚远闇公　何刚悫人选辑
　　宋征舆辕文参阅
　　唐荆川家藏集一（疏）
　　唐顺之
　　◆疏
　　早定东宫朝贺礼制以慰羣情疏
　　条陈蓟镇补兵足食事宜疏
　　条陈蓟镇练兵事宜疏
　　三沙报捷疏
　　○早定　东宫朝贺礼制以慰羣情疏【东宫朝贺】
　　是时先生为东宫宫寮故与罗赵二先生皆具此疏以忤柄臣意俱免为民
　　臣闻古者豫建太子、所以重宗社也、太子既立、则有临莅之位、有朝会之仪、所以萃人心、昭轨度也、伏惟　陛下圣谟独运、深惟　宗社根本之重早正　东宫储贰之位、世庙初建立东宫一行奏议仪文彷佛汉文之遗风以系宇内之心者。二载于兹矣。曩以储躬冲幼。务存谦抑。凡遇岁时令节。及千秋庆贺。令进笺内庭。此皆礼出从权。时有待令。皇天迪保。睿算日昌。虽龙德尚韬。而麟姿益茂。至于来岁首春。又当天下百官述职。多士宾兴。衣冠咸萃于天都。欢欣交通于万国。咸思望元良睿哲岐嶷之光。以思报　陛下曲成范围之大德者。其心宁有穷极哉。而文华受朝之仪。缺而未讲。臣民稽首之敬。抑而未伸。非所以彰主器之殊尊。答羣心之属望也。臣愚伏愿　陛下、俯览万物作覩之诚、大昭育震重晖之盛特　敕各该衙门凡　东宫朝贺、一应仪注、早为详订、銮舆麾仗、一应法物、早为择补、务求忠谨端亮以专羽翼、而资保护、仪物既修、官联既备、及兹正阳履端之辰、苍龙应律之候、羣臣请奉天殿朝贺礼成。即诣文华殿。朝贺　皇太子。则离明之照、成于两作、前星之耀、增光紫极、而内外官僚之众、四夷朝贡之臣、咸于快覩争觐之余、兴起其爱戴趋附之忱、各思恪其乃职、以对扬　圣天子贻谋燕翼之休命、者、又自兹益笃、矣
　　○条陈蓟镇补兵足食事宜疏【蓟镇兵食】
　　臣窃惟补兵如补敝衣、敝坏则易、而补缀则难、故叙补兵之说、凡五条、兵之与食吃紧相关、故附以筑墙工食、及边粮之说、凡三条、伏蒙　圣谕、令臣悉心区画来闻、臣不敢不竭其愚、伏惟　圣明裁择、
　　一清弊源以收逃卒、臣阅军蓟镇、究军所以多逃亡之故、皆曰边墙之工。卒岁不休。转石颠崖。伐树深涧。蓟镇不恃兵强端恃设险故视各镇最弱力办不及贷钱赔貱。加之各关夷人。乞讨无时。旬抚月赏。悉出穷军。将官侵克。毫厘剥削。文吏盘点。番增渔扰。穷军生计。止是月粮。斗割升除。而月粮得入军腹者几何矣。至如召募之军。多非土著。不缘身迫穷窘。谁肯自同罪谪。衣粮既不满望。工作又尽其力。势如鸟徙。亦何足恠。兼以石塘古北。本号苦寒。地既虏冲。土尤硗确。哨守之劳。巳甚。资生之计尽无。原与逸肥之军。一切衣粮不异。是以募军之逃。巳甚于他军。而石塘古北之逃。又甚于他处也。窃惟　国家岁出筑边。银数十万两。而又令穷军赔貱。岁给抚夷银三万两。而又以累穷军。臣不知其说也。今欲抽军操练。则一身不能两役。墙工自须别议。至于抚夷之费。合令督抚诸臣仔细计算。抚费取之于军此墨将之利也如　国家岁给彀用则巳。不彀则请于　朝廷。别为区处。一毫不以累穷军。其将官文吏贪饕之辈。重法禁治。但使穷军全得一石月粮。长孤畜妻。自然不走。至于苦寒之辈。缘军士衣粮。普天同例。纵欲加厚。其道无由。臣思得一说京边折银给军、皆是六钱五分、蓟镇独是四钱五分、始者葢因本镇米贱。权为节减。原非经制。且夫籴之贵贱。因地瘦瘠。假如腹里籴价五钱六钱。则穷边断是八钱九钱。奈何使苦寒与逸肥一样同折。非称物平施之义也。合令户部量地均筭、自蓟镇苦寒米贵之处、照例给与折色银六钱五分。在　国计则本分之外毫末不加在穷边则同辈之中巳稍优厚。其逸肥米贱去处。自不得援此为例。若谓银不可增。则如前时总制杨愽所题镇边横岭事例。每年十二个月。悉与本色。亦无不可。如此百方体悉。庶足系属其心。不然。虽终目撄以徽缠。犹难保其不掊锁而夜走也。
　　一专责任以严勾补、照得蓟镇之兵、自内地卫所抽往边关。其逃边关而濳回卫所。往往不补者。葢自营卫互相推调。营官则曰卫所窝逃军。纳月钱而不肯解也。卫官则曰。营官剥削军士。弊莫病于相诿以致之逃而我无柰何也。营卫本为一体。而矛盾若此。则无官以兼制之之故也。该镇得兼制营卫者。惟督抚。而督抚大臣专理兵机。势不得亲细事。其下惟有兵备道。合无请　勑一道。以补军责之兵备。其营官之剥削。与卫官之窝逃者。兵备皆得重法治之。营官以逃军多少。而轻重其罪。卫官以补军多少而轻重其罪。并论卫官补军之多少。与营官逃军之多少。又以为兵备功罪。责任既专。缺额自足。其补军之法、逃军先尽本身、故军先尽子孙、不足则均之同伍、均之同队、以至通一卫之余丁而补之、又不足、则取之城操正军、于勾补之中、寓垛充之法、大率务如原额而止、然缺之于数、十年、而补之于一旦、太急则人情不堪、合令督抚与兵备计议、量其缺军分数、一年可补完几分、年终如其分数而责之、其亦可也、
　　一定班戍以便人情、照得古北石塘一带、曩缘旁近州卫、被虏残破、因而垛募远军、当时垛者、迫于令而不敢不行、募者贪于利而不顾其后、及至戍所、营房亦无、晁错云人情非有匹偶、不能久居其所、此辈往往身寄穷边、家悬千里、采薇之遣既久、及之待无期、赍送屡空、衣鞋莫继、始于濳返、驯致久逃、揆之人情、殊非得巳、是以日逃日解、随解随逃、逃解相仍、徒滋烦扰、近者督抚开移远就近之例、臣亦有首逃区处之文、因而首者纷然、葢可见其情矣、臣以为不与区处。则无以回逃者之路。若与改编。则又恐播居者之心。酌中二者、颇得一说、但系六百里之外、或分为两班、一班备春、一班备秋、或并为一班、半年城操、半年秋戍、其在官则向之终身逃窜。孰与得半军之用。其在军则向之终岁浮寄。孰与得半年之闲。既可稍近人情。又不改移原戍。询诸逃卒。亦尽称宜。且戍军在其乡。则食减支六斗。在边则食行粮四斗五升。则是一军止食半军之米。在边扣其余米。亦足雇募半军。待本处募军足彀原数。然后将远军更议改编。其五百里之内。及旧额之军。不系以后垛募者。自补原戍处所。绝不得援此为例。
　　一处民兵、臣闻长民者贵因事以为功、则民不困而事易成、今蓟镇民力则巳竭矣、不可以加矣、而蓟镇之兵与马、方患其不足、查得永平府志书所载、本府原无民壮、正统末、胡虏寇边、佥设民壮二千五百名、原为备虏而设也、即以本府备虏之设、还为本边备虏之用、闲时则州县驻操、有警则就近守边度永顺二府、可得民兵六千人、分为二枝、每枝统以一游击督之兵备、而隶于廵抚、闲时止用原设工食、守边则给行粮而巳、此为官不增粮、民不增赋、而坐得兵六千人也、又查得山东有马民兵三千人。原为蓟镇而设。今暂用之南征、事巳则须仍还蓟镇、若使不用其人、而征其工食、以为本镇就近顾募之用、则山东民兵、每名岁该工食银三十余两、三千名、无地无钱粮能者为之设处则无用化为有用矣岁征银九万余两、就此可顾募步兵七八千人。又查得蓟镇事例。岁该取腹里减存民壮工食、以为本镇募兵之用、今此银不知积之何所、但得银三万两。足顾募三千人此亦为粮不增于官。帑。赋不加于蓟民。而坐得兵万人也。又查得蓟镇缺马。多从兵部兑给。合永平一府。岁该解备用马九百余匹。若停两年。该解之马。又贴以遵化等县寄养马一千余匹。以给蓟镇民兵。足成马兵三千人。且京师之马。不必给苏。蓟镇之马。免于解京。互相抵兑。两为便益。其两年之后。自照例解京如故。此所谓民不困而事易成者也。
　　一处班兵、窃闻聚兵者、先料其食、蓟镇主兵若足、原额将及十万、即使月粮一半折银、亦须本色米六十万石、岁岁转漕、胡以办此。则是旧额不足。正苦少兵旧额若足。又苦少米矣。今补主兵。以免客兵也。免客兵以省费也。臣尝计之。客兵每岁防秋。四月该支行粮一石八斗。主兵一人。每岁该支月粮十二石。出戍百里。行粮又在其外主兵一人之费。足抵客兵七人之费而有余。主客之马费亦如之。然则调客兵代主兵。计各处则为增费。边臣所以乐于调客在蓟镇则为省费也。补主兵代客兵。计各处则为省费。在蓟镇则为增费也。今欲米不增于蓟镇。兵不烦于远调。惟是班军可以经久。查得蓟镇天津河间、等卫、春秋两班、官军巳有二万二千。八百八十二员名、或于京班中再拨一枝两枝、班军至今如故或于班军原卫抽补余丁、一枝两枝、足成三万人、以充该镇主兵之数、而以游击十人分统之、闲时则于原卫驻操、防秋则于该镇上班、驻操则本处兵备监督、上班则该镇兵备监督、其原卫官听该管游击节制班军如有老弱逃亡、原卫即与佥补、此其粮不增而兵足、所谓经久之道也、
　　一筑边工费、自来边墙皆是军民兼筑、今欲抽军操练、所谓墙工、自须别议、其原编顺天等八府民夫、远则征银顾募、近则派夫上工、若以派夫计之、每夫一名、一月该盘缠银二两、百名该银二百两、每夫百名、一月止筑墙二丈、每墙二丈、又该官给盐菜银十两、则是二百十两之费、止彀筑墙二丈、若以顾募计之、每墙一丈该银十五两、则是银二百十两、该筑墙十四丈矣、顾募十四丈之费、止抵派夫二丈之费、是差却七倍来往、若一槩征银顾募、则官得七倍之赢、民免去家之扰、墙获早完、征发亦息、只是夫与价互换之间而其利如此、
　　一复本色以存久计、照得蓟州仓粮遮洋总二十四万石、百余年来、元运本色、并无升斗折色、至正德末年、始议折十万石、嘉靖十二年、又议折四万石、彼时建议之臣、边镇重米不重银此根本之事当时何得轻议折色偶见本镇米贱籴价不上四五钱。以为九钱一石征银、又以六钱一石给军。则国与军皆有赢羡、又省造船漕卒之费。是以轻议变法。曾不虑及岁有丰歉。籴无常贱。今年滦东饥馑。一石折色、不足以籴四斗本色。诸军坐困。菜色至今。况自古转饷以人权米。以米权银。必主相称。乃无偏重。彼时蓟镇。原无大虏。聚兵甚少。故减米增银。犹谓时宜。今聚兵至十余万。岁费主客银七八十万。而米不及十四五万。一旦窘急。无处籴买。不得巳则穵运京师。脚价转多。骚扰尤甚。非得计也。故臣以复本色为便。又诸边皆是陆运。故致米为难。蓟州一路水运故致米则易。至于造船。漕卒诸费。但取昔年未变折色以前之旧法。即是今日欲复本色。以后之定规。故牍尚在。无俟他求。纵不能尽复本色。亦可先复一半七万石。使该镇每年给军之外。余粮常有二十万石在仓。然后更议减本加折。以多积粟为先务。虑至深也。
　　一处转般以便支给、照得滦东一带军士、原在永平山海等仓支粮、后海运既罢、始移在蓟州仓、蓟州去滦东、远者五百余里、自来未有往返千里而负粮者、甚至一石之米、不足以偿盘剥之费、穷军毒苦、不能尽言、前年虏酋入犯马兰谷、止因墙军远出支粮、瞭援不及、竟至深入破堡杀将、其为边境之害深矣、边境之害既如此、穷军之苦又如彼、而卒莫有为之处者、户部重惜脚价也、臣窃计之、滦东之运、一岁须米三万石、自蓟州仓运至永平、急则驴驼人负、度用脚价八九千两、缓则车载、脚价可六千余两而足、　国家岁为蓟镇费银百余万两。乃靳此百分之一。至使军苦无诉、又使虏得乘隙。则是所惜至小。所损甚大。合无置一户部分司于永平、使与蓟州郎中相首尾、岁增脚价六千两、其本色三万石、与折色银数万两、悉运至彼处支给、军无远支、边不缺戍、计亦甚便、又臣所谓脚价者、非必岁岁而用之也、访得滦东等处大率十岁而九收、丰收之年、不必运米。但取银于蓟州。而籴米三万于永平。本处则脚价亦自不用。即以减存脚价。亦作籴米本银。六千两银。可得米万四五千石。若十岁丰收。则米当至十四五万石。即以此脚价所积之米。贱则籴。贵则粜。收其羡利。还充脚价而本米常在。则十年之后。所谓岁增脚价出于户部者。亦不必用矣。此亦富边之一策也。则是　国家所损至小。所利甚大。特在立法之初。户部择一有心计司官经画之而巳。
　　○条陈蓟镇练兵事宜疏【蓟镇练兵】
　　臣窃惟兵之精不精、系蓟边甸安危、蓟边安危、有关利害、非可容易、且夫蓟镇犹之家也、以兵为墙垣、而以属夷为藩篱、犹之身也、以兵为爪牙、而以属夷为耳目、故以夷情附练兵之后、伏惟　圣明裁择、
　　一定区帅以分练、夫官以久任成功、而疆圉之臣、尤更不可数易、臣至蓟镇问某参将、则曰到任纔数日也问某游击、则曰到任纔一月也、是时巳逼防秋、窃以为将官朝来暮去若此。万一虏入。得无偾事。难矣况欲练兵为长久计乎。请以防秋之后、督抚诸臣遍阅参游等官、区别具奏、其不才者而黜之、其宜于内地者、调而徙之、悉取各边将官、结发惯与虏战、有威名而识阵势者、一缺具三四人以闻、而内地选愞、未尝见虏之辈、与游猾钻刺之人、一不得与其间、　陛下下之兵部、而每区各定参游一人、以为区帅、是谓以边将练镇兵。纵不得边兵。仅得边将。庶几练镇兵为边兵也。其人既定。约以三年为率。不许升调弗有大罪。不得辄易。小罪则戴罪供职。大罪则即于本处立功。不得复还原卫。三年大计其功罪而赏罚之。下至提调关寨等官。亦准此为例。如此则将官自知责无所诿。而不敢不尽心于练士。其士卒亦知将有当属。而不敢不督率鼓舞以从其令矣。其与朝来而暮去者功相百也。
　　一杂边兵以同技、臣惟练镇兵以代边兵也。将以代边兵而不教之以边兵之法。是织而不问婢者也。今诸边之兵。后虽以渐减调。延兵视各镇至今犹强闻贼中徤者皆延兵也而延绥游兵则势未能遽罢虏人所惮惟绥兵耳。宜及绥兵之未罢。杂之蓟兵间而教之。每蓟兵百人。杂绥兵二三十人。授之以绥兵之长技。而试之以绥兵下营走阵遇虏鏖战之□至于号衣语言。无一人不效之。而与之同。又以其暇时。使绥兵谈说虏人之情状。与对敌胜败之故事。以熟习蓟人之心。而使之不慑。则异时边兵虽去。镇兵犹边兵也。且夫虏人惮绥兵。而易蓟兵也久矣。蓟兵长技。号衣语言无一不与绥兵同。使布满蓟边者。皆为绥兵。一旦夺其所易。而詟之以其所惮。此亦攻心之一奇也。
　　一练火器虏所最畏干　中国者、火器也、　火器至今日而精极矣然不闻以此胜虏何也国初止有神机火枪一种、天助　圣明、除凶灭虏、而佛郎机子母炮快枪鸟嘴铳、皆出嘉靖间、鸟嘴铳最后出、而最猛利、以铜铁为管、木橐承之中贮铅弹、所击人马洞穿、其点放之法、一如弩牙发机、两手握管、手不动而药线巳燃、其管背施雌雄二臬、以目对臬、以臬对所欲击之人、三相直而后发、拟人眉鼻、无不著者、捷于神鎗、而准于快枪、火技至此而极、是倭夷用以肆机巧于　中国、而　中国习之者也、往年京师亦尝造数百管、其练铸既苦恶、而又无能用之者、是以遂为虚器、请令东南军门、取其精者数十管、而与善点放者数人至京师、　陛下令大臣阅试之、使知有此器而不用、以保全虏人之腰领、其亦可惜也、
　　一申阅法、臣窃观　高皇帝以武功定天下、深虑承平之后武备寖弛、以启戎心、而定为　御前阅试之法、千万里外、亦分番迭上、躬自校阅、而严赏罚之、载于会典者可考也、蓟镇近在　辇毂下耳、请于塞垣无事之时、抽调镇兵一枝两枝至京师、　令大臣于教场阅视、其果练与否、而　明诏严赏罚之。其机发于堂陛之间。而风震于塞垣之外。其帅臣常如　天威临之。而不敢不尽力于教练。其士卒常如　天威临之。而不敢不尽力于演习。无有敢肆欺于　圣鉴。之所不及。而虚应故事者矣。此所谓执一实以御百虚之道也。
　　一调戍边以试练、夫以边将莅之、以边兵杂而教之、其亦可以为边兵矣、虽然、犹未尝见虏也、见虏安知其不怯而却也。宣辽二镇。与蓟本相唇齿。蓟镇有事。则宣辽自宜戍蓟。异日蓟镇无事。而宣辽有事。请抽调滦东兵一枝两枝戍辽。滦西兵一枝两枝戍宣。居常则以经阻险而耐辛苦。猝有虏患。亦杂之战兵之间。而与为犄角。既尝搏虎。不畏负嵎。后与虏遇。自然习惯。且夫昔以边兵戍蓟。今以蓟兵戍边。是练兵之成也。
　　一蓟镇夷情、照得三卫夷人、与诸边异、诸边之夷。必鬪之贼也。三卫之关系畿甸苟在有识皆知之近乃坐视其役于奴而毫无收拾之者何也三卫夷人则不然。窃观　文皇帝出塞。皆用三卫为前锋。所谓以夷攻夷。则是以所向如意。而　文皇帝亦丰金帛厚犒之。至于　累朝。亦尽为不侵不叛之臣。每盗北虏之马以献。而时时为　中国阴诇北虏。　累朝亦丰金帛厚犒之、后来边臣与之力争一马一纻之利、以失其心、是以寇盗窃发。至于攻城堡、杀参将、而边臣又不分逆顺、往往扑杀诱杀之、是以激而导北虏残　中国、皆边臣不知大计、不识祖宗羁縻畜飬之深意、激之变生、以驯至此极也由此言之、北虏得三卫。则足以蔽　中国之耳目。而资其乡导。以窥　中国。中国得三卫。则足以绝北虏之乡导。而更为　中国阴诇北虏。蠢兹小丑。宜无足论。而边境安危之机。亦畧可见矣。　陛下于贡马常赐之外、岁发银三万两、与蓟镇为抚夷费、此　圣明并包夷夏、　神谟英畧、同符　成祖者也、今三卫虽资北虏结婚之势、而亦恋　中国岁赉之利、虽或被胁而乡导北虏以攻为蝥贼、亦每效顺而送哨　中国以私求货贿、虽或利北虏之内侵、而拾其弃余、亦殊苦北虏之经过、而残其聚落、所谓赤子蝪蛇、势未有定、且我之边备、三卫纤悉必知、而北虏之使无日不至三卫。每夜不收到三卫酋帐中。无一次不见北虏使在其间。此其事诚不可不深长思也。诚使督抚诸臣震兵威以夺其心。捐财帛以结其心。时用秘计以携其交纵不能使之以夷攻夷。亦可使必为我耳目。而不为乡导。此在边臣知大计者。方畧何如耳。御得其道。狙诈作使。此之谓也。又臣窃见始者北虏寇秋、今寇春、以至无时不寇、往年之宽佃谷、三月则寇、前年之黑谷关、正月则寇、昨年之河流口、三月则又寇、尝窃恠之、以为北虏在沙漠之外。又春月马弱之时。纵是疾驰。不应至此。及至蓟镇。始得其说。葢把都儿打来孙二虏、自嘉靖二十九年以后、今奴之东徙又过此矣可柰何收属东夷而居其地。遂巢穴辽蓟间。马路不八九日而至墙下。而属夷一二不逞者。又为之侦候乡导。是以辽之前屯、蓟之滦东。其患日寻而不息也。夫　中国之与夷狄、譬如大家与盗贼为邻、不虑其强而虑其近近则我之防备、无休。而彼之抵隙又便。河流宽佃之失可鉴也。合令督抚诸臣详议、何计可以断属夷北虏之交何计可以隔远北虏、使不得非时入寇、务求长筭、毋办目前、庶边境有金城之安、而免于无时不备之困矣、
　　○三沙报捷疏【平倭】
　　题为仰仗　天威、官军出海、邀贼鏖战、克获奇功事、副总兵官卢镗报、照得本职亲统游兵都司杨尚英等、兵船出哨北洋、四月初九日哨至三片沙适遇新到大倭船二十余只、并随带小船、俱收本沙、约贼二千余众、随该本职分布各哨官兵船只四路埋伏、初十日早各船奋勇齐进、举放佛郎机乌铳喷筒火箭并力攻打、犁翻贼船三只、打破四只、生擒真倭一名、共斩真倭首级一百一十三颗、倭器倭衣共三百四十六件、溺水死者不计其数、余贼荒张、随潮沿滩收入三沙地方、见今兵船围剿等因、臣窃照此二十余船之贼、若是不上南岸、必上北岸、若上南岸、则江南方幸无贼、岂堪此贼破残、若上北岸、则陆贼巳将及万、又添此贼合伙、如炽火加薪、势将何止、今聚而歼之海中、虽捍御于江南、实以分杀贼势于江北、海贼既歼、陆贼自然破胆、且自来海中获功。止击归贼。不击来贼。归则贼气巳惰。贼赀又满。人既乐击。击之又易来则贼气方锐、贼船又空。人不乐击。击之又难。击贼之归。如虎陷人而人杀虎。虎毙而人巳残击贼之来。如虎未口舀人而人杀虎人不伤而虎毙然自有倭患十余年、其间击贼之来者。仅往年朱家尖之捷、与今日三片沙之捷而巳、前此打破贼船、不分贼来贼去、同是一样赏格、人不知劝、伏望　敕下兵部会议、击贼之来。与击贼之去。难易不同。另立奇功赏格、鼓舞士气。此为上策、为此题知
　　皇明经世文编卷之二百五十九终
　　●皇明经世文编卷之二百六十
　　华亭宋征璧尚木　徐孚远闇公　陈子龙卧子　李雯舒章选辑
  </div>
  <div class="pagination">
   <a href="皇明经世文编_page88.html">
    上一页
   </a>
   <span>
    ...
   </span>
   <a href="皇明经世文编_page84.html">
    84
   </a>
   <a href="皇明经世文编_page85.html">
    85
   </a>
   <a href="皇明经世文编_page86.html">
    86
   </a>
   <a href="皇明经世文编_page87.html">
    87
   </a>
   <a href="皇明经世文编_page88.html">
    88
   </a>
   <span class="current-page">
    89
   </span>
   <a href="皇明经世文编_page90.html">
    90
   </a>
   <a href="皇明经世文编_page91.html">
    91
   </a>
   <a href="皇明经世文编_page92.html">
    92
   </a>
   <a href="皇明经世文编_page93.html">
    93
   </a>
   <a href="皇明经世文编_page94.html">
    94
   </a>
   <span>
    ...
   </span>
   <a href="皇明经世文编_page90.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
