<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 145 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 145 页/共 219 页</h1>
    <div class="content">储大文

张孺人阳曲文学君执公长女。母寇孺人勤诲之。省问洒扫诸役。俾臧获无得代。年十六。归同邑振公张先生。善事先生祖茂才公。父虞庠公。而尤曲姑王孺人意。王孺人获痿疾。日侍汤药唯谨。踰年疾日剧。至不能自运水火。始差可负登厕。后亦辍栉沐。展转胥俟人。饮饲尤艰。唯孺人能任之。虽先生亦不克代也。时二姑幼。先生祖父胥羸耗。力又无以畜臧获。胥孺人竭蹶营之。而事罔缺废。凡日昧爽起。栉沐讫。即趋王孺人寝。问夜安否。敬洒扫室内。已。即为王孺人盥洗。栉沐讫。复为二姑栉沐。间治他务。无少爽。凡昧爽起。调药饵。率先意察饮食所嗜。治必洁。进必时。以匕饲之。后匕多所龃龉。则代以匙。如是者日且十。无少爽。王孺人夜寐。孺人侍榻侧按摩。或衾席埃垢。惧帚多拂盩。恒用手微熨之其附体也。俾无少埃垢乃止。闲谈旧事。暨家务。率在丙夜。王孺人欲寝。命退乃退。或语次。王孺人不应。就视业熟寝矣乃敢退。后王孺人病弥剧。肢体措注。少不惬。辄沉痛。孺人以意制方圆大小枕十枚。有奇从肩臂膂脡所宜高下者而支砥之。间日辄偕衾褥澣濯。易以洁者。间日复澣濯易之。复以意创衣衵制。仅具领袖。或前襟而后缺。诸戚党来视疾。雅不知王孺人病极剧。虽王孺人亦殆忘沉之附体也。时先生产寝落。孺人日质簪珥。簪珥暨衣罄。佽以针镂。克济。而孺人或冱寒衣纩。或踰午未克朝饔。澹如也。自王孺人始疾。遂不克归宁。间思寇孺人甚。第传语幸托侯疾闲来就视。寇孺人恒叹曰。此予曩不听臧获代役之力也。王孺人中表嫂。钱节妇也。戚党胥以严见惮。一日礼会。伻固请孺人不至。节妇问客戚党谁最有福。众对讫。节妇曰。此胥不足为福。有福者惟张氏三姑耳。三姑谓王孺人也。众问三姑贫且病剧。尚奚福。节妇曰。他人痿病不一二年辄没。踰三年者。今三姑幸获孝妇。匪直忘贫。且克忘病者累年矣。其为福孰大于是。众胥肃然。节妇后见孺人。必执手泣叹。太原诗礼族胥传诵之。自王孺人始疾暨剧。凡十有一年乃卒。孺人毁甚。洎今寖四十年。遇王孺人所嗜。必肃而荐之。闻吏有案。医有案。今张孺人孝行。此亦妇事姑之案。当偕唐华原柳氏述崔山南祖母唐夫人事。胥编小学者也。凡侍疾者宜准此王孺人卒。长姑前获疾。孺人事之如王孺人。寻卒。次姑右臂复以疡癈。医暨戚党胥言不克济。孺人日为栉沐洗视。勤易善药者复六年。竟瘳。为备奁具礼嫁之。嫁后踰年疡复发。姑之衣履诸务。胥代缝濯之。终其身。此所以慊王孺人志也故入孝行虞庠公晚而性差烦。食辄数炊。孺人雅察所嗜。进食讫。辄屏立侧听。复畜他食以俟更进。有所欲言。闻即办。虞庠公夜翻书。漏率下二十刻有奇。后夜进食如昼者复三四。虞庠公雅安之。此妇事舅之礼右张孺人孝行三则。敬书以备三晋孝行录本。

　　刲股对　
魏源

安化陶氏女年十二。母黄病且殆。再刲肱肉和药进。遂瘳。乡人咸嘉之。为请诸　朝旌如典。客谘予曰。古无刲股。刲股道乎。予曰。道哉。民生而轻重之分定于天。以身视外物身重。以肩背视一指肩背重。以亲视身亲重。天性之爱根于心。不可解矣。一旦危不容发。人无功。神无功。举天下物无足易此者。于此而有可易之奚。啻鸿毛易泰山。然而古圣无为之者。古医经。不以人治人。以人肉治羸疾。自开元陈藏器本草始也。故刲股事肇唐。其疑刲股者亦肇唐。呜呼。彼计穷出此者。匪贫则幼也。神巫不下于天。神药不茁于地。营焦气脉不辨于心。一身以外。举无足恃。诚至智开。志壹动气。畴礼则稽。畴名则觊。故夫自然之爱根于心不可解矣。未尝辱亲奚其毁。未尝无益奚其伤。古圣请以身代兄死。矧以亲自有之身代亲。奚其伤。以身之毫末代亲身。奚其伤。悲夫。去一指而全肩背则为之。以一肉易亲身。则有名可避礼可绳也。呜呼。陶氏女其不忍于斯矣。其舅王君索书其事。为对鄠人之对。审事亲。审择术。审厚性。

　　书陈静恪先生传后　
蔡世远

人生百行。莫过孝友。就其造极而言之。则孝为难。哀哀父母。生我劬劳。自非立身行道。养志尊亲。行造其极。未足以语于大孝也。孔子称大孝者。舍舜之外无他焉。就世俗而言之。则友为难。爱父母者子也。爱子者亦父母也。人子能如父母之所以爱子者以爱父母。则孝矣。不然。安常处顺。奉养服劳。虽未为孝。亦未尝以不孝闻。至于兄弟。其始也分形联气。传衣共食。至戚也。迨其后也。妻子间之。财产间之。奴婢间之。始则财不相通。继则气不相下。私意一起。浸以薄。自非友悌深至。外尽其和。内尽其诚。鲜能免此。书曰。克谐以孝。烝烝乂。不格奸。解之者曰。进进于善。不至于奸也。余闻之师曰。非也。言其和孝恳至。自能进进于善。不格其奸也。格如格君心之格。君臣以义合。故积诚以格之。陈善闭邪。格其非心。父子兄弟以天合。烝者诗所谓烝之浮浮也。若以格君心者格之。则有所不合矣。记曰。人子之事父母也。起敬起孝。悦则复谏。余亦曰。仁人之于兄弟也。起和起诚。务修其极。苟以其难处也而置之。是恝也。以其必不可已也而骤之。是激也。不激不恝。起和起诚。弟之至也。常则既翕而和乐。变则同忧而共患。诚与和之所积也。余读陈静恪先生传有感。壬辰海氛之乱。先生仲季同围城中。仲兄以拷饷就系。先生自诣军门请代。帅怜而义之。饷得少减。事平。家既落。以眼疾废。仲氏家尚饶。或劝分其余财。不答。此二事者。余甚伟之。常人争锱铢于平日者有矣。况己诎而兄饶乎。悁悁于毫发小事者有矣。况遭难而肯代者乎。先生之子名元麟。字石民。与余交最笃。石民之事亲也至孝。与先生晨夕相随。莳花茹茗。考古谈经。父子之间。优游怡愉。乐之至也。故先生两目复明。石民登乡荐。先生犹及见之。先生行事。李约墅先辈既为之传。林君佶人又书而跋之。石民属余书于后。余嘉二事之可风也。故详论之。且以见能孝者必能弟。能弟者必能孝。能为悌弟者。必生孝子。凡百君子。敬而听之。

　　萧小翮五十序　
魏禧

泰和萧氏。以仕宦文物为邑望。予往交孟昉。多快概。交游满天下。丙辰秋。孟昉诸子从泓执贽见予画秋阁上。因交泓尊人小翮。孟昉母弟也。性俭朴。足不出户庭。恂恂然言不出诸口。与之齿。则予同年生。泓因请闲曰。泓父五十初度三年矣。诸君子多赠言。愿先生益之。余曰。吾固有闻也。伯氏相为寿。其文吾则又见之。孔子曰。人不闲于其父母昆弟之言。君盛德长者。无怨恶于家邦。皆世家巨室所难能。予以为尤难者。在兄弟之间。伯氏之言曰。吾兄弟和好。数十年未析产。小翮年半百岁。家事无大小。未尝主断。虽千里必请命。视色听声。不忤予于神明。予有过。婉容几谏。虽孝子之事严父不过此。又尝报泓书曰。吾在潇江见汝书。道吾弟须白齿衰善病。吾心钦钦然。不知涕泪之沾衣也。嗟乎。萧氏之兄弟如此。予尝以为后世人伦之薄。莫甚于兄弟。五伦惟忠孝为难尽。然父母生我。恩最大。君可以富贵我。生杀我。非大故不敢叛。而私昵之情。夫妇为笃。朋友之投合。有意气相结。约命生死者。故四者或庶几于世。至于兄弟。则以为吾适然而与同生。若路人之共居于蘧庐之内。恩不若君父。情不若妻子。投吾之意气不若朋友。而又有父母爱憎之相激。田庐财货之争。贵贱贫富劳逸。地逼而相形。妇人之谗说。浸润而易入。是以兄弟之故。十人而九。虽号为贤者。未免有几微之情。不动于声色。而累于其心。然则笃兄弟为世所难能。有甚于忠孝者。然而人特未之思尔。今夫歧路相遭。及其解携也有徘徊之情。共处逆旅。奄久旬时。则分张有黯然之色。兄弟同母而共腹。异母而共气。是以一物析而为二为三为四也。夫是谓之同体。而年相若。寿相似。其共处于天地间。自幼壮至老耋。视父母妻子为特久。今小翮兄弟二人。孟昉交游满天下。纵天下为圣贤为豪杰者。且千百辈。而欲于其中择一人焉。增之为三。使小翮以所以事孟昉者严事之为兄。孟昉以爱小翮者抚之为弟。则万万不可得。予兄弟三人。年并五十外内。颇称无间。然予所以事吾伯兄者。往往不及兄之爱我。予见小翮。其反面而拭汗以退者。不知其几矣。易曰。自天佑之。吉无不利。子曰。天之所助者。顺也。昔者杨延寿兄弟友恭。司马伯康年八十。温公时其寒暖饥饱之节。若护婴儿。二家兄弟。并老寿蕃祉。吾于是叹萧氏世泽之长。而小翮之顺德。其年为不可计数也。

　　僮仆日知录　
顾炎武

颜氏家训云。周公一沐三握发。一饭三吐哺。以接白屋之士。一日所见七十余人。门不停宾。古所贵也。失教之家。阍寺无礼。或以主君寝食嗔怒。拒客未通。江南深以为耻。黄门侍郎裴之礼号善待士。有如此辈。对宾杖之。其门生僮仆。接于他人。折旋俯仰。辞色应对。莫不肃敬。与主无别也。史记。郑当时诫门下客至。无贵贱。无门者。后汉书。皇甫嵩折节下士。门无客。而大戴礼武王之门铭曰。敬遇宾客。贵贱无二。则古已言之矣。观夫后汉赵壹之于皇甫规。高彪之于马融。一谒不面。终身不见。为士大夫者可不戒哉。

孔子曰。居家理。故治可移于官。子木问范武子之德于赵孟。对曰。夫子之家事治。言于晋国。无隐情。其祝史陈信于鬼神。无媿辞。子木归以语王。王曰。宜其光辅五君。以为盟主也。夫以一人家事之理而致晋国之霸。士大夫之居家岂细行乎。史记之载宣曲任氏曰。富人争奢侈。而任氏折节为俭。力田畜。任公家约。非田畜所出。弗衣食。公事不毕。则身不得饮酒食肉。以此为闾里率。故富而主上重之。汉书载张安世曰。安世尊为公侯。食邑万户。然身衣弋绨。夫人自纺绩。家童皆有手技作事。内治产业。累积纤微。是以能殖其货。今之士大夫知此者鲜。故富贵不一再传而衰替也。两家奴争道。霍氏奴入御史府。欲大夫门。此霍氏之所以亡也。奴从宾客。浆酒藿肉。此董贤之所以败也。然则今日之官评其先考之僮约乎。

严分宜之仆永年。号曰鹤坡。张江陵之仆游守礼。号曰楚滨。古诗昔有霍家奴姓冯名子都而晋灼引汉语以为冯毁则子都亦字也不但招权纳贿。而朝中多赠之诗文。俨然与搢绅为宾主。名号之轻。文章之辱。至斯而极矣。后汉书梁冀传。冀寿共乘辇车。游观第内。鸣钟吹管。或连继日夜。客到门不得通。皆请谢门者。门者累千金。今日所谓门包。殆昉于此。

　　臧获议　
邱嘉穗

天地之性人为贵。而人之生于天地间者。虽有智愚强弱。尊卑疏戚之等。其与我同类。而皆有欲立欲达之心则一也。奚必智者强者尊且戚者。乃得为人。而愚者弱者卑者疏者之无足比数乎。先王之时。大夫以上。既有庶人在官者为之役。士庶人亦各隶其子弟而止。而其时之小民。又皆授田于上。而无一不得其所。则奴婢固可以不用。而亦谁与为奴婢者。此盛世所以无怨旷之人也。后世之人。穷贱无所归者既众。自中人十金之产。皆得收良人男女而属役之。斯已大异于先王之世矣。而况刻薄者流。又从而禁锢焉。摧残焉。俾不得终有其夫妻子母之乐。岂不轻蔑天民。而伤两间之和气哉。夫天下之穷而无告者。莫如鳏寡孤独。然此四民者。即不幸犹不必其相兼。而其无妻无夫无子者。亦皆至于垂老而后废。非穷于人。穷于天也。如以奴若婢而制之终身。使不得配。则是始而孤。继而鳏且寡。而终于为独。以一人之身。备历其穷。而又非天之所为使也。悲夫悲夫。生人之穷薄至于如此其极耶。且人亦何为而不推其心也。己之男若女。幼则携持保抱。稍长入小学。不率教。严师傅予之杖。意犹以为恶。或不幸遭祸患身死。卖为人奴。蓬头跣足。甚者至流落娼籍。以辱门户。不知为父母者。将复何以为情。噫。奴婢之走使于我前者。独非人子乎哉。彼其始亦与己之男若女无以异。一旦不得已而归于我。典耕典爨。奔走者几何事。事大事小。承顺者几何人。食粝食。衣敝衣。祁寒暑雨。戴星霜而出入者几何年。其情已大可悯。而我复利其服役。至以幽囚终其世。而不得少尝人道之万一。纵彼不自明。我独无动于心乎。纵或垂首丧气。服勤至死。其能不饮恨于九原乎。窃谓今日居民上者。宜设为厉禁。令奴婢年二十以上皆为之配。然后得役。不则奴听其自去。毋得责以赎身。婢听其适人。薄给本主以财礼。如是而不之听。许奴婢自陈于官。而约长为之举首。则有常刑。其有隐蔽者。亦各坐之以法。然后内无怨女外无旷夫。咸得以自遂其生于天地之间。而为本主者。亦不至肆为刻薄。贼人之子。以残害天地所生之人已。虽然。世有复先王之仁政者乎。即奴婢之名。亦可以不设。而尚安以禁为。

　　甲辰示道希兄弟　
方苞

古无奴婢。事父兄者子弟也。事舅姑者子妇也。事长官者属吏也。惟盗贼之子女。乃为罪隶而役于官。九职臣妾聚敛疏财。质人掌民人之质剂。士大夫之家始有之。如后世官赐奴婢。亦以罪役耳。战国秦汉以后。平民始得相买为奴。然寒素儒生。必父母笃老。子妇多事。然后佣仆赁妪。以助奉养。金陵之俗。中家以上。妇不主中馈。事舅姑。而饮食必凿。燕游惟便。缝纴补缀。皆取办于工。乃坐役仆妇。及婢女数人。少者亦一二人。妇安焉。子顺焉。以母之道奉其妻而有过矣。余每见农家妇。耕耘樵苏。佐男子力作。时雨降。脱履就功。形骸若鸟兽。然遭乱离焚剽。则常泰然无虞。其色不足贪也。家无积货可羡也。虽盗贼奸凶。不能不农夫野妇。耕织以供战士。而辱系虏斩刈无遗者。则皆通都大邑。搢绅家室之子女也。人事之感召。天道之乘除。有确然而不可易者矣。吾家寒素。敝衣麤食。颇能内外共之。而妇人必求婢女。犹染金陵积习。吾甚惧焉。道希兄弟。其与二三妇共勉之。恐余不幸而言之中也。

　　论仆役　
张履祥

先王分土授田。一夫无失其所。凡有劳事。只使子弟为之。未尝有仆役也。观论语有事弟子服其劳。及子适卫。冉有仆可见。王政不行。人民离散。贫无依者。势不得不服役于人以生。是以家力有余。子弟不给使令者。养人以资其力。久矣为天下之通义也。但当善待之。不可横加陵虐。陶公曰。彼亦人子也。先须开以为善之路。示以资生之方。必其不堪扶植。与屡不用命者。然后去之。苟无大恶。亦宜宽宥。不可求之太过。责之太深。使人无所容足也。彼辈无知者固多。然其必不可化导。要亦无多。至其子孙。实为不幸。非由自己作之。放遣可也。天子臣妾万方。犹欲视民如子。士庶之家。牛羊犬马待人。不思获罪于天乎。

男仆二十余。即当为之娶妻。女婢近二十。即当使有配偶。或别嫁之。非独免其怨旷。亦所以已乱也。近世仆人。忠谨固少。主人待之。非理亦甚。盍思上下报施。既有恒分。循环往复。又道之常。能无惕惕于心。可云惟我所制乎。

　　俭论　
郑梁

孟子曰。俭者不夺人。非谓俭而后可以不夺人。亦非谓不夺人故不得不俭也。先儒以礼下为贤君之恭。以取于民有制。为贤君之俭。则直是不夺人名俭而已矣。今天下皆知言俭。然其为说曰。吾甘清苦。省交际。然后可以无求于人。否则谓当今民穷财匮。求人实难。非节啬悭鄙。则恐无以为生。若此者人莫不从而许之曰俭。由吾思之。此其意直欲夺人。其不夺也。直无待于夺而后不夺。或夺之终不能夺。而后不夺耳。夫古之人必以其廉于取者言俭。而今之人第以其吝于与者言俭。则是便人好利之念。而开天下以刻薄寡恩之渐者。莫俭若也。呜呼。岂孟子之所谓俭者。固若是乎。古之公卿大夫之家。其俭自与士庶不同。公仪子之拔葵。孟献子之不察鸡豚。不畜牛羊。此正所谓俭也。今自勋戚世冑。以及卿相大臣。特美衣丰食耳。其权子母固竞锥刀也。其待宗族亲戚友朋。固较量锱铢也。可谓不与士庶同乎。世徒以其美衣丰食。似乎不俭。而辄复以草野小民之鄙啬绳之。人情固有自私自利之心。听其言也。顺而易入。于是一丝一粟。不肯轻出。而财日上积而不下流。至使天下之农工商贾。不得挟所业以仰食于富人。是古之贷钱出息。食客数千者。犹以其奢也。而夺人者。亦时而与人。今之粟红贯朽。登垄罔利者。直以其俭也。而夺人者不惟不复古人。且将以其夺之人者转辗而为夺人之具不已。天下财源之日竭。民生之日困。毋乃皆此俭之一言误之乎。三代而后。称恭俭之主。莫如文景。然吾犹以为文帝之俭。其大者在除租复赋。而身衣弋绨。帷帐无锦绣。特其末节。至听错之言。而入粟拜爵。犹未免于声音笑貌。又况后之人主。旦旦以苛征横敛。殿最有司。而徒以慎赐赦赈恤之令。罢养廉育才之典为俭者乎。夫以慎赐赦赈恤之令。罢养廉育才之典为俭。则古之城郭宫室宗庙祭祝之礼。诸侯币帛饔百官有司。皆为奢矣。以古之城郭宫室宗庙祭祝之礼。诸侯币帛饔百官有司为奢。而以后之慎赐赦赈恤之令。罢养廉育才之典为俭。则虽孔圣之言。吾犹将反其意而为之说。曰。与其俭也宁奢矣。予才不善夺人。而势不能无待于夺。其于今世之所谓俭者甚宜。然窃慨夫世之敝衣垢履徒步者。往往以士大夫而不耻为委巷牙郎妇之行。貌虽俭而其意未尝不在夺人。甚欲以孟子之所谓俭者。与之共勉也。作俭论。

　　窖金论　
李继圣

夫仲秋有窦窖之政。所以敛备杂物也。汉任氏遂因而窖粟。粟宜仓囷。其窖之者必戎寇横行时。不可携而他适也。后世又因而窖金。夫殚毕生经营之力。心枯筋痿。幸而致富。仍褴褛如贫状。乃聚所积埋之。是长与此物辞矣。再见无期。其视夫穷人之不能有此者。又何以别乎。不幸而盗贼入室。缚烙挞刺。逼而罄取之。抑或至于九死。而终不令发其藏。呜呼。彼万苦千辛以死守之者。岂不以其能长子孙哉。不肖者踵其后。泥沙用之。花消于无何有之乡。死而有知。九泉一恸。悔之已晚。其贤者即能恢宏先业。膏沃连畴。镂涂润屋。死而无知。不见不闻。又况为后人者坐享成福。耻谈祖父之劳俭。而不屑追溯其渊源。是亦泛泛然绝不相属之古今人而已矣。岂鬼神阳奉阴恶。故使之有同于无。实归于虚。诱其衷以为此计欤。夫宝气结为精灵。被抑沉光。安忍郁郁此土。一旦默徙潜移。求之不得其处。又或无端而落诸他人之手。呜呼。宜华歆拾之。而管宁挥之也。

　

卷六十一礼政八昏礼

　　女教经传通纂序　
任启运

余辑女教经传通纂一书。凡十有三章。既毕而序其端。曰。女教。正家之始。王化之端也。昔汉刘向氏言古凡生子。择于诸母与可者。必求其宽裕慈惠温良恭敬慎而寡言者。使为子师。其次为慈母。其次为保母。夫阿保于女职最下。必自其臣之妾以降。始得为之。而宽裕慈惠温良恭敬。则世所推仁人有道之容。求诸学士文人。未易多觏。而古阿保之贤。乃至于此。岂古女子生而即贤欤。或其所以致此。固有道欤。吾闻书称厘降。以是为登庸之大端。而传言夏之兴也以涂山。殷之兴也以有莘。其在成周。有太姜太任开其始。太姒邑姜嗣其徽。母德之隆。既足以仪天下。法后世。而元公定周礼。有内宰以阴礼教六宫。以阴礼教九嫔。以妇职教九御。当其时。上自王后及公侯之夫人。莫不受学。其诗曰。言告师氏。言告言归。宋伯姬之言曰。保傅不具。礼不下堂。即下至委巷之女。亦莫不有师。故传曰。贤而四十无子。则为人间女师。教之之备如此。而其所教则惟以内外之严嫡庶之辨。父子之亲。君臣之敬。宾客之交。丧祭之礼。故其诗曰。威仪棣棣。不可选也。言是数者具而有之也。谁其尸之。有齐季女。言幼而习之如性成也。举凡骄奢靡侈之习。曾不得一交于耳目。慆心佚志之术。曾不得一接于燕闲。故在家则为贤女。既嫁则为贤妻。嫁而生子则为贤母。当其妊子。则坐不边。寝不侧。有胎教焉。子既生则钦有帅。记有成。有童教焉。为女则以教为贤。为母又以贤而教。其于礼法不啻首之适冠。足之适屦。不待问而后知。此成周当日。所以大化翔洽。贤笃生。虽兔罝贱士。亦足备公侯干城腹心之选。而阿保之微。其得于耳濡目染。亦具宽裕慈惠温良恭敬之德。至于如此也。秦汉之世。后夫人不以德升。既不足以听天下之内治。而闾里之遗风余训。亦寖消寖灭。以至于亡。刘向氏作列女传八卷。思有以障祸水之狂澜。而在当时亦无能为力。自是而后。妻败其夫。母败其子。载胥及溺。可不痛哉。三代以降。惟赵宋最名有家法。以故当时大家名族。亦颇修于内政。敦孝让。重廉耻。熏陶涵育之久。而大儒迭出。遂有以接孔孟之传。虽其希圣固贤哉。要其所自来者。不可没也。其余或间气所偶锺。或闻风而兴起。列女所载诸传。虽不乏人。然去二南之化远矣。我　　皇上作人寿考。过于周文。于变之风。行与勋华比迹。运不自量。以生于　　圣世。窃取朱子小学之意。作为此篇。譬诸勺水益海。掏尘增山。虽无补于大化之高深。或亦泰山所不让。河海所不择也。若夫敬身以敬家。敬家以敬国。则所以为正家之本。更自有在。孟子曰。身不行道。不行于妻子。己不自治而仅求之妇人女子间乎哉。

　　读士昏礼　
岳震川

士之昏礼。始纳采。次问名。次纳吉。次纳征。次请期。次亲迎。六礼皆行于庙。三元二纁。象阴阳之备。其不苟也如此。三鼎以升。豚鱼腊鱼。以十五为正。减为十四。欲其敌偶也。同牢之鼎馈。亦取配合如此。之亲迎也。爵弁纁裳缁袘乘墨车。从车二乘。执烛前马。其衣冠车御之盛如此。之御妇车也。姆虽辞不受绥。而终御轮三周。其亲而下之也如此。若夫舅姑尊矣。其飨妇也。舅洗爵而献。始荐脯醢。其降尊而礼之也如此。然则壹与之齐。终身不改。此非圣贤之苛责于人也。所以报舅姑夫君之礼者。当如是其厚而不忍变也。

　　答昏礼问　
刘榛

客问娶妻不娶同姓。何谓也。曰。先儒云为其近于禽兽也。禽兽不知嫌微之别。人乌可无别也。客曰。异姓其皆无嫌乎。曰。外姻为婚。有以奸论者矣。客曰。虽然。中表之行。近世士大夫皆用之。或犹可许也。曰。在律。婚姑舅两姨姊妹者杖八十。离异。安在其可哉。先王制礼。远嫌而养耻。又立之科条。以防不然。所扶进斯民于人道者。至严而不可犯矣。夫所谓同姓者。犹无亲之称耳。若吾父姊妹之子。不犹夫兄弟之子乎。吾母兄弟姊妹之子。不犹之吾父兄弟姊妹之子乎。人知同姓兄弟之子不可昏。而不知异姓兄弟姊妹之子不可昏。何耶。客曰。彼世昏者皆非欤。曰。疏而无服者可也。姑舅两姨兄弟姊妹相为服缌麻。乃乱之以昏姻。而期且斩焉。如礼何。客曰。吾党有女。养于他人。谓可解中表之迹而昏之。然欤。曰。买妾不知其姓则卜之。不知者犹卜。知而假人以免。夫谁欺。客曰。举世行之。未闻有用离异之律者。或居今而亦可从俗也。曰。俗之可从。事之无害于义尔。斁伦败礼。相率而畔于人。可乎。盗徼幸而未发。曰。未见有律盗者。盗顾可为乎哉。

客曰。盟昏于襁褓可乎。曰无悔焉可也。曰何悔。曰山川之或阻也。官骸之或伤也。或家落而见羞。或行非而相浼也。皆悔也。古人六礼之行。率无远期。故诗曰。雝雝鸣雁。旭日始旦。士如归妻。迨冰未泮。冰未泮而纳采。桃始华而御轮。故不至有他端之变。贻悔恨而生衅端也。客曰。有故则二十三岁而嫁。礼也。今有因丧而归者何欤。曰。此禽兽之行。伤教乱化之甚者。百杖不足以蔽其罪矣。客曰。昏者身已从吉。而主昏者或可少假乎。曰。在律。居父母舅姑及夫丧。而与应嫁娶人主昏者杖八十。薄于自昏无几也。客曰。男女及期。而家幸无故。顾又不辄得吉卜而行也。将奈何。曰阴阳禁忌之说。鄙倍而不足信也。古之昏者皆仲春。万物于此而生。故人伦于此而始。古之人法天。未闻有不祥。今之人信术。未见果无凶咎也。智者可以知所从事矣。曰。古六礼不病于繁乎。曰。礼所以敬夫妇之始而勿容苟也。故召南之女。虽致于狱。而谓室家之礼不备。终不之从焉。然朱子家礼。已去问名纳吉请期以从俗矣。夫古人问名而卜。卜吉则纳吉。否则他采他问焉。今一言之定。便不可易。故此二礼为可省。请期一节。好礼者犹有行之。减六而四而三。不得更从简陋也。曰贫者苦于不能具。奈何。曰。丰俭从有无之便。诚贫也。一禽一果何讥焉。今俗有空函往复。并纳采而亦废者。斯亦不敬其始也哉。客曰。古者冕而亲迎。今或不往。何也。曰。二气感应以相与。以艮之少男。下于兑之少女。得感应之正。故取女吉。不然则奔而已矣。物不可以苟合。妻妾之别以此也。客曰。古六礼皆用鴈。今则独于亲迎焉。未为阙欤。曰。先王之制。皆有精义。而后世则苟简焉。苟不尽没其礼意亦可矣。尺寸争之难胜也。客曰。奠鴈拜。主人不答拜。朱子云。彼为奠鴈而拜。自不应答拜。何解也。曰。非拜主人也。肃礼也。纳采使者至。主人迎于门外再拜。宾不答拜。曰。不敢当盛礼也。盛礼已不答。况非拜主人者乎。客曰。妇至宜何礼。曰。交拜而合卺。外此皆陋俗也。客曰。妇甫来。而即诣妇家以拜。毋乃亟乎。曰。少陵新婚别云。此身未分明。何以拜姑嫜。妇不及见舅姑之期。尚未可以拜舅姑。夫未得于妇。而何有于妇之父母乎。不率新妇见父母。而汲汲于妇家。则是遗亲而已矣。

　　答蒋信夫论丧娶书　
袁枚

接来札。为持所生服。有达权之请。仆以为婚与丧。人生有数事也。一有缺失。则终身玷焉。所以持之者无他上稽诸经。中质诸史。下考之　本朝律文而已矣。庶子持生母服。经稍轻。史或轻或重。明律改为斩衰遂大重。而　本朝因之。其既重之后勿论也。其最轻时亦未有以婚闻者。礼庶子服生母。父在。练冠麻衣。既葬而除。此指诸侯之庶子也。此即孟子所谓虽加一日愈于已者是也。诸侯爵尊。故有降杀之礼。若大夫士则递加而重。然尔时父子异宫。诸侯虽尊。犹使庶子居其室而遂焉。君与正嫡。不得以尊压也。彼侧室贰宗者。端可知矣。周天子丧穆后宴乐。叔向讥之曰。王一岁而有三年之丧二焉。夫妻丧非三年也。然礼必三年后娶。所以达子之志也。父尚不娶。而于其子乎。然此犹云妻耳。非妾也。齐侯使晏子请继室于晋。叔向辞之曰。寡君在衰绖之中。是以未敢请。时晋侯丧少姜。姜固妾也。叔向贤者。岂不知士妾有子。方为之缌。诸侯已绝缌矣。乃藉以辞昏。其妾所生之子乎。然此犹考诸古制。未质诸后世之史也。晋文学王藉有叔母服。未一月纳吉娶妻。为刘隗所弹。唐建中元年。县主将嫁。供奁备矣。而襄王之幼女卒。上从妹也。上命改期曰。人惜其费。我爱其礼。古期功之丧。帝王之家。其不苟如此。苏子赡宋之放于礼者也。然其争许氏丧娶表曰。臣不愿使后世史书男子居父母丧得娶妻。自元佑始。明渖王佶焞。惑于阴阳之说。大祥乞为弟妹嫁娶。嘉靖竟命执问如律。历览古昔丧娶之禁。班班可考。然经史之宜遵。犹不若律令之可畏也。唐律丧娶者徒。金章宗加以听离。　本朝依明律。定主婚者杖。人情爱其子女。必为之计久远。郎君读书登科。他日将立朝廷。议大典礼。而先使之蔑情干义。抱终身之忧。殊非所以为爱也。说者岂不曰苏州丧娶。民间有之。为人之所为者。人皆无訾焉。然每见坊饼肆之氓。发且秃矣。偶道其少时丧娶。必赪颜而禁声。何也。天良之夭阏。虽无法律经书。而此中怦怦终不安也。说者又岂不曰以两公之贤。必无人敢持短长者。不知礼义由贤者出。惟我两人贤也。四方将于我乎观礼。倘观礼而礼有违。则人人乖其所望。而诋诽者将更甚于邱里之庸庸者矣。然则处礼之变。为万不得已计。奈何。曰曾子问亲迎女在途。而之父母死。如之何。孔子曰。女改服布深衣缟总以趋丧。徐氏注云。女改服者。以亲迎之故。虽未成婚。而妇之分已定故也。不言此后所处意者。女在家若今童妇。除丧而后成婚。此礼开元因之着为令典。今已来亲迎矣。小女已在途矣。或仿而行之。亦亡于礼者之礼乎。吴下多儒者。精通五礼。足下何不将仆手书付之核议。见覆。幸甚。

　　贞女辨　
焦循

或谓古无贞女之名。非也。后汉书百官志。三老掌教化。凡有孝子顺孙贞女义妇。皆扁志其门。以兴善行。然则今之旌表贞女。自汉已然。或曰古之贞女。非今之贞女也。魏书列女传。贞女兕先氏。许嫁彭老生。未及成礼。老生逼之。不肯从。被杀。诏曰。虽处草莱。行合古迹。宜赐美名。号曰贞女。则贞女者。非未昏夫死守贞不嫁之谓也。呜呼。引是说者。读书不广矣。刘向列女传卷四贞顺传。首列召南申女。称其许嫁于酆。夫家礼不备。而欲迎之。不肯往。遂致之狱。作诗曰。虽速我狱。室家不足。兕先之事。黯与此合。故其时谓之合古。以贞女号之也。列女传又云。卫寡夫人者。齐侯之女也。嫁于卫。至城门而卫君死。入持三年之丧毕。弟立请曰。卫小国也。不容二庖。请愿同庖。终不听。作诗曰。我心匪石。不可转也。我心匪席。不可卷也。诗人美其贞一。故举而列之于诗。此即未昏夫死不嫁者也。兕先合于申女之事。得以贞女名。世之未昏夫死不嫁者。乃不容附诸卫寡夫人之列。说者罪矣。刘向为鲁诗学。经之所传。汉儒之所重可知也。或曰。古之贞女少。今之贞女多。何也。古男女议昏晚聘。与取一时事。故如卫寡夫人者偶也。今人龆龀议昏。或迟五年。或迟十年。甚二三十年。聘与取悬隔甚远。其中死亡疾病。自不能免。且古之昏礼。以亲迎为定。故曾子问未亲迎以前。或遭父母之丧。可以再取再嫁。亲迎在路。闻之父母死。则改服而趋丧。又亲迎之日已定。而女死。则服齐衰。死。则女服斩衰。是古之夫妇。以亲迎为定也。今则不然。国律许嫁女。已报昏书。及有私约。而辄悔者。笞五十。虽无书昏。但曾受聘财者亦然。是一报昏书受聘财。而上以之听民讼。下以之定姻好。不必亲迎。而夫妇之分定矣。古定以亲迎。则未亲迎而夫死。嫁之可也。今定以纳采。则一纳采而夫死。有可不嫁者矣。礼曰。生乎今之世。反古之道。吾为议贞女者告之。

　　陈贞女林氏子合葬议　
陈祖范

长洲陈氏女。许嫁于林。林氏子殀。女闻自经。救而苏。谨防护。踰三年。闻有求婚者。卒缢死。林氏将迎柩合窆。或据礼为疑。余因而论焉。男女居室。人之大欲。而天理精微之极也。易上篇首乾坤。下篇首咸恒。咸。感也。少女少男。未成夫妇。志相感也。恒。久也。长男长女。夫唱妇随。道可久也。感者人欲。久者天理。始乎感。成乎久。夫妇之义也。将由夫淫僻之民与。始也感乎其所不当感。后也不恒乎其所当恒。此夫妇之道。所以苦也。将由夫贞淑之民与。其感也不妄。感于其所恒也。其恒也无贰。恒于其所感也。故有未成婚而女死其者。死于义。非死于情。此夫妇之道之变而正也。彼据礼为疑者。曾子问篇。取女有吉日。或女或死。皆齐衰而吊。既葬而除。更取更嫁。不言可知。又已嫁而未庙见死。则归葬于女氏之党。若未嫁而死。同穴乎男者。周官媒氏谓之嫁殇。归熙甫着论。以为女子许嫁。父为主。而已不与知。若为夫死。是自以身许人。有廉耻之防焉。说固善矣。虽然。礼许嫁笄而缨。明有系也。纳采而被采。择问名而知名字。申之以卜筮。固之以皮币。丁宁郑重若此。犹得云已勿与知乎。且夫善感者少男少女之性也。以善感之性。而感于其所当恒。则一感而此念无从转移矣。何生死足以贰其心哉。执嫁未嫁论之者。特相索于形骸之外。非至论也。诗云。谷则异室。死则同穴。男女私相悦而不得遂之辞。所谓免而无耻者也。媒氏所禁。殆是此类。若夫以正感。以义终。固当哀其志而遂之。异室同穴。何不可之有。

　　四贞女传后论　
罗有高

彭季子作四贞女传。颇闻着于时。谈礼之士。或推难之。以为季子亲为名儒孙子。讨论三代礼文经传离合之指至熟。又尝出入宋明诸老师贤人所讲说。源流深远矣。四贞女者。其行事既卓绝。斐然成文章。季子传之固当。然季子不折衷于中庸。裁之以礼。将使学者乐畸行。慕高远。放性情之和。蒙窃惑焉。罗有高曰。夫礼称情立文。缘人性而起者也。若中庸则又难言之。是四贞女者。固以其行为中庸已矣。是故蹈之而不疑。夫民性有恒。上同本乎元宰。能者率而行之。而道生焉。稽诸独。独之所可而可。独之所不可而不可。期于皭。然于独无恶。盟之鬼神。绵之岁月。历阻折百出。卓定不迁。其达也若泉。其直遂而不回若矢。视捐项绝脰。弃其血肉之躯。若燎毛发。若遗土。其安难危苦。人世不堪之遭若命。爵禄名誉。不足干其中扃。诗书经传所陈。淡若琴瑟笙磬之和。音适与心谐。而益不愿假它辞说以自解。如四女子者。行不同。至其自期于独。不忍冒经以欺其志。则无不同也。当吾世而不遇大圣。四女子者。是足以激清风。挽漓俗而之醇矣。或者其以循故侪俗。浮沉不自宰之愚妇人为中庸乎。是比干不足同仁于微箕。伯夷叔齐未贤也。柏舟何以首墉风哉。或曰。然则四女子者。能中庸矣乎。曰。毋易言能不能。非圣人夫谁定之矣。仁者见仁。智者见智。百姓日用饮食。若水族游于江湖。未尝离水。而未尝知水也。知尽之知化之圣也。知至之贤也。或务知之。或不必其务知之。接境以动。依乎天良。觱沸而滂达。不阏于欲。圣人才之。故曰不得中行而与之。必也狂獧乎。中庸之传邈矣。三代之季。泯泯昏昏。乡愿乘时窃发。屈曲媕阿被服貌尧禹。苟同流俗为俛仰。割六蓻。文奸言。窜涂经训。居之而不疑。唐宋元明大儒。畏其卒。推本穷原。精择详语之。而学者蔽于所趣。急切不能返。假借近似之言自藩饰。得不阂于时。可以藏身免显过。嚣然以谓中庸之行若是而已。至于君父之际。彝伦之大常。其恻怛诚挚专壹。若不可已。必义之是出。如四女子者。非数数也。将谓能中庸者天下。不能中庸唯四女子也。独其然乎。或曰。是则然。然曾子问孔子之言也。取女有吉日。女死齐衰而吊。既葬而除之。夫死亦如之。何谓也。曰。君子议道自己。而置法以民。自己起义者礼之经。廉耻伦纪之大坊。自民起义者礼之通。曲成万物之仁也。且死女吊。服斩衰。离绝不属耶。何以为之服尊也。葬除丧。脱许嫁时缨。定系厚别之分。虽中人必且惄然而动。踖踧而慕舟之义矣。情以民自居。则圣人顺而民之尔。若曰。非其诚勿强也。且未成妇也。荀卿子曰。唯圣尽伦。唯王尽制。两尽者足以为天下极矣。师圣师王。师其经也。礼之通。中人以下薮匿焉。君子哀矜之也。或曰。女未庙见而死。归葬于女氏之党。何谓也。曰武进庄学士存与之铭石门蔡贞女也至矣。庄君曰。执一之儒。不深考义例。以有未庙见而死葬于女氏之党之文。遂曰死不可以即墓。生不可以居室。所谓不知其理。而妄推其类者邪。仪礼丧服章传曰。夫至尊也。妻至亲也。至尊无所不伸。至亲则有时而屈。故三年之视期轻重绝伦矣。以夫之死同诸女之死。于义钧乎。夫者至尊之谊。命则成之妇者。至亲之属。必成于尊。庙见者成于尊也。未成之辞闻系之妇矣。不闻其系之夫也。其言曲而中矣。余独悲贤女守志之义。久不白于世。妄以凡民之。揣量豪杰。横加訾謷。不成人之美。里巷翁媪。鲜能以德爱子。以遂其情性之正。至天札其天。因就或者之难。条次之。以谂季子。诗云。忧心悄悄。愠于小。若王贞女。愠有终穷乎。

　　礼经答问二条　
钱大昕

问妇人之义。从一而终。而礼有七出之文。毋乃启人以失节乎。曰。此先王所以扶阳抑阴。而家道所以不至于穷而乖也。夫父子兄弟。以天合者也。夫妇以人合者也。以天合者。无所逃于天地之间。而以人合者。可制以去就之义。尧舜之道。不外乎孝弟。而孝弟之衰。自各私其妻始。妻之于夫。其初固路人也。以室家之恩联之。其情易亲。至于夫之父母。夫之兄弟姊妹。夫之兄弟之妻。皆路人也。非有一日之恩。第推夫之亲以亲之。其情固已不相属矣。矧妇人之性贪而吝。柔而狠。而妯娌姑姊之伦亦妇人也。同居而志不相得。往往有之。其真能安于义命者。十不得一也。先王设为可去之义。义合则。不合则去。俾能执妇道者可守从一之贞。否则宁割伉俪之爱。勿伤骨肉之恩。故嫁曰归。出亦曰归。以此坊民。恐其孝衰于妻子也。然则圣人于女子。抑之不已甚乎。曰去妇之义。非徒以全丈夫。亦所以保匹妇。后世闾里之妇。失爱于舅姑。谗间以叔妹。抑郁而死者有之。或其夫淫酗凶悍。宠溺嬖媵。凌迫而死者有之。准之古礼。固有可去之义。亦何必束缚之。禁锢之。置之必死之地以为快乎。全一女子之名其事小。得罪于父母兄弟其事大。故父母兄弟不可乖。而妻则可去。去而更嫁不谓之失节。使其过在妇欤。不合而嫁。嫁而仍穷。自作之孽。不可逭也。使其过不在妇欤。出而嫁于乡里。犹不失为善妇。不必强而之。使夫妇之道苦也。自七出之法不行。而牝鸡之司晨日炽。夫之制于妇者。隐忍而不能去。甚至于破家绝嗣。而有司之断斯狱者。犹欲合之。知女之不可事二夫。而不知失妇道者。虽事一夫。未可以言烈也。知臣之不可事二君。而不知失臣节者。虽事一君。未可以言忠也。此未谕先王制礼之意也。
</div>
    <div class="pagination">
<a href="皇朝经世文编_page144.html">上一页</a><span>...</span><a href="皇朝经世文编_page140.html">140</a><a href="皇朝经世文编_page141.html">141</a><a href="皇朝经世文编_page142.html">142</a><a href="皇朝经世文编_page143.html">143</a><a href="皇朝经世文编_page144.html">144</a><span class="current-page">145</span><a href="皇朝经世文编_page146.html">146</a><a href="皇朝经世文编_page147.html">147</a><a href="皇朝经世文编_page148.html">148</a><a href="皇朝经世文编_page149.html">149</a><a href="皇朝经世文编_page150.html">150</a><span>...</span><a href="皇朝经世文编_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
