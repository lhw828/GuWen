<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 32 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 32 页/共 103 页</h1>
    <div class="content">贾铎
从来君心之敬肆关系天下之安危古帝王念兹在兹时檩非几之贡弗畏入畏常忧乐之从凡所为好恶有必谨视听有必严者虽国家承平无事犹且业业兢兢无敢戏豫而况其在多事时也伏查同治二年七月二十二日奉　上谕本年十月释服后除　朝廷大典均照常举行外至万寿礼节向有赏王公大臣听戏筵宴着一并停止所有升平署岁时供奉俟　山陵奉安候旨遵行其咸丰十年所传之民籍人等永远裁革钦此臣恭读之下仰见我　皇上孝思纯笃崇实黜华之至意乃近日风闻内务府又有太监演戏将库存进贡缎疋裁作戏衣每演一日赏费几至千金窃思　皇上自咸丰十年以来险阻艰难备尝之矣旋以　冲龄践阼寅绍丕基全赖两宫　皇太后励精图治勤求上理现值逆氛滋扰生灵涂炭之时方将　宵旰不遑何暇演戏为乐臣再四筹维或系内监人等信口夸耀任意妄谈抑或内务府官员藉此逢迎为侵渔肥己之计以致道路传说纷纷不一恐传之日久中外军民觖望所关匪浅请　旨密饬总管内务府大臣速行禁止用以杜渐而防微并吁求两宫　皇太后念切时艰倍加惕励庶　朝政可期整肃而外患不难荡平则宗社幸甚天下幸甚
　　请除蒙蔽以迓和甘疏光绪　年　　　
余上华
伏读迭次　谕旨　皇太后　皇上因天灾流行素食减膳　下诏自责并　命内务府裁减内用之需天下臣民无不感激涕零谓天灾可立消也及内务府覆奏谓无可裁减天下臣民又无不咨嗟太息谓蒙蔽难尽祛也伏溯　世祖章皇帝　圣祖仁皇帝惩明季宫廷滥用举为殷鉴力行节俭昭示来兹自同治以来省　圆明园钜款天下以为　内廷用款可减其半矣乃近闻岁费较之道光咸丰年间更增数倍及细询原委则曰传办过多是以岁用日甚前阅邸抄据奏近年　宫内应修工程概未传作亦无　特传添办物件臣始恍然于　皇太后　皇上恪遵　祖制俭德弥修其用款日多消耗于无形者实皆内府诸臣之过虽现奉　谕旨仍令详细查核开单呈览惟若辈嗜利既深仍必多方掩饰凡用物内库有存者无庸另行采办也牲畜现十不存一喂养可减也其余细项逐类可推即用款或无可裁销数岂容浮报试看道光咸丰年间岁用总数与近来岁用总数比较再以近年开销物价与道光咸丰年间开销物价比较其弊自见内务府领项司库者向有扣二三成之说上年经人参奏闻系逼取无扣甘结众人因畏与受同科之罪冀以后当差之利无敢异言至是每遇发款遂先取结而其扣成更加矣风闻近来领银千两库扣五百二十两益以各处之需索同列之分肥本员之侵蚀开销千两实用不过百两耳虽其中亦有廉隅自饬不思染指者大率牵制于众莫可如何浮冒者众人瓜分与受两相甘心外人无由指实是以肆行而无忌前文锡父子专擅内务府十余年今富可敌国现任内务府大臣及司员主要差者无不坐拥厚资翛然自得日前　谕旨所斥服用宴会侈靡勾引内监购买珍异玩物比比者率皆内务府之人若辈以千余金纳资进身营谋得差岁获钜万幸得粤海织造等差则又不知所获凡几彼功名非从学问中来未达圣贤之理安知君臣之义故钻营卑污惟利是视夫侵吞国帑例有刑章若辈恃以无恐者以内府之用款事备　宫廷外臣不敢发其覆也计一年侵吞之款可全活饥民百万哀鸿于道路众蠹集于　阙廷人事不平　天和奚至今后痛除积习拟以裁汰冗员为先务盖员冗即难免纷杂遇公事则相推不肯破除情面遇私事则相引以冀多树党援至于款项出入拟请于　内廷行走王公　特简一人总司查察如内监索费刁难立即置之重典总管大臣选廉洁刚直者一二人主之至司员不准兼司不用帮办事有专责利不争分庶款皆实用所省自无穷矣　天子玉食万方即岁费千万谁曰不宜今竭空虚之库款尽饱臣下之私囊　圣明遇灾修省而左右犹肆意欺朦诸臣章奏屡引蒙恒风若为言　朝廷深加采纳训枢臣责群不迩来恒风如故应　天以实不以文臣愚以为除蒙蔽而迓和甘宜自内务府始先去其耳目以前之蔽庶中外臣工咸知儆惧不敢以库款之重肆其贪黩之风将见事事核实归利于公库储自渐充裕何至偶遇偏灾致烦　宵旰焦劳中外束手无策哉
　　吁恳　慈恩暂缓　归政以懋　圣学疏光绪十二年　　　
伯彦讷谟祜
窃臣等伏读六月初十日　懿旨以　皇帝典学有成　谕于明年正月举行亲政典礼　诏辞宏远酌古准今寻绎回环且钦且感伏思我　皇太后　躬仁圣之资值维艰之运削平九宇抚定四方史册罕俦　功德莫二兹当　璇闱　归政　颐养冲和既大慰日夕期望之心亦稍释　宵旰仔肩之重凡兹臣庶孰不欣愉然臣等日侍　讲筵深维时局有不得不缕晰备陈者幸　皇太后　垂察焉　皇上　天亶聪明过目成诵六经诸史前数年即能举其辞然经义至深史书极博譬诸山海非一览所穷此讲习之事犹未贯彻者一也天下之赜莫如章奏前者叠奉　慈谕将军机处近年摺　奏抄录讲肄　皇上随时　披览亦能一阅了然大而兵农礼乐细而盐关河漕头绪纷繁兼综不易此批答之事犹未习者二也清语　国书我　朝根本　皇上纪诵甚博书写亦工然切音声义颇极精微固须名物靡遗尤必文义贯串满蒙　奏牍各体攸殊此繙绎之事犹未熟精者三也为君至难万几至重多一日养正即有一日之功加一分讲求即获分一之益天下者　祖宗之天下也　皇太后体　祖宗之心为心二十余年　忧劳如一日倘俟一二年后　圣学大成　春秋鼎盛从容授政以弼我丕丕基匪特臣民之福亦　宗社之庆也
皇朝经世文续编卷十二
　治体三治法上
　　封建郡县说　　　
俞樾
自秦废封建以郡县治之遂为万世不易之法论者以为如冬裘夏葛之各适其时耳吾谓封建必以郡县之法行之郡县必以封建之法辅之两者并用然后无弊古者天子畿内其地千里千里之中有六卿六遂之制即郡县之法也其外以八州之地为一千六百八十国五国则有长十国则有帅三十国则有正二百一十国则有伯凡八伯五十六正一百六十八帅三百三十六长分而属于天子之老二人曰二伯此其大小相制内外相维亦即郡县之法也自齐桓晋文兴而诸侯以力相胜其地大其国强则遂为之长天下之诸侯聚而听命乎盟主而属长连帅之制荡然无存自此天下之势散而无纪至秦而同归于尽吾故曰封建必以郡县之法行之然后无弊虽然郡县之世亦岂可以废封建乎哉世以罢侯置守为始皇夫罢侯置守未失也其失在乎专用郡县而不复存封建之制方秦初并天下李斯言置诸侯不便丞相绾等言燕齐地远宜置王而始皇曰廷尉议是夫使始皇取绾与斯之议而兼用之内地置守尉监而远地置王则夫陈胜者安能起陇亩之中而乱天下哉且亦何畏乎匈奴而竭天下之力以筑长城也哉是故郡县亦必以封建之法辅之而后无弊也呜呼宋之已事可以观矣宋太祖既有天下以为中国之患莫大乎藩镇于是罢节度使而以文臣领郡为强干弱枝之计然而河东之折氏灵武之李氏则犹许其世袭如故也其后议者以世袭不便移李氏于陕西而灵武之失不旋踵矣然则内地郡县而边地封建固有天下者之长计也世之论者自唐以前皆是封建而非郡县自唐以后皆右郡县而左封建胥一偏之见而已矣
　　郡县论　　　
刘沛
天下之乱发于一郡一县天下者郡县之积也故清乱之源必自郡县始今之郡县当承平无事稽钱粮理狱讼虽限以文法犹得任其所为一旦有事则又任诸将帅肆然为之而郡县官不得操寸柄岂剿贼之事独于郡县官无与耶今之郡县官纵不古若亦岂无智且勇者第无所藉手则智且勇何由而展布之窃以为今之时势宜与郡县以兵而使郡县官专其用兵之权今郡县之乱或教匪或会匪决无一朝能集事者蓄谋既久必有时泄露郡县官岂无见闻而往往养奸遗患者何也汉制郡县杀人例不待奏报尹赏为长安令捕恶少年数百人入狱以大石压毙之董宣守北海杀大姓公孙丹父子其亲党数十人操兵鼓噪宣又尽杀之且郡县皆得自罪掾属如孟车之辈尝从太守讨贼故其势重而权专今之郡县无此势与权也如本地有变官之能者乘其羽翼未成阳交其渠而阴遣其党迨其党渐散而后枭其渠此不烦一兵之计也而或者乱形已成而阳交阴遣之无益请兵上游必需时日几事不密彼先发制人则至大兵赴援而官已受戕城已陷没故狡黠者恒隐护其乱而嫁祸于后人以为乱之既作而我已脱然事外矣夫此岂尽本心之无良哉亦以身无兵权不足以作其气而坚其志耳若他郡县之贼今日北明日南飘忽若风雨忽焉告警各路援兵既缓不济急召募勇丁无论训练无素心涣技疏绝不足用而或土匪或贼之间谍溷迹其中而我急不暇择迄贼众逼城外呼内应转勇为贼乃为大害呜呼此黔江咸丰来凤之所以陷也洎乎大兵环集又或存养寇自利之心旷日老师坐糜饟餫不然则恃其战守之劳谓尔郡县之官若民藉我侪生死而肉骨也亟亟焉需索供顿甚至折毁房屋掳掠衣服钱榖牲畜而不可禁御汉杜诗守洛阳将军萧广纵兵暴掠敕晓不改遂格杀萧广明甲科守令虽将军以赐剑之威不能使之开城一见馈一斛米供一束刍今之郡县又无此势与权也兵扰民而民诉之官官以孤窘之情形莫敢与抗呜呼此龙山虽未陷贼而地方凋敝较已陷者尤甚也夫能知乱之所由生即当思乱之所以弭在在审度时势而量为变通已矣今郡例设之兵不过五六百县例设之兵不过五六十而又散置各汛各塘今贼多至数十万人少亦数万人乘我不备东奔西突毋惑乎亡城破军之相属也窃为计之今之郡县如例有提镇兵备道各额领重兵者无论已其余边防要区如湖北之施南府湖南之永顺府并所属咸丰来凤永顺龙山等县郡则一千二百名县则六百名添设营伍归郡县官统领遇有寇警仍以额设官兵助其调遣而此添设之兵除邻郡县互相策应外例不远调夫以本地人充本地兵姓名来历按册可稽土匪贼谍临时何由溷入而且墓庐族眷近在咫尺其心易固纵寇氛未靖有不竭力而思剿除者耶其于居民非亲友即乡邻亦安肯恣意焚掠以敛怨而速祸耶或曰郡县皆如汉势重权尊如尾大不掉何曰汉之分郡大如长沙武陵零陵桂阳即今湖南一省然汉世守令一官数十年未尝有为乱者今地势分裂幅员既狭郡县在任之久不过六年兵有更换而官有去来又何至私恩固结广树腹心如南朝范义辈之于王诞耶而郡县官之品行纯厚心怀忠厚者又何患也然则养兵之费奚出且今勇饟多于厘捐矣通衢郡县即以厘金分拨养兵其僻陋之地或酌行屯田或在邻近厘局拨解不足则由省库量益之且今将帅所统兵少而勇多者以平日兵额半虚故临时募勇以代耳以格外募勇之费为格外添兵之费一转移间初无增益而郡县有兵可恃缓急无虞其所保全者固甚大也夫天下者郡县之积也诚畀郡县以兵而使得专其权辅以堡碉团练诸事咸宜然后地方无寇盗之警一切钱粮狱讼皆可尽心为之而郡县治矣由一郡县推之而众郡县治矣众郡县治而一省治一省治而天下治
　　壹权量议　　　
冯桂芬
虞书曰同律度量衡论语曰谨权量古帝王视为皆开国成务之大端即商君治秦尚知平斗桶权衡丈尺嬴政李斯亦以度量明壹为兢兢今度则有工部尺匠尺之别衡则有库平曹平二两平等之别各省又有巿尺巿平量更各省不同见上均赋税议其不壹甚矣宜合天下度量衡而壹之部颁铁尺铁斤铁斛通行各直省从前诸名目不得复用用者以违制论凡内外官上下行文书之外如一切试卷尺寸行数字数咸宜一律以示整齐亦平天下之一端也
　　与魁荫庭太守言新甯善后事宜书　　　
邓瑶
新甯之役首逆李沅发就擒余党悉平制府　奏办善后事宜瑶以末秩微员奉宪檄随赴新甯襄办其应办诸条业经执事与夏憩亭观察部署妥协顾尚有愚蒙之见愿为执事陈之一县令必令其严行保甲不可稍行懈弛也新甯毗连粤西民猺杂处山深峒僻匪徒易于藏县官纵精明敏练何能遍访周知惟有严行保甲乡清其乡族清其族之一法为能行之久远今之言保甲者特胥吏纸墨之费耳乌能望有实效此次宪令森严立十家连环保结法一家有罪九家连坐百姓知有连坐之罪故族中素行不轨者不敢匿争相缚送或自置之死且有本人自知罪不容逭负石投井沈渊者相望盖此辈之敢于猖獗由乡族之不加约束乡族不加约束由官长之不加严禁故皆隐忍容默不敢举发畏其修报复之怨而被杀戮之惨也今官吏稍一振作而其效彰彰如是然后叹保甲实为古今制治良法有万全而无一弊也虽然从古有治人无治法始虽勤后或渐弛此虽倡彼或难继则么魔丑类仍难保其不接踵并出譬之一人之病明医治之能洞见膏肓二竖无敢为祟庸医治之无所措手足百病又将丛生在用医者之精于审择耳太守者牧令之表率而　国家所倚为共理者也以执事为长官属吏皆乐为之用是用医之人也于保甲之法宜督令实力奉行终始如一庶奸宄无所踪善良得以安枕而久安长治之道无外是矣一教官宜令其严束士子不可稍事宽容也士子者四民之首乡里所最尊奉也教官能为其邑勤造善士即可默化莠民使一邑阴受其福而不知新甯都计二十八村使村得端正老成为乡民素所信服之秀才一二辈日取其乡之桀暴子弟教以孝弟忠信之道晓以祸福顺逆之理懃懃款款出以至诚闻者必知感服悔悟而日迁于善此秀才居乡之可贵也迩年新甯竟有秀才为会匪者如已故生员陈某及见在系狱之生员陈遇楚其证也乡愚无知以为秀才亦复为此我辈顾何所惮此纷纷入会之益众也此种罪恶滔天之秀才原不多有然宜责令教官严加访察如有其人即详明上官加等治罪庶恶者知所惩儆善者益相劝勉而士习端民俗自变此居官移风易俗之微权而教官之不可妄自菲薄上官之所以待之者亦不宜过于菲薄也要之会匪之多由于读书明理者少宜遵　奏案于各乡建立义学收召村中子弟读书其中而择端正老成者为之师使之讲正学辟邪说童子以先入之言为主长成自不致流为邪僻虽不敢保其必无然必寡矣顷议者谓宜增益书院膏火俾生徒广集顾不如多设义学之妙盖书院多存讲学之虚名义学犹有蒙养之实效但择师不可不慎亦令教官于本地士子中博访遴选告之令以礼延请每岁教官亲各学课其师之勤惰与其弟子之贤不肖而惩劝之令以事赴乡亦可便至塾中殷懃奖劳如是有不礼让日隆习俗日变良淑鼓舞邪慝消者无是理也
一猺民之宜抚驭教化当责县令与教官交相稽也县境有八峒猺所居也其地为邑要隘逆匪前欲窜入勾结猺拒不纳是其晓明忠义深可嘉尚彼时猺民若为所诱负隅抗拒扑灭岂易言哉今丧乱既平宜加犒奖示恩德至保甲之法猺民多居峒寨零星散处势难比户编排宜遵　奏案责令苗长猺总妥为约束核其功过明示赏罚而八峒中旧有猺生每岁科试取入二名归教官管束猺生虽不甚通晓文义然粗识字假能以孝悌忠信之道祸福顺逆之理化导其类猺必益知驯顺向化汉奸自不得轻相诱惑闻猺生自隶学籍后往往终身不谒学师教官亦以异类视之不愿接见偶见之亦不屑与多言如是乌望其明大义而善猺俗宜令教官与猺生习岁必传见数次温言巽语宣讲　圣谕俾之归喻其党其益有不可胜言者若猺生不率教立予斥革居恒常论民猺杂处之地但使县令能禁汉奸入峒淩虐煽动教官能令猺生在峒劝谕董戒民猺必能相安无事一旦有故亦可收敌忾之功而绝从逆之志似亦驭苗至论也已上三条前在新甯时曾以谆切面陈顷复以书达盖书生偶有所见便如村媪絮语刺刺不休知其不免厌渎然不能已于言也若会匪余党经此次搜办殆已净尽其中或有形可疑之辈加以穷求既虞瓜蔓之旁引全行宽释又恐莠类之滋求其恩全法备使民畏威怀德而不敢稍动是在贤长官之善为斟酌非迂生所敢妄议至新甯县缺经前抚部冯公奏明改繁则其要尤在于县令得人孔子曰苟子之不欲虽赏之不窃诗曰乐只君子民之父母牧令果能视民如子实尽为民父母之道天下岂有以子而叛其父母者乎此义可深长思矣东汉明帝时天下患盗廷臣议欲治以重法帝曰吾欲择贤廉之吏治之乃悉易置牧令盗患遂息此治本清源之道也吾郡当屡次用兵之后民之元气伤矣新甯尤甚非得贤牧令抚绥而镇定之乱其遄已乎悠悠我里亦孔之痗是尤不得不重望于太守长官也
　　覆潘四农书　　　
鲁一同
枉书首尾三千言所举六说委备曲折于天下之故如良医视疾望色闻声洞症结察腠理又善用古方出新意与病者强弱时气寒燠相副诚经世之宏谟练事之老识虽世之病者未必假藉一试然善吾方谨藏吾药必有抄撮荟萃获效者毋限温绎统览又叹今之病在经有见端矣而起居燕笑充好如常但觉筋骨缓散善睡而恶药此其证未甚深而特难治何则外实则庸医不知所从受恶药虽有国医奇方废格不施且天下病者多而率相类以同自证谓人生常然不复是患苦今无故执康强安逸之人谓且大病制方投剂强使立饮强者必怒弱者谓此妄医中风狂走人耳然则医者既苦于不信病者又苦于不知而病又不可久待久待益深益不信医独宜委之而去乎天下之所以恶药者恶闻病也其恶闻病者由于言病者少言不病者多举世拱手相庆而一人奋臂狂呼叫号此贾生所以见逐而陈亮所以不免囚伍也方今　圣天子宵旰求治大臣恭俭在位而天下恶言病者何也天下有气有习二者相乘鼓荡还转一世于不自知今天下多不激之气积而为不化之习在位者贪不去之身陈说者务不骇之论学者建不树之帜师儒筑不高之墙寻寻常常演迤庸之中叨富贵保岁暮而已矣他莫敢谁何今乡里愚人虽其长老与其子弟暖暖姝姝若恐惊怪燥发有莫敢规督过失卑属对尊官谦屈无度一字不敢驳复又对扬　天子之大廷冒雷霆犯斧钺以见丰采论当世之事者乎至于作奸犯科则敢为之非勇于彼而怯于此也天下卑贱之于尊贵必有所自伸不伸于正必伸于邪不伸于刚直则机巧伸焉善治天下者务伸其气于振厉激发之中而杜其旁出于阴佞之门伏见有明之世纲维法度康和丰美不及　本朝远甚又多邪臣巨奸苛法弊政然且支持二三百年礼乐不废文质炳然无他士气伸也今　国家太平度越百而所未复于三代之隆者独士气萎薾不振妪孺呫嗫容容自安海内升平晏熙风烈不纪独恐一旦猝有缓急相顾莫敢一当其冲今之隐忧盖在于此而士大夫方容与委蛇顺风波靡温言浮说更相欺谀虽无大患苦而营卫拥塞神志惛媮所谓病在经脉骨节缓散又善睡者可一药而愈而举世不以为病或稔病不敢言岂非习深气锢使之然耶愚以为习气牢固于下不可破则上当有以激之风之发也伐木蹶石毁山动屋及其离披涣散不能扬腐灰故气之始盛也刀锯水火不能沮于前其衰也张目而视之缩首而退气倡于一二人而应于天下鼓舞荡风矞久则合天下为一气汉宋党人明三案诸公岂必皆英豪盖世君子哉一夫大声众人奋响忽不知其勇之何从生也　国家恩礼大臣未尝诛一言者虽大罪止黜削而人怀观望莫敢激发或毛举细故无关痛痒一违忤即终身结舌此张目而视之之说也今欲返其习一作其气独宜尊劝敢言之士设不谏之刑广上书之路削颂谀之章起退废之人使天下明知　朝廷风旨所在示中外无拘禁以震动一切之耳目内至部郎外至郡守州县吏皆得言事天子取其善者而恐其失中则方直之士来矣居谏垣者不以时规切　主上究当世利病徒师小说为巧避即置之刑典则庸懦之风革矣山野布素之士有深识远略者许其献纳虽未必称旨其言多朴拙藉以风天下如此则耳目广矣上封章者必取裁经义陈要道茸闒依违沿习陋词勿采则情理之说伸矣往御史上疏有婞直获戾者其人至难得虽言失当投弃草野非所以观天下也宜加甄录始终保全之则忠谠之心固矣惟阴词告讦在所必禁以杜浇风兼闳雅道如此则大化光矣
或曰　宸躬万几岂得人人垂省愚以为不然自三代汉唐洎宋明盛时皆言禁疏阔不闻烦渎　皇上圣明天纵达聪自易且今法大吏用一丞倅畿辇断小小一狱动辄请　旨引条牵例千百为词改抹涂饰尽失本真徒费精神无裨大化而　朝廷不以为烦若少减庶事一二垂聪献纳其为闳益岂有际量前年一举人论事言多迂直　皇上恕而容之后即有一举人条上封事言涉妄滥旋蒙锢斥此皆白面书生未悉时务宜见摈逐然天下深沈阔达之士必不轻于一试其冒险始进者独此辈耳脱少宽此人麤加颜色诱引豪杰必有通才魁士接踵而来在位窥见意旨亦将矫厉振奋以自显善罗鸟者必设媒迂妄者豪杰之媒也天下习于庸浅见蒿目论事粲然皆笑宜激一二人以变其心渐激渐变筋骨缓散者强睡者醒滞者通人人思自伸而不忍尽弃于阴佞之途虽复手足皮肤小有病痛随发随医之言病者多恶闻病者益少然后斟酌当世之利弊而来书所谓六说可得而行也天下事深远切至者非吾辈所宜言之虽善及身亲多龃龉不易措手然其大端要可闭门而定临事变通在苦持而力行之耳然使恶药讳病不改虽言亦不必从所谓无故而制方投剂强人立饮者也丈人今医之良者也制方善矣合古宜今一同窃推方之意又加引焉其称说近烦驳更审定束之高阁上如其施用以君子论快手滑渎冒道严伏惟饬正不宣
　　与友人书　　　
黄式度
黔中维新之治需才孔殷以阁下经纶素裕知必有以大展其用者不次之迁习俗之所惊艳不足为阁下颂所愿斧柯得假保民如赤生聚教训虽非旦夕所可奏功而以实心行实政其大有造于是邦者功德正自无量也人无生而即为乱民者闻黔地苗民杂处畛域之见不化即主客之形不同每以被其欺陵积而生事官或更加偏抑自不免酿而成祸惟能一视同仁持以大公当莫不心悦诚服然又未可一味姑息也间有桀骜成性又不得不辟以止辟因时因地随酌其宜宽济猛亦猛济宽东里有言其我师乎来缄询以居官要义具见虚怀若谷钦佩实深某十年牧令谬窃虚声返躬自问实无一能惟坚守此清白之操视官事直如家事尽其力之所能行其心之所安而已至于获上信友治民道本一贯开诚布公毁誉升沈皆可不计惟我辈读书人守正不阿每多过刚又或失之太拘尝读趋庭章朱注有事理通达心气和平二语似宜深体玩之是攸往咸宜之道也刍荛之见未知是否乞高明采择之
　　治平六策　　　
薛福成
窃臣伏读邸钞钦奉　慈安端裕康庆皇太后　慈禧端佑康颐皇太后懿旨谕令内外大小臣工竭诚抒悃共济时艰仰见　圣朝博采谠言之至意海内臣民同深钦仰恭惟　皇太后　皇上勤求治理　纶音初布即停三海工程斥去宫中纷华浮丽之品申明　列圣家法所有不安本分之太监分别斥革定罪用御史李宏谟之　奏将内务府大臣立予革职九卿科道陈言者莫不立蒙　褒答凡所谓节用爱人之政亲贤远佞之谟皆已实见诸施行四海向风翕然称颂孰能复有遗议然臣所欲进其愚悃者则慎终如始日新又新之说也伊古圣人造诣愈高则克治愈密盖节俭之至而仍虑及耗费清明之至而仍虑及壅蔽忧勤之至而仍虑及因循惟谨之于微防之于渐而后　圣德无纤毫之累治本既懋上理可瑧若夫用人行政诸事宜莫外乎遵循　成宪然必有修明之术有补救之方有变通之道臣窃就管见所及仅拟治平六策其大端曰养贤才肃吏治恤民隐筹漕运练军实裕财用均期有裨实务稍济时艰如蒙　圣明俯赐察核天下幸甚
世运之所以为隆替者何在乎贤才之消长而已夫天之生才恒足以周天下之用然而贤才有盛有不盛者则培养之道为之也曩者　大行皇帝御极之初　皇太后殷殷求治博访贤才大臣荐举每多不次擢用于是硕辅盈　朝勳臣辈出四方俊奋袂崛起以赞　中兴之运是岂无术以致之哉盖由　虚怀宏奖振古罕有而又不拘一格随宜器使用能光显　丕业至今犹被其庥迩年以来奖进之贤才似稍不如前矣窃恐数十年后老成凋谢继起无人此事之大可虑者也夫欲贤才之奋兴必先培养于平日培养之术其要有三一曰重京秩自古设官重内经外汉汲黯出守淮阳则至于流涕唐班景倩入为大理则喜若登仙此古帝王居中驭外鼓舞豪俊之微权也我　朝颁禄因明旧制京员俸薄不逮汉唐十分之一又自耗羡归公之后外官有养廉而京员无养廉人情益重外轻内然其初升转犹易京外两途互为出入故供职者不以为苦近日京员盼慕外放极不易得恒以困于资斧告假而去绝迹京华其留者衣食不赡竭蹶经营每于　国家之掌故民生之利病不暇讲求此京秩所以愈轻也查干隆二年增京官恩俸法良意美度越元明似宜略仿　前谟酌为推广别筹恒款普加京员养廉筹款之法宜取诸节省之饷项今方滇黔关陇次第肃清勇营大半凯撤将来所节饷需合计不下一千余万应查明各省停拨之饷酌提十分之一二饬令每岁解部以备京员养廉之用所费于　国计者甚微所裨于治体者实大至若清要之选当课以经世之具勿专尚小楷之精试律之巧俾获讲求实用其各部院保举人员在　圣明鉴衡不爽随宜超擢以励其气中外迭用以练其才庶举世重外轻内之见可以默转于无形百年树人之计在此举矣一曰设幕职伏查雍正元年　世宗宪皇帝命督抚保举幕宾以彰激劝　谕旨有云今之幕客即古之参谋记室凡节度观察等使赴任之时皆征辟幕僚功绩果着即拜表荐引彼爱惜功名自不敢任意苟且臣谨案我　朝名臣若方观承严如熤林则徐近年如大学士李鸿章左宗棠始皆托迹幕僚洞悉中外利病故能卓着忠勳可否略仿汉唐宋遗法仰承　世宗鼓励人材之盛心准令各督抚奏辟幕僚自京外官以至布衣如有才守出者许即专疏保荐视其本职计资论俸一体升转无职者量加录用行之稍久必有闳骏之士出乎其闲此亦造就之一法也一曰开特科隋唐以降始专尚考试然其时科目甚多登进之途颇广明初始专以八股取士文风浑朴得人称盛今行之已五百余年陈文委积剿说相仍而真意渐汨取士者束以程式工拙不甚相远而黜陟益以难凭遂使世之慕速化者置经史实学于不问竞取近科闱墨摹拟剽窃以弋科第前岁中式举人徐景春至不知公羊传为何书贻笑海内乃其明鉴然则科举之法久而渐敝殆不可无以救之矣我　朝康熙乾隆年闲两举词科一时名儒硕德及闳雅异之才悉萃其中文运之隆远迈前古非贤才之独盛于此时也诚以大臣之举非闻望素着者不敢妄登荐牍其与冥搜于场屋决得失于片时者迥不侔也诚法　圣祖　高宗遗意特举　制科则非常之士闻风兴起其设科之名或称博学鸿词或称贤良方正或称直言极谏应由部臣临时请　旨定夺庶贤才无沈抑之患可辅科举所不逮而前此空之弊亦且渐以转移或谓方今科甲人员不少而复举特科恐益致仕途之壅滞不知特科乃旷世而一开所用不过数十人且其所举大半亦出于科甲是未足为科甲之累而适所以剂科甲之穷补偏救敝之方不外是矣盖重京秩则贤才奋于内矣设幕职则贤才练于外矣开特科则举世贤才无遗逸之虞矣臣之所愿养贤才者此也
自来吏治之升降视乎牧令之贤否牧令之黜陟由乎大吏之考察大吏果贤则吏治不患其不肃也伏读　皇太后懿旨谕令各直省督抚秉公举劾任用贤能煌煌　圣训整饬吏治之宏规不外是矣臣愚以为方今激劝牧令又有两端一在清其途一在励其气何谓清牧令之途　国朝捐输之例向因不得已而设我　宣宗　文宗御极之初首停捐例当时以为美谈嗣因发捻肇衅饷需浩繁始议推广捐例然收数未见赢余仕途益形庞杂臣尝考干隆年闲常例每岁捐监捐封捐级等项收银约三百万今捐例既从折减以示招徕而每岁户部收银转不及百五十万是何也名器重则虚衔弥觉其荣虽多费而有所不惜名器滥则实职不难骤获虽减数而未必乐输人情大抵然也自顷军务告竣饷需大减如谓　国家阙此百数十万之经费臣有以知其不然矣今甘捐皖捐黔捐等局所得无几所伤实多该省既已肃清尤宜亟行停止今欲议停捐例宜于各省盐课洋税项下均匀指拨合成钜款以抵京铜局之所入其捐输常例但留捐监捐封捐级与夫杂职等项概收实银人人知名器之足贵则户部收数亦必不至于过绌　国计无纤毫之损吏治有澄清之益转移之机非细故矣何谓励牧令之气东汉县令往往入为三公唐世凡官不历州县不拟台省宋制非两任县州不得除监察御史自明以后行取知县皆入为御史及主事得人最多我　朝康熙年闲名臣如郭琇彭鹏陆陇其朱轼皆由县令入为京员理学经济震耀一时康熙四十四年御史黄秉中疏言知县考选科道殊觉太骤　廷议停止干隆初年又以主事人多缺少凡行取知县改以知州拣选在当日酌更成法原所以协一时之宜然行之百年州县无望于清华渐乏循良之绩京员未膺夫繁剧或少练达之猷吏治与人材不免两为减色今欲整饬吏治陶铸人材莫如复　圣祖初年行取旧制或稍变通其意州县两途并予行取凡科甲出身保举卓异之员知州行取授御史知县行取授主事庶衔缺亦足相当而上司操此为激扬牧令羡此为清贵吏治必有振兴之一日或谓近日京员壅滞而复参用外员恐愈失疏通之意不知康熙以前京员练习民事上而督抚下而道府莫不起自京员方今　圣朝知人善任若果摩励京员俾与外员互为出入正所以疏通京员也京外两途无扞格不通之患而后郅治可期矣夫既清其途复励其气然后责大吏以考课虽中材之牧令犹将自奋于功名然尤有宜治其本者则养廉坐支各项减成不可不复也查各省文职养廉向支钱粮耗羡同治八年部议廉俸复额必须各省钱粮耗羡征收足额始可抵放此亦本末兼权之意惟是州县养廉大者无过千两盖与坐支各款均属办公不可少之费今皆减成发给其公私之用必至竭蹶欲其不妄取于民不可得也州县无清廉之操欲其课农桑勤抚字善催科不可得也且钱粮之不足额半由民欠半由官亏与其靳数成之发款而亏无限之公帑似不如全复旧额而严核官亏可以勖官常即可以裕　国计驭吏之本莫先乎是若夫劝惩之具表率之资是在大吏平时之措注非一朝一夕之故也臣之所愿肃吏治者此也
天下当有事之时军饷之不能不藉资于民力者势也曩以剿办粤捻各寇不得已而设局抽厘酌取商贾之赢余略济饷需之支绌以视元明之加赋筹饷相去不啻霄壤加以我　国家二百余年深仁厚泽浃髓沦肌商民踊跃输将源源接济故能馈数十万嗷嗷待食之军而灭方张之寇惟其如是而民情大可见矣然民力必休养于平日始可借资于一时今海内军事已平臣愚以为　圣朝轸念民瘼此其时也军兴以来厘金之旺素推东南数省今试以江苏一省论之江苏久遭兵燹创痍呻吟元气未复向已力筹钜饷剿平诸寇今则户部指拨之款各省岁协之饷悉以江苏为大宗计其所出地丁居其一漕粮居其一洋税居其一盐课居其一厘金又居其一每项各数百万幅员不广于他省而财赋倍蓰过之民力之竭亦可知矣以臣所见闾阎十室九空而百物昂贵小民奔走拮据艰于生计力田之农终岁勤动尚难自给偶遇水旱即不免流移道路其颠沛羸之不可殚述也一省如此他省可知伏惟　圣慈恫瘝在抱似宜乘此寇荡平之际与民休息渐裁厘金即以一时经费未充尚难骤撤可否　饬下各省督抚察度情形或酌减捐数或归并厘卡以为异日尽裁之渐至于布帛粟米为黎衣食所资尤宜普除厘捐大慰民望若再因循不革恐承平无事上下视为定额必将有不可少之出款与为抵销一旦复有不虞之事将筹何款以应之故裁之所以为异日缓急计也若夫厘金之外又有厉民之政则莫如四川津贴一项四川古称饶沃　国初定赋以其荐经寇乱概从轻额故其地五倍江苏而钱粮不逮五分之一厥后生殖日繁物阜民富仕宦之人遂视四川为财薮其公私杂费与一切陋规莫不按亩加派名曰津贴迁流日久变本加厉取之无艺用之愈奢凡州县供应上司之差小者千金大者逾万综计民力所出逾于正赋之额几有十倍不止者夫　圣主有轻徭薄赋之仁而小民转受苛派无穷之累揆厥由来虽非一日而循是不变终为厉阶兹欲剔除宿弊诚宜大加整顿斟酌时宜明定经制　饬下疆臣风励僚属敦尚廉隅庶积习可蠲而于　国朝民生两有裨矣臣之所愿恤民隐者此也
自元明漕东南之粟以实京师累代讲求其法屡变元用海运患多漂溺明用河运患多劳费二者得失维均今则海道便利事捷而费省运河梗阻法敝而费多窃尝综其利弊论之盖河运不如海运海运不如商运臣请略陈其说自前明以屯田养卫军以卫丁运漕粮　国朝改为旗丁其始法非不善暨其弊也屯户不能耕而佣平民以耕旗丁不能运而募水手以运于是积耗多而游手繁旗丁诛求于州县州县暴敛于平民其取盈于旗丁者则有闸官有弁兵有仓书其取盈于州县者则有上官有豪绅有胥吏上下交征而州县之取诸民者往往三四倍于正赋其费之出于上者则有漕艘之修有旗丁之粮有州县之支销有粮道之经费加以闸官卫官之俸漕标河标之饷溯查嘉庆年闲协办大学士刘权之疏言南漕每石需费十有八金盖合上下浮费而言之　国家岁漕四百万石之米是有七千余万金之费也近岁海运之法行盖穷极变通之候在　国家减省浮费裨益实多其州县之漕章亦经各省大吏酌中厘定明予以办公之经费隐绝其无限之浮收民情翕然至今称便乃闻议者颇欲规复河运苟非狃于故见则必有所利于其中者也启中饱而便私图孰甚于是是河运之不如海运明矣臣又闻京仓支用以甲米为大宗八旗兵丁不惯米食往往由牛彔章京领米易钱折给兵丁买杂粮充食每石京钱若干合银一两有奇相沿既久习而安之官俸亦然领米辄发米铺或因搀杂泥沙霉烂不堪复食则发糖坊每石得银亦一两有奇赴仓亲领米者百不得一盖涉途远则侵蠹必多经时久则折耗自易以漕运无穷之劳费而每石仅获一金之用亦可慨矣今诚统计南漕抵仓之米每岁共有若干　饬令各省将折漕之价与其应发水脚之费解交部库所有甲米官俸愿领银者照漕折银数发给每岁部发钜帑慎选廉干之员于天津通州京仓三处招商运米宜于免关税外援粮船带免他税之例定为运米若干石准免他税若干回空之船一体给照免税仓米既满而运米鬻于市者亦如之商人惟利是骛一闻定例则江浙之米与奉天牛庄之米必将航海而来山东河南之米亦由运河而至京东丰润玉田之米络绎骈集惟所择之如此则有七便焉米色精洁一便也部库充裕二便也民力久纾三便也内外支销漕项节省至千万两以外四便也甲米官俸所得有丰于前五便也都门内外米商奔赴百货流通六便也畿民见米之易售多种稻田渐兴水利七便也有此七便上下交益是海运之不如商运明矣或谓沧海茫茫一旦恐有不测之变招商亦难经久终不如河运之可恃不知护运道以备不虞可也虑沧海之有警因谓海运不如河运此因噎废食之见也况今洋面平稳轮船迅速虽在多事之秋富商大贾挟数百万之赀致数万里之远踰山涉波艰难险阻曾不假尺寸之势什伍之卫不患不达而运河数千里节节浅阻一有烽尘之警亦未必畅然可行为今之计宜以海运与招商并举如招商着有成效不妨渐推渐广而略以海运辅之仍随时保护运河量加修浚每岁酌行河运十数万石务使运道毋废而已若是而谓运道有壅阏之虞京仓有阙乏之患必不然矣臣之所愿筹漕运者此也
自古养兵无善政南宋之括财晚明之加赋皆为兵多所累识者病之我　朝绿营兵额五十余万较之宋明业已大减然养兵之费岁二千万几耗天下岁入之半军兴二十余年各省剿贼皆倚勇丁以集事曾未闻绿营出一良将立一奇功臣盖尝深究本末而知其弊也查各省绿营旧制马兵月饷银二两步兵一两五钱守兵一两平时仰事俯畜尚难自给咸以小贸营生手艺餬口承平日久或没齿不经战阵其居将领之任者亦复狃于因循拘于文法于是乎有老弱滥竽之籍有役使趋走之卒有侵减虚悬之饷其兵仰食县官视为当然悍者饮博无赖愿者疲玩不振每遇操演之期巧饰虚艺以炫耳目一闻征调胆寒气沮甚者雇人顶替行则需车役则需夫繁索供张官民交病洎乎临敌真能折冲致果者百无一二积弊相嬗虽有豪杰之士无由奋兴然则绿营之不可复恃者时势然也自楚军淮军相继并起勇丁月饷倍于绿营之战兵其得力尤在法令简严事权专壹自统领以至营官什长莫不情意相洽谊若一家而又可撤可募随募随练用其方新之气故能奋建殊勳然今之勇营已稍不如前矣若使积年屯驻不见大敌久而暮气乘之又久而积习锢之恐复如绿营之不振故中外之议皆主撤勇而练兵夫练兵诚急务也然使仅守绿营旧制是兵愈冗而愈弱也臣愚以为居今日而修戎备与其以一饷养一兵而十兵无一兵之用何如以两饷养一兵而一兵获数兵之用昔人谓兵贵精不贵多其成效可也臣谨案干隆四十七年增兵六万有奇大学士阿桂上疏力争以岁饷骤加恐难为继厥后果因帑藏大绌叠议裁汰顷者海内用兵未遑兼顾绿营兵饷欠发甚钜自是每有战守之事一倚勇营而绿营几同虚设近见各省整理绿营如浙江之减兵加饷直隶河南之添饷练军前大学士曾国藩在两江任内整顿外海水师旧兵一万余名裁为二千余名以济添给薪粮修造船只之费部议韪之盖中外大臣皆已深鉴绿营之敝而思有以救之非一日矣可否推行此法　饬下各省督抚裁汰绿营虚额与其衰废斥退之缺病故开除之缺一概勿补仍体察各路情形或存绿营原额之半或减存三之一以其所节之饷酌加马步口粮分隶数镇会合训练营制太破者归而并之汛防太散者撤而聚之约计腹省有劲兵一万边省万五千人即可以弹压盗贼隐备不虞仍酌留得力勇营参错屯驻有事则辅以召募藉战守之实务行训练之成法如是则平时无冗食之兵临时获劲旅之用循名核实化弱为强计无过于此矣虽然方今要务整理绿营之外尤有培护根本之计有慎筹门户之计所谓根本之计何也我　国家神武开基东三省劲骑为古所仅见近以征调络绎渐至凋零老者物故弱者未壮其于布阵合围之法驰驱击刺之术渐失其传若不及时整饬恐斯事遂为绝学似宜　饬下吉林黑龙江将军挑选驻防子弟优加廪饩而勤练之务使制胜妙技赓续不穷将来健旅日出北可固边塞之防西可备新疆之用所裨岂浅鲜哉所谓门户之计何也东南军事以水师为最利长江水师利用舢板长龙快蟹等船外海水师利用广艇红单拖罾等船而论今日海疆所需则轮船尤为利器然其操演之法与长江水师截然两途与外海水师亦然异辙苟非专门名家穷年毕世不能洞悉其精微今中国闽沪各厂虽陆续制造轮船似尚乏统带轮船之将才则利器不可得而用也夫事当缔造之初非破格鼓舞不足以彰激劝似应　饬下海疆大吏荐举轮船将才其尤异者不次拔擢俾天下知功名之路相率研求殚粮毕力以备干城之用庶几将才益练水师益精而外侮无虞矣臣之所愿练军实者此也
孟子有言无政事则财用不足大学平天下一章于理财之道盖兢兢焉臣之愚策如所谓加养廉停捐例裁厘金皆有妨于财用者也如所谓核冗饷筹漕运减兵额皆有裨于财用者也以其所赢补其所绌原足相当而论方今不涸之源则尤赖　朝廷崇尚节俭以风天下天下尽趋于节俭而财用无不足之虞故臣又以为理财之政不必开其源也惟在节其流而已节流之法不必广其术也惟在核州县之交盘而已谨查吏部定例州县交代正限两月内不能结者谓之初参展限两月复不能结者谓之二参如旧任官亏缺正项钱粮或并无亏缺而新任官迟延不接者皆由该督抚题参革职交代未清而该上司不声明者司道府州降三级调用督抚降一级留任此行之久而无弊者也降及晚近州县交代不尽依限完结上司惮处分之繁亦遂不依限题参往往藉辗转驳查宕延岁月及其浸久旧任困于旅费无款可交终身寄寓子孙流离皆所不免其新任以旧款未清转相牵率于是交代不结者什有八九而上司亦遂有参不胜参之势库款之所以日亏职是故也臣闻近来办理交代以山东为最善山东一省自前抚臣阎敬铭申明旧例刊刻交代章程十一条颁发州县并通饬各属不得藉各项工程名目报销正款钱粮其交代逾限者参革毋贷同治初年每岁藩库所收正杂各款不过八九十万两近则藩库收款至二百五六十万以外藉支本省饷需及京协各饷一省如此天下可知矣夫州县职司钱粮坐拥仓库计其公私之用每岁多耗数千金未甚觉其费也然合天下千五百州县计之是三年而耗二千万也彼曾任州县者亦以挪移甚便不能节缩衣食终不免窘乏之虞查抄之累此公私两损之道也若交代素严俾州县豫知节啬则　国家少亏帑之虞州县免终身之累此公私两便之道也如臣愚见可否　饬下吏部申明旧例并咨取山东交代章程通行各省实力办理又恐积亏之后骤加整顿则新旧相混窒碍必多欲杜侵亏惟有宽既往而严将来之一法酌复养廉以裕其力禁止摊赔以清其流庶各省大吏易于措手自兹以往逾限必参二参必革功令严而亏挪少亏项绝而库藏充理财之道莫先乎此矣臣之所愿裕财用者此也　以上六策皆史册经见之端士民欣慕之事或经　列圣创垂而着为良法或系大臣筹措而迭见成功臣不过就闻见之余略参引伸之义冀可推行乎海内先期斟酌乎时宜虽　国家大政不止此数端然苟非治术所深资平时所切究亦不敢掇拾细故冒昧渎陈
　　敬陈管见疏　　　
欧阳云
本年九月奉　上谕朝廷政事得失原冀内外诸臣献可替否宏济艰难尔大小臣工务当各摅己见切实指陈等因钦此仰见我　皇太后　皇上励精图治遇灾修省至意臣初任言责罔识忌讳但求有裨于　明圣不及自计其狂愚窃维宫庭为风化之原而廷臣实疆吏之表近来诸臣言事有谓专施阳德未必遽合　天心恐内外臣工或有徇私图便蔽惑　圣聪者有谓应　天以实不以文请严饬廷臣缴发天良毋存私见毋徇私情者有谓枢臣不敢任咎不肯任怨者无不仰蒙　采纳训诫谆谆夫以时事之艰难如此言事者之激切如此　皇太后　皇上之忧勤惕励如此凡在廷臣自当仰承　圣训力求补救之方念物力之维艰则度支益思节慎念名器之甚重则甄叙益致矜严念民命之攸关则庶狱益期清理臣窃取实事求是之意谨拟四条敬为　皇太后　皇上陈之
一免采办臣前供职户部伏见上月内务府　奏请今四川采办锦缎绉绸等件二千九百余疋查此项向由江浙三织造办理四川并无办过成案自同治四年以至十二年始行采办六次光绪二年八月续请采办经户部奏请归织造办理内务府复于十二月仍请采办已据四川督臣报解到府并据内务府　奏称现在解到各款将次用竣而放项浩繁均关紧要等语臣窃思咸丰三年以后江南织造久虚然十余年中尚无采办及四川之事自同治四年始行采办近则数渐增而为期亦渐急臣敬维　皇太后　皇上躬行节俭为天下先断不以不急之需损有用之费或恐该府司员等假　宫庭之用不无支销浮冒之处该大臣等亦无从查核合无仰请　饬下该总管大臣等督率司员将每年收支数目逐细查核分晰开单恭呈　御览以防浮冒而慎度支如实有不敷似可仍归织造按大运之数补办或经费不及即由四川督臣筹款拨给免其采办盖四川采办既无定价可循又运道艰难不如江浙之便臣亦知　宫庭之用自关紧要即此采办之数亦属甚微但恐外间臣民未知其故或疑　上用之渐增所关于　圣德者甚大用敢冒昧直陈此实事求是者一
一慎奖叙臣维军兴以来外省保举之案多矣　朝廷必令各督抚择尤保　奏毋许冒滥实于鼓励人才之中仍寓慎重名器之意但循名核实端自　朝廷始伏读前日　上谕前因恭纂　穆宗毅皇帝实录全书过半经监修总裁请将在馆人员分别等第奏请奖叙等因钦此臣维翰林院诸臣以纂修为职此次优加奖叙已属格外　恩施然犹有纂修之劳也至六部司员不过分校对之任比之各衙门办理稿案犹为较易即谓　典礼攸关议以劳绩亦应区别乃有以候补主事免补主事以员外郎无论咨留选缺即补并加四品衔者不一而足是以六品而保至四品又有中书科中书以知府不论双单月选用俟选知府后加盐运使衔者是以七品而保至三品计将来全书告竣势必皆保至二品而后已查上年吏部　奏定保举章程内开　实录馆保奖成案每一案内不能均系异常出力故奖保亦有等差又办理各项紧要事务寻常劳绩每案准保一层异常劳绩不得逾两层今以六品候补之员而保四品且以七品而保至三品无论其劳绩若何已显背定章臣亦知典礼重大惟　朝廷转移风化必有自重大者始大者有制则小者自有遵循　朝廷有法则外省亦知忌惮近日仕途壅滞即甲班分部十余年不能得一缺或得缺十余年不能进一阶今以一二年校对之力躐等至此未免启躁进之阶可否请　旨饬下吏部按照奏章分别核减并令监修总裁等经此次优奖人员将来全书告成更不得优与奖叙庶以重名器而防躁进此实事求是者二
一肃吏治本月初三日奉　上谕现在时事艰难全在大小臣工殚心尽职昕夕趋公以冀庶政交修日臻上理嗣后各部院堂官务当共矢公忠力图振作等因钦此臣伏读之下钦悚难名敬译　谕旨之意大臣者小臣之表督率固在勤慎而惩劝尤在公忠近来仕途日杂相率以迎媚为能一遇优差夤缘钻刺无所不至各部院大臣点派差使既不考其贤否校其资序甚至各存意见互相龃龉于是捐纳未久者可以优差而正途资深稍知自重者视若赘瘤又或以优差而得优奖遂可越次升补名曰抢缺夫抢之一字岂可形诸仕途此等风气若不力图补救何以励官方而清流品诚如　圣谕所云务当共矢公忠是为救时至计转瞬又届京察之年可否　饬下各部院大臣务存公道以贤否资序为定毋徒以趋承迎媚为工庶司员有所劝惩而吏治渐可整顿此实事求是者三
一矜庶狱近年各省京控之案层见叠出有声明在本省督抚司道衙门控告数次并未亲提者有曾经京控钦奉　谕旨亲提而并不亲提讯结者夫小民冤枉难伸既经控司控院必有牵率州县官及吏役之处若徒发本州县官审断无以听断不公自甘平反之地而吏役之肆毒更深且官场积习互相徇庇即令各督抚司道亲提讯究尚有不能昭雪之处并不亲提乎至于京控后钦奉　谕旨仍不亲提讯结是不惟玩视民瘼抑且轻视　朝廷若不定以处分何以防徇庇而伸冤狱拟请　饬下部臣凡有上控数次并未亲提及京控钦奉　谕旨仍未亲提讯结者分别议以处分俾庶狱得速清理此实事求是者四
　　请整饬吏治疏　　　
周恒祺
之洞
窃惟近日治晋之道议者皆以培养元气为言然而元气之伤必有所以夺之而始伤元气之复亦必有所以助之而后复若不为之抉去病根祛其所夺益其所助而徒以弥缝姑息矫托镇静之治坐收富庶之功无是理也臣以为　国之元气在户口蕃息田野垦辟政事有纪纲经赋无侵盗而聚敛吝啬不与焉民之元气在官吏无苛扰四民无游惰而末富奸利不与焉官之元气在官项无亏累上司无诛求贤否不颠倒功过有黑白而滥恩曲法不与焉山西自咸丰以来较称完善公私积弊本多沿袭前抚臣曾国荃治晋之日饥馑洊臻专意荒政多用权宜势不能过加绳削自葆亨由藩司而接护抚篆因缘为奸坏法乱纪于是民困未起吏道益衰至卫荣光之来始渐整肃考究经年方欲有所设施遽移苏抚以去因以一切利病原委娓娓告之于臣加以臣数月来之酌考思索灼见晋省公私困穷几乎无以自立物力空匮人才艰难上司政出多门属吏愍不畏法民习颓惰以蹙其生士气衰微而废其学军律日即荡弛吏胥敢于为奸譬如羸之躯而复为百病诸创之所攻削固非表里兼治不可大抵晋省要务二十事一责垦荒一清善后一省差徭一除累粮一储仓谷一禁莺粟此六条务本以养民一减公费一裁摊捐此二条养廉以课吏一结交代一核库款一杜吏奸一理厘金一救盐法此五条去蠹以理财一开地利一惠工商此二条辅农以兴利一培学校此一条重士以善俗一纾饷力一练主兵一遏盗萌一修边政此四条固圉以图强凡此皆儒术经常之规绝不敢为功利操切之计其前八条谨于此次分别陈情请　旨办理其余亦经详加规画即当续奏上陈要之凡百政事皆须得人而理晋省偏僻陋隘官斯土者才俊之士志气郁遏而不伸闒冗之流徼幸掩覆而苟免其致此之由尤在近年大吏纪纲不立赏罚无章不激不扬人才安出臣殚竭愚诚董率告戒各官中有奉职无状妨于吏治民生者已经随时　奏果能由司道以至牧令共矢公忠咸遂法度皆以利　国利民为务自有效可观至于善后事件需用浩繁尤非稍留财力不办伏望　圣慈俯念右辅岩疆雕敝太甚急须培补维持于晋省用人理财诸端种种为难情形　鉴察轸念断自　宸裁稍逾常格俾臣得尽力为之则将来民康物阜皆出　圣主之生成矣
　　接办各项缘由疏　　　
奎斌
窃惟晋省善后事宜业经抚臣张之洞择其紧要先后饬办并已分别奏明在案臣谨就现在情形而论如修浚河工以消水患劝种桑棉以辅地利戒除烟瘾以卫民生是三者亦皆善后切要之图必应次第筹办惟思民可与乐成难与虑始惰民狃于沿旧惮于谋新若非提倡举行董率兴事则凡利害所关欲听民之自为势必畏难苟安难收实效幸抚臣早经规画已行其端臣渐次举行俾竟其绪合将现筹办法缕晰陈之太汾所属文峪磁窑两水农田利焉自文峪东徙并入磁河沿河各村又复拦坝卖水以致正河淤塞横溢旁流上自文水县之东西宜亭下至汾阳县之申家堡二十余村均成泽国几于无岁不讼争无已当经印委各员迭次履勘于水性之顺逆民性之公私一一体访明确绘图贴说禀请筹款兴办前来上年五月于文水境内堵张家庄决口所有抱河之堤护村之堰仅止择要兴修于汾阳境内筑百金堡大堰疏宣柴堡淤塞其时亦因农忙工少为急则治标之计未竟全工俟于十一月开办上游自文水县南北张家庄起迄汾阳县之西河堡止就现有河槽挑挖文峪新河磁窑之水不令并入听其仍行故道则萧家庄等村仍可同沾水利本年五月开办下游自西河堡起迄孝义县之霍家堡止使全河通畅以达汾不致停蓄溃决则申家堡等村自可永除水患通计上下游长共一百余里深以六七尺为度宽则三四丈至八丈不等此外磁窑河槽宋家庄坝文湖圈堤霍庄土埂均系要工亦拟一并修筑其开挖河身两旁闲有占用民地酌给地价俟查明亩数另案奏请豁免应征钱粮此文磁河工之大略也蚕桑木棉托业既正获利尤丰曾经通饬试办惟省城开风气之先首邑为百城之望自应先于省会设立桑棉局饬太原府阳曲县办理以求树艺以娴纺织并从外省雇取匠人购买机具由局试办务期合属绅民皆来取法其东之平定东南之泽潞南之平蒲解绦桑棉有而未盛则饬逐渐推广毋仅囿于一隅省北关外风沙苦寒桑棉两不相宜则饬另求利民各植物不必限以一格行之数年办有成效即遇年谷不登亦可藉资生计似亦备荒之一助也近传戒烟之法致力最捷惟医则延自外省药则攻补并投食则膏粱叠进贫民无力措办为难上年省城次第设立三局本年添至五局局各一医分排定额挨次就治来者因药料食品由局备具不费分毫且因去疾稍速争先恐后相率改图即距省遥远亦且络绎而来计每局每月顿起沈痼者不下一二百人固以见从前流毒之深几于沈溺不返而现在改过迁善之众亦可知旧染污俗何尝不可转移以上三端惟河工经费较钜查沿河之平遥介休等县商富尚多听其量力捐输不敷之款应与桑棉戒烟各局经费一并由善后款内给发但使文磁工成良田不至漫灌桑棉事举沃土不至荒芜洋烟习除士民不至游惰是虽动款于目前仍可收效于异日晋省大祲以后兴利除弊诸端似宜无逾于此应需银两请于善后项下动支并请援照奏准四天门等处路工成案免其专案报部统俟一律告竣即由臣饬令清源局司道核明确数归于善后核实造销以省案牍
　　缕陈新疆地势民情未尽事宜疏　　　
刘锦棠
窃臣锦棠承准吏部咨遵　旨会议臣等前请变通新疆官制营制具陈一摺奉　旨依议钦此黏连原奏知照到营当即钦遵分咨关外在事诸臣并饬现办善后局员各将所管地段界址暨一切情形详细察夺具报去后伏维体　国经野通筹局势须原始以要终庶可大而可久事当创办之初有因一处之妨而致疑全局之多碍有因一端之阻而动谓众务之未宜风气之所浸渍成例之所拘迫欲变之于一旦微论法制尚未详订急切靡所适从即使纲举目张自谓灿然大备且有箕风毕雨之好足以淆我视听扰我神明种落之殊教令之别非独其地有以限之抑由其俗积渐使然也关陇为天下之屏蔽而塞外又居关陇之上游山水之所从出其地则高寒而多沙其人虽浑朴而不联属不问向之居国行国究其居处服食文字语言迥异中土汉唐以来殷忧西事罔不经营扞卫聊固吾圉盖既为形势所必争则即为声教所必及乃一其习尚无复他虞夫因创之所乘实由天时人事之所凑泊曩者汉置河西四郡当时虽不免耗中事西之苦而至今赖之西域自古羁縻之地往往一隅蠢动腹地为震自　祖宗朝栉风沐雨先后戡定南北两路或分置屯防或间设郡县星罗棋布远近相维南疆地虽饶沃而因俗类榛狉难骤绳以礼法于是分　命大臣督率文武员弁兵丁镇驻扼要之区弹压巡缉差徭赋税量为征收举凡疏节阔目用壮厥声灵坚其趋向以待我　皇太后　皇上今日因时制宜变通尽利臣锦棠适躬逢其盛前陈应设应裁应改应移诸端仰荷　睿衡　饬部会议兹各部院议覆摺内于议设者如置巡抚布政使及镇迪道加按察使衔管理刑名改迪化州为县设迪化府各节暂从缓议而议裁议改议移者如裁各城都统参赞办事领队各大臣应俟南八城建置事宜办有成效奉　旨准设巡抚再行会奏请　旨又裁去回官阿奇木伯克等另行酌设头目则以均有职掌责任历更体察妥议章程核办改设额兵将乌鲁木齐提督移驻喀什噶尔亦令俟议请　旨回童现入义塾读书有能诵习一经熟悉华语者咨部给予生监顶戴议以向无成案拟请俟回童粗通文艺时酌设学额凭文取进如以该回童等但须读书认字不必责其文理应另酌给奖励请　旨遵行至请南路改设道厅州县各官均经先行议准令将应办事宜会商妥协次第奏明办理各等因详绎部院诸臣议覆各条其于应准应缓之事体无不斟酌至当上慰　宸衷诚以损益之举动关久远之规纵使疑无可疑犹当慎之又慎然创制早开乎其先则变通宜善乎其后从前滇黔之改流官近如台湾奉天吉林之添设郡县皆时会之所趋　圣化翔洽几若行乎其所不得不行回童如能熟诵儒书谙悉华语日久渐摩帖然就范既已革其旧习自当被以政教故应裁应改应移者刻下即须筹拟一则一气相承因势利导可收及时整饬之功一则经费宜定合计从长可免异日虚糜之弊部臣深知其然而现未即请　旨饬办者应俟准设之官具有规模然后分别举行盖即臣钟麟所拟设立行省当从州县办起之意自准部覆即经往返函商熟筹办法定即由臣锦棠就近先行委员往署详察东西两道应分之界限并各直隶州与其辖县应分之村境各处城垣多未完固尚有应行改建增修之城各官衙署能否各就善后办公局屋改作或应别筹营造　坛庙仓廒监狱亦应择要修建驿传塘站视其冲僻安设文员杂职置辅分司现除教职缓议外其各厅州县之照磨吏目典史应与印官同城佐理此外各属辖境辽阔应添州判县丞巡检分防各按所属繁简酌添以便控制凡此要图务为先正其名而后能责其事否则委员以空名行实政既无职守亦无考成难期与斯民相维系诚有如臣钟麟所云者
臣锦棠拟遵部议就差遣各员内分委道员同知直隶州知州通判知县各官前往署理暂刊木质关防钤记给令启用俾昭信守惟是设官之后文移征收词讼宜照官署之式南路向无汉民镇迪所属自经兵燹书吏更少于前无可调派前经分饬甘肃各府州于所属书吏中拣公事谙练者各派数名优给川资令其眷西来备日后之分拨回官三四品阿奇木伊什罕伯克阶职较崇臣前虑其权重扰累曾请裁去衔额实欲杜渐防微相沿已久未可骤加屈抑拟请仍留顶戴略如各省州县之待所辖绅士假以礼貌使有别于齐民昔之众伯克等分理粮役讼狱诸务将来拟分拨为吏户礼兵刑工各书与汉书胥杂处互授汉回文言以期相观而善既可收其把持之权又可藉为公家之用似属两有裨益俟印官履任后徐为图之如能行之有济届时另行奏报每年应支廉俸公费银两已经部议照镇迪道所属数目支领所有应设书办及各项人役名数月支工食银两斤数目亦应请照镇迪道所属定章招设支发以归一律两道综司各属政务须有通晓各项文字之人以备繙译应请各添清字回文书办各数名各属传讯讼案勘画经略必先通其语言乃能从而剖断应请各添回书通事数名以上月支工食银两斤数目均请照镇迪道所属书吏章程开支道员以下各官印信应恳　饬部按照拟就各项缺衔铸造颁行查吐鲁番同知之印文系兼用清汉回字此项印信似应一体兼铸回文并恳　饬下妥议定铸南疆此次设官事属创始当就练习边情之员先将应办壹是赶紧兴办方足以资治理现准先设各官吁恳　天恩准照吉林新设民官各缺成案统归因地择人由外拣补一次则相从边塞者知所奋勉吏治可期起色至于城垣衙署仓廒监禁应修各工举不容缓南路土性松浮多即烧成之砖块曾不数年多被潮剥蚀墙垣基身务较宽厚始可耐久已饬湘楚各军选派勇丁赶将城工挑筑并商帮办军务臣张曜饬令嵩武军营勇择要兴修许以事竣恳　恩择尤奖励均即踊跃用命第计工程浩大仍须兼雇缠回乃能期其成功其需用之铁木各器及各项工匠器物防营之不能办者令各委员核实动用再恳　饬拨的款以济要工值此经费支绌之际臣等受恩深重尤当格外撙节无如地处边荒工系创建但期力杜浮冒未能牵合成规合无仰恳　圣慈俯准俟后蒇役除绘图贴说咨部外即照实用实销开单具报藉省一再造册之烦徭赋上关　国计下系民生综计南路正粮每年二十余万石将来兵制酌改需粮较少日久积储势难多备仓廒变价又苦无从销售潮腐堪虞臣锦棠拟饬各属于此后科定赋役时权其轻重或有前章稍重者仰体　皇仁即予酌减征粮较多之处核计兵食之外所余尤多即行折征银两凑充度支以为涓滴之助庶仓粮不至霉朽而边储得以常充矣除屯田兵制及未尽事宜容俟会商妥筹随时具奏外所有承准部覆准设新疆南北道厅州县各官现拟委员前往试署以便详察地势民情续陈未尽事宜并筹现办情形各缘由是否有当谨会同帮办军务广东陆路提督臣张曜恭摺具陈
　　敬陈地方利弊请酌量变通疏　　　
翟伯恒
海葛士浚子源辑
　治体五用人
　　士说　　　
梅曾亮
求栋梁者必于木而木不皆栋梁者也其不材者且不得与萑蒲竹箭比其实异其名同吾见夫木之难求也然而求栋梁者不求之萑蒲竹箭之林而断断然必求之木士之于国犹木之于室也一国之士其材者百无一二焉一山之木其材者亦百无一二焉然国患无士而室不患无木者何也岂士之寡而木之多欤抑信士之不如信木者欤彼求栋梁者不求之萑蒲竹箭之林而惟木之求也不以木之有类于萑蒲竹箭者而变计也故天下有不材之木而无不成之室今以士之有类于商贾负贩也而谓用商贾负贩者之无异于用士此士之所以终不出欤
　　公黜陟议　　　
冯桂芬
今试泛论取人者将重文字乎将重才德乎则必曰才德重矣将重一二人之私见乎将重千百人之公论乎则必曰公论重矣然而自汉以来取人之法荐剡策试百其途要不外试之以文字举之以数大臣岂不以才德虚而无据公论散而无纪不得不舍之而凭文字凭私见哉而不知其断不足以得人也人第知刘蕡下第江东不知为文字之不足凭夫岂知通籍后之黜陟乃并不足凭之文字而无之自枚卜以下无非取人于容貌语言奔走之闲例举之而例用之虽公论皆知为斗筲无足算者年迁岁擢无何而参鼎铉无何而拥节旄比比皆是士大夫平居论说从不闻曰某德可大贵某才可大贵但闻曰某命某相可大贵夫至言命言相而其效可矣于乎奚怪其不能得人哉欲求变计非虚者实之散者一之不可尧典曰师锡师者众也礼曰爵人于朝与众共之孔子曰举直错诸枉则民服民者亦众词也孟子曰国人皆曰贤然后察之见贤焉然后用之三代上固自有善取众论之法经传文简不可考而孟子之言独彰明较着则其事可意会也新唐书赵憬传憬曰宜采士誉以誉多先用即此意道在以明会推之法广而用之又以今保举之法反而用之会推必重臣之贵今广之于庶僚保举为长吏之权今移之于下位责成京官自中书以上皆岁举六部九卿一人翰詹科道一人外省知府以上一人吏部籍之以得举多少为先后遇应升缺列上其无举者不得列又令岁举部院司官一人吏部交各堂官有应升缺用其举多者若用举少者则必言其故候　钦定外官则令在籍在京在外各绅及诸生各乡正副董耆老岁举同知以下巡检以上一人上之郡郡核其得举最多者上之大吏大吏博采舆论折衷之许删不许增造册奏　闻有缺以次保升不与上司以权而参劾之权则与之夫乡人皆好恶之未可平就人言之也至于官则未有乡人皆好而非好官者即未有乡人皆恶而非劣员者故此法至当不易至各官考绩宜首以所举得人与否为功罪以重其事所谓取才取德取千百人之公论者如此另议通籍后不得再试又议考官学政皆由公举即无庸考试差他如诗文传播脍炙人口者宜词苑风裁峻整胆识兼优者宜谏垣文笔敏捷记识无遗者宜　枢廷通达治化机警绝人者宜外任皆可随事分举公论所在岂不胜于一日之试哉
　　论公孙宏传赞武宣诸名臣　　　
黄恩煦
呜呼人才之兴岂非以其时哉愚观汉武奋发有为而好大喜功之意多故能臣倍于良臣其失也尚才而流于駮杂汉宣励精图治而求全责备之心胜故能臣与良臣参半其失也任法而入于刻深夫上之所取下之所应也上之所为下之所希也人才兴起如武宣而不能与三代比美岂育才之未得其方与抑用才之未尽其道与间读汉书至平津侯传赞所称武帝名臣二十七人宣帝名臣二十四人窃有感焉夫武帝雄才大略用人如不及求贤一诏千古叹美然帝之心不尽见于是也尝于语卫青而知之曰汉家庶事草创匈奴交侵不更制度后世无法不出师征讨中国不安呜呼帝之心可谓盛矣而其所设施则非也欲更制度则阿谀苟容之臣必不可用欲安中国则文深小吏盐冶贾人不宜任九卿筦财利而今观班氏所述如严朱赵张桑卜诸人何以称焉盖此皆当时所谓能臣也若仲舒黯可云良臣而皆不用笃行如二石庆又备位宰相幸用矣而碌碌无所表见则良臣又见绌于能臣况重以帝好大喜功为心彼嗜进贪位之徒有不伺天子之意为向背哉愚故曰能臣倍于良臣其失也尚才而流于駮杂也宣帝在位施德于高祖功臣凡三近宽厚又起侧陋加意民事尝称曰庶民所以安其田里而无疾苦愁恨之心者政平讼理也与我共此者其唯良二千石乎呜呼帝之存心若此汉代循吏多出于帝世有以也惟愚窃有所不解者以素有德望之大臣而为小臣所挟制以卓着治绩之小臣而为大臣所不容广汉之要斩既成于魏相而延寿之弃市复成于萧望之是何也盖帝之治信赏必罚综核名实于是小臣得以伺大臣之间而大臣亦恐为小臣所乘观夫安世之谨身寡过定国之奉法承流则帝求全责备之为可见矣向令帝非以严明为治则臣下亦无所用其小智如黄王龚郑召固可谓良臣如韩赵严张亦岂必以能臣见哉愚故曰能臣与良臣参半其失也任法而入于刻深也合而论之二帝之世负重望者无如霍光既能正武帝之终又能正宣帝之始庶几有古大臣风然班氏讥其不学无术则当时人才其不能与三代比美可知降及东汉范史于左雄传论凡称顺帝名臣二十人桓帝名臣十一人论者谓其君不及武宣而其臣视武宣之世为过之盖东汉自光武敦崇风节而人尚道义西汉自孝武招致才能而人奋功名取舍不同故木末异致也用才者宜何所取法哉
　　敬陈　圣德三端预防流弊疏咸丰元年　　　
曾国藩
臣闻美德所在常有一近似者为之淆辨之不早则流弊不可胜防故孔门之告六言必严去其六蔽臣窃观　皇上生安之美德约有三端而三者之近似亦各有其流弊不可不预防其渐请为我　皇上陈之臣每于祭祀侍仪之顷仰瞻　皇上对越肃雍跬步必谨而寻常事亦推求精到此敬慎之美德也而辨之不早其流弊为琐碎是不可不预防人臣事君礼仪固贵周详然苟非朝祭大典难保一无疏失自去岁以来步趋失检广林以小节被参道旁叩头福济麟魁以小节被参　内廷接　驾明训以微仪获咎暂署都统惠丰以微仪获咎在　皇上仅予谴罚初无苛责之意特恐臣下误会风旨或谨于小而反忽于大且有谨其所不必谨者行礼有仪注古今通用之制也近来避　皇上之嫌名乃改为行礼之节朔望常服既经臣部奏定矣而去冬忽改为貂褂　御门常服挂珠既经臣部奏定矣而初次忽改为补褂以此等为尊　君皆于小者谨其所不必谨则于国家之大计必有疏漏而不暇深求者矣夫所谓国家之大计果安在哉即如广西一事其大者在位置人才其次在审度地利又其次在慎重军需今发往广西人员不为不多而位置之际未尽妥善姚莹年近七十曾立勳名宜稍加以威望令其参赞幕府若泛泛差遣委用则不能收其全力严正基办理粮台而位卑则难资弹压权分则易致牵掣夫知之而不用与不知同用之而不尽与不用同诸将既多亦宜分为三路各有专责中路专办武宣大股西路分办泗镇南太东路分办七府一州至于地利之说则　钦差大臣宜驻劄横州乃可以策应三路粮台宜专设梧州银米由湖南往者暂屯桂林以次而输于梧由广东往者暂屯肇庆以次而输于梧则四方便于支应而寇盗不能劫掠今军兴一载外间既未呈进地图规画全势而内府有康熙舆图干隆舆图亦未闻枢臣请出与　皇上熟视审计至于军需之说则捐输之局万不可开于两粤捐生皆从军之人捐资皆借凑之项展转挪移仍于粮台乎取之此三者皆就广西而言今日之大计也即使广西无事而凡为臣子者亦皆宜留心人材亦皆宜讲求地利亦皆宜筹画　国计图其远大即不妨略其细微汉之陈平高祖不问以决狱唐之房杜太宗惟责以求贤诚使我　皇上豁达远观罔苛细节则为大臣者不敢以小廉曲谨自恃不敢以寻行数墨自取竭蹶必且穆然深思求所以宏济于艰难者臣所谓防琐碎之风其道如此又闻　皇上万几之暇颐情典籍游艺之末亦法前贤此好古之美德也而辨之不早其流弊徒尚文饰亦不可不预防自去岁求言以来岂无一二嘉谟至计究其归宿大抵皆以无庸议三字了之间有特被　奖许者　手诏以褒倭仁未几而疏之万里之外　优旨以答苏廷魁未几而斥为乱道之流是鲜察言之实意徒饰纳谏之虚文自道光中叶以来朝士风气专尚浮华小楷则工益求工试律则巧益求巧翰詹最优之途莫如　两书房行走而保荐之时但取工于小楷者阁部最优之途莫如军机处行走而保送之时但取工于小楷者衡文取士大典也而考差者亦但论小楷试律而不复计文义之浅深故臣常谓欲人才振兴必使士大夫考古来之成败讨　国朝之掌故而力杜小楷试律工巧之风乃可以崇实而黜浮去岁奏开日讲意以人臣陈说古今于黼座之前必不敢不研求实学盖为此也今　皇上于军务倥之际仍举斯典正与康熙年三藩时相同然非从容　召见令其反覆辨说恐亦徒饰虚文而无以考核人才目前之时务虽不可妄议　本朝之成宪独不可称述乎　皇上于外官来京屡次　召见详加考核今日之翰詹即异日之督抚司道也甫脱乎小楷试律之间即与以兵刑钱谷之任又岂可但观其举止便捷语言圆妙而不深究其真学真识乎
前者臣工奏请刊布　御制诗文集业蒙　允许臣　考高宗文集刊布之年　圣寿已二十有六　列圣文集刊布之年皆在三十四十以后　皇上春秋鼎盛若稍迟数年再行刊刻亦足以昭　圣度之谦冲且明示天下以敦崇实政不尚虚文之意风声所被必有朴学兴起为　国家任栋梁之重臣所谓杜文饰之风其道如此臣又闻　皇上娱神淡远恭己自怡旷然若有天下而不与焉者此广大之美德也然辨之不精亦恐厌薄恒俗而长骄矜之气尤不可以不防去岁求言之　诏本以用人与行政并举乃近来两次　谕旨皆曰黜陟大权朕自持之亦　皇上之意以为中无纤毫之私则一章一服皆若奉天以命德初非自执己见岂容臣下更参末议而不知天视自民视天听自民听　国家设立科道正民视民听之所寄也　皇上偶举一人军机大臣以为当左右皆曰贤未可也臣等九卿以为当诸大夫皆曰贤未可也必科道百僚以为当然后为国人皆曰贤黜陟者　天子一人持之是非者　天子与普天下人共之　宸衷无纤毫之私可以谓之公未可谓之明也必国人皆曰贤乃合天下之明以为明矣古今人情不甚相远大率戆直者少缄默者多　皇上再三诱之使言尚且顾忌濡忍不敢轻发苟见　皇上一言拒之谁复肯干犯　天威如禧恩曹履泰前闻物议纷纷久之竟寂无弹章安知非畏雷霆之威而莫敢先发以取罪哉自古之重直臣非特使彼成名而已盖将借其药石以折人主骄侈之萌培其风骨养其威棱以备有事折冲之用所谓疾风知劲草也若不取此等则必专取一种谐媚熟之人料其断不敢出一言以逆耳而拂心而稍有锋鋩者必尽挫其劲节而销铄其刚气一旦有事则满庭皆疲恭沓泄相与袖手一筹莫展而后已今日　皇上之所以使赛尚阿视师者岂不知千金之弩轻于一发哉盖亦见在廷他无可恃之人也夫平日不储刚正之士以培其风骨而养其威棱临事安所得人才而用之哉目今军务警报运筹于　一人取决于俄顷　皇上独任其劳而臣等莫分其忧使广西而不遽平固中外所同虑也然使广西遽平而　皇上意中或遂谓天下无难办之事眼前无助我之人此则一念骄矜之萌尤微臣区区所大惧也昔禹戒舜曰无若丹朱傲周公戒成王曰无若殷王受之迷乱舜与成王何至如此诚恐一念自矜则直言日觉其可憎佞谀日觉其可亲流弊将靡所底止臣之过虑实类乎此此三者辨之于早祗在几微之间若待其弊既成而后挽之则难为力矣
　　应　诏陈言疏　　　
倭仁
伏惟行政莫先于用人用人莫切于严辨君子小人方今　宝籙初膺励精图治百尔臣工惴惴焉视　九重好尚为趋向薄海内外亦莫不延颈举踵观　朝廷举错以卜升平易泰之初九曰拔茅茹以其汇征吉此其时矣夫君子小人之分藏于心术者难知发于事者易知类族辨物约有数端敬为我　皇上陈之大抵君子朴拙小人佞巧君子恬退小人躁竞君子爱惜人才小人排挤异己君子图远大以国家元气为先小人计目前以聚敛刻薄为务刚正不桡无所阿徇者君子也依违两可伺候人主喜怒以为趋避者小人也谏诤匡辅为朝廷补阙拾遗者君子也迁就逢迎导人主长傲饰非者小人也进忧危之议悚动当宁之敬心者君子也动言气数不畏天变以滋长人君之逸志者小人也公私邪正相反每每如此　皇上天亶聪明勤学念典孰贤孰否自难逃　圣明洞鉴之中第恐　一人之心思而揣摩者众　一人之耳目而混淆者多几微莫辨情伪滋纷爱憎稍涉于偏私取舍将虞其失当此知人则哲惟帝其难大禹所以致叹也今欲求知人之道岂有他术哉亦惟　皇上好学之心勤求不怠使　圣智益明　圣德益固耳宋臣程颢云古之人君必有训诵箴谏之臣惟命老成贤儒俾日亲便座相与讲论道义以辅圣德又择天下贤俊使得陪侍法从朝夕延见开陈善道讲磨治体以广闻听我　朝康熙年间熊赐履上　圣祖仁皇帝疏谓大学衍义一书为君师天下者之律令格例伏愿延访真儒讲求研究务尽其理于是考之以六经之文参之以历代之蹟实体诸躬默念诸衷以为敷政出治之本若夫左右近习必慎其选虎贲缀衣亦择其人非圣之书屏而弗读无益之事戒而弗为内而深宫燕闲之间外而大廷广众之地微而起居言动之恒凡所以维持此身者无弗备防闲此心者无弗周则君志清明君身强固矣臣以为二臣所言诚人君修养身心之益用人行政之原也天下治乱系宰相君德成就责经筵惟君德成就而辅弼得其人辅弼得人而后天下治然则开讲幄以赞　宸修致治要图莫急于此矣
　　应　诏陈言疏　　　
曾国藩
二月初八日奉　皇上谕令九卿科道有言事之责者于用人行政一切事宜皆得据实直陈封章密　奏仰见　圣德谦冲孜孜求治臣窃维用人行政二者自昔相提并论独至我　朝则凡百庶政皆已着有　成宪既备既详未可轻议今日所当讲求者惟在用人一端耳古今人才不乏欲作育而激扬之端赖我　皇上之妙用大抵有转移之道有培养之方有考察之法三者不可废一为我　皇上陈之所谓转移之道何也我　朝　列圣为政大抵因时俗之过而矫之使就于中顺治之时疮痍初复民志未定故　圣祖继之以宽康熙之末久安而吏弛刑措而民偷故　世宗救之以严干隆嘉庆之际人尚才华士骛高远故　大行皇帝敛之以静镇以变其浮夸之习一时人才循循规矩准绳之中无有敢才智自雄锋芒自逞者然而有守者多而有猷有为者渐觉其少大率以畏葸为慎以柔靡为恭以臣观之京官之办事通病有二曰退缩曰琐屑外官之办事通病曰敷衍曰颟顸退缩者同官互推不肯任怨动辄请　旨不肯任咎是也琐屑者利析锱铢不顾大体察及秋毫不见舆薪是也敷衍者装头盖面但计目前剜肉补疮不顾明日是也颟顸者外面全完而中已溃烂章奏粉饰而语无归宿是也有此四者故习相沿但求苟安无过不求振作有为将来一有艰钜　国家必有乏才之患我　大行皇帝深知此中之消息故亟思得一有用之才以挽颓风去年京察人员数年之内擢臬司者三人擢藩司者一人盖亦欲破格超迁整顿积弱之习也无如风会所趋势难骤变今若遽求振作之才又恐躁进者因而幸进转不足以收实效臣愚以为使有用之才不出范围之中莫若使之从事于学术汉臣诸葛亮曰才须学学须静至论也然欲人才皆知好学又必自我　皇上以身作则乃能操转移风化之本臣考　圣祖仁皇帝登极之后勤学好问儒臣逐日进讲寒暑不辍　万寿圣节不许闲断三藩用兵亦不停止　召见廷臣辄与之往复讨论故当时人才济济好学者多至康熙末年博学伟才大半皆　圣祖教谕而成就之今　皇上春秋鼎盛正与　圣祖讲学之年相似臣之愚见欲请俟二十七月后举行逐日进讲之例四海传播人人向风　召见臣工与之从容讲论见无才者则勖之以学以痛惩模棱罢之习见有才者则愈勖之以学以化其刚愎刻薄之偏十年以后人才必大有起色　一人典学于宫中英鼓舞于天下其几在此其效在彼康熙年间之往事昭昭可观也以今日之委靡因循而期之以振作又虑他日之更张偾事而泽之以诗书但期默运而潜移不肯矫枉而过正盖转移之道其略如此所谓培养之方何也凡人才未登仕版者姑不具论其已登仕版者如内阁六部翰林院最为会萃之地将来内而卿相外而督抚大约不出此八衙门此八衙门者人才数千我　皇上不能一一周知也培养之权不得不责成于堂官所谓培养者约有数端曰教诲曰甄别曰保举曰超擢堂官之于司员一言嘉奖则感而图功片语责惩则畏而改过此教诲之不可缓也榛棘不除则兰蕙减色害马不去则骐骥短气此甄别之不可缓也嘉庆四年十八年两次令部院各保司员此保举之成案也雍正年间甘汝来以主事而赏人参放知府嘉庆年间黄钺以主事而充翰林入　南斋此超擢之成案也
盖尝论之人才譬之禾稼堂官之教诲犹种植耘耔也甄别则去其稂莠也保举则犹灌溉也　皇上超擢譬之甘雨时降苗兴勃然也堂官常常到署犹农夫日日田间乃能熟悉穑事也今各衙门堂官多　内廷行走之员或累月不克到署与司员恒不相习自掌印主稿数人而外大半不能识面譬之禾苗稂莠听其同生同落于田畴之中而农夫不问教诲之法无闻甄别之例亦废近奉　明诏保举又但及外官而不及京秩培养之道不尚有未尽者哉自顷岁以来六部人数日多或二十年不得补缺或终身不得主稿内阁翰林院员数亦三倍于前往往十年不得一差不迁一秩固已英才摧挫矣而堂官又多在　内廷终岁不获一见如吏部六堂　内廷四人礼部六堂　内廷四人户部六堂皆直　内廷翰林两掌院皆直　内廷在诸臣随侍　御园本难分身入署而又或兼摄两部或管理数处为司员者画稿则匆匆一面禀事则寥寥数语纵使才德俱优曾不能邀堂官之一顾又焉能达　天子之知哉以若干之人才近在眼前不能加意培养甚可惜也臣之愚见欲请　皇上稍为酌量每部有三四堂不入直　内廷者令其日日到署以与司员相砥砺翰林掌院亦须有不直　内廷者令其与编检相濡染务使属官之性情心术长官一一周知　皇上不时询问某也才某也直某也小知某也大受不特属官之优劣粲然毕呈即长官之浅深亦可互见旁考参稽而八衙门之人才同往来于　圣主之胸中彼司员但令姓名达于　九重不必陞官迁秩而已感激无地矣然后保举之法甄别之例次第举行乎旧章　皇上偶有超擢则楩楠一升而草木之精神皆振盖培养之方其略如此所谓考察之法何也古者询事考言二者兼重近来各衙门办事小者循例大者请　旨本无才猷之可见则莫若于言考之而　召对陈言　天威咫尺又不宜喋喋便佞则莫若于奏摺考之矣　国家定例内而九卿科道外而督抚藩臬皆有言事之责各省道员不许专摺谢　恩而许专摺言事乃十余年间九卿无一人陈时政之得失司道无一摺言地方之利病者相率缄默一时之风气亦有不解其所以然者科道间有奏疏而从无一言及　主德之隆替无一摺弹大臣之过失者岂君为尧舜之君臣皆稷契之臣乎臣考　本朝以来匡言　主德者孙嘉淦以自是规　高宗袁铣以寡欲规　大行皇帝皆蒙　优旨嘉纳至今传为美谈纠弹大臣者如李之芳参劾魏裔介彭鹏参劾李光地厥后四人皆为名臣亦至今传为美谈自古直言不讳未有盛于我　朝者也今　皇上御极之初又　特诏求言而　褒答倭仁之谕臣读之至拚舞感泣此诚太平之象然臣犹为过虑者诚见我　皇上求言甚切恐诸臣纷纷入奏或者条陈庶政颇多雷同之语不免久而生厌弹劾大臣惧长攻讦之风又不免久而生厌臣之愚见愿　皇上坚持圣意借奏摺为考核人才之地永不生厌斁之心涉于雷同者不必交议而已过于攻讦者不必发抄而已此外但见其有益初不见其有损人情狃于故常大抵多所顾忌如　主德之隆替大臣之过失非　皇上再三诱之使言谁肯轻冒不韪如藩臬之奏事道员之具摺虽有定例久不遵行非　皇上再三迫之使言又谁肯立异以犯督抚之怒哉臣亦知内外大小言并进即浮伪之人不能不杂出其中然无本之言其术可以一售而不可以再试　朗监高悬岂能终遁方今考九卿之贤否但凭　召见之应对考科道之贤否但凭三年之京察考司道之贤否但凭督抚之考语若使人人建言参互质证岂不更为核实乎臣所谓考察之法大略如此三者相需为用并行不悖臣本愚陋顷以议礼一疏荷蒙　皇上天语褒嘉感激思所以报但恨识见浅薄无补万一伏求　皇上怜其愚诚俯赐　训示幸甚
　　请起复曾侍郎督师疏　　　
胡林翼
窃以本年贼匪大股上犯楚边节次痛剿幸获肃清小池口伪城既已克复湖口县城并两岸夹守之伪城及贼船数百号又已焚夺一空片帆不返查九江之贼恃小池口湖口为犄角者也兹于一月之内夺其所恃浔城岌岌孤立粮草有余逃窜无路克复之机似有把握从此大军建瓴东下直抵金陵擒渠扫穴此天下军民所日夜企望之机会矣惟是水军万余人江面千余里若无总统大员节制调度则号令不一心力不齐譬如舟行有樯颿而转舵不得人陆行有良马而辔策不在手终必危殆而不安矣水师一军建议于江忠源创造于曾国藩而整理扩充至近年而始大战舰辎重八九百号大小位二千尊江汉之师如雷如霆军声不为不盛惟是出楚入吴风利不泊即瓜步金陵均可随机剿办其应与吴皖统兵将帅互相策应之处既非李续宾杨载福彭玉麟所能咨商而李续宾杨载福彭玉麟之严厉刚烈落落寡合亦非他省将帅所能调遣且军旅之事以一而成以二三而败唐代九节度之师溃于相州其时名将如郭子仪李光弼亦不能免盖谋议可资于众人而决断须归于一将此又军事之大较矣杨载福彭玉麟经曾国藩拔识于风尘之中自湘潭出师以至今日久已分为两部即不能统为一军在该员本无不和在两营弁勇即有才力不相上下之势是该镇道势又不能互为统辖查丁忧兵部侍郎曾国藩持躬谨慎早邀　圣鉴水师将弁皆其旧部吴会形势厄塞之要尤所留心前请终制蒙　恩暂准曾国藩读礼家居曷尝须臾忘天下哉滋幸机势可乘东南大局时不可失移孝作忠出而任事天下后世将益信其忠而必不能责其不孝事必见其大而时必乘其先应请　饬下曾国藩迅速起程由鄂抵浔即日督同杨载福彭玉麟李续宾等水陆各军会同将军都兴阿长驱东下都兴阿忠勤素着马队勇敢冠军素与南勇将士一力一心必可直捣金陵预操胜算抑臣更有请者自军兴以来凡官军所到之处贼必严为之备我军锐意仰攻石所及徒损精锐积日累月壮气潜销悍贼乘之转致于败又贼之诡计以坚守缀我兵力转于无兵及兵弱之处狡焉思逞是我军之胶滞一隅而贼乃得以出没无定循是不变则兵日见其少而贼日见其多固非贼之果多于官军亦非贼之果强于官军也即如四年臣同塔齐布罗泽南等力攻九江及湖口西岸梅家洲贼城旬日之间伤亡至多五年罗泽南李元度等专攻湖口县城城不可拔六年七年彭玉麟杨载福约会夹攻迭次血战因无陆师相依遂无成效其不得手之故无他兵出以正不以奇贼得以先为之备也此次李续宾杨载福先期密商以陆师五千人从浔城渡江而北扬言进剿宿太而即夜潜入舟师绕出湖口之下十里天甫黎明舍舟登陆踞城后山巅盬其脑而拊其背其时内湖外江水师血战方酣贼亦尽力抗拒陆军大呼突入水陆之贼均骇愕失措不知此军从何而来也是役也臣愚以为深合于出不意而攻不备之兵机固非臣之智虑所及窃计以陆师精兵六千人另筹每月船价银二万两雇民船四百号从水师之后仍带长夫锅帐并二月米粮军火遇皖南皖北江南等处有贼之处随机雕剿则我兵所至皆贼计之所不及防迨其闻警调援我军即可迎战抑或坚守不出我兵亦可改图兵到之后贼必设备设备之后兵可遄归兵归之日贼必弛备弛备之日兵可再出计不出数月而贼技已穷贼势必蹙矣惟是以奇兵雕剿在乎审机观变无论南岸北岸江界皖界应请　饬带兵大员觇贼所在不拘守成法不顿兵坚城不为邻省所节制不为贼情所牵缀动静之机默存于心倏往倏来如出九天而入九渊不仅贼匪不能窥其机即他省将帅督抚亦莫能测其用若使稍有沾滞兵机必钝矣又兵勇之敢战者伤亡必多即如九月初八初九湖口之役水陆中伤共九百余员名血战之奇固近年所罕觏然伤亡过多即宜调回武汉加意休养以慰军情而养壮气仍以精兵调赴下游弥缝其阙更番迭战如环无端则往来进退神变不穷庶不致拘滞一隅转误大局应请以九江为老营根本仍以武昌为换防并粮台根本则饷糈不匮而士气常新必于讨贼机宜大有裨益
　　致两司书　　　
胡林翼
宜昌以陈守洪钟委署为是安常处顺循分供职必可不负也佐杂必不能不循资格不循资格则司中吏胥高下其手而撞骗万端司中于循资序补挨委之余只须访拔其声名之尤美参劾其贪鄙之太甚者便可整饬惟州县有民社之寄断不可仅守资格要缺必须遴员差委例得酌量如谓林翼等有私林翼愿执其咎而不敢辞林翼昔年从政见天下之督抚藩臬一差一缺无一不照例而行即无一不挟私以徇且瘠苦烦难人之所弃者则尚有轮补轮委之人而肥美滑甘则皆捷足者所得悬一例而预谋于例先更变一说以圆通于例外例实足以快其私而不足以杜一切之弊也盖轮补酌补轮委酌委本有两端之可趋可避而颠倒之心上下之手则仍在督抚藩臬耳昔在黔湘见藩臬某某开口便言例如某公在湖南无一事不照例实则无一事真照例凡京官有所嘱托或吏有所贿求如鼓答桴其应如响京信朝至司牌夕悬苞苴夜行委札晨发甚有不出省门而获盗十名或数十名专意请托而记功十次且数十次者矣故曰循例乃适足以快其私故林翼愿破格而以一人执其咎也
　　复张石卿中丞启　　　
胡林翼
一坚壁清野非用士用民不能集事士民中岂无欺我之人亦岂无偾事之人然兵将之猾者十之九士民之朴者十之六近年宦途颇杂牧令既少真才佐杂尤多庸妄其心术见识不堪设想不如士民之真性未漓可激以忠义楚官与民仇楚民与官仇此孟子所谓疾视其长上而不救也惟有勤接见决壅蔽视民如官视官如民无众寡大小推诚相与咨之以谋而观其识告之以祸而观其勇临之以利而观其廉期之以事而观其信知人任人不外是矣近日人心逆亿万端亦难穷究其所往惟诚信之至可以救欺诈之穷欺一事不能欺之事事欺一时不能欺之后时不可不防其欺不可因欺而灰心所办之事所谓贞固足以干事也赏罚具在董劝因时以大权临之何患不济未有注意于保甲团练坚壁清野而无成效者也昔卢忠烈公之督兵大名郧阳其得力在坚壁清野其制胜在亲兵之能杀敌致果也傅重庵以碉堡制苗而练丁千五百人因闲雕剿兵威乃振钧示招练如何可信为日已迫训练岂一蹴可能诚为深虑窃谓襄毅治粤陶鲁参军所领三百人皆即时应募而所向克捷且战且练且守练一日得一日之力练一人得一人之力百金之士千金之士诚为难得然三年之艾亦在蓄之而已至练勇之不可恃则在驭之之法如何领之之人如何耳　国威久不振矣人心思乱不自今日始亦不自今日止除日日练兵人人讲武别无补救之方此说与专言守御者实可互为其用而相与有成也一闲谍为行军之要而此事最难其弊由于安乐日久无耐劳苦壮胆智之人甘蹈白刃者更不可得矣来谕言我处之一举一动贼必知之则是保甲不实稽查不力之故贼之举动我不能知则是未得闲谍之故物色此人谈何容易陈平恶草具付之以金而不疑野利枣龟杖至垂毙而不悔其用人之妙用智之巧良可味矣窃谓谋野则获积诚可通虽非一二月所能猝办然未有求而不得者一江岷樵昔年在京乡试负其死友之榇而归二次行邯郸道上送一不曾谋面浙江举子之榇此其行谊即汉代独行传中亦不多得昨已函致岷樵彼风节优于天下当有感奋不能自已之诚左公高隐尚不知雄才大略是文忠公一流人物设其真知必翻然应命今已函致矣林翼才力至劣伏维河海不择刍荛不遗故敢即其所知上陈座右一代伟人必能宏济时艰吾楚幸甚天下幸甚
再者所陈各条其要仍以用人为先即一技一能亦不可弃不龟之药勾践藉以破吴善穿地洞李光弼因以陷敌信陵得侯生石勒得张宾符坚得王景略皆以一二智谋之士战胜攻取然必不拘资格然后丹书中之斐豹得献其能亦必宽其文法然后怒攻主将之邓羌立摧勍敌伐曹一役晋文诛颠颉而舍魏犨自古英雄作用不拘一例良以奇才难得不容不加委曲于其闲耳
　　致官秀揆帅书　　　
胡林翼
连日心忧贼之入蜀日夜不安旁皇无措贼前已分枝窜宝庆武冈矣近乃舍祁阳而以大股尽窜邵阳新化及武冈其分陷广东州县者又必陆续而来既以缀永衡之追师使湘人疑畏而不得并力于宝武计亦狡矣查资水发原于武冈夏涨可由安化益阳分犯岳常澧则皆舟楫萃荟之所又闻贼踪已至洪江则踞沆水之上流河浒船料堆积如山贼得辰州常德必造船以瞰洞庭而洞庭之险必失然此犹近患也且料贼势必不如此即如此以湖北湖南之力尚可扫除一二即不然禁遏之使不能东下其祸亦轻也愚见贼必以一二枝犯常德澧州施南以窥夔以三四枝入辰州北河分出永顺以窥酉阳秀山而入涪州则大江之险必失大江之险失则湖北必无安枕之日此乃异常之大变贼计果逞必于近一年内闭关不出自谋巢穴一年之后乃图四逞十年二十年之内鄂不得安而关中亦必危矣古今谋吴楚必争上游盖取高屋建瓴之势千里江陵一日可至如王浚杨素之造舟于蜀是也又如秦之破楚必先取巴蜀方舟而下以出扦关是也贼之志在此鄂之所患亦独此为大耳湖南之辰永等府前面亦无拦阻后路追是送贼入蜀也南抚固无此意而将帅之力不能战者必且以入蜀为幸事谓不欲以邻国为壑特大言耳中堂昨日赐函欲以水师守三峡之险此湖北切要之大政亦老成忠荩之远谋惟水师守险自上剿下则事半而功倍自下防止则势逆而力劳何也盛涨之时水师泊于依岸之处而中流仍不可制蜀中产大木设以巨筏横撞火船载薪乘风浪夏涨以图我则固可危又两岸须陆师乃有依赖之势楚师守水安得同心协力之蜀师以保陆路又遣将出境譬如遣女归人其家自有翁姑不能事事归我主张设遇不知兵情之主帅则调拨乖方如安徽焦湖之失齎寇兵而张贼势均系可虑之事也且纵能守于一时不能保日久之不懈即使贼不入鄂不能使其不害蜀与秦贼入蜀则国家岁少二百万之入款而又岁增四百万之出款兵兴已十年矣何堪再烦　圣主之焦念哉即以鄂之一省而论东防吴而西防蜀分兵则兵力单添兵则饷力绌且蜀之盐斤百货厘税亦军饷所关也蜀之不利鄂庸独利乎是必应代蜀为谋已无疑义矣林翼之志如精卫而愚如杞人近日不寐窃思一策敢献其愚惟乞中堂采择施行江西现无多贼景德镇不过万人婴坚垒而不出石逆之入蜀者至少亦必十万念万人若请　朝命以李定泰守饶州饶廷选守抚州彭玉麟守九江即异日金陵大股因饥分窜上游金陵兵多尚可回剿其祸犹小湖南追兵入蜀将无统一湖南有邻省远隔鞭长莫及之势蜀督有主客相形呼应不灵之苦查现在江西之兵与湖南之兵半系曾涤帅旧部若密奏请　旨饬曾涤帅酌带江西湖北湖南四川水陆精锐将备由鄂驰入蜀中限五十日可到只须坐镇夔州而蜀中士风民风已隐然有鼓舞奋兴之势盖由鄂入夔可绕在贼之前面由湘入蜀则反出于贼之后路矣
石逆颇避涤帅之兵去年涤帅欲到浙江而石逆入闽涤帅欲指闽而石逆入粤东此亦有趋而避之之隐情矣一也涤帅创造水师水师将备尤能得情欲保蜀之不失亦非于水师得人不可二也蜀中财赋可以自赡以涤帅前往而兼总督则士民输将争先恐后不至即虞饷竭致呼救于司农以增　主上之忧三也涤帅忠实久在　圣明赏鉴之中其事上信友全凭一诚即如中堂推赤心相待涤帅之感激非常无丝毫意气可见其必能成功且此奏为大局起见　中朝必见采纳四也四川新督外强中干色厉内荏于军务尤不相宜其调蜀而又来京者嫌于夷之欲撤其人而实则知其不可用也且　圣意必不令往蜀前次派往粤东雅步从容无心　国事此番到蜀贻害必多有公署任水陆军务亦不相合必与外省情形格关不通以涤帅督师则石逆必不能逞志保全大局五也金陵之贼必可渐饥皖北之贼鄂人任之惟捻匪之祸甚大招降之祸必有奇变涤帅欲请马队意固注于两淮然两淮之势尚不如长江势力之大且　中朝尚有人能剿此贼西蜀之富五倍于两淮十倍于江西二十倍于湖北失蜀则急切无人能了此贼　中朝亦未必即动禁旅是失蜀则祸大保蜀则福大六也涤帅若得蜀中兼署总督军务紧急必能不请外饷军务平定必能每岁协济京饷二百余万此可于奏中切实声明必能保其不误七也以人事　君大德也保诚笃之臣为　国家之益大功也荐贤不必受赏隐德必及子孙八也惟是正摺中或用三衔双衔专衔夹片或用清字专衔另摺以实情密陈力请代办总督并申明该侍郎本年五月现已服满且须声明必有地方之责则饷糈不匮州县听令乃于军务有益中堂为　国宰辅为柱石臣此等大政非中堂不能进言林翼幼年即见外省督抚惟陶文毅林文忠与祁竹轩卢厚山先生之心术德量与中堂心术德量同又林翼幼年因见陶文毅请其密保林文忠伊莘农先生作两江替人文毅深以为然事关大局安危及早补救实有大功于　国家即一时未蒙采纳亦不失为忠爱之言如竟　俞允则举一人而一省受福天下受福矣或疑贼全窜江西江西必不支夫江西不支无碍于鄂亦无碍于天下四川不支则楚与秦均不安矣两利两害择其轻重惟中堂密酌林翼人微言轻而救蜀救鄂舍此则必无良法如蒙采纳一二即密传澹村蕙生及同城大员公同密商拟稿须嘱之蕙生精心结撰将利害得失之故明白晓畅尤以必得总督为要着切嘱其勿草草也专此密陈敬请采择酌度
　　变通回避以重伦纪疏同治十二年　　　
王文韶
窃查吏部奏定回避章程内开祖孙父子自道府以至佐杂各省现任及候补试用各员如非同官令官小者回避系同官则祖孙父子名分攸关无论补缺到省先后应令其子其孙回避等因历经遵办在案臣尝详思其义窃有未妥夫所谓名分攸关者诚以父不可避子祖不可避孙伦纪至重初不系乎官之同异也今同官者既以名分攸关而不论其先后之次不同官者又若名分可略而但计其大小之殊是子孙以贵而加于祖父祖父以贱而屈于子孙苟为孝子慈孙必将憱然有所不忍即臣等忝膺疆寄遇有此等案件往往不无动于中在部臣定章之始亦谓内则父子外则君臣在家则以父为尊在　朝则以　君为重　国家设官大小自有定分不得尽以父子之恩掩君臣之义也臣兼权其轻重而量议其变通凡各省督抚藩臬以及　特旨简放之道府大员　朝廷择人而任　简拔断自　宸衷人臣无所究心于其间若此者以　君命为重应遵照章程令其祖其父之官小者回避至道府以下铨选为缺并随时拣发分发从前指省留省各员按班固有定章而授职非由　特简若此者以天伦为重应准于赴部注册之日自行陈明无论官阶大小概令其子孙回避似此酌量变通凡为人臣为人子者庶几理得心安于　君亲之间两无遗憾
　　择吏　　　
王柏心
</div>
    <div class="pagination">
<a href="皇朝经世文续编-清-葛士浚_page31.html">上一页</a><span>...</span><a href="皇朝经世文续编-清-葛士浚_page27.html">27</a><a href="皇朝经世文续编-清-葛士浚_page28.html">28</a><a href="皇朝经世文续编-清-葛士浚_page29.html">29</a><a href="皇朝经世文续编-清-葛士浚_page30.html">30</a><a href="皇朝经世文续编-清-葛士浚_page31.html">31</a><span class="current-page">32</span><a href="皇朝经世文续编-清-葛士浚_page33.html">33</a><a href="皇朝经世文续编-清-葛士浚_page34.html">34</a><a href="皇朝经世文续编-清-葛士浚_page35.html">35</a><a href="皇朝经世文续编-清-葛士浚_page36.html">36</a><a href="皇朝经世文续编-清-葛士浚_page37.html">37</a><span>...</span><a href="皇朝经世文续编-清-葛士浚_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
