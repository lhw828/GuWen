<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 67 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 67 页/共 287 页</h1>
    <div class="content">　　绘地图议　　　　　
冯桂芬

周官大司徒掌建邦之土地之图周知九州岛之地域广轮之数职方氏掌天下之图固王政之先务也史记萧何传汉王所以具知天下扼塞户口多少强弱之处民所疾苦者以何具得秦图书也宋史袁传燮为江阴尉常平使令每保画一图田畴山水道路悉载之合保为都合都为乡合乡为县征发争讼追胥披图可立决此言都图之始嘉定县志图即里也以每图册藉首列一图故名曰图都之宜有图久矣今江南州县有鱼鳞册犹沿其制惟有明以前绘图不知计里开方之法图与地不能密合无甚足用大扺不审乎偏东西经度北极高下纬度不可以绘千里万里之大图不审乎罗经三百六十度方位及弓步丈尺不可以绘百里十里之小图而绘小图视绘大图更难以无显然之天度可据全在辨方正位量度丈尺设有差忒更不能钩心角阳湖李氏兆洛制定向尺一十八枚图绘颇准犹嫌其重今定一简易之法如后请下之各直省州县如法绘之任取本州岛县衙门一城门旁立一石柱为主柱即为起数之根依此作子午卯酉纵横以一里三百六十三步为度各立一柱令四柱之内为一图容田五百四千亩各图中乾坤艮巽四隅皆有一柱而以艮隅之桂为本柱以千字文为号勒于其上柱径一尺高一丈埋露各半其露者尺寸有识适当山水市舍则省之或向西或向南退行若干步补之绘图则用约方二尺之纸十步为一格纵横各三十六格则一里内阡陌庐舍纤悉可毕具如是而地之广袤着矣更用水平测量高下即以主柱所傍城门之石槛为地平起数之根以絜各图石柱而得各图立柱之地高下为城槛之数又测本柱前后左右四里之高下而得四里内高下于本图之数又偏测东西南北毗连州县城槛之高下而得各城槛高下于本城槛之数以之入图则以着色为记别凡高下于城槛在一尺内者不着色其余分数色以一尺为一色至若干尺以上则概为一色高山土阜又别为一色仍记若干尺于上如是而地之高下亦明矣此图既成为用甚大一用以均赋税一用以稽旱潦一用以兴水利一用以改河道详后议

　　附绘地图法
　法造反罗经如下式分二十四宇七十二向两空隙亦可作一看是七十二向寔得一百四十四向之用不必更分三百六十度转易舛混○一向分六向一子正一子兼癸少一子兼癸太一子癸一癸兼子太一癸兼子少余仿此二十四向共成一百四十四向每向中二度午又造定向尺如界尺式首用圆盘即正罗经边分若干与反罗经相准中作十字以取子午正中中心用钉合于尺上仍令活动可以旋转尺上作中加甲乙尺边任刻细分如丙丁又造图纸用朱丝作正方格格之大小准定向尺细分任以十分或二十分为一格量地之法用反罗经居子向午对所欲量之地视针头所指即知何向此用反罗经之巧用软步弓量定若干尺至转弯处止即簿录某向共若干步是为一节嗣转他向皆如之凡一转为一节清丈田亩逐北四面皆用此法驭之其简法又有三一曰人行计步先较准本人行步若干当弓步丈尺若干即计行步之数为准一曰行车计轮先量准轮周若干尺任于轮之一幅作记但以轮行若干周计之三法中此为最的一曰舟行计橹先较准行若干橹当若干步惟风水顺逆所差甚多宜随时消息之此法止能御直不能御弧遇弧行之地宜于弧旁标记作直纵横成勾股形入以算不具载已足清丈田亩则必以弓步寔量得数始密至画图之法先于图纸上占位作一定点为起手之地复于定向大扺止绘地图三法尺首盘圆上取所记某向移指中甲乙并将尺边丙位移就定点上仍审上层十字上子下午地图本南上北下与纸格勿稍偏斜乃循尺边于定点上丙位起按分绘画甲乙为向丙丁既与甲乙平行亦即向矣是为一节续绘次节即于前之末接起后以下皆如之即图成矣

　　论贵州境插花情形启　　　　　
胡林翼

窃以贵州境内地多插花安顺尤甚林翼妄不自揣思欲逐一察清妥拟章程彼此移易归于至当谨先陈愚管仰祈训示如蒙允准再行缕析绘图陈说呈恳咨部改拨以正经界以便官民查贵州所谓插花地者其情形约略有三种如府州厅县治所在此而所辖土地乃隔越他界或百里而遥或数百里之外即古所谓华离之地也又如二地本属一邑中间为他境参错仅有一相连即古所谓犬牙之地也又如一之地插入他境既断而复续已续而又绝延延至百十里之遥即古所谓瓯脱之地也而贵州所以多插花者其故又有三贵州之郡县一因乎明之卫所一因于元明之土司一因于剿抚蛮苗所得之土田明之卫所本以屯田为寔壤而屯田亦有星散四出之地　国初诸公徒取其城治相近者即并为一邑未暇一一清厘所以州县地多插花其弊一也土司之地或承之唐宋或刱于元明历世已彼此侵夺本非画一之规及其献土也则举其所有而归之于州县不暇一一为之分析所以州县又多插花其弊二也征讨之法或用雕剿则平一姓而兼平数姓之人招降之利必联族类则降一寨而兼降数寨之人当其刱制州县以一时所获田土归之一邑所以插花愈多其弊三也三者之弊皆因戡定乱略之时未暇深考而其流弊乃百出而不穷姑即弊之切近者言之插花地有去本治二三百里而去他治未百里数十里者民之输将也不于其近而于其远期会不时资斧易竭远来负米劳费可矜士之应试其弊亦然命案藉远地而迟延盗案因交界而推诿姑无论矣即寻常词讼牵连他属者十之四五辗转关移百无一应官之所谓小事即百姓之所谓大事羁候日久既不能恤其赀财证佐不齐又无以剖其曲直历数年而不见一官历数官而不得一审往往酿成大案此其不便于民也肘腋之下皆他境之民卧榻之下悉他人之地其所应教诲应整饬应修明应捕逐者皆远在数百里之外府厅州县号为亲民之官欲其出入可见咨询易及耳乃所亲者在远而所不亲者在近虽有留心民瘼之良吏亦限于闻见而莫可如何追呼不便公事掣肘此其不便于官也然亦有所甚便者则刁劣之生监与扰害之棍徒耳而盗贼为尤甚盗贼成结党必于插花之地纠察之所不及摘发苦于所难吏胥以别境为搪塞之词州县以关移为迁延之计即有任事之员遵奉　道光二十一年申明　圣训不分畛域而平日之耳目不习即临时呼应不灵户口阨塞非其所知乡约寨头非其所辖则越境捕盗之难也其狡黠大盗甚则结交各属吏役此邑见捕归于他邑捏情希脱贿弊多方漠不关心者既涉因循因以为利者更虞袒纵是又公文移关之无益也

凡此各弊相沿已久而不敢轻言更张者则恐胥吏之因缘为奸更恐州县之肥瘠不定自然使官不扰民自为经理就疆域之形便而截长补短即钱之会计而益寡裒多不更易州县之名不增减赋之数则民情当必帖然而吏治实为大便姑即安顺而论之安顺领二州三县而知府及同知通判皆有分地是名为五属寔八属也八属之中插花无虑数十处其最多者又莫如安平镇宁安平居府城之东少北镇宁居府城之西中隔府属及普定形势本不相连而此二州县之地割裂交错几无整略而言之二邑各离而为三其与安平城治相近者则为五所及柔东三排五所者明代平埧卫之故地也柔东三排者明代柔远所东偏之故地也五所三排联聚一处东西相距九十里南北相距八十里东北一接清镇之芦荻哨西南一接普定之石板房为驿道近旁之地而环其南北者皆镇宁插花地此安平之正壤一也柔西三排在安平之西北七十里北负思腊河河之南数里有齐伯房城即明柔远所之故城也三排所亦即明代柔远西偏之故地也其地东西相距二十五里南北相距三十里东南西三面多为镇宁插花地所环北又贵筑羊鹊塘茅草寨及大河十三寨环之自柔西至安平必出镇宁插花之境与安平隔越在西北之地二也又有西堡十二枝者本西堡土司之故地原属普定康熙五十五年始改属安平其地在安平西北二百里东西相距七十里南北相距六十里跨沙家大河之南北二枝在河北十枝在河南沙家大河者即思腊河之上流也是河自郎岱之黄沙渡流入西堡之六骂枝为阴隙渡贯十二枝之北境行三十里至乐东渡出西堡境又隔二百里至邱哨渡始入柔西之境复为安平地其间为郎岱普定镇宁平远之地所隔越也若自西堡入安平必假道普定之定南里及镇宁之蒙楚诸枝此安平西北绝越之插花三也至若镇宁州之三壤则附州城诸枝一也安平以北诸枝二也安平以南诸枝三也镇宁附州城之地为东屯枝为西屯枝为郎洞枝东西相距约五六十里南北亦然此为镇宁之正壤又有木冈浆水阿破三枝在其北东接普定之定南里西接郎岱之罗别汛虽为普定之腰铺水母塘所隔而阿破枝之北古寨越在沙家大河之北毗连平远以其大致尚与镇宁治所相接续即可谓为镇宁之正壤此其一齐伯房枝居安平柔西之东而公具蒙楚二枝又居其西其南三枝大势环接然在普定定南里之东不于州北之三枝相连又横梗安平柔西之中为镇宁隔越在东之地此其二上九枝中九枝下九枝居广顺州之东安平之南而南联归化厅西则本州岛之陇革枝东则本州岛之华楚枝诸枝大势相联团聚一处为镇宁隔越在东南之极境此其三

大扺二邑之大壤地或数寨旁出或半枝隔绝非亲履周询不能缕析也其它若府属之与普定则府属之五起十三枝与普定之五里五枝往往交错大约县境居北及西南而府境在东及南县境自城而北直属于三盆河则本明定南里之故地又自城而西南直接乎归化则五枝之地本宁谷司所改也其四里居驿道之旁者则普定卫之故地也大势尚相连接然又有东出二百余里远在镇宁华楚枝之旁而介乎贵筑广顺之间者则为坐场府属之五起本为安顺旧州之地其余十三枝则安顺旧军民府之地也十三枝参错匀布自东而南而西薄乎县属之宁谷五枝而止然又有水西庄在镇宁之西南三十里蜡蓬寨错出安平堡唐基堡之东钱唐堡错出安查猪槽堡之东亦府属之插花地也郎岱归化二厅地颇连属画疆在雍干之际其时司事者留心疆域故无遗议清镇虽并聚在东北一隅而贵筑之谷上谷下二里袤六七里广且百余里又有羊鹊塘旧人寨茅草寨若绝若续与之横其中居二谷之北者为镇瑞安里明故镇西卫之地居二谷之南者为定里清里明故威清卫之地永宁虽处于西南之一隅而其地本偏远州城及打罕一马沙营顶营募役三司六保阿果二枝皆居北盘江之东乐运乐坝乐举八大朵万播西邕便邕田八十石石湾寨下募役十一马寨又在白水河之东惟江外金井之地则居北盘江之西外界贞丰地复荒广为盗贼萃聚之地凡此皆诸属插花之情形也又考西堡去安平远而去镇宁近齐伯房公具蒙楚上九中九下九陇革华楚八枝去安平近而去镇宁远若举以相易寔为两便他若谷上谷下之当归清镇江外之宜并贞丰则又事关外郡不敢轻议也又查齐伯房之应纳正银凡九十二两八钱七分七厘原八十石七斗四升八合三勺公具枝之正银二百四十八两一钱一分三厘原一百九十二石零九升蒙楚正银二百一十一两三钱九分二厘原一百六十三石六斗五升二勺上九正银二十五两九钱八分五厘原四百九十一石一斗中九正银二十九两四钱五分八厘原五百七十石二斗九升六合下九正银二十两九钱三分原四百零二石一斗七升陇革正银一百七十三两五钱四分三厘原一百四十三石三斗四升三合华楚枝正银三百八十二两一钱五分九厘原三百零二石八斗一升五合统计八枝共银一千一百八十四两四钱九分三厘二千三百三十七石二斗一升四合三勺又查西堡秋米共四百十二石七斗一升七合三勺又诸色银共七十两六钱二分九厘七枝之米多西堡且六倍银多西堡十五倍此为不侔之数而寔则西堡肥而七枝瘠二邑恐不能从也仍宜察核地界酌其相宜一一比较方为惬当此林翼所为欲逐一察清妥议章程者也

　　奉省边务南北路均应添设地方官以资治理疏光绪三年　　　　　
盛京将军崇厚

窃查奉省东边外北南延袤千有余里东西相距亦数百里至数十里不等上年凤凰边门外东沟一带丈清地亩之后随经前署将军尚书崇寔奏明设立安东一县委员试办迄今一年之久地方公事渐经办有条理民心尚为帖服上年经征钱俱已扫数完纳其安东以北暨云阳厂旺清三边门外并凤凰城沿边以及通沟各处地亩续经总办边务候补道陈本植知府恒泰提督左宝贵督饬各委员分路设局逐清查现据旗民各户赴局投报者约可增至七十余万亩合之安东县上年升科五十三万余亩及前数年已报升科之五十余亩通计熟地不下一百七十余万亩此外尚有未经清丈之地甚多所有安东一县元年已收押荒者二年起征钱其前此已经升科之地则照章纳粮势难再办押荒此次续行丈出之地则先收押荒再行起征钱以每亩征银三分计之以一分津贴各州县办公统俟一律丈完升科之后每年约可征收正三万数千余两此外苇塘为数无几山货杂货石斗租及烧锅各税甫经试办亦难约计成数至木税一顷元年因东沟贼匪甫经荡平其多年堆积木植均行下运商贾云集征收较旺共收东银九十余万吊二年则木植下运渐少商贩亦稀仅收东钱五十万吊有零查此项木植来源现离水路较远下运渐难税自渐少岁入确数难预定奴才崇厚奴才恩福到任后即据陈本植等禀报前情正在核办间奴才崇厚承准军机大臣字寄奉上谕恩合奏东边新垦地亩请添设旗署招佃旗丁毋庸添练勇营各折片着崇厚体察情形妥议具奏等因钦此奴才等公同商酌该副都统原奏不为无见除所陈添练勇营一条另行附片覆奏外查前署将军尚书崇寔以边外结庐耕种业已多年不特各处流民托以为业即各旗闲散亦不免藉地营生因而推广　皇仁奏办升科纳税等事以为化私为官之计而边民甫经向化若必区分旗民畸重畸轻又恐不足压服人心所以奏请但凡认地开垦者一律编入户口册籍以示旗民一律之意仰承　　圣明洞鉴恩准在案而所编册籍复经前署将军尚书崇寔饬各委员等于本户名下分别注明旗民字样以杜改旗为民之弊是该副都统所虑旗人隐名于民圈报地者前署将军尚书崇寔已固早念及此也至此次投报升科安户或数十亩或数百亩不等且皆各管各业尚无套报之事该副都统所偁一人任意指报极多可以分出兑招佃旗人此事或指从前而言与现在情形又不相同其所偁边外添设旗署一节查奉省边内前此本系旗多于民嗣则旗民聚处所以各城设立城守尉协佐等官又设州县官以便旗民分治边外民多于旗且旗人不过民人十分之一二奏省州县各官业经奏准不论满汉一律请补均加理事同知通判现在设立州县照旧加衔请补即可旗民兼理奴才等察看边务所最要者上年试设之安东县仅管迤南一隅之地迤北一带幅员辽现经清查地亩业有成数若不即行添设州县委员试办散而无纪不足维系人心当经札调陈本植来省面同办理东边防务仍兼充练军翼长至边关道南北分巡若无亲兵不足以备缓急拟将前设大孤山步队及边外新添各兵设立道标马兵二百名步队五百名作为两营以便该道亲统所有该副都统节制之兵亦准该道遣调庶文武和衷共济始足以绥靖地方除绘具边外地图贴说咨呈军机处备查外其余未尽事宜奴才等当随时体察情形悉心筹划妥议具奏请　　旨遵行

　　昌图厅拟请升为府治添设厅县教佐各官疏光绪三年　　　　　
崇厚

窃查奉省北边外昌图厅所辖幅员一千六百七十里蒙民杂处盗贼出没无常厅属朝阳坡地方曾聚匪徒抗官拒捕同治四年经　钦派原任大学士文祥带兵痛剿始臻安谧该厅本系蒙古地界来流民日多耕种殆遍械命盗之案层见迭出祇以同知独任其事分设经历照磨各一员襄同佐理地大事真有鞭长莫及之势曾经前署将军尚书崇寔统筹奉省全局以该厅亟须添官增兵藉资治理而厅属地租向归蒙古自管无可筹因请试办河税斗租以为经费奏明在案旋经崇寔饬派委员前往会同该厅赵受璧妥定章程试行办理该处商民以此为设官增兵之用亦甚乐从计自上年六月以来河税一项因河水浅涸船只难通未经开办所有斗租试办半年业已收有一万七百三十余两除去委员盘费尚存九千九百六十余两就现在试办每年可以收银二万一千余两虽不能作为定额以之设官增兵尚敷支用目下地方甚关紧要所有应行新设添设各官自应及时议定请　　旨遵行查前署将军尚书崇寔原奏拟将昌图厅同知升为知府再于梨树城添设通判一员八家镇增设知县一员并于厅属西南康家屯地方增设知州一员分设佐杂各官相助为理等因现在奴才等察看情形康家屯一处离昌图较近似可毋庸添设知州拟请将该厅升为府治仿照热河承德府之例仍管地方词讼各事即康家屯地方亦可归其自理移设八家镇经历于康家屯分防再移梨树城照磨于八面城驻扎均照旧请加六品衔分司缉捕土匪并勘验命盗各案凡有地方词讼户婚田土细故就近准其审理徒罪以上送由该府讯办并将该厅巡检一员升为府司狱训导一员升为府教授既足以重地方亦可以苻体制此奴才等现拟升设昌图府之情形也八家镇梨树城两处原设经历照磨各一员分防佐理该二处均系扼要之区政务本殷措理非易该经历等职小权轻势难整顿今拟将梨树城改为厅治添设通判一员名曰奉化厅另添巡检一员筦理监狱八家镇改为县治添设知县一员名曰怀德县另添典史一员管理监狱并均添设训导各一员以兴学校该厅县应照章请加理事同知衔以便蒙民兼理所有昌图府自理讼狱徒罪以上之命盗各案应详申驿巡道审转以昭慎重至奉化厅怀德县自理词讼徒罪以上之命盗各案则应详由昌图府审转经详府尹核办此奴才等现拟厅县教佐各官之情形也

似此星罗棋布既有提纲挈领之人以为表率亦复画界分疆而治各专责成但使地方慎选得人不难从容整顿惟是该处地广民顽盗风未息东北直接吉林边防尤难松缓现在二盟及吉林各客队在彼驻扎马队四五百名之多兵力尚见单薄边外情形本与内地不同若非多设捕盗弁兵非特捕缉难期得力且亦不足镇压地方现儗于该府厅县另添设捕盗营马兵二百名交昌图府分拨调遣以专责成所需饷干照章给发即由此项斗租支销以该处之所出供该处之所需既免另出饷项并可抚辑闾阎莫此为便至于学校之事风化攸关现在升设府学教授并于奉化厅怀德县添设训导各一员若不增广学额无以敦励人材自应酌量议增以广教化俾令地方有所观感庶几默化潜移民风渐归敦朴以副　　朝廷绥靖边陲之至意其修建衙署监狱各费即在上年秋冬所收二季斗租项下动用如有不敷仍在本年所收斗租开支廉俸工食捕盗兵饷马干余存项下次兴办以上拟请升设添设各员如蒙俞允相应请　　旨饬部颁发印信关防以昭信守奴才等为因地制宜起见所有清界定缺分并一切廉俸役食以及文武学额弁兵饷干应行议详各谨事宜缮清单并绘具拟升昌图府改设厅县全图贴说恭呈　　御览合无仰恳　　天恩饬下部臣核议施行寔于地方大有裨益其未尽事宜容奴才等再行筹议随时奏　　闻

　　综论各省形势
京师为古幽蓟地畿辅为八府左环沧海右拥太行北枕居庸南襟河济所谓天府之国与关中相颉颃汴洛江左不及也古自黄帝都涿鹿后辽金元明建于今之顺天本朝因之实据形势之胜江南为古扬州地辖十四府江宁为吴晋梁宋齐陈六朝及南唐旧都明祖亦刱业于此以大江为南北之限古今恃为天险地跨中原瓜联数省十四府以淮安控扼天下南北之冲尤为重镇而江苏松常财赋固肩天下之半焉山东为古青地辖六府外引江淮内包辽海西面以临中原而川陆孔道毕会于德州故西境为馈运通衢其临清固南北咽项也曲阜为神农氏少昊氏之都故云山西为古冀州地辖四府平阳即尧舜禹故都其地塞固其兵劲悍昔人谓王不得不王伯不得不伯有由来也陕西为古雍州地辖八府山河四塞神皋奥区形胜角天下周秦汉西魏后周隋唐皆都焉昔人偁为天府之国河南为古豫州地辖八府河南府即成周故都东汉晋后魏隋因之偃师即亳帝喾商汤盘庚都焉开封即汴梁梁唐晋汉周五代及宋都焉自古言形胜者以之次关陕浙江为古扬州地辖十一府亦财赋之区也省地为南宋故都全省形势连岗西属大海东蟠议守防者尤于海道为急江西为古扬州地辖十三府当吴越楚闽两粤之交四方每以为安危轻重焉湖广为古荆州地辖十五府大江中贯五溪外溪于以雄视诸州势非小弱四川为古梁州地辖九州岛剑合表云栈之固瞿塘扼巴峡之流山水襟束自相藩篱自蜀汉建都成都往往为雄所割据中原兵不易西向以地饶而险扼备也福建为古闽越地辖九海抱东南山阻西北封地虽蹙扼险有余我　　朝拓地直扺台湾则又不同往昔矣广东为古百粤地辖十五府岭之外号为乐土当东西粤孔道重镇寔为要区广西为古百粤地辖十二府东控海岭右扼蛮荒地杂民猺壤接交址门户保障诚不可忽也云南为古梁州徼外地辖十三府重冈激涧纡地偁饶沃而险要为最贵州为古西南夷罗斯鬼国地辖十府山箐峭深土无货贵阳省会即与苗猺咫尺最偁荒陋王公设险所当亟讲也总而言之天下大势辟人之一身京师犹元首也蓟门辽阳上谷云朔犹肩背也河渠犹咽喉也伊洛湘汉江淮之间犹腹心也齐鲁秦晋犹左右手也闽蜀犹腋也交广滇蜀犹足也肩背欲其厚咽喉欲其通腹心欲其寔左右手腋欲其强足无戾盩相承而奉元首以听命于心而营卫灌注焉然后形胜充畅而外邪不干焉治天下者其盍据此形胜以抚此无疆之土哉

　　论长江下游形势
长江自西陵以至江都五千七百余里舟楫往来利兼水陆诚东南之扼要矣其在江汉交会以上者姑不具论请言其下由九江府彭泽县对江北岸为宿松县及望江县又东北至安庆府城西南以至池州府城西北经安庆桐城县境南池州铜陵县城北而入庐州府无为州及太平府昌县界自此益折而东北为和州为芜湖天门采石又东北经江宁府六合江浦以至扬州府仪征县瓜洲镇又东至常州府江阴县又东为苏州府常熟县福山对江过泰兴如皋历通州之狼山至海门而入于海此长江水道之大略也昔曹丕见江流汹涌以为天限南北陈孔范亦曰长江天堑寇岂能飞渡凡此皆昔日之言不可以例今日即所谓扼江之城不过十郡十郡之要不可七渡如荆南之公安石首岳之北津为上流之险要鄂之武昌太平之采石为中流之险要建康之宣化镇江之瓜州为下流之险要其中形格势禁扼吭拊背谈兵之士类能言之无事多赘王应鳞曰塞建平之口使自三峡者不得据武昌之要使自汉水者不得进守采石之险使自合淝者不得渡防瓜步之津使自盱眙者不得至此固综计全局为长江扼要之言然而陵谷之变今昔不同即防守之法后先各异昔日之舟楫今则易轮船而迅疾无伦矣昔日之兵器今则加以鎗炮而轰炸莫御矣且江路逐年变迁江防逐年更易又非可一一拘者或谓长江隶属江南其形势当先海而后江所陈亦自有见不知就江海大势论之若由吴淞进口系黄浦江为苏门户与长江无涉设海舶自外入江但由崇明北绕白茅沙便可直扺狼福山径赴江阴则端就吴淞设防者固不能扼其来路矣大约海舶由狼山福山口入江之江之江阴鹅鼻嘴刘闻沙南北岸对峙有险可守为第一重门户次则圌山关东生洲南北两岸江面最窄有险可守为第二重门户再次则象山都天庙南北对琐焦山雄峙中流相为犄角有险可守为第三重门户江阴以下形势宽漫似难控制焦山而上险隘虽多而皆长江之堂庑金陵之门户拒之于门闼之外者要有道矣或谓江海毗连非经营海防无以固江防之门户而非经营江防则江先不靖何有于海乎长江各省伏莽甚多倘海疆有警则乘间揭竿而起者势所必至而不必虑也江自刚直彭公巡阅以来凡沿江各险均设有明暗炮台且派有长江水师杉板若为前队若为后队若为接应联络诸镇严密梭巡使江面不致空虚预防土匪窃发不独为平日缉捕所必需也至于大海之中有非杉板所能力者似必须多备轮船用以剿助方免失机陆路之内有非水师所能兼顾者亦必须陆师为辅助俾免偾事此二者皆近时最要胜万不可不预为筹及者也此外则为黄天荡近岸之石浦桥即十步桥地方其出江之路本名刀鎗河现已全淤相传为金兀朮所开当年李雨亭制军曾议开浚以备船舰可避风涛之险可停船舶为出奇制胜之计此固因地制宜随机应变固不可以执一论也是所望于知兵者
 
卷十九　地舆部四　风俗

　　历化风俗日知录　　　　　
顾炎武

春秋终于敬王三十九年庚申之岁西狩获麟又十四年为贞定王元年癸酉之岁鲁哀公出奔二年卒于有山氏左传以是终焉又六十五年威烈王二十三年戊寅之岁初命晋大夫魏斯赵籍韩虔为诸侯又一十七年安王十六年乙未之岁初命齐大夫田和为诸侯又五十二年显王三十五年丁亥之岁六国以次称王苏秦为从长自此之后事乃可得而纪自左传之终以至此凡一百三十三年史文阙轶考古者为之茫昧如春秋时犹尊礼重信而七国绝不言礼与信矣春秋时犹宗周王而七国则绝不言王矣史记秦本记孝公使公子少官率师会诸侯于逢泽以朝王显王时春秋时犹严祭祀重聘享而七国则无其事矣春秋时犹论宗姓氏族而七国则无一言及之矣春秋时犹宴会赋诗而七国则不闻矣春秋时犹有赴告策书而七国则无有矣邦无定交士无定主此皆变于一百三十年之间史之阙文而后人可以意推者也不待始皇之并天下而文武之道尽矣季康运命论云文簿之敝渐于灵景辨诈之伪成于七国驯至西汉此风未改故刘向谓其承千岁之衰周继暴秦之余弊贪饕险诐不闲义理观夫史之所录无非功名势利之人笔札喉舌之辈而如董生之言正谊明道者不一二见也盖自春秋之后至东京而其风俗稍复乎古吾是以知光武明章果有变齐至鲁之功而惜其未纯乎道也自斯以降则宋庆历元佑之间为优矣嗟乎论世而不考其风俗无以明人主之功余之所以斥周末而进东京亦春秋之意也

秦始皇刻石凡六皆铺张其灭六王并天下之事其言黔首风俗在泰山则云男女礼顺慎遵职事昭隔内外靡不清净在碣石门则云男乐其畴女修其业如此而已惟会稽一刻其辞曰饬省宣义有子而嫁倍死不贞防隔内外禁止淫泆男女洁诚夫为寄豭杀之无罪男秉义程妻为逃嫁子不得母咸化廉清何其繁而不杀也考之国语自越王句践栖于会稽之后惟恐国人之不蕃故今壮者无取老妇老者无取壮妻女子十七不嫁其父母有罪丈夫二十不取其父母有罪生丈夫二壶酒一犬生女子二壶酒一豚生三人公与之母生二人公与之饩内传子胥之言亦曰越十年生聚吴越春秋至谓句践以寡妇淫泆过犯皆输山上士有忧思者令游山上以喜其意当其时盖欲民之多而不复禁其淫泆传至六国之末而其风犹在故始皇为之厉禁而特着于刻石之文以此与灭六王并天下之事并提而论且不着之于燕齐而独着之于越然则秦之任刑虽过而其坊民正俗之意固未始异于三王也汉兴以来承用秦法以至今日者多矣世之儒者言及于秦即以为亡国之法亦未之深考乎

汉自孝武表章六经之后师儒虽盛而大义未明故新莽居摄颂德献符者于天下光武有鉴于此故尊崇节义敦厉名实所举用者莫非经明行修之人而风俗为之一变至其末造朝政昏浊国事日非而党锢之流独行之辈依仁蹈义舍命不渝风雨如晦鸡鸣不已三代以下风俗之美无尚于东京者故范蔚宗论以为桓灵之间君道僻朝纲日陵国隙屡启自中智以下靡不审其崩离而权强之臣息其关盗之谋豪俊之夫屈于鄙生之议儒林传论所以倾而未颓而未溃皆仁人君子心力为之左雄传论可谓知言者矣使后代之主循而弗革即流风至今亦何不可而孟德既有冀州崇奖斤弛之士观其下令再三至于求负污辱之名见笑之行不仁不孝而有治国用兵之术者建安二十二年八月令与十五年春令十九年十二月令意皆同于是权诈迭进奸逆萌生故董和太和之疏已谓当今年少不复以学问为本专更以交游为业国士不以孝悌清修为首乃以趋势求利为先至正始之际而一二浮诞之徒骋其智识蔑周孔之书习老庄之教风俗又为之一变夫以经术之治节义之防光武明章数世为之而未足毁方败常之俗孟德一人变之而有余后之人君将树之风声纳之轨物以善俗而作人不可不乎此矣

光武躬行俭约以化臣下讲论经义常至夜分一时功臣如邓禹有子十三人各使守一艺闺门修整可为世法贵戚如樊重三世共财子孙朝夕礼敬常若公家以故东汉之世虽人才之倜傥不及西京而士风家法似有过于前代

东京之末节义衰而文章盛自蔡邕始其仕董卓无守卓死惊叹无识观其集中滥作碑颂则平日之为人可知矣以其大采富而交游多故后人为立佳传嗟乎士君子处哀季之朝常以负一世之名而转移天下之气者视伯偕之为人其戒之哉魏明帝殂少帝史称齐王即位改元正始凡九年其子年则太传司马懿杀大将军曹爽而魏之大权移矣三国鼎立至此垂三十年矣一时名仕风流盛于雒下乃其弃经典而尚老庄蔑礼法而崇放达视其主之颠危若路人然即此诸贤为之倡也自此以后竞相祖述如晋书言王敦见卫玠谓长史谢鲲曰不意永嘉之末复闻正始之音沙门支遁以清谈著名于时莫不崇敬以为造微之功足参诸正始宋书言羊元保二子太祖赐名曰咸曰粲谓元保曰欲令卿二子有林下正始余风王微与何偃书曰卿少陶元风淹雅修畅自是正始中人南齐书言袁粲言于帝曰臣观张绪有正始遗风南史言何尚之谓王球正始之风尚在其为人企慕如此然而晋书儒林传序云摈阙里之典经习正始之余论指礼法为流俗日纵诞以清高此则虚名虽被于时流笃论未忘乎学者是以讲明六艺郑王为集汉之终演说老庄王何为开晋之始干宝晋纪论曰风俗淫辟耻尚失所学者以庄老为宗而黜六经谈者以虚薄为辨而贱名简行身者以放浊为通而狭节信进仕者以苟得为贵而鄙居正当官者以望空为高而笑勤恪以至国亡于上教沦于下戎互僭君臣屡易非林下诸贤之咎而谁咎哉

有亡国有亡天下亡国与亡天下奚辨曰易姓改号谓之亡国仁义充塞而至于率兽食人人将相食谓之亡天下魏晋人之清谈何以亡天下是孟子所谓杨墨之言至于使天下无父无君而入于禽兽者也昔者稽绍之父康被杀于晋文王至武帝革命之时而山涛荐之入仕绍时屏居私门欲辞不就涛谓之曰为君思之久矣天地四时犹有消息而于人乎一时传诵以为名言而不知其败义伤教至于率天下而无父者也自正始以来而大义之不明于天下如山涛者既为邪说之魁遂使嵇绍之贤且犯天下之不韪而不顾夫邪正之说不容两立使谓绍为忠则必谓王裒为不忠而后可也何怪其相率臣于刘聪石勒观其故主青衣行酒而不以动其心者乎是故知保天下然后知保其国保其国者其君其臣肉食者谋之保天下者匹夫之贱与有责焉耳矣

宋史言士大夫忠义之气至于五季变化殆尽宋之初兴范质王溥犹有余憾艺祖首褒韩通次表卫融以示意向真仁之世田锡王禹偁范仲淹欧阳修唐介诸贤以值言谠论倡于朝于是中外荐绅知以名节为高廉耻相尚尽去五季之陋故靖康之变志士投袂起而勤王临难不屈所在有之及宋之亡忠节相望呜呼观哀平之可以变而为东京五代之可以变而为宋则知天下无不可变之风俗也剥上九之言硕果也阳穷于上则复生于下矣

人君御物之方莫大乎抑浮止竞宋自仁宗在位四十余年虽所用或非其人而风俗敦厚好尚端方论世之士谓之君子道长小人道消也及神宗朝荆公秉政骤奖趋媚之徒深鉏异己之辈邓绾李定舒亶蹇序辰王子韶诸奸一时擢用而士大夫有十钻之目干进之流乘机抵隙驯至绍圣崇宁而党祸大起国事日非膏肓之疾遂不可治后之人但言其农田水利青苗保甲诸法为百姓害而不知其移人心变士习为朝廷之害其害于百姓者可以一旦而更其害于朝廷者历数十百年滔滔之势一往而不可反矣李应中谓自王安石用事陷溺人心至今不自知觉人趋利而不知义则主势日孤此可谓知言者也诗曰毋教猱升木如涂涂附夫使庆烈之士风一变而为崇宁者岂非荆公教猱之效哉

历九州岛之风俗考前代之史书中国之不如外国者有之矣辽史言契丹部族生生之资仰给畜牧积毛饮湩以为衣食各安旧风狃习劳事不见纷华异物而迁故家给人足戒备整完卒之虎视四方强朝弱附金史世宗尝谓宰臣曰朕尝见女真风俗迄今不忘今之燕饮音乐皆习汉风非朕心所好东宫不知女真风俗第以朕故犹尚存之恐异日一变此风固非长久之计他日与臣下论及古今又曰女真旧风虽不知书然其祭天地敬亲戚尊耆老接宾客信朋友礼意曲皆出自然其善于古书所载无异汝辈不可忘也乃禁女真人不可改称汉姓学南人衣装犯者扺罪人曰女真旧风凡酒食会聚以骑射为乐今则奕棋双陆宜悉禁止令习骑射又曰辽不忘旧俗朕以为是海陵习学汉人风俗是忘本也若依国家旧风四境可以无虞此长久之计也邵氏闻见录言回纥风俗朴厚君臣之等不甚异故众志专一劲健无敌自有功于唐赐遗丰腴登里可汗始自尊大筑宫室以居妇人有纷黛文绣之饰中国为之虚耗而其俗亦坏昔者祭公谋父之言犬戎树惇能帅旧德而守终纯固由余之对穆公言戎裔之俗上含德以遇其下下怀忠信以事其上一国之之政犹一身之治其所以有国而长世用此道也及乎荐居日久渐染华风不务诗书唯征玩好服饰竞于无等财贿溢于靡用骄淫矜侉浸以成习于是中行有变俗之讥贾生有五饵之策又其末也则有张昭远以皇弟皇子喜俳优饰姬妾而卜沙陀之不永张舜民见太孙好音乐美姝名茶古画而知契丹之将衰后之君子诚监于斯则知所以胜之之道矣

史记言匈奴狱久者不过十日一国之囚不过数人盐铁论言匈奴之俗略于父而敏于事宋邓肃对高宗言外国之巧在文书简简故速中国之患在文书繁繁故迟辽史言朝廷之上事简职专此辽之所以兴也又曰皇帝四时守宰相已下于中景居守一切公事除拜官僚止行皇帖权差俟行在所取旨出给诰策文官县令录事已下更不奏闻听中书铨选然则外国之能胜于中国者惟其简易而已若舍其所长而效人之短吾见其立弊也金史食货志言全起东海其俗纯实可与返古初入中夏民多流亡土多旷闲遗黎惴惴何求不获于斯时纵不能复井地沟洫之制若用唐之永业口分以制民产仿其租庸调之法以足国计何至百年之内所为经画纷纷然与其国相终始邪其弊在于急一时之利踵久坏之法及其中叶鄙辽俭朴袭宋繁缛之文惩宋宽柔加辽操切之政是弃二国之所长而并用其所短也繁缛胜必至于伤财操切胜必至于害民讫金之世国用易匮民心易离岂不繇是与作法不慎厥初变法以捄其弊祇益甚马耳其论金时之弊至为明切

魏太武始制反逆杀人奸盗之法号令明白政事清简无系讯连逮之烦百姓安之宋余靖言燕蓟之地陷入契丹且百年而民亡南顾心者以契丹之法简易盐曲俱贱科役不烦故也是则省刑薄敛之效无所分于中外矣

　　论滇边风气未开
云南为中国极边之地疆域广阔而人民稀少一切制度不及内地之备缘其地本属蛮部落零落散处相隔数百里有至千里者民俗亦异于他省深居种地各率其类依酋目以聚不事贸易往往终其身未尝出境故此部之人不通他部因而相隔之处所弃瓯脱之地极多蛮瘴雾穷谷茂林终古未曾垦辟者到处皆是溯自汉武通西南夷使命往来始经其地历今二千年而其俗未能尽改何也盖风气之开先在京师中国九州岛之地为唐虞三代所治固无论已厥后幅员日广秦并天下关陇遂以形势胜为建都之地淮徐以南自三国分争孙吴窃据两晋之后南北又并峙两朝　合计四百余年是以风俗丕变人物蔚盛西至巴蜀亦因先主经营四十余年小朝廷之所在其后遗风余韵久而未湮得与中原诸路并称富庶屈计三代之世所称为夷者至今变而为中国且人文物产更胜于中国者以今之十八省言之惟一云南尚不能比例也以云南在前代皆去京师甚远风化不及被旧俗相沿犹是獉狉之习耳假如前代蚤以中原之治治之则云南土地并非瘠薄山林茂密更有岷江分枝绕云南直下出海之南江石韫玉而山辉水怀珠而川媚其物产大有胜于他省何至今日而犹称为瘠苦之区乎夫前代之不以内地治之者其势然也试思前明之世于滇省设官置戍之所不过东面一隅稍西迤南仅置宣抚宣慰诸司以土官治之而已所以然者正为边徼民情不及内地不能强以州县之制度也开疆拓土盛王之声灵而燥湿刚柔五方之异性若穷兵黩武以为之一时或有成功而历久转以多事昔诸葛既服南蛮以蛮治蛮许其不叛而止诚以国家声教有不能远被者不可强也然我　朝之列云南为直省者则异是康熙朝吴藩踞滇以叛用兵数载然后削平尔时乘此得胜之势尽收滇地于版图之内威灵所及固非前代可比然且阅数十年而后定改土归流之制可见绥靖边服其慎其难不沾沾焉以开疆拓土为事也自全收滇地以来合之西北蒙回部落无不宾服然后见　　圣朝幅员之广古未有矣顾如云南边地之风气未开者迄今犹多咸同之间粤匪肆扰内地不靖边境闻风以为时有可乘蠢然思动滇之苗匪乃与西北关外之逆回同时并起岂盛衰异势　朝廷之威灵少有替乎诚以地大荒远二百年来风气仍有未开性情究属不同也窃谓近年苗顽用命静谧如初筹边之事似可稍息第思苗之一叛旋服者正以其蠢也彼安居乐业深处其乡流官土司治之已久犹且乘衅而动今若别有人焉扰于其间欲强易其俗谋夺其利则其气嚣然矣故观于法国之于安南而知我中国不可不预筹夫滇边也

夫法之得安南非为安南也盖为云南与安南相属之处也目前法廷召回宝公使其意正在与中国定约滇边隙地彼此不得相侵之一语因怒宝公之不喻本旨而擅行定约使法国此后无所望于斯地也夫滇中矿地之多泰西艳之不止法人徒以无间可乘无词可藉虽有其意而未敢明言法人而有安南全境则从此经营安南地既与滇相接安得不有可乘之隙以肆其大欲耶中国秉钧之人深知其意故定约之时特郑重下此一语而不谓法廷之不悦也蒙谓滇地矿土空弃不取财货淹秘无计发泄皆因滇之土人无有远图而官宪亦以其风气未开不敢选事故皆置之今法人既不以约章为然则必使滇边之地法人可以越畔而后已然则滇人其肯听之否乎窃虑边鄙之上又从此多事矣夫滇之界安南无异于界缅甸曩者英人马加利仅以探路而来而腾越野人横行如此吾意滇人有不乐于英人必且不乐于法人矧英人自此一役知滇中土人之不可遽强已将通道印度之议罢而勿举若法人于既有安南之后务欲得志于滇边不肯如英人之可已则已其祸未有限量也法廷绍回公使尚无后命此亦不过揣测之词然智者防未然安得筹一极善尽美之法使边人安居勿扰常留此未开之风气也耶

　　论中西同俗
中国洪荒初辟迄今已及万年泰西则自耶苏降生肇开草昧祇一千八百九十余以故朝野礼制颇与我中国古昔相同者试为子有偻指述之泰西医士必由学校出身试可而授以文凭始得悬壶市上是犹周礼医师隶于天官掌医之政令者也五金之矿必派矿师勘实然后鸠众兴工国家且设为矿务学堂教弟子以辨山石五金之质犹是周礼人之隶于地官也乐必经国家医院试而后可入肆求售是犹神农氏尝百草之意也古者天子以时狩孟子曰狩者所守也今我国一人端拱深居出而泰西诸君后则时时临幸所属地方露冕宣猷省方问俗黄童白叟咸得从辇毂观光与古者狩之例将毋同书曰尔有嘉谋嘉猷则入告尔后于内尔乃顺之于外言凡事皆由臣下上陈然后发号施令也泰西有上下议院之设聚臣工民庶会议其中议既谐则由下议院上之上议院上议院奏之当宁当宁以为可而后施行从无有君主独自专权臣下皆奉令惟谨者意者即谋猷入告之遗意欤古者贤才由于公举孟子曰左右皆曰贤未可也诸大夫皆曰贤未可也国人皆曰贤然后察之见贤焉然后用之诚以好恶出自舆评必使众谋佥同夫然后信任不疑未可贸贸然登诸上位也泰西各国凡有相臣更易例行投票之举择票之多者而擢升之君主无一毫私意存乎其间庶乎好恶悉洽舆情而庶事乃能就理合之古昔简贤之礼可谓不谋而合不约而同矣至于民主之国其总统号为百里玺天德或六年一易或四年一易膺此选者类皆大公无我不得将天下而私之古者尧授舜舜授禹雍容揖让不图今得复见于欧西泰西学校皆创自国家家有小孩胜衣就传由小学而中学而大学层累益上必毕荣而后推升督以明师悉心教授其费由国家从公中筹出不劳民间补贴分文以视古者家有塾党有序州有庠国有学比年入学中年考校一年视离经辨志三年视敬业乐五年视博习亲师七年视论学取友谓之小成九年知类通达强立而不反谓之大成虽其中教术不同而规制亦适相符合观若此则是中西虽相隔窵远而一切文为制度返本追原恶在有所或异乎无论事亲以孝事君以忠交友以诚待人以慈祥恻怛凡此天经地义古而不磨即访友也必叩门而后入所以别嫌疑雅合乎曲礼户外有二屦言闻则入言不闻则不入之义主人引客至家主人在前客在后雅合乎主人与客让登主人先登客从之之义经商者设立公司鸠千百人之赀财联而为一比其家产剖为股分亏则益本赢则公摊雅合乎周礼以九两系民九曰薮以富得民之义行商外埠者恐人之欺侮也设为团练兵以自相卫护恐同国之窭贫者生无以养死无以归也设为善会以悉心赒雅合乎守望相助疾病相扶持之义凡若此者中国已逐渐凌替而西独切实遵行则虽谓礼失而求诸野可也尚何以风俗之有别而歧而视之哉总而言之泰西规制虽不必有心效中国之所为而自然而然实有与其古时隐隐符合者然则其礼虽异其义则同所惜教术各分我不得以孔孟之道行之于泰西泰西亦不得以新旧二教普行于我国以致冠婚丧祭之礼宴会庆吊之仪终格格不相入耳

　　中西异俗论
闻之礼从宜施从俗施从俗者言政令之所施行从乎俗尚也俗尚有古今之不同远近之各异圣帝明王治世道在因时制宜即所谓礼从宜也俗之因时而异者或数十年而一小变或数百年而一大变中国三代盛时夏尚忠殷尚质周尚文此时俗之异也三王异世不相袭礼是故殷因夏礼周因殷礼皆各有所损益周之尚文犹是文质彬彬迨周末文胜遂至文过于质历汉唐宋明因循粉饰虽有贤君相不能复三代之盛自朝廷以及里巷一切奉行故事莫不虚文胜而实意漓世运迁流加水就下顺而沿之则易逆而挽之则难此中国今时风俗所以大异于古也俗之因地而异者一洲之内一国之内凡有广谷大川高山峻岭其所隔别风气顿殊至于五大洲之地中阻太平洋大西洋印度洋远或数万余里近亦万里言语不通嗜欲不同状貌既殊性情亦判今日中国言治者竞称取效西法矣不知西法之可取效者仍是中国帝王之遗政圣贤之遗教若必轻中重西事事摹仿必有如枘凿之不相合冰炭之不相投者良以中西习俗之异不可强同也试举其大端泰西诸国开辟日浅方之中国犹当羲皇之世朝野上下间真意未漓繁文未备以故官不甚贵民不甚贱岂为官民即君民亦然彼民主之国及君民共主之国无论矣即君主之国凡所举措必视议院以定从违君无独断之权且限以有数之俸自其国中民人视之若曰君何人哉特食我众人之禄以与众人办事者耳是以车马仆从无以甚异于常人若王子则直与齐民等同君不甚贵而官更可知民不甚贱而情无不达此西国之政令所以易行而臣民所以可用也若中国则堂高廉远黼坐尊为九重齿路马者诛盗陵王者死犯名讳者黜法其高拱民情壅于上闻而大小官吏得于其间窃威福聚党援行私罔土小民不堪其虐弱者转乎沟壑强者流为盗贼世不长治职此之由此君民之间中西之不同者一也西国子弟年二十以内视其质之所近各就学校肄业年逾二十自能成立父母即不之顾凡人所有产业余身后或归公家或赠伙友子孙不能得其丝毫是以为子弟自少无失学壮无失业绝不闻有争财夺产之讼中国则积财以贻子孙不恤为作马牛而子孙恃有遗产不思自立以致骄奢淫泆富者转贫贫者致无以谋生势必作奸犯科王法有所不顾天理有所不畏揆厥由来皆因子孙例得父母遗产之故假令以西俗行之何有诸弊此父子之间中西之不同者又一也西国女子不足其入塾学营业与男子同各国皆有女塾女子既长自行择偶因其读书明理故虽男女杂处目不蹈于非礼亦无所谓嫌疑凡一切袭爵营商均与男子无异常有夫妇二人各立行号自分门户者彼见中国女子生甚以为苦且深居闺阁既无学识又无营业自然逸则思淫致多非礼之事前人女子无才便是德此言大谬近日西国女教士创立天足会欲警中国陋习其意甚厚无如中国女子足一事权操难于禁止欲革此弊必须先设女塾使中国女子皆能读书明理而后他日牛女始以足为痛戒如此程效当在二十年后断不能骤期之于今日此男女之间中西之不同者亦一也举其大端此中可以隅反总之今日中国而效西俗是欲矫周末以来文胜之弊上追夏忠商质之遗如逆水行舟其势有所不及借曰能之或者返朴还真归诸天意而非人事之所能致也夫

　　北海东京风土考
北海一埠海南穷苦愁地也其风俗朴素其地方湫溢其屋宇狭窄其地土硗瘠食物除鸡鸭豕外无品闻去岁一年船只扺埠者仅一百二十艘入口之货则疋头棉花杂货居多其船皆由澳门开来出口之赁则以油糖为大宗余则牛皮牛油圆眼干爆竹瓦器居多华人之往彼者实繁有徒多雇华船少雇轮船其埠距廉州七十里时有廉人载货到埠贸易惟土人与西人则仍相冰炭西人欲购地为懋迁计者颇难埠地间于两河之中向为田原筑之成市仅一街衢对宇望衡其状甚隘上盖茅蓬下临河岸土产相米为大宗丝锡漆铜油次之但由内地运来相距甚远到埠发售则由海防而往安海者为多矣安海即东京之都城也其城惟官兵所居屋宇以砖瓦为之向来贸易清淡惟其地密迩海南衰则相因而衰旺则相因而旺其理然也近来华人之商于彼者日众土人之估于彼者日疏丁男则耽癖而反以妇女主持店事距城不远有一煤山附近山之左右均有山多产五金其埠为法国所辖华人之入其内地者毫无阻凡贸易购地筑室俱听其便而西人则不能安海地方官与西人凿枘不入也至安海土人貌多不扬而妇女则极其妍丽男女必用药染齿令黑俗谓犬牙则白人何可以效犬故染使黑以别之殊足令人解颐俗好游惰不修边幅往往蓬首面又以偷窃为常诳骗成习妇女不以贞节为尚虽白昼苟合毫不知耻惟土产食物值尚便宜埠中有河其水浅小大船不能入惟以小船出入运货而已由安海可至河内河内亦属于法有领事及水师西官统兵丁百余名以戍之城中居民约二万余街衢广对宇而居涂中遍地泥泞其俗惟官宪及缙绅始能穿履平民俱跣足徒行土人店中各陈设遥望五光十色近即之则各物皆非矜贵者俗尚质朴其技多以镶嵌云母为业工作颇巧惟木匠则拙甚俗嗜犬肉烹调烧炙罗列于鼎嗜之者过而大嚼甘之如饴妇人课女红甚勤见客亦优礼相待埠中无井取汲挹注则取之于河妇女肩挑临河而返长安水边多佳人不是过也所穿衣服俗尚青黑其首以青帕裹之盘发于顶结一高髻遥望之颇难办为雄雌室中无椅榻惟中置长桌一光滑可鉴寝食皆在于斯矣居人极勤俭厥土宜稻又宜种架啡甘蔗薯芋业之者资本有限而收获甚丰小康之家人称乐士矣

　　日本名胜风俗考
横滨进口处左则雪山高耸而其巅稍平状若斧右则火山上炎其高万丈几有泰岱齐大之势虽未进口已遥知此中为炎世界矣该口以西人贸易为最繁东瀛懋迁之地大扺以斯为巨擘闻曩昔本属荒郊今则易为乐土埠西数里而近乃谦仓赖朝旧址考中西历数赖朝与中国朱夫子同时谦仓霸势环绕虽不甚高惟山峰出有无穷之概林木苍蔚土人常言此中形胜与朱夫子发祥山势相似一则大儒一则道佐地灵人杰信非偶然赖廷遗容字帖盔甲刀剑一一尚在游人无不资以玩赏其居址虽其雄丽亦颇壮观甬长三里有两傍遍绕松杉苍翠入画前为拜跪山山环以大海形势甚壮昔日本侯每年于此会一次相距不远则大铜佛在焉佛高三丈有并无宝剎惟合掌跌坐山林下游其地者虽极远已遥见顶上圆光闻此佛乃东洋庄严法像之三尊巨者佛腹大如小屋内建一阁背辟一窗以梯登阁纵眺四围均入目中数年前有法商备值欲与地方官购买后为日报劝止盖规以古迹不可毁也距横滨西南不远为杉田牛头山寺在焉寺甚苍中有古梅一树高二丈许古干挺健其旁小枝竟如杨柳婆娑满地花色淡红颇有白雪胭脂之概春际游人至此饮酒赋诗者殆无虚日寺内梅树以百计古所称梅龙者尚不及焉东京距横滨五十四里附火车而行越一点钟可扺东瀛雄都也其大较粤之穗城数倍四围古木参天森然有护卫意街道宽厂居人繁盛濒海有炮台七座而战舶仍可直扺城下非参以水陆并守之法不足言守也东京博物院文部省陆车各兵房暨各衙门壮丽可观即德川将军家庙亦极巍焕其庙前中后三座庙后即枕高冈古树苍蔚时拥云岚酒楼则以上野精养轩为最效西法建造皎洁异常买醉其中者如饮雪窖中楼前莲湖厂数十亩所谓荷花世界藕丝乡者无此宏规也楼后为观音堂地堂中置一照心镜为礼佛者拜跪之所堂建一小冈之上古木成林几蔽天日每年三月樱花甚开游玩者不绝于途按樱花土名杀姑剌与中国樱花不同花有红白淡红等色红者似桃白者似梅惟其花较桃梅大几四倍树高数大花发成球此花东京常有惟以向岛为最多一望十数里长堤绕种左为清溪右为茶亭酒舍花圃鱼池每当春日融和士女艳妆往游不绝如缕洵乐境也东洋风土妇女则有郑卫遗风男子则有六朝积习故性好游逸然风俗有与中国酷似者如街上卖物与卖豆腐之声酷似粤束挑夫负重极声高叫酷似上洋是也其与中国迥不相同者如木匠用刨中国则刨出而彼则刨入也发匠用刀中国则薙入而彼则薙出如薙前边发则匠立于后薙后边发则匠立于前是也国中人士通汉文者甚多如而艮斋文集赖山阳新较日本外史颇有史笔然亦有与中国不同者如物用御字中国惟于皇上则用之而彼则无物非御如客店则书御泊宿盖彼所谓御者犹大也然而未免轻用矣龟字到处皆用即车夫之衣亦背负一大龟字殆因龟为四灵如唐代陆龟蒙宋代王龟龄皆不嫌以龟为名欤然而未免过重矣国中贸易出口货少入口货多故当道欲加入口税而免出口者亦理财之一法也近设国会每年各府会议国事该国之府其事权与中国巡抚相仿兵差身极短小恐不耐劳苦岂取短小而精悍之意与日人老少均好围炉患目疾者极多盖熏灼日久目患所由来也日本花除瑞香外余无香者即兰花至此亦失王者之香妇女头髻服式乃中国古时装束尚能易屐为履而下体加穿一始尽善也男装亦然惟男子今改西装然有改头而不改足者有改头改足而不改身者种种参差殊非雅观日人志虽雄而小好恶靡常理财术疏今步武泰西以为雄故屡窥高丽欲遂其鸿图式廓之意而说者以为如泽之麋蒙虎之皮焉夫强与富相表里日人好逸不善营生富于何有耶国债且积至三百余兆年中输息亦复不少而又理财乏术民间不善居积故政虽行于上而民未知适从富强之基不敢深信然能效法泰西亦未可厚非也国中设书院至三万余间将来肄业有成必有可观者亦毋以国债多贸少而忽之耳

　　日本气候风俗考
日本气厚东海地道气温和函领以西春冬多风其东路陆亦然东山道则霜雪早降岩代而北冰雪凝结至春不消两羽之间风力尤甚时有倾房拔木者北陆道亦多风雪冬日寒暑表下至冰丝之五六度夏日未有过五十度者缘其地逾温带十数度故也山阴道冬来积雪常有五尺余高而南海道则终岁炎热非山深处不能积雪夏日熏蒸人多喘息惟夜间必有风故触暑者颇少西海道与南海相似迤南诸国酷热尤甚转至北海道则又寒威凛烈东北极边之地非盛夏酷暑无衣单者入冬大雪封门道路阻绝必至明年五月雪消花放行人始可往来八道中祇畿内山阳二道气候温和寒温得当余则偏南偏北每不得其平云　风俗第五　日本先世风俗荒陋獉狉无烦记载自隋唐间通中国以来宫室衣服多拟王者其小民所居则皆以板为屋庭中多栽花草室内铺茵席而无桌椅男女杂坐席上呼僮仆鸣掌则应有终日弗闻日声者衣服或布或帛俱襟大袖女加长曳地数寸上绘花卉股无惟幅布足短袜蹑木屐间有曳丝履者全国男子须薙额间发留两鬓至脑后寸余绾为髻长则剪之女子结髻戴笄簪花敷粉已嫁者多黑齿雉眉为别民间学术工艺颇同中土性情则东海道之人多疏通敏慧其间属甲斐者强而险属东京者侠而浮常陆者武而固惟上下两种颇多良善东山道之人虽曰朴厚而信浓上野之间多见武顽岩代以北更觉蠢强殆亦北方之强欤北陆道之人除在加贺者多固执外余尽纯良与山阴道之温顺而近狭山阳道之巽懦而多文谓为善类要不诬也此外惟南海道稍为温厚所属阿波赞歧更觉宽大虽土佐之风涉于武健要不害其为艮也若夫西道海之刚暴狼戾北海道之强悍椎鲁除萨摩大隅肥前肥后箱五外彼国亦以乱民待之不可治也乃改革以来多效西法神佛两教削除殆尽天主之道信奉多人固不特衣服言语之微而已虽朝廷遗老乡曲逸民与不得志之徒犹有敦古处谈汉学硁硁自守思以矫众众亦讪笑之不为然也大扺日本虚悬海中民生其间强健有余而精明不足今虽通商中外崇尚西规无如其民惟畿内数属心思稍密东西二京眼界微宽余皆阘冗无能为者盖亦山脉国俗有以使之非朝夕所能教化而改易之也户口就其近者记之明治五年查阅国内户册共为户七百十一万一百七十七人口三千三百四十二万三千七百十五其中东京府户十四万九千二百八十三人口五十九万五千九百有五京都府户六万三千二百十七人口二十三万八千六百六十二大府户七万八千七百八十九人口二十七万二千六百六十二统计不及中国十分之一亦适成其为岛国已矣租税之数明治七年大藏省土地租总册共计米一千一百五十八万八千六百石银一百三十万九百圆其它关税路电信制造各余利车船牛马各券杂器零物各税项岁入约五千余万圆而其支放者有官俸有兵有雇役有器械有营造宫省有整顿县国及他费用一岁之中以入扺出常形不足噫此以区区而欲争衡上国螳臂当车何其君臣之不自知量也

　　印度国俗考
英五印度强宇民俗散见于诸书固不难按籍而稽者也近阅清心书院花图新报载有印度国俗考一则云印度全土在亚细亚洲之正南有广土突入南海名曰印度汉书称为身毒又称天竺又作忻都又曰痕都其地南近赤道炎熇特甚国人身首俱黑例以白布裹头耳挂金银圈粤人呼为小白头国其大白头国则波斯也自古不通中国东汉桓帝时天竺国使臣由南海重译入贡渐通中国时波斯王大利乌方强尝杀其王而置官治其地令统其人唐时亚喇伯回部最强屡侵割其境土宋太平兴国时有僧人归中国带有没徙襄王之书译其语曰近闻支那国内有一明王至圣至明威力自在每惭薄幸无由朝谒遥颂圣躬起居万福等语其云支那即中国也今西语尚尊其音曰差那元太祖起自蒙古未削金源先开西土由印度之西北而南宪中征服中印度全土俱归囊括明永乐朝印度使臣赴中国京都朝贡自后遂无至者嘉靖时撒马尔罕别部莫卧尔攻取中印度以立国国势甚张回教大兴佛氏渐衰诸部无不投诚日久陵夷时时构衅宏治八年卜卜牙航海至印度西南之孟买开港建城通商致富荷兰忌之以兵船攻其地立埔头设公班衙擅利权者数十年我　朝康熙七年英国于东印度之孟加拉国购地建馆造炮台置埔头贸易日盛乾隆二十一年孟加拉国酋长忌之囚其人民毁其居室威逼备至英人怒以大兵临之遂逐其酋乘胜并兼诸部诸部合力御之而心不齐未几即纷纷溃散由是印度全土俱为英国所有其能自保者仅十之一二耳英人于沿海建立埔头三曰孟加捕曰麻打拉萨曰孟买孟加拉国在印度东北其会城曰甲谷他又名加尔各搭建于强其河之滨馆舍宏敞街衢矢直濠沟深广城垣坚固楼台则皎如积雪园亭则丽如散绮轮帆至商货羽萃英人设总督于此统辖全土其文臣则自幼至印度学习方言阶秩洊升禄糈丰厚其例然也印度为佛教所从出居民凡分四等一曰僧二曰兵三曰商四曰役四等人不相交际不相婚配如有杂为婚配者则父母恶之亲友之众民弃之以此印度人民大以为不便而无如何至强其河佛经作恒[河](何)僧众愚其国人偁为圣江江滨建一兰若托言人苟入内洗濯即能涤去一身之罪虽遇鳄鱼吞噬亦不可避佛自能锡福又言能投子女于河为鳄鱼食则佛之锡福无涯又用大车一辆载泥偶若干左右森列旌飞扬数千百人辇之前进作歌度曲最为热闹凡经过处土人将子女投轮下任其擂死更有自投于辙而死者是为苦炼即得升天其最忍者夫死妇殉其法先积新于野置夫尸于上火之妇则穿美衣饰珠宝绕火行走视之亦哭痛之尸将化妇即摘珠饰分赠所厚而跳入火中众皆称羡现在凡属英国管辖之处均已严行禁止矣凡此皆释氏之异端丧心病狂莫此为甚人何执迷不悟而皈依佛教乎

　　俄国风土人情述
迩来俄土称兵胜负不一有西士就见闻所及备述俄国风土人情皆近人所乐闻者译录以公同好其词略云俄国欧罗巴一土北接冰洋南界里海黑海纵横数万里尽平原中少名胜之区故西人游历鲜得至此无可娱目也各处言语政令不一如芬兰一土虽于俄多操喘口典语俄国无议院芬兰独有之议员四党一由世爵公举一由城中人民公举一由乡民公举有事则会议于院平常事件如三党是之一党非之即可照行若大事则四党皆曰可然后定所用钱洋所征关税皆与俄异缘此地本属喘口典嘉庆十四年俄王亚力山得第一侵其地而有之隶入版图籍虽易而政未改故俄王在芬兰不称王而称大公从其旧也波兰地方风俗亦与芬兰仿佛保的克一隅本由德人开辟聚族而居近虽久隶俄籍犹以德人自居亦可见风俗转移之不易也且俄尚希腊教芬兰德人则尚耶稣波兰又尚天主欲其从同不亦难哉查教之兴也本一体东晋时罗马人分为东西两部西为罗马都城有监督总统浸假而声势日大遂偁教王是为天主教东为君士但丁那伯城即今之土国时城中虽有监督而听命者不能从同意见不一遂名其教为希腊至耶稣向在西部明嘉靖时时抗教王之令遂又自立此天主耶稣希腊所由分也俄国新都建于康熙年间名圣备德斯坯克城郭坚固屋宇华丽康庄大道五马并驰克仑母林礼拜堂尤为宏壮其旧都则名毛斯克离新城千二百里有铁路可通朝发夕至惟城垣屋宇则远逊新都矣新都而外为克浪斯达特马头镇以炮台台之坚固虽万国九州岛无出其右各国铁舰遇有事之秋皆不能度此其明证俄当健立新都之始地不过五千万方里人不过一千四百万众至咸丰七年地则六千九百万方里人则六千四百万众日渐富强可谓速矣有虑其地广人稠种类不一易于生变恐不能久享其国者然则国中人民同类者十之八异类者十之二不至有意外之虞惟波兰一区将来或有蠢动耳犹幸其地为奥德俄三国分治即使叛俄德奥亦必助剿无虑也又旧都接壤有脱莱察者希腊教人多于该处出家丛林古剎不亚杭之天竺寺有大钟二一重五十吨一重三十吨击之声闻数里师祖名巴西尔以长斋为主从其教者亦多阳奉阴违非尽断五荤也又有地在国之东名逆心民绰夫果老得每年大举互市一次各国商贾皆梯航而至交相贸易焉此俄国风土人情之大也

　　马达加司加风土记
马达加司加亦名马加岛在阿非利加洲东海之中别成一岛今半为法国所其岛虽无教化而较阿洲内地则可胜一筹土人亦分族类总酋之外各有小酋所有风俗大仿佛相同其位之尊者为五家办事之人曰贵族其次寻常平民曰良友又其次为奴隶奔走之人曰贱族三族分位相悬良族可为贵族惟贱族则长为下氓不能置身通显初各族自有酋长各管其族无如好胜之心不能消灭因议选酋长中之才德兼优者为酋长中之总理名总酋长自立总酋长之后各族酋长权位稍替久之总酋长遂自命为雄各酋遵其约束如百僚之于君主不可稍违累叶相传成牢不可破之势于是定制度分官职颁成宪正服色名继酋长曰王众酋长曰爵酋以下皆为司官王用君上衣服大红伞红缨爵酋用小红伞红缨其下皆无红伞虽在大酋不过青盖张头而已王墓有隧道有石屋有华表极为炫丽其余墓制以次而杀良族平民葬后仅掩石块贱族则入土为安而已良族又分兵士百姓两等贱族亦有三种一为良族犯罪充发为奴如中国之三姓二为俘获之敌人三为阿非利加洲之黑人俗劝农务多种禾稼非独平地栽谷即山岭高处亦层层围筑稻塍山水涨发蓄而潴之稍逢天旱亦可滋培惟久旱之余则苗槁矣耕地不用具用鸦嘴锄之人工颇费土人食肉者少每以米饭充饥租以蔬菜恒餐极省亦少麦食不必下箸费万钱也工作之事织布养蚕制造五金器皿并日用之需所出丝布价值名贵平人房屋内皆以红泥为墙红泥盖面或覆以茅草贵族之屋以木支之上用砖瓦君王始有宫室美丽壮观殊为坚固固中不尚神道设教故无寺庙之观祀神之典虽亦知有天主而不知尊崇惟敬事祖宗时相追祭尤者有时以蠢然之石谓圣灵所附有时以荒漠之地谓天赐其灵往往筑坛宰牲召众人环叩其灵以为祷祈亦尚巫术有专司其事者妇孺昧理皆深信之年节以新年为最每逢岁首众皆罢工息事结队嬉游并宰牛沐浴祭其所奉石神祭祀已毕然后宴客其次大节最为可笑因国中有舍身割势之俗每二三年王令下国中定于某日某月于某处举行是礼以为人生世上皆为情欲所累若将阳道割去则此心坚忍已同槁木死灰淫欲不生可于幽冥之乡得极大快乐愚人深信其说每愿轻生为之甚有被阉之后流血至死者至期男女毕集男子则宫女子则幽闭割去之势存之库中或自为收贮留待后人记忆凡割势者皆为人国中多有以重价易势而归供奉室内者国人性情凶悍喜攻战尤爱奸淫蔓草野田采兰赠勺伊其相谑不以为奇而乱伦之风所在皆是廉耻道丧习为惯常直禽兽之不若也顾习俗虽淫而闾巷任侠儿颇有忠义之气倘遇不平则须髯戟张拔剑相助不顾性命且民间恤贫重老大义可风善与人同真是当仁不让量又豪旷好礼鸣谦有孟尝爱客之风无李斯逐客之令每遇嘉宾戾至则笙簧酒醴承筐是将水陆筵开务尽终日之欢而后已俗尚虽有奴仆然不强为制服但求服役无误即作为尽职之人为主人者不为苛待此数十年前马加之俗也今欧人前至其地其天主耶稣两种教化大行其王及执事之官均归教内故皆反身修德洗旧更新虽内地尚多未教之人而上有就善之风则下有承流之效从此多方化导则数十年后旧日之恶将一洗而空矣
 
　 

卷二十　地舆部五　水道

　　陕西水道图说会典
陕西省以西安府为省会西安府之南兴安府其西南汉中府其东南商州其西北干州邠州凤翔府其东北同州府其北鄜州同州府之北延安府又北绥德州榆林府黄河自鄂尔多斯左翼前旗南流入境经榆林府合黄甫川丸股水屈野河葭芦河又经绥德州合无定河秀延河又经延安府合濯筋河丹阳水又经同州府合芝水金河洛河渭河折东流入河南境屈野河上源曰乌兰木伦河自鄂尔多斯左翼中旗东南流经榆林府边外合哈楚尔河布喀河舒辉河入边合秃尾河入黄河无定河上源曰额图浑河自鄂尔多斯右翼前旗东流经榆林府边外合西拉乌苏河纳领河哈柳图河他克拉布河入边合榆林河又经绥德州合怀宁河入黄河洛河出延安府合周水河东南流经鄜州合华池河沮河至同州府合白石水幔全河入黄河渭河自甘肃东流入境经凤翔府合金陵河汧水斜水又经干州合雍水又经西安府合阳化河终南河沣水潏水径河灞水浐水淳化河至同州府入黄河径河自甘肃南流入境经邠州合马连河黑水河三水河至西安府注渭河马连河自甘肃南流入境黑水河自甘肃东流入境俱注泾河汉水出汉中府嶓冢山合沔水黄坝河褒水马扈河铁冶河潜水沙河于午河洋河东流经兴安府合渚河岚河越河黄羊河洵河吉水河又东入湖北境吉水河自湖北南流入境至兴安府注汉水嘉陵江上源曰西汉水自甘肃东流入境经汉中府合斜峪河入渡河南流入四川境斜峪河出汉中府下邳水永宁河俱自甘肃东流入境会焉合南流注西汉水东江出汉中府南流入四川境洛河出商州东流入河南境丹河滔河亦出商州丹河合沐河滔河合色河俱东流入湖北境东至山西河南界西至甘肃界南至四川界东南至湖北界北至鄂尔多斯左翼前旗中旗右翼前旗界

　　泾渠志论
谨按秦郑国汉白公宋丰利及元之御史新渠明之广惠与今龙洞渠泾阳新旧志皆云名殊而实一其说非也郑渠东北行合冶谷清谷浊谷及薄台石川诸水径富平蒲城以达同州朝邑史记所谓并北山东注洛而徐广谓出冯翊怀德县者是白渠东南行循泾水径高陵临潼以注于渭故汉书云尾入栎阳是此两渠所径本不同矣郑渠在唐时仅有故道可考而宋代遂云不可复今更无遣迹矣白渠虽至今不废然自宋熙宁大观间凿中山引泾水东南与小郑渠会下流二十余里乃与白渠合则是古今所通号为白渠者乃在三限口以下而其引水出中山口者了非当时故迹则白渠亦废久矣宋渠北移白渠口上五十余步元渠又移上丰利渠北二百余步明渠又上御史渠北里余皆承前代废迹而更张焉非因之也今之龙洞虽仍广惠之旧然昔本引泾入渠今乃即山瀹泉昔以引泾为利今更拒泾使不为害制置即别功用亦殊安可混而同之世之论者不惟其是非利病是辨而欲驱今就古以相传会太史公所谓无异以耳食者也若夫穿渠之劳可数而知矣郑白之工史不详其本末然韩本谋罢秦秦觉而至欲杀郑国则是果足以罢之也史记平准书汉书食货志皆言番系穿汾河渠郑当时凿漕直渠朔方亦作溉渠作者各数万人历二三期而功不就费亦各以巨万数白渠之工讵下于此宋之渠以工大而罢者数矣中间尝调发丁男万三千人属孙冕督治而不纪其成其后丰利渠而成之而工作已更三岁元之御史渠火焚水淬凿石尺直至金二两有半积工十四万九千五百然且三十余年而功未成明之广惠渠五县民更番供役成之以十七年之久而凿不甚阔泥沙壅塞虽成无用是何用力多而成功少也又召匠贴役系桩起堰下至梢桩笆栈麻铁苫索一切出之于民民益萧然烦费矣宋疑曰造水堰凡用梢桩万一千三百余岁出于缘渠之民夏潦堰坏秋复率民葺之数敛重困无有止息元史曰奉元亢旱五载失稔人皆相食流移疫死者十七八今差夫又令就出用物实不能办集泾阳旧志曰五县民八月治堰九月毕工截石伐木掘泥挽土入水置囤下临不测十月引水以达来岁入秋始罢已复作役寒暑昼夜不得少休加以官府程督条约禁限屑尤甚近年水脉艰湿沾润益寡民或上诉愿弛其利以免劬瘁有司以故事恒规不敢辄许
</div>
    <div class="pagination">
<a href="皇朝经世文统编_page66.html">上一页</a><span>...</span><a href="皇朝经世文统编_page62.html">62</a><a href="皇朝经世文统编_page63.html">63</a><a href="皇朝经世文统编_page64.html">64</a><a href="皇朝经世文统编_page65.html">65</a><a href="皇朝经世文统编_page66.html">66</a><span class="current-page">67</span><a href="皇朝经世文统编_page68.html">68</a><a href="皇朝经世文统编_page69.html">69</a><a href="皇朝经世文统编_page70.html">70</a><a href="皇朝经世文统编_page71.html">71</a><a href="皇朝经世文统编_page72.html">72</a><span>...</span><a href="皇朝经世文统编_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
