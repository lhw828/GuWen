<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 275 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 275 页/共 287 页
  </h1>
  <div class="content">
   南洋岛星罗棋布环遶中华其民皆巫来由种类最为诚朴近世以来泰西诸国轮舶东驶争踞其地但用一二兵船震以巨即鸟惊兽散割地请和盖土民不习战部落散处不相统一是以不烦兵力取之甚易也蒲萄亚据有西吕伯西班牙据有小吕宋荷兰据有葛剌巴婆罗洲苏门答拉惟英吉利据地最多澳大利亚一岛幅员万里所产金矿甚旺称为新金山华人至骛集多至四十余万此外地问雪梨槟榔屿马六甲皆繁盛著名之区旧时泰西诸国之商船来中国者必遶阿非利加之南经好望角由巽他峡夹在苏门答扯葛留巴二岛之间以入七洲洋自后凿开苏彝士运河地中海与红海相通轮舶往来皆舍彼而就此捷近二万里而星加坡一埠遂为海道咽喉四方电文报悉萃于此英国镇以巨酋戍以重兵屹然为南洋巨镇盖自英人侵占印度国富兵强挟其诈力渐拓而东蚕食缅暹邻境计诱番小岛攘夺诸国市埠经营牟利无孔不入数千年来雄长海上莫与为敌他如法兰西之觊觎安南匪伊朝夕俄罗斯新与暹罗立约通商其意尤为叵测夫中华自古帝王务修文德不勤远略宋捐珠明弃交址台湾一岛至我　朝乃隶版图区区南洋未尝措意然而古今异宜前后殊势昔为岛夷杂番今为欧洲雄国环起而伺狡焉思逞昔时之南洋无足介意今日之南洋必当预谋也夫海禁宏开华人出洋营生者实繁有徒夫同类则相怜异类则相轧人情大抵皆然或受土民之欺侮或遭异邦之虐政无所控诉其情可悯故论其地则近在肘腋为中华之门户论其人则百万羁旅尽中华之赤子亟宜添设领事以资保护特遣大臣一员驻星加坡统辖南洋一带事务并添置兵船散布各岛轮流游弋以壮声威如此则声势联络人心固结不必与诸国据地争城而南洋数十岛之形胜利权已归我掌握足以上崇　国体纲纪万邦节制东西两洋而无难矣今论者于沿海港口修筑台为自守之策顾海疆万里汊港纷繁节节设防备多力分何若扼之于外洋尤易出奇而制胜必能战而后能守必能制人而后不为人所制夫陆军步卒华人擅长非他国所敌惟水师战舰尚须讲究若能练成精军数万分驻南洋抑强扶弱长驾远驭不但邻近藩岛夷杂番俯首听命彼欧洲雄国自不敢妄生窥伺之谋矣方今东西洋各国既已分遣使臣设立领事梯航重译修好睦邻而咫尺南洋岂可视为缓图谨将南洋事宜具陈四条如左

一曰添设领事以收人心也查欧洲诸国华人寥寥无几惟南洋岛所在多有综而计之不下数百万众泰西之商皆纠合股分萃为公司赀本富厚多财善贾华人则只身空拳不数年而致巨富者有之经营贸易之事独为擅长至于开垦耕种能耐勤劳尤非番人所及华人愈多市埠愈盛故诸国始而招致继而妒忌既无官长保护难免虐政侵渔宜将户口详细稽核凡满万户以上设立领事一员不及此数者或数埠共一领事领事之下分设客长令商民公举夫英人占据各处马头多系公司众商之谋今可仿其意为之客长之中有才能素着为众所服者即给以顶戴以职事上下一体中外一气将见生齿日繁商贾渐兴南洋数十岛之利权一旦尽归于中华矣一曰考取洋学以罗人才也查各国互市办理洋务急需人才中华特遣幼年子弟分投外国学习为数有限经费甚巨不若于南洋各岛兴立书院训课洋学翻译汉文其经费由商民自筹每隔三年考试一次择其尤者作为生员给以顶戴再至三年复试之择其尤者咨送总理衙门学习仪节以备翻译领事之用夫外国语言文字必须自幼学习始能精通内地学者不能兼擅而华人生长海外者又多解洋文而不谙华语求其中外兼通足任翻译之事者颇难其选夫领事之职办理交涉事件尤宜畅晓洋文熟悉土语而后情形无所暌隔措施鲜有窒碍若专设一科予以登进之路彼旅居华人不致自外生成必皆踊跃从事而　朝廷声教远被遐陬尤足以维系人心鼓舞人才因时制宜获收洋学之实效矣一曰探测海道以资习练也夫海疆设防以轮船为要轮船驾驶以海道为先全船之命系于舵师西人于舵师一职颇为慎重必须深明算术兼通天文熟习潮信风期谙练水性地理所绘海图浅深曲折一礁一砂纤悉具备遇有危险之处必建塔灯浮标以识之按图计程不差尺寸外洋各国常遣兵船探测海道虽借口商舶往来实为阴谋叵测我华人聪明才智不让于人但驾驶之事必须亲身阅历非可徒托空谈宜设专门以资训练又水师将士必能惯狎风涛熟习形势须分派兵船时常出洋东至日本西至印度南至新金山其间岛国岸国港口海道一一探试无讹绘成图说无事则商船出入无所窒碍有事则兵舶巡暹有所把握斯为筹海之急务也一曰联络邻国以固藩篱也查缅甸暹罗越南三国皆濒于海为我藩世修职贡华人旅居其地者多至数十万众诸国亦与华人相习不分畛域独是缅甸见逼于英吉利越南见侵于法兰西耽耽日睨其旁狡焉思逞暹罗介乎二国之间不便海道仅能自保惟槟榔屿割隶于英英人陆路电必经暹地故降志修好得以专力从事于缅肆其远交近攻之术此外如真腊大年彭亨瓜哇亚齐及巫来由之种类久已降在臣仆等于江黄不祀良可慨已今宜于缅甸之阿瓦暹罗之宾角越南之顺化各设领事一员常川驻扎讲信修睦联络声气彼三国者自知强弱不敌皆思仰仗　天威得绵禋祀为幸至若廓尔喀布鲁克巴为三藏之屏蔽虽蕞尔弹丸然地形险固民性勇悍亦当抚以恩信坚其内附之忱非然者封豕长蛇曷其有极藩篱之谓何一任羝羊之触而不为之思患预防哉

　　洋务首在得人论
国家驭远之方莫难于洋务办理洋务者必须综观全局细察外情以宅中和外之心作力争上游之计斯为得手今日内外大臣持切近之计者以备边整旅为急持久安之计者以敦信修睦为急存发愤自强之心为长驾争雄之计者以精制造备战器与矿务与考察各洲地势情形为急而于中外交涉之事何者可许何者不可许何者必争何者不必争顾及日后而不徒目前察及隐微而不徒显著所谓以宅中和外之心作力争上游之计者果孰能胜其任哉愚谓办洋务者非孰公法谙西律而又肝胆素壮心气素定者必不足以当此今日欧洲形势有如战国其所谓万国公法者几如纵约利则遵之否则背之阳虽奉之阴实违之各国外务大臣苦不能恃公法以策安全又不能不依公法以防众口苟非心融默识必不能神明变化于坛坫之间而用以折冲御侮也西国尚如此我中国新入公法事无依据动得咎者乎为今之计惟有内外各大臣悉心咨访识拔熟谙公法条例之人以备当斯责任但风气初开全材难得是又望各大臣设法以作养之振兴之务使习西学者不徒沾沾于语言文字制器造物之细须于中西政事民风何处合何处分分者何以使之合一一考究则将来办理交涉之件自能针针见血而不为外人欺侮矣又如通商口岸州县有华洋交涉之案一切听断凡关涉洋人者虽不能强我以就彼而又不得不取彼之律法以抉彼之情伪使之俯首帖服于我今之膺是选者或拘守乎此或迁就乎彼往往两失其平是皆由于吏治之重全在催科听讼之经皆依律例鲜有明乎公法条例者也今南北洋通商大口皆设洋务局局中有总办办提调翻译及散委员不下二十余人窃谓此二十余人者大都平原食客平日纵谈洋务取皮毛牵东缀西惊长官之听闻不顾有识所窃笑一有大事负手无策卒至依阿淟涊误大局而贻笑外人此盖其平日所知所能毫无实际而志向所在又不过博得薪水冀调美差非真欲为国家办事也今宜于各处洋务局立一考课章程每月一考或两考课以策论以公法西律及各国近事为题但取其有识见明于事理而不必以文理见长拔其尤者以为提调不论官阶资格然后即其言以察其人果其志趋心术不乖于正即可倚以大事各通商口能得如此一二人便可为缓急指臂之助矣前年京师总理衙门特设储才馆选翰詹科道六部员入馆讲求洋务以备出使之选一时应赴者寥寥无几遂至旋开旋闭呜呼迂拘之习之误国亦大可恶矣迩来法越之事和战未定士气发越正在此时及今重开储才馆招徕豪杰将使才与边才并重而兼容之吾知有志之士必有不畏横议而挟策登门者诚得深明大体熟悉外务之大臣董劝而造就焉于国事不大有裨乎时事多艰杞忧正切主持国柄者其亦动宣圣才难之叹而绸缪于未雨之先乎

　　论中国办理洋务之难
方今欧美二洲之人恃其富强之基格致之学造作轮船建置铁路无远不无处不达使天下各国之人民更相亲睦便于往来互换其智识交易其物产诚千古以来未有之奇局也中华向以闭关自守弗务远为是而因为事势所无可如何于是与彼立约通商准其传教商埠开设行栈内地置产建堂迄今已五十余年其间因交涉之事而生龃龉者几于无岁无之倘或不逞其意兵威恫喝是其长技逼我加增口岸更换约章彼既得占便益方许和好重申此五十余年内办理交涉事务之大概情形也在此时之间　中朝渐知西人之有实学而自度有所不及于是从廷臣之奏议疆吏之条陈设立广方言馆同文馆探讨西文开机器局船政局制造枪炮购办兵轮立总理衙门办一切交涉之事海出使大臣至立约之国以修旧好敦睦谊创立海军习驾驶管轮攻守之法以练水师特派肄业生于西国以植人才秦设算学科于北闱以求通儒凡此举动皆为洋务而设以为不如此不足与欧洲诸大国抗衡我　皇上及中外大臣之崇尚西法至于如此可谓筹划精详不遗余力矣然而远者行之已二三十年近者亦已十年耗费国帑不知凡几而成效终未昭著者何也已开办者徒骛其名而未究其实未开办者所缺尚多而且本原之地并未洗心涤虑痛除粉饰因循之积习徒以拘牵成例便于衙门胥吏之敛钱核办报销仍有经手委员之作獘平时以西法操兵临阵则奔走恐后寇至而仓皇招勇闻警则逃避不遑数十年来中国之藩如琉球安南暹罗缅甸先后皆为外人所夺或侵削或灭亡中国坐视而不能救今高丽又不于中国矣昔年俄国占吉林黑龙江一带之地既广且远至贻倭人以口实乘我求和之时意索我台湾而不肯稍让凡若此者皆所谓失机于先而贻患于后也今　中朝与俄人争论帕米尔之地亦已五六年俄人不肯稍让几于笔舌俱穷而倭人占我辽东旋复退兵让地说者谓俄人与有力焉然为俄人计断不能因有爱于中国而先取怨于倭奴也则此次之挟制倭人必别有深谋远虑在其间吾不为中国幸而又为中国危矣非然者俄之仗义执言岂易得哉今又闻中俄贷之事计银一百兆两不日即将定议收受俄人允借之说者又谓俄人既借此巨断不能不干预中国之事中国既受俄人之巨亦不能不稍让俄人以利权是不啻举中国之柄而授之他人也万一稍有违言将用何法以应之是不可不深思而熟计之也西人以传教来华游历各省士大夫中亦有翕然从之者自道光二十二年议抚通商越三年而法人在粤请弛华民传教之禁部议允行咸丰九年天津议抚载入法约第十三内此与在粤所请大相同迨十年换约续增第六内开华人无论军民有传习天主教会集讲道建堂礼拜者地方官不得妄行查拿违者予以应得处分又将前谋害天主教时所毁之天主堂学堂坟茔地方等件赔还法国驻京公使转给该处奉教之人并任法国传教之士在各省租买地土建造自便等语由是观之天主教之盛行于各省已奉　朝廷之命是已为公事而不为私事矣何以无知愚民往往遍行揭帖拆毁教堂殴伤教士滋生事端恬不为怪自咸丰年间教案起至今二三十年之内教案之迭起环生者不可以屈指计　朝廷以赔偿为了事之计大吏以查办为粉饰之端甚至前案未结后案又起今四川又有民教不和之事教士已相率迁避将来不知如何结案恐赔费又需巨万矣噫历年以来教案如此之多不知伊于胡底谓非办理不善之咎人孰信之非然者煌煌　谕旨已遍行各省岂草野小民一无所闻见耶是所谓明知之而故犯之也夫为上者设刑以禁民所以使民勿犯也今明知有罪而故犯之则上之刑法穷矣将如之何凡若此者皆中国办理洋务之难亦即中国不善于办理洋务以至于难也吾愿衮衮诸公熟思其难易而审处之可也

　　论中外近势
孟子曰虽有镃基不如待时虽有智慧不如乘势故虽大有为之君必有可为之时足为之势然后霸者能成其霸王者能成其王苟非其时苟无其势纵如孔子之圣孟子之贤亦于鲁而仅成期月之休于齐而莫淹三年之驾此时势所限虽圣贤亦莫如之何也惟然窃不禁有感于今之时势矣夫今之时何时今之势何势哉闲尝旷观中外舆图大小之国约以万计此其中有君主之国焉有民主之国焉有君民共主之国焉亦有始为君主既则变而为民主者亦有为民主又复而为君主者焉无他皆随其时势以为变通也然无论为君主为民主为君民共合天下五大洲上下四千年其所推为雄长者必有人焉乘时而起因势而导以相与辅相之书曰得人者昌失人者亡斯又古今来不易之理也以中国计之我　朝自辽渖开基幽燕定鼎迄今已二百余载矣　列祖　神宗均应天与人归之运而勋臣耆旧亦沐砺山带河之恩休戚相关甘苦与共而一切强干弱枝之说不行焉虽极之中日之役偾事之徒作廷尉之累囚且刀斧之免戮更有缧绁非罪者哉我　国家厚泽深仁神武不杀故虽旅顺失守京畿震动卒能奠国势于苞桑者君子谓其流泽孔长矣至于外国则近数百年间如俄之彼得尔美之闻盛顿德之卑士麦皆中兴之令辟开国之勋劳也彼得尔与士卒同甘苦遂辟欧亚二洲之疆华盛顿为国家起义旗即分南北美利坚之士虽传贤传子各有不同而为霸为王初无或异也至于卑士麦当强邻压境之时三国连横之势而普法一战竟能慑服豪雄虽其后功高生震主之嫌谗口致谮人之谤而林泉养望富贵与同故法虽报复时怀且隐忍而不敢发无他以山中犹有宰相也推之法国之有花利仅能画策抚有越南而西贡早已通商东京犹未归化故十三省虽归其保护而谤尽盈箧谗闲不行至今犹啧啧称之此外则日本之伊藤其开疆辟土伟业丰功尤驾花利而上之而论者更服其有特识焉何则当日兵之攻克刘公岛也中国战炮舰已无孑遗日本雄兵正当得胜际此势如破竹何难直渡大沽乃武夫之请战者方聚谒盈廷使臣之议和者尚听命在境而伊藤独以君子不欲多上人一语使日则称雄于东土中则受制于西欧谁谓秦无人哉然而中外时势至此已不可复问矣今者中外通商华洋杂处谈时务者方以为天下一家之盛而不知虽邦交外笃实疑忌内存虎视鹰瞵鲸吞蚕食其不甘为戎首者即其包藏祸心者也一有事故喙争兴其不得一脔之肉者断不为三舍之避自中日用兵而后俄人之窥伺益深加以西卑利亚铁路将成则亚细亚洲兵端必启不特中日两邦不能无事即地球诸国亦因之以震摇古人有言识时务者为俊杰俊杰安在吾愿与斯人一商天下事俾措九州岛于盘石之安焉

　　论时务
唐刘乂作六合赋当时以疥骆驼讥之固知邹衍谈天大半骨几骨之语菰芦下士何敢妄论天下事然而天地之灵机日辟人民之生齿日繁以唐虞而视上古其势不同以三代而视中古其势不同则以今日而视三代其势亦必不能同论治者动以法尧宗舜希踪三代为词类皆纸上空谈非能按时势而立言也即如寓兵于农施之于今则万万不能何也无一夫受田百亩之经无三时务农一时讲武之法欲其有事而蒙矢石无事而执耰锄犹之驱市人而使战虽孙吴复生亦无从为役矣是以内直枢廷外膺疆寄者莫不孜孜图治精益求精上以纾　宵旰之忧勤下以奠苍黎之身命轮船也钢炮也电线也铁路也事事争泰西之先犹虑落泰西之后购诸外洋恐受绐也船政局铁厂分省制造讲求二十余载糜帑千百万金马江一役有治法无治人耳于是内外诸臣工殚忠竭智补救弥缝思以善其后而惩其先而不察大本大原之道不在于强而在于富富国之道不在于商而在于农　国家岁漕东南之粟数百万以实京师而西北诸省平原旷野非无可耕之田无人过问无人提倡者则以水利之不修也考诸史传言西北水利者始于元虞伯生集以为自登莱至辽东沿海一带弥望数千里堪成沃壤使仿江浙围水灌田之法募江南之老于农者为之导有能以万人耕者十年有成授万户官以千人百人耕者俟其成授千户百户如此数十年岁可得米数百万石庶西北之膏腴日辟东南之筋力亦纾崇论闳议可大可久惜时未有行之者至明季诸臣或发愤而拜疏或著书以寄慨卒无成效惟左忠毅公行之有成效矣稻花茂密比于江南不数年而仍废夫非常之事必待非常之人且必待非常之时辟千古未垦之土疆贻万世无穷之美利其在此日乎泰西诸国其往来于中原者惟商人耳铁甲兵轮亦所以护商人耳势不能举一国之人而俱为商贾犹中原之民有四商特居其一尔彼泰西各国之仰给于中原者丝茶为大宗近则种桑者养蚕者植茶者渐推渐广致中原之藉丝茶以生活者现已大不如前更何论后日哉然则为今日计安可不急于变通哉且夫圣王之政不外乎布帛菽粟使必设机器以织布布非不多也而天下之女红病矣使必藉贩籴以积粟粟非不多也而天下之旷土荒矣即曰小民易于乐成难于图始何妨引之以渐持之以恒先雇东南之民使耕西北之田三五年后俟其成点将土著之民亦艳羡之仿效之勤者奖而惰者惩之不求速效不遽升科汉错有言不过三岁塞下之粟必多矣此犹权宜之计尚能济变一时乎堂堂正正之良图哉独是兵之与农既分为二则此时遗撒营勇或来自田间或本为游手若辈性情刚悍费用撒漫势必成结党穷无所归不流于盗贼不止杞人之忧于斯为最然天下无不可化之人亦无不可为之事要在上之人因势利导约束而整齐焉试思京师开浚城河即命张帅督率冯南斌将东才所统十六营通力合作按匀分自七月初七至十月二十八日全工告竣夫开河非营勇所熟习统率得人自然就理似可将此次裁勇仿古屯田之制择勤朴耐劳素有威望营员为之董正既可消隐患于未萌又可获盈余于已往卖刀买犊卖剑买牛龚渤海之遗风庶几复于今日更为一举而两得焉经生所见未免迂阔而远于事情然愚夫千虑亦有一得但使量为变通妥为经画洪范详八政农居其首唐虞三代之隆安在今必异于古所云耶

　　论不变法之害
今有巨更历千岁瓦墁毁坏榱栋崩折非不枵然大也风雨猝集则倾圮必矣而室中之人犹然酣嬉鼾卧漠然无所闻见或则其危险惟知痛哭束手待毙不思拯救又其上者补苴罅漏弥缝蚁穴苟安时日以觊有功此三人者用心不同漂摇一至同归死亡善居室者去其废坏廓清而更张之鸠工庀材以新厥构图始虽艰及其成也轮焉奂焉高枕无忧也惟国亦然由前之说罔不亡由后之说罔不强

印度大地最古之国也守旧不变夷为英藩矣突厥地跨三洲立国历千年而守旧不变为六大国执其权分其地矣非洲广袤三倍欧土内地除沙漠一带外皆植物饶衍畜牧繁盛土人不能开化拱手以让强敌矣波兰为欧西名国政事不修内讧日起俄普奥相约择其肉而食矣中亚洲回部素号骁悍善战而守旧不变俄人鲸吞蚕食殆将尽之矣越南缅甸高丽服属中土渐染习气因仍弊政薾靡不变汉官威仪今无存矣今夫俄宅苦寒之地受蒙古钤辖前皇残暴民气凋丧岌岌不可终日自大彼得游历诸国学习工艺归而变政后王受其方略国势日盛辟地数万里也今夫德列国分治无所统纪为法所役有若奴隶普人发愤兴学练兵遂蹶强法霸中原也今夫日本幕府专政诸藩力征受俄德美大创国几不国自明治维新改弦更张不三十年而夺我琉球割我台湾也又如西班牙荷兰三百年前属地天下而内治稍弛遂即凌弱国度夷为四等暹罗处缅越之间同一绵薄而稍自振厉则岿然尚存记曰不知来视诸往又曰前车覆后车戒大地万国上下百年间强盛弱亡之故不爽累黍其几之可畏如此也

中国立国之古等印度土地之沃迈突厥而因沿积敝不能振变亦伯仲于二国之间以故地利不辟人满为患河北诸省岁虽中收犹道殣相望京师一冬死者千计一有水旱道路不通运赈无术任其填委十室九空滨海小民无所得食逃至南洋美洲诸地鬻身为奴犹被驱迫丧斧以归驯者转于沟壑黠者流为盗贼教匪会匪蔓延九州岛伺隙而动工艺不兴商务不讲土货日见减色而他人投我所好制造百物畅销内地漏日甚脂膏将枯学校不立学子于帖括外一物不知其上者考据词章破碎相尚语以瀛海瞠目不信又得官甚难治生无术习于无耻瞢不知怪兵学不讲录营防勇老弱癖烟凶悍骚扰无所可用一旦军兴临事募集半属流器械窳苦饟糈微薄偏裨以上流品猥杂一字不识无论读图营例不谙无论兵法以此与他人学问之将纪律之师相遇百战百败无待交绥官制不善习非所用用非所习委权胥吏百弊猬起一官数人一人数官牵制推诿一事不举保奖朦混鬻爵充塞朝为市侩夕登显秩宦途壅滞候补窘悴非钻营奔竞不能疗饥俸廉微薄供亿繁浩非贪污恶鄙无以自给限年绳格虽有奇才不能特达必俟其筋力既衰暮气将深始任以事故肉食盈廷而乏才为患法敝如此虽敌国外患晏然无闻君子犹或忧之况于以一羊处群虎之间抱火厝之积薪之下而寝其上者乎

孟子曰国必自伐然后人伐之又曰未闻以千里畏人者也又曰能治其国家谁敢侮之中国户口之众冠于大地幅员式廓亦俄英之亚也矿产充溢积数千年未经开采土地沃衍百植并宜国处温带其民材智君权统一欲有兴作不患阻挠此皆欧洲各国之所无也夫以旧法之不可恃也如彼新政之易为功也又如此何舍何从不待智者可以决矣

难者曰今日之法匪今伊昔五帝三王之所递嬗　三祖　八宗之所诒谋累代率由历有年所必谓易道乃可为治非所敢闻释之曰不能创法非圣人也不能随时非圣人也上观百世下观百世经世大法惟　本朝为善变入关之初即下薙发之令顶戴翎枝端罩马褂古无有也则变服色矣用达海创　国书借蒙古字以附满洲音则变文字矣用汤若望罗雅谷作宪书参用欧罗巴法以改大统历则变历法矣　圣祖皇帝永免滋生人口之赋并入地赋自[秦](商)商鞅以来计人之法汉武以来课丁之法无有也则变赋法矣举一切城工河防以及　内廷营造　行在治　跸皆顾民给直三王于农隙使民用民三日且无有也则变役法矣平民死刑别为二等曰情寔曰缓决犹有情寔而不予句者仕者罪虽至死而子孙考试入仕如故如前代所沿夷三族之刑发乐籍之刑言官受廷杖下镇抚司狱之刑更无有也则变列法矣至于国本之说历代所重自理密亲王之废　世宗创为密缄之法　高宗至于九降　纶音编为储贰金鉴为世法戒而瞢儒始知大计矣巡幸之典谏臣所争而　圣祖　高宗皆数幸江南木兰狄狝岁岁举行昧者或疑之至　仁宗贬谪松筠宣示讲武习劳之意而庸臣始识苦心矣汉魏宋明由旁支入继大统者辄议大礼龂龂争讼　高宗援据礼经定本生父母之称取葬以士祭以大夫之义　圣人制礼万世不易观于　醇贤亲王之礼而天下翕然称颂矣凡此皆　本朝变前代之法善之又善者也至于二百余年重熙累洽因时变制未易缕数数其荦荦大者崇德以前以八贝勒分治所部　太宗与诸兄弟朝会则共坐饷用则均出俘虏则均分　世祖入关始严天泽之分裁抑诸王骄蹇之习遂壹寰宇诒谋至今矣累朝用兵拓地数万里膺阃外之寄多用满蒙逮　文宗而兼用汉人辅臣文庆力成之而曾左诸公遂称名将矣八旗劲旅天下无敌既削平前三藩后三藩乾隆中屡次西征犹复简调前往朝驰羽檄夕报捷书逮　宣宗时而知索伦兵不可用三十年来歼荡流寇半赖召募之勇以成功而同治遂号中兴矣内而治寇始用坚壁清野之法一变而为长江水师再变而为防河圈禁矣外而交邻始用闭关绝市之法一变而通商者十数国再变而命使者十数国矣此又以　本朝变　本朝之法者也吾闻圣者虑时而动使　圣祖　世宗生于今日吾知其变法之锐必不在大彼得俄皇名威廉第一德皇名睦仁日皇名之下也记曰法先王者法其意今泥　祖宗之法而戾　祖宗之意是乌得为善法　祖矣乎中国自古一统环列皆小蛮夷但虞内忧不患外侮故防弊之意多而兴利之意少怀安之念重而虑危之念轻秦后至今垂二千年时局匪有大殊故治法亦可不改　国初因沿明制稍加损益税敛极薄征役几绝取士以科举虽不讲经世而足以扬太平选将由行伍虽未尝学问然足以威萑苻任官论资格虽不得异材而足以止奔竞天潢外戚不与政事故无权奸僣恣之虞督抚监司互相牵制故无藩镇跋扈之患使能闭关画界永绝外敌终古为独立之国则墨守斯法世世仍之稍加整顿未尝不足以治天下而无如其忽与泰西诸国相遇也泰西诸国并立大小以数十计狡焉思启之互相猜忌稍不自振则灭亡随之矣故广设学校奖励学会惧人才不足而国无与立也振兴工艺保护商业惧利源为之人所夺而国以穷蹙也将必知学兵必识字日夜训练如临大敌船械新制争相驾尚惧兵力稍弱一败而不可振也自余庶政罔不如是日相比较日相磨厉故其人之才智常乐于相师而其国之强盛常足以相敌舍是不能图存也而所谓独立之国者目未见大敌侈然自尊谓莫已若又欺其民之驯弱而凌牿之虑其民之才智而束缚之积弱凌夷日甚一日以此遇彼犹以敝痈当千钧之弩故印度突厥突厥居欧东五十年前未与英法诸国交涉故亦为独立之国之覆彻不绝于天壤也

难者曰法固因时而易亦因地而行今子所谓新法者西人习而安之故能有功苟迁其地则弗良矣释之曰泰西治国之道富强之原非振古如兹也自百年以来焉耳举官新制起于嘉庆十七年先是欧洲举议院及地方官惟拥厚赀者能有此权是年拿破仑变西班牙之政始令人人可以举官民兵之制起于嘉庆十七年工艺会所起于道光四年农学会起于道光二十八年国家拨以兴学校起于道光十三年报纸免税之议起于道光十六年邮政售票起于道光十七年轻减刑律起于嘉庆二十五年汽机之制起于乾隆三十四年行海轮船起于嘉庆十二年铁路起于道光十年电起于道光十七年自余一切保国之经利民之策相因而至大率皆在中朝嘉道之间盖自法皇拿破仑倡祸以后欧洲忽生动力因以更新至其前此之旧俗则视今日之中国无以远过英人李提摩太近译泰西新史揽要言之最详惟其幡然而变不百年间乃浡然而兴矣然则吾所谓新法者皆非西人所故有而寔为西人所改造改而施之西方又改而施之东方其情形不殊无疑矣蒸蒸然起于东土者尚明有因变致强之日本乎难者曰子言辩矣然伊川被发君子所叹用变夏究何取焉释之曰孔子曰天子失官学在四春秋之例狄进至中国则中国之古之圣人未尝以学于人为德也然此不足以服吾子请言中国有土地焉测之绘之化之分之审其土宜教民树艺神农后稷非西人也度地居民岁杪制用夫家众寡六畜牛羊悉书之周礼王制非西书也八岁入小学十五就大学升造爵官皆俟学成庠序学校非西名也谋及卿士谋及庶人国则询国迁则询议郎博士非西官也汉制博士与议郎议大夫同主论议国有大事则承问即今西人议院之意流宥五刑疑狱众共轻刑之法陪审之员非西律也三老啬夫由民自推辟署功曹不用他郡乡亭之官非西秩也尔无我叛我无强贾商约之文非西史也交邻有道不辱君命绝域之使非西政也邦有六职工与居一国有九经工在所劝保护工艺非西例也当宁而立当扆而立礼无不答旅揖士人礼经所陈非西制也天子巡守以观民风皇王大典非西仪也地有四游地动不止日之所生为星毖纬雅言非西文也腐水离木均发均县临鉴立景蜕水谓气电缘气生墨翟亢仓关尹之徒非西儒也故夫法者天下之公器也征之域外则如彼考之前古则如此而议者犹曰彝也彝也而弃之必举吾所固有之物不自有之而甘心以让诸人又何取耶

难者曰子论诚当然中国当败之后穷蹙之日虑无余力克任此举强敌交逼耽耽思启亦未必能吾待也释之曰日本败于三国受迫通商反以成维新之功法败于普为城下之盟偿五千兆福兰格割奥斯鹿林两省此其痛创过于中国今日也然不及十年法之盛强转逾畴昔然则败非国之大患患不能自强耳孟子曰国家闲暇及是时明其政刑虽大国必畏之矣又曰国家闲暇及是时般乐怠敖是自求祸也泰西各国磨牙吮血伺于吾旁者固有人其顾惜商务不欲发难者亦未始无之徒以我晦盲太甚厉阶孔繁用启戎心亟思染指及今早图示万国以更新之端作十年保太平之约亡羊补牢未为迟也

天下之为说者动曰一劳永逸此误人家国之言也今夫人一日三食苟有持说者曰一食永饱虽愚者犹知其不能也以饱之后历数时而必饥饥而必更求食也今夫立法以治天下则亦若是矣法行十年或数十年或百年而必敝敝而必更求变天之道也故一食而求永饱者必死一劳而求永逸者必亡今之为不变之说者寔则非真有见于新法之为民害也夸毗成风惮于兴作但求免过不求有功又经世之学素所未讲内无宗主相从吠声听其言论则日日痛哭读其词章则字字孤愤叩其所以图存之道则[眙](诒)然无所为对曰天心而已国运而已无可为而已委心袖手以待覆亡噫吾不解其用心何在也

要而论之法者天下之公器也变者天下之公理也大地既通万国蒸蒸日趋于上大势相迫非可阏制变亦变不变亦变变而变者变之权操诸己可以保国可以保种可以保教不变而变者变之权让诸人束缚之驰骤之呜呼则非吾之所敢言矣是故变之途有四其一如日本自变者也其二如突厥他人执其权而代变者也埃及高丽等国皆是其三如度见并于一国而代变者也越南缅甸等国皆是其四如波兰见分诸国而代变者也吉凶之故去就之间其何择焉诗曰嗟我兄弟邦人诸友莫肯念乱谁无父母传曰嫠妇不恤其纬而忧宗周之霣为将及焉此固四万万人之所同也彼犹太之种迫逐于欧东非洲之奴充斥于大地呜呼夫非犹是人类也欤

　　论变法不知本原之害
难者曰中国之法非不变也中兴以后讲求洋务三十余年创行新政不一而足然屡见败莫克振救若是乎新法之果无益于人国也释之曰前此之言变者非真能变也即吾向者所谓补苴罅漏弥缝蚁穴漂摇一至同归死亡而于去陈用新改弦更张之道未始有合也昔同治初年德相毕士麻克语人曰三十年后日本其兴中国其弱乎日人之游欧洲者讨论学业讲求官制归而行之中人之游欧洲者询某厂船之利某厂价值之廉购而用之强弱之原其在此乎呜呼今虽不幸而言中矣惩前毖后亡羊补牢有天下之责者尚可以知所从也

今之言变法者其荦荦大端必曰练兵也开矿也通商也斯固然矣然将率不由学校能知兵乎选兵不用医生任意招募半流体之[羸](赢)壮所不知识字与否所不计能用命乎将俸极薄兵饷极微伤废无养其终身之文死亡无恤其家之典能洁己效死乎图学不兴阨塞不知能制胜乎船械不能自造仰息他人能如志乎海军不游弋他国将卒不习风波一旦临敌能有功乎如是则练兵如不练矿务学堂不兴矿师之绝重金延聘西人尚不可信能尽地利乎机器不备化分不精能无弃材乎道路不通从矿地运至海口其运费视原价或至数倍能有利乎如是则开矿如不开商务学堂不立罕明贸易之理能保富乎工艺不兴制造不讲土货销寥寥无几能争利乎道路梗塞运费笨重能广销乎厘卡满地抑勒逗留朘膏削脂有如虎狼能劝商乎领事不报外国商务国家不护侨寓商民能自立乎如是则通商如不通其稍进者曰欲求新政必兴学校可谓知本矣然师学不讲教习乏人能育才乎科举不改聪明之士皆务习帖括以取富贵趋舍异路能俯就乎官制不改学成而无所用投闲置散如前者出洋学生故事奇才异能能自安乎既欲省府州县皆设学校然立学诸务责在有司今之守令能奉行尽善乎如是则兴学如不兴自余庶政若铁路若轮船若银行若邮政若农务若制造莫不类是事事皆有相因而至之端而万事皆同出于一本原之地不挈其领而握其枢犹治丝而棼之故百举而无一效也

今之言变法者其蔽有二其一欲以震古烁今之事责于肉食官吏之手其二则以为黄种之人无一可语委心异族有终焉之志夫当急则治标之时吾固非谓西人之必不当心虽然则乌可以久也中国之行新政也用西人者其事多成不用西人者其事多败询其故则曰西人明达华人固陋西人奉法华人营私也吾闻之日本变法之始客卿之多过于中国也十年以后按年裁减至今一切省署皆日人自任其事欧洲之人百不一存矣今中国之言变法亦既数十年而犹然借材异地乃能图成其可耻孰甚也夫以西人而任中国之事其爱中国与爱其国也孰愈夫人而知之矣吾所用之西人又未必其彼中之贤者乎

若夫肉食官吏之不足任事斯固然矣虽然吾固不尽为斯人咎也帖括陋劣国家本以此取之一旦而责以经国远猷乌可得也捐例猥杂国家本以此市之一旦而责以奉公之廉耻乌可得也一人之身忽焉而责以治民忽焉而责以理财又忽焉而贵以治兵欲其条理明澈措置悉宜乌可得也在在防弊责任不专一事必经数人互相牵掣互相推诿欲其有成乌可得也学校不以此教察计不以此取任此者弗赏弗任者弗罚欲其振厉黾勉图功乌可得也途壅俸薄长官层累非奔竞未由得官非贪污无以谋食欲其忍饥寒蠲身家以从事于公义自非圣者乌可得也今夫人之智愚贤不肖不甚相远也必谓西人皆智而华人皆愚西人皆贤而华人皆不肖虽五尺之童犹知其非然而西官之能任事也如彼华官之不能任事也如此故吾曰不能尽为斯人咎也法使然也立法善者中人之性可以贤中人之才可以智不善者反是塞其耳目而使之愚缚其手足而驱之为不肖故一旦有事而无一人可为用也不此之变而鳃鳃然效西人之一二事以云自强无惑乎言变法数十年而利未一见弊已百出反为守旧之徒抵其隙而肆其口也

吾今为一言以敝之曰变法之本在育人才人才之兴在开学校学校之立在变科举而一切要其大成在变官制难者曰子之论探本穷原靡有遗矣然兹事体大非天下才惧弗克任恐闻者警怖其言以为河汉遂并向者一二西法而亦弃之而不敢道奈何子母宁卑之无甚高论令今可行矣释之曰不然夫渡江者泛乎中流暴风忽至握舵击虽极疲顿无敢云者以偷安一息而死亡在其后也庸医疑证用药游移精于审证者得病源之所在知非此方不愈此疾三年畜艾所弗辞已虽曰难也将焉避之抑岂不闻东海之滨区区三岛外受盟内逼藩镇崎岖多难濒于灭亡而转圜之间化弱为强岂不由斯道矣乎则又乌知乎今之必不可行也有非常之才则足以济非常之变呜呼是所望于大人君子者矣

　　续论变法不知本原之害
去岁李相国使欧洲问治国之道于德故相俾士麦曰我德所以强练兵而已今中国之大患在兵少而不练船械窳而乏也若留意于此二者中国不足患也见去年七八月间上海香港各报所译西文报中今岁张侍郎使欧与德某爵员语其言犹俾相言见七月上海某日报中国自数十年以来士夫已寡论变法即有一二则亦惟兵之务以谓外人之长技吾国之急图只此而已众口一词不可胜辨既闻此言也则益自张大谓西方之通人其所论固亦如是梁启超曰嗟乎亡天下者必此言也吾今持春秋无义战墨翟非攻钘寝兵之义以告中国闻者曰必以此孱国而陈高义以治之是速其亡也不知使有国于此内治修工商盛学校昌才智繁虽无兵焉犹之强也彼美国是也美国兵不过二万其兵力于欧洲不能比蕞小之国而强邻耽耽谁敢侮之使有国于此内治隳工商窳学校塞才智希虽举其国而兵焉犹之亡也彼土耳其是也土耳其以陆军甲天下俄土之役五战而土三胜焉而卒不免于今日若是乎国之强弱在兵而所以强弱者不在兵昭昭然矣今有病者其治之也则必涤其滞积养其荣卫培其元气使之与无病人等然后可以及它事此不易之理也今授之以甲冑予之以戈而曰尔盍从事焉吾见其舞蹈不终日而死期已至也彼西人之练兵也其犹壮士之披甲冑而执戈鋋也若今日之中国则病夫也不务治病而务壮士之所行故吾曰亡天下者必此言也然则西人曷为为此言曰嗟乎狡焉恩启封疆以灭社稷者何国蔑有吾深感乎吾国之所谓开新党者何以于西人之言辄深信谨奉而不敢一致疑也西人之政事可以行于中国者若练兵也置械也铁路也轮船也开矿也西官之在中国者内焉聒之于吾政府外焉聒之于吾有司非一日也若变科举也兴学校也改官制也兴工艺开机器厂也奖农事也拓商务也吾未见西人之为我一言也是何也练兵而将帅之才必取于彼通焉置械而船舰枪之值必归于彼焉通轮船铁路而内地之商务彼得流焉开矿而地中之蓄藏彼得染指焉且有一兴作而一切工料一切匠作无不仰给之于彼彼之士民得以养焉以故铁路开矿诸事其在中国不得谓非急务也然自西人言之则其为中国谋者十之一自为谋者十之九若乃科举学校官制工艺农事商务等斯乃立国之元气而致强之本原也使西人而利吾之智且强也宜其披肝沥胆日日言之今夫彼之所以得操大权沾大利于中国者以吾之弱也愚也而乌肯举彼之所以智所以强之道而一以我也恫乎英士李提摩太之言也曰西官之为中国谋者寔以保护本国之权利耳余于光绪十年回英默念华人博习西学之期必已不远因拟谒见英法德等国学部大臣请示振兴新学之道以储异日传播中华之用迨至某国投刺谒其学剖某大臣叩问学校新规并请给一文凭俾得游全国大书院大臣因问余考察本国新学之意余寔对曰欲以传诸中华也语未竟大臣艴然变色曰汝教华人尽明西学其如我国何其如我各与国何文凭遂不可得又曰西人之见华官每以谀词献媚曰贵国学问寔为各国之首以骄其自以为是之心而坚其藐视新学之志必使无以自强而后已并见李所自着西铎卷七西铎以乙未年刻于京师今夫李君亦西人也其必非为譋言以污蔑西人无可疑也而其言若此吾欲我政府有司之与西人酬酢者一审此言也李相国之过德也德之官吏及各厂主人盛设供帐致敬尽礼以相燕非有爱于相国也以谓吾所欲购之船舰枪利将不赀而欲胁肩捷足以夺之也及哭龙姆席闲一语咸始废然英法诸国大哗笑之事见去年万国公报然则德人之津津然以练兵置械相劝勉者由他国之若见肺肝矣且某心犹有叵测者彼德人固欧洲新造之雄国也又以为苟不得志于东方则不能与俄英法诸国竞强弱也

中国之为俎上肉久矣商务之权利握于英铁路之权利握于俄边防之权利握于法日及诸国德以后起越国鄙远择肥而噬其道颇难因思握吾邦之兵权制全国之死命故中国之练洋操聘教习也德廷必选知兵而有才者以相令其以教习而兼统领之任今岁鄂省武备学堂之聘某德弁也改令祗任教习不充统领而德廷乃至移书总署反复力争此其意欲何为也使吾十八行省各练一洋操各统以德弁教之诲之日与相习月渐岁摩一旦瓜分事起吾国绿营防勇一无所恃而其一二可用者惟德人号令之是闻如是则德之所获利益乃不在俄英法日诸国下此又德人隐忍之阴谋而莫之或觉者也当中日订通商条约之际德国某日报云我国恒以制造机器等售诸中国日本日本仿行西法已得制造之要领今若任其再流之中国恐德国之商务埽地尽矣亦见西铎卷七去岁字林西报载某白人来书云昔上海西商争请中国务准将机器进口欧格讷公使回国时则谓此事非西国之福今按英国所养水陆各军专为扩充商务保护工业起见所费不赀今若以我英向来制造之物而令人皆能制造以夺我利是自作孽也见时务报第八册呜呼西人之言学校商务也则我如此其言兵事也则爱我如彼虽负床之孙亦可以察其故矣一铁甲之费可以支学堂十余年一快船之费可以译西书数百卷克虏伯一尊之费可以设小博物院三数所洋操一营之费可以遣出洋学生数十人不此之务而惟彼之图吾甚惜乎以司农仰屋艰难罗掘所得之金币而晏然馈于敌国以易其用无可用之物数年之后又成盗粮往车已折来轸方遒独至语以开民智植人才之道则咸以项无出玩日愒时而曾不肯舍此一二以就此千万也吾又感乎变通科举工艺专利等事不劳国家铢金寸币之费者而亦相率依违坐视吾民失此生死肉骨之机会而不肯一导之也吾它无敢怼焉吾不得不归罪于彼族设计之巧而其言感人之深也诗曰无信之人言人实诳汝

　　变法自上自下议　　　　　
欧甲

孟子曰不仁者可与言哉安其危而利其菑乐其所以亡者悲哉言乎其青史氏易姓之符契欤夫自古无不亡之国故王者必通三统所以博观终始通变宜民而绵国祚也易曰安不忘危存不忘亡是以身安而国家可保也夫以安为安存为存尚虞有前山后之祸火然寝薪病入脑髓危亡见端不待言决而犹晏安嬉笑于笫之间从容燕食于湖山之上何异饮刃以求生沉渊以冀活者哉且鱼烂于内蛮触于外而在上不知约章恫喝面颜伈睍而内臣不知鸿哀横衢狐鸣聒耳而外臣不知衣冠危于累卵种族将为奴隶而士夫不知非直不知也且以为安北狩不闻复之诏则上不耻矣东败不闻臣死其事则臣不耻矣率土不闻尊王之议则士不耻矣且夫法之败于普也法人图其战败屠戮之状与夫死丧流离之形悬之壁上以励仇耻故数年而法复强日人之还辽东也国人愤齿痛心以为天孙降生未有辱立记念会以冀他日报复中国割祖宗之地以与人括万姓之膏以馈敌　园陵震惊海水沸啸腥氛未已各国狡然乃仍循其无知无识之习相庆以幸可无事间有建异议发忠言者则诿之于部议部议诿之于疆吏疆吏诿之于州县州县率以幸可无事诿之于百姓于是无一事能行无一人可用甘心陆沉坐待棘莽呜呼岂天之弃中国哉其不然耶欧甲曰春秋书梁亡者弃民自亡也外人之轻我甚矣纵吾日日讳亡而存不可幸也奚若熟筹得失而上下变计以求存乎夫中国之弊不一端而私伪居其二何谓私曰古之王者以民为国为之置田宅谋畜牧立党庠民有凶荒疾疫则天子食而不能举乐也后之王者以国为产业以民为刍狗于产业无损虽弃千万之民弗恤也是故欢乐具陈观逸游田优游卒岁遑顾黎民上之私也沉沉腼颓患得患失无动为大且以永日内臣之私也岁云莫矣死无几时幡然改变吾将奚依外臣之私也桓桓衿墨守章句致用通经吾辈何恃士之私也曰夏曰华孰恤予家胡天胡帝硕鼠有牙民之私也各便其私遂生诸伪国势攘攘人心皇皇薄言顺之无拂四方伪于上也举口奈何束手一诺莫肯朝夕式臧覆恶伪于内也动言国运亦曰天心视官如市消息阴阳伪于外也疾彝如仇畏彝如虎不识不知行同狂瞀不丽于群不习于仁哿矣富人各顾其身伪于士与民也呜呼以此二端施于大一统之朝尚且不可四国环伺日不暇给者乎不观夫波兰之亡乎天潢沦于沟壑宫阃陷为泥涂爵绅权贵流死荒山荆棘中白骨枕籍妻子为奴义民屡举勤王之师卒为俄歼捕而窜之于西伯利高加索全波之人破家散业孤儿啼于道路老者僵于轮蹄槛若牛马屠若鸡犬西一千八百六十五年使波人不得操土音其所以愚波者至矣而波遂亡夫波兰非小弱也约翰之雄烈未泯也户口殷阗土地广衍几与俄亚非若缅甸越南之藩于人也所由至此则内政不修私伪相尚甘为人役以自速其亡也考俄与波邻忌其强约普分之西一千七百六十四年俄人乘乱率大军波兰王以列孛宁为使臣监其国政迫波王与内奸西直的多权又申其国宪波兰之人结为至交顷国以听而不之悟也一千七百七十二年波兰内乱俄普奥联兵入都城俄臣恣虐波人波人怨援普拒俄而普怨波素与俄合波人哥修士孤军虽屡战克捷欧洲诸国畏俄无敢赴援者西一千七百九十五年俄普奥竟分波兰地至今百余年耳当其寄生刀俎宛转悲啼君臣同尽贵贱歼旃何其痛哉藉非上下乖离不相爱护召虎狼使吞噬授盗贼以兵刃岂至是哉而今之谋国者不自振拔约为与国彼固利吾土地之大且畏我之将自强也旦夕间将有区畛剖匏之事焉自入陷阱直波兰之续耳夫黄白歧视黄人不同兴则谁援手矣华彝嫌名华人不自救则为胥溺矣上自诿则国统亡下自诿则种类灭故今日言变法人人皆有其责人人当任其事然变之之道有二一曰变之自上一曰变之自下

变之自上者何俄日是也俄土跨欧亚二洲民族各为风气道路灌莽农工惰窳商业武备无可言者彼得即位览欧西制作自耻不如环顾臣僚懵昧无识乃涤童昏之气退庸懦之臣迁新都改军制遣门阀子弟于各国传习诸术择国中少年游意大利荷兰日耳曼学造船航海自变姓名游欧洲各制造厂与工人合作讲地理法律政治诸学归乃兴工务耕种立黉舍令民通各国语言文字修水陆道路以通行旅参西律以成新律设矿局以开利源立医院以疗民疾凡百新政俄皇皆躬自亲之其遗命曰我子孙宜为欧亚二洲之主历世传授遂乃灭波兰削土耳其创瑞典割波斯迩俄之国蚕食殆尽铁路通吾东三省且已俯瞰　神京矣初俄之变政也贵绅梗于内瑞波构于外而彼得独用走卒绵西果夫为相尽黜旧党君臣一心雄略远震通波罗的海黑海以及太平洋寰球之内称强国者必曰英俄彼得为之也至如日本之开诸港也锁国之党倡攘彝之议以忤幕府排之者目为奸党犯之者即罹手刃杀大僚攻使馆烧外舰刺洋官内讧绵挛外伺蓼扰睦仁乃与公卿誓曰万机决于公论上下一心文武一途使庶民各遂其志一洗旧习一从公道求智识于海内于是百官大励廉节毋营私利置集议院撤诸关废虐刑废藩为县领以亲王遣使欧美博问兴国之策定学制分学区开地方官议会设女子师范学校国势勃兴士气昌大三十年中夺我琉球割我台湾竞商务于欧美大洲通电线于太平洋以扼全球之吭骎骎争霸天下焉日本乃在海中三岛耳语其土地不如吾中州之灵淑也语其人士不及四万万之繁众也语其物产不如二十四万种之多也幕府专横不如吾君权之独尊浮浪慓戾不如吾士类之谨饬也然而强弱异势功业相反焉天道喜强而恶弱观日本之已事以中国而振奋有为也乎夫邻我者莫如俄日迫我者莫如俄日宜取法者亦莫如俄日不取法于俄日必见歼于俄日不宁惟是弃果于涂遗金于市虽騃童乞人皆得取而有之不必强有力也中国图治久矣卧薪尝胆布于　纶音创巨痛深暐哉　天语而左右贵近炀蔽汶闇无能周知外事翊赞　圣聪畿内外吏又复忘君父之大无能愤扬国耻力任新政是以高拱深宫独立无助是皆有官守者之过也曹翙不忘汶阳范蠡不忘会稽卒能沼吴返地克齐大计伊藤井上之徒首倡革政日人哗然卒用大治诚使吾之在位者勿为身家之谋共怀普宋之辱其年届悬车则自行告退毋妨贤路其识仍故辙则急自袚濯无误朝廷大辟公府以延天下之士广集众议以上天子之听流涕痛哭不计利害　圣聪既达四门斯辟降至尊以交国人振长策而御宇内本先圣经世之义采泰西殖民之规阳开阴阖干端坤倪良法美意耳目焕然遣使臣与列邦公会立二十年太平之约选学士与列邦教会明春秋太平之制易曰首出庶物万国咸宁诗曰周虽旧邦其命维新其是之谓乎此变之自上之策也

变之自下者何泰西诸国是也当美法之民之大变也全球震荡民智豁闭欧洲诸国人人知有自主之权人人知有当为之事而哗然而起英民尤甚故学校之盛以英为最其幼学堂也一万二千七百十三所自五岁至十三岁皆入塾读书百人中识字者七十余人虽英廷助以国帑而经费则民自捐给也其于农也立农学会刊农学报制农学新具创农学新法每年所产值一千兆两虽英廷助以国帑而化学格致则民自为考究也纺织之厂七千二百九十四所出口之数价值四垓八京磅虽英廷助以国帑而火轮自来机器则出于民之心思材力也自余若铁路若轮舟若电线若枪炮煤铁乳油羊毛毡绒等类莫不创合公司招集巨股讲求新法售于外地他若义堂善局善会皆由英之人士倡之以保贫穷以救疾苦国无无告之民人有仰给之乐迨其后民气日昌民权日重且以十三万金之商会而墟印度以二十五万金之教会而踞太平洋诸岛地占全球之一商务为五洲之冠夫英伦三岛纵竭其全力岂能遽致富强哉厚其力雄其财广其智故能如是也而国家亦安坐而受其福矣书曰民为邦本本固邦宁此之谓也且夫泰西之强也民强之也中国之弱也民不弱之也是故学校盛则民智慧善堂盛则民仁善农织盛则民富饶工商盛则民阗溢之数者民之有也民之事也民而甘为愚犷凋瘵则可不事其事矣如其不然未有舍己而从人者也五官必自用衣服必自被饮食必自进其待于人者非废疾之人必寄生之君其下焉则狗马鸡豚哉然而一木不足以成栋宇独流不足以成江海孤峰不足以成邱壑匹夫之勇不足以御三军横潦之水不足以敌广泽孤根之智不足以戡万灵以之为士则纬繣以之为农则荒芜以之为商则靃靡以之为工则沾懘何也未能群也虎豹虽猛不敢入九衢群与否也今之中国人众矣土广矣然而无士也无农也无工也无商也非无士也士而不群故无学会以通声气无图籍以扩见闻无教会以御外侮无游历以广尊亲外士荧荧吾士尘尘与无士同也非无农也农而不群故无农会以相比较无农报以稽土物无新机以利刈播无化学以速滋生外农勤勤吾农盹盹与无农同也非无工也工而不群故无工局以讲制造无工器以辟心思便日用则无妙制御漏卮则无巧式外工裳裳吾工芒芒与无工同也非无商也商而不故无商会以厚财力无商学以规巨利资小而取微势分而志轧外商伙够吾商焦囚与无商同也夫以中国之大成为无人之境等于灭亡之野岂不痛哉其坐以待毙欤抑思有以振之而未得其道欤思有以振之则宜合群思合群则宜开会学会者士之群也农会者农之群也工会者工之群也商会者商之群也然而世变日迫曾无几时卒未闻有踔堪奋发云兴雾涌宣布新化者岂不意望于上人哉夫人各有能有不能且商务之局铁路之兴既已奉　明诏天语煌煌自当谨率不必因人成事也即斯人而果如所望也不过佽助我耳诱劝我耳其章程条理阐发奥蕴化质纤微考察猥琐试汽验力蹈隙操赢经纬委曲条画密致不能代我而任之也不能我代复何望哉盍亦自谋之为愈矣自谋如何一日开学会各直省设大学会各府县设中学会各乡闾设小学会其学会之旨以明孔教捄中国为宗祖以通时务求寔用为条理其会之目专门经学备讲图书通其政治佑我文明议论有关时事者刊之新报著作有益人心者付之副墨其会之人能文学者令传教于四方能言语者充讲生于异域能艺术者制利用于民生学会已盛智士愤励风气日开人心苏醒延未坠之道续将绝之庶有瘳乎及今不图则祸患接轸虽欲讲学亦无日矣

台湾某之言曰台未亡时士溺举业无知识有倡学会为自强计者士皆哗讪之及台约已成乃亟思台力以自守而忽间日人地矣今所谓士者科举路绝惟有困苦乞为奴而已呜呼台事如此学会之宜兴何如矣夫中国之衰士气之卑湿迟重基之老杨其心训诂其学帖括其业八星勿识五洲勿知语以大道咋舌瞠目非荡涤其污泽则沦溺及之矣此士之宜变也二曰开农会各直省设大农会各州县设中农会各乡闾设小农会其会之旨则以请化学师为第一义以辨土宜为第二义以购嘉种为第三义以购新器为第四义修水利为第五义精粪壅为第六义田亩之外如畜牧林渔莫不有利务农三年息可数倍然今之为农者皆听于愚夫愚妇为之耳问以土化而不知语以水利而不识讲新法则概乎未有闻讲新器则瞠乎其未见不宁惟是吾物产不丰不敷自给家置户用莫非彼物洋米洋面充斥于民间岁耗以千万计富者馈焉贫者助焉富贫交困民不堪命矣中国为全球沃壤地处温带西方之人曰中国若以化学浇壅一县一年可增一百五十万两一省一年可增三万八千四百万两十八行省一年可增六十九万一千二百万两苟农会林立种植得宜家安耕获垦荒辟地人众滋多富甲全球矣夫子舆保民屡言桑畜商君强秦首重农战今列国并立尤以农务为强弱故俄产值二千二百兆两法产值一千余兆两德产值一千七百兆两美产值三千一百兆两其富为五洲冠中国万里膏腴废为灌莽吾民独不自为计乎此农之宜变也三曰开工会各直省设大工会各府县设中工会各乡闾设小工会辟工蓺院以娴技巧赛会以浚心思广见闻以趋时尚集巨资以速销行中人用力之勤奉身之俭取价之廉用心之巧以兴工蓺可以横绝四海西人啧啧称道者也考工一记详察阴阳天地搜罗羽臝脂膏民器所重比于王公后儒无学工务失统任外物之畅销无精思以制造商局铁路哆然继作然不眩精华则嗜好莫投不立学堂则工程不习苟民自立会厚集工资自为保护自精格致自妙制造行见夺回利权如操左券英日购棉于吾国而复运以入所获尚为倍蓰吾民据沃衍之产无转饷之劳精造出口握利无算虽外国多用机器成功较捷然以吾工人之众工价之廉作工之久寔足相抵能若自创机巧直可衣被全球矣英人学织绸于意法学织呢于和兰学织葛于比利时学制船于丹墨华忒克楞吞创汽力新机遂乃工艺无伦船艘旁午而光化声电热重等学皆推小致大以裨国家岂白人之灵异哉讲之求之合众力以为力合众智以为智也此工之宜变也其四曰开商会各直省设大商会各州县设中商会各乡闾设小商会计然之言曰务完物无息币贵出如粪土贱取如珠玉美哉商学乎商者贸迁有无非居积以待售者也故曹邴行贾郡国师史转毂以百数商者货无常主必用奇胜者也故郅氏鼎食以酒削浊氏连骑以胃脯商者与时俯仰智以治产者也贪贾三之廉贾五之故同业而相倾者必败合力而善谋者必饶中国之商非无魁桀失此三者坐致无措西人商书译者甚少商术精微末由步武然观其微物适用即为辐而集公司经商数年即与万户侯等力能为继业益扩充获利甚普人自乐附中国北方如牛羊驼麝南方如棉蔗桑樟物虽纤薄为用甚多诚能踊跃集资建成大本制作适宜生财必厚其它如丝茶织纺成效久彰散商内溃遂至亏闭心力不齐乃至于此往者英购印棉以作布近者日用桑皮以制棉公司雾涌顷刻集事而吾厘务关厂需索无已虽有美制亦苦滞销水运陆行亦难迅速子长氏之传货殖曰利者人所弗能而能而吾商弃其不涸之源不竭之府而自即于穷绌果何为哉此商之宜变也此变之自下之策也

难者曰上变法矣官书之局开矣铁路银行邮政并举矣下变法矣报馆开矣学会起矣农务商务方萌芽而未有已也子何强聒为曰子言是也试问上之变法有如俄日君臣一心以图新政者乎无有也下之变法其它吾不知试问举国学校有如诸国一县之多者乎无有也国家受外侮久矣蹙蹙惴惴而气日下稍一举动即恐人指摘于是有识者睊睊焉以望下谓下为之固甚善也而下亦漫不之省曰无权无勇职为乱阶矣复睊睊焉以待上于是上下失望外人睨吾权无所乃日欲代吾权欲灭吾权曰中国之不自政治也我政治之也其下之不自教化之保养之也我教化之保养之也呜呼吾中国果求外人为谋耶吾闻古之有天下者曰保民而王民事不可缓言保民以保国也麋烂其民而不顾必无失吾般乐怠敖之素是自求祸也又曰务民之义曰天下有道则庶人不议言国势危蹙民宜发愤昌言合群迸力自务其义以捄君父也夫上能变则宜待之上上不能变则下宜自为之非背上也崦嵫已迫雨雪其旁毋宁自变焉以塞狡谋而杜众口或有补于上乎瑞士一小国耳处群虎之中而莫敢搏噬者以民气固结莫可瑕疵也然则萃中国之士农工商各群于会各联其气各精其业各奋其心各充其智各竭其力谓他日震烁地球可也不自为政而百姓亦复不率劳焉夫复何望哉或曰子言悲而恫为下也多而为上也寡夫雷动风举上之变顾不易耶曰惟易也当路者之事也不必言不待言吾民也故言吾悲恫言

　　中国除害议
今中国有目有心之士莫不言自强言自强之道莫不言变法维新虽然越道光二十年至光绪二十年上自庙谟下迄舆议侈口张目著书陈论者六十年矣而法终不变或少变而不效何哉徒侈陈夫变法之利而忘其腹心膏盲之害向跛者而震以山海万里之观向聋者而耀以钧天霓裳之舞游观乐舞非不美也未去其跛聋之患而骤进以观听之乐彼终无所受也岂终不受而已患喉结者哽塞而不能吞患肠溃者内烂而不可救而医者乃左操酒酪右陈粉饼以饮食之岂有当乎□□□□□谓三水徐勤曰子盍思为中国兴利矣徐勤睊睊忧之曰吾不敢遽为中国言兴利也是病瘥之补剂也吾惟忧中国之害欲与天下共扫除洗荡拔之为攻坚之泻剂乎或庶几其有瘳也为中国除害议其中国兴利议后焉

凡今中国之大害无学为害无教为害忘国为害忘君为害蔽塞为害古老为害愚瞽为害束缚为害虚憍为害狭小为害倾诈为害险薄为害流荡为害

何以谓无学之害也凡泰西之所以富强横绝地球者不在其械军兵而在其学校也凡仆缘大地之上号称文教之国圆颅方趾牡牝之民莫不有学自负床之孙襁褓之子为之日用图器以教之若船舟铁路电线筑堤连屋修路造桥之工皆为小样可分可合者以习其事方其乳臭未去髫龀未除而制造之精奇手足之灵便已压倒其长老矣及其童岁则亦无男女牡牝而入于幼学而教之数与方名地图天球音乐图画历史礼教其不就学者罚其父母故举国无不识字之人非惟识字而巳举国无不粗通天文诸星地球万国物产图算历史之人夫而后举其才秀以升之郡学大学其不能升者退而为农为工为商为兵亦皆学有本原而足以考植物之学制造之书万货之源武备之事乃至聋哑废疾皆有新法以教之而后国家欲有所措施指挥乃能应其意而趋其功以集其事若夫其课程之精密层级之次第师范之专门无小无大莫不有学下至裁缝土木油绘雕镌之术皆简册繁巨师传深美而其大学之言算数医律各国方言以及格致之化光电重声光理伦心灵魂魄天地之学大陈图器广集方闻以观摩之其能箸新书创新学者又有清秩高第以奖引之其耆旧通人巨学又各因其所专习之学为学会以考求焉英美之国一岁所出新书皆二万种视彼罗马意大利四千年之所述作中国四库古今之所箸录方之褊矣彼为学之人以王子之贵而学兵也则充水手士伍以女子之贱而学律也则为法官学师夫以其才秀之多通博之众专门之精阅习之练而后因其专业而授以职事录其通才而举以议官其层累密而多条理而切故其有内政外交大工大役辟地殖土制造通商凡有举措指挥变革兴作皆足以为木亡为桷皆足以应国家之用其有艰巨奇险则又穿天凿地推陈出新惊犹鬼神故英荷之国以区区之地一旅之师驾扁舟跨重海越数万里而抚全地临中国职有由也夫吾中国所以虚憍自恃者非自尊其土地之博人民之庶也自谓为教化至美文章礼乐至盛之名国也然撢考四万万人之为学而被教化识文字者妇女不得入学以无才为福也习以不教不识文字稍弄笔墨涂丹黄填韵语则号为闺秀矣此不得为学既无女学则四万万之民去其半矣深山邃谷苗猺杂俗男女同浴旷野百里邈无蒙学乃若滇黔之交邕广之边（牙）禾面鸟言民不识字待命于巫立邑设学士少于额有考生八人而学额十三者昔人所诮且夫二字大有作开讲意者使者按临不能不录取矣推之陇蜀之边新疆蒙古之俗益过之其它奴隶蛋户乐籍不得考试仕宦者咸自安其分世其愚不敢读书以求知识若其耕农之贫工作之贱乡无义学阀非世习室无诗书家乏衣食于此而欲得读书识字望若云天二万万人中若此者殆十而九然则尽中国之读书者殆不过二千万人耳

以是民数之众而读书者之少乃仅当泰西之小国使其教之有道学之有法已不足当英法德美诸大国及考其所以教之之术童齿未毁而授以平治天下无声无臭之书之无粗识或授以吊由灵诘屈聱牙之奥甚至以孔子之圣五十而后学以孟子之贤终身不敢道之易而乳臭之子昼夜诵之义理非不正也而其必格不能入可断断也然使说经铿铿诂训有根善诱循循能索解人犹之可也乃教者之法但责诵读不求义解以骑梁打细腰鼓之性当舞象舞勺之时人非泥塑强为天囚地非刑司但闻敲朴歌舞俱无则体不健脑髓扑坏则性不灵不健则体弱而不能任事不灵则心钝而不能新思害莫大于破坏童稚之姿及其壮也血气方刚然心力已弱而不能穷智极思以心矣童学无法虽有聪敏之才亦不过效声律帖括之业若夫度数地图之事虽极浅近者未尝稍问津焉然以帖括之故得掇高科而跻权要则有以词馆之英而问四川之近海与不近海日本之在东在西者有以外部之要而言澳门在星架坡之外者若亲藩极贵问安南在何处与广西近否则固然矣是以割混同江精奇里江乌苏里江六千里之地与俄可谓从古割地未有之事而中朝若不知之其它割黑顶子帕米尔于俄分缅甸土司于法刳野人山于英皆茫然于其名于抚有其地哉此与市井之愚自刳肠屠腹也奚以异而追原祸始则由于童学无法为之向者在酒坐满坐皆通人学士或有问一里之长果几许无能答者通学能读万卷而昧于一里之长由童时无度数之学故也尝见有乡里子弟读书十年诵群经书法六朝笔画遒劲而不能作一书札者终而学贾呜呼若斯之类殆天下岂不痛哉二千万人之中识字而不知其义者又十去其九所余二百万人者则士乎士乎将为操觚文襕衿入试之侁侁冑子矣以其搜检也则熟读四书朱注而后许诵五经之文以多剿袭也则日从事于割截枯窘缩之题以求应有司之意夫自元延佑以朱注四书立学官而以试士自明洪武以八股为体制而以取人岂不以四书为孔子义理之宗门朱子为近古儒先之粹博以此取士趋向必端哉然义理成为格套流于戏曲文体务于防弊流为割裂于是上之试士者敢于侮圣言而不顾下之媚上者敢于为杂耍而无惭久习成风视为应然而中国二百万之生童呕心呖血以求工此割截之文穷老尽气垂于白首苟不青其衿者尚未许以谈孔子之道四书之义朱子之学者也言孔子之道其隘少如此何以寄托其道哉昔王荆公创变经义之法曰本图变学究为进士岂料变进士为学究若由今之法推之本倡孔子义理之学以正士趋岂料倡侮圣游戏轻薄之风以坏士习矣且夫天下之才莫不始于童生而天下之学文莫不先为割截以慢侮轻佻无理之题取慢侮轻佻之文彼有司为国育才为国进贤为士正俗乃忽而出此乎既以纤小裹二万万妇女之足又以此纤小裹二百万士人之心裹足不能行则弱裹心无所知识则愚既弱且愚欲不为臣妾得乎是有司之罪也且学额甚隘考生甚多试岁有割截之文法甚繁一日不为手生棘荆于是终身业是而无暇稍窥文史焉有民贼陕人路德也者又密为三尺法以律之谬种流传高天广地世界无限为此文囚以囚我二百万之士以囚我世世二百万之士梏其心闭其目务使二百万人世世无知识而有司从之所谓殃民之贼不容于尧舜之世者也夫童生者秀才之父举人之祖进士之曾祖而公卿之高祖也种既坏矣将奈之何夫泰西之教士多方欲其民之智吾中国之教士多方乃欲其民之愚至民愚已极国无与立虽欲有民有士安可得哉

　　因时变法论
天下之事莫不有其势焉其机焉势者迫之以不得不然舍是而不可机者先一时而不能后一时而不得际其时而不以失者也是以古之圣王默以审天下之势而静以待天下之机其势之已至机之可乘则疾趋而迅赴之如阴阳之不可测四时之不可知然而不至于犯天下之难动天下之疑者则以导其势迎其机顺而致之非逆而强之也是以圣王之举事也恒不劳而成不难而获昔者夏尚质至数百年而敝殷尚忠至数百年而敝周尚文至数百年而亦敝然则圣王立法无历久而不变者譬如阴阳有昼有夜譬如四时有冬有夏冬则裘而夏则葛夜则寐而昼则兴有人焉服裘而之夏衣葛而之冬则必不足以适体矣当昼而不兴历夜而不寐则必不足以养身矣昼夜冬夏者天为之而裘焉葛焉兴焉寐焉则人之因其时而制其宜者也今者与五大洲往来环地球者若英若德若法若俄若美者皆振振焉务有以自强而我之官制未之更科举未之改兵法未之变律例未之易沿明之旧无其利而受其害明之制至明而已敝矣更历数百年至于今日遂至臃盭一无可为至于此极闲者粤匪之乱知额兵之不足恃而用勇是兵之制固已变矣然而事平之后兵未尽汰勇未尽练以至兵无可用勇亦无可用是不变兵法之害也以至官之冗者日益冗科举之坏者日益坏律例之繁者日益繁天下人人知如此之不可以长治久安而因循粉饰苟安旦夕此何异坐薪积之上火未及然因谓之妥必有一旦猝发无所措其手足以至不可收拾者矣而设也有转危为安措欹为正之一日必曰时哉时哉不可失则莫如我今日是矣夫高丽之事不可谓非天之警　中朝也闲尝私居发愤以为割地不足痛赔不足惜求和不足耻昔者太王句践有行之者矣独此泄泄沓沓昏瞶如故幪蔽如故夤缘无廉如故窳无振作如故则我长为五大洲所弱而其患至于不堪问夫衣冠敝必取而改为之琴瑟不调必取而更张之乎天下之大而可漏而莫之补拨而莫之起乎今下一令改一法取昔日之敝痛扫而廓清之示与天下更始则百官不之阻万姓不之疑何则痛本忘于目前震悚之心愧奋之念有以启昔日冘痼之疾而睡者使之醒蒙者使之明所谓势之已至机之可乘王者顺人心而为治因败而为功转祸而为福下令如流水之源者今日是也

　　备夷策　　　　　
欧阳柄荣

自海禁宏开而夷舶辐寔古今一大变局魏源筹海三策四论止是道光间情事左侯相序谓其所设方略非尽可行而大端不能加洵笃论也今视咸同间又变视光绪初亦稍变矣爰就管见聊摅末议魏志已及不详述焉昔之备夷专在海口内河今则兼在边境藩英人烟台议约阑入准其藏探路一条非仅注意藏地欲开道滇蜀为陆路通商快捷方式法之取越犹英志也乃英则番民亦能阻止法则兵力亦难捍御虽其骄横过英亦由中枢大臣为积威之所劫耳今法声言欲据福州即英人道光末年声言直捣阿瓦故智倘亦如缅被其恫喝非特难望普鲁社亦且有愧马达加斯加矣窃计法兵舰不过廿余艘法兵士不满五千人就令寔欲一战无论不胜普与英俄必乘其弊即使幸胜洋人既守局外汉奸亦绝勾通彼之军火炭米淡水马匹亦难接济我果奋然一战无论主客劳逸众寡顺逆大相悬绝可卜必胜即或不胜法之疆不过佛狸今之政岂亚元嘉彼徒得一臧质尚不使敌马饮江此有檀道济数人何至牵动全局且法之不难敌亦明矣刘团义旅数千卒能覆军戮将今之率土同愤十倍刘团法之出于声与形而不出于寔正畏此也英俄各国胥视此为进退苟又不战而和三年内外英必过独吉岭俄必过兴安岭高暹缅藏诸藩必难全矣中枢不允赔费计诚是也而终不肯战者非以战之难保必胜乎不知事无全利亦无全害李密惟违柴孝和而驻东都故易胜为败庄宗惟听郭崇韬而袭汴京故转亡为存自古英雄举事以多顾虑而至败亡不可胜数苟非倜傥无前若小太宗未有能行度外之事奏非常之功者也乘机会而息后患惟在断与不断耳备夷近策有八远策有四一曰办团以壮声援踵保甲成局着寔行之虽不能捍外寇寔可以靖内奸至于渔团其益尤大二曰筑坞以护台勿蹈道光间虎门门定海上海山覆辙三曰掘地洞以避开花然则入洞以避止则出洞以御夷虽多且利亦难骤进四曰结刘团以复东北圻越南故所失地刘团能复即以予之并许竭力援应刘团不亡非徒两圻难为法有西贡海防商务必多妨捐虚名而收寔效此类是也以视自为守御难易显然五曰募善泅胆勇以便用奇邓廷积于南澳梁体群于粤东某委员于仁浦其明效也六曰制平原战车以备陆战天津地势平坦陆路尤难堵御夷人行军愤用小舟渡军登岸倘用林则徐剿青海番时所制陆战车教习车战津防尤可无虞七曰习用测量法以期必中勿专用丁监生旧式宜兼仿欧洲人新制八曰讲攻击海船法以期必破邓廷桢林则徐皆着成效今船虽坚于昔苟聘西人谨求未必遂无其法以上八条皆可立办者也

若夫难以立办而究不得不办者又有四焉一曰添设领事以保商民而据冲要也南洋群岛华人有数百万谓宜岛分设领事特遣董臣驻星加坡总理一切事宜星加坡一埠自苏彝士河既开遂为海道咽喉四方电线文报悉萃于此此处声势联络人心固结足以纲纪万国节制两洋二曰练习海军以巡外洋而固内地也兵之为用匏系株守多亦见少变动周流少亦见多我师惟难出洋巡逻故为外夷所轻若练海军数万分布南洋各岛时出大洋惯狎风涛熟习形势俾成海外雄师尤易出奇制胜即寇绕道入犯可使腹背受敌或又分军攻其要害夺其饷需夷能攻我我亦能攻夷较之海疆万里汊港纷歧节节设防备多力分但为人制而不能制人者相去远矣外可震诸夷内可屏障各省星使幼樵一疏当今筹海第一要着也三曰考取洋学以广人材而供驱使也宜于南洋各岛兴立书院训课洋学翻绎汉文考试一准内地生员定制予以顶戴拔其尤者咨送总理衙门以备任用此后办理中外交涉事件情形必能熟习措施必无乖违以及制造管驾诸事取之洋学有余较之特遗幼年子弟分投外洋学习费多人少其效何如四曰整饬边防以联藩而杜狡谋也越缅暹藏世修职贡越既法缅藏亦逼于英暹介缅越之交不便海道稍易自保缅之阿瓦暹之宾角或仿驻藏大臣旧制各设领事一员联络声气坚其内附之忱越南覆辙庶可不继复八关九隘招野人生番再将南甸营都司移驻蛮允设塘汛于野人境疏滩浅于新街江声势既通饷需亦便此固缅之大略也修江孜定日帕克里等处边备廓尔克布鲁克巴二部虽弹丸地尤当抚以恩信无事可资保塞有事可效前驱此固藏之大略也东三省　国家根本伊北路门户蒙古诸部西北屏障欲固伊非仿西人之法兴修铁路添设电线则奏报稽迟转输劳劬何足以长驾远驭欲固东三省非行张洎之策沿边建三大镇各统数万之众鼎峙而守则形势单弱所谓具城自固不能出战者也何足以互相策应若夫昔则恶其强而抑之今则怜其弱而扶之六国于土耳基莫不然也堂堂　中朝顾智反出欧洲下耶蒙古各盟固不可一任羝羊之触也此固东北之大略也

　　答倭问兴亚　　　　　
姚文栋

吾欲亚洲各国之君一年一会于天津吾欲亚洲各国之海陆军大将一年往来数会则情意联络畛域不生矣吾欲亚洲各国之才人学士开一大会共相论难以研求富国强兵之术柔远能迩之方则智识日开人才奋起矣大抵亚洲局势中国为主日本辅之如兄弟如手足一气联络戮力同心则进可以经略欧美退亦屹然自立于不败此为统筹亚洲言之也如第为中国计则地广财丰一面滨海战守皆便原不必有资于日本而为日本计则环海为国如虎在平原无负嵎之势倘或强邻衅开兵船四集如困长围此时若得我之援兵则人心壮而国力不屈矣凡事不极其变则不见其真故吾推极言之也然则亚洲之联络在日本最为切己之要而今之失皆日本任之何也琉球一案不了则我与日本隐嫌未释而朝鲜亦不能无疑于日本安得真和睦乎夫琉球得之犹石田也南疆形势亦不系乎此为此区区而误大计吾未尝不慨谋国者之失其方也

　　强邻环伺谨陈愚计疏　　　　　
薛福成

奏为强邻环伺世变方殷谨陈愚计略备　采择恭折仰祈　圣鉴事窃臣博考舆图遐稽史籍知我　国家幅员之广轶汉迈唐而超越于宋明数倍惟元代极盛之时差足比隆然元之塞外诸部不时自为分裂未若我　圣朝之一统无外控制得宜形势之雄治平之久人民之众洵莫与京矣自泰西诸国航海东来始不过藉互市之名逐什一之利相狎既久寖有违言衅端之起仅在五十余年以前谋臣议论不一忽和忽战累次失利纷纭者逾二十年而元气已大损矣厥后更定约章稍持和局外警之迭起环生者几于无岁无之中外筹议不能不以防海为兢兢地之险者扼之土之荒者辟之军之阙者设之才之乏者练之械之精者购之艺之良者习之既经荩臣硕辅内外合谋苦心经营者亦逾二十年中国声威稍稍异于畴昔然涉海之区回环万数千里布置既已难周犹且艰于物力缺于人才限于时势格于议论措施不过十之二三而狡寇窥逼之大势又不仅在海而在陆矣臣窃按英俄法三国欧罗巴著名强国也其国都皆距中国三四万里彼知西洋大小诸邦竞能自立难逞雄图未肆西封遂劝东略英人初藉公司之力蚕食五印度未几而沃壤数万里尽为所并遂与我之西藏为比邻近且胁服阿富汗克什弥尔巴达克山什克南诸部为英国其大势骎骎北向既越葱岭而与我之回疆相接南并缅甸而云南之迤南迤西悉与毘连矣俄国自兴安岭以外东傅于海包我黑龙江全境暨外盟蒙古乌梁海诸部西轶新疆诸城地势尤为广远自咸丰年间来索旧地而黑龙江以南乌苏里河以东勘界一误蹙地数千里至今西人动辄借口谓为中国不重边地之明证侵夺之谋无时或息俄人又于同治年间乘我内寇不靖稍以兵力吞灭浩罕布鲁特哈萨克布哈尔诸回部自是俄境亦接回疆其地匝我三陲回环殆不下二万余里法人自争得越南旋胁取真腊一国归其保护近又侵割暹罗湄江东岸之地疆圉愈固气势自雄而两广云南边外益以多事由斯以观中国东南两面大海绕之其自东北以讫西南则三强国之境绕之防于海者动虞诸国窥伺防于边者日与三国周旋至于南洋诸岛星罗布昔人所谓海外杂国东南际天地以万数时候风潮朝贡者今已为英与荷兰西班牙三国之外府竟无一岛能自存者此殆宇宙之奇变古今之创局也然犹有可冀者曰彼虽盛于一时终将衰于异日顾臣观西洋大国图治之原颇有条理英俄法皆创国数百年或近千年炎炎之势不始今日今其制胜之术屡变益精舟车则变而火轮矣音信则变而电传矣枪则变而后瞠矣战舰则变而铁甲矣水雷则变而鱼雷矣火药则变而无烟矣窥敌则变而用气球矣照夜则变而用电灯矣端家之学互殚智力往往能制驭水火呼吸风霆新艺迭出殆无穷期其恃强逞威之具既如此然犹有可慰者曰彼既与我和好未必遽蓄狡谋顾国必自强而后和可恃夫制敌而不制于敌者莫如铁路英之铁路一已抵西藏近边之大吉岭一已达云南近边之新街俄之铁路将由塔什干而趋浩罕近复经营西伯利亚铁路东联珲春海参岁法开铁路以通商货已由河内直接谅山而我无一足以应之俄人移我界碑胁我部之事时有所闻迩来粕米尔一役终不脱占地故智英人力争野人山地印度各官志在分据险要侵逼滇疆臣因滇分界知其隐衷法人注意滇南诸土司已见端倪彼既撤我藩篱稍久必窥堂奥其贪得无厌之情又如此事变如此之棘时局如此之艰皆肇端于此数十年内夫自开辟以来神圣之所缔造文物之所弥纶莫如中国一旦欧洲强国四面环逼此巢燧羲轩之所不及料尧舜周孔之所不及防者也今欲以柔道应之则启侮而意有难餍以刚道应之则召衅而力有难支以旧法应之则违时而势有所穷以新法应之则异地而俗有所隔交涉之事日繁一日应付之机日难一日诚不知何所底止矣惟是通变方能持久因时所以制宜伊古盛时或多难以保邦或殷忧而启圣臣愚以为　皇上值古未有之奇局亦宜恢古未有之宏谟夫英国地多而势散俄国土旷而人稀法国政烦而民困彼有所长亦有所短我有所短亦有所长诚能弃所短而集所长而乘所短未得其术则难者益难苟握其要则难者亦易臣请择其约而易行者请为　圣主陈其大略

一曰励人才所谓才者何常时方无事则以黼黻隆平为贵时方多事则以宏济艰难为先夫道德之蕴忠孝之怀诗书之味此其体也而论致用于今日则必求洞达时势之英才研精器数之通才练习水陆之将才联络中外之译才体用兼该上也体少用多次也当风气初开之际必有妙术以鼓舞之则人自濯磨矣迨豪彦竞进之时必择贤能而倚任之则事无丛脞矣才之振奋默运于　九重之精神劝之有具斯培之有本培之有本斯用之不穷至于多设学堂随地教人多选学生出洋肄业亦皆储才之要端也一曰制武备欧州诸邦以战立国者一二千年凡事皆有专门名家故中国练军不能不参仿西法海军取法于英陆军取法于德已稍着成效矣顾北洋而外推行未广尚不足以建威销萌且论今日海军不在骤拓规模而在简核名寔不在遽添船而在增练材艺俟其成效足与西军相颉颃再援昔日化一为三之议扩充分布则海疆自可无虞至各省绿营疲窳特甚前督抚臣曾国藩胡林翼已早言之似宜先就临边之地与英俄法相近者稍稍变绿营为练军因其旧饷给以新式火器而以西法部勒之渐除废弛拘挛之习免为西人所笑侮又查有可屯垦之地不妨酌置练军或仿漠河金矿之例许公司集股开矿练营自护随时操练以备调用似亦两得之道也一曰浚利源泰西诸国竞筹藏富于民之法然后自治自措之裕如即臣所谓养才练兵亦非帑项充盈不可生财大端在振兴商务商务以畅销土货为要诀欲运土货以创筑铁路为始基今者　国家既筹的营造山海关铁路以期渐达于东三省此固护边至计也然地势稍偏土货不旺尚需岁贴养路巨费恐非持久之局今欲使此路广引商货化贫为富似非通内地铁路不为功内铁路地仍宜查照湖广督臣张之洞原议分筹费由汉口开路以抵芦沟桥而达山海关则秦陇楚蜀晋豫之土货日出日多转输益远商利自饶必有自集公司依干路以筑枝路者不必官为筹寖假六通四辟富庶之机蒸蒸日上不仅有事时征兵运饷为便矣臣又尝阅光绪初年各关贸易总册洋货入口与土货出口厥价足相抵近年洋货骤赢土货骤绌中国每岁耗银至三四千万两则以洋布洋纱畅销故也其为物出自机器洁白匀细工省价廉华民皆乐购用而中国之织妇机女束手坐困者奚啻千百万人今上海武昌皆已购机设厂织布纺纱天津亦有纺纱之议诚宜推之各省及各郡县官为设法提倡广招殷商设局分司优免税厘俾资鼓励收回利权莫切于此其它养蚕缫丝之法植茶焙叶之方炼铁开煤之学一一讲求整顿岂非利用厚生之政探本握要之图乎一曰重使职昔汉武帝诏举茂才异等可为将相及使绝国者西洋诸国或以宰相及外部大臣出为全权公使或以资深望重之总督出为全权公使其视使职与将相并重大抵相臣襄内政使臣襄外务外与内相表里也将臣尚武力使臣尚文辩辩与力相补救也有百年边安之计定于三寸舌者富弼之使契丹是也有一介行李之驰贤于十万兵者陆贾之使南粤是也方今英俄德法美数大国各挟胜势以相陵相伺其事体又与古异彼与我立约通商定界动有大利大害倚伏乎其中臣尝谓国势之振兴不尽恃战胜攻取但能于交涉数大端措注合乎机宜恢张自有明效夫总理衙门所恃为耳目为手足为心膂者莫如使臣中国古多卓荦之士然今尚稍艰其选者不讲之于豫也西洋久着强盛之绩然今尚不竭于用者能练之以渐也伏愿树之准绳明示激劝则风声一播足以奔走天下俾人人以经济为先资以远谟为急务上之所重下亦重之下之所重效自随之亦在　圣意之专注而已以上四端类皆劳臣之所经画　圣主之所施行臣不过稍请变而通之扩而大之用力既专收效自倍庶冀纾外患而固邦本大抵英人坚韧俄人倔强法人蛮横而探其狡黠之谋则各造乎其极殊令我有应接不暇之苦然论我固有之权力苟善用之未尝不为彼所深惮诚使经理日宏贤能日奋必善审三国之变而备之可也即徐待三国之衰而制之亦可也倘因循而不早为计则敌已迫矣患已深矣儳焉不可终日矣诗曰心之忧矣疢如疾首微臣奉使四国稍睹外洋情势敢贡其拳拳之愚不胜战栗彷徨之至所有强邻环伺世变方殷谨抒愚计缘由理合恭折密陈伏乞　皇上圣鉴训示谨　奏

　

卷一百二　通论部三
  </div>
  <div class="pagination">
   <a href="皇朝经世文统编_page274.html">
    上一页
   </a>
   <span>
    ...
   </span>
   <a href="皇朝经世文统编_page270.html">
    270
   </a>
   <a href="皇朝经世文统编_page271.html">
    271
   </a>
   <a href="皇朝经世文统编_page272.html">
    272
   </a>
   <a href="皇朝经世文统编_page273.html">
    273
   </a>
   <a href="皇朝经世文统编_page274.html">
    274
   </a>
   <span class="current-page">
    275
   </span>
   <a href="皇朝经世文统编_page276.html">
    276
   </a>
   <a href="皇朝经世文统编_page277.html">
    277
   </a>
   <a href="皇朝经世文统编_page278.html">
    278
   </a>
   <a href="皇朝经世文统编_page279.html">
    279
   </a>
   <a href="皇朝经世文统编_page280.html">
    280
   </a>
   <span>
    ...
   </span>
   <a href="皇朝经世文统编_page276.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
