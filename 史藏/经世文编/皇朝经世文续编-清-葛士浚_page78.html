<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 78 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 78 页/共 103 页
  </h1>
  <div class="content">
   户部尚书翁同龢　工部尚书潘祖荫
本年八月十三日郑州上南厅黄河决口三百余丈全河断流　朝廷旰食　诏辞严切责令河臣督率工员赶集料物设法抢办迅速竣工薄海臣民同深感戴数日以来外间议论或谓乘此可复故道几疑决口不必遽塞臣等愚见以为现在水势断不能入黄河故道也山东之患仍未能弭也颍寿泗淮徐扬一带患且不可测也请为　皇太后　皇上一一陈之伏考黄河自大禹之后行北地者三千六百一十余年其南行者不过五百一十九年是黄河由云梯关入海本不可谓之故道也即使指为故道而现在郑州决口由贾鲁河入淮直注洪泽湖洪泽湖形如侧釜北高南下断不能导之使出清口其去故道尚不止百余里安能挽既倒之狂澜循久淤之旧辙乎故曰现在水势断不能复入黄河故道也或者曰山东数被水害遂以黄河南流为幸不知河性利于北行自金章宗以后河虽分流大德中决蒲口至正中决金堤有明一代决而北者十四次决而南者五次我　朝顺治康熙以来决而北者十之九决而南者十之一况今之淮水全无经行之渠黄水入淮安有归宿之地下流不得宣泄上游必将复决决则仍入山东境内齐鲁之间安能高枕哉故曰山东之患仍未能弭也至于黄水南注害不可更仆数约略言之有二大患有五可虑现在黄水决渠直注洪泽而清河以下淮口久形淤垫吴城十四堡久不通水仅张福口引河阔不过数丈其大溜由旧礼坝俗名三河之处并而东注以宝应高邮邵伯诸湖为陂泽以运河为尾闾里下河一带数百万生灵仅恃东岸一之堤以防护业已岌岌可危今忽加一黄河则运河东堤必不能保大患一洪泽湖淤垫以后涸出数千顷柴滩昔已设立湖滩局按亩升科吴城七堡一带石工又已拆筑清河城垣高家久不可恃黄河势悍入湖以后难保淤滩不立时坍卸昔潘季驯河臣议曰高较宝应高丈八尺较高邮高二丈二尺高宝堤较兴化泰州高丈许或八九尺后来湖垫益高高家且高于宝应高邮诸水数倍挟数倍建瓴之势以灌千里之平原故俗有决高淮扬二府不复见之谣明隆庆四年高溃全淮东注决宝应之八山盐高宝兴泰江东诸县悉为巨浸命潘季驯治之久而后安然彼时尚只一淮水也若黄淮并合不东冲里下河即南灌扬州是江淮河汉并而为一矣东南大局何堪设想大患二里下河州县为产米之区各处起解胥取于宝应江北一带万一被水淹没漕米何从措办可虑一即令漕米如故成因黄水挟河淤垫运河不能浮送或因积水漫溢纤道无存漕艘停滞且山东本系借黄济运黄既远去沂汶微弱水从何出河运必废可虑二两淮盐场胥在范公堤东运一溃范堤亦不能保盐场淹没淮盐　　国课何从征纳可虑三颍寿徐海之地好勇狠夙称难治小民荡析离居无所得食难保不滋生事端可虑四黄汛合淮势不能局于湖瀦必将别开一地自寻入海之路横流猝至朝东暮西江乡居民莫保旦夕之命可虑五此郑州决口所以不得不速筹堵塞者也然上游虽塞而现在已经入湖之水亦须早筹宣泄譬如人身既患臌胀或肚上或肚下必居其一今虽未知水势所向姑为遥度之词假令黄淮合力竟至破高入高宝明湖不能容则运河东西二堤必不能保里下河数百里一片汪洋如入囊中四无出路里下河地势西北俯东南仰导之之术似宜顺其就下之势由兴化以北历朦胧傅家坞等处入旧河身避过云梯关以下淤河横穿而北开浚大设法补救者也
　　会　奏遵旨体察开浚下河情形疏光绪十四年　　
两江总督曾国荃　漕运总督卢士杰
窃臣等钦奉光绪十三年九月初五日　寄谕翁同龢潘祖荫奏黄河南决恳饬速筹堵塞并设法补救一摺览奏均悉此次郑州决口为患甚钜翁同龢等所称黄水南注有二大患五可虑均系切中事理之言所称顺其就下之势由兴化以北历朦胧傅家坞等处入旧黄河身经过云梯关以下淤沙开浚大通四十余里入潮河以达灌河海口等语着曾国荃卢士杰体察情形即行筹议覆奏如别有疏道善策并着多方规画迅即筹办等因钦此仰见　朝廷眷顾东南保全完善之至意恭诵之下钦感莫名伏查江南自咸丰十年裁改河员以后堰盱减水各坝无款可筹均未修复旧札坝俗名三河之处常年宣泄冲决成塘洪湖之水由该处迳入高宝湖每值夏秋盛涨仅恃漕堤为屏障已属岌岌可危今淮黄合而为一并向南越翁同龢潘祖荫所陈二患五虑不啻身历其境将臣等所欲言者代达　宸聪考诸载籍前明潘季驯我　朝靳辅为治河最着之员其治之之法不外顺其性而利导之　寄谕饬筹疏导善策　庙谟深远足示准绳惟水之性无古今之异而河之形有今昔之殊非确加履勘不可当经派委南河候补同知万青选查勘兴化至旧黄河身又派候补知县许佐廷查勘大通口至灌河海口复经奏调江苏臬司张富年赴兴化一带分投确勘查得傅家坞属阜甯县境相距朦胧五十里都系民田庐舍坟墓节节间杂并于河槽自傅家坞入旧黄河过云梯关至大通口测量地势北高一丈五七尺不等揆诸就下之性殊未相宜不敢不恪遵　圣训另于兴化等邑境内另筹疏淤查下河入海河道以新阳射阳两河为最斗龙港次之昔人沿范堤分建十八闸以资分泄法良意美祗以支河阻塞未能通畅现经张富年查明兴化所属之大周闸及丁溪场所属之古河口小海三河均极淤浅一遇水大之年来源多而迅速出路少而行迟农均受其害疏浚以后各该处皆紧对漕堤如果高邮开坝可冀水皆顺轨由新阳等宣畅归海其闸门窄狭过水不畅者另于左右开挖越河俾得滔滔直注现已估工兴办约需钱十余万串此外干支各河尚多俟前工办有端倪再接续择要兴挑以期逐节通畅核与翁同龢潘祖荫之　奏事异功同惟统计高邮三闸口门共宽祗一百九十六丈若全河之水合黄并注溜势湍悍所泄之数不敌所受之数其势不能容纳人所共知虽经臣等于上游张福口等处兴办大工为未放坝以前之绸缪复于下游入海要津分别疏导为已开坝以后之补救而来年大汛淮扬能否弭患实未敢信有把握惟冀郑州早日合龙则里下河百万生灵仰托　圣天子洪福如天免昏垫而登席则大局幸甚臣等幸甚
　　遵　旨迅筹浚河培坝工程疏光绪十三年十一月　　　
张曜
窃臣于光绪十三年九月念八日具奏山东河淤愈高黄流实难容纳拟请乘势规复南河故道以维全局一摺十月十一日奉到　朱批另有旨钦此同日承准军机大臣知会已奉　谕旨令李鸿藻等筹议矣又于十月二十一日承准军机大臣字寄奉　上谕太常寺卿徐致祥奏山东下游河身请饬赶紧疏浚一摺前因郑州决口迭经谕令张曜将东省疏浚事宜及时赶办兹据徐致祥奏称郑工竣事全河仍必北驶东省应办各工刻不容缓自系为先事豫防起见着张曜凛遵迭次谕旨迅速筹办不得以该省暂免河患意存观望致误事机等因钦此钦遵各在案臣维郑州决口黄河断流以来东省河身逐段停淤当派总办司道暨在工各员弁分段查勘淤垫情形并分派营勇疏导清水以期刷涤淤沙原为思患豫防之计曾经具摺奏明臣所以请规复南河故道者亦以事机所在不敢不从长筹计今南行北行尚待筹议郑州决口克期进占而南河修堤挑河各工尚未定议兴办郑州口门堵合之后黄流下注水无所归诚如　圣谕将来故道如不能复自必仍由山东经行臣惟有檩遵迭次　谕旨迅速筹办以期稍纾　宸伏查山东黄河未经断流以前已形壅遏黄流时虞漫溢既经断流以后河身逐段停淤河势湾曲之处积淤尤高将来黄水复归漫滩而行奔腾冲突处处可虞其患更甚欲去河身之壅遏自当致力于挑挖现据在工各员弁将勘量上下游河身淤垫丈尺逐段开报有积高四五尺者有积高八九尺者统计曹州贾庄以至利津海口长河千里若一律挑复旧日河槽不惟需费过钜即人夫过多一时亦难雇募今拟仿前人挑河成法于河身淤垫之处逐段抽沟其尚存水槽者于水槽之旁相距五丈抽沟两道作川字河形凡槽已淤或坐湾之处水槽凡在边旁者俱于河身取直抽沟三道每道面宽五丈底宽三丈深或一丈或六七尺以停淤之多寡定挑挖之浅深将来黄水复归以期逐渐冲刷即此撙节估办所费亦属不赀估计挑河土方经费约需实银八十九万余两东境上游北岸旧有金堤一道实为直隶地方之屏蔽今年秋汛盛涨黄流泛滥溜逼金堤多方抢护几至漫溢适郑州决口水势陡落始保无虞是将来黄水复归金堤不可不加培高厚计东境金堤长一百十四里拟加帮底宽八丈顶宽二丈加高六尺其堤尾至运河应接筑十八里拟底宽八丈顶宽二丈高一丈二尺并拟接筑横堤一道拦水归河计长五十里底宽八丈顶宽二丈高一丈二尺估计金堤横堤土方经费约需实银二十一万余两东省下游大提北岸自东阿县境起至齐河县境止又自利津县境大马家庄起至尾止南岸自长清县韩家林起至利津县梅庄止共计六百余里上年曾经奏明分年增培今拟仍照本年修培丈尺方价赶为修培估计下游堤工土方经费约需实银四十二万余两河身既高民更形卑矮自应加高帮宽将来黄水复归始足抵御亦拟照本年修培丈尺方价择要修培估计工土方津贴约需实银三十五万余两以上各工择其紧要必不可缓者核实估计其各工险要埽段风干日燥多有蛰塌将来黄水复归或应补办或应拆厢或应加厢均须完整庶可保护无虑所需工料价值尚难豫为估计以上筹办工程约估经费除成平外共需实银一百八十七万余两惟有仰恳　天恩饬部核拨以应急需臣当督率总办司道暨在工各员弁一面动工一面将土方丈尺缮具清单续行奏报尚有稍可从缓各工容臣详细酌度陆续奏明举办
　　遵　旨妥筹应挑洪湖引河地势情形疏　　　
两江总督曾国荃　漕运总督卢士杰
窃臣等钦奉光绪十三年九月十七日　寄谕本日据侍郎徐郙奏通筹黄河全局一摺等因钦此臣等查该侍郎原摺内称淮扬实无位置黄河之处先宜筹宣泄之方再力求堵合之法洵属确中肯綮臣等一闻郑州决口之信深知淮黄合溜南趋漕堤吃紧为里下河田庐民命所关即经奏请兴挑成子碎石两河实系急务如何能择之势嗣经委员履勘成子河在洪湖上游与旧黄河不相连贯非生开新河不能引水入黄河该侍郎原摺是以有刷开旧堤之说测量该处地势高仰路远费繁诚不易辟即辟之窃恐未必有效未敢虚掷巨款已饬停止至原奏请挑天然引河张福口引河与碎石河毗连本系由淮入黄之咽喉昔人建导淮之议皆从各引河入手祗以张福口河底淤垫太高挑不得法非徒无益且恐沂泗之水倒灌而入又顺清河为清江三闸来源曩时筑坝堵闭以咨保自黄河北徙此坝久废今既引淮入黄仍须将顺清河坝筑堵如式庶三闸可保无虞而趺塘甚深水溜甚急亦有不易施工之虑经臣等饬派熟悉河工道员黄祖络徐文达会同署淮扬海道刘钟灵详加审度河底虽北高南低加工深挑尚可配平顺清河虽水深溜急多备料土亦可设法堵筑又经臣士杰另勘得陈家集头地方可开引河上接张福口下达吴城七堡与碎石河功用相同而施工较易遂反复函商决计兴挑已于十月二十一日开工自张福口内河起至顺清河止分为三十八段拣派员弁按段承挑向来挑河开深不过数尺挑至一丈内外工费已形烦重此次须开深至一丈四五尺及二丈有奇不等实为从来所未有连分挑杨庄以下至云梯关一带旧黄河工费核实估计约共需银四五十万两明知筹款维艰然关系生灵财赋不得不以全力赴之以冀上游多泄一分之水即下河少受一分之灾至高邮五坝已损者二可开者三湖水滔滔下注截至十月三十日止按高邮汛志桩已存水一丈二尺二寸较之本年伏秋盛涨时已多二寸据堤工局司道禀请酌量启坝臣等查冬令西北风猛堤工吃重保堤即所以卫民且下河方在水涸之时车逻坝泄水较缓开放无碍臣士杰虽奏明以志桩一丈四尺为准然事机紧迫未敢拘泥已批令先启车逻坝余仍察看水势得守且守本年运河通江各坝重门洞开以便宣畅入江其工段中段旧黄河等处可以就近酌调营勇协助者亦间调哨勇帮同挑浚酌给津贴赏号以补民夫之不足以上办法核与该侍郎所奏江南数条均属不谋而合惟河工积习弊窦滋深大须一律扫除庶几工归实济臣等惟有严督承办各员按照估定土方如式兴挑克期蒇事工无草率偷减费则涓滴归公以仰副　圣天子慎重要工之至意谨绘图贴说恭呈　御览
　　议购外洋铁路土车等片　　　　　　　　　　　　　　　　　　　　　
河道总督倪文蔚
再此次郑州大工时日迫促工程浩大臣自去年节次钦奉　谕旨会筹堵合即深思所以速运料而便施工者近坝沙澥取土窵远一难也日计不足必兼夜工灯烛之光不能及远二难也水集下游州县料由周家口水路运工以辅陆运之不及逆流上驶牵挽无路三难也于是议购西洋铁路土车以速运土议购电灯以便夜工议试用小轮船溯江入淮拖带料船以速运料当经先后电商北洋大臣李鸿章饬由江海关道龚照瑗等定购小铁路五里连运土铁车一百辆电灯一架浅水小轮船二只现在铁路电灯均已运至西坝安设运土迅速较土夫推送难易不啻倍蓰电灯照耀不殊白日可以画夜趱工惟淮泗等河经黄流奔注溜势无定深浅不常试行小轮时虑阻搁现令多集民船辘轳转运所有定购浅水小轮船二只拟仍交龚照瑗代为变价除饬郑工总局将各项价值运费分别查明开报再行咨部备核外谨会同督办郑工礼部尚书臣李鸿藻署河东河道总督臣李鹤年附片奏陈
　　治河议上　
童宝善
黄河决郑州灌尉氏中牟鄢陵商水项城各州县一由沙河经颍州一由汝河经怀远滔滔南下夺涡入淮将以洪湖为壑此咸丰五年铜瓦厢决口以来又一大变局也议者必有勿治其决挽复南流之计又必有南北分流用决口为支河之计是二说者在明代皆有之洪武二十四年河决原武东南至寿州入淮永乐九年河北入鱼台复南决由涡河经怀远入淮时两河合流经凤泗以出清口正统十三年河北冲张秋景泰中徐有贞塞之复由涡河入淮河臣杨一魁之言曰全河初出亳寿之郊以不治治之故岁无治河之费五十年来全河尽出徐邳夺泗入淮而当事者方认客作主曰筑垣而窘之以致河流日壅淮不敌黄退而内瀦遂贻盱泗之患御史涂升亦言荥郑之东五河之西饮马白露等河皆黄河由涡入淮之故道其后南流日久或河口以淤高不泄或河身狭隘难容水势无所归遂泛滥北决然则今之决口在明宏治以前乃黄河之正流也及宏治间河又北决白昂刘大夏塞之复南流一由中牟至颍寿一由亳州至涡河入淮一由宿迁小河口会泗全河大势虽在兰仪考城流迳徐州宿迁入运会淮东注于海而今之决口犹为黄河之支流也由正河之说因其决而复南流则勿塞便由支河之说因其决而南北分流亦勿塞便且当山东黄河泛滥议复云梯关黄河故道之时则尤以勿塞为便而愚考证古今审察地势窃以为郑州决口必不可不堵安东旧河必不可复大清河黄河海口必不可改请言其略郑州之决自豫及皖始达江省历千有余里水之行也常半于驿而今当霜后水落之时又半驿而不能其行缓其流散故淮扬近地不见其溃决之显害若明年桃汛一至挟其全河湍悍之性并兼长淮七十二水之流势盛力猛合二渎以攻高堰则高堰危下河七邑之民将为鱼矣又或穿运入江至通州入海则四渎为一拂天地之经奸南北之纪而洪水横流矣其上泛则凤泗皆哀鸿其旁溢则淮徐无甯岁或谓可如明之初年引入清口由旧黄河入海不知自河北徙以来黄淤高积引河全塞淮且不能自达于尾闾而洪泽全湖之水皆由三河口以入宝应高邮邵伯等湖与运河会于六闸分注江都泰州等境出江岂能合河淮两渎之水顺流北向以入海乎即用人力开浚不过得一深槽疏消漫水势不能容全河也或曰今决口数百丈倘如青龙冈之役不能急堵则若何曰秋冬水落施工较易用熟悉河工之员广集人夫速购料物定立坝基明示重赏兵民兼作谕以冬底春初期必合龙则亿万生灵之命实赖以济此郑州决口必不可不堵之实在情形也近时延张两公之奏皆主挽复故道王大臣会奏又谓故道数百里经行之路一切办法俱有成规且河身宽广堤址丰隆因而加工亦易为力然愚有同治十二年江苏查勘黄运河图说详细实测至为明确其图中情形运河及山东黄河十余年间皆有更变若江南黄河之故道淤废已久固无改于旧也旧黄河两岸堤工南止大鱼尖北止龙王庙以下俱依摊不堤自孟工东过海口潮汛通流海船能达自佃河北至大同口稍有河槽自周门镇南至沈家营堤内稍有河槽自清口东北至海口两堤计长三百余里堤内积淤高出平地者约四五尺至七八尺不等自王家营西北至山东单县界口止两堤计长五百余里堤内积淤高出平地者七八尺至丈余不等中间虽闲有河槽亦不过一断续雨时积潦旱则干涸丰县北境以下黄河积沙高垫山东黄河铺水不能南侵兰安寨兰仪口相距中间一带积沙高出堤岸一二丈东西二十余里南北长五里然则此淤废之河决不能以人力挽复矣即本年河臣豫抚之奏下游堤岸应修段落过多河道淤垫应挑地段过长工大费巨不可数计皆经勘验确实与图说大略相同今虽上游决口可避出淤垫之河身而下游三百余里应修之堤应挑之淤仍无术以修治冒昧兴工又必虚费国帑贻害民生此安东旧河必不可复之实在情形也
河自大清河入海以来三十余年同治十年以前河流通畅无大决溢虽有修防比之从前大工十省七八十年以后河身日淤海口日高冲决日甚东民流离困苦疾首蹙额而甚冀其他徙然裘文达有言由张秋而东河禹城以至滨州蒲台利津海口此古大清河即汉千乘故道明帝永平年间德棣之间河播为八王景因之以成功历汉唐至后周八百余年无河患是今之河道实为永久奠定之河道但当修治而不当遽改确有明证大清桥畔有坊康熙年间刊联中有岳色河声字自黄河夺济入海接泰山之麓土人以为谶语谓河流自此定矣其近年屡有河患者侯家林低洼之处宋元以来河屡决于此今一决而久不堵塞听其铺漫于郓城汶上钜野各州县水停而溜缓溜缓而下淤下淤而上决此皆必然之势而又无束水攻沙之策民单薄水至则听其漫溢四出堤缺水分河安得而不坏哉现自光绪九年陈中丞士杰奏筑下游南北两堤自东河至利津共计十四州县十二年夏功成十一年十二年皆照案培筑一次而民亦皆津贴加修堤岸渐已完固惟海口淤浅挑挖几穷最为深害不知此河未治之故也从古无浚海之法而有治河即浚海之法河水下注海潮上溢于口门一顶潮水锐而中行河水曲而两散黄潮交汇之处中聚停沙不必海口为然凡江河皆有之安东海口之外有铁板沙栏门沙在前明已见章奏而我　朝靳张两公治河之后河流顺轨汹涌而下何尝以海口淤塞为患哉若及今决口掣溜冬令水涸之时急于下游淤处抽挖川字沟道中间浅涩各段测准开挖相筑挑坝以激溜头旧决口数处未合龙者急为合龙用昔人缕堤遥堤滚水坝之制详为规画既塞郑州决口由引河跌入河身河水动荡顺流而下并挟泥沙以去则山东之河道从此可庆安澜而于大工河员之中择其精善河事通知水学者委任而久任之俾其随时修防措置善后王景旧绩何不可再见于今日此大清河黄河故道必不可改之实在情形也夫举大事者必有深识远算存全局于胸中而后不致道谋而无成浮言而惑听河工关系在乎民生国计岂可无一定之议哉而以愚所见大端要不外此饥溺之切身儒生末吏皆与有责也其敢以出位戒
　　治河议下　
童宝善
前议既定然后治河之要略可得而言其塞郑州决口也有三要一曰选人才一曰购物料一曰严法令水土之事与兵学皆为专门非有真识真才不能机宜之悉当我　朝如汤文正靳文襄张清恪裘文达诸公其深明河务者皆一代名臣也故曰河臣能知全河浅深宽窄者为上若为奔走用之才张霭生河防述言已言其概大约须勤朴耐劳安详持重而无躁进趋利膏粱纨之习者此之谓选人才河工物料最难应手扫柳苇近河颇饶至若桩木来自江浙甃石采于诸山灰砖钉铁必有淘冶一有因公扰民克价肥私物不符式帑皆虚糜贻误要工往事非一故必纤细亲裁精心董理运买必速储备必宽给价必实物料齐而工员兵役皆有以措手此之谓购物料大工赏罚一以兵法为部署合龙则越级保升失事则斥革遣戍皆不可有情故之私轻重之意其才者虽微员末弁而可以拔取其不才者虽亲旧贵势而无所宽假信赏必罚一出于大公至正使在工之人皆如身使臂臂使指鼓舞以从事此之谓严法令若然则决口塞矣以言山东之河工亦不外此而已而又有三要焉一曰厚堤岸一曰精测算一曰试轮机近世治河名臣以潘靳为称首其所论者不过筑堤束水用水刷沙使水必归槽沙随水去而已山东堤岸取土为难故奏称仅高一丈底八丈顶二丈不知筑坝回溜挖淤取土包氏世臣之记五全一于里外皆水无土可取之中而能取用裕如足见堤岸工程亦尚有运用之妙山东现筑之堤必当增卑培薄以收攻沙之效此之谓厚堤岸周髀算经曰故禹之所以治天下者此数之所由生也赵君卿注云禹治洪水决流江河望山川之形定高下之势除滔天之灾释昏垫之厄使东注于海而无浸溺乃勾股之所由生也郭守敬算学名家尝以海面较京师过汴梁定其高下地形是治水必用算学古人已有明证今宜于东省河流之处用明算术者测量高下因势利导成奠定之绩此之谓精测算本年五月间王大臣会奏闻德国来因河等处机器浚治有效应确加询访外洋办法仿造试行又用小轮船拖带混江龙等船终日飞行当有刷沙之效此为浚治下流之计破前人所未有也愚见近人吴县冯氏文集即详言西人刷沙之法法用千匹马大火轮置船旁可上可下于潮退时下其轮使附于沙而转之沙四飞随潮而去凡通潮之地皆宜之夫古无浚海之法亦无海战之事今既有海战之事亦当有浚海之法事变日新非常论所可拘可于船局创制一艘试行于黄河海口果效则利益大矣此之谓试轮机然今黄河既决挟淮而下目前之患江省为急则防御之疏消之宜何如曰是又有三要一曰通引河一曰修高堰一曰疏海口现在黄势未定大约以洪湖为归由洪河而达于清口则有引河七道曰张福曰裴家场曰张家庄曰烂泥浅曰三岔河曰天然曰天赐束御两坝之间又有太平河自黄河改道率皆淤塞如欲挑浚旧河中泓疏消漫水则必于此引河及太平河择要挑浚仍使上接洪湖下就黄河故道用黄率清顺流而下然后足为漫水归宿之区而高堰不至吃重此之谓通引河嘉庆间御史徐寅亮奏称高堰日见残损遇西风急浪动辄坍掣二三百丈不等设有疏虞淮南民命恐付诸波浪道光四年黄河倒灌逼淮攻堰高堰遂决下河几为泽国是高堰虽土石坚工足资扞御而溜势既盛安保无虞故必详细查勘以及周桥翟坝智仁等五坝一并查勘务使修筑坚固或用包氏泥草搂护之法或用吴氏碎石坦坡之议速估速办保护堤身目前既为抵御漫水之计即决口赶堵不及明春汛发亦稍有恃以无恐此之谓修高堰高堰之东为下河兴化东台盐城阜甯高邮宝应山阳七州县是也山阳则有庙湾盐城则有天石兴化则有丁溪白驹宝应则有朦胧喻口其他盐场小渠不可胜纪皆通湖以入海而射阳湖为其归墟带场河为其脉络尤不可不通为疏治以备堰坝漫溢之水使去路多而消水易万一灾及下河亦为补救之一法此之谓疏海口虽然又有要之要焉用大众兴大工皆以爱人为本元之贾鲁虽有治河之功而元末之乱由兹以起由其昼夜程督不恤众也皖省民风强悍遭兹荡析已为可虑而哥老会匪伏莽甚众以数万众之工役用之有恩而齐之有法不生一事不累一民非公忠体国之大臣乌乎能哉乌乎能哉

皇朝经世文续编卷九十二
　工政五运河
　　淮黄济运议
沈兆霖
黄河从古为中国患然自宋以前不过治河而已至宋则分为二曰河曰淮明复分为三曰河曰淮曰运河夫上世专去其害因收其利犹且利不胜害今则去害兴利并为一事欲去其害难乎为利欲留其利难乎为害而究其弊则运河病在河河病在合淮而淮又病在合河以入海夫古之河道东北达于海其由淮入海者惟汴泗之水耳然禹犹疏九河以分其势而水患始定殷之世河圯矣犹未徙也周定王时河徙矣犹未决也汉文帝武帝时始决酸枣瓠子河决矣然始趋东南继仍归东北入海也东汉修汴筑堤从荥阳至千乘海口计千余里河复由东北入海合禹治河故道于是东汉至唐无河患至宋仁宗时河决大名神宗时河决澶州北流断绝河渐南徙至元明间而河全入于淮矣礼曰四渎视诸侯渎者独也以其独入于海故江淮河济皆名以渎焉若以一淮而受黄河之水是合二渎而为一也然今既资以利漕矣则往者贾让诸人随时制宜诸策在当时虽或可行而今日未必皆便非惟不敢导之使北抑且必欲扞之使南扞之使南则漕安而河流愈不可测若导之使北则虽与河合入于海而忧又在漕故古之河患小今之河患大古之治河易今之治河难也然则治之之法当奈何曰治运河之法莫急于浚治河之法莫妙于分治淮之法莫善于导夫运河三百余里西受淮水水清无害也若北受黄水东泄于江则由天闸而入水一石沙五斗汹涌急泻其沙尽入运河河狭水缓欲不淤塞而不可得积淤成板河身日高则必有泛溢之势宜及时疏浚使河底不致壅积沙淤庶可受以清刷浊之利而输挽得以不阻此治运河之法也若治河则前朝河臣因黄水暴涨阻遏清口致淮水不能入闹济运尽泛溢于高家堰堰势告危高宝诸湖横溢议于清河县黄家嘴地方挑开支河以分黄势淮遂顺流入闸不为高宝害具有成效故宋濂之言曰河流合则势悍分则力弱譬犹百人为一队则其力全若以百分而为十则顿损又以十各分为十则全屈矣由此论之窃谓治河莫如分然上流治而下流未治也必使淮趋清口会大河入云梯海口然后无虑而海口为潮汐往来之地万不可浚惟有善固堤防如平江伯筑堰起武家墩经大小以扞淮东侵筑堤起清江浦沿池山柳弯浦以制河南溢使河不得不入淮淮不得不会河入海而淮始治是治淮又以导淮为急夫水之所击不能不溃溃则泛滥土之所淤不得不塞塞则迁徙此必然之势也今以奔流之黄河而尽藉淮为注泻之区淮复合泗沂诸水以同入于海欲运河不受其害得乎故治运河者唯在以时疏瀹使不淤而已治之之法皆在河淮河淮治则运道自不致于见夺矣若夫前朝之制天闸本有漕行则开过则闭之之策用水之利而免沙淤计诚深远苟能参而用之不更善哉
　　汶济运论
范本礼
元都燕京仰给东南苦转运之不便乃用韩仲晖言引汶绝济自安民山开河至临清直接河名会通河此运河所由昉也夫古人因水为利意亦良美然失水性之自然而惟藉人力以制之后人又用之不得其道故利之所在害即随之大抵运河浅狭不能容水患不在不足即在有余不足则害在运有余则害更不止在运然用汶兼用泗汶泗交济本无不足用不用漳漳分流又无有余古人创制之初经营措置何尝不尽善尽美哉夫汶之济运始于元之毕辅国而韩仲晖继之明之宋礼成之考毕辅国之引汶入泗也建金口坝开金口闸引泗为府河至济甯又筑堽城坝开堽城闸引汶由洸河至济甯又以济甯之地北高南下恐水之易南而难北也于是乎建天井闸以遏其南建开河闸以放其北其于地形水势筹之熟矣至宋礼用白英之言改筑分水口于南旺而筑坝于戴村自是专资汶水已失汶泗兼用之意然犹使汶水七分北行三分南行故自南旺至临清尚不患不足自南旺上下闸建而水之北行者少安山袁家口戴家庙三闸建而水之北行者愈少故南旺以北水恒苦绌其弊在损之又损也我　朝张清恪公欲浚府河改分水口于南旺北使南旺以南泗出全力南旺以北汶有专功虽改筑分水口役繁费重势所难成而挑深府河师毕辅国汶泗兼用之法未始非补偏救弊之道也乃清恪未行以泗助汶之说而反开以漳合之道则又执一不通之故也夫古人济运独取汶者良以汶水清无溃溢淤塞之病耳泗清故亦可引漳浊则断不可用其势然也清恪不知水势而好以多为利是以引沁入议虽不行而引漳入卒启大患原其引漳之意不过欲藉漳助岂知卫弱漳强卫不足以容漳漳适足以夺卫贪目前之利开无穷之害其弊又在益之又益也损所不当损与益所不当益均害也而益之害大故府河之浚可从其缓而漳河故道之复当处其先所谓急则治标也顾说者谓漳河正流归甯晋泊其支流则至青县南由运入海是漳终不能不入运也曰漳至青县南减水河即在其东可以畅行入海非若临清至四女寺经行四百余里也漳归故道独行溜势稍顺非若与合之势盛也且于入运之处建立插座冬春水少则启插分漳以济汶卫之穷夏秋水大则紧闭插洞俾漳水自行入海而漳卫合流之处筑坝堵塞如此奚患有余至于南旺上下闸启闭有法使水常蓄于北更以挖河机器挖通府河复引汶入泗之道挖深南旺使能多容水水涨尽蓄于南旺水竭放入北运如此又奚患不足昔人谓治黄无一劳永逸之道吾谓治运亦然均调水势损益得宜有治人无治法也今自黄河北徙运河情形又为之一变汶既不能越黄以济运又不能自临清南流安山以北所以患涸议者因欲束黄济运是蹈徐有贞金龙口之覆辙必不可行也考龙湾魏家湾皆有滚水坝原所以泄运河涨水于马颊徒骇两河今拟于坝下各开水窦门而于清平县西博平县南各开蓄水湖东西建插运河水涨开两湖西插紧闭东插以蓄水运河水涸开两湖西插及两水窦门即以所蓄之水济运是所以补不足也更于戴家庙南安山闸北建筑坚坝使黄不得稍混入运是又所以防有余也夫河运之法至今日而已穷然于万无可为之时筹一因时制宜之策虽开湖筑坝不免劳民伤财而欲舍此别求恐亦更无他法也
　　筹办通漕要道疏
林则徐
窃照镇江为漕运咽喉江浙两省粮船皆所必由之路而每年重空往返挑浚河道蓄水提船一切机宜则惟镇江道府县营责成为重其挑河例价不敷并须江苏各属州县捐资协贴一遇江潮低落设法推挽劳费尤倍于平时揆其致病之由总因该处运河本系凿山通道并无水源祗恃引江入河以资浮送而江水本不宜过大若运河灌输盈满于行舟固为顺利而沿江田地早已被淹如江水落低则利于洲田又不利于漕运两者相较固系农田为本而运道则须随时尽力以图补救之方臣陶澍于嘉庆二十一年巡视南漕即以修整闸座浚治练湖等事缕晰陈　奏道光七年九月在巡抚任内复节次　奏明筹办闸埧堤埂以资收蓄诚以江潮长落靡常缓急仍难尽恃练湖开于晋代在运河之西为长骊诸山众水所注唐宋元明皆治之以济运其上接丹徒境者谓之上练湖下按丹阳城者谓之下练湖上湖高于下湖下湖又高于运河以节节传送有湖水放一寸运河增一尺之谚与山东运河之有南旺南阳微山诸湖情形相仿明季湖禁渐弛居民占垦遂致就堙我　朝康熙十九年始定以上练湖改田升科下练湖留资蓄水然湮塞已久所蓄究属无多而浚湖筑堤经费太钜是以屡议屡寝臣陶澍在巡抚任内奏修闸座亦系先其所急黄将泥闸移在张官渡以当湖之下游俾得擎托湖流使之回漾稍济江潮之不逮每于重运回空经过闭板蓄水曾着成效然全湖堤坝久已损坏水来则直冲而易决水去又一泄而无余臣林则徐于道光十二年秋间亲历履勘因议择要筑坝以利节宣迨十四年四月臣陶澍阅兵过彼亦经覆勘意见相同遂即定议筹办并经附片　奏明在案随饬常镇道李彦章相度机宜在于该湖顶冲之黄金埧及东冈一带先筑两重蓄水坝加培圩埂二千八百八十丈零使水皆得入湖不令散漫又恐水势暴猛或虞冲决因于湖之东堤添建减水石坝两座如遇暴涨有所分泄可以保堤其通入运河之处勘得有念七家古涵较旧浚之范家沟机势更顺因修复古涵以作水门并就近建设济运石闸一座于运送军船时放水接济漕过之后用土填筑留一涵洞以灌堤外民田是不特济运有资即农民亦咸沾其利臣等当即饬道督县劝谕得沾水利之业佃或出力或出资令其举董经理官为督率舆情咸知利益踊跃急公自夏至冬工程陆续报竣适值是冬丹徒水涸回空全进横闸臣林则徐亲驻镇江督催提挽饬委该道李彦章试放济运新闸由念七家涵引水而出竟能倒漾上行至数十里之远连放数次军船得以衔尾南行其效颇为显着此道光十四年劝谕民间捐筑练湖蓄水减水诸坝暨修复古涵改建济运闸之情形也复查下游张官渡一闸为漕船经过要津前将黄泥闸移建该处原以引截练湖便资擎托时经七载固限早逾第年来溜势时有变迁河形渐形湾曲每遇夏秋盛涨疏泄不及金门难免逼溜即恐有碍舟行
臣等复往返札商今昔情形既殊自须变通尽利欲其顺溜取直莫若因地制宜随勘得该闸迤上相距二百丈之处溜势渐形平缓而其地段仍在练湖济运闸之下游叠经督匠相度佥谓宜将该闸移建于此但旧闸只有一座金门而舟辑经由络绎不绝欲议改建尚须另筹行船之路始可截坝兴工因思移地建闸原欲以杀水势莫若改为正闸越闸两座尤灵遂于所勘改建之地先就南岸一边开出越河将地势加倍展宽俾其可容矶心双孔之闸即于越河圈筑拦坝一道仍留靠北一半河路伦得照常行船其在拦坝以内者即可施工先建越闸俟越闸工竣放水通舟然后拆去靠南之坝圈于靠北一边以建正闸如此倒换办理往来船只既无阻滞之虞而双孔闸成又免涌激之患将来设遇修理亦可不碍漕行但一闸改为正闸中添矶心一道所需工料倍多而经费有常仍不敢遽请动　帑查挑办徒阳运河向由各属捐资协贴本系历有旧章若果闸座钤束得宜即挑费亦可期节省是以改建该闸仍归官捐办理各州县中急公从事者尚不乏人自上年秋间集项购料兴工至十二月内先将越闸办竣工料均称坚固维时回空南下又值潮枯水涸之时当即放出湖瀦将该闸下板拦蓄愈得倒漾之力江浙回空约三千艘无不由该闸而下更为济运之明效旋即接手砌办正闸不日亦可告成此自上年至今建改张官渡正越两闸官捐办理之情形也惟思张官渡之下游尚须重门收束遇水浅时上下拗板此启彼闭始能呼吸相通即练湖圩埂坝涵虽已择要劝民修办而残缺之处尚多仍须设法筹维期湖水多蓄一分即运河多得一分之益查张官渡迤下六十里有吕城闸建自宋元佑四年其地势正当扼要我　朝雍正年间就旧基重建正越两闸嗣是越闸堙塞粮船祗由正闸经行嘉庆二十二年曾经估修旋又议缓上年该闸金刚墙渐坍到底坍下之石堵至金门重运经临几为所阻经丹阳县督率吕城巡检集夫捞始得通舟此时勘估兴修实属刻不容缓惟该闸越河久为瓦砾填壅越闸石料剥损尤多今既议兴修仍须两闸并办不便偏废现照张官渡章程先行挑浚越河赶修越闸已于正月兴工此时粮船正在北行仍令经由正闸俟越闸修竣得以通舟再将正闸接手开砌所需经费亦归本省官捐项下撙节办理不敢请动款项至练湖堤身单薄之处西南两面尤甚其蓄水旧制本以湖心二尺八寸为度因湖底既淤堤埂又缺遂致不能多蓄欲筹束水不外培堤但湖面正宽即以下湖而言周围已四十里势难全行围筑前于湖东一带酌建蓄水减水各坝并筑圩埂二千八百余丈来源已有归宿不至旁溢斜分今再劝谕民间于湖之西南两面就近挑挖湖淤即以挑出之土培筑堤埂照旧制高一丈二尺面宽四尺两边二五收分更足以资拦蓄该处近湖居民有一百八十三计田四万六百八十余亩查历修水利本有按田出夫业食佃力之章程兹复由该道李彦章督同镇江府龚文焕分别出示覆加劝谕农民均各乐从臣等已饬陆续兴挑即令印委各员常川驻工稽查督办务使逐一核实迅速蒇事俾运河长资利益漕事年胜一年以期仰副　圣主利运便民之至意
　　筹办河运事宜疏
曾国藩
窃九年分江北冬漕遵照部议仍办河运臣于十一月十二日专摺陈奏在案伏查八年分江北漕米于九年河运赴通节节阻滞水陆兼通直至十月杪始能蒇事一切经费虽由粮道王大经格外撙节不至过钜而人事之艰时日之久较之海运难易悬殊该粮道交米事竣赴部引　见现已驰回江甯臣面询情形证以臣出京时由运河南下所见者其言多属相符不预为筹画恐下次又蹈覆辙据称本届承办河运在事六月之久中间处处阻滞历历可数如峄县境内之大泛口该处为山水经由之所一遇暴涨则泛流急湍迨水退之后则沙淤停积今年漕船经过该处水深不及二尺河底碎石纵横最碍舟行必须由山东认真兴挑挖深四五人并将近滩石堆除与河底配平方利行驶自大泛口而北则有滕县境内之郗山口该处为入湖要道浅而且窄又微山湖内之王家楼满家口安家口独山湖内之利建闸南阳湖北之新店闸华家浅石佛闸南旺闸分水龙王庙以北之刘老口袁口闸处处淤浅或数十丈或百余丈亦须由山东逐段勘明一律挑深方可无阻此未渡黄以前阻滞之处宜预为筹办者也议者谓早日开兑早日过湖即使费力尚不愆期不知济甯以南浅处已多济甯以北运河尤为干涸总须守候伏汛盛涨方足以资浮送至黄水穿运之处渐徙而南自安山至戴家庙三十里自戴家庙至八里庙二十二里运河旧有之堤尽被黄水冲破缺口极多黄水湍悍而势急漕船载重而质脆断难破浪而行需用划船下椗以立之根然后由漕船缴关步步上移否则簸荡急溜之中无复收泊之处而十里铺姜家庄道人桥等处又极淤浅似须由山东设法一面于淤阻处极力疏浚一面于运堤各缺口排钉木桩贯以巨索俾漕船经过有所依傍牵挽不至为洪溜所吸仓卒失事此渡黄时阻滞情形宜预为筹办者也及至渡黄以后若在伏汛未落以前或易为力若伏汛已过等候秋汛即属杳茫不可必之数九年在八里庙守候两月之久可为前鉴自张秋至临清二百余里河身有高有下其疏导之法须量河身之高下高者开挖宜深下者开挖稍浅庶可高低相等一律深通再于黄流已长未落之时即下闸板蓄水以免消耗或就平水南闸迤东筑一挑水坝引黄入运皆多方设法力图斡旋之策此渡黄以后运道易涸宜预为筹办者也山东水势长落无定或先长而后忽落或先小而后复大漕船经由东境一千数百里向归峄滕鱼台济甯东平东阿各州县封雇船只以备起剥之用而地方官相距甚远兼顾不遑九年所雇剥船不免临时逃散拟请酌改章程责成东省管河厅员雇备剥船小者装米三十石大者至百石为止一遇漕船浅阻斟酌起剥而由粮道按石给发饭钱以免枵肠至闸夫亦改由河员招集归其约束一并由粮道给予工食庶不缺误此又略改旧章宜预为筹办者也东平州运河之西有一盐河倚山为障为东省盐船所经要道漕船若由安山左近绕入盐河至八里庙仍归运道计程二百余里较之径渡黄流上有缺口大溜下有乱石树桩者其难易悬殊是以商船率多避黄而趋此路上年因非运漕正道未敢试行十年行抵安山时如遇黄流过猛祗宜变通改道惟自安山三里堡入盐河之路亦须预先勘明何处平顺先立标竿为志免致临时周章此又渡黄改道宜预为筹办者也以上五端皆河工应办事宜又皆在山东境内从前粮艘运北沿途修闸筑坝挑河过剥均由南河东河两督臣治黄治运注意专在漕务事事各有考成处处不惜重费故能驾轻就熟事无不举今则黄流横决运河失修河员之经费大减河运之米数极微欲以江北一隅数万之漕而责山东以全力治河治运未免独为其难然部臣所以不肯竟废河运者亦因成法不可轻改图事不可畏难具有远虑丁宝桢见义勇为力顾大局亦必不因米数太少之故而忽视沿河应办之工粮道王大经躬肩重任既已经历险艰兹令再试危途不得不预为绸缪免其迟误现在钦奉　谕旨饬派漕臣张兆栋前往山东会勘筑堤束黄事宜必可与东河督臣苏廷魁山东抚臣丁宝桢面商一切相应请　旨敕下该督抚等通筹运道全局建可久之宏谟并将臣此摺所指兴工之处分途兴办利目前之漕务臣当饬催该粮道等赶紧兑米及早开行仰慰　宸
　　遵　旨查勘北运河工拟请疏筑疏光绪四年　　
兵部尚书广寿　左都御史贺寿慈
十月二十四日奉　上谕桂清毕道远奏北运河上游水势泛滥运道淤垫请派员查勘筑坝束水一摺着派广寿贺寿慈前往详细查勘奏明办理钦此钦遵臣等于十一月初二日跪聆　圣训后随带司员兵部员外郎贵成候补员外郎季邦桢工部候补郎中吴重熹员外郎蔡同春于初四日启程前赴通州并率同该管道厅逐日按照原奏所指各处情形周历履勘查潮白二河发源皆由边外汇合于密云县牛栏山南流至通州城东之小河口与温榆河合是为北运河经流其小河口以上当通州东北境为东西往来大道向有东浮桥一座近年伏秋盛涨两岸均被冲刷西岸缺口尤宽遂由大道向西横流直与温榆河相接至今仍未涸出此潮白河泛滥之情形也温榆河出居庸关由顺义入通州北境白马河由东直门东流来汇又南流至小河口与潮白河合连年潮白河水势盛涨横灌温榆下游淤垫因致上游一带不能顺轨沙窝村铃铛口一带均有漫流加以白马河淤积日高永不散漫无归遂致北关一带田庐均被淹没且自西浮桥迤北改道西行直至小河口地方节节淤浅其王家垞之旧河已成平陆此温榆泛滥淤塞之情形也臣等悉心相度潮白河水势汹狂易于涨溢上游平有家堤外其余并无堤若全行修筑工程浩繁恐一时无从筹此钜款现拟浮桥东岸缺口九丈西岸缺口四十余丈一律坚筑堵塞则水不致由缺口漫流而西灌温榆之患可免矣其温榆河上游泛滥之处利于堤防下游淤塞之处利于疏浚现拟将沙窝村缺口二处共二十余丈铃铛口缺口十丈修补坚实并于白马河南岸起至西浮桥西岸止斜筑长堤一道计长二千一百六十丈以为北关一带保障至温榆改道之处形势湾曲逼近关厢拟裁湾取直挑挖旧河俾循故道再于新旧河相接之处筑挡水坝二道各长十五丈河身挖出之土即覆于西岸之上东岸通大道处另筑一堤约长十二丈使河流不致东灌并将下游自下关口起至小河口止约计一千零九十余丈挑挖深通其白马河下游淤浅之处约计九百丈亦拟一律疏通使漫流之水仍由温榆而下如此分别疏筑不特民生可无淹浸之虞且于漕运亦大有裨益臣等犹恐耳目所及一时难周并恐有窒碍遗漏之处复札饬通永道坐粮厅转饬通州知州漕运通判等据实禀覆亦与臣等筹画之处大意相同现在核实计算钱粮大致不过三万两之数伏念潮白温榆两河漫溢有关民生系地方官应办之事且两河中间为东西通行之大道现在仍有积水不特有碍行旅且系　跸路经由之处相应请　旨饬下直隶总督会同仓场侍郎自行筹款赶紧兴修以民生而济漕运仍遵例报销以符定制
　　请　饬疏浚山东减河疏光绪十年　附片二　　　
御史刘恩溥
窃惟运河之设有减河因时启闭所以旁杀水势免致横流法至善也山东恩县境内之四女寺减河引入德州境内而德州境内又有哨马营减河皆向东北流入直隶吴桥县境内之玉泉庄而合为一渎历经甯津南皮乐陵盐山庆云诸县界至山东海丰县老黄河口入海往年此两减河每值运河涨发则提泄之以分其溜而运河不至漫溢若运河水落则仍下板闭塞之故数百年畿南州县从无水患乃自咸丰年间山东乐陵县民惰农自安不挑河道转以水至无归兴讼遂筑塞上游之四女寺减河而哨马营减河亦即听其淤漫高于平地时因乐陵一县之阻挠而并废直隶山东之利济因噎废食畿南水患由此起矣减河口既湮运河水不能仰入其下流虽可受水而皆干涸无涓滴之流以致运河不克分消自同治七年山东德州北境老虎仓决口淹灌直隶吴桥东光南皮盐山诸县九年又于德州北境之桑园南决口淹灌直隶吴桥东光诸县十年又于德州北境冯罗屯南小杨庄决口淹灌直隶吴桥诸县如前迄今光绪九年复于德州小杨庄堤岸开决淹灌直隶吴桥东光南皮诸县为害尤烈畿南州县连年迭被德州水害而河堤开决之处系在德州极北边界所淹德州地面不过数里故山东巡抚率皆漫不加意任其北流泛滥纵横数百里浸坏各州县民居房屋无算漂没各州县田地坟墓无算而小杨庄决口在德州又不亟思修筑九月间运河水以归槽迟至十一月始兴工堵塞畿南十数州县地粮迭被蠲缓自今以往不加修浚民生之疾苦国课之亏短何可胜言耶且闻此次小杨庄决口实系冯罗屯及小杨庄居民所私行掘开者前因同治十年该处决口凡咸卤之地一经河泥肥壅悉变膏壤而套堤之内尚有洼坑数处思欲填平又惜人力因见运河泛涨遂于堤脊引水入灌初不意其决裂至于此极也闻之河滨老农凡河决处五里之内皆浑水最能挂淤水退即为腴田至十里外水渐清而淤亦渐浅若二十里外尽清流矣如冯罗屯小杨庄近堤场往年地价不过三千文一亩自同治十年决口挂淤后每亩可值三五十千此沿河居民所共知者故此日之决口非但无损于德州实且有益于德州其害乃全在畿南耳查同治十一年天津道丁寿昌因河决为害曾委员挑浚宣惠河矣夫宣惠河故道自山东德州境内北流入直隶吴桥县西境又东北入东光南皮二县界至刘蛤蟆庄分为南北二支南支为宣惠正河东入沧州盐山山东海丰县界会四女寺减河东流以归海其北支则别名石牌河自南皮刘蛤蟆庄歧出东北流入沧州界与青县之兴济减河合而东北流与沧州之捷地减河合而东北流至祁口入于海此宣惠河故道载在畿辅舆图昭然可考者彼时丁寿昌委员修浚议自上游动工故先于吴桥县起手乃穵至与山东德州交界地方之王指挥庄因系隔省呼应不灵遂即截然而止下游州县如东光南皮者见吴桥为山东德州阻工则上游无所承接将全河弃为无用故皆辍工未修而吴桥境内独费民间数十万贯钱穵此上无所承下无所注之干河一道岂意本年德州小杨庄复决淹灌如同治十年时由宣怀故道北去而南皮沧州一带因昔年并未修浚遂皆曲防以御之东光县被水灾民思掘其堰遂被南皮县民轰击立毙四五十人贻害乃至于此可为浩叹向使于同治七年九年十年三次被水之后浚宣惠河由山东德州协同办理俾宣惠河头上承哨马营减河则东光南皮沧州等处必皆一气呵成岂仅吴桥一县挑穵而已哉即遇水发亦有减河为运河之尾闾更有宣惠河为减河之支渎又何至浸没田禾冲坏民舍争圩劫酿成巨案耶考运河上游本受河清淇诸水至山东会汶沂而为会通河北入直隶以利转漕今自南粮皆由海运而运河遂无关紧要殊不知黄河系穿运而过而今日运河中且分有黄流不有减河奚以泄乎减河之在直隶者昔为捷地兴济两处光绪六年直隶总督李鸿章复于静海县南之靳官屯添穵减河东下入天津县界与兴农镇营田河渠同归于海此诚相时度势意美法良无如运河上游在山东者其四女寺哨马营两处减河已先壅闭譬之病在胸腹而仅于股趾多方补救亦无裨益也且此于本无减河之处而加增之山东乃于本有减河之两处而并塞之亦殊非　朝廷弭患民之至意应请　饬令直隶总督会同山东巡抚将四女寺哨马营两处减河口修浚仍以时开放并于两减河下流饬各州县挑穵疏通更令宣惠河头上接德州哨马营减河其下游东光南皮沧州等处亦均实力修浚庶运河水有分消不至溃决堤防为民巨患矣倘款饷无着祈饬核督抚于查明覆奏后暂借部帑十数万金及早兴修即由该二省分成陆续归偿而畿南各州县从此不受水患钱粮即勿庸蠲缓所得之数实倍于所借之数矣
再凡河工所称为民修者乃系沿河村庄出夫修筑凡他徭役一应皆免今山东德州小杨庄民既私掘官堤于前复修理迟延于后情实可恶居常既不应差徭临时复任意延搁直至隆冬地冻始厝浮土于其上排薪而束之工既不坚料更不实无惑乎一遇泛涨畿南各州县即受其害也又德州老君堂地方与直隶之景州吴桥交界最为险工其堤岸屡被伏汛冲刷日就卑薄如此处决口则景州吴桥河西一带村庄尽成泽国而于老君堂居民却无干涉闻今年运河水溢景州绅民赴德州呈诉求为修防该州传讯老君堂居民到案者均老迈龙钟以少壮出外谋生不能修工为词其意欲将此段险工俟运河水涨时令景吴二处居民代为抢险修筑自此以往作为成例永远推诿于景吴两处而彼既置身于局外又得减免差徭其居心实属险诈应请　饬令山东巡抚转饬德州知州遇运河水涨时或照旧令该处居民实力修防或禀请拨给兵勇协同修理总期无害于直隶州县方为上策
再宣惠河道所占之地其在直隶吴桥东光诸县皆系升科纳粮之恒产并非官地荒废可比同治十一年间天津道委员挑穵并无兴讼者良以民知公事为重故不敢惜地自私也然其地亦不至全弃每年秋后水涸尚可种麦至麦秋后遇运河伏汛涨时始偶有水耳今臣请令直隶吴桥之宣惠头河直上接山东德州哨马营减河彼德州必以侵夺民田恐民失业兴讼藉辞搪塞不令举办不知吴桥德州交界之王指挥庄已近运河堤岸凡近运河之处两边皆余有官地后为奸民窃据由来已久祗须于近河堤旁官地向南挑穵使宣惠河头直上接哨马营减河则一逢堤即如燕翦双分一向东北会四女寺减河一向北会宣惠河其消水实为至速夫以邻为壑仁政所惩废务玩时官常所戒直隶与山东虽分两省实为比邻倘秦越视之将患难相恤守望相助之谓何伏乞　饬令该督抚等通筹全局切勿听其阻挠致贻畿南巨患民生幸甚
　　遵　旨查明四女寺哨马营两处减河口情形疏　　　
山东巡抚陈士杰
窃臣承准军机大臣字寄光绪九年十二月十五日奉　上谕御史刘恩溥奏畿南州县连年被水请饬将山东恩县境内之四女寺及德州境内之哨马营两处减河口等因钦此遵经饬委候补知州许祺身前往查勘并咨直隶督臣李鸿章一并委员勘办去后兹据许祺身禀称四女寺减河东省仅辖五十里河属恩县下接德州历吴桥东光而至海丰县入海其在东境者共长九千二百八十八丈面宽十余丈至二十丈深一丈七八尺不等道光四年前抚臣琦善曾经大加疏浚并指拨款项作为岁修积数年挑穵一次军兴以后库款支绌兼以黄流改道漕运无多遂致暂行停办而口门石闸犹存河身虽有积淤堤岸均属可辨间有淤高之处为附近居民垦成田地并无坟墓村庄挑修尚易为力哨马营减河在德州城北十里干隆初年即已废弃河身全行淤塞减水石闸亦均坍卸该处与四女寺减河均距不远同一分杀水势故自干隆以后凡讲求水利者皆专注于四女寺一河今若开挑四女寺工段正不必再办哨马营致糜巨帑等情臣详加察核参稽案牍均属相符伏查运河水势每年大小无定如值来源盛涨则须启支河以便宣泄其哨马营减河久成平陆当军兴以前南粮河运之时即仅藉四女寺一河为分泄盛涨之路现在筹议兴挑自应照旧办理不必二者并行至四女寺减河亦经年久失挑近来伏秋大汛异常涨满德州小杨庄等处每有溃堤之患不惟直境被淹东民亦苦水灾诚如该御史原奏亟应大加修浚惟查此工从前有岁修专款归运河道经理自军兴停办以后历年如何收存臣衙门无从知悉应请　旨饬下河东河道总督转饬运河道详细查明并再委员覆勘估计工需核实筹办臣仍一面饬查督同设法兴修以纾民困至德州小杨庄上年决口时经臣节次严催堵筑祗以水势未退办理稍有迟延当经奏明在案昨据该州禀报恐各工压土未坚现在捐资集夫培筑一律稳固臣已饬令督率附近居民随时认真防守并查勘其余残缺堤岸逐段修培不准再有虞除东光等处河道应如何挑挖疏通由直隶督臣李鸿章勘明具　奏外所有遵　旨查明山东境内四女寺哨马营两处减河口情形谨恭摺覆奏
　　照章估筑拦河大坝疏光绪十一年　　　　　　　　　　　　　　　　　　　　
觉罗成孚
窃照泇河厅属微山湖为东境八闸江省邳宿运河济运水柜最关紧要定例收水以一丈五尺为度历届存水总未能悉符定志而所短无多尚不至十分消耗本年春夏以来雨泽稀少来源缺乏本已短绌继以四五月间新漕北上节次铺水宣济仍有续耗遂致益形枯涸该湖自丰工黄水漫注后湖底淤垫高洼不平现量至深处尚存水七八尺浅处仅存二三尺甚有湖底涸露之处实为向来所未有若不及早筹计不惟来岁加运漕粮未易浮送即向年江北一隅亦恐攒挽棘手奴才焦思辗转寝馈难安叠经檄饬运河道督率厅营汛闸各员将如何设法收水机宜妥筹赶办去后兹据该道厅禀称微河瀦蓄向以坡水为大宗本年曹单一带未得透雨无水可收虽汶泗诸河叠经涨发在浅窄运河则已拍岸盈堤几难容纳迨入宽大湖面则又散漫分流难以增益卷查道光咸丰年间或值湖水微弱不敷济运即于朱姬闸下估筑搁河大坝一道使上游山泉各河之水悉数收纳入湖以资瀦蓄历着成效拟请援案估办查照历估丈尺共需工料土方银一千三百两从前运河另案岁准销银十万两自可通融挹注近年减折银六万两而司库尚多蒂欠往岁仅发四万两本年则止拨到二万两以之办理常年额准各工已属左支右绌万分为难若再另出新工势难兼顾除一面先由道库尽力筹垫饬发泇河厅购料集夫克日兴工以期及早完竣庶免迟延外此案工需并乞奏请由司拨款归还等情前来奴才伏查微湖水浅源微筑坝收水最为当务之急所估拦河大坝委系亟应办理银数亦与历届相仿尚无浮多已批饬先由道库垫款发办即将两岸坝基预为筑就一俟回空各船过竣立即堵合以裕瀦蓄所有来往差船一经筑坝悉应绕道行走奴才拟即分咨各省并出示张帖工次一体遵行至该道所称近年运河工需核减现估筑坝经费未能筹画亦属实在情形合无仰恳　天恩准将现估拦河坝工银一千三百余两在于山东藩库照数拨还运河道库以清垫款出自　圣裁
　　邳宿济漕各工择要赶办疏光绪十二年　　　
两广总督曾国荃　漕运总督卢士杰
窃臣等钦奉　上谕河运增添米石亟宜实力规画逐渐扩充着将沿河运米事宜妥为商办等因钦此臣等会同筹商来年苏松河运再增五万石共十万石将筑坝收水修浚河道各事宜提前赶办恭摺会奏在案嗣于霜降水消后即督同该管道厅分别勘办伏查江北运河淤垫邳宿最甚高宝之处每当冬春之间来源几断阻滞尤多高宝淤浅二三十里并在一处或筑坝挑浚或起剥交帮犹可设法料理邳宿则坚硬游沙逐处皆是上年在宿迁五花桥以南择挑六千余丈现仍通畅惟五花桥以北至荷林庄一带久未挑修浅阻日甚若议一律疏浚其难有三工程太钜经费无所从出一也两岸皆田无支河湖荡以泄水即难措干河底而施工二也汛水未退米船未归皆不能筑坝估挑迨水退船归又已赶办不及三也地势北高南下等于建瓴来源只有微山一湖淤虽去而高下自若河虽深而来水无多一泻无余亦恐无益山水夹沙而下浑浊如浆更恐挑通之后不数年而淤垫依然为今之计惟有收蓄底水节束来源实为切要之务上年徐州道段挑浚荆山河适中之处赶筑拦坝以蓄上游之水并集夫挑挖河身其下游之潘家河尾刘家山竹笼河后河尾黄道人桥各水口亦经派员分别查勘拦截俾增水一分即漕运受一分之益此收束底水之办法也邳宿一带旧设河清河定河成汇泽利运亨济洪流七闸节节关束具有深意光绪二年修补六座惟河定闸未修该闸上距河清下距河成各二十里昔年船仅十帮少此一闸无碍行走今则船数加倍行走之日亦必倍多河清河成二闸相去四十里中无收束即恐蓄无力浮送难资其光绪二年所修大闸本系间段拆补至三年三月工竣启用已逾年例之限除汇泽利运亨济洪流四闸现仍完整外其河清河成二闸首先当冲因被汛水漫没墙底等处皆有损坏既经逾限亦应发款修整所有各闸越坝均应照案次第堵闭酌量加高此节束来源之办法也据徐州道段查勘具禀前来臣等覆皆查核济运之要无逾于此本年回空漕船因东省南北运工汛后停淤稍有阻滞臣卢士杰派员迎提刻已陆续南下河定闸向走越河不待回空过竣先行兴修河清河成二闸向走正河俟空船悉过即可估办惟济漕以蓄水为先蓄水以闸坝为要闸工自治水以至开砌其间清塘挂位采石补桩制砖链灰非可仓猝告蒇修成之后又须灰浆干老方可启放河清河成两闸非不料实工坚特以旋竣旋开遂至限满损坏前鉴不远尤当预筹臣等一面具奏一面拨款兴办以免贻误查上年济漕各工共用银三万三千余两系在江安粮道库拨银二万两江苏粮道库拨银五千两其余则于南河常年工需内动用均经奏明有案现在河定闸及越河各坝即应兴工臣曾国荃查照成案动拨江安粮道库存江兴两口粮银二万两以济急需其河清河成二闸及高宝淤浅一俟回空过竣即行勘估酌办应用之款臣崧骏再于江苏粮道库酌拨倘两处协济之外所短无多仍由臣卢士杰以常年工需济用均另行奏明办理至邳宿各闸切滩挑淤淮徐黄河捞浚淤浅悉照成案随时妥为办理断不敢稍涉虚糜
　　筹办南运减河要工疏光绪十三年　　　
直隶总督李鸿章　山东巡抚张曜
窃查光绪九年御史刘恩溥奏请将山东恩县四女寺及德州哨马营南运减河修浚钦奉　谕旨体察勘度经臣鸿章派员往勘哨马营减河淤垫既甚开挖不易四女寺减河尚可修浚并以南运旧减河有四在东境者四女寺哨马营两处在直境者沧州之捷地青县兴济两处直境减河早经淤塞力难开挖前于静海县之靳官屯新辟减河一道就淮军所开营田之河下达海口藉省工费惟分泄尤重上游四女寺为各减河之首诚能修浚实为南运釜底抽薪之计声明咨商山东筹办等因覆奏在案频年未得定议而南运河来源过旺近因借黄济运黄水亦由闸河分注每遇大汛盛涨异常沿河险工迭出非开东境减河分泄另途归海实无以纾畿南之患上年臣曜抵东后又经臣鸿章咨函商筹于冬间遴派熟悉水工之直隶候补道金福增前往督同两省印委逐节察勘该减河自恩县四女寺起至德州九龙庙入津河经由直境之吴桥甯津南皮盐山庆云东境之乐陵海丰墟子街直至大沽口入海据该道禀称四女寺坝口运河水从西来折而向北作一大湾该坝适当其冲坐湾迎溜两旁雁翅冲刷殆尽坝身渐入河心迎水石簸箕亦已破坏坝墙条石十层约高一丈三尺均淤入土中旧桥十孔约宽二十余丈桥毁墙淤如仍修办旧坝一经放水大溜直冲势必掣动坝基立生奇险酌度地势应在坝基之东减河身内移进三十丈另筑新基并在原坝之北酌开引河一段引水南入新闸门略存纡回之势以避迎溜之虞该处原建减水闸嗣后改滚水坝宽八丈坝身高河底一丈七尺虽坝上桥门宽至二丈余乃年久停淤卒至湮塞由于坝高过水无多势缓沙停以致减河受病坝口亦因之俱病今应规复旧制于河头改坝建闸启闭以时较为灵动拟建闸口五孔每孔宽一丈六尺计共宽八丈闸内减河受水亦宽每遇盛涨水势高直下不虞逼束闸旁两面新建金墙高一丈三尺较旧坝墙约高三尺闸底较新闸顶低一丈三尺较旧坝前运河水底约高一丈大汛时闸面过水已在一丈以外如水愈大则过水愈多减河水溜既速则止河水平去缓可减运河盛涨十分之三四嗣后水涨过闸底四尺方准开闸水落至闸底三尺即须闭闸庶免水缓沙停之病惟闸口曾经移建运河坐湾出险仍须酌修埽段以资保护至闸下减河现有河形仅宽二三四丈深一二三尺不等两岸废土堆积约高一二丈宽十丈至二十余丈今拟闸口挑宽八丈挑深一丈凡废土之碍河道者酌量挑移所出新土皆送于原堆废土之外藉以成堤自闸口至德州九龙庙计长二千八百余丈归入津河其津河两岸均有堤形约高五六七尺河宽六七十丈至一二百丈愈下愈宽减河即在津之中洪开宽浚深将挖出之土两面平摊水小时在减河即顺流直下水大时但及津河两岸而止不至漫淹岸外民地计九龙庙以下五万二千八百余丈至海丰之新集村前年开通宣惠河下口合流处为止再下则距海已近潮汐相通无须接挑凡减河原宽不及八丈者概行挑宽八丈其八丈以外至十一二丈者悉仍其旧原深不过二三四丈有旧时废土堆高河身因而自深者仍应就地势之高下定加挑之浅深从闸口挑深一丈下至工尾三四丈而止总之减河未入闸口津河以前局势未能宽展限于经费祗可循旧加挑既入津河以后足可容纳其间仅有一二小村逼近河滩须设法拦护亦无坟基阻碍尤为天然河道统核全河工长五万五千余丈除原河空土外应挑土一百二三十万方撙节估计共需银十二万四千七百余两内直境地面合银六万二千六百余两东境地面合银六万二千一百余两至东境闸工须用石料甚多查有哨马营减河石坝年久淤废可将石块移拨四女寺凑用此外灰料夫工一切需银一万九千三百余两地方连年灾歉民力拮据难令助工均请筹款拨给应用将来岁修再酌派民工办理
此外尚有南皮乐陵应修津河旧堤直东境内桥梁七座不在所估数内等情具禀前来臣等会查该道所拟办法尚属合宜惟减河工段过长且须另建闸座撙节估计共需银十四万四千余两内东省应筹银八万一千四百余两直省应筹银六万二千六百余两为数颇巨两省皆值灾祲本拟照刘恩溥原奏另请部款但部库亦非充裕工程关系紧要不得不由臣等合力筹办勉为其难现各就本境应需银数督饬司道于工赈项下竭力通融匀拨以济要需责成该道金福曾督同两省印委各分段落招集灾民酌给力价实力兴办以工代赈庶穷黎可资餬口其有应行变通之处随时核酌办理期臻妥善事竣将用款照案开单汇奏免造细册至此工裨益畿南两省水道农田非寻常一隅挑筑可比在事各员胼手胝足力任艰苦不无微劳俟伏秋汛后如果减水畅消安澜获庆拟请援照河工奖章择尤奏恳　恩施以示鼓励所有筹办四女寺南运减河要工缘由臣等往返函商意见相同谨合词恭摺具陈
　　运河水道纪略节录　　　　　　　　　　　　　　　　　　　
陈重威　范本礼
漕渠南尽杭州北至通州南北三千五百里总名运河实非一水自通州南至天津会漳者白河也其水南流为北运河自天津南至临清会汶河者漳合流水也其水北流为临清运河自临清南至济甯枣林闸会泗河者汶河也自枣林南至邳州会沂河者汶泗合流水也汶河歧南北流泗河南流为闸运河闸运河临清运河总称山东运河自邳州南至清河县清口会淮河者沂河也其水南流为邳宿运河自清口南至扬州入江者淮河下流水也其水南流为淮扬运河自镇江京口闸南至吴江会下塘河者大江泄出之水也其水南流为徒阳运河亦称江苏运河自吴江南至杭州府城北者东苕溪支津下塘河也其水北流为浙江运河南北源流错杂不一总为一篇则水势顺逆或淆分为数段则文字断续难观今为变通其例依向时漕舟经行之道自杭迄通先为一篇但纪运道不问水流次以济运大川北自白河南至东苕溪每水各自为篇分列于后条分缕晰汇归源流庶了然乎
　　运道水道纪略节录　　　　　　　　　　　　　　　　　　　
陈重威　范本礼
运道南起浙江杭州府城北曰浙江运河折东北经石门县西绕县城而北折东经桐乡县西南又北经其北又东北经嘉兴府城西折东绕城北又北入江苏境折东北又折西北为江苏运河又经吴江震泽县城南屈北经其东折西北经城北又北经苏州府城南环城经其北又折西北经无锡金匮县西南绕县城又西北经常州府治西南绕城西北出经丹阳县西南又北经县西折西经镇江府城南又折北经其西又北为京口闸又北至大江口踰江而北为淮扬运河又西北为四闸折东北为头闸又经扬州府城南又北经其东稍北为三闸又北为嵇家闸露筋祠闸火烧闸又经高邮州西又经其西北为头闸又北为二闸又北为七里闸永安闸越河闸狼儿闸小九甸闸朱马湾闸又经宝应县西而北为黄浦闸又北为泾河闸又北经淮安府城西折西北为板闸经清江浦为龙王闸折西南经清河县北又经其西为御示闸折北为清口穿淤黄河而北为邳宿运河又西北为盐河闸又经桃源县东南又西北经其北又经宿迁县东北折北经邳州西南又经州西而北为闸运河又西北折西入山东境为台庄闸候迁闸又西经峄县南又西为顿庄丁庙万年张庄得胜韩庄六闸折西北经县西为夏镇闸又经滕县南为杨庄常家口珠梅三闸又西北经县西为滕庄利建南阳三闸折北为枣林闸又北为师家闸仲家浅闸新闸新店闸石佛闸赵村闸在城闸又北经济甯州南折西为天井闸复折西北为广济闸寺前铺闸又西北为柳林闸折北经汶上县西为十里闸开河闸袁家口闸复折西北为靳家口闸安山闸又西北至黄河口踰河西北出经寿张县东为戴家庙闸又经其东北又北经阳谷县东为荆门闸阿城闸又北为聊东闸七级闸又北为周家店闸李海务闸又北为龙湾滚水坝又经东昌府城东为通济闸折西北为永通闸又北经堂邑县东北为梁家浅闸又经博平县西北为土桥闸又北为魏家湾滚水坝折西北经清平县西为戴家闸又西北为板闸砖闸折北经临清州城南穿城而北为临清运河稍北为上下闸折东北经武城县西及北入直隶境经故城县南又东北复入山东境经德州西南为四女寺滚水坝又经州治西北为哨马营滚水坝又东北复入直隶境经景州东又北经东光县西又东北经南皮县西又经沧州西而北折西北经青县东又经静海县西折东北经天津府治西北复折西北为北运河经武清县东南又经香河县南又西北至通州
皇朝经世文续编卷九十三
　工政六水利通论
　　南北两路山水总叙伊总统事略　　　　　　　　　　　　　　　　　　　
松筠
新疆境内之山发于岭自西而东天山最大即汉书所谓祁连山山之阳为土鲁番哈密山之阴为巴里坤然跨越数千里重岩叠嶂随地异名最着者在北路若伊之额琳哈毕尔罕塔尔巴哈台之楚呼楚乌鲁木齐之博克达在南要若喀什噶尔之玉斯图阿尔图什叶尔羌之密尔迪和阗之桑谷树雅乌什之贡古鲁克阿克苏之穆苏尔达巴罕喀喇沙尔之博尔图达巴罕皆其分支盛夏积雪不消俗以雪山呼之新疆诸水分流异趋南路之水皆东流出自南北山中若喀什噶尔之乌兰乌苏叶尔羌之玉河和阗之哈喇哈什玉龙哈什二河乌什之瑚什奇阿克苏之浑巴什库车之渭千喀喇沙尔之开都悉东汇于土鲁番之罗卜淖尔凡南北山积雪融化之水皆入之(大)沦渟蓄伏流地中即古蒲昌海也北路之水若伊犁诸河多西流塔尔巴哈台之额尔齐斯诸河多东流乌鲁木齐之玛纳斯诸河多北流或归入淖尔或流经苇湖或伏入沙碛以及雪融会合之水甚多伊之山有格登山在城西南一百余里有额琳哈毕尔罕山在城东北哈什河接连围场山阴一带约三百余里有阿布喇勒山在城东二百余里哈什河东一带与乌鲁木齐之博克达山一有阿勒坦额墨尔都图山在城西北四百余里有塔尔奇山在城东北一百余里有崆郭罗鄂博在城东北五十余里水则有伊河附近城南绵千余里流入哈萨克游牧有哈什河在城东北二百余里有崆吉斯河在城东七百余里此二水即伊河上流有特克斯河源在城南隔山三百余里东流而北北而西亦为伊河上流有奎屯河有策集河有萨玛尔河俱在城西北三百余里有霍尔果斯河在城西北二百余里有察罕乌苏山泉在城北二百余里有阿里玛图河在城北二百余里此外东北而南尚有乌哈尔里克有辟里沁有济尔哈朗有博罗布尔噶苏有察布察尔各河汲水灌溉广利屯田有赛里木淖尔在城东北隔山二百余里系察哈尔游牧西南一带又有特穆尔里克有格根有哈尔奇喇有察林诸水皆资游牧凡境内之水皆朝宗于伊犁河惟赛里木淖尔不与焉西南四百余里鄂尔果珠勒及哈尔奇喇等卡伦以外行百余里有善塔斯大岭山中多产野疑汉书所谓岭者此其支自善塔斯西行三百余里至特穆尔图淖尔其水周广数百里西北南三面皆山山麓皆布鲁特游牧沿岸潮沙土人以之熬铁特穆尔者译言铁也图者有也淖尔者海子也言此水产铁故名并产大鱼由淖尔南岸越巴尔浑大山海塔尔垓河溯流向东南越大山可达回疆乌什此水西流归纳林河入安集延由淖尔南岸至塔尔垓河共行三百余里西南过察奇尔图大山经穆苏尔达巴罕西麓由此而西仍经布鲁特游牧又行五百余里至铁里冶克山岭下二十余里西而转南由南而东共行四百余里至喀什噶尔矣穆尔苏达巴罕者冰山也在伊犁南界自伊犁西南行一千五百余里始至山趾云塔尔巴哈台之山则有塔尔巴哈台又名楚呼楚在城北一百余里有巴克图山在城西七十余里有珠尔呼珠山在城东北二百余里有霍博克萨里山在城东二百余里有达尔达木图山在城东南五百余里有巴尔鲁克山在城南二百余里有格德苏山在城西南五百余里有绰讷库图勒山在格德苏山迤东水则有额弥勒河城南三百余里有固尔图河在城东南二百余里有额尔齐斯河在城东北七百余里与科布多以此河为界有齐桑淖尔在城东北五百余里为额尔齐斯所汇又有噶札勒巴什淖尔在城东四百余里有额宾格森淖尔有阿勒克图琥勒淖尔在城西南卡伦以外有札噶苏淖尔在城东北附近额尔齐斯河此外亦有泉源诸水均资屯牧
自伊犁而南至乌什则有贡古鲁克山在城北二百余里有巴什雅哈玛山在城西南一百里有雅满素山在城西北二十里水则有毕底河来自布鲁特游牧东流分为二支南一支复分为三又东流合而为一与北一支汇而东流出境其官屯及回庄田亩均资灌概喀什噶尔之山则有玉斯图阿尔图什山在城西北九十余里有穆什山在城西北一百五十余里有塔什密里克山在城西南一百五十余里三山连冈叠翠环绕三面直接英吉沙尔上多积雪春融回庄资以灌概水则有伊兰乌瓦斯河有图舒克塔什河有乌兰乌苏河有霍色尔河有泰里布楚克河各流统汇乌兰乌苏为大河回田亦赖灌输之益下流汇入叶尔羌和阗诸水英吉沙尔之山连喀什噶尔其水则有图木舒克大河东自布鲁特流至城南阔四五丈至沙梁架木桥以渡行人回民开渠引以溉田叶尔羌之山则有密尔迪山在城西南二百余里产玉有玛尔瑚鲁克山在城西南四百余里产玉又有一大山在叶尔羌西南与密尔迪山相连峭拔特出峰峦层叠无际回人呼为塔尔塔什达巴罕疑即所谓岭者是也水则有玉河自密尔迪山流出南支分入和阗和阗境内正南一带之山与叶尔羌之密迪尔诸山连冈不断皆积雪水则有哈喇哈什河本名桑谷树雅有玉陇哈什河有哈琅圭塔克河俱多产玉且资灌田阿克苏山则有穆苏尔达巴罕在城北五百余里即冰山伊犁阿克苏南北两路孔道也有滴水崖在城东温巴什地方察尔奇克西南六十里产铜有盐池沟在鄂依斯四十里产铜水则有浑巴什河在城西五十里库车迤北一带亦系雪山有丁谷山在城西北一百余里又城北百余里有山产砂水则有渭干河在城西百余里源自北山出环城东南流回庄多引渠溉田喀喇沙尔山则有博尔图达巴罕在城东北一百三十里有着勒土斯山在城西北一带接连雪山回环千里其中水草畅茂土尔扈特和硕特两部落游牧于此水则有着勒土斯河在着勒土斯山怀有开都河在城西门外五里源出大雪山经喀喇沙尔城西水势甚阔回人引渠灌注田亩有布古尔苇湖在城西四百余里湖上有土桥一乃西入回疆之咽喉即汉书所谓土桥之险凡自叶尔羌和阗喀什噶尔阿克苏库车英吉沙尔乌什等处东北来者皆于此过渡舍此别无路径也土鲁番之山即天山东北界巴里坤西达穆苏尔达巴罕又西极岭数千里水则有罗卜诺尔在城东南五百余里其泽周圜数百里为西域东南一大薮泽中有回庄二处人户各四五百每年贡水獭皮九张设六品伯克居之归土鲁番约束此诺尔普受西域回疆诸水及雪山冰山消融之水渟而不流行地中东南至西甯所属番目那本错多玛游牧有山名噶达苏赤老出而为黄河经星宿海即青海南岸东流至西甯一千余里详见　御制河源记古所谓河出崑仑墟盖因天山岭及穆苏尔冰岭一带蒙古语呼为崑都仑急呼则为崑仑其罗卜诺尔所汇之水无非自天山岭而来特由罗卜诺尔伏流地中至噶达苏赤老始见是为黄河之源或以罗卜诺尔即为星宿海误矣哈密之山即天山最高处在城北一百二十里山之北为巴里坤三百余里水则有柳谷水在城东北源出天山藉资灌田焉
　　水利议延陵处士集　　　　　　　　　　　　　　　　　　　　　　　　
吴麒
水利之废兴其系于国至大以天下之水利言之则漕河为重以江甯一省之水利言之则震泽为重以云间一郡之水利言之则黄浦为重此皆宜通而不宜壅者也然而黄浦之通塞非惟关乎一郡亦有关乎一省亦有关乎天下何以言之今夫黄浦为松郡巨川吞纳潮汐宣泖泄淀田畴赖以灌溉沟浍赖以通达国之人皆知之不待言矣顾震泽数万顷居江浙七郡之中受七郡之水以归于海自历代以来皆吴淞江宣泄今吴淞壅塞专恃黄浦以为尾闾使黄浦少塞则七郡皆沈矣故曰有关乎一省也江浙七郡者财赋之奥区　朝廷之外府也一邑之所输足当他方之数郡使黄浦不治而霖潦为灾湖水震荡则国计无所仰而司农为旰食故曰有关于天下也今七郡山溪之水悉归震泽震泽之水悉趋黄浦水急而益深海潮虽浊不能梗塞在大势固无所患然松郡所患不在黄浦而在支流之壅夫海潮自黄浦而入分灌百川泥沙浑浊惟黄浦之力足以荡涤泥沙而支流小弱沙土日积故自上海以西循吴淞之涯以至青浦起东芦抵米墅其港十有七自上海以南循黄浦之北岸以至郡城起龙华抵官绍其港十有五循黄浦之南岸以至金山起马家抵米市塘其港三十大抵湮塞浅狭或视旧减什一二或减什三四或减十五六甚者且同平陆矣曩者上海之田本多稻自都台乌泥泾渐浅不足溉田于是上海之田皆种木棉豆菉每秋粮开征辄籴米于华亭民力大困华亭东南十五十六保诸处亦稻田也自陶宅渐湮其民惟饱麦糜岁有饥色今自闸港金汇横沥诸塘以南其间大镇数十村落以千计田亩以百万计所恃以灌溉者经流凡四纬流凡十有二今为潮泥淤填涓涓如萦带早见之士莫不寒心以为数年之后金山以东大抵皆同上海无复稻田矣夫上海失水利而艺花豆则一郡膏腴减其什三使金山以东复失水利则一郡膏腴减什之五将何以支赋税而裕民生乎此不可不急为讲究也今日之计开浚固不可缓然竭力开浚暂得通利而海潮日夜再至每潮淀泥少许一月则盈寸一年则踰尺数年而至丈势且复为平陆窃谓开浚之后宜于昔人置闸处仍旧设闸以拒浊流潮落则开闸潮至则闭其水口太直者宜纡回之杀其潮力塘长之役岁岁季冬执浚无为虚文与其浩费于一时不若渐修于平日此草茅桑梓之计而史超召信臣之流神明循良所乐闻者也
　　秀州水利纳泄泖湖考　　　　　　　　　　　　　　　　　　　　　　　　　　
顾广誉
水有上流有下流上流者其来源下流者其去委也以秀州水势言之最上流则为杭州府临安县西五十里于县北四十里之东天目湖州府安吉州西南七十五里之西天目也最下流则为江苏松江府上海县之大海也然西天目之在湖州者多合诸水以入太湖而由运河以入秀州境不过十之二三惟杭州之东天目与武林诸山之水由上下塘河递自西南而东北而秀州实全受之大海固为万水归墟要必由东泖入三泖由三泖入黄浦然后又由黄浦以入于海夫上流非人功所能施而三泖黄浦又在华亭界潮汐往来极为汹涌可无虞其堙塞所当深考者东泖耳案志秀州之水东出会龙桥分二支一由汉塘至平湖一由魏塘至嘉善由汉塘东流者合胥江陶泾诸水汇为当湖海盐鸬鹚上谷黄道诸湖之水合流而北过柳庄独山乍浦诸塘之水入之东北流由三泖入黄浦自魏塘东流者一为华亭塘东为张泾汇为风泾之白牛塘合祥符荡叶荡之水会章练塘东入泖一为冬瓜湖塘北流入夏墓荡又北入汾湖又北入淀山湖东至黄浦入海此其大也夫泖湖既为秀州下流则宜有泄而无纳然而有纳者何也以海之有潮也是乃天地闲之美利人功之所当修而讲水道者之所宜先者也昔之议秀州水利者但云相度地势莫如疏通各水港使水之来也有门去也有路以是为第一义此其说诚然然在　国初至干隆闲人事所得尽者祗此耳若今者旱暵则恃泖湖以为之纳水潦则恃泖湖以为之泄水利之要首在通泖泖通而天时之穷可以人力补救其闲也秀州水所由以泄者嘉善为张泾汇风泾平湖为泖浦塘东泖其可由以泄者即可由以纳然由张泾汇风泾者其势纡而缓能及嘉善不能及嘉兴秀水由泖浦塘东泖者其势直而驶能及平湖亦能及嘉兴秀水在嘉庆时泖浦塘张泾汇风径皆汪洋大水也今则率因海潮灌入壅为沙陀每值潮退舟至胶滞不可行猝遭水旱求其纳泄之一如人意得乎故论秀州水利莫要于疏浚东泖泖浦塘张泾汇风泾而东泖泖浦塘为尤要此其视昔有不同者也盖干隆以前海潮仅至泖浦塘而止未及当湖也故干隆五十年后遵义王侯恒于东湖滨有问潮亭之建迨嘉庆年而及当湖矣迨道光年而及嘉兴秀水矣比年来又已渐被海甯之境水势之变迁如此水势异乎昔则言水利亦异于昔上流之有天目武林固秀州无穷之利所虑者水既过旺旱又日涸惟泖湖通则逢大水其去可速遇大旱其来有常然或不能于平时治其要口若泖浦塘诸处潮之所渐益远其填淤也必益甚诚恐旱将无以资灌溉而水且为患史迁有言甚哉水之为利害也则所以兴其利而除其害者夫乌可以不亟讲与谨为究其源委摭所见闻着于篇惟司民命者择焉
　　东南水患论江西水患附　　　　　　　　　　　　　　　　　　　　　　　　　
李祖陶
天下之患有积之数百年之久已成痼疾及今治之尚可以救再迟数十百年则病入膏肓其患有不可胜言者东南之水患是也盖大江为东南之纪凡四川两湖江西江南六省之水皆流入于江以入海此如人身之有肠胃肠胃通利则上可纳饮食下可以通大小便而人无病否则积之于中其人必胀塞死矣道光甲午予馆吉安府鹭洲书院为张南山司马书黄梅御灾录后谓南纪之有大江犹北纪之有黄河黄河水挟泥沙性善怒惟有以堤束水以水攻沙庶可保全旦夕南方则厥土涂泥又处处石山高耸沿江以御其暴故水患时有民亦不致荡析离居乃数十年以前水患未剧近岁则频频告灾无异于河因由辛卯壬辰癸巳等年雨水过多然雨止而水不即退有延至二三月而后田土涸出者其故何也则以大江两岸处处围地为田与水争地故致横溃四出而不可止也且瀦两湖之水者南莫过于洞庭湖湖旁为人围占湖不容而溢于江荆州沔阳遂处处为患通湖北之流者北莫过于汉水汉水自襄阳南下折东至汉阳府下流水面狭于上流堤逼水筑水涨无可宣泄汉川天门等县遂长在水中予丙戌丁亥戊子等年在湖北学幕随使舟上下熟察情形尝作七古一首以言其意大旨谓湖北不可筑堤无堤则水势散缓虽大雨而不为灾譬之一杯之水固虞其溢若注于大盘则见盘而不见水矣主人与幕中客皆骇其言而卒莫之能易也至黄梅以下则江汉与彭蠡会禹贡所云三江也水势洪大倍逾黄河而处处围田处处作室江面渐狭江水遂不能畅流且地尽垦辟沙土无草根坝住雨即涌入江中江亦渐浅夫江面不阔则容水不多江底不深则泄水不快加以淫雨连蛟螭怪发水安得不横溢为患黄梅居其中间上涌下逼区区土堤一触即破此韩子所云引绳而断之其断必有处者也司马出其全力为黄梅御此大灾固非寻常吏治可及然职守所拘亦不过眼痛医眼足痛医足至此洗涤肺肠流通血上令咽喉可以吞而不致哽噎下令尾闾可以泄而不致鼓胀者则未暇及也他日擢居言路或持节坐领一方知必有道以处此矣其时予尚未与吴竹庵司马相交文亦统论东南而非指江西后竹庵以所着此君园稿付予勘校得见稿中之文有与予暗合者其记登新吴文昌阁也谓文昌阁居考棚之中西望远山隐隐杳与天际相与论棚民开垦之勤稻畦竹林与山俱上桑麻鸡犬如在云端然而地方尽开山皮亦破骤而冲激往往淤塞良田填高河路桑海变迁将有贻患于数百年之后者乃生意既蕃无田可耕遂至斩山布种跨岭植松固缘人力之勤亦迫谋生之亟也落落数言祸之根已揭出矣其为石钟山新洲记也谓石钟山临水为高石皆峭骨玲珑水则穿穴激荡风来涌之则呼吸有声此石钟之所以名也丙申冬舟过湖口望上下石钟山皆矻立平地水竟不至其足缘近年傍山涨出一洲与西岸土勘相植岸既狭则受水之地不能廓其有容将水流之地渐且滞而难畅则此洲之继长继高所关非浅鲜也且夫江汉朝宗其东汇为泽者彭蠡也彭蠡流江西十三郡之水聚而为东西鄱阳湖东湖之水由徽饶广信南康而来西湖之水由南吉临南昌而来其合流在吴城之罐子口其出路则惟湖口湖口之水阻于洲则将逆流散漫而无所归恐江西之水灾不可问矣予自丙戌以后未尝北上不以此言为然后甲辰往安庆过之则石钟竟绝响矣此犹肠胃间生一大毒上之饮食不能容下之大小便亦不通利也其为江西之害可胜言哉其为江西水势论也曰沧海果可为桑田也哉其说近于荒唐其变由于积渐盖非一朝一夕之故矣予到江西三十年今昔情形已有月异而岁不同者如水势日涨河道日浅不知伊于胡底也自戊辰需次豫章郡无论公所民房未有以水为宅者今辛卯以后水灌城内淹没数次自东大街而东屋内水蹟皆及墙腰沿河居民以堤为命荡析离居几不能胥匡以生矣然而河道转由此日浅十年前粮艘不闻起剥今起剥不止一处即出江以后闸河亦处处浅阻夫豫章各郡之所以浅由山土开垦之日淤闸河以北之所以浅由河工挑挖之不力而其源则因海口狭而江水壅江水高而湖水滞近湖口又生洲数里矣湖水艰于出乃浸溢于江西各郡水涨时则忧其深而不安于居水涸时又忧其浅而不利于行虽有智者不识将何以善其后也于是有为疏江之说者裕鲁山制军守武昌时见湖北年年水灾堤高则水与俱高良由江底淤浅不能容纳即欲知会各省同力疏江而未及行
去岁恭逢　圣主下诏求言顺天府丞臣陈宝禾即以此言进谓近年东南所以屡受水害者非江水年盛一年也其弊在下流积河成滩者岁增数十区而所以岁增之故半由湖广等处无业游民私垦山田每将所掘细碎沙石抛掷江干或为雨水冲倒或为潮汛飘转渐涌江心历时既久高出水面阻河成陆下流苏松居民又以河田易种茭芦税轻利重往往据为己有藉以谋生小则数十里大则数百余里与水争地无怪水之横溃而为害也臣愚以为及今江水未涨时　钦派一二臣工如明永乐朝夏原吉袁浚故事乘驾小舟顺流上下体察通江情形访闻滨江父老孰为旧有之沙滩孰为新增之苇荡滩形已成应如何开垦沙势已聚应如何疏通究众水汇江处所应如何引而聚之俾得蓄水力以去淤沙大江出海口门应如何浚而广之俾得泄洪流以顺水性绘图贴说恭呈　御览或竟交阅视之人办理抑或分交各督抚细估工资量设丁力委婉开导附近居民不得争此些小之利以致岁受浸没之灾并严禁江广游民不得于逼江左右抛弃沙石庶江流顺轨而水患可以永息此摺言所以致弊之由止以上游抛弃沙石下游垦种沙洲为言而不言垦山开土围地为田虽尚未尽而其奏请　命官体察访闻云云则实在可行若果能行则江西尤大受其福盖江西之近频患水者皆由于鄱阳湖口之不能消湖水之所以不能消者由于江水一与湖平即能阻遏湖水使不得遽泄禹贡所以言东汇泽为彭蠡也江水或高于湖则且乘其隙以倒灌黄河所为以浊流而淤运道也如能由海口以上节节疏通傍岸为田者尽皆废弃中流起洲者并即除则江水皆滔滔东下鄱阳湖水与洞庭湖水即随之而行则东南之水患除而江西之水患亦除矣然而此盛举也亦大役也须为一劳永逸之计不可苟且以塞一时之责首在用人须得一智勇深沉晓事而兼能任事如元之贾鲁明之潘季驯本朝之靳辅者驻扎九江适中之地以主之各省督抚相与应和从长计议按轻重缓急之势以举之不一年可底于成费用浩大不必请帑亦不必开捐各州县皆依田科派不独近江附湖者可派即远不相及而有水流入于湖者亦可派以沙土随流可下其受惠均也工则调取附近州县之丁计口给资附近居民身被其患必乐于从事可不劳督责矣大江既治以余力并治鄱阳湖洞庭湖及汉水大为民患者然后申饬州县凡小港支流有水可入通川者及通川之归于鄱阳洞庭者并加疏浚俾泥沙皆得随之以入海并令州县岁委丞倅巡查一遍有不如法者随督责之则地平天成其功当与神禹比烈矣盖禹之治水也禹自言之矣曰予决九川距四海浚畎浍距川言先决大川之水使归于海后决田间之水使归于川也孟子复代言之矣曰水由地中行江淮河汉是也当洪水横行怀山襄陵何以能使之由地中行则疏瀹决排孟子复历历言之而非如近人筑堤作坝以障之也夫东南之水无大于长江者江西之水无大于章江者长江以大海为归宿章江以鄱阳为归宿而鄱湖之水又流入长江以趋海故必江水深通由地中行而后湖水不致壅积湖水不致壅积而后章江得顺轨安流章江得顺轨安流而后各郡之通川小港及田间畎浍沟渠之水皆不致横溢为患此犹人身肠胃通达血周流而上之咽喉可以纳而下之尾闾得以消也吴竹庵有见于此故言之重焉词之复焉虽未及疏江而意实重在疏江陈府丞本其意而申言之而后治病之方一旦为之拈出但需善于用药主攻伐而不主补剂耳予故牵连书之而为此论世有大力者行之则东南数千里之福亦东南数千年之福也
　　田制沟洫水器稻种附　　　　　　　　　　　　　　　　　　　　　　　　　　
林则徐
明袁黄宝坻劝农书井田畛涂沟浍不必尽泥古法纵横曲直各随地势浅深高下各因水势中间有卑洼特甚者量疏为塘堑出沟浍之间旱则蓄水则泄围田地卑多水之处随地形势四面各筑大岸以障水中间又为小岸岸下有沟以泄水或外水高而内水不得出则车而出之涂田濒海之地潮水往来淤泥常积咸草丛生此须挑沟筑岸或树立桩橛以抵潮汛其田形中间高两边下不及十数丈为小沟百数丈为中沟千数丈为大沟以注雨潦谓之甜水沟初种水稗斥卤既尽乃种稻沙田沙淤之田也此田大率近水地常润泽可保丰熟四围宜种芦苇以护堤岸内则普为塍岸可种稻秫间为聚落可种桑麻或中贯湖沟旱则平溉或旁绕大港潦则泄水无水旱之虞故胜他田也
邱浚大学衍义补京畿地势平衍不必霖潦之久辄有害稼之苦莫若少仿遂人之制每郡以境中河水为主又随地势各为大沟广一丈以上者以达于河又各随地势开小沟广四尺以上者以达于大沟又各随地势开细沟广二三尺以上者委曲以达于小沟其大沟则官府为之小沟则合有田者共为之细沟则人各自为于其田每岁二月以后官府遣人督其开挑而又时常巡视不使淤塞纵有霖雨不能为害矣
左光斗屯田水利疏禹功明德惟是平水土浚沟洫而已支流既分全流自杀下流既泄上流自安无昏垫之害有灌溉之利此浚川之当议也沿河地方惟运河不敢开泄外其余源流瀦委是不一水陂塘堤堰是不一用或故可寻或方便可设则疏渠之当议也东南地高水下车而溉之上农不能十亩北方地与水平数十顷直移时耳事半功倍难易悬殊则引流之当议也河流渐下地形转高不能平引其法拦河设坝以壅之或壅二三尺或壅四五尺然后平而引之水与坝平流从上度递流而下节节如是盖不能俯地以就水而惟升水以就地支河浅流最宜用此则设坝之当议也蓄泄不时秋水时至坏禾荡舍往往有之惟于入水之处设斗门旱则开之涝则塞之出水之处反是此建闸之当议也沿山带溪最易导引而山水暴涨沙石冲压再行挑洗劳费不偿其法顺水设陂以障之用河支不用河身支以上溉身听其下行此设陂之当议也而必概种稻恐不骤习随其高下听其物宜总之水源一开水田之利胜旱地一倍价值亦增三倍渐渐由而不知通而不倦而焦原尽泽国矣则相地之当议也春夏急水秋冬无所用之储有余以待不足法用池塘以积之既可储水待旱兼可种鱼莳莲每见南方百亩之家率以五亩为塘水不胜用利亦如其亩之所入仿而行之或五家一塘或十余家一塘居然同井遗意惟原洼下之处不必另设则池塘之当议也
国朝汤世昌请修沟道疏江浙之田亩收数石以水利修而农力勤也西北则不然并无沟洫全仗天时其大道两旁尽可开沟深广以资蓄泄伏祈　谕各该督抚饬属于秋成之后督率农民照河工民民修之例酌令富者计亩出夫贫者出力餬口于大道经行之所阔则两旁开沟狭则止开一道帮宽四尺底宽二尺深一丈因其地势节节开通如有积洼量加深广以为瀦水之地即以挖起之土培平大道坡岸乘此农隙数月可竣行之有效即村庄径路亦可仿行
胡宝瑔开田沟路沟疏豫省地势平衍其恃以宣泄者沟渠之功实与河道相表里前浚河道工竣即将民田沟洫宜开并每年加挑路沟及小沟废渠宜复各缘由陈奏奉　旨如所议永远实力行之臣钦遵率属办理皆系民间业佃各就地头施功虽有数十里者而一人一户承挑无几是以民易为力自是每岁或于春融或于农隙随时查勘总缘民间连获有收已享其利每岁加修更属力少而事便是以逐处宽深鲜有水患即上年被水皆由外河冲决并无内水弥漫之处且节节疏通就下甚利田地皆得速涸不误耕种尤为明验也
沈梦兰五省沟洫图说沟洫之法先视通河以为川次视支河小水及地形低洼便于疏浚省工力者每距二十里为一浍川纵则浍横除山泽城邑及沙砾不可耕外每距七百二十步为一洫每横距八十步为一遂纵距二百四十步为一沟皆经画标识之合方二十里造一册田若干户户若干亩逐一注明择其老成众素信服者董司其事不可假手胥吏岁十月农事既登开浚洫浍深广如法其土即堆两旁以填涂道人工按亩科计田率人耕三十亩工率日挑二百尺人十日而洫浍毕次开沟遂又十日而皆毕矣如天寒冻早沟遂明春开亦可其田非自种者即着佃户开浚照佃科工产主量给饭资亩率谷米一升工毕之后丈量地亩亩折四步均摊以归画一每岁春冬各令捞取洫浍新淤以粪田亩率三四十尺以为常例○又沟洫之制无地不宜而西北尤亟西北地势平衍河流劲而多浊涨则劲流汹涌而冲决为患退则浊泥滞淀而淤塞为患古人于是作沟洫以治之伏秋水涨则以疏泄为灌输河无迅流野无熯土此善用其决也春冬水消则以挑浚为粪治土薄者可使厚水浅者可使深此善用其淤也
畿辅安澜志干隆九年河道总督高斌请展唐县广利渠导唐完之水东流一百二十里于渠身两岸每渠五里设一涵洞共二十有四听民浚沟引渠分入均溉十一年又奏涵洞引水大利农田请唐完满三县涵洞不拘五里听民自为增设○又澧河在南和任县二境为利甚溥并无闸座涵洞民间穴堤以空心大木横贯其内两岸沿堤为沟水由木心达诸沟塍谓之桶引水足则去桶塞穴堤岸依然○又唐县尹杨一桂导唐河东流至南雹水有客水沟横来沟下于渠三尺许因之则渠水跌落不能东行填之则壅阻客水淹害田乃建木腾桥使河水腾于上山水穿其下上下并行而不相害桥栏为闸可启闭启则水泄注沟复入于河
王心敬井利说用水车之井必须用砖包砌浅者需七八金深者十金以上而一水车亦需十金浅井可灌二十余亩深井且可灌三四十亩但使粪灌及时耘耔工勤即此一井岁获可百石少亦七八十石夫费二三十金而荒年收百石所值孰多至用辘轳之小井不须砖砌工匠不过数钱器具不过一金若地带沙石须砖砌者工费亦只三五金一井可及五亩但得工勤岁可得十四五石更加精勤二十四五石可得也夫费三五金而于荒年收谷十四五石甚至二十余石所值孰多
蒋炳谕民凿井疏农民罔知尽力耕凿臣留心访察凡有井之地悉为上产每大井可溉田二十余亩中井亦十余亩雨泽傥愆足资绠汲请令将臣详议晓谕农民有能凿大井者给口粮工本中井半之地方官亲为相度计及久远庶硗瘠可变膏腴
刘于义庆云盐山事宜疏庆云盐山两邑虽有咸池及苦水之处而甜水可以浇灌之地甚多但百姓无力砌井查每砌砖井一需物料银八两可灌地五亩若广为穿井小旱之年百姓竟可不馁请于水利节省项下将庆云县赏给银一万两可砌砖井一千二百五十盐山县赏给银八千两可砌砖井一千再令百姓每年多开土井以助浇灌
元王祯农桑通诀若田高而水下则设机械用之如翻车筒轮戽斗桔槔之类挈而上之若地势曲折而水远则为槽架连筒阴沟浚渠陂栅之类引而达之凡下灌及平浇之田为最用车起水者次之再车三车之田又为次也
王祯灌溉图谱水栅排木障水也若溪深田高水不能及于上流作栅遏水使之旁出下溉以及田所水闸开闭水门也闲有地形高下水路不均则跨据津要筑坝前立斗门以备启闭旱则激水灌田又可转激转磑实水利之总揆也水塘即洿池因地形坳下用之瀦蓄水潦或修筑圳堰以备灌溉大凡陆地平田别无溪井泉以溉者救旱之法非塘不可○又翻车今龙骨车也牛转翻车比人踏功将倍之水转翻车视水势随宜用之其水日夜不止绝胜踏车筒车水激转轮众筒兜水以灌田昼夜不息连筒以竹通水也架槽木架水槽也戽斗挹水器也刮车上水轮也桔挈水械也辘轳绠械也
明西洋熊三拔泰西水法龙尾车者河滨挈水之器也物省而不烦用力少而得水多若有水之地悉皆用之窃计人力可以半省天灾可以半免岁入可以倍多玉衡车者井泉挈水之器也一人用之可当数人高地植谷纵令大旱能救一夫之田
畿辅通志宛平县产稻有糯粳二种香河县产粳稻糯稻水稻旱稻昌平州产膳米房山县产稻红白二种遵化州产东方稻双芒稻虎皮稻之类皆食米糯稻有旱糯白糯黄糯皆可酿酒满城县产稻有黄须者有乌须者有粳稻旱稻糯稻涞水县产水稻邢台县产稻有三种红口稻芒稻糯稻
臣则徐谨案沟洫之利甚溥非独水田宜设前人论之详矣而经画水田要在尽力沟洫陂塘之瀦蓄所以供沟洫之挹注也闸堰涵洞之启闭所以均沟洫之节宣也沟洫修而田制备田制备而地中之水无一勺不疏如血水旁之地无一亩不化为膏腴大禹之粒烝民举其要不外浚川距海浚畎浍距川然则营田之政亦尽力沟洫而已直隶八郡地势西北高东南下而一郡之中又各有高下之异今择其近水之处随宜经画负山高仰之地可导泉引溉则为陂为塘以备暵阳滨河平广之地可疏渠引溉则为闸为堰以齐旱涝濒海近淀之地可筑围引溉则为圩为堤以防漫溢如是则水之为田患者寡水之不为田用者盖亦寡已经画既定播种可施乃更揆度地形作水器以省灌溉之力辨别土性择稻种以适气候之宜使向之听丰歉于天时者一视勤惰于人事人事修举而天时不害地宝咸登矣
　　畿辅水利推行各省议　　　　　　　　　　　　　　　　　　　　　　　　　　
林则徐
史记列传西门豹为邺令发民凿十二渠灌田民以给足
  </div>
  <div class="pagination">
   <a href="皇朝经世文续编-清-葛士浚_page77.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page73.html">
    73
   </a>
   <a href="皇朝经世文续编-清-葛士浚_page74.html">
    74
   </a>
   <a href="皇朝经世文续编-清-葛士浚_page75.html">
    75
   </a>
   <a href="皇朝经世文续编-清-葛士浚_page76.html">
    76
   </a>
   <a href="皇朝经世文续编-清-葛士浚_page77.html">
    77
   </a>
   <span class="current-page">
    78
   </span>
   <a href="皇朝经世文续编-清-葛士浚_page79.html">
    79
   </a>
   <a href="皇朝经世文续编-清-葛士浚_page80.html">
    80
   </a>
   <a href="皇朝经世文续编-清-葛士浚_page81.html">
    81
   </a>
   <a href="皇朝经世文续编-清-葛士浚_page82.html">
    82
   </a>
   <a href="皇朝经世文续编-清-葛士浚_page83.html">
    83
   </a>
   <span>
    ...
   </span>
   <a href="皇朝经世文续编-清-葛士浚_page79.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
