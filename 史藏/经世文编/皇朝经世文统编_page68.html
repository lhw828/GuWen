<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 68 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 68 页/共 287 页
  </h1>
  <div class="content">
   后志曰自谷口入山峭壁高岩阴惨栗绝少人居宿顿无所每夫分领一工身入洞底掇石爬泥常须两三人在上为之引緪转送数人而食一工之食岂能宿饱五县相去或数十里或百余里往返奔命劳怨可知嗟乎穿渠本以利民也而民之劳费至于如此非以爱之实以害之朝廷本意亦岂如此乎今之龙洞则明之广惠故渠也渠之水则山下之散泉也因其已成不别事穿治矣收其泛走不更劳陂堰矣于是疏泥淤完治堤岸不过费县官钱数千许而此数十泉者固已瀜浩衍以毕输于渠而流润于四县以视昔人凿山堰水力愈勤而谋愈拙者岂特事半功倍而已若乃役由私雇而无调发期会之烦官自购材而无料率抑配之扰役兴而人不知岂非万祀之永赖者乎然是泉也项襄毅实尝凿而出之而龙洞以南众泉并列则尤非旦夕之所可得然而昔之人莫有为之计者何也引泾之利熟于耳而盘固于胸臆虽有他便利至于倍蓰什伯而莫与易焉是故交臂而失之也向使蚤知变计如今日则将远引深闭以拒泾而不暇尚何穿山治堰亟困其民而不已哉是故古人之法不善用之或足以败而善为理者酌剂变通虽其陈敝政而常能因败以为功虽然今日之计亦有当急者曰谨视堤坝而已堤之作亦在项襄毅时厚则七尺崇止二尺然更百数十年而其功不坏雍正时始增高二尺亦数年无恙乾隆二年通判罗国楫请于台使又增高五尺未二年而泾水大至堤竟毁其后易知县唐秉刚继治之以乾隆四年十月堤成至八年六月又毁是何也堤崇二尺至不高也而七尺之径则已厚其用但以障泉而不以捍泾昔人比之布于地水至则涌而过耳后之增砌至于九尺而七尺之厚无所加非独不加而已层累之形丰下而削上比至其颠纔有三尺如是则形单地危而其御大水也无力而是水也挟其暴盛之气出于两崖之间隘束急无所发怒适与堤遭则囓抉掀豗以图一逞不幸而授以尺寸之隙则崩溃遂不可止势固然也是故治堤之法苟欲崇之则必厚之不然者毋宁卑卑而泾水入焉虽足以淤渠待其过而搜剔爬梳一日夜之力耳高而不厚则水之涨发无常虽更增之寻丈犹未能使泾不入也而崩溃之患其费必巨又需之岁月而后完使百姓坐失数时之利故曰毋宁卑也此有司之所宜知也诸坝之制惟洞口为非宜闻之故老顺治间金汉鼎实始为此乾隆二年之坝特因之耳金之始为渠盖犹觊觎引泾既而知其不可引也而见洞中之泉亦足以会众泉资灌溉于是始虑浊泾之败泉而置坝以拒其入顾犹低徊顾恋侥幸于泾之万一可引而姑留洞口之迹以不没其旧此惑者见也夫洞口之凿欲引泾也然而常时则泾不受引比其涨盛而浊污乃足以败泉然则洞口者揖盗入室之计也自顺治时至于今又百余年矣泾流去渠口又益下矣渠泉之为利较然明矣此其与泾诚有不两存之势尚何洞口故迹之足留哉谓宜毁撤此坝以巨石坚塞洞口视其损敝而时葺之使浊泾不得涓滴入洞泉不得涓滴出则坝之北尚有泉二三孔可以益渠以大其利所谓拔本塞源计无有急于此矣若大小退水槽两闸水磨桥大王桥庙前沟渠右各坝皆清浊之要限出入之巨防并须官其检察不以寒暑辍按行不以细小废赏罚持久不懈功利滋多此日计不足月计有余之道也

　　泾渠志后序　　　　　
王太岳

沟洫废而后水利急水利之为言非古也余观秦汉以来言水利者郑白渠最着少时读司马迁班固所记意甚伟之已而见泾阳志则二渠者坏废已久后有继作劳费尤巨至乃农民呼号陈诉愿弃利以弛役而不得者何也比年吏关中尝一再至中山下行求郑白之故迹而观宋元明所穿凿则天成毁之繇工拙之效诚不待考而知县志所言皆有验不妄然后叹古今相传耀于其名而不察其实徒见其利而不知其害者何多也迁固所记自郑国白公郑当时外尚有河东守番系请穿渠引汾溉皮氏汾阴下引河溉汾阴蒲下度可得五千顷谷二百万石以上天子发卒数万人作渠田数岁河徙渠不利田者不能偿种久之河东渠田废其后又有庄熊罴请穿洛溉重泉以东万余顷故卤地可令亩十石于是为发卒万余人穿渠凿井深者四十余丈往往为井井下相通行水水颓以绝商颜东至山岭十余里作之十余岁渠颇通犹未得其饶由是观之渠之难成亦可知矣两史具书其调发之众兴作之久言事者之无效盖所以深致其意以戒人之妄言兴利何其婉而彰也后之读史者不能晓知古人著书之微旨独好偏举一时之利以相夸慕于是郑白渠遂为喜事者之口实而岂知天下之利难成易毁尚有出于史传之外者哉曩者畿辅旱部使者下令劝民穿井灌田郡县官吏分出督视往来趾错吾乡胡氏独为大井甃者以十数井值三万钱既成而灌利良沃而他井皆穿土善崩竟废无用后皆督治之而民以假贷穿井前困久矣及是相率乞免乃止夫井利人人知也一乡之人非其知尽出胡氏下也然而为之不成则官事之与民事难易相百也故为政者举动不可不慎也

且夫利所在虽立法禁限之犹且不能止遏若其熟视而莫肯趋者苟非其土之所不宜俗之所不习则其力之所不赡焉耳而上之人噭噭焉朝下一令曰力尔菑畬莫下一令曰勤尔蚕织彼民者未见有丝发加益于吾事也而徒见符檄之惊怛召呼之促数酒浆赠贿日有百需而百姓固已怨矣若此者非徒不适于众情也则又不度己力之所任盖汉之时尝传循吏矣农桑教化其民亲之如父母岂有他谬巧哉恺悌出于性成而经营之才足以副之也然亦幸其时去古不远法令省约讼狱稀少吏得从容一意以自亲于民而周知其便利隐曲之事又自丞尉以下若曹掾书史驭吏亭长门干街卒游徼啬夫皆以儒生学士为之行可以备察举而才可以至公卿大夫以之分务宣化而无壅阏挠抑之患是故上之诚意足以及民而民之率令无不晓然明白以悦从其上夫是以教易行而事办治也后世不然官政纷于簿领吏能疲于听讼州县之吏既不能日与百姓相见凡所举事一以文具相承接而所任使乃不出乎经承隶皁与乡里保甲之长类皆闾里小人悍黠嗜利顽诟无日同官府点佥与其辈曹举手相庆符纸一下惊扰四起如是而欲与之共民生之大计则亦何泽之能究何功之能集哉是古之言清静宁一之治者曰去其害人者而已以为无害斯所以利之也又曰去其太甚则虽袪害犹莫敢轻遽尔也至于兴利则曰利不百不变法非恶利也诚以利在而害将随之也抑又以为生民日用之事而恃以官符之法则亦鲜有不害者故慎之也利民之事诚无若郑白大也司马班氏之书与千载之口相传者甚着也然而故迹之日非与继作者之劳费世未有知之者也崩隤接于前而钻凿寻续于后大役频兴而困黔首既尽其力又耗其财何其忍而不德也至于渠堰必不可固泾水必不可引而三原有妄男子者方且诣关上书亟以凿铫儿觜是请向使其说果行则亦不数年而又且议改矣不务适水之宜而亟移其地以事穿引北山之石庸可尽乎今夫龙洞非瓠口之故区乎其视郑国白渠为之难易利之暂久岂不较然易见乎然必待之今日而后农民得释其劳费之苦而安于灌溉之乐而不知昔之人实尝亲出此泉于手足之下而莫能专收其用是何也狃于秦汉引泾之旧而不思变计也此徇名而不求实见利而不计害者故也嗟乎尽心民事而孳孳兴利去害之是急此宜非贤豪者不能然而不知清静无扰之理以不宁于利害之数弊常与俗吏等而挟其喜功好名之心轻以民力为尝试矫伐一时莫就之功而贻他日无已之累若明之项襄毅此其可以为戒者也呜呼余于泾渠利害论之详矣后之君子可以考焉

　　甘肃水道图说会典
甘肃省以兰州府为省会兰州府之南巩昌府其东平凉府其东北宁夏府其西西宁府其西北凉州府甘州府肃州平凉府之东庆阳府泾州其西南秦州阶州肃州之西嘉峪关之外安西州其西北镇西府迪化州黄河自青海东流入境折东北流经西宁府南兰州府北合乌兰河大夏河洮河大通河祖厉河又经宁夏府合清水河又东北入鄂尔多斯右翼中旗境洮河出巩昌府东流合藏河北流经兰州府入于河大通河自青海东流入境经凉州府又东南经西宁府合湟河入于河祖厉河上源曰王河出巩昌府西流经兰州府合消河关川入于河渭河出兰州府东南流经巩昌府合漳河华川水又东经秦州合苦水河藉水东亭河又东入陕西境泾河出平凉府合横河东流经泾州合潘云涧汭水阳晋水盘口河马连河又东入陕西境西汉水出秦州合长道河东南流经巩昌府东南及阶州合黑峪江又南入四川境为嘉陵江白水江自四川南流入境经阶州合白龙江清江毛沟河又南亦入四川境黑水河出泾州东流入陕西境沙河出凉州府五水合北流出长城潴为鱼海其东曰古浪河亦北流出长城潴为白海其西曰水磨川亦北流出长城潴为昌宁湖坤都伦河二源东曰额济纳河一曰山丹河出甘州府合黑水河西流至肃州合沙河北流出长城西源滔赖河出肃州西合清水江北流出边会焉曰坤都伦河又北入额济纳旧土尔扈特旗境布隆吉河一曰苏赖河出安西州北流其东北出一支津潴为达巴逊泊又北折而西合党河潴为哈拉泊哈密河出镇西府之哈密厅西南流潴为南湖呼图壁河玛纳斯河俱出迪化州北流合而西潴为苇湖托克逊河出迪化州南流入于沙凡镇西府迪化州诸河出天山南者俱南流出天山北者俱北流俱入于沙色尔腾海小色尔腾海在安西州图尔库尔泊巴尔库尔泊罗布泊俱在镇西府东东至陕西及四川界东北至鄂尔多斯右翼中旗阿拉善额济纳二旗及喀尔喀扎萨克图汗部西南至青海迤西为大戈壁西北至科布多及伊犁

　　河南水道图说会典
河南省以开封府为省会开封府之东归德府其北怀庆府卫辉府彰德府其南陈州府许州又南汝宁府光州许州之西汝州又西河南府陕州河南府之南南阳府黄河自陕西东流入境经陕州合宏农河干头河青龙河又经河南府北怀庆府南北合溴河猪龙河广济河沁河南合洛河汜水又经卫辉府南开封府归德府北入江苏界济水出怀庆府东南流分二派东通广济河南通溴河俱达于黄河沁河自山西南流入境至怀庆府合大丹河注黄河丹河亦自山西南流入境经怀庆府分二派南合沁河者曰大丹河东经卫辉府者曰小丹河又由卫河合百泉水淇河又经彰德府合汤河洹河入直隶界淇河自山西东流入境至卫辉府注卫河清漳河自山西南流入境浊漳河亦自山西东流入境经彰德府合东流入直隶界洛河自陕西东流入境经陕州至河南府合涧河河伊河注黄河淮河出南阳府东流经汝宁府合明港河浉河小黄河又经光州合小潢河汝河曲河史河入安徽界汝河出汝宁府合斗河小沙河吴寨河洪河东流至光州注淮河沙河上源亦曰汝河出汝州东流经许州合沙河遂名沙河又合颍河经陈州府合贾鲁河分二派往南者曰过河合汾河正渠合东蔡河西蔡河东流入安徽界颍河出河南府东流至许州合渚河遂名渚河注沙河贾鲁河上源曰索河出开封府合京河东京河磨河栾河双洎河南流至陈州府注沙河浍河二源曰北沙河曰南沙河俱出归德府合东流入安徽界洪沟河巴沟河亦出归德府东流入江苏界涡河亦出归德府南出一支渠曰芡河正渠东流合惠济河俱入安徽界惠济河出开封府东流至归德府合旧黄河注涡河丹河自湖北东流入境经南阳府合浙河滔河黄水河复入湖北界滔河亦自湖北东流入境至南阳府注丹河白河出南阳府合鸡子河南流分二派东派曰溧河通唐河正渠合湍河刁河南流入湖北界唐河三源曰赵河曰泌河曰卢家河俱出南阳府南流北合溧河亦入湖北界南至湖北界东南至安徽界北至山西界东北至直隶山东界东至江苏界西至陕西界

　　贾鲁河说豫乘识小录
贾鲁河汴河之南支也汴本作汳即浚仪渠又名莨荡渠源出荥阳大周山下受西南诸山溪京须索郑之水东流至中牟县北与沙水同流东至浚仪即祥符而分南注一支为沙东注一支为汴汉平帝时黄河南奔冲汴明帝永平中命王景修汴堤渠自荥阳东分疏河汴二水令黄河东北流入海汴河东南流入泗隋大业元年开通济渠自板渚在荥泽引河历荥泽入汴又自大梁之东引汴入泗达于淮渠广四十步渠旁皆筑御道树以柳名曰隋堤又曰汴堤宋定都汴梁引汴水穿城中有上水门下水门岁漕江淮浙湖之粟六百万石达京师常至决溢设官司之至元时至元二十七年黄河决始淤塞东流一支今止存南注一支以曾经元臣贾鲁疏浚故又名贾鲁河又名小黄河仍上受京须索郑诸水经朱仙镇距省东南四十五里王家潭至扶沟东北受双泊河水溱洧合得名又东南入西华境城西北东三面又东南经李方口西又东南合颍汝二河入商水境经周家口又东受清水及柳庄河水为白马沟其南为颍岐口沙水东流颍水东南流经南顿镇又东南经项城北受濲水汾水又东入沈邱境至颍州复与沙合沙东经槐坊店折而东南受枯河水又东经纸店界首集入江南太和县东由颍州北合注于淮按隋自板渚引河入汴河浊汴清且汴流颇微安能胜河之浊如今洪湖水弱亦有借黄济运之时然河身因是更形高仰是其明验宋仍汴渠不闻引河之说则在隋时河汴暂通必未久即行隔绝特未审何时耳又按宋都汴时开四渠通漕曰汴水曰蔡水即惠民河曰五丈河即广济河曰金水河汴以通江淮浙湖之运惠民至归德鹿邑以通东方之运五丈金水通曹郓诸州之运及西北商旅因黄流数徙决今皆湮惟汴河仅存东南支流藉通江淮舟楫然近来源弱流微故朱仙向为商贩辐辏之区今亦大减于昔云

　　安徽水道图说会典
江苏省之西南为安徽省以安庆府为省会安庆府之东池州府宁国府广德州其东南徽州府其东北太平府和州滁州泗州其北庐州府六安州庐州府之北凤阳府六安州之北颍州府大江自江西东流入境经安庆府庐州府和州东南池州府太平府西北合前长河前河漳湖石牌河张溪河云溪河枞阳河通济河罗昌河梅根港大通河荻港石硊河鲁港水阳江新河及巢湖三支渠又东北入江苏境巢湖在庐州府境肥河派河界河马栅河汇焉东出一支曰黄落河又东歧为三支曰牛屯河裕溪河册港俱入于江水阳江出宁国府北流合青弋江至太平府分流潴为里南湖南碕湖固城湖石臼湖丹阳湖西入于江绥溪出广德州西流至太平府注里南湖青弋江出徽州府北流经宁国府注水阳江其下流曰鲁港西入于江胥河自银林堰西南流入南碕湖淮河自河南东流入境经颍州府凤阳府泗州合淠河颍河西肥河沿河南肥河涡河东肥河浍河沱河池河潴为洪泽湖接江苏境颍河上源曰沙河曰濄河西肥河上源曰芡河及涡河浍河俱自河南东流入境浍河合澥河俱注淮河汴河出凤阳府东流入江苏境淠河出六安州合曼水河桃园河北流至凤阳府注淮河池河出凤阳府东流至泗州注淮河新安江三源曰东界河曰西界河曰南港河俱出徽州府合南流入浙江境婺江南河俱出徽州府南流入江西境龙湖为二郎河南出之支流出安庆府南流入江西境英山河出六安州南流入湖北境滁河出和州东流经滁州合花山水入江苏境石梁河出泗州东流入江苏境东南至浙江界西南至江西界西至湖北界东北至江苏界西北至河南界

　　江西水道图说会典
安徽省之西南为江西省以南昌府为省会南昌府之北南康府九江府其东饶州府广信府其西瑞州府其东南抚州府建昌府其西南临江府袁州府吉安府吉安府之南赣州府南安府抚州府之南宁都州大江自湖北东流入境经九江府北合湓口水鄱阳湖水及龙湖大白湖入安徽境鄱阳湖一曰彭蠡湖在南昌府东北南康府东南饶州府西纳十数水最大者赣江北流至九江府入于江龙湖自安徽南流入境经九江府入于江章江自湖南东流入境经南安府合礼信水池江至赣州府治北与贡江会贡江出宁都州西流至赣州府合雁门水默林江宁都水江濊江桃江与章江会曰赣江北流经吉安府合遂江牛吼江溶江恩江又经临江府合袁江至南昌府曰剑江合锦江抚河注鄱阳湖宁都水一曰梅江出宁都州合鹿江瑞林河西流至赣州府注贡江袁江出袁州府东流至临江府曰新喻江注赣江锦江出袁州府东流经瑞州府合藤江凤岭水龙口水曲水至南昌府注赣江抚河一曰盱江出建昌府合赤溪陶溪北流经抚州府合苦竹水宜黄水临水至南昌府合三港水注赣江上饶江一曰弋阳江一曰安仁江上源曰上干溪下干溪自浙江西流入境经广信府合玉溪灵山水永丰溪双溪潦源水须溪经饶州府合白塔河亦曰锦江至南昌府注赣江永丰溪自福建西流入境注上饶江白塔河上源曰泸溪自福建西北流入境经建昌府又经抚州府合青田水至饶州合泊水竹屯河南河注鄱阳湖南河亦自安徽西南流入境合小北港水注乐安江修河出南昌府合桃树港东流至南康府与冯水会冯水亦出南昌府东流至南康府合双溪与修河会俱注鄱阳湖寻都江鹤子水会云水俱出赣州府南流入广东境龙港出南昌府北流隽河亦出南昌府西北流俱入湖北境萍川江出袁州府攸水出吉安府俱西流入湖南境昌水出南安府南流入广东境东南至福建界西南至广东界东北至安徽浙江界西北至湖北界西至湖南界

　　江西水道考江西通志
江西水之上源其大者为漳水汉志曰豫章水山海经水经曰赣水出南安聂都东山东流经大庾县合巘山和溥水云山密水了山灵岩水大里水黄公坑山水傀儡山大明水大庾岭峤水北流入之广东仁化所出之平政水合凉热水昔名豫水东北流入之经南康县西南为南口合蒲塘焦溪诸水及布尾之封侯水镬山西符水禽山禽水过山过水东流为芙蓉江西北崇义县有樟山之潜水湖南益浆之麟潭水牛皮龙水玉泉山之义安水大嶂山之带围水即横水经上犹县界上犹江源出湖广郴州桂阳县流经琴江口营前彭山水入之过大犹嶂合稍水出石溪料水出老寨背水出益浆石门水出百丈洞米洲水皆从东南流入章水至南康沙口又东经赣州城西环城而北与贡水会贡水汉志曰湖汉水发源福建汀州新乐山西流经瑞金县陈石山绵江水流五十里入之又合乌村智水铜山灞水罗田浮图水流经会昌湘水上源为羊角水北流过龙石绵湘二水始合为湘洪水渊深多怪石蛟蜃居之盘古山墨斗湾诸水皆会而入贡水安远濂江水南流入之经雩都南为雩水合金溪水出鸭公嶂化龙水出鸭公山罗芽水出懋果岭其东北石城之琴水出鹰子冈合灞水宁都之梅水出梅岭在邑北一百二十里非大庾之梅岭合白沙江出武头麓白鹿江出石城璜溪又合东江之鳌溪小溪西江之龙变溪桃溪出桃林山会于吴口渡西南流入雩水绕城而西出雩都峡其北兴国之江源出桐林埂及蜈蚣山合濊水出太平乡蓝坡黄田水出清德乡龙下川出曹溪西流长信衣锦二泷西南流入雩水其南则定南员鱼溪出南坑土凹龙南桃水出冬桃山合筋竹葛溪诸山水为三江口经信丰为桃江源出龙南桃岭合黄田江出始兴大竹围保昌靠头龙南樟木土凹诸处方溪水出龙洲北江水出犹山大乐口水出大庾界枫山安乐乡三江水一为新田江出安远会昌界一为周坑江出会昌游鱼山一为寺坪脑江出会昌赣县上下坪巫水出中坑洞禾溪口水出长老山绵水出绵山安息江水出安远东坑东北流至双溪口又北为乌漾又北会于雩水故雩都为众水之汇也贡水又西经赣州城东环城而北与章水会二水合而为赣此齐都官尚书刘澄之说虽郦道元讥其以字说水亦未远失水实若谓县治居二水之间因以名县则说尤允矣城中三池二港之水通之长步水出黄家山东流入之龙溪水出黄竹岭北流入之梁水出龙头岭西流入之皁水东流出皁口入之凡北流三百里历十八滩经万安龙溪水西流入之绵津溪水出双坑及长仙合流入之蜜溪水出公嶂西流入之赣江折而东流苏溪水由九石陂入之云冈水出朝天桥入之韶江水合黄鹄水东流入之武朔溪受风雨云雷四潭之水西流入之其西龙泉遂江水源出左右二溪至李派渡合为一东北流入之经泰和江流澄澈故曰澄江

永新拔铁山出之牛吼水合龙泉之射洲江东流入之麻斜溪水合李陂溪水出西江口入之赣江又北经永丰西报恩江发源宁都西北界古名濒水西流合葛溪黄竹溪白水麻江龙门江诸水流遶邑城下流为英潭其南沙溪萧泷发源兴国界西北流合孤江储溪出庐陵张家渡入赣江江水又北经吉安城东白鹭洲在焉合习溪水出吉塘渡螺湖水出五里冈冷水坑及横石江水在西北界吉水安福之卢水发源卢萧山西受永新之禾水胜业水及溶江在永新东界合毛停水阎水郭水出郭山上通宜春同水出游岭赤谷水出分宜界智溪出宜春桑田东麓荷溪出鸽湖东流与王江会源出陈会山之舟湖水合修水于书冈达于王江又东流合泰和之禾水一名早禾江经庐陵神冈山下同入于赣其自富田合明德水而入者为庐陵之王江卢水下流与清溪水相合者为庐陵之庐水赣江又北经吉水南为文江永丰英潭之交会也江中有青湖洲二水绕之状若吉字又云两水交合如文故名文亦曰字水合义昌水出文昌乡上通萧泷阳丰永丰幽溪沙口诸水入之南溪水出中鹄乡东流出柘口入之经峡江东流折北旧为玉峡镇江水束于中而不得溢合亭头水出七里洞暮膳水出石牛岭自古山漕溪逆流南入者为仁和水自漕溪北入者为莲花潭水经新淦西湄湘水发源高岭合秀溪水西流入之蓝陂溪发源百丈合金滩水东流入之赣江又经临江郡城南为清江水盖袁江赣江二水会于万硕洲南绕城而北故名临江明成化末赣水暴冲蛇溪水为铜锣江没田亩以千计直北流三十里与袁江会于是临江城临袁不临赣也袁江者发源萍乡罗霄山下为罗霄水东流至宜春西为稠江折而北为秀江合麟桥江其源为清沥江出老山仰山水九曲水鸶溪水经分宜南为清源渡合赤江杨江野江介溪竹桥诸水东流经新喻南为渝川县本以渝水名唐后讹而为喻西合严塘江阪陂江画江东合距江出分宜灼江颍江发源蒙山合八十四源即太平江水长宜江出璜缑岭诸水凡九十九湾八十八滩紫州东瀛洲联互以障之下清江而合于赣赣江又北流至清江镇淦水发源离岭会沉香溪水一名合山水出洋湖西注之萧水亦名小阳水出古清泉里二源汇于香田由萧洲桥历萧滩镇东注之经丰城西为剑江绕而北历苦竹杨林金鸡诸洲丰水出杯山东北流由三溪津会罗山之富水东流受百斤湖广百余顷溉田五百余顷株湖长十余里溉田千余顷铜湖互三十里赤湖广二里溉田二百余顷平港湖溉田二百余顷诸水又会猴之槎溪水合流出小港口入赣江江水北流雩韶水出抚州横河合隐溪水西流入之过龙雾洲即金钟口是也

杭溪水出介山汇为药湖合瑞州水东流入之瑞州水自万载西南八山有金钟湖东流为龙江历鱼鳞滩合康乐水东流经上高南为凌江新昌之东溪来自奉新西溪来自宁州皆南流入之合盐溪在新昌西门外清溪秀溪一名查溪有晋陶渊明遗迹白竹港出高岭诸水又合滕江水受小水出竹岭易乐水出干陀岭斜口水出蒙山六口水出止石港洪水东流贯高安城南为锦江一名筠河汉志曰蜀水分一支互南城为市河东会于象牙潭受钟口出荷山龙口出蛟湖华阳出新喻小溪龙陂出米山梅口出萧坊斜溪诸水东流抵新建界黄源出萧下铜源出香城山芭蕉源诸水入之北流经南昌府城西为章江麦源水出西山注梅岭下为吴源水合白石源水入之宁州修水出黄龙山受杏苑水出幕阜山亦连通城百菖水出大湖山武宁乡水出大沩出连湖广浏阳兴国州及新昌界乃盗贼渊薮也东津水出州南东津山洪水滩水灌毛岭山下田三十顷鹿源水腰带水出凤皇山过州城东受安平水出毛竹山鹤源水出湖广连界九宫山及泰安乡敛口梁溪诸水东北流经武宁县南合义溪水官塘源港亦名腰带水出神童山鲁溪水南受清江出银炉山长田出牛皮洞杨浦石镬俱出严阳山凤口出三卷山北受茶培出伊山东北受陂田出升仁乡箬溪出了髻山东受碛溪出双峤山诸港水东流靖安城西双溪水出毛竹山与宁州界一支历南源诸郡东北流达于追里一支历中下燥坑达于桐城合流受桃源水出九洞南流石掌滩水东南流抵奉新与冯水合出邑南百丈山龙溪水出药王山华林水出华林山萦纡西来入之而皆会于修水安义之龙江水兆州水东阳新径水合于邑东为三合水并皎源出宝山白武解源二水俱出靖安界诸水东流合于修水又东北流经建昌县南合檀陂水云居山之枫林西江白沙云门诸水东流入之又合珠溪水达于章江汇于彭蠡星子六溪十八湖之水入之德安博阳川东南流入之又北为女儿港德化水入之港口曰金沙洲明师歼陈友谅之卒于洲上是为西鄱阳湖南昌城中之水曰三湖九津三湖者苏圃迤北曰北湖由广济桥至洪恩桥曰东湖同仁坊二小桥至两学宫抵水关闸曰西湖总名为东湖古称十里后仅广五里岁额鱼课一百二十金明万历中郡邑捐纳禁不复渔九津者义取洪范九畴所以泄三湖水广润门二津惠民进贤顺化永和德胜五门各一津章江门二津津各引水归濠水关桥置内外闸湖水盈则放水西达章江江湖俱溢则闭外闸使江水不得浸入乃开内闸引湖达濠绕广润章江德胜永和四门而东注归蚬子艾溪二湖出牛尾闸趋杨家滩入于湖盱水发源血木岭过山北溪为巴溪又北为小勋溪过白水镇经广昌县南为平西大河合南村石璧青铜诸港水北流经南丰西会沧浪水出新城界军港出军山蔓翠湖诸水北流经建昌郡城东川门为盱江合东江出覆船山石头港水一名梅溪出梓木山新城飞鸢水亦名悲猿港合荀溪西入之东北流经金溪西合齐冈清江石门涂岭后车溪出韩婆岭东漕港诸水经抚州东为汝江上流为金溪水与苦竹赤桥二水合流由梦港环城而北江广流缓渟潴如湖名曰瑶湖

宜黄漳水发源箬岭北流与军宜水合又北流与黄土岭黄水合二水合而名县也崇仁巴水出临川山为临水之源东北流至严陀大盘山宝唐水会之芙蓉山之书堂十洞二水分流会于李河埠而与之合东流会华盖山之西宁水曲折数百里合青水东流过黄洲有长桥束之水灌则涌激如奔马过左港合罗山水东流合孤岭水北流合大浮山水高山水石牛源水径白鹭渡为临川至西津合汝水其北连矾水发源长冈出黄塘桥东流入之诸水相合由金玉台出乌鹊石折而北过虎头洲至金鸡城东乡三水港水合金桥延桥二水西流入之东北流合西洛水入武阳水进贤通济港水出香炉山流为九曲至藏溪湾合獬山之院泽水优游源北流入洪源湖一名日月湖东历回龙洲连军山湖湖延袤五十余里北为白沙湖与南昌大沙小沙二湖接邑西罗溪岭水流为清溪合南阳水为青岚湖与洞阳武阳合为三阳水至南昌东北入湖玉溪出怀玉山西流合沙溪永平溪水又永丰溪源出福建建宁盘亭西流入之过广信城南为上饶江西流合储溪宋溪葛溪诸水皆出灵山为弋阳江一名弋溪信义港自福建邵武分流入之西流合明溪水过桃花滩经贵溪南芗溪水合箬溪湖陵戴星诸溪水过白茫洲经安仁南为安仁江一名锦江白塔河合王石乌石湖河陂诸润之水与之会蓝溪水三源合流入之建昌之泸溪水流百三十里亦入之西北流经余干桐口滩分二派西北流者由布村趋龙窟河受润陂水三源一出李梅一出临川大梅岭一出进贤赞王岭过样林云雾洲至瑞洪镇入于湖东北流者由八字嘴由分二支一受古埠水二源一出贵溪鹤岭一出安仁洪大源趋冯田过黄坊合沙港水一由破穴入布河中有越水出西津俱会珠湖趋饶河口沙港西津为大河也鄱水发源江南祁门环中合大共山之霄溪禾戍岭之柏溪及榔木岭武陵岭卢溪山诸水西流出经浮梁东之梅村始容舟三十五里会天宝水十数里会横槎港水至臧家湾合江家山水南合历降水鲤鱼桥水黄坛水柳家湾水西合大演水洗马桥水画溪坞水流为昌江过景德镇经饶州鄱阳南为鄱江乐平洎川发源德兴泊山下洎滩里西流与大溪会溪出江南婺源合浙江开化寅港水至明口与长乐水会水出大茅山合桐川横溪瑞港出石榴源诸水至桐山港口合建节水水出弋阳雾山下俱西流归大溪入乐安江江水源出徽州芙蓉岭内河吴溪诸水皆西流入之万年之殷河汇竹屯河文溪南溪诸水又书源出之九芝水注之而入鄱江江受北珠南珠枫木角尾大雷白水诸湖之水环饶州城西折而北至双港口分为二一支西经棠阴镇出饶河口会余干水入于湖一支西注尧山港由老鹳港汇为乌坽湖出门入于湖是为东鄱阳湖湖阔四十里袤三百里南跨南昌西接南康东抵饶州尽汇诸江之水古称彭蠡一名宫亭一名扬澜近都昌者为左蠡湖近湖口者为土目湖北为皁湖白洋湖又北为西仓湖劳渡湖为虎塘皆在大孤山之上下由湖口出大江此豫章水殊源同归之大概也瑞昌芦泉鱼泉石房大梅溪白龙诸泉潴为赤湖流为瀼溪东流经九江城西入龙开河东通湓浦港南通濂溪港东流入浔阳江湖口沙头港发源黄土岭接沙头河入大江明万历中增设湖口关税商舟往来所泊易以嘉名如杨港曰武曲港黄牛洑曰文昌洑老鸦矶曰凰皇矶之类是也彭泽清山大泊诸湖瀼子臙脂筲箕横山诸港皆滨大江此虽水之别入于江而在汉志豫章郡境内亦当随地以附见者其陂塘堤坝之废兴与夫灌溉蓄泄之利详见左方

　　浙江水道图说会典
浙江省以杭州府为省会杭州府之东北为嘉兴府其西北湖州府其东南绍兴府宁波府台州府温州府其西南严州府金华府衢州府处州府大海当嘉兴府东南西北接江苏界东南流折而西南经杭州府东钱塘江入焉又东南经绍兴府北为三江曹娥江口又经宁波府环北东南三面为大浃江金溪诸口又西南经台州府东为石瑜溪大横溪椒江新河诸口又经温州府东为瓯江飞云江横阳江诸口又西南接福建界钱塘江南北二源北源曰新安江南源又有二曰衢港曰婺港新安江自安徽东南流入境经严州府合东溪武强溪艾溪与南源会衢港上源曰金溪出衢州府合文溪柘上溪笋箨溪桃溪东流经金华府合派溪与婺港会婺港上源曰双溪出金华府合荆浦溪航慈溪梅溪龙溪歧为二支俱西流与衢港会合北流曰兰溪经严州府会新安江又合胥口溪桐溪水曰桐江折东北经杭州府曰富春江合东溪西溪大桥浦河曰钱塘江合渔浦经绍兴府其南为西兴坝又东入于海浦阳江出金华府东北经绍兴府歧为二支东曰下东江合落马港双桥溪西曰下西江合五泄溪新港复合而北经临浦坝曰渔浦注钱塘江钱清江上源即临浦坝下水出绍兴府东流合西兴坝下水南通鉴湖东通曹娥坝下水北入于海曰三江口曹娥江上源曰西港出绍兴府北流合长潭港新昌港曰剡溪又合通明坝下水经曹娥坝而北合夏盖湖水入于海大浃江上源为三港西港即通明坝下水出绍兴府东流经宁波府歧为二支曰东港曰南港合北渡江入于海北渡江出绍兴府合东剡溪曰甬江东流注大浃江入于海苕溪出湖州府合东溪横溪河南溪为长兴运河东流又合东苕溪三支津北出二水注太湖其东北流者入江苏境东苕溪出杭州府分二派东流者为下塘河正渠北流经湖州府合封溪阜溪歧为三支与苕溪会东出二水曰澜溪河曰新市河支渠交错南通下塘河东北通运河下塘河东北流经嘉兴府正渠北流即运河东出二水曰斜塘曰东塘东塘又歧为二曰嘉善塘河曰平湖塘河俱入江苏境上塘河自杭州府西湖北出折东流又北经长安坝为二十五里塘河东北流经嘉兴府支渠交错汇为南湖东通平湖塘河北通运河其长安坝下之水亦与下塘河会太湖在湖州府东北其北接江苏境椒江二源曰永安溪曰始丰溪俱出台州府合马岭溪义成溪永宁江东流入于海瓯江二源曰松溪曰小梅溪俱出处州府合独溪灵溪后溪菱溪好溪大洋溪外卸溪东南流经温州府合楠溪会昌河入于海金溪出宁波府河南流石瑜溪大横溪新河俱出台州府东流俱入于海飞云江上源曰百丈溪出温州府合莒冈溪东流入于海横阳江二源曰南港曰北港亦出温州府东流入于海龙溪白溪俱出温州府合南流曰交溪入福建境外渺溪出处州府东南流松溪亦出处州府合竹溪西南流俱入福建境上干溪下干溪俱出衢州府西流入江西境北至江苏界南至福建界西南至江西界西北至安徽界东至海

　　福建水道图说会典
江西省之东南为福建省以福州府为省会福州府之东北福宁府其西北建宁府邵武府其西延平府汀州府其南兴化府泉州府兴化府之西永春州龙岩州泉州府之西南漳州府其东南海中台湾府大海自福宁府东接浙江界西南流经府东南为桐山溪交溪外渺溪龙溪诸口又经福州府东南为起步溪连江闽江长溪薛港诸口又经兴化府东南为南溪口又经泉州府东南为晋江东溪西溪诸口又经漳州府东南为九龙江南溪梅洲溪南陂溪诸口接广东界台湾府四面滨海其西境诸水俱西流入于海隔海与兴化府泉州府相对闽江三源其西南源曰西溪出汀州府合淮溪文川溪东流经延平府曰清溪合燕溪安定溪曰沙溪又曰太史溪至府治西南与西源富屯溪会富屯溪出邵武府南流经延平府合金溪曰顺阳溪与太史溪会闽江北源又有二曰南浦溪曰崇溪俱出建宁府南浦溪合新溪临江溪崇溪东西二溪合流合九曲溪建溪至府治西北曰交溪与南浦溪会合松溪南流经延平府至府治东南与富屯溪太史溪会曰溪合尤溪东流至福州府曰闽江合同仁溪濑溪梅溪双溪入于海金溪上源曰宁溪出邵武府合均溪古溪梅溪东流至延平府合源溪龙池溪注富屯溪尤溪出永春州合龙溪北流至延平府注闽江双溪亦出永春州东流至福州府合三斗溪穴利溪注闽江九龙江一曰柳营江二源西北源曰西洋溪西源曰雁石溪俱出龙岩州西洋溪合乐溪万安溪与雁石溪会南流至漳州府合龙津溪龙江马口溪入于海龙江上源曰冷水溪出漳州府合深渡溪管溪东流注九龙江晋江上源曰桃林溪出永春州东南流至泉州府合罗渡溪入于海汀江出汀州府合白沙溪大洲溪南流入广东界南溪出兴化府合赤土溪梅花溪东流入于海交溪自浙江南流入境至福宁府合托溪外渺溪龙溪东流入于海桐山溪出福宁府东流入于海永丰溪出建宁府须溪泸溪出邵武府俱西北流入江西界化龙溪小靖溪出汀州府大靖溪出漳州府俱南流入广东界南溪大陂溪南陂溪俱出漳州府东南流入于海东北至浙江界西北至江西界西南至广东界东南至海

　　湖北水道图说会典
河南省之南为湖北省以武昌府为省会武昌府之东黄州府其西汉阳府荆州府宜昌府其西北安陆府襄阳府郧阳府汉阳府之西北德安府荆州府之北荆门州宜昌府之西施南府大江自四川东流入境经宜昌府合元渡河沙镇溪茅坪溪香溪河卷桥溪梁村河又东南经荆州府合清江汉阳河白水港洋溪玛瑙河沮河一水南出曰虎渡河又一水西南出曰华容河俱入湖南境大江亦入湖南境折东北复自湖南入境经汉阳府合沔阳湖曰新滩口又合赤野湖曰沌口又合斧头湖宁清湖而北与汉水会曰汉口又合牛河曰滠口合武湖水曰武口又东南经黄州府西南武昌府东北合龙河岐亭河及梁子湖曰樊口又合巴河英山河童子河湋源河阳辛河折而东又合古角河接江西境清江上源曰大跳敦河出施南府合龙马河冷水河龙溪河东流经宜昌府合桃符河金鸡河入于江沔阳湖赤野湖俱在汉阳府境北通汉水支渠交错西合草市河东流入于江虎渡河自大江南出西通均湖东通白莲湖南流入湖南境其自白莲湖南出一水曰莲湖水亦入湖南境龙港自江西北流入境经武昌府注阳辛河达于江汉水自陕西东流入境经郧阳府合曲远河陡河又东南经襄阳府合曾河丹河粉河唐河白河蛮河丰乐河又经安陆府西荆门州东合乐乡河南出一水通荆州府诸河又经汉阳府南通沔阳湖赤野湖合三台湖又西河涢河曰涢口又合澴河而东与大江会丹河白河唐河俱自河南南流入境经襄阳府入于汉杨叶湖在安陆府东巾水河内河皁市河俱汇焉其东南为三台湖南入于汉丹河滔河俱自陕西东流入境经郧阳府又东入河南境龙觜河出施南府合南河其东曰唐崖河亦出施南府俱南流入四川境北河亦出施南府西南流入湖南境澧水出宜昌府合雾江其东曰渫水亦出宜昌府俱东南流入湖南境南至湖南界东南至江西界东至安徽界北至河南界西北至陕西界西南至四川界

　　湖南水道图说会典
湖北省之南为湖南省以长沙府为省会长沙府之南衡州府郴州桂阳州其北岳州府其西辰州府永绥干州凤凰三厅衡州府之西宝庆府靖州宝庆府之南永州府靖州之北沅州府岳州府之西常德府永顺府常德府之北澧州大江自湖北东流入境经岳州府又北仍入湖北境洞庭湖在岳州府西澧州常德府东其西为天心湖赤步湖青草湖湘江资江沅澧江水俱汇焉湘江自广西东北流入境经永州府合右江潇江浯溪祁水又经衡州府合宜江岿水烝水耒水江又经长沙府合渌江茶园水飞羊河连溪浏阳河黄泥江建港清水沩水玉堂江哀江及资江东北支津又经岳州府合汩水分二道入洞庭湖潇江出永州府合乌江水水东河永水北流注湘江耒水二源东源曰桂水出郴州合沤江新坑水西水又合西源耒水曰耒水又合廓江资兴江雷溪鸦溪乌石江郴江寥江注江曲塘江北流经衡州府注湘江江上源曰水出衡州府合云秋水沔河西北流经长沙府合岩沟河攸水复入衡州府注湘江求江上源曰萍川江自江西西流入境经长沙府合双江泗汾河注湘江资江出宝庆府合龙溪廖溪硖口溪夫余水邵水潮水田心水连溪洋溪油溪东北流经长沙府合敷溪河四里河而东歧为二支东流者为玉堂江注湘江东北流者东出一支津亦注湘江正渠西北流经常德府分三道俱入洞庭湖沅江自贵州东流入境合渠江水又经靖州合竹舟江又东北经辰州府合水麻阳江舒溪熊溪麻溪蓝溪辰河马底河又经常德府合大洑溪翦家溪一渡二渡三渡小洑溪新店溪新湘溪阳溪延溪白洋河德山水分数道复合流注青草湖水自贵州东流入境经沅州府合杨溪巴川江折而南注沅江麻阳江上源曰铜仁江亦自贵州东流入境经沅州府又经辰州府注沅江熊溪上源曰武溪亦自贵州东流入境经干州厅合镇溪舟溪乌巢江又经辰州府注沅江辰河一曰北河南北二源南曰邑梅河北曰嘉塘河俱自四川东流入境经永顺府合后汉河小江腊竹江灵溪溶溪明溪折而南经辰州府合西溪注沅江澧水上源曰绿水河出永顺府合上峒河两家源河东流经澧州合溇水深水而东分二道一东流合澹水涔水虎渡河一东南流合道溪一水南出为七里湖南湖与从河会正渠又东复合又东复歧为二在北者合莲湖水俱注洞庭湖溇水渫水自湖北东南流入境虎渡河莲湖水俱自湖北南流入境俱经澧州注澧水华容河自湖北南流入境经岳州府注洞庭湖益将溪出郴州东流入江西境章水武水亦出郴州南流入广东境龙江出永州府西流入广西境北河自湖北南流入境经永顺府折西南流入四川境北至湖北界西北至四川界西至贵州界西南至广西界东南至广东界东至江西界

　　四川水道图说会典
四川省以成都府为省会成都府之东南资州泸州永厅又东重庆府石砫厅酉阳州其南眉州嘉定府州府其西南邛州雅州府宁远府其东北绵州龙安府保宁府太平厅其西北茂州松潘厅杂谷厅其东潼川府顺庆府绥定府忠州夔州府其西懋功厅岷江出松潘厅南流经茂州合黑水河又经成都府合白沙河草坡河三江河歧为二派南流者江东流者沱沱江又分数道而东合绵阳河水又东南经资州曰中江合珠溪又曰江又经州府合荣溪隆桥河又经泸州入于江岷江自成都府酾为数道南流复合又南合南河又经眉州合斯么河又经嘉定府合阳江又经州府合清水河与金沙江会金沙江上源曰布垒楚河自青海东南流入境经雅州府西境合多克楚河巴楚河入云南境复自云南东流入境经宁远府合打冲河东安河玉虹河会通河折北流经州府合石角河横江宋江与岷江会合而东流合福溪安宁河又经泸州合清水河乃与沱江会曰大江又合赤水河折而东北又经重庆府合大鹿河油溪綦上嘉陵江梅溪龙溪河梨河涪陵江又经忠州合鸣玉溪又经夔州府合西河小江新军河东瀼河分水河大宁河又东入湖北境阳江上源曰大渡河出懋功厅西南流经雅州府合炉河什丹河老鸦漩河折而东合流沙河越嶲河又经嘉定府合青衣江注岷江青衣江出雅州府合荣经河东南流经嘉定府合山溪河注大渡河嘉陵江自甘肃南流入境经保宁府合白水江水北溪河东江西河又经顺庆府合蛮子河曲水河又经重庆府合渠河涪江入于江渠河二源南源曰通川江出太平厅后江中江前江合西南流经绥定府合磴子河清溪河西源巴江出保宁府合罗溪河南屯河恩羊河升渡河南流合焉又经顺庆府合流江河又经重庆府注嘉陵江涪江出松潘厅东流经龙安府合火溪河石密溪又南经绵州合茶坪河又东南经潼川府合罗河梓潼河郪江马桑溪安居河又经重庆府合立石河注嘉陵江打冲河上源曰鸦砻江一曰玛楚河自青海东南流入境经雅州府合齐齐尔哈河杂楚河玛穆河谢楚河鄂伊楚河噶察克拉河楚穆河坝河又经宁远府合盐井河安宁河注金沙江涪陵江上源曰乌江自贵州北流入境经酉阳州合北河龙觜河又西北经重庆府合芙蓉江大溪河入于江濑波溪在重庆府西东流折西南潴为泊白水江上源曰祥楚河出松潘厅东流入甘肃境复自甘肃南流入境经保宁府合黄沙江注嘉陵江清江亦出松潘厅东流入甘肃境后溪河出酉阳州东流入湖南境嘉塘河邑梅河俱出酉阳州东流入湖南境为酉水三江河坡头河俱出重庆府南流入贵州境三溪自贵州东北流入境经重庆府注綦江永宁河自云南东北流入境经永厅注清水河无量河上源曰北穆楚河出雅州府所属打箭炉厅合里楚河南流入云南境沙鲁楚泊亦出打箭炉厅亦曰多克楚河南流亦入云南境注无量河总文河亦出打箭炉厅南流入云南境其北曰楚河合猛楚河色尔恭河勒楚河西流入西藏境多拉昆都仑河都尔达都昆都伦河德特昆都伦河俱出松潘厅西北流入黄河接青海境北至陕西甘肃界东至湖北界东南至湖南贵州界西南至云南界西至西藏界

　　云南水道图说会典
云南省以云南府为省会云南府之东南澄江府临安府开化府广南府其东曲靖府广西州其东北东川府昭通府其西楚雄府蒙化厅永昌府其北武定州其西北永北厅大理府丽江府其西南元江府景东厅镇沅州普洱府顺宁府金沙江自四川南流入境经丽江府合总文河硕多冈河又经永北厅合五郎河漾弓江又经大理府合桔木河答旦河一泡江又东经楚雄府合大姚河龙川江又经武定州合大环水普渡河壁谷河又北经东川府合以礼河车洪江又经昭通府仍入四川境澜沧江自西藏南流入境经丽江府合白水河又经大理府合沘江又经永昌府合银龙江又经顺宁府合黑惠江凤凰山水顺宁河徕克山水威远江又经普洱府合猛赖河曰九龙江又合漫达河入南掌国界黑惠江一曰漾濞江其上源为东剑海出丽江府合工江南流经大理府合洱海水胜备河又经蒙化厅至顺宁府注澜沧江礼社江上源曰赤水河出大理府东南经流楚雄府合阳江马鹿河绿汁江又经元江州曰元江合清水河又经临安府合亚泥河曰梨花江又南入越南国境南盘江上源曰沙河出曲靖府合腊溪河潇湘江为铁池河西流经云南府又南经澄江府合兴宁溪仙湖水又经临安府广西州合小曲江巴盘江泸江河为混水江又东北经广南府合邱北汛水马别河为八达河又北入贵州境鸦江自四川南流入境经永北厅合泸沽湖折而东仍入四川境小纹溪大纹溪定川溪宋江永宁河俱出昭通府北流入四川境赤水河亦出昭通府东流入贵州境可渡河出曲靖府合结里汛水东流入贵州境九龙河亦出曲靖府合块泽河东流入贵州境西洋江出广南府东北流入广西境合同舍河又东南入境合者郎河又东仍入广西境者赖河普梅河俱出广南府南流入越南国境潞江一曰怒江自西藏南流入境经丽江府又经大理府永昌府合沙河又西南入缅甸国境龙川江自永昌府北边外南流入境合曲石江芒市河冈河入缅甸国境槟榔江亦自永昌府北边外南流入境合大盈江盏达河入缅甸国境南汀河出顺宁府合虎口河西南流经永昌府合南底河入缅甸国境孟达河漫路河俱出顺宁府南流入缅甸国境李仙江一曰把边江出景东厅南流经镇沈州普洱府合阿墨江萨普河入南掌国境三岔河出临安府南流入越南国境盘龙江上源曰乌期河出开化府南流入越南国境北至四川界东至贵州广西界又北至西藏界西至怒夷界西南至缅甸界南至阿瓦南掌越南界

　　西藏水道图说会典
西藏办事大臣驻前藏布达拉城在四川省西六千一百一十五里至京师一万八百八十五里其西为后藏扎什伦布城前藏城之东察木多城硕般多城薄宗城拉里城江达城其西扎什城江孜城后藏城之西结定城绒辖城聂拉木城济陇城宗喀城阿里城匝楚河自青海南流入界经察木多城东而南鄂穆楚河亦自青海东南流经城西来会又南楚楚河自四川雅州府西流来会又南西纳匝楚河为澜沧江又东南入云南丽江府界怒江上源曰喀喇乌苏河出前藏城北之布喀池西北流为额尔吉根池又东北为集达池又东南为喀喇池又东南纳裕克河北纳绰诺河又东北沙克河自青海东流来会又东索克河亦自青海东南流来会又东南西纳卫楚河南纳雄楚河又经硕般多城北而东南纳硕布楚河沙隆锡河北纳数水折南流东西纳数水经薄宗城东而南鄂宜楚河出其东北山南流来会曰怒江又东南入云南丽江府界雅尔佳藏布河出前藏城北接青海南界之巴萨通拉木山西麓西南流入于沙薄藏布河二源曰桑楚河曰雅隆布河桑楚河出拉里城西山东南流东纳公楚河卫楚河西纳章阿尔松山水及数小水经薄宗城西而南会雅隆布河雅隆布河出硕般多城南山数水合南流东纳帕楚河折西南流会桑楚河曰藏薄布河又南入怒夷界复入云南永昌府界为龙川江绰多穆楚河上源曰罗楚河出薄宗东南山东南流西纳察楚河北纳们楚河又东南亦入怒夷界雅鲁藏布河出阿里城东达穆楚克喀巴布山东流南纳郭永河作噶尔河翁楚河式尔的河萨布楚河当楚河北纳嘉克嘉河乌克藏布河萨楚河满楚河萨尔格河阿穆楚池水多克楚河结特楚河经后藏城北而东南纳年楚河隆千河北纳商河又经扎什城南而东北纳噶尔招木伦河又东经前藏城南南北合数水折东南流北纳冈布藏布河底穆宗河南流入怒夷界柰楚河出扎什城南山东南流北纳叶额河穆楚河又东南入哲孟雄部落界朋楚河出后藏城西南数水合东南流北纳绰罗克河经绒辖城南而东北纳结楚河隆冈河长楚河南流东纳帕里河西纳尼雅河入廓尔喀界钮楚河出济陇西山南北合数水东南流经聂拉木城北亦入廓尔喀界冈噶江出冈底斯山之玛帕穆达赖池西流为朗噶池又西曰狼楚河经阿里城极西拉楚河出僧格喀巴布山南北合数水西流折南流来会又南折东流经阿里城南玛楚河出阿里北山东西合数水南流经城东来会又东南入外夷界牙母鲁克池在前藏城西南中有三山米底克池在江达城北西南流为米底克河折而西流东合一水北合一水至前藏城北折南流西合数水曲折东流又西南流东合一水西合一水南合一水经前藏城南而西北合一水会噶尔招木伦河东南流入雅鲁藏布河腾噶里池在前藏城西北上源曰搏楚河出后藏城西北山东流为舒鲁池又东为当拉池又东为远尔占河又东为腾噶里池冈底斯山在阿里城东北其北曰僧格喀巴布山其南曰郎于喀巴布山其西曰玛布加喀巴布山其东曰达穆楚克喀巴布山诺莫浑乌巴什山在前藏城北其北曰巴萨通拉木山朗布山在后藏西北西藏大臣所属达木蒙古八旗在前藏北又所属纳克书等土司三十九族皆在前藏东北与西宁大臣所属玉树等土司接西藏东至四川雅州府云南丽江府界东北至青海界西北踰大戈壁至伊界南至怒夷哲孟雄部落廓尔喀界西至巴达克山痕都斯坦界

　云南诸江皆发源藏内故附此以溯滇水之上游识边域之形势云

　　云南三江水道考　　　　　
张机南

按大金沙江发源昆仑山西北吐蕃地即夏禹所道黑水也与云南小金江及澜沧潞江皆发源吐番然金沙江之源较三江最荒远其下流亦十倍小金沙江及澜潞二江之水按禹贡导黑水至于三危入于南海云南志载金沙江出西番流至缅甸其广五里径趋南海谓非黑水源出张掖流入南海者乎河源在中州西南直四川马湖蛮邦之正西三千余里云南丽江宣抚司之西北一千五百余里愚观黄河源近云南地则大金沙江源自番雍之地南入缅海论雍梁间水惟此大耳此水为黑水旡足辨矣朱子云天下有三大水曰黄河曰长江曰鸭绿江此由宋初斧画云南南渡又偏安一隅朱子又从何知有此江之长广于江河哉黄直元又云考大金沙江及澜潞三水虽皆入南海大小远近不同澜仅潞四分之一大金沙三倍于澜潞澜潞所出地名在鹿石山在雍望俱可穷源上流亦狭大金沙江之源则远出番域上流已阔若重溟黝然深碧夏秋涨溢江色不变若比于扬子沧浪一小溪即诗语大金沙江之长广又可知矣今姑其源惟自其经流支流入海可见者言之水流至孟养陆阻地有二大水自西北来一名大居江又云大车江一名槟榔江二水至此合流又名大盈江今腾越州人总甸内诸水亦曰大盈江殆窃移其名也江流至此夷人方名其为金沙江江中产绿玉黄金钿子金精石墨玉水晶间出白玉滨江山下出琥珀旧志以琥珀绿玉出在澜沧江者谬矣昔年王靖远蒋定西迫麓川叛贼思机发造船飞渡孟养后与盟誓江干石烂乃许其过江者皆此江也滇人相传名大金沙江以别于丽江北胜武定马湖之小金沙江耳自此南流经宦猛莫噉莫郎至猛掌有一江西来入之又南下昔朴怕鲜猛莫猛外经蛮莫有一江源自腾越大盈经镇夷南甸千崖受盏西茶山古涌诸水伏流南牙山麓出经蛮莫来入之昔年缅人攻孟养以船运兵饷到撤为孟养所败者此江也正统中蒋雄帅兵追思机发为缅人压杀于江中亦此江也大约江自蛮莫以上山耸水陡正统中邓登自贡章顺流不十日至缅甸者亦此江也下流经温板有一江源自腾越章川江经界尾高黎共山陇川猛乃猛密所部莫勒江至太公城江头城来入之下流又经猛吉准古温板又名温板江温板又名流沙河相传唐僧取经过此渡故名金沙江也又有一江源自猛辨洗母南来入之又经止郎章大马革底马撤跻马入南海其江至蛮莫以下地势平衍江阔可十五里余旧志云五里者非也经南江益广流益漫缅人善舟又善泅水橹楫如涉平地至是江海之水潴为一色矣今再附考蒙化府志澜沧江与漾濞江蒙人谓之大小二江合西洱河胜备河至顺蒙交界处土人谓之罗擦聚日出水光荡射可观不二十余日至锦章江即水下流海多客船会易于此渐渐至南海永昌府志潞口一名怒江水经注云漏江今讹为潞江源出吐番流经芒市至木邦地名喳哩江又流经八百车里地至能古东入南海自木邦以来即可通舟楫昔年陇川多士宁前从能古见莽瑞体皆由此江顺流而下也旧传潞江流至洪门车里沙碛浸散与腾越志以为入大金沙江皆非是愚尝谓三江皆可舟可航夷人欲据险隐塞不使通行岂知天地设此三江正为　本朝制驭西南缅甸诸夷设当事者诚不可忽而不讲求也异日　　圣天子问缅甸诸夷久不敢贡之罪则此三江者固汉家楼船下番禺出奇制粤之牂牁江也

　　贵州水道图说会典
贵州省以贵阳府为省会贵阳府之西安顺府兴义府普安厅其东平越州都匀府黎平府其东北思州府镇远府石阡府思南府铜仁府松桃厅其北遵义府其西北大定府仁怀厅乌江一曰涪陵江出大定府合落浙河乌西河鸭池河东流经贵阳府合鸡公河沙溪清江又经平越州合湘江瓮安江湄潭河白泥河又东北经石阡府合龙底江义阳江又经思南府合思昂江丰乐河又北入四川境北盘江上源曰可渡河自云南东流入境经安顺府又东南经兴义府合拖长江马军河宁谷河岩顶山水蒙江又南入广西境赤水河亦自云南东流入境经大定府合沙坝河折西北经遵义府合齐郎河九溪河永思河金沙溪葫芦溪又北入四川境平江出镇远府东流经思州府合架溪户溪又东入湖南境为水都江一曰独山江出都匀府东流经黎平府合彩江折南入广西境为古州江清水江上源曰河出都匀府合地松河麻哈河东北流经镇远府合九股河乌下江新化江直银水又北入湖南境为沅江芙蓉江出思南府西北流经遵义府合小乌江三江河又北入四川境马别河上源曰深溪河出普安厅东南流经兴义府合阿希河都威河又南入广西境綦江上源曰松坎河出遵义府合坡头河北流入四川境三溪亦出遵义府北流入四川境武溪出松桃厅东流入湖南境黔江出黎平府东南流劳村江出都匀府合永长溪南流俱入广西境巴盘江上源曰丰宁河出贵阳府合藤茶河东南流入广西境入卧溪出兴义府南流亦入广西境结里泛水出大定府南流入云南境车洪江自云南北流入境经大定府又北仍入云南境西至云南界北至四川界东至湖南界南至广西界

　　广西水道图说会典
广西省以桂林府为省会桂林府之南平乐府梧州府其西南柳州府浔州府郁林州柳州府之西庆远府泗城府浔州府之西思恩府镇安府思恩府之南南宁府太平府桂江湘江同源俱出桂林府北流折而东北者为湘江合观水罗水入湖南境西南流者为桂江合大融江小融江马溪犀潭又经平乐府合平乐江修江思勤江又经梧州府入柳江柳江上源曰黔江自贵州南流入境经柳州府合古州江天有溪昌河背江归顺水龙江洛清江运江穿山水又与红水江会曰潭江折东流经浔州府与郁江会曰浔江合白沙河蒙江曰龚江又经梧州府合四培江剑江与桂江会曰西江入广东境龙江上源曰劳村江自贵州南流入境经庆远府合秀水带溪洛蒙江东小江折东流经柳州府入柳江红水江上源曰八达河自贵州东南流入境经泗城府合清水河马别河八卧溪曰南盘江与北盘江会曰红水江又经庆远府南思恩府北合巴洛江及蒙江北支津又合刁江龙塘江思览江又经柳州府合定清水入潭江郁江二源俱自越南国东流入境经太平府合焉曰龙江又合明江归顺河桥龙江龙江曰左江又经南宁府与右江会又合幪幢水东班江横漾江又经浔州府合武思江沙江横眉江蓬阆江入浔江右江上源曰西洋江自云南东流入境经泗城府合同舍河又经思恩府合者郎河泗河砦欧溪浤渰江又经南宁府合塘河灵水与左江会剑江上源曰容江出郁林州东北流经梧州府合黄华江泷底江入龚江贺江自广东西流入境经平乐府合龙溪折而南经梧州府仍入广东境复有支津自广东北流入境通绥江绥江上源曰怀溪出梧州府东南流亦入广东境东安河出梧州府九洲江出郁林州俱南流入广东境南流江上源曰思贺江出郁林州合下乌江西南流入广东境末水出镇安府合劳水南流入越南国境东及南至广东界东北至湖南界北至贵州界西至云南界西南至越南国界

　　广东水道图说会典
广东省以广州府为省会广州府之东惠州府潮州府其西肇庆府罗定州其西南高州府廉州府其北南雄州韶州府其西北佛冈厅连州理猺厅潮州府之北嘉应州其西南濒海中雷州府隔海与琼州府相对大海自潮州府接福建界西南流经府南为韩江玉穴浩溪龙江溪温泉诸口又西经惠州府南为丽江凤河诸口又经广州府南为三江及汤湖口又经肇庆府南为漠阳江雁山水诸口又经高州府南为吴江口又经雷州府东西南三面为月城水大肚河平源水葫芦溪北山溪诸口环琼州府四面流为黎母水文昌江万泉河金仙河陵水大河南湘江昌江新昌江诸口又经廉州府南为晏江钦江渔洲贴浪江诸口接越南国界西江自广西东流入境经肇庆府罗定府合贺江文昌水泷水江罗银水又经广州府合绥江又东南分二派一东北流合清岐水与北江会一东南流又分数道支渠交错合横江潭江汤湖入于海北江一曰浈江出南雄州合昌水始兴溪西流经韶州府合锦江武水宣溪翁江南流经佛冈厅合湟水又经广州府与西江与合平山塘水杨村江入于海东江上源曰鹤子水会云水俱自江西南流入境经惠州府合利溪新丰江秋乡江城西江折西流经广州府分二道合增江绥福水柑坑水入于海韩江上源曰大河自福建南流入境经潮州府合小靖溪大靖溪化龙溪上樟溪银溪入于海玉穴浩溪二源曰北江曰南江俱出惠州府东流经潮州府合北溪南溪入于海丽江上源曰大安水出惠州府合杨石港激石水太液水分三道俱南流入于海漠阳江出肇庆府合麻陈水南流入于海吴江上源曰窦江一曰鉴江出高州府合罗江三桥河入于海九洲江自广西南流入境经高州府雷州府分二道入于海晏江上源曰南流江自广西西南流入境合武利江入于海钦江出廉州府西南流渔洪江亦出廉州府合凤凰江南流俱入于海宜善河出理猺厅合金高塘水西流入广西境为贺江横漾江出廉州府北流入广西境明江南源亦出廉州府西流入广西境北至江西湖南界东北至福建界西至广西界南至海

　　盛京图说会典
盛京在京师东其南为东京其东为兴京奉天府尹本属府一所属府一盛京将军本属城一所属城十三治奉天府西为锦州府其西北边门十二在西曰鸣水堂门迤而东北曰白石嘴门梨树沟门新台门松子岭门九关台门清河门白土厂门章武台门法库门布尔图库门赫尔苏门其东边门六在北曰威远堡门迤而东南曰英额门汪清门厂门叆阳门凤凰门凤凰城当鸭绿江口南为大海东接朝鲜界迤西至金州城南折而北经复州城熊岳城州城西又北为辽河口又西为大凌河口又经锦州城南为小凌河口又西接直隶界鸭绿江自吉林西南流入境东岸为朝鲜界西纳十余水及佟佳江叆河入于海辽河上源曰东辽河西辽河东辽河出兴京东北边门外西流西辽河自内蒙古游牧东南流来会合而南入边曰巨流河西合养息牧河东合开原城南诸水及浑河土河鞍山河入于海大凌河小凌河俱在内蒙古游牧南流入境夹锦州府治而南入于海启运山在兴京城西北天柱山在承德县东隆业山在承德县西北至内蒙古游牧东北至吉林界西至直隶界东南至朝鲜南至海

　　奉天府图说会典
奉天府在京师东一千四百六十里盛京将军及府尹治焉府尹本属府一领厅三州二县六将军城之在府境者十有一治承德其东兴京城其南辽阳凤凰岫岩牛庄州熊岳复州金州八城其北开原城开原城之南铁岭县其北边外昌图厅牛庄城之东海城县熊岳城之南宁海县鸭绿江自吉林合十二道沟西南流入府界又南栗子沟河梨河及三道河二道河头道河皆自其西北注之稍西又南破城子河白马郎河九郎堡河蚂蚁河虎沟河榆树沟水岔沟水亦俱自其西北注之又西南会佟佳江又南当石河自其西注之折而西黄沟河长甸河安家湾河苏子沟河铺西河俱自其北注之又西会叆河又南阿布河永安河载家木厂河皆自其西注之又南入于海佟佳江出府东北伊尔哈雅番山西南流北合一小水东合红石拉子河南合外头拉子河稍西哈尔敏河额尔敏河自其北合南流来会又南嘉勒图河自其西北注之又南伊穆逊河瓦尔喀什河自其西合东南流来会又南东合乌勒河又南西合理雅达河又南东合玛察河又南小雅尔浒河大雅尔浒河小鼓河大鼓河俱自其西注之折东南注鸭绿江叆河出叆阳边门北西南流出边复东南入边东合一小水又西南出边西合三名河萨玛吉河又东南入边一水自其西边外东流入边来会又东南草河出大峪山东南麓东南流经凤凰城北西合一水又东南入边来会又东南西合三岔子河稍南注鸭绿江巨流河上源曰东辽河即赫尔苏河出英额边门外围场北流雅哈河自其东南注之又西北经赫尔苏边门折西南经昌图厅北又西南与西辽河会于科尔沁左翼后旗界合南流入法库边门曰巨流河经开原县西而南会叶赫河又南经铁岭县西北铁岭河自其东注之又经县西而南范河懿路河亦自其东注之折西经辉山北而西养息牧河自科尔沁左翼前旗南流入边来会又经府治西而南会浑河曰三岔河又南经牛庄城西北土河出其东千山二水合西流经城北来会又经城西而南鞍山河出海城县东南山二水合西流经县南来会又西南北合泥河入于海叶赫河上源曰哈达河出英额边门内西北流经开原县城东南瞻河南北二源出威远堡门东边外合西南流入边经县东来会合西流经县南注辽河浑河出长岭西麓西流入边经兴京城北而西苏子河出城东西流经城北又西北流来会又西经萨尔浒城北伊尔登河自其东南注之稍西硕宾河自其东北注之又经抚顺城南而西南合拉古峪河高素屯河又经府治南而西南合白塔铺河十里河又经东京城北折西南会太子河又西注辽河太子河出厂门东边外西流入边南合二小水北合一水又西汤河自其东南注之又经辽阳州城北而西东南合一水又西注浑河盖平县城北一水曰耀州河城南曰盖平河熊岳城南曰熊岳河又南曰李官屯河永宁监河复州城南曰复州河俱西流入于海岫岩城北二水合南流东纳一小水曰大洋河东合五道河入于海大洋河之西二水合南流曰小洋河又西一小水又西二小水合南流俱入于海又西二水合南流曰沙河又西二水合南流西合一小水曰钩儿河又西二水合南流东西各合一小水曰毕哩河俱入于海金州城东一水南流曰澄沙河其东大沙河又东清水河又东望簪河又东一小水俱南流入于海辉发河出长岭东麓东北流入吉林辉发城界辉山在承德县北千山在辽阳州南窟窿山在凤凰城南大峪山在凤凰城西北旅顺山在宁海县南海中长岭在英额门东外围场府西界锦州府北界内蒙古科尔沁之左翼中旗后旗前旗东北界吉林东南界朝鲜南界海

　　吉林水道图说会典
吉林在盛京东八百四十五里至京师二千三百有五里吉林将军治吉林城领城八厅三吉林城之北打牲乌拉城又北伯都讷城拉林城阿勒楚喀城其东三姓城宁古塔城又东南珲春城其西为长春厅吉林城之西北边门二在西曰伊通门西与盛京奉天府之赫尔苏门接在东曰巴延鄂佛啰门东与大山接三姓城当混同江口大海在其东迤而南经宁古塔城东境折而西为绥芬河口图们江口接朝鲜国界鸭绿江出长白山南麓南流合东北一水折西北流十二道沟至头道沟皆自其北注之又西南入盛京界松花江出长白山西北上源有四南源二东曰小土拉库河西曰大土拉库河合北流东源曰尼雅木尼雅库河西流来会又北东北源曰富尔哈河东北二水合西南流来会合西北流额赫额因河自其东南山西北流三音额因河出其西南山东北流合而北西合雅哈河雅库河那尔温河尼硕哈河来会又北西合托哈那尔浑河东合萨勒河萨穆什河辉发河自盛京奉天府东北流入境经辉发城北而东北合佛多罗河奇尔萨河南合索尔和河滚河亦来会又东北东合穆钦河费纳雅河西合鄂河玛彦河拉发河出小白山西麓西南流北合雅屯河穆鲁里河亦来会又西北经吉林城东南温德亨河自其西南注之又经城东而北东合伊罕河又经打牲乌拉城西雅哈河搜得河自其西南北合流注之又西北东合那穆鲁噶河西合搜登河出巴延鄂佛啰边门东合拖儿泥河又西南合穆舒河伊通河出依兰木哈连山南北二源纳南来一水西北流经伊通边门及长春厅东折北流东合萨隆河亦来会又西北经伯都讷城西又经内蒙古郭尔罗斯旗嫩江自其西北境东南流来会二江既合遂为混同江折东流又经伯都讷城北又经拉林城西北拉林河出拉林山北曰墨伦河南曰舒兰河合西流东南合和伦河又西北流来会又经城北又东北经阿勒楚喀城北稍东呼兰河自黑龙江呼兰城南流来会阿勒楚喀河自其东南山北流经阿勒楚喀城东亦来会又东南合费克图河扎巴兰河北合布雅密河又东南合玛延河经三姓城西会瑚尔哈河发尔图浑河出其东山二水合西流南合一水北合巴和里河萨铁尔河又西北流来会巴兰河吞河俱自黑龙江呼兰城东流入境亦来会又东北东合鄂恰河音达穆河西合富尔涧河乌尔河又东北合都尔河南合安巴河

又东北黑龙江自黑龙江城东流入境北合毕占河来会又东奇穆尼河出其西北山二水合东南流北合一水来会又东会乌苏里江又东北库鲁河出其西北山二水合东南流北合一水来会又东北东合和罗河博敦河毕尔古河西合布库河傅达里河对罕河又东北会格楞河又东北东合倭克特河倭尔吉河希拉逊河年塔哈河奇吉泊水鄂堤河鄂敏河玛哈尔河锡雅里河和勒尔河西合沟根河库尔古河绰罗河多林河齐克图哈河毕占河图缠河梅库河福达哈河又东会滚河又经集达特噶城南而东南合提发音河阿克齐河噶穆河出其西北山东流经城北亦来会又东南合巴尔克河科奇河北合齐凌集河鄂米河里齐河时发海河看丹河入于海瑚尔哈河上源曰勒富善河出宁古塔城西南之额敦山北流富尔佳哈河出其东山西流南合珊延穆克河来会又东北合都凌克河南纳托罕河又东北合额伊瑚河布泥河沙兰河南合查珠河松集河汇为阿卜湖又东经宁古塔城南南合玛尔瑚里河琉尔绰河塔克通阿河又经城东而北东合商音河呼锡哈里河也赫河特林河尼叶赫河每赫河武斯呼河西合米●河海兰河富达密河萨尔布河舒兰河阿穆兰河昂巴河阿布罕河安巴河经三姓城西注混同江乌苏里江出宁古塔城东南锡赫特山北麓西北流南合法纳图河东合富金河能图河嫩屯河又西南合呼雅河折北流西合伊鲁山水东合瑚尔穆河噶尔玛河库尔布新河西会松阿察河又北会搜里河稍北福尔图库河自其东注之又北会穆林河又经三姓城东南境阿库里河出其东山二水合西流北合一小水东合尼满河来会又北西合锡布克里河都满河东合齐法库河毕新河钦河又北会诺罗河又北东合阿翁河多罗河勒河又北分为三渠俱注混同江松阿察河上源出兴凯湖在宁古塔城东乌札瑚河扪河扎哈懋河尼雅林毕拉河散奇河都特赫河额尔格河菲雅河诸水汇焉东北流曰松阿察河注乌苏里江一支渠西南流汇为达布库湖穆林河出宁古塔城东扎木兰呼勒山二水合东流北合一水南合二水又东北北合穆勒肯河叶尔浑河南合巴彦河达尔瑚河又东北一支渠东流曰搜里河俱东流注乌苏里江诺罗河出三姓城东纳丹哈达拉山东流南合喀穆图河富沁河毕齐钦河北合一小水稍北西合西拉布河又东注乌苏里江格楞河出三姓城北山东南流西合三小水又东多索米河出其西北山东西各合一水东南流注之又东注混同江其北兴滚河亦东南流哈滚河出其西北山二水合东南流北合一水来会又东合北来一水又东注混同江奇吉泊在集达特噶城西南瑚伊里河锡拉巴锡河那穆德克特河俱北流潴焉

大图们江出长白山东麓二水合东流小图们江出其北山二水合东南流来会又东经宁古塔城南境会噶哈里河折东南流北合二小水经珲春城西南珲春河出城东北山西南流西合拉特河经城南北合古米河来会又东南入于海噶哈里河出宁古塔城南山东南流舒尔哈河萨奇库河出其东北山合西南流来会又南西合艾米塔河和集河东合富尔哈河噶顺河海兰河出其西山南合巴彦河东北流西合布尔哈图河又东流亦来会又南注图们江绥芬河出宁古塔城东大岭东流北合鄂尔珲绥芬河色珠伦河浑达山水南合瑚布图河舒藩河又东北合会哈河折南流东合穆夏河西合米拉河库塔福河穆克察河雅哈河阿尼河蒙古河又南入于海混同江口之北宁尔河其南曰泥满河底米河察克玛河克拉穆特河提扬霭河湟湟里河额奇第河克模尔河僧克拉河布鲁河瑚野克河都尔河济濑河额勒河约色河俱出三姓城东境山中又南曰瑚尔新河拉傅拉河额穆里河塔尔芬河俱出宁古塔城东境山中俱东流入于海图们江口之东彦楚河又东曰哈济密河额济密河绥芬河口之东干沟子河又东曰傅尔嘉哈河石头河锡林河大乌济密河小乌济密河雅兰河石人沟水夹皮沟水外富金河俱南流入于海三姓城北山中有索伦河其南曰阿拉河俱东流其东曰玛尼噶河吉特河鄂古河瑚图尔河古第河俱东北流皆入于海三姓城所属海以外当混同江口之东有大洲千里洲之上西有博和毕河汪艾河低巴努河温忒呼河楚克津河楚拉河特肯河伊对河俱西流东有额里野河皮伦图河扎伊尔河达喜河郭多和河塔塔玛河努烈河启社什河阿常吉河俱东流皆入于海长白山在吉林城东南小白山在吉林城东北温德亨山在吉林城西南费德里山在吉林城南锡赫特山扎木兰呼勒山俱在宁古塔城东吉林西南至盛京奉天府界北至黑龙江城呼兰城界西至内蒙古之郭尔罗斯前旗后旗科尔沁左翼中旗界南至朝鲜东及东北俱至海

　　黑龙江图说会典
黑龙江黑龙江将军治齐齐哈尔城在吉林北一千七十二里至京师三千三百七十七里领城六齐齐哈尔城之东南呼兰城其北布特哈城墨尔根城其东北黑龙江城其西呼伦贝尔城嫩江出墨尔根城西北伊勒呼里山二水合东南流西合伊什肯河折东流北合纳纳尔河额尔赫肯河西合拉都里河多布库尔河贝尔河东合哈罗尔河中科河谟鲁尔河谟纳尔河和罗尔河经墨尔根城北折西南流甘河出其西山二水合东流北合呼裕尔河来会又西南经布特哈城东稍南纳纳穆尔河出其东山二水合西流北合一水努敏河出其西山亦二水合东流北合三水南合毕拉河格尼河俱来会又西南阿伦河自其西北二水合东南流注之又经齐齐哈尔城北及西又西南雅尔河出其西北山五水合东南流西合济沁河分二支津俱来会又南穆尔河自其西北二水合东南流注之又东南入内蒙古杜尔伯特旗界嫩江之东曰瑚裕尔河出齐齐哈尔城东山二水合西南流亦入杜尔伯特旗界潴为察汉泊又东曰呼兰河出呼兰城东北山西南流北合一水折西又西南流北合瑚拉库河额伊济密河额伊浑河纳敏河又经呼兰城西通肯河出其西北山流住之又东南入吉林阿勒楚喀城界注混同江又东曰吞河出佛思亨山西南麓南流西合伊春河河东流北合喀穆齐河西合红科河又东北合和河穆逊河土河入吉林三姓城界吞河之南曰巴兰河南合一小水亦东流入三姓城界俱注混同江黑龙江上源曰敖嫩河自喀尔喀车臣汗部东流经雅克萨城西境安巴格尔必齐河卓鲁克齐河乌鲁穆河俱自其西北注之又东会额尔古讷河又东南合墨河又东格尔必齐河鄂尔河鄂尔多昆河乌尔苏河俱自其西北注之又经雅克萨城南而东波罗穆达河自其西北注之折东南额尔格河巴尔坦河俱自其西北注之又东南会瑚玛尔河稍东北合淘斯河又经乌鲁苏木丹城南而东西合滚河北合库伦河额苏里河又南西合三小水与精奇里江会又经黑龙江城东爱珲城西而南西合坤河又东南西合博科里山水北合谟里尔克河博屯河又南逊河占河出其西山合东流来会又东南科尔芬河自其西南二水合东北流注之又东卓伦奇河出其北山三水合南流东北合牛满河折西南流东合赛拉穆河来会又东北合哈拉河库尔图尔河珠春河库鲁河毕占河南合乌伊河富河布伦山水扎伊河集达河又东入吉林三姓城界注混同江额尔古讷河上源曰呼伦池喀鲁伦河自喀尔喀车臣汗部卡伦外东北流入界潴焉

鄂尔顺河亦自车臣汗部贝尔池北出入境来会稍北东会哈拉尔河北出为额尔古讷河东北流西合霍尔津池水东合蒙克西里河和伦河眉勒尔喀河谟里尔肯河牛尔河伊穆河又北注黑龙江哈拉尔河上源曰特诺克河出呼伦贝尔城东山二水合西流北合扎敦河又合北来一水又西依奔河出其东南山二水合西北流南合辉河来会又东北经呼伦贝尔城东墨勒根河出其东山二水合西流来会又东北潴于呼伦池贝尔城上源曰喀尔喀河出呼伦贝尔城东南特尔根山为达勒彬池西流南合安巴喀尔浑河北合古尔班赛堪河又西南合讷墨尔根河和尔和齐河折西北流出卡伦潴为贝尔池接喀尔喀车臣汗部界瑚玛尔河出黑龙江城西伊勒呼里山四水合东流南合塔哈河又合北来二水稍东南合倭勒克河又东北注黑龙江精奇里江外出兴安岭雅克萨城北境山中东南流钦都河出其东北山二水合西南流北合一水东合二水来会又东南铁牛河上源曰宁尼河出其北山东西合五水南流来会又东南西林穆迪河出其北山西南流北合阳奇尼河东合杨山水西北合纳拉河折东南流东北合翁额河来会折南流西合一水东合托谟河贝屯河又南经爱珲城北注黑龙江绰尔河出呼伦贝尔城东南特尔根山三水合东南流西合那尔什河及索岳尔济山水入科尔沁右翼后旗界雅克山在齐齐哈尔城西北内兴安岭绕墨尔根城东西外兴安岭在黑龙江城北接俄罗斯界伊勒呼里山在墨尔根城西北索岳尔济山在呼伦贝尔城南喀穆尼山在黑龙江城南佛思亨山在呼兰城东南至吉林界西至喀尔喀车臣汗部界西南接内蒙古之乌珠穆沁左翼旗科尔沁右翼中旗前旗后旗扎赉特旗北至俄罗斯

　　西宁青海图说会典
西宁办事大臣驻西宁城在甘肃省西南六百七十里至京师四千六百七十四里所属青海和硕特部二十一旗绰罗斯部二旗辉特部一旗土尔扈特部四旗喀尔喀部一旗凡二十九旗环青海而居焉其西南为玉树等土司凡三十九族西宁府之西五百余里有库可诺尔蒙古语即青海也其东北岸为和硕特东上旗东岸为和硕特南右翼后旗东南岸为绰罗斯南右翼头旗南岸为喀尔喀南右翼旗西南岸为和硕特南左翼后旗西岸为和硕特北前旗西北岸为绰罗斯北中旗北岸为和硕特北右翼旗和硕特东上旗之东为和硕特南左翼末旗和硕特北前旗之西为和硕特南左末旗其西南为和硕特西前旗皆在布喀河南岸西前旗之西北为和硕特北右末旗在布喀河源其西为和硕特北右翼旗东上旗之西北为和硕特前左翼头旗在大通河南岸其北为和硕特西右翼前旗在大通河北岸绰罗斯南右翼头旗之南为辉特南旗其西为和硕特南右翼末旗俱在黄河北岸又西为和硕特南左翼次旗又西为和硕特西后旗其南为土尔扈特南中旗其西为土尔扈特南后旗其南为土尔扈特西旗俱在黄河西北岸辉特南旗之南踰河为和硕特南右翼中旗其南为和硕特前头旗南当黄河之曲其西为土尔扈特南前旗南临黄河其北为和硕特南左翼中旗西临黄河西前旗之西南为和硕特西左翼后旗又西为和硕特西右翼后旗又西为和硕特西右翼中旗三旗俱跨柴达木河以居青海南北受十余水最大者曰布喀河上源曰喀喇锡纳河出和硕特北右末旗之北额枯山东南流西合英额池沙尔池水又东经和硕特西前旗和硕特北左末旗北合西尔噶河济玛尔台河潴为海大通河出青海西北之阿穆尼尼库山南北合十余水东流经和硕特前左翼头旗和硕特西右翼前旗入甘肃西宁府界博罗冲克克河出青海东北之察罕鄂博图山东流折而东南曰北川河入甘肃西宁府界昆仑河出其南山四水合东流亦入西宁府界为西宁河

黄河自罗布诺尔伏流至噶达素齐老山复出是为黄河重出之源为阿勒坦河东流穿鄂敦他拉海而东潴为扎凌海又东为鄂凌海南合鄂罗库河图尔根河折而南又东流南北合十余水经积石山南又东北三昆都仑河自四川松潘厅西北流注之折西流绕积石山东及北经和硕特前头旗土尔扈特南前旗南合十余水北合哈柳图河小哈柳图河又北经和硕特南左翼中旗图生图河出其南山西合德尔多河北流来会又北经土尔扈特南中旗南后旗西合结博河呼呼乌苏河西合硕尔浑河哈克图河复东流经和硕特南右翼末旗辉特南旗南合乌兰河及数小水入甘肃兰州府界柴达木河出河源之北曰扎逊池西合阿拉克池水西北流格德尔古河乌兰乌苏河布隆吉尔河俱自其东注之又西入于沙雅江上源曰玛楚河出固察土司之南东流南北合十余水入四川雅州府界金沙江上源曰木鲁乌苏河出黄河源之西南与西藏接界之巴萨通拉木山东北流南合拜都河阿克达木河匝伯辉河西合喀齐乌兰木伦河扎克托乃乌兰木伦河那穆齐图乌兰木伦河折东南流南北合十余水曰布垒楚河入四川雅州府界匝楚河上源白格尔吉河出格尔吉土司之南东南流东西合数水又南入西藏界为澜沧江匝楚河之南二水合东南流曰鄂穆楚河亦入西藏界索克河出苏鲁克土司之西东流一支渠北出为多增尔池正渠东南流亦入西藏界沙克河出巴萨通拉木山南流折东流西合库兰河亦入西藏界库赛池在玉树土司西北东流入于沙博尔池在和硕特北左末旗境沙尔池在和硕特北右末旗境西尼池在和硕特南右翼末旗境盐池在和硕特西后旗境额勒苏池在和硕特西左翼后旗境木素鄂拉蒙古语雪山也即积石山在阿里克土司之东鲁察布拉山即西倾山在和硕特南右翼中旗之东南枯尔坤凡三山曰阿克坦齐钦山曰巴尔布哈山曰巴颜喀喇山在玉树土司之东其东南峰为噶达素齐老山蒙古语谓北极星石也青海东北至甘肃之甘州府肃州安西州界东至甘肃之西宁府兰州府巩昌府界东南至四川之松潘厅雅州府界南至西藏界西北踰大戈壁至甘肃之镇西府迪化州及伊犁所属喀喇沙尔城界西至大戈壁

　　伊水道图说会典
伊将军驻惠远城在甘肃省西五千五里至京师一万九里将军本属城九所属城十二天山以北惠远城惠宁城熙春城绥定城广仁城瞻德城拱宸城塔尔奇城宁远城库尔喀喇乌苏城塔尔巴哈台城天山以南回疆喀喇沙尔城库车城赛哩木城拜城阿克苏城乌什城和阗城叶尔羌城喀什噶尔城英吉沙尔城伊河三源曰特克斯河曰空格斯河曰哈什河特克斯河出惠远城南汗腾格里山南北合十余水东北流空格斯河出空格斯山南北合数水西流会焉合西北流哈什河出库尔喀喇乌苏城南哈什山北合十余水西流亦来会曰伊河西北流合北来二水经宁远城南而西合北来二水又经惠远城南而西合北来一水又经绥定城南而西察罕乌苏河出城西北三水合南流来会又经塔尔奇城南而西霍尔果斯河出其北山二水合南流来会又经拱宸城而西图尔根河出其北山南流歧为二支复合潴为泊又南流来会又西合北来一水又西察林河出其西南山东西合数水东北流来会又西北图古哩克河自其北注之又西北固尔班赛哩河出其西南山数水合东北流西合塔尔锡克河阿苏河来会又西北入哈萨克界特穆尔图泊在伊城西南图布河集勒噶朗河西流潴焉南北合十余水一渠西出喀拉河索克河自其西合东北流来会曰吹河西北流那滚泊水出其东西流北合二水来会又西合南来数水入布噜特界盐海子在精河城北库尔喀喇乌苏河出库尔喀喇乌苏城南山中三水合北流经城东及北合南来一水又西北济尔哈朗河自其南注之又西敦穆达河亦自其南注之合流潴焉曰盐海子精河出精河城西南三水合北流经城西大河出其西二水合东北流博罗塔拉河出瞻德城北山四水东合流俱入盐海子额米尔河出塔尔巴哈台城东北珠尔呼珠山二水合西流会北来数水南来一水经城南而西分二道入阿拉克图古勒泊北合裕勒雅尔河哈拉河南合雅玛图河雅尔哈图河金集里克河皆潴焉

额尔齐斯河自科布多界西流北纳诸河至塔尔巴哈台城东北潴为斋桑泊俄东河特穆尔河出城东山北流阿布塔尔谟多河出城北境东流皆会焉复自泊西北出仍名额尔齐斯河东纳辉齐尔河又北西纳布坤河纳林河经科布多西境入哈萨克界赛哩木泊在惠宁城北塔里木河三源曰喀什噶尔河曰叶尔羌河曰和阗河喀什噶尔河上源曰雅满雅尔河出喀什噶尔城西南歧为二支东经城南复合曰喀什噶尔河又东赫色尔河哈拉库尔河出其西北山合南流潴为泊折西流来会又东经英吉沙尔城东北英吉沙尔河出城西北山西流经城北来会又东北经叶尔羌城北又北经乌什城又东经阿克苏城南会叶尔羌河叶尔羌河出叶尔羌西南塔尔塔什岭三水合东流折西北复折东北流歧为二支环叶尔羌城而东复合的杂布河出城东南境北流来会又东北会喀什噶尔河稍东会和阗河和阗河出和阗城南山北流歧为二支经城东复合又北玉陇哈什河喀喇哈什河俱出城西合东北流来会又北会叶尔羌河喀什噶尔河曰塔里木河稍北会阿克苏河又经拜城赛哩木城库车城而东会拜河又经布古尔库勒尔而东会开都河东流潴为罗布泊在甘肃吐鲁番厅之南阿克苏河出阿克苏城西北山东南流经城西及南乌什河出乌什城西山二水合东流歧为二支经城北复合又东来流会稍东歧为二支注流里木河拜河二源曰哈布萨朗河曰穆萨尔河俱出拜城西北山合于城南而东流经城南合北来一水又经赛哩木城西南东赫色尔河出其北山三水合南流来会又东南经库车城南而东库车河出城东北山二水合南流经城东来会又东南注塔里木河开都河上源曰珠勒都斯河出布古尔东北山数水合西南流西纳达赖克河折东流歧为二支复合南北纳十余水而东北纳玛尔什河经喀喇沙尔城西及南潴为博斯腾泊一渠西南出曰开都河经库勒尔北折东南流注塔里木河伊西洱库尔泊在喀什噶尔城西南其北曰图斯库尔泊支渠交通西流入霍罕界塔巴赫萨尔泊在布古尔南伊斯库尔泊在和阗城西北汗腾格里为天山最高峰在伊犁城南木素尔鄂拉蒙古语谓雪山也在伊犁城西南为天山西之最高峰塔尔奇山在伊犁城北哈朗归塔克回语谓深山也在和阗城南塔尔塔什即葱岭在喀什噶尔城西南岭以东水皆东流岭以西水皆西流南路土尔扈特四旗在喀喇沙尔城北其西为中路和硕特三旗皆北依天山南与东西皆临珠勒都斯河北路土尔扈特三旗在古尔巴哈台城东东与科布多所属新土尔扈特境接东路土尔扈特二旗在库尔喀喇乌苏城西南北临济尔哈朗河其西为西路土尔扈特一旗在精河南南皆依天山伊犁东至甘肃之迪化州镇西府界东北至科布多界北至哈萨克界西北至霍罕界西南至博罗尔巴达克山界南踰大戈壁西至藏界

　　江苏水道图说会典
  </div>
  <div class="pagination">
   <a href="皇朝经世文统编_page67.html">
    上一页
   </a>
   <span>
    ...
   </span>
   <a href="皇朝经世文统编_page63.html">
    63
   </a>
   <a href="皇朝经世文统编_page64.html">
    64
   </a>
   <a href="皇朝经世文统编_page65.html">
    65
   </a>
   <a href="皇朝经世文统编_page66.html">
    66
   </a>
   <a href="皇朝经世文统编_page67.html">
    67
   </a>
   <span class="current-page">
    68
   </span>
   <a href="皇朝经世文统编_page69.html">
    69
   </a>
   <a href="皇朝经世文统编_page70.html">
    70
   </a>
   <a href="皇朝经世文统编_page71.html">
    71
   </a>
   <a href="皇朝经世文统编_page72.html">
    72
   </a>
   <a href="皇朝经世文统编_page73.html">
    73
   </a>
   <span>
    ...
   </span>
   <a href="皇朝经世文统编_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
