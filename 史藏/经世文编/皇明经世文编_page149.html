<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 149 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 149 页/共 172 页
  </h1>
  <div class="content">
   披陈时政之要乞采纳以光治理疏
　　恭请圣明敕儒臣开书局纂辑本朝正史以垂万世疏
　　披陈时政之要乞采纳以光治理疏【时政六要】
　　臣一介謭陋、误蒙殊眷、拔之稠众之中、寘诸辅弼之列、仰惟圣明在上、耆硕在前、日孜孜焉、祗承休德、勉奉规随、自可因事纳忠、岂必露章言事、但伏念我　皇上躬亲政务、总揽干纲、一时众正登庸、天工无旷、斯亦千载盛际巳、而中外人心、犹未翕然称惬、以为至尊深拱、晋昼有日隔之疏、忠直沉淹、泰茅无汇拔之望、顷虽冬春之内、两遇临朝、铨曹之疏、已荷批答、而海宇之拭目延首、方甚切也、又近年来吏治惰窳、国用匮诎、边陲多警、武备未修、揆之政事之体、似尚有一二当亟为厘饬者、臣诚黯劣、不敢自谓识达时宜、可以捄弊补偏、而叨备腹心荷恩深重、一念耿耿朴忠、怀之颇久、辄敢不自揣量、条为六事进献、倘蒙留神听纳、仍敕所司斟酌议行、即万分有一、足以增光日月之明、裨益太平之治、亦臣所以报国恩而酬主知之职分也、计开、一接见大臣、窃惟我　皇上以神明裁断、照临臣工、世务洞知、主威独运、而年来疑议横生、纪纲未振者、祗缘九重之静摄既久。大廷警跸稀闻。是以宫府内外、意气阻于泰交、百司庶寀、玩愒成于积习耳、臣自蒙恩、擢在秘阁、每闻穆清之上、章奏不辍览、宴执目不怕御、时霈谕旨、谘问政机、藻翰之批决如神、隐情之烛照如火、仰见宸虑忧劳、未尝顷刻暂弛、昨冬恭遇临朝受贺、召见臣等俯垂清问、廷臣莫不相顾色喜、日者四方计吏、云集阙下复俞臣等之请、御门引见、亲涣玉音、交戟之内、欢声雷动、以　圣心之兢业、臣等既得于亲承、圣躬之强固、臣又得于快覩、则朝讲秩节、似宜次第修举矣、乃　皇上犹若未肯致行之者、神庙末年静挕虽大政独操无所旁落而中外否隔亦巳多矣意者加意颐神、以深居简出为摄卫之常乎、臣览书无逸篇首。三宗周文王之寿考。皆以忧勤惕厉得之。盖人久静而时动。则血脉流凵匕。暂逸而常劳。则肌虏坚实。语云户枢不蠹。流水不腐。斯葆生之善喻也。假令久习安处。始虽暂适而更致血气结轖。喜怒失平。迓续休和之道。似不在是。倘谓国家法严令具、失既或治之、有不妨垂拱责成者、此又不然、天下虽大、譬则一身、君者中心、臣者四体人必心之精神、融贯于肢体百骸间、而后身乃无患若精神有一处之不到、则手足虽持行、不能矫徤、耳目虽视听、不能聪明、今时之势、虽文貌备存、而实多颓靡不振之处、其病正类于此、非明主厉精率先于上、曷以兴明作之治哉、又或谓本朝履祚享年之永、无若　肃宗皇帝、自十七八年后、斋居决事、稀御大廷、此无为政理之明征、可仰法也、此亦不然、　皇祖虽久处邃严、而宵旰靡暇、太阿独操、每有大政令。必密札辅臣。商确再三。或遇虏警军机。中夜传奏。立赐批答。用是人心悚詟。莫敢玩视。然至末年、指袁州公也尚未免柄臣用事、贪黩成风、夷虏深侵、边务坏弛、则亦以倦勤之故、美业稍逊耳、况今事势劻勷、物力凋耗十倍当时、而又可以宴然自逸耶、夫主上深拱不出则人臣虽抱忠猷石画不获伸造膝之谈。政事虽奉独断亲裁。莫能杜盈庭之口。欲以集众思而释群疑。其道无由。今亦未敢过烦　圣体、如昔年临御之频数、但乞每月一再临朝堂、及今春和开讲之期间一御讲读四时大祭、躬一举行、其有军国大政、特召臣等、及部院大臣于便殿、从容访接、商决行止、裨得时奉天颜躬禀宸断此不过分宫庭之片晷移銮辂之须臾、于事非有过劳、而足以振权纲、决壅蔽、譬之大明一出、阴曀潜消、天下事指撝则定矣、臣犹忆我　皇上初年励精之治、视朝则戴星而出、庭燎煌煌、既毕事乃稍辨色而不以为早、文华听讲则每月六七御、虽祁寒暑雨、未尝传辍、而不以为苦、因旱而亲叩南郊、则布袍徒步、往返二三十里、为万姓请命于天、而不以为倦、吏兵铨选、则御门临决、贤能奖赏。则延见面谕。此皆典制所旷见。　祖宗所罕举。而　皇上犹且毅然力行之。今又何难于暂出也。昔敬皇帝尝问先臣刘大夏曰、天下何时当太平、大夏对曰、凡用人行政有疑者、即召内阁并执政大臣、面议停当行之、自然顺理、便是太平、臣以为今日挽回世道、兴建太平、其机括无大于此、惟在上心一奋励间耳、伏乞　圣裁一录用人材、臣闻天之生材、良亦不易、其有以生之必有以用之、连抱之木、委于洿渎、则匠石望而垂泣、骐骥之足、伏于皁枥、则良乐顾而嗟咨、今世称正人君子、沉抑下寮、摈处岩壑者、无虑数十人矣、此皆　祖宗所培植、皇上所拔举、巳服在周行、早擅民誉、祗因言事过激、任事过锐、其词气戆拙、识虑迂疏、自于威怒、诚亦不能无罪顾谴罪既久、困衡日深、报效徒殷、枚拭无自、天道霜雪之后、必继以阳春、未有圣仁在上、容覆万汇、乃重锢二三无知之小臣、不垂曲贷者、且今方隅多故、任使乏人、秉铨之臣、摉罗采掇、日恐不给、而此诸臣中、多抱干时之具、负骨鲠之节、藉今早蒙甄叙、必有建树足观、乃以有用之才、寘闲佚之地、徒使少者壮、壮者老而缓急曾不得其一臂之力、在诸臣自为名则得矣。如国家坐失善人之利何。臣居一日思之、日者科道奏录谪废诸臣、及吏部疏拟擢用。每蒙旨诘责、不以为沽名植党、则以为市恩鬻权、夫霜露风霆、皆大造之恩、进退予夺、皆至尊之权况容臣举直显名必归之上。而党之一字。尤非盛世所宜言者。臣等固深谅廷臣之必无是心也、乃　圣心固已疑之、诚使继今言之不必效或更重言者之罪、举之不必用、或更绝其向用之涂、去者即未能即收、在者或轻令其去、或一事而波及于众、或微罪而锢之终身、此岂治朝之景象、又使廷臣各怀畏避日繁、善类凋落、终老牖下、一切循默自容、不为我　皇上力言申雪之、亦岂国家之福故今日言之、当时铨司所难在此则惧触宸严。而不言。则下拂众望用之则不能取必于　皇上。而不用则无以自解于士大夫之口。无一可者。臣窃有说而处此、查得嘉靖年间。言事之臣。偶被严谴。多蒙赐环。其巳斥谪者。或一岁再岁。铨曹必将屡经荐举人数。开列上闻。　皇祖随意批用。或召自田间。往往洊登膴任。故当其时。恩威并用。举措称平。下有拔擢自效之期。上无迸远终弃之意。官事不匮。干济得人。其在于今、固不敢令当事者、滥举泛用、以取朋党之疑、亦不敢望　皇上一槩收召、以徇羣下之愿但乞敕下该部、备查先后摈落诸臣、屡经科道举荐、声实相副者、每岁分为数次、别白才品、开具上请、臣等亦不敢纤毫干与、但恭听　圣明亲裁、察其惩创久及事关职掌、情非饰托者、钦点数人、下部铨拟职任、亦不必拘定原衔、凡内外相应员缺、皆可随才器使、若试用有效、酌量年资绩课、随众升迁、即有虚名鲜实者、不妨与众共斥、俾贤者得以表见其长、不贤者得覆匿其短、如此则在科道徒具荐扬之责。而用舍非其所关。何名之可沽。何党之可植。铨曹虽司举用之柄。而裁断一禀于上。何恩之可市。何权之可鬻。将见诸臣幸蒙叙录者、莫不欣戴鸿恩、争树尺寸、以图报称、即林樾旁搜、偶未尽及、亦知登榄有日、砥濯有待、数年之间、可使正直气伸、贤能布列、当此多事需才之秋、得一人之用、即有一事之益、而臣等叨备政府、为国家护惜人才、收拾士心、亦获藉手塞责、关议者之口、荣幸大矣、不然、诸臣沉沦既久、而日月之光未回、摧折太多、而弓旌之招不及、羣心郁塞、士气销软、无论台省铨曹、共以失职为忧、即臣等亦安所容其不肖之身、为圣朝勉摅忠荩于万一哉、臣愚不胜惓惓、伏乞　圣裁、一劝奖外吏、臣窃观我　皇上御极以来、忧劳寰宇、德意甚盛、然而薄海穷檐、未尽乐业、天室万里、帝居九重、安能一一照烛之、所赖以拊绥元元者、惟是诸郡县牧民之官、而海内千五百吏、安能一一任责、所为察郡吏使毋虐民者、又监司与抚按之责也、故当今要务。非重外吏。则治平之象不覩。而非专责抚按。则廉循之效不兴。外吏终为术重也。考之汉世、良吏有治理效、辄以玺书褒励、增秩赐金、或爵至关内侯、公卿缺则选诸所表以次用之、唐制不历刺史、不得任侍郎列卿、不历县令、不得任台郎给舍、又诏选京官有才望者除刺史、刺史有政迹者除京官、使出入常均。永为怕式。宋宰相罢政。犹领方州。其宠重外吏如此。当其尚有鄙州郡为徒劳。美内召如登仙者。盖人情于利之中。争取大焉。于害之中。争取小焉。计迁擢则内捷而外多滞。算忧责。则外剧而内常宽。故慕此厌彼。亦势所必至耳。我　圣祖开基。所为大破挛拘。奖进下吏者。未易殚述。其后尚多超格之举。以防内重之弊。如陆瑜萧暄以布政径升尚书。何文渊以知府径升侍郎。王恕彭谊以知府径升布政。至嘉靖间。王德明以怀庆知府升太常少卿。犹足风示激劝。乃今则稍稍异矣。国初进士授官倅贰。今甫释韦褐。即俨然州县之长。且趦趄不乐就此。或以不习为吏。犹有说也。世宗朝台省有名者擢宪司至神庙末年则台省外转着为年例省二台四此外皆京职矣知府荷千里专城之责。体貌优崇。今台省以为劣转。而科且不升矣。至各部郎。雍容积资。亦越知府而径升藩臬。何也。参政三品巨僚、封章及于再世。都谏以七品官骤得之而不悦。甚或有所避就其间。又何也。布政为一方师帅。军民安危所系。今或淹久不调问之则曰此不堪节金戊者。宁有不堪节金戊而又可堪方岳者耶此等积习。相沿已久。欲振起其弊。须加意于内外升转间。然亦不必大事更张。其就今所见行者调停适中。以求无失祖宗初意而巳。盖用人无画一之法。则趋向不定。无超异之举。则劝励不昭。今台省华要之秩。仅以待郡理县令之异能者。知府预考选自今上始定制知州等为牧民之官。而征取不与焉。非所以为平也。藩臬自佥事而上。常洊擢卿寺开府。知府二千石同称方面。而绝迹卿棘之转。是古之入补公卿者。而今为循资怕调之官矣。非所以为称也。隆庆中、部覆科臣议、谓抚臣宜择两京三品正卿、及各省按察使以上、资望深重者、其余年浅卿寺副使等官、不宜轻授。而今或不尽然。非所以为慎也诚为之令曰、凡行取选授科道官。推官知县者十居六七。而知州必预焉。为进士者十居六七。而举贡必预焉。即以知州品级非宜。亦可行取以考其优异者。特授吏兵等部清要之秩以宠之。则州县之责重矣。又为之令曰。凡知府声迹卓异者。六年以上得径升京堂。才地相宜者。得加衔久任。部属不得越此而升两司台省不妨间出以补大郡。则太守之职重矣。又为之令曰。凡推用廵抚。必内外间升。声实兼论。使练阅深者得以展布其能。名位浅者得以蓄养其望。则藩臬之职。亦与京堂并重矣。此皆于见行事例。无大窒碍。而一剂转移间。自可使耳目更新。风采振迅、宋苏轼云、王者用人。有如江河。江河所趋。百川赴焉。人情既不轻外吏。而外吏有不矜奋自重者。臣勿信也。至于抚按二官。关系尤重。又必久廵抚之任。重廵按之权。而后可责其尽职。盖抚按职事不同。按臣如飞霜迅霆。震肃一时。可暂而不可怕故廵历周岁。便须与代。抚臣和风膏雨。披沸浸溉。必久而后入。在昔如周忱抚苏松二十二年、王翱抚辽东十一年。于谦抚河南山西十八年。今即未能如此之久。亦必待三年以上。使周知一方利弊。乃可望其成效。其功迹卓著者。又当特为留任。六年九年。渐次加以侍郎右都尚书宫保等衔。勿令轻代。使官知所居长久。其计虑必远。不苟图一朝之便。而人知官不辄徙。其奉行必谨不敢萌狎玩之心。较之屡迁数易者。功效不同年而语矣。廵按御史职司一方风纪。称为代天子廵察。每差用时。必于大廷奏遣。诚慎重之。近或但知抗示威棱。争竞礼节。以为得体。浑厚者矫之。则又徒事安静。媕婀骫法。六条之察。溺其职矣。请自今题差廵按。必精简御史中年深望重者。若能为地方任怨厘蠹。仍须加意养其风采即有举动不宜者。俟回道议处。其职事修举者。照屠滽王忬胡宗宪例。间升一二。以示奖劝。诚得此两臣者、左堤右挈。视国如家。综察必严举刺必当。若是而外吏有不竞举其职者。臣又勿信也。请特敕部院采臣愚议、更加审酌力行大要使外吏劝勉。则民蒙福。而使抚按称任。则吏奉法。当今励世摩钝。保固邦本之道。似无亟于此。伏乞　圣裁。一清查边饷、今之谈财计者、至析秋毫矣、而军国之费、浩穰浮溢、无若边饷者、四方财赋岁入太仓银库、不过二百五十余万、而各边客年例兵饷、乃至三百余万、真天下第一漏巵也、夫以神京肩臂。逼近旃裘。控带三方。总属要害。一议节缩类云龃龉难行。此二语足括边饷加增之大凡但事起近岁原不尽为经制之旧而费出无艺亦不尽充士马之需乃人情狎玩。习暂成常。以请讨为长算。视内帑如索寄。年复一年。有增无减。若不长虑顾后。大为樽节。其将何所底止乎。考之国初各边军粮。但取之拨屯自赡。　圣祖所云养兵百万。不费百姓粒米者是也。其后边屯渐荒。屯军掣回城守。而后待给于民运、借资于榷盐。初未有请讨内帑名色。自正统巳巳后、边廷多事。召军买马。警日亟。遂止以民运给主兵而客兵馈饷暂请帑银以为权宜接济之计。亦未有户部每年解送边银例也。有之自成化二年始。然在弘正间。各边饷银。通共止四十余万。至嘉靖初。犹止五十九万。十八年后。奏讨加添。亦尚不满百万。至二十八年。忽加至二百二十万。三十八年。加至二百四十余万。四十三年。加至二百五十万。隆庆初年。加至二百八十余万极矣。计嘉靖中叶。距隆庆初。不过三十年间。乃饷银之数。自五十九万、骤增而为二百八十余万。相去悬绝数倍。臣尝深究其故。有一焉。葢嘉靖庚戌前后吉囊俺答势甚骄犷。而边臣亦控驭失宜。衅隙屡开。虏马蹂于内地。烽火达于都城。　肃皇帝督责将吏。严于束湿。今日逮一镇臣。明日逮一督臣。而筦兵司计者。悉无所逃其诛谴。于是边帅本无兵。计无复之。但张皇虏势。苟且为征兵召募。调发各镇之筴。以炫耳目。避重诛。支费骤增。不得不取盈于司计者。计臣亦畏罪株及。不敢议减。依违曲徇。以至于此。此其故一也。又当是时。柄臣贪墨。倩帅交关。表里为奸。气焰熏灼。故帑藏解发。或未出都而瓜分。或巳抵境而辇还。与前史所云旋车完封写之权门者如出一辙至于各边仿效。饕窃成风。私囊侵给。数又不赀。是年例之额数多。而实用于边塞者。尚未及半。此其故二也。自嘉靖来。墨风稍戢。朝政渐清。内外在事诸臣。多能澡雪自爱。非往时关通之旧矣。至于隆庆五年。北虏欵附。各边虽警备未撤。而凡征调行粮摆边按伏之类。已为渐减。比之往时羽檄纷午。馈遗趣迫。则又大有间矣。饷银浮额、屡经廷臣建议清查、诏旨申饬、不啻三五、然今之年例、尚多至三百三四十万。比隆庆间反增数十万、此其故、良有不可究诘者说者谓承平岁久、虏幕日逼、边兵则从事锋镝。而膏腴莫耕。民运则借口灾伤。而逋负愈积。又初止宣大辽延甘宁六镇。边镇增立亦是耗饷之一大端也后增蓟固山西为九。今则密昌永易洮河阃戌森罗。称十四镇矣。初止各镇主客兵。今则增河班军添募标兵家丁之类。名色纷沓矣。初止防秋戌守。今则当春盛夏。虏骑充斥矣。又岁岁有抚赏之用。年年有修筑之工。其供馈浮滥。势不得不然。顾诚使都内所输金钱。铢两必为边用。粮刍粒粟。尽充军实。则县官亦何恡于此。然闻之所司。或扣减而他用。或掊克以自封。疆场之吏。垂橐而往。扌麕载而归者。比比有之。甚乃宾僚游士。出一言而曳绮履珠。星相卜技。挟一刺而籯金傅食。此等滥费。非从天降。非自神输。不过脱之公物。麋之私窦。而行伍则日销弱矣。马匹则日倒死矣。城堡则日颓塌矣。军容士气之盛。曾不及　祖宗时万一。供输不啻十数万焉。且以国家经费无穷。百姓膏血日竭。大司农早夜蒿□鈢心。为一切权宜以佐国。取之尽涓滴。而泄之若尾闾天幸黠虏欵塞。华夷安堵。尚且捉衿露肘。枝梧不给。有如一旦渝盟溃防。征调驿骚。又将何以加之。此安可恬然坐视而不为之计划也、臣考　皇祖尝谕户部曰、诸边疏请内帑、想初因急需、后遂援为口实、岂无侵冒自私之弊、今后必慎以给、又谕曰、边事料理、粮草第一、管郎当严稽、按官亦须验勘之、遂诏自今边饷、行廵按御史。每岁会同管粮郎中、互相稽查、着为令、昨岁　皇上采总储大臣之议、行九边清查饷银原额新增之数、又嘉督臣节缩军饷数多、特赐宠赉、以风示诸镇、其轸念边费、加意搜剔弊源、真足以同符列祖矣臣愚窃思边方督饷部臣。权任未重。振刷为难。即有砥名自好者、不过委事府倅等官。表其出纳之无染指而巳欲究心节缩。以裕国计。恐未能办。其在各边宪臣。虽有京盘岁盘关盘等项名色。又以事非专责。未必周知。臣居尝熟筹之。窃谓差用饷臣。宜于诸司中博简才望。量兼宪秩以往。或即于本部中精择廉洁着闻实心任事者。敕书内添载清理军马数稽核粮料虚冒。务求渐次减省浮额一节。仍令会同廵按御史。勘验出纳。其诸屯地抛占。作何稽垦。民运逋负。作何查催。盐粮报纳。作何疏通。以至趁时籴买本色。按月支放官军。毋纵奸商营求截揽。毋容将领侵欺减扣。各项事务。听其悉心经理。从实奏报。事竣之日。吏户二部公同考察。有能殚力筹边。储偫有余者。即超擢卿寺职衔。以示酬奖。如或物议彰闻。照嘉靖三十八年例。降斥不宥。其各督抚廵按。宜同心讲究。并将总储大臣近题亟议区处。固不可骤为挹损以销军实亦不得仍袭虚糜以耗国用大都各边饷银、惟蓟镇地方。增兵添调。所费居他镇之十七。次则宣大最巨。又次则辽左山西。而陕西四镇浮额尚不多。该部又当斟酌缓急。次第节省。期以每岁逐渐减去年例请讨之数。即不敢望如先朝旧额。亦当照嘉靖十八等年近规为中制。而可为永久遵守。当今军国支费、无巨于此者、此后一清核而后司计诸臣、得以缓急握算、徐效其筹划矣、伏乞　圣裁、一储养将材、臣惟国家用人、文武并重、然文铨之法、夙称详密、居官有考课、乡里有题品、在廷诸臣即不尽接见其人、亦或耳其行事、稍加询访、贤不肖尚可什得七六、惟是武弁之流、法制疏阔、踪迹污漫、五等世爵。既以纨袴而见轻。六年军政。亦复殽杂而无纪。岁糜饩禄。坐享腴屯。平居按籍。则积黄充栋而莫稽。有事推锋。若披沙拣金之难得。每遇将领员缺。率取诸边腹奏荐以充。乃其才勇卓茂者。或耻自衒鬻而上官所举。乃系委用亲信。软熟巧利之徒。以此滥畀符组。往往偾事不少。且此辈散在边陲省直。本兵推用。不过纸上称扬。目前谘访。安能一一亲见而试其短长。又所云将材簿武职揭帖之数。惟该部科有之。各部大臣科道官于其履历姓名多未入目经心每见科推。茫然不识为谁何。求如文臣举用。一不当。尚能约畧。知其梗概。得以指议而纠摘之。固巳难矣至武科一涂。屡朝举行。既得登进者。率多弃掷不叙能以功名表见。什无二三。葢蹶张控纵。犹是武夫本技。若乃三场论策。多出帖括记诵。我朝用经术文辞举黉较之士人。尚以为虚华无实。焉有材官武骑。将用执殳荷戈效死疆场者。亦藉区区章句为之羔鴈犹之鸾刀解牛。非适用矣。昔人叹武举制度龌龊。不能致特起之士。以人之有智畧者或不闲弓马。有干局者或心解而口不能言。而手不能书。非科试之法。所能收拾也。臣愚以为一时勋爵珥貂。锡劵誓重山河。及内外卫所官丁。世纂弓裘。登载尺籍者。武职以十万计。旗军以百万计。岂其无鹰扬虎视。足任干城者。又四方拳力伟干智畧之士。在在而有。祗缘薪槱未弘。网罗尚阔。以致仓卒求材。每苦匮乏。尝试漫用。几幸一中。至夕□吏议。朝登坛坫。自比于金锡罍瓶。跌扑不损。虽使过之仁。从古不废。然而赏罚贸乱。用舍太轻。殆非以明朝廷也。夫将者三军司命。关国安危。即在平居无事。尚当加意简求。以壮虎豹在山之势。矧今多故。羽檄交驰。所需将材。有如中流之楫。安可不备。多储养而慎用之。谓宜敕下兵部、详议选将画一、设法除两京勋冑子弟、照旧随营教练量材叙用、及条法袭替比试、悉遵成规举行外、仍行各边腹总督军职、论荐将材、务要博访精核、非有敢战知兵实迹、抚按剡奏、无徇私市恩、但举中军标下委用人数、亦不列卫所官丁、行伍草泽、止凭技艺勇为殿最疏无拘例、即将所荐诸人履历考语、备细开送九卿科道本兵。便于平时稽访。遇有推用。各举所知。以备本兵衙门采择。其有异能奇畧。卓出流辈者。许各边镇。特举三四人。腹里省分一二人。给与行资文札。俱送京营习练管事。本兵总协廵视诸臣。常时面加试阅。拔举其尤。以备边关参副大将之选。既录用后。果能在处建功。本兵仍查先曾推荐之人。请旨优叙。将见四方材武。莫不有阶梯以自达。挟技能以自见。在枢府大臣、既得提衡鉴以坐照之。而廷臣咸得讲求习熟其流品。庶几将材易得。即有名实不相应者。亦易知也。其举科试、似当别立一法、先尽九边、以山西宣大陕西辽左为首、北直山东次之、以及各省、照今四镇边腹南方事例、酌定人数多寡、于乡试年分以分取、论筴取中者、姑足往年半额、此外有能搴旗扛步、骑力绝人者、有体貌威雄、胆出众者、有熟知虏情能任间谍者、有谙晓天文风角、善制火器军械及精舟师习海道者、即弓马非其所长、书史或有不解、亦得与同武举、一体赍赴会部之前、兵部仿另列例、会同五府科道、将前项人员、面为较阅、此会举伎俩。皆吾对众呈试。不容假饰者。既取定名数材器、具疏题知、不愿会试者听、有愿试者、仍令入三场、箭不合式、不必拣退、终场之日、考试官将取中弓马文字之人、亦比旧额酌减其半、遇有前项人员、列名在内、即系全材、可当重用、如不在所取数内、仍将姓名列于中式人后、其在外取定不入试、亦一并录名进呈、相兼叙用、或令效力边陲、或令教艺戎伍、以待有功升擢、如此则武、科之设、不徒以片长一技限人、将来必有熊罴不二之士、雄畧千人之敌出于此涂、与文科并盛、而国家授金戊登坛、随地取足、今武科之试特重技勇与前异矣虽以折冲万里、鞭笞四夷可也、伏乞　圣裁、一择用边吏、臣查九边、东起辽海、西尽甘凉、绵亘万里、皆与虏邻、顷在辽左、则外囚主岛夷、内苦虏患、而疲镇之伤痍已极、在关陕、则套虏逞忿、火酋肆猘、而事势之溃裂难支、在蓟镇、则供馈百万、坐食十万、而不能制一昂酋之要领此犹显然易见者、若宣大虽欵虏驯服、稍得息肩、颇闻舟幕逼近、虏人出入内地、货利交通畧无禁限、边将苟幸旦夕、悉置不问、犹之抱虎熟寝、为忧方大、目前诸边、岂敢谓宴然无事、然自古边陲无无事之日。而要在得任事之臣。今镇戌环列、烽火相望、材官猛士、棊布云屯、而调度以司道、节制以廵抚、总统以督臣、驾驭之术周、指臂之势甚便、不可谓无其人矣独边方郡县之吏、尚有当亟议者。闻之游历塞垣者。多言各边将领有司。战守功罪分数不明。往往致悞边事。葢将领职在战鬬或奉调遣而应援。或分兵众而堵截。此文吏之力所不能强者也有司职在封守。虏未至而城堡之善治。虏既至而人民之保守。此又武将之令所不能行者也年来将领、狡猾。沿袭弊套操守守备。有城堡之责。既称统兵不多。推奸诿罪。其总副参游。拥有重兵。又皆迥翔观望。每虏来东西闪避以求免损军之罚。至于内地残掠。则曰此有司责也而有司复袖手旁观曰。吾职在牧民。不任兵事。彼此支调竟使虏得满欲肆志而去。边事日坏。率由于此臣观前史。李广之上谷。郅都之鴈门。祭彤廉范之破乌桓。御匈奴李绩董遵诲之治并州。领环庆。不过一边方守之职乃能力抗骄虏。比重长城。虽委任权力。今昔不同。而边吏得人之明效。亦自可见。臣固以欲求安边之策。必当特重边吏之选。然吏事本难。而边吏则尤难。吏材不易。而边材尤不易。自非广为招延加意咨询。莫能得其人。又非破格鼓舞。久任练习。莫能得其力。宋尝建议。欲慎选仁勇之士。世守边郡。兵民措置。悉以委之。不使轻去其郡。安危利害。不离其身。势不得不尽心力以防患。虽世官之制。未易举于今。而师其意以久任边吏。则尚可行也。今令□念边臣之劳苦。督抚司道荫叙升迁。皆必优于内地。法意甚善。则守令则未之及嘉靖三十一年、令边方知府比腹里减年升级。不易其地。其余有司。于北方举贡监生内。减年超选。隆庆元年、大学士徐阶等、请沿边府州县掌印官。悉择才胜边任者补之。责以缮治城堡。团练民兵。有劳绩者行取升迁。特加优异。三年、吏部又议将蓟辽山陕沿边州县共六十一处。有司官开列地方。特请择才任使。而选用优擢之法。至今尚未见备饬。今之为边吏者。铨授既多猥冗。人情亦不乐赴。葢非生长边方之人。柔脆文弱。不能耐受苦寒晓凵匕兵事。彼且瞷举烽而股栗。闻鸣镝而心惊。又安望其鼓锐樱锋。为国扞圉哉。昔人谓以戎马之任同诸俗吏之选欲求济于事诚难矣臣以为凡此边地府州县正官。及监收府倅官。该部于铨□时。宜另作一法。访罗补授。无论进士举贡流品。亦无拘文艺年资。但取精力强干。胆畧出羣者。即可破格授任。仍须体访其劳勚。宽解其文法。如能折冲保障。功迹茂著者。增秩久任。一再考之后。府倅州县官即可逓升边方司道以至开府总金戊。俱不为限制。若此。则人知功名可以自见。将竞见其奇。又知利害切于一身。不敢不殚竭其力。且久历行间。熟知虏事。百凡措置。必中机宜。可以斥远烽候。亦可以保境安民。可以乘障自守。亦可与将帅互为犄角。使虏望我内地。如鸟之窥渊。兽之窥藩。虽有撄拏之心。不敢狂骋。庶几边民获登于袵席矣。然恐一时待次铨曹者。未必遽堪是任。又须预行各省直抚按。于所属有司察其才器堪充边任者。另疏举荐。以备疏改。至于北方省直督学官。仍将每年应贡诸生中遴选练熟弓马。勇畧过人。另文起送。每处限以五六十。到京之日。礼兵二部。查照先朝选取身才不限文字事例。公同考验。移咨吏部量宽历事拣选。超授边方郡县。查得嘉隆间。任环董邦政之起家科甲。王邦直李春艳之奋迹诸生。即近日缙绅缝掖中。以武事擅长者。亦多有之。特患朝廷搜罗尚隘。推择未当耳。假令当事者肯为国悉心简求。分布徼塞。使棫朴之彦。咸可以佐六卿。符竹之良皆可以当一面。所裨益于边务者岂浅鲜哉。伏乞　圣裁、
　　恭请圣明敕儒臣开书局纂辑本朝正史以垂万世疏【纂辑本朝正史】
　　我朝名公修史之奏多有此作条贯精该良所难及
　　臣尝诵汉臣王充有言、帝王建鸿德者、须鸣笔之臣、褒诵纪载、鸿德乃彰、万世乃闻、至拟为国之舩车云雨、载主德、恢国奇、宣示万世与日月俱悬、功至巨也夫史以征往诏来、垂法着诫、即上古先代之书、犹当网络遗坠、采掇精要、以弘鉴观之益、况昭代之史、　祖宗昭为谟训、列圣奉为矩矱、百官遵为法守、万世率为彝宪、所关系国家治体甚重、顾使册牍未备于编摩、文献莫覩其汇评、斯非职禁近、司笔橐者之责哉、臣考史家之法大者有二、一曰编年之体、以事系日月而统之年者是已、一曰纪表志传之体、凡君臣事迹、朝家大政各自为始终者是巳、左马以来代有述作、两者并行、而宋世去我朝为近。制度尤彪炳可考。自建隆后、编年之书。谓之日历。即所称采百司奏对事实为时政纪。取柱下见闻为起居类。次而润色之为日历。修而成之为实录。以备史官之采择者是巳。其纪表志传之书谓之正史。如真宗祥符间。王旦等撰进太宗两朝正史、为纪六卷。志五十五。列传五十九。仁宗天圣间。吕夷简等增入真宗朝。名三朝国史。为纪十卷。志六十。列传八十者是巳。此外又有辑录　祖宗宏谟要政。分门析类。以便御览。禆帝学之书。如王曾取三朝圣语政事。分政体听断谨灾省费等类为宝训三十卷。范祖禹撰仁皇训典六卷。自圣孝至爱物凡三百十七条。以备迩英进读、与国史宝录并行者是巳。以上三书。体裁殊致。各有取义。乃有国之不可阙者。洪惟　我朝建立法制。事事超越前代。而史书独有列圣实录。藏之金匮石室。似只依仿宋世编年日历之体。但可谓之备史未可谓之正史至于　大明会典。屡修颁布。凡六曹政务。因革损益之宜。虽已该载。而庙堂之谟谋册诰。臣工之议论文章不与焉。但可谓之国家典制百司遵行之书而非史家之体葢本朝纪表志传之正史。经二百余年来。学士大夫踵袭因循阙畧不讲。在今日不可不亟图者。然斯事体固甚大。亦非有独刱特起之难。何者国家着书、自实录会典外、玉版琅函、镂之尚方、播在寰禹者、焜耀日星、未易悉举、其诸朝野名家、撰次典故之书、高文竑议、可备正史采择者、又无虑数十百种、臣本虏学、见闻寡陋、畧以耳目所覩记者言之、如实录有圣德之总叙、宝训皆列圣之渊猷、此外有御制文集、有圣政记、有皇明诏制、及诸臣所编、如大政记、昭代典则、孤树裒谈、宪章录、鸿猷录之类、参以三朝圣谕录、前后北征录、天顺日录、燕对宣召视草宸章等录、更加采辑藻润、即可以为　列圣大纪、帝系宗谱、有玉牒、公侯绍封有兵曹底簿、封爵考、参以吾学编、同姓异姓玉侯内阁典铨表、及列卿表之类、更加考订增益、即可以为累朝年表制书、如一统志、官制、大明令律例、大明集礼、洪武礼制、明伦大典之类、诸司列布者、如宗藩军政条例、会计录、太仓考、漕河图志、海运编、太学马政盐法志之类、四方形势、如广舆图、九边图说、星槎胜览、瀛涯胜览、炎徼纪闻、殊域周谷录之类、折衷以实录会典所纪、载参以衍义补、名臣经济录疏议诸书、吾学编中天文地理三礼百官四夷北虏诸考述、即可以为国家诸大志、实录中、有后妃事迹、廷臣自三品以上有小传、益以开国靖难功臣录、羣志备遗录、名品言行录、名臣纪、殿阁词林记、琬琰录、文献备遗之类、其诸高逸学节等目、更采摭于郡国志、即可以为国史之列传、特诸书散佚浩瀚、未经裒聚檃括、茫无统纪、是以昭代久虚之典必须　圣明在上、力为表章整辑、然后可以苞举艺文、总一流畧、勒成巨编、垂着万世、此真千载一时也、臣愚伏思本朝得国之正、功高千古、卜历之长、将绵万冀、　圣祖躬造而临御最久、　列圣缵绍而谟烈重光、以是礼乐规摹、明备闳远、品式枢机、精详周慎、掞天揭日之文、焕焉足述、铭锺书帛之贤、不可胜载、今且二百三十年、奎章玉简。传之万世者。即在册府麟台之上。未得尽观。遂使　圣德鸿猷、辞多散见而无统、名贤旧德、事或湮坠而不收、岂所以昭圣朝之景铄、宣国美于无疆哉、此其当修者一、我　皇上祗绎旧章、宫中之观省不辍、一时诸臣工、恪守画一、故事之奉行惟谨、但训录则缄藏甚閟、而卷帙太多、会典则条目虽详、而谟议未具、即使九重乙夜。欲函读一朝之事迹。殊觉要领之难稽。百司庶府。将熟究一事之初终。尤苦津涯之莫竟、若正史既成。则世自为编。事自为志。人自为传。一检阅而纲条灿然。指归备具。可以裨辅聪明润色鸿业。甚盛美也。此其当修者二、方今人文称盛、秘阁藏书、故遗籍焕烂毕备、宜网罗收采、缀葺穿贯、以成不刊之典、万一岁月浸邈、板刻湮坠、卷帙散脱事迹无以究其始末、日月无以考其先后、将至如先臣储瓘所叹、即有立言之士、起任编摩之责、疏畧抵捂、秉笔安据其当修者三、前代野史家乘、虽可补正史之漏佚、然其间多有山陬草泽、剽袭见闻、曲学宵人、私骋胸臆、览之若瑰异可喜、而于事实茫无根据者、尚赖故老之惇诲如存、先哲之月旦不爽、亥豕舆车奎、犹幸无误窃恐耆旧渐雕、后进驾说、旧籍罕传、新刻滋多、未免疑信史而误后世此其当修者四、臣窃惟诸制书、及朝野传布收藏之书、或请给于内府、或敛借于士绅、计日可以取具、即有事体阙佚者、内访之诸曹、外采之各省、亦计月可以就辨、惟是国之正史、必以列圣实录为主、今累朝修成、及嘉靖间与近日重录者、俱尊藏　皇史宬、不敢轻易请发、内阁虽存副本。不便传观。若付史局。即可给笔札于兰台羣官僚于禁署。议定规程。刻晷成书、臣愚以为修正史之序。当以国家诸大志为先。请将郊庙礼乐律历天文灾祥五行藩封郡国、与夫学挍选举职官经籍艺文赋役食货漕运盐法屯田兵制马政刑法河渠四夷之类、量分为二十余目、修辑成书、使朝廷之上、经制典法、炳然可考、实为要务、志成之日、即宜恭纂　列圣大纪、次之则后妃及诸王公侯之表传、又次之则名臣良将循吏儒林文学高行列女之传、随修完者、即以进呈、大都起于开国之初、至隆庆末年而止、其进读节要之书、查得洪武七年、宋濂詹同等纂日历成。请更辑圣政。为分四十类。自敬天以至蛮夷。名曰皇明宝训列传。实录修完之日。各有纂成宝训。近日阁臣奉旨纂训录类编。亦分四十类。始创业艰难终饬武御夷。已经进呈。恐尚未备、宜仿此例。推广成书。不俟正史成日。先以奏御。恭备九重燕闲之览。御文华。临讲日。儒臣得以执帙进读如此则本朝史书。诸体具备　圣祖神宗之丰功峻德悬日月而无穷。明君良臣之鸿猷嘉谟。炳天壤而不朽。岂非我　皇明之丕业。万世一巨观哉。或疑纪表志传之史、　祖宗宪令、先臣条议未及、有类今之刱起者、臣惟　圣祖注意史事。设有专官。列圣缵承。谨修实录。藏之匮室。亦以整齐润饰。传信万年之事。望之后来。而不谓因循至今也。今士民之家、承其先业、尚欲论撰表章、不遗余力、而况圣天子灵承万年之绪、独操制作之柄、安可更逊让、虚此不为乎、臣考汉明帝永平中、命班固为大汉独立一史、纪表志传凡百篇。其时距汉初二百三十年。若宋代则太祖太宗两朝一修。至真宗合三朝一修。仁英两朝一修。神宗后四朝一修。此皆以本朝君臣自修本朝正史之证又词林记载大学士丘浚之议。令内阁书办等官。抄誊累朝实录、各一部于阁中。建一储书之所。凡国家大事文书。悉行收贮。以备异日纂修一代全史之用。此臣愚所见实相符合。安可谓先臣未尝议及也或又疑国史藏在禁閟非人可得观。世所得传者。然则以实录为禁书者非也臣以为今实录之书。士大夫缮写收藏亦不少。所不欲传者。止虑诸臣传中。偶有褒贬。惧生嫌怨耳。若列圣功德。自宜昭布寰区。谁能掩之。至于国家大政正当使臣工察究熟习。宁须藏秘。今请书成之日。或止以大政诸志镂版颁示诸司。自于纪传多留副禁阁。其正本仍尊藏匮室以存焚草之意。亦未为不可也。臣世守史官。幸际右文之朝、仰见　皇止覃精问学、于四子六籍、历代史要、讲绎几徧、乃先朝所未尝有者、独本朝正史。表章未及。方今政府名儒。皆秉如椽之笔。词垣侍从。亦有如林之彦。昔先臣何瑭言内外百司。各有职守。惟史官独若无事者。日受俸钱月支廪食。在朝廷似为虚设之官。在人臣难免素餐之愧。夫使史事无可编摩。史臣无可效劳者。犹可诿也乃兹一代巨典。久阙不图。草创未闻。汗青何日。伏望皇上幸察刍言、以为可行、乞下内阁、会同礼部详酌事宜、草具仪式、先将实录抄誊、次议命官分局、受事编纂、期以数年之间、完此巨典、于以阐　圣朝明盛之业、垂千载懿铄之观、斯亦　九庙所欣闻、四海所快仰也、若谓方隅未辑。军国事殷。以此为非急之务。则昔晋臣王导。当偏安草创之辰。尚能启立史官。加意典籍。岂以今、文明在旦。雅颂充庭在事诸臣。肯出导下哉。
　　皇明经世文编卷四百二十六终
　　皇明经世文编卷之四百二十七
　　华亭徐孚远闇公　宋存标子建　陈子龙卧子　宋征璧尚木选辑
　　冯瑞振振仲参阅
　　张毅敏集（疏）
　　张养蒙
　　疏
　　为川民采木乞酌收余材以宽比累事
　　为河工新叙乞久任诸臣以图永利事
　　条议饷务疏
　　议定南运以济东运疏
　　议明春运船疏
　　春运攒领防护要务疏
　　议陆运疏
　　阁试议处京操班军疏
　　为川民采木乞酌收余材以宽比累事
　　公于大事无不言而言之皆有根据此其一端也
　　窃惟四川采木一役、先后经历五年、三运就途、原额已足、据抚按类报之疏、似可无他议矣、臣等闻川人言、则谓采木之苦、在召派犹未甚。而在验收之后。则甚也。在责办犹可支。而在比并之日。则难支也。葢召派之始、买运有价、赏夷有格雇夫有值、毋累之　旨、屡申、陆续之期旋定、商民领银、在手采买自由、有责办于一年之内者。有责办于二三年之内者。虽一时估给。未必尽足所费。而目前之利。人犹乐趋之也。虽殷实人户。未必乐于就役。而惯商豪民。犹攘臂争来也。操斧入山、巨材实少、围圆丈尺、合式为难、自该部议准通融酌收、而民始安心采运矣。惟幸其可酌取也。则务多采以中之。又虑出险达江之难也。则益多采以备之。原额估银、十充一二、其间无名之赔贩、万状之艰辛、有恻然不忍闻者、迨鳞集水次、而者收弃者弃矣。收者入运。而弃者比银还库矣。夫木非他物等也、商民供应、他物一不中程、贵办者贱鬻。轻领者重赔。犹云得自便也。惟兹　皇木禁用极严、既不收之于官又不敢售之于市以为有木也则尺寸之材何曾属巳以为有银也则分毫之费尽令还官始之以监追、继之以捶楚、于是有倾赀者矣、有破产者矣有鬻妻子者矣。不则奄奄待毙耳、痛哉川民、何不幸而重罹此酷也臣等闻嘉靖年间、采木事完、害亦如此、迄今闾左萧条、仅存残息、道旁枯朽、悉是良材、毋论遗害堪伤、兼之遗材可惜、　皇上持身以俭、恤下以仁、罢不急之工、戒无益之作、非时采办、料其必无万一厂储告虚役非得已、臣等恐罢民不堪重骚。而见材不可轻掷也。合无将巳出水次、及在山可出之木、或楠或杉、堪备营构者、酌价拣收。勿以巳足额。而漫为弃损。勿以未合式。而过为刁减。收一木则民免一木之赔。筭一分。则民受一分之惠。抵除领价。徐俟解京。进之三厂。则合抱干霄。固梁栋之具。即寸长尺短。亦榱梲之资。若罄锱铢而取之。委泥涂而蠹之。又椎膏髓以偿之。民其何堪。国亦何赖焉。况杉楠上材、非同樗栎、伐之甚易。生之甚难。采之甚难。弃之甚易。忙时督办、孰若闲时鸠惜之为得哉、该省郡县之吏、不敢擅抵者。重库积也。抚按之臣、不敢广收者。遵部咨也。惟奉有　明旨、则公私两便、臣等于此亦计之审矣、所费者应动之银、而非损及内帑、所救者无辜之众、而非惠及奸顽、所集者已伐之材、而非重行采取所储者将来之用而非近见眉睫、倘言有可采取、伏乞勑下工部、复议施行、一方幸甚、奉　圣旨工部知道、
　　为河工新叙乞久任诸臣以图永利事
　　公以鲠直之性而过事能见本末如此
　　窃惟国家漕运、专藉河渠、治河通漕、夙称重务、顷岁因范口决茶城淤、异议繁兴、河臣再设、节据部科诸臣建议、题奉钦依、着司道等官画地分工。责令刻期报竣矣。近睹总理河道右都御史潘季驯报成叙功两疏、中间分别诸臣劳绩之状、了然在目、或筑新坝或帮旧堤、或立闸以蓄其汪洋、或修湖以资其灌注极称工程坚固、足保无虞、业巳下部待覆、　陛下必且不吝爵赏、以酬臣等、区区愚见、尚有可言者、葢成功非难。保功为难一时之报竣非难将来之经久为难河上之事、二十余年来、凡几告患矣、亦凡几奏功矣、当其决也。则曰吾不能使之不决。随而议塞及其塞也随而论功当其淤也。则曰吾不能使之不淤。随而议挑及其挑也随而论功举淤决之故。委之天灾举挑塞之功。止帚之人力。委之天者巧避其误事之辜归之人者。横叨乎优劳之宠。报成未几。惧有后虞。求脱纷纷。槩获美转。继之者又是一番套弄矣。此其故皆由于河臣不久任也官不久任。不便有三。后先异见也。人巳异谋也。功罪难执也。功名之心孰不有之前者以功升赏矣曲意求功便多罪状代其任者。守画一而袭故常。则疑于无所事乎。于是矜智钓奇。旁穿曲凿。不曰某故道当开。则曰某新坝当改。不曰某堰工可废。则曰某湖地可耕。注厝周章。利害莫必非徒幸邀异绩兼欲求多前人甚且乐其败而借以为功忌其功而幸其速败新功未必就而旧绪隳矣如先任河臣凌云翼、建议开新河、耗水衡金钱以七万计、报功甫数月、遽尔堙塞　朝廷何尝一问其罪也、此后先异见之验也其不便一也人之恒情、易分尔我、功出于我。则修守者常勤功出于人。则修守者常懈。勤则日复一日。浚筑可保无虞。懈则年复一年。堤渠必致渐坏。至于渐坏而后调陈瑛于广东、移许应逵于江南嗟其晚矣、则何如陈瑛何守旧地。应逵不转京堂。既循官常、亦免吏议、人与事相习。官与人相宜。即有纷纭。何自而起。此人已异谋之验也其不便二也赏以劝功。罚以惩罪。必功罪可执。而后赏罚不淆。假令一堤之筑也。倏而报坚。倏而报溃。一渠之浚也。倏而报通。倏而报壅。前者蔽罪于后工之不继。而后者推罪于前工之本虚。欲罪前也。说尽推诿情状已非见任之官。幸免追论。欲罪后也。又以新任之故得从亮原。尺寸之功必酬寻丈之罪不究。有赏无罚。国典谓何此虽赏罚之必明。亦由于功罪之难执也其不便三也查得万历五年有管河司道等官、都着久任、不许升转之　旨矣、　世宗末年有你每还查分管官员职名籍记在簿、日后有不坚固即便指名参治之　旨矣、　明旨赫赫竟托空言、臣等请今次叙功之臣、除府州县正官佐贰以下、不必尽拘、外如右都御史潘季驯、三任河漕、熟谙水道、　陛下起用之意、固欲责其新功。季驯图报之心亦当终其旧绩。首宜久任、以重河务、其余专管司道各官、既与河务相宜。并令一体久任。部署不得借口差满。辄令还京。九年序擢。有例在也。藩臬不得借口俸深、辄转他省。计俸优升、有例在也。纵日久劳着、加授别御、不妨仍理原管事务。以备他时河漕督抚之选。葢治河如治虏。边方摠督。有十年一镇者矣。兵备有自佥事加至布政者矣。河道之臣。胡为乎不行久任哉。此臣等于叙功之日、即以久任之说进。使诸臣知今日告成。功固可录。异日倘失罪亦有止帚。其尚视河如家、勿视官如寄、息规脱之念、殚修守之猷、若方以功闻、旋以败告、按籍治罪、诸臣又何说之辞、臣等再惟人臣报君、惟力是视、况职掌有在、岂足言功、今兹之叙完据有成议矣、以后年年修筑、岁岁疏防皆是河臣职守之常、所当自尽、更不必琐琐叙录、致启幸途、此亦人心之公论也、伏愿　陛下留意奉　圣旨工部知道、
　　条议饷务疏
　　臣疏直之性、素不较乎锱铢、孱病之躯、更不耐乎烦剧、忽承　特命、深惧难堪、事不辞劳、臣子分义、今当衔命而出、一切督理事宜、尚无定议、臣恐无所遵守、聊举切要、条为五款、伏乞勑下该部、议覆施行、臣愚幸甚、　一明节制。夫官无崇卑。权重则行权轻则格势使然也。东征之役、有摠督以兼理粮饷。又有各巡抚以分赞之。各部郎以供馈给散之。似可无掣肘矣。兹臣之往也、岂能加于摠督之上倘不重其事权犹然一部官耳。招之不来、麾之不往、亦安用此赘员为也、非加兼宪职、恐不便于行事。其应辖直省地方合先指明定界。以便居中调度。仍比照摠督　敕书。除战守机宜外事于军储、抚镇而下、悉听臣节制、倘有怠悞、司道郡县、将领卫所等官、不时参治、应拏问者拏问、事完照例举劾、以示劝惩、葢督饷督兵其体均重。况系特遣。更不宜轻。伏乞　圣裁　一专责成。夫暂遣不如旧设、旁督不如亲临、人人知之苟责成不专、推诿易起。臣所督理者饷耳、饷不足或请之内帑、或发之外庾、或多方凑处、臣应与大司农慱求接济之策、事本专司、势且易达、又岂容于他诿、但今司徒日集、转输数千里。陆运必用车牛骡夫。水运必用船夫护兵。此其直省各巡抚事也。臣在部近接得辽东张巡抚揭、称水陆运过朝鲜粮万石、实由摠督专制、谁敢不遵、臣从部堂奉玺书而往、葢欲示　朝廷重饷之意。非为解摠督兼理之权。凡转运事情。须与摠督并行各该巡抚衙门、严责司道等官、或水或陆。各从其便。上紧运赴军门听用。违悞者会疏具参。若臣别有条议非于摠督职掌臣自督之葢惟督府。不以事权分彼此。则司道不以望生援急。一推一挽、弘济何难、伏乞　圣裁　一请关防勘合。夫关防所以示信、勘合所以严程、臣督饷在外、奏　上檄下、由近达远、均宜用之、乞敕该部铸造关防一颗、填给大小勘合三十道、火牌五十张、以备军储紧急、不时差遣官员赉奏催运之用、事竣照例、奏缴、伏乞　圣裁、　一请赞理司官。夫钱谷事冗、转输务劳、臣起家词林、夙不闲于吏事、兼之少年多病、中岁蚤衰、智虑不周、耳目孰寄、非藉明敏强干司官、协力分猷、其何能济、近者督臣经略播州、征倭防海、俱带赞画司官二员、军旅重事。委非可以常格拘也。况臣由部堂赞督者乎。乞勑本部、惟择贤能司官二员。随臣计划。事以谋成非一人独擅庶合三人之见以为见。则其见确。收群策之策以为策。则其策长。此更明白脱有紧急更可分地行催不致悞事伏乞　圣裁、　一请员役廪粮。夫官由创遣、事无成规、第大臣行督直省地方、体统事权、所系甚重、吏书以供缮写。官舍以备赍差。与夫心红纸札、犒赏公费等项、均不可缺似应比照摠督衙门、议为定额、员役从何取用。廪粮从何支给。公费从可措办。庶几民不苦累。官不苦供。葢都门之外、应系督属地方、檄不先传、下何依准、臣即欲速出料理不能矣、伏乞　圣裁、万历二十五年九月十六日题、本月十八日奉　圣旨、张养蒙、着兼都察院右佥都御史督理粮饷、作速前去、这所奏该部看了来说
　　议定南运以济东运疏【粮运】
　　臣惟东征将士、需饷甚殷、水陆灌输、需粮甚急、即今天津水运之始、第一苦于无粮。则暂取预备临德、其次苦于无船。则暂括商船民船。粮船稍具矣。又苦于水手护兵、不识海道。冬月搬运。风水难凭。犹可远近那移。旦夕接济。倘延及明春。岛氛未靖。征兵四集。日费更多。则备运之粮。尤有不可不预计者。查得漕运遮洋一摠所辖淮安等八卫所、共驾海船四百二十七只、装运山东河南各州县米二十万四千八百八十余石外加耗米四万四千石有零、每岁运毕、军军虽回本卫所、其船只俱在临清德州河下湾泊、把摠向在临清住札、至次年正月开兑、兑完开帮、多在二月、臣思欲济春运、莫便于此、除此二弊便自无葢移仓粮。则多出纳之费。而粮且有限。募船则多逼勒之弊。而船未必堪。又领官护兵、漫无纪律、并津登水手、逓相推竞。惟遮洋一摠粮、便船便。官军便。水手便。开帮最蚤最近。又便。不若责令尽数运至旅顺。方可不误军饷。但此摠上纳、仓口有天津、有京通、有昌密、俱经漕运衙门、先期派定、摠欲截留东运、临时谁肯听从。虽摠漕于定派之先、预坐该摠径运旅顺口交卸。庶官军知所遵守。其原派仓口、悉听摠督仓场衙门注销拨补、仍行河南山东监兑官务令早兑早发、行临德天津各兵巡道催僭攒、越帮前进定限二月中旬至天津、如有迟违听臣参治、至于应得脚价行粮从水次至天津、照上纳天津例支给。从天津至旅顺、照顾觅民船例支给。即于山东河南轻赍银内、分解一二万两、付天津管粮官支销开报。至于旅顺交毕、倘有余剩耗米、令辽东管粮官、用备倭银照时价籴买、若买得一二万石又可一二万石之脚价。尤便之便者也。军储至急、难泥漕规、万一缺迟、咎将谁诿、伏乞勑下户部、作速议覆、转行漕运衙门、查照遵奉施行、东师幸甚、万历二十五年十月二十八日具题、十一月初一日奉　圣旨、该部知道、
　　议明春运船疏【运船】
　　为海口坚、粮船守冻、酌议明春运船、以济征饷事、窃惟东征军饷、资陆挽者十之二、资海连者十之八、臣受任之初、即檄天津兵备道按察使汪应蛟、将新募塩船六十只、刻日装粮起运、甫至海口、忽遇飓风大作、一夜氷合、遂不能前进、虽原任副留守武懋德所统兵船四十只、并山东新造沙船四十只、亦俱在大姑守冻矣、兵船如此。粮船可知也。天津如此。登莱可知也。除一面移咨辽东抚臣、督行司道等官、多方陆挽接济、及差赞理员外周一梧往山东、主事杨恩往辽东、分路催攒外、又念倭酋退回釜山、水陆列寨、守者甚逸。攻者甚劳。今冬果能一鼓荡平、使之片帆不返、因而撤兵罢饷、孰不愿之、万一釜底游魂、尚未授首、则战攻方始、征调更烦明春济运之策、可不急为之讲哉。近据天津兵备道按察使汪应蛟呈称遵奉新准天津造船五十只既宜召匠买料、刻日兴工、据清军同知邹学曾面禀本道、谓天津一带、既无楠木、又无南匠、且北地严寒、与南方不同、即有工料、冬深亦难措手、查得山东抚臣、近委官于南京天宁洲打造沙船四十只、巳到天津河下、本道亲诣看验颇为坚固、据原造委官周维庆、禀称梁头一丈六尺、计费工价银三百两。每船堪载五百石。少亦载四百石。看得天宁洲、为木商鳞集之地、物料稍贱、且匠作近而易致寒气薄而易开若乘冬春之间、多召木艌匠役、昼夜并工、不过四五十日、可以报完、但每船工料、费至三百两、计造船五十只该银一万五千两、前项部发银数止五千两、恐一时补发不及、前工不无迟悞、相应咨发、以便差官赍银往造、又查天宁洲坐属应天府地方、各差官召匠聚材、终不若本管有司、督责尤速仍乞移南京操江都察院、行委应天府佐贰官一员、躬亲调度、旦夕责成、庶不误转运等因、随经臣批粮从海运、远至朝鲜、必须坚厚南船、方可利涉、据呈楠木南匠、北方皆无、冬月严寒、真是难为措手、周维庆所造沙船既验、坚固堪运。即可如式委造其增给料价、及咨操院、委官调度、俱如议行、近接经略军门揭、称天津定岁运粮二十四万石、分为三运、恐又非五十只船所能办也。仰再议确速详、又据该道呈天津既定岁运米二十四万石、分为三运、每一运当八万石、前议止造船五十只、委不足用。应再添造五十只。连前共一百只。该银三万两、合候移咨户工二部、一并给发、及照沙船一只、须用舵工水手二十名。即当一面于吴淞淮安等处召募、每舵工一名每月约计银一两六钱、水手一名、约计银一两二三钱每岁约工食银三百余两、以百船通计、岁该工食银三万余两、查得饷务专属户部、合无先行咨会、一面照数给发、以便召募水手。俟船完速驾。则人与船相习、而船亦与海相狎矣、仍再比照山东事例、咨行漕抚衙门、烦委官于淮安地方、雇募船五十只、并凑募天津密云渔塩等船五六十只、则每运八万之数、方可无误也、至于各船驾运水手工费、岁以数万计、向未议有正项。近日雇募塩船、运米二万一千余石、计脚价五千一百余两。该本道暂议、于本年河间府存留折色京库银内动支、但查前银止三万四千余两、原系存留地方买籴米谷、为饷兵备歉之资。近议一半买谷、一半仍存折色、然一二月间、动支兵饷并运价业费七八千矣。在山东有藩司之积蓄。尚可那移。在天津止河间之一郡。安从输运。合无并乞将保河二府、万历二十六年应解折色京库银、俱准存留、以备海运募价工食之用等因、臣看得海运河运。难易顿殊。涉远冲涛。利害莫测。故谈海运者。必称沙船。必称南方水手。谓其扬帆甚捷。木戾柁有神也。今天津每运既定八万石。即使每船载四百石。亦应用船二百只。据该道称造百只、再兼行漕抚衙门雇募五十只、诚不为过、若责之以必运之数。而不假之以堪运之船。卒之人粮两损。竟亦何济。且此船东事未定。则可用之以灌输海上有警即可用之以待战一举而两得。尤为计之善者也。其应增造募钱粮及请留保河二府、万历二十六年应解折色京库银、以备运募工费、俱万万不可已者、军储紧急、海运险艰、冬月若不早图。明春何以急济。伏乞敕下该部上紧议覆、其应增银两、速为给发、应解折色、准其存留、仍行漕抚衙门、委官速为雇募、行操江衙门、委官上紧监造、其原差赉银守催官员、勒限明春三月初旬驾船、定至天津、庶可不误饷务矣、再照前准登莱亦造船五十只、与天津同、近据山东抚臣万象春咨称登莱地方、既无木植可采、亦无造船匠役欲移咨漕抚衙门、速于清江厂内、多造大船五十只、费省工倍、大有裨于军兴等因、窃思天津既经定造沙船、登莱应从此例、增价议定、或在清江厂、或在天宁洲、任从其便、但登莱已有周维庆造船四十只、不必再添、已有前募淮船五十只、不必再募。且地近募顺风开洋。一日夜可至。运自易易耳。相应一并覆行、饷务幸甚、万历二十五年十一月二十一日具题、本月二十一日奉　圣旨、户部知道、
　　春运攒领防护要务疏【攒运护运】
　　窃惟征讨国之大事、粮饷军之大命、臣以衰病余息、谬肩是役、先是待输无米、航海无船、直省同舟、若分秦越、臣建议请借临德仓粮、请征登莱等处本色、青动近海郡县预备仓粮、请造辽船、造沙船、募淮船、及雇觅商船、请添辽东陆运骡头、其余一应专行事宜飞檄各属、再三申饬、乃委赞理司官、分投催攒寝食俱废、肝肠欲呕、伏枕呻吟、不敢言病、诚念国家事重、而不敢有其身也、续该经略督臣定议、岁运七十万臣查各道报到粮数颇足、今岁之运、其应用船只差官分造、勒限前来、雇觅已到者、见在装运、是粮与船、渐有次第、亦皆抚道诸臣、恊心共济之力也、臣独念粮以数十万计船以数百艘计、即漕运原在内地、有各卫所官军领运、有把摠摠兵等官专制、尚多延绥侵费之弊。海运险远十倍内河。乃零星发洋。漫无纪统则何弊不可生又茫茫一水、我与倭共、乘机侵掠兵家之奇。防卫何可不密也。但添一官。则多一官之费。添一兵。则多一兵之饷自东征以来。费用不赀、官民俱困、即造船一节、出于万不得已、臣犹难之、更议添设领运护运官兵、少则无济于事。多则财力难供臣反复思之、惟有攒运防运、合为一体、于势最便、于财最省、于事最得济也今日海运、西起天津、遵海南滨、而东至于登州、登州渡海、达于旅顺、旅顺遵海、北滨而东、直至朝鲜、海道迂远、又且更迭往来、即设把摠摠兵长运押、不免顾此失彼、合无除分运各官、听该道自行选取、仍令长运押行外、其在天津、专立一摠。就便令海防抚臣选委标下官一员领之。专立一摠。就便令登莱摠兵选委标下官一员领之。济青莱共立一摠。就便令山东抚臣、选委标下官一员领之、两摠俱攒护至登州。而攒护过海至旅顺而止旅顺专立一摠。就便令新驻旅顺摠兵、选委标下官一员领之。攒护至朝鲜而止朝鲜更立一摠。专管交卸。亦令旅顺摠兵。就便选委各摠仍管稽查夹带诸弊、带催回空各船、登州各管挑浚防倭城海口。及各岛安泊处所。两摠兵摠理于上严加约束。各分信地。鳞次接管。则官兵不添而自足事权不分而自专不惟海运无虞。因而熟知海道演习水战亦防海之大计也然防护一节、责在抚镇臣前巳具题、荷蒙　皇上俯允、若添官攒运不惟多官多费。且事权不一。必至互相推诿。臣固以为合为一事。最便最省。而最得济也。但万里烟波、四望无际、飓风一起、则倒海排山、独浪一澎、则吞天浴日、兼之石礁岛屿、交列横铺、鲸鳄潜藏、蛟龙出没、谈之者色变、望之者心寒、而当之者、魄散魂飞、非人所乐趋也、此策有不可少自非大破常格。赏罚不爽恐不足以起懦夫。砺锐志。而鼓其必往之心。查得先年蓟镇边防、修葺称难、后该阅臣题准事例、修守有功、与斩获同赏、故人争效力、而该镇墙台墩燧、遂甲九边、则鼓舞之效也、今海连大难于修守、而时事孔棘、又万倍于蓟镇承平之时、臣亦愿海运有功。与斩获同赏。人未有不效力者粮则责之有司以分数多寡有无侵削及运到水次先后为殿最运则责之两摠兵五把摠各分运官以运期迟速有无夹带漂损为殿最一运之毕。抚镇道据实开送。臣即截题。备照岁运通完。自镇道以及有司领运各官。容臣分别功罪。类题请　旨。即照蓟镇修守事例。与斩获相提而论。则承委员役、前有所慕。后有所惩。希荣慕进之念。夺其避险畏难之心。运事可蚤济矣。再照督兵赞画司官、与臣督饷赞理司官、皆为军务宣力、督兵中军标下守备等官、与臣督饷中军、及守备官、皆为军务效劳、东事功成、相应一体优叙、又天津登莱旅顺之外、其余各该镇道、虽无海运之责。然积饷造船。各有分任。臣皆随事责成、使之协心共济、待其果着勤劳、亦得叙、葢事出非常。不可以常格拘之也。伏乞敕下该部、再加酌议、如果臣言不谬、即望速赐施行饷务幸甚、万历二十六年正月十六日、具题、本月二十二日奉　圣旨、该部知道
　　议陆运疏【粮运】
　　准户部咨、该本部题山东清吏司案呈、案查先该蓟辽摠督尚书邢、题派天津山东辽东三处、岁各运粮二十四万石、节经奉有钦依、着令上紧搬运、业有次第、但运道有由海、有由陆、要以万全而无疏失、则海运不若陆运之为安。陆运有直抵、有短盘、要以力省而可应急。则直抵不若短盘之为便呈乞酌议具题、案呈到部等因、准此已经移咨各巡抚转行各道遵行去后、为照海运恐难如期、因议陆运、直抵未必遽至、因议短盘、无非为三军需饷甚急、曲为接济之计耳、但远方搬运。又不若就近籴买。易而且便也。查得辽东地方、力田之外、别无生计、民间积粟、出售为难、近日辽阳一带、已经官籴转运。而广宁以西之粟、尽由山海关、前来永平转卖。车骡驼载、每日不下四五百石。不若此时发银。就彼籴买。事省则功自易倘得二三万石。是省内地万车之运且省五六十日之程期矣又访得辽阳籴买、多派小民而势豪衙役之家、官不敢问、反因以为利。宜行令彼处巡抚、细查积粟之家、无论势豪衙役、尽数报官、照以时值。不亏价。即将佐养廉地土所收。亦不得怙势遏籴。倘得四五万石。是又省广宁二万车之运且省二三十日之途程矣或者以辽东民力已竭、难以复加、然既议短盘、则凡自山海关而出者、皆其所当短盘也、彼方达粜于关内。今就其地而收之。是坐而得售固民之便也彼原该效力于转搬、今出其值而雇之。是劳而获赏亦民之利也即谓车辆不可以卒办、访得该镇旧有官车数千辆、装载军需、近日止征车租、其车固在民、是可括而用也、惟是闹籴买官、厚其价而民称赔累。雇役转搬、官厚其值、而民称徒劳则委用武弁。不得其人。而克减抑勒之弊。不可穷究耳。倘抚道择人委任、留心稽察。庶几民受实惠。而官不至为怨府。然此皆济目前之急安能□尽无费无劳从其少者民巳受益多矣就多费中求少费就多劳中求少劳不得巳之权衡也今经略巳议屯田矣。访得马二山一带、坐落鸭绿江边、乃辽阳守道所辖之地、其土颇饶、曾经开种、尚多荒芜、辽民苦虏、而此地虏不能到、诚设法招垦、民必乐就、秋成就地照价籴买。若得数万石。是并辽阳转运之力。亦少省也。大抵籴买当先宽奠、次金复辽阳、次广宁、次永平、随地收贮。急则从陆虽费不惜援则从水永平以东、广宁以西、自芝麻湾发船。广宁以东、海葢以西自三岔河海口发船。金复辽阳各照旧定、水陆并运、近则费亦省远则亦费矣葢近而费视之远而省者相万也陆运短盘、固自胜筭、但恐历经数千里、州县卫所、未必人人奉行唯谨、且关外虏骑出没无常、一有抄略、则水陆俱悞矣、本部院因思就地和籴、就近短盘、庶为长便、为此合咨本部烦为酌议题请施行、
　　阁试议处京操班军疏【京操班军】
　　臣窃惟天下之大势。在王畿之重轻。王畿之大防。在武备之强弱。方今治安既久、武备渐弛、勿论天下、即京营之弊已甚。而其所尤甚者。则京操之班军是巳臣伏考之令申、自我　成祖文皇帝建都幽燕、密迩胡虏、在京设五府七十二卫、隶胜兵三十余万、以寓居重驭轻之意。又岁起大宁中都徐豫青齐之军、更番赴京操演、此其睿筭深远、难言之矣、一则可以壮王畿。而负常尊之势。一则可以威四方。而消不轨之谋。此是实利害处一则可以备调遣而潜抑京军之骄惰诚得内外相资相制之术。而贻久安长治之规也。行之几二百年、沿习故常、弊孔百出、赴班者曾无实伍、操演者徒具虚声、或困于宦竖之侵渔、或苦于工役之伤瘁。以致虚糜粮饷。实効罔收。曩者经正统乙巳嘉靖庚戌之两大变、至调边兵入卫、而京操之军、曾不得匹马半镞之用。亦恶用此辈为也。臣愚不知兵计、窃据今日之弊、而思振饬之力、其大要有四、一曰重领操之官。夫班军起操、有把摠以帅之、有都司以统之、非无官也。然以纨袴之庸材、而负贪残之枭性、克粮索贿、鞭笞横加、甚且有纳其班值、不令起行抵京、点操随时雇替者矣、此所谓债帅也。谓宜慎择廉明之武弁畀之。统领都司、不索贿于把摠、把摠不索贿于班军、则克剥之风清代替之患免而良将之幕皆精兵矣二曰拣应操之卒。夫卫所军丁。老幼者半。壮徤者半。老弱者坐屯而食。犹有虚糜。今遇班操之期。一槩拨发。肩不能任戈戟。手不堪执弓矢。而关给月粮多于坐食。此所谓冗卒也。谓宜慎简蹻捷之卫士上之京操。年二十以下。六十以上者。悉汰除之责补其家之丁壮。勿得狥嘱纳贿。以冐粮备数。则投石超距之士。毕集于团练而队伍不为冗溷矣前二策清其弊是策则恤其情而后策则明其教亦各有次第三曰恤班军之苦夫外卫军丁。家多贫窘。每当操备领月粮于官庾。而贴班钱于私户。今之行粮。毋论官减其数。有巳下班而犹未得支者私户之钱。亦掯勒弗以时给。枵腹就道。无怪乎老弱之滥充。而壮徤者之幸脱也谓宜优恤其奔走之劳道路之费凡月粮私钱。官为趁期追给。又不以无故之搒掠。残其肌肤。则不待椎飨之惠而少壮者争就班操士气且自奋矣四曰务京操之实。夫兵而不操。与无兵同。操而不实。与不操同。今抽外卫之军、分班操演、将精练技艺以备征调。固根本非为工役设也。一人京门辄充杂役、始犹云借用、今则以为当然而贪婪监之宦竖。且多索其名数。而重折其工值矣。剥肤之苦。最沮丧士气。谓宜将起班之军。与京营甲士。严加操练。使耳必闲钲鼓之音。目必熟旌旗之色。勿以工作劳其体。勿以折价匮其财、下班回卫者。亦责令卫所掌印官刻日训练。不致惰冗、则人人皆能罴之士。而收操兵之实効矣此四者议皆　成祖立法之初意。而今日之因循玩愒、极弊而不可不返者也。　皇上倘能俯纳臣言、大加振饬、则武备修而　神京巩固、封守慎而边圉肃清、所以复我　成祖犁庭之盛、而潜弭京营骄惰之风者即此在矣、臣愚不任惓惓惟　圣明财择、
　　皇明经世文编卷四百二十七终
　　皇明经世文编卷之四百二十八
　　华亭陈子龙卧子　徐孚远闇公　宋征璧尚木　徐凤彩圣期选辑
　　宋存标子建参阅
　　侯给谏奏疏一（疏）
　　侯先春
　　疏
　　安边二十四议疏
　　安边二十四议疏【安辽议】
　　臣自三月初六日奉命阅视辽东、猥以菲才、谬膺重任、日夕惶惧、夙夜驱驰、西自山海、北抵辽河、东至鸭绿江、南极于海、于凡层山峻岭、密莽丛林、逼近虏巢人所罕到之处、足迹无不徧历焉、因而揽辔停骖、问民疾苦、或询父老、或及蒭荛、或采民谣、或稽讼牍、得十五矣、巳而访之将吏、辨之部道、质之抚按、得十七矣、巳而有不同者、则深思以求其同、思而不合者、复辨论以求其合、博采舆论、务归至公、得十九矣臣窃以为边境之安危、在民生之元气、未有不先扶持元气而可以安边御虏者也、今辽虏患频仍、民生涂炭、权归武弁、利饱囊中、狐假虎以噬人、狗续貂而蠹国钱粮破、行伍空虗、民脂竭于科求、马力疲于私役、法令不行、将不用命、民不见德、远迩离心、其于元气何如也、为今日计、亦在扶持元气而巳、欲扶持元气、在求所以耗元气者去之而巳、臣谨摘其闻见真确者凡二十四议熟数于　皇上之前、曰止调操非法也、秪由往岁广宁多事、兵马单弱、故为是一切苟且之计、不谓遂袭以为常也、乃今广宁兵马稍稍整顿而各路单弱甚矣、虏不大犯广宁而犯河东矣、近者抚臣议撤辽阳等处调操兵一千四百有奇以充原伍、诚为有见、但臣查各路调操之兵、尚存四千有奇、葢曰选锋、曰家丁、曰壮士、名虽不同、而总之为调操也、法曰兵无选锋曰北、诸边每选精兵另为一营食双粮此非法也谓各营皆不可无选锋耳非选各营之兵归之一营也今选各营兵调于广宁。是各营皆无选锋也。调操兵四时无暇远近不分。千里赴营。未闻操练。旧卒未还新卒复遣迁延道路。两地空悬。往返二三千里之间徒令凋耗耳。且此调操者为广宁乎为援诸路乎。若为广宁。则主兵踰万巳足自卫。若援诸路。则近者四五百里。远者千里。脱有虏信。焉能及事。况方自各路调操于广宁。即由广宁设防于各路。何若此之不惮烦也。辽兵之渐耗。大率由此矣。夫各路之兵。皆总兵之兵也。各路之地。皆总兵之地也。诚以各路兵归之各路。择一把总领之。遇有虏警。随近调用。则朝发可以夕至。何至兵疲马惫缓不及事也。故臣以为各路调操。皆当撤回。家丁壮士。皆当免调。而宁前调操二百八十四名。犹宜速遣者也。昨抚臣怃然以臣言为是。或亦计及此矣、曰禁抽垜、向议撤辽阳调操军、即于二十五卫抽补、此有大不然者、夫各营之兵。原非正营之额。今特免调操耳。何尝缺额而又何用抽补也。若谓营兵减少。则主兵踰万。不为不多。况号总兵何分彼此。臣固巳言之矣。岂当事者犹未闻抽垜之害乎。抽垜之法。贵富有力者不敢问。次则援例纳承差吏典。因而假威且噬人不复问。下则愚弱不能自亢。将官乘之百计为奸。抽赵甲矣而移之钱乙。改钱乙矣而移之孙丙。每抽一人。所索害者不啻数人。必至不能贿者。方尔应解。宜变产卖妻、剥臂折腰、投井自缢者、比比矣。且一人补伍。四家帮贴。似于体恤军丁。而不知四家之所有者何产。所作者何业。而赔貱无尽也。所以一经抽补帮贴。不三年而家立破。人立槁也。况此门一开。人皆乘隙。私抽议抽者十。而参游把总操司等官私抽者百计。今议抽几二千人。并帮贴为万家。其贿脱与私抽者又不知几也。将尽辽东无不破之家矣。臣虑辽东之人。且激而之虏也。念及至此。可为寒心。曰酌设防、夫设防者料敌察地。藏形隐迹。乘虏不测以制之也。乃辽东则不然。大将军遣各将领提兵屯驻各城堡。近者一月。远者两三月。或更番往复。岁以为常。每丁军所至。城堡骚然。酒食尽出于民家。妇女多遭其淫辱。一家倾竭。蚕食别室。稍不如意。尽行毁虏。马蹄经过。鸡犬一空。弓刀悬门。人皆丧魄。且卒领将官。尽是婪秽之辈。非惟不知禁戢。又身先导之。被害者安所控诉乎。其丁军未必御虏。而先遭一强虏也。民谣有云。若遭大虏还有命、若遭家丁没得剩、葢深苦之也夫地有边腹。时有缓急。若遇零窃。则本处兵马。自足防堵。不须设防也。若为大举。多在九月以后。虏酋紏聚。羽檄交驰。两月之前、预有传报。苟能先期侦探。自可刻日应援。亦不用设防也。且兵国家所百年养也、无事食厚饷、有事出死力可也而乃与民并处城中、仅为防守乎、况野无与战。则势必久留。旁无可警。则恣为杀掠。虏患益烈矣。客兵守城自古以为大害若城守之事。则本城步兵与民丁能辨之。臣见开原一带。民皆挟弓矢。闻辽中往年皆然。近避抽垜之害。多不习矣合将各城堡丁余选其壮勇籍其姓名。给之宪票。名曰守城民勇。免其杂差。不得拏充异姓军。时令本管官教习之。汰其不习射者。如是则吾民皆兵。又何用设防为也。倘旧套虽革、姑为目前救弊之计、则当禁约军人、不许入城纵害、仍将设防处所官军姓名预报抚按、密切访查、如有前项索害奸淫等弊。即将领军官提问参革。其丁军许以军法从事。枭示城门。惩一警百。至如去边渐远。可无设伏者。不得仍循故事。以贻居人之害。曰禁科敛、夫边军所以备征战也、迩来私役百端、科索万状、即如镇静之夷马、开原之貂皮、清河抚顺宽奠叆阳之人参皮张松果等类、无论其把持夷市、压买商贾、而牧放夷马、治料参斤、以至搬运百货、约用军士、不止千名也、其采取木植、而清河等堡之军、昼夜皆居塞外、烧炒铁斤、而宽奠等城之军、终岁不得宁家、葢州之布帛、长奠之金银海州之海参鳆鱼、右屯之鸡鹅蛏虫、如此之类、难以枚举、凡可谋利生财。无非军士取辨。其包赔之苦、服役之劳。葢万万不可言也。此皆枢政不清边将费重之患如春发银五钱、秋收参一斤春发银五厘、或一卵或夏索鸡一只夫官军之受五钱也、即四不得当一也。其受五厘与一卵也。即十不得当一也。与参与卵而他可推也。又以弓矢衣物鞍辔皮张等类。势给各军而厚收其利。皮袄一则、索银七钱、或五六钱、皮裤一则、索银四钱、或三钱五分、披肩一块、长不满尺阔不及半、则索银一钱、使营军露肘赤肤而给之。即索与扣。或其甘心。然而营军非所待用也。夫辽左之军。惟家丁选锋月粮一两二钱耳。更迭科克。所余几何。逼之以不得不从之威。而挟之以不敢不扣之势。何怪乎营军之家十九之为悬罄也。既疲其力。又夺其财。则安望其出死力抗强虏哉乞敕抚按不时体访、从公参治、或饕婪知警、军力少苏也、□论谚有之浊河之源、出自昆仑。所从来远矣。故非泠然清其源。亦虗文也。曰清冒滥、夫辽东之虗糜国饷、朘剥民脂、有增无减、日甚一日者、冐功之弊是也。巳经题请查革、无庸论矣、然徒追论于既往、而不酌处于将来、则其端尤未息也、今日所当议而可行者有三、其一慎爵禄、臣查国初武臣身经百战、出百死得一生者、方得世袭指挥千百户、而军丁槩未及也、亦未尝以首级论功也。两军对敌、当先格鬪者、势必不暇割首。故割首者。多非杀贼之人。而或杀巳降。或杀被虏。或夺他人首级。皆非真功也。辽东首级之功、其不得与开国功臣并也明甚、止议升职、不许世袭可也、不然则许其赏而不准其升、亦可也、葢贫军利得银、不利得爵、故凡愿赏者。皆真正在阵之人。而愿升者。即安功买级之辈也。此其可行者一也。买滥之弊、起于稽查无据、连坐之法不行也、自今以后、合将千把总军丁姓名先期报道、亲验其力不超距、射不穿札者、不准随营、呈抚按案候、遇有斩获取具中军千把总将官保结扶同者照例住袭揭黄册内无名者不准、幼小首级不准、无各官甘结不准、而尤严于职官不系营伍者不准。如是而法在必行无狥情势、无以虗文塞责、冐滥或可以少清矣。此其可行者二也。臣又查大明律军官杖罪解见任降等叙用、该罢职不叙者、降充总旗、该徒流者、发各卫充军、而今一切姑息、律令皆废格矣、合无今后辽中武官犯罪、不得罚米、年终类参依律拟断、凡系洪武永乐年者、方为祖职、徒罪以上俱依律照地里远近发各卫充军、仍各降祖职二级永远充军者、除其籍勿袭、其近年功升者、原非祖职徒罪以上、即应革袭、葢功自巳立。罪自巳犯。固相等也。而况多非真功也。此其可行者三也。若夫首级论功。又有大不便者。如一人斩割一虏矣。割取未毕。后人戮力而夺之。军中固有不许割级之令然以级论功又安能禁其争耳于是有均赏一伍者未知可行否且至有并前人之手而断之者。又有并前人杀而得之者。此无他。首级为之祟也。且虏人入犯各自为战。不计功。不程卤。不取首级。奔腾蹂躏纵横杀畧。风卷雨骤。其锋不可当。中国人力。固巳不敌矣。偶或幸胜。可以追逐。而一心系恋首级。羣然争夺。自相戕害。遂至虏人乘机反击而大败者十八九也合令大小将官各择选锋若干名。五人为伍。二十五人为队。队有长。时加训练。记籍在官。凡遇虏入。即当前锋。若能败虏。齐力追杀。不许先割首级。收兵之后。公同割取。就于前锋内审系某队某人所杀。照例报功给赏。须是训练有素士心齐一方可行也或二十五人分赏。庶无悞事。且绝冐功之弊矣。曰罢听用。夫文职有犯赃被革者。虽百懿不录、未闻有所谓听用也。听用自武职始。而辽东为甚。夫此听用者。岂皆干城之将。以二卯弃而瑕不揜瑜者乎。卒皆羊头狗尾者流。初以钻剌求庸。继以贪赃被黜则当严行禁革。使勿复用可也。乃黜不越月。即有云在某营听用者。有云在某标下听用者。自是委之修城。委之修堡。巳为害于城堡矣。复朘民膏。贿托豪势。渐渍怂慂。以求咨用。未几而复为游击。复为参将。弹劾之墨未干。而峩冠博带。昂然虎视于军上矣。又其甚者问其官则曰参游也。问其职则曰管某营事也。问之兵部。则兵部不知也。考之案牍。则某廵按某廵抚所论劾也。夫参劾而用事如故。则参劾可废矣革任而用事如故。则任可无革矣。奉　旨革黜而用事如故。则黜陟可不由于朝廷矣。夫予夺者。人主之操柄。举剌者。抚按之权　而一切置之无用。臣恐威权自此下移也。合无行令抚镇衙门将被黜将官。尽行查革。今后着为定例。凡未经咨用者。不许营求听用。未经三次荐举者。不许夤缘咨用。各营将领必须题奉钦依。方许在任管事。则威福出自朝廷而贪竞之风可息矣。至于咨用一节。虽曰相沿旧规。实为幸进蹊窦。夫其人果勇略智谋。足备缓急矣。皆是勾当情面耳则何不明荐于朝而朝廷明用之何用屑屑然内咨于外外咨于内而为此辈开一弊孔也况地方多一官。则縻一官之禄。受一官之害方今参游备守。岁增月益。业巳星列碁置矣。若谓见任者不足辨事。则当议易。倘见任者足以辨事。则听用者何为。而又将置之何地也。臣以为咨用可巳也。不然言官建白。该部议覆。不啻再三。而夤缘钻剌者。卒未止息也。葢开之窦而禁其流。未有不泛且滥者。曰重马政、夫收马之弊、与夫厘弊苏军之法、巳具别疏矣、顾其间节目尚有所当议者、一择用廉官。夷市之场。贿财聚焉向用中军备御董其事。官品既卑。操守多秽。事势狼狈。遂至于此。今后必选一清慎将官任之。仍乞专敕以资弹压。庶事权重而法可执持也。二收马论齿、马以五六岁为少、八岁为壮、踰十渐老矣、故相马者论老少。不论肥瘠。今非老马不收。其齿多十五以上。甚至有二十余岁者。何怪乎随给而随死也。宜定为例、自五岁至十二岁者方准收、滥收者罪坐收马之官、责令赔偿、三设官养马、胡马初入、类多孱弱。料豆未宜。即以给军。便供奔走。马伤而死继之矣。宜委把总管官专领养马之事。三月后解道验果臕壮。方以给军。其瘦损倒死者。罪坐养马之官。责令赔偿。肆责成司道。夫收马养马。各有司存。而稽之者该道责也。故收过必验。养过必验。滥收及喂养不如法者必罚。仍亲给各军登记毛齿不堪者、听军面白。其倒死参罚捆打之法。一如抚臣之议。各路所领亦须各道亲验不堪。退还易换五禁兑军马、将官家丁择军稍自给者夺其马。骑之名曰兑马。既夺其马。即役其人。既役其人。复利其财。或招携酒食。或修整鞍辔。或出兵盘纒或平时借贷。或验料查臕。诸凡费用。皆此军给之。走死马匹。本军买补。合户胥累。凌虐万端。命且不保。此抚道所当严禁。按臣所当访拏。而重惩者也。六退操拨驿、将官多将退操马喂养发臕、易换好马、并将势卖军丁、此亦一弊窦也。合无一应退操马匹。另委一官喂养月余。验果发臕。尽拨驿递。以苏驿马之困。且杜易换势卖之奸。七议置市货。例岁委一官、往苏杭等处易买布皮张以为市马之用、边方差官收买内地遣官□边皆是钻营差遣喂縻金钱羁时日甚者以一逃结局也委官侵扣。每不下四五千金今议全买则银两更多法不可不立也。合无将应买各项货物。移文彼处地方。较量时占。定为价目。每货分为上中下三则。刊成书册。另择廉能委官。前往置买。务要货物不滥、价值不浮。其仍前侵扣以致货物滥恶者。责令赔偿。依律问罪。八法在必行、夫法之不行。自上始也。倘法令虽具。而当事者不实行之。或以权势而挠法。或以亲近而骨户法。或以功劳而改法。或以姑息而废法。则法亦虗具耳。乞敕下抚按时加密访。凡易一马者。必罚无宥。庶法不废而马蠹可厘。军国可苏矣。此皆马政中之节目。所当并议于改法之后者也。曰清驿递、夫驿递公差私遣、往来不绝、至繁难也、高丽东夷入贡、常数十或千百、高丽兢兢守法、而东夷分外索取无厌、至纷乱也、驿军逃亡、岁甚一岁、有存其半者、有存十之三四者、有存十之一二者、人心益狡、克剥益甚、如之何其不愈累而愈逃也、葢此军每人每年。仅得赏银九钱止耳。此马每匹。每年仅得料银一两四钱三分止耳。故官委守驿则逃。军惧买马则逃。迩者递军不遂东夷之求、羣聚殴高朝元、死而复苏巳又捆缚军辋、百般拷掠、行去数里、而呌声不绝、驿军苦累若是、安所控诉哉此皆伴送通事为之拨置而然也。又有伴送序班、号称钦差、虐焰尤甚、挟带私货违禁物件、苦累装载、而其家人又藉主威、恣意需索、小民侧目、莫敢喘息、五月间臣阅历宁前、有车户裴懃马雍等告称夷人伴送挟带私货索害情节、随审高岭驿军侯良贵供称海西夷人双台等并送刘一节等朝贡回还、至山海关、陈主事番出私带蟒六疋到高岭驿、伊又见序班李芬将带出蟒一十二疋、铁刀二十把、卖与夷人、俱系违禁等物、臣细查士籍、并无序班李芬名姓、又未见有题差序班伴送本章、不知此序班者、果系钦差乎、抑借名钦差、横索驿递者乎、如其无之固当严查以发诈冒之奸。如其有之。亟宜裁革索诈之害。葢朝廷本用序班以制夷人之虐。而序班反借夷人以自肆其虐即无贻害地方。不几于羞朝廷而启外夷轻中国之心乎。且所挟带又多违禁之物。恐非所以峻出入之防也。况既有通事伴送而来、仍有通事伴送而去、则序班又为骈枝拇指矣、臣以为革之便。而禁戢伴送通事人等。则抚按事也。以至马牛军人之类。是又一调停间耳。马取之苑马孳牧。或抚顺所进贡。或汰各营弱小。务足百匹。勿令军买则不患无马矣。查可动支官银。置辨车辆。易买牛只。先其最急。后其差缓。则不患无车牛矣。度驿军可领双马者与之双。土著愿就马牛便者从其便。久之流移以渐复业。则不患无人矣。此不独充实驿递。可免逃徙之累。而马骡蕃庶。永杜营伍之扰。又一举而两利者也。曰禁擅骑、夫营马所以备公战。非以充私驿也。自驿递不能支。而害始贻于营中矣。迩来公差私遣。如将领家众亲戚门下。及各衙门官舍承差相望于道。往过来续。岁无虚日。日无虚时。假讨马之公。济传食鬻货之私。一日之差。少则四五十而多则百也。倘所与饮食。稍不丰腆。或所鬻绫绢紬靴鞋巾韈诸物。利不三五倍六七倍。一失其意。泄怒马匹。极力驰骋。汗下如洗。委弃道旁者日数四也。即如一军领价十两。必添倍蓰。方易一马。富者卖田屋。而贫者典妻子矣。即使马骑数年。本军巳不胜苦累也。况三五月。甚者数日而马复走死矣。营中再行追补。而富者巳贫。贫者宁复有妻子乎。无惑乎逃接踵。而行伍日就空虗也。然欲禁私马。当自公差始合无定为则例。抚臣衙门每驿各给马十匹。按臣亦如之。镇守衙门每驿二十匹。各道每驿共十匹。各将领亦如之。驿官容隐不注者。责令买补。其余私人。尽行禁革。有倚势擅骑。及将官阿狥势要擅给者。听廵按御史密访参治。此事上关国计。下关民瘼。中系戎马兴耗。当事者慎勿视为一马之细而置不、问也。曰禁游食、游食之人。天下皆有之。边方积棍每投托权要出入京师能持边将之短长而恣其毁誉深可恨也而所趋惟边方。所争趋又惟辽东何也。时可乘而利多也。有假勘合以出关者。始也不惜厚贿从左府买得勘合以为奇货可居矣。又钻求权要书札。转托将官。逼取高价。非五七倍不巳。是国家赏功之典。秪为左府开一骗局。游民生一垄断也。近南京科道论劾成山伯疏中、所称得某人银八百两、某人银六百两者、皆凿凿可据者也、今后合令左府将勘合过兵部送都察院、都察院发廵按御史、御史发都司、誊完札付、仍送挂号、转发各道、害自除矣、又有持挟古玩。假托异术。钻书刺干谒边臣。生平无半面之交。而觊觎获千金之利。边臣不能取诸宫中也。而送之各将领。名曰作兴。各将领又不能取诸宫中也。而索之军士。亦名曰作兴。于是十金五金。预扣月饷者有矣。以一索二。以五索十者有矣。此军士之膏脂。亦国家帑藏也。甚至有厕名科目、备位两司、而亦托名诗文、甘心无耻之事、亦可愧矣、如此者比肩接踵、络绎道途、普济寺中。葢无虗室也、月计岁计。如环无端。何啻几万金、岂非辽左一大蠹哉。乞敕下山海关主事凡遇公差人员。或各官家属。商贾兴贩。据有牌票单引者。许容出入。如有引而无货。引上止有探亲字样而无牌票者。尽行阑出。此法各边皆宜行之即以越度缘边关塞论罪。仍许厂卫衙门严行缉拏。究一二以惩久玩之习。庶边境稍清。而上下官民。未必不默受其福矣。若士君子真纯体国。武弁精忠报主、则又其本也、曰核给散、辽地军无他产、资饷以生、至急也、迩年支给。每不依期。有两三月而后给散者。军丁无食称贷于有力之家。若起一月息所得仅十之七。二月息。所得仅十之三。月久则尽为他人有矣。此给散不时之弊也。及当给散。克减多端有本管散货者。有为差人散货者。有作兴游客星相山人戏剧技艺等类者。有造册工食者。有提勘往来盘费上纳详允纸赎者。有点马者。有本管升补。或工程完备举轴者。总名曰有事。有事则尽数摊扣。军丁仅得其余。月落一二钱。甚者几分。此有事之弊也。或幸无前项等费。总名曰无事。则惟借口部发短少。守支盘费。分凿折耗。少曰分厘。甚者二三分。此无事之弊也。至如广宁千总张九叙等假称买马、扣侵月粮一千八百两、沈阳委官于良臣等侵欺十七年月粮四百余两、至今未给、此侵欺之弊也。葢由辽中文官甚少。势不得不专委武官。故敢肆无忌惮如此耳。迩者户部题奉钦依户司收放钱粮、各道稽查奸弊、法至善矣、夫曰收放钱粮。则稽查巳在其中。曰稽查奸弊。则收放岂非其责。葢欲使之同心共济。互相查核。非故岐而二之也。况该道凡五而部司惟一。该道于各城堡为近而部司为远。倘该道曰出纳钱粮。非我责也。一槩听之委官。而不之问。则部司一人之耳目岂能周徧于二千里之间。而各道所谓稽查者。又安在哉。合无今后京运到日。部司即于三五日内。分发各道。委官当面秤兑对针足数。开写锭件封锁严密委官领至该道。当面验封。查数税兑明白。分凿碎封。该道亲自掣验。各用印封再委别官唱名给散。仍不时谪取一军审验。以防侵克。庶军得实惠。而不失户部题准初意矣。曰核收保、辽东无可守之边、无敢战之将、所恃者收敛耳。然每岁虏入杀掠踰万、不胜其惨闻愚民有抗令而逃避者、有因委官收敛而仇告者、夫收敛之法。虑其死而求生之也。委官奉令收敛、亦虑其死而求生之也。好生恶死。人之常情。此则收之。彼则逃之。此则生之。彼则仇之。岂辽民独非人情耶。其故可思巳。中人之家。因车牛未备。虑委积难迁贫窭之民。恐居食无资。贪狼借口耳。而为委官者。率皆罢闲武弁。贪饕素着。指称收敛。科索百端。惟计囊橐之既盈。不顾收敛之未净。宜民之抗令而逃。计仇而告也。为之上者。令于民曰吾给尔居。吾给尔食。又令于官曰。收敛不净者吾罚尔。吾参尔。其计非不周。其令非不严也。顾臣以为取办于临时。而不规画于平日。恐未足以结愚民之心。絷贪残之手也。臣议移檄各道。每于秋七月。春二三月。行管屯官督卒百户。亲至各屯。备查居民年貌。分别上中下户。造册送道。转呈抚按备查。如某屯某长共若干户。某之男妇若干。凡自六岁以上能饭食者。俱要一一登记。抚按司道廵行之日。按籍设法稽查。如有遗漏。即将管屯官革黜。仍照册籍。总计上中下户若干。应给房若干。柴米若干。车牛若干。除公馆庙宇。及预备仓粮外。民间有房舍十间者。预派暂借三间。有米者亦酌量预派若干。给之官价柴薪。许将秋青马草。预积预用。仍预出告示。徧谕屯民。摅我哀矜之心。开彼愚顽之惑。民非木石。必有憬然感悟者。及至收敛之时。即用此籍催比。虏犯之后。亦照此籍稽查。庶贪官懦将。难容卖放之外。难售欺蔽之术。而辽东之民。或不至尽为鱼肉矣。曰修濠墙、臣亲历边堡、至辽阳海州之西、地势平衍、无山险可恃间有濠墙、高深不及三尺、真不足以当虏骑之一蹴、迩来人犯、恒必由之、倘有深濠高墙、小举必不能入。即大举填穵历时。攻拒久而野易清。烽堠明而兵易集。无论调伏兵马。突击应援。虏且虑归之难。而不敢深入。即入亦不敢久矣。臣故有开濠筑土墙之议。濠制深广各二丈、底广一丈二尺、即以取出土筑为土墙、高广亦各二丈、顶广一丈二尺墙内丈许、续穵内濠一道、制如外濠、或半之、以泄雨水。臣巳亲至其地计工、并檄该道及副总兵等官、试行开筑、旬日之间、共穵过濠一千五百余丈筑墙一千五百余丈、地方军民、佥称高广足恃、及见长勇堡西见有土墙数里、乃十年前所筑、至今尚在、今墙加厚几倍。历年必多。孰谓土松不堪修筑也。计河东惟三岔河至长勇堡其二百里为最冲。以地方各城堡之军夫。修各城堡之濠墙。约八月可完。除秋冬防虏又阴雨之日。去其十五。则二年之内。可完无疑。其沙冈不堪修筑处所。不过一二十里。合于春间虏马弱时。就近斫伐林木。作为木栅。内外夹持。纵横联属。中实以土。此木城之制也高广坚厚。一如前式。濠岸易泛亦用木栅防之。先极冲。次稍冲。次不冲。则二三百里之间。隐然金汤之固矣。倘谓军力有限。事难速成。则古有拜爵赎罪者。今冐功诸人。巳议查革矣。或许共出钱谷募夫开筑。千丈以上准指挥使。九百丈以上准指挥同知佥事而下。以次递减。则前有褫夺之辱。后有爵赏之荣。人争趋之。其成尤速也。夫时方议革而臣顾言此者。修濠墙为防虏计。功胜斩虏首数倍。且冐功则夺。有功则赏。原不相妨。而又开诸人自新之路也。臣又谓濠墙巳备。雉堞继施。不特可藉缓虏。且有可因以拒虏者。见今三里设、一墩台制也。诚于二台之间。附城添置二敌台。令火器可及台之下围以穴墙。使便打射。计二百里。以台助墙守边要着新旧台二百座。伺虏信急。每台置二十军。专备火器火炮打射而以三十军张旗帜。挟弓矢鎗炮。周流廵逻于城上。一里之间。计其一万人。再以精兵四千。分为四队。每五十里置千人。视虏所攻处。则云合而响应焉虏果填濠穵墙。两台上军。各从穴墙中以火炮击之城上军以矢石炸炮击之。精兵千人又云合助击之飞矢雨坠、掷炮雷轰。虏虽强众。岂能飞越也。葢在我凭高拒下。以逸待劳。在虏自下仰攻。最难为力果能申严将令。协力堵拒。遏之境上稽彼师期马力渐弱。势难久存。未有不可守者也。视之散卒各堡。闭门自卫、任虏出入。杀掠无算者。功相万矣。此事似难而实易。似迂而实切所当并议于开筑濠墙之后者也。所议开筑工程。委比先次濠墙几百倍。应听下阅查核论功以示激劝者也。曰调将令、今之谈边事者皆曰辽将惟辽人宜为之也、尝考戎籍、则以他镇人为辽大将者、若宣府刘淮、延安马永陕西吴瑛、延绥张凤诸人、为副将者若宣府张澄孙成、保定刘岳、榆林郭江、诸为参游者、若大同李钦、保定王京、山西王堂、京卫曹广诸人、由斯以谈、则他镇之将、何尝不用于辽、而辽亦何尝不借其力也、如李氏者可见葢利害半者也且专用本镇之人。其害有可数者。熟知军丁贫富。而克剥易行也。旁牵亲族要求。而展布易沮也。拘于人数则屡黜屡用。而钻剌风行也。局于一隅。则莫见莫传。而欺蔽日甚也。以故相倚为奸。同声附和。一切功罪。勘问不明。恐非地方之福。朝廷之利也。倘各边更调。兼用他将以破拘挛之习。或亦筹边之要务乎。且边中军士。生长边方。胆气粗壮。可与赴敌。惜习野战。不知阵法。砍射而外无长焉。故虏至每不敢城外安营。与战辄败也。无论驰射击剌之方。进退止齐之法。一切置勿问。即火器中国长技。亦未有能习者。葢由辽将浅闻狭见。视阵法火器为赘物。平日不知训练耳。此非西北各将识阵法不野战者未易兴也。曰驻边堡宁前边长四百余里、墙台巳失、胡汉一家、屯堡凋残几为无守、零虏窥伺、乘间窃发、风飘而来、电闪而往及出兵追袭虏巳驰去矣、葢由我兵错居于卫所之间。守在堂奥。去边堡远。缓不及事也。今欲虑长远计便益。莫若移而置之边堡。守在门户所谓逸待劳。饱待饥可也。臣亲历瑞昌永安背阴障等三堡。隔绝山外林木稠密。虏时藏茂林中。伺而掠之。数十羸卒。闭门株守。莫敢启关取薪水者。或半月十日。卫城兵马以柴米送给之。万一虏百骑扼隘口。则九千精锐莫可谁何。三堡危矣。尝咨故实三十年来永安诸堡克陷凡七。言及此真可寒心也。臣量地度势。议各添置一堡以为声援。瑞昌则黄喜冲。背阴嶂则高升炮。永安则叶家庄窠。取石于山。取木于林。城郭庐舍之费。臣亦相为设处。无难办也。此堡若成。则移协守兵于黄。利中后游兵于高升移中前备御于叶家庄。令与三堡声闻相接。以便应援。再移中右游兵于仙灵中左备御于沙河。宁远参兵于兴水。各守信地左右邀击零窃。将以是顾忌不敢入。即大举亦或计归路疑阻矣、然后有事则战守。以其力庇耕。无事则耕耘。以其获资战渐复屯种。徐议墙台。完得几处紧关。即添得几处守御。月计岁计。宁前其有生气乎。曰实宁前、夫蓟之所以高枕而无忧者。以辽为之蔽也。而宁前一线之路则又全辽之咽喉也。宁前之重也明矣。乃今虏难恒有。生理萧条。满目蓬蒿。野无烟火。人民时被抢掠。军伍日就凋零如椵木冲额军二百一十五、而见在者六十一、余堡多者纔百人差强、少且数十、而拨夜调、拔守墩、又去其十五、有若虏大入妇女荷戈不足乘城、虏小人、鹰鹯驰逐、靡与邀击、尝总十年牒凡杀掳官军一千五百二十。而闾阎男妇固十百倍蓰矣。葢自嘉靖三十七年。迄今岁侵月掠。宜乎国多虚无人也。图所以拯捄。则莫若招集。古有募民徙塞下者。今回乡人口。巳议给赏矣。倘下令曰有非宁前人而愿居宁前者赏倍之。有气力敢勇愿充行伍者。比照达官头目事例。名为回乡义勇。免其杂差。优其粮饷。则人有不愿居宁前充行伍者乎。又下令曰冐功诸人有能出粟募宁前义兵几人者。准一级。能出粟募宁前义兵几十人者勿夺。则人有不愿输粟为宁前募兵者乎。辽人苦于差繁饷薄。逃入关内。壮者应募。弱者为人家奴。知名者八十余人。而关内恡占不发此则逃之彼则匿之此则捕之彼则庇之非法也或令关内查出逃尸。姑容籍记。仍作宁前帮丁可也。至于清勾南军。老弱怯懦。不习骑射。而心畏胡无裨战守。坐耗粮饷。且狡诈能构词讼。非徒无益。又贻之害矣。倘令应勾处所。解银三五十两、募丁壮充之。或亦填实之一机乎再加之禁剥削。减力役。厚饷给使知有为军之乐。而不惮从军之苦。则溪深而鱼生之山深而兽往之宁前无忧兵寡矣。曰留换班。宁前换班军凡三千人。力疲于道涂。财费于番易。法挠于逋逃。蠹积于影射。其弊凡六。方其未来。乡土迁延。及其既发。路涂顶替。计彼到期。尝踰几月。先戍之人。逃巳过半。甚者贿求解官。或潜匿他所。队伍全虗矣。弊一。将官曰换班之军不足恃。彼亦曰换班之军幸少宽。养兵之谓何而若此无裨战守也。彼处将官曰兵马方就练而我不享其成。练亦徒也。此处将官曰彼以劲兵壮马自固。而以羸马残卒与我。未几且去将焉用之。弊二。一军报换。合户动扰。军装马匹之费不下一二十金。前去未几。后班复动株连蔓引常无宁时弊三。换归之众。军装马匹。半巳变卖或逃之山。或逃之海。该营勾于卫所。卫所捕于屯野。差人四出。不胜驿骚。弊四。逃者或随到。或一两月。或数月。止据操司开报。漫无踪迹可查。将之利于空籍此也诈冐军饷正坐此隙弊五。今年西征。明年东守。今年赵甲。明年钱乙。不但军疲奔命。两地空虗。而于兵忌将不识兵。兵不识将者何如也。弊六。且闻三千人之中。携妻子而来宁前者。约十之三。置有器用。租有田产。则又不愿归矣。合无比照嘉靖年间事例。填实宁前。量加存恤。兼支行粮行料。俟能自给乃止。庶几可免前数者之弊。抑亦有裨实用乎。不然免其换班以三年为期。俟宁前召募。更易退还。或照道议将马价银听各路召募。旋解旋更。亦一策也。曰定塩商、夫塩引实边。利国也。商人中塩。利家也。顾商人利则塩法通商人不利则塩法塞欲通塩法以利国。在求商人所以不利者而补救之耳。辽东外商绝少。惟是势豪霸占。商人不能与之亢。至有岁兼万引者。又有阿事谄媚。分讨引目。争相投献者。计全辽之引。不过一十一万。而势豪将领。顾得其十之六。以是土商一名。仅得一二十引。或不及十引者。而土商之病甚矣。欲躬致之扬州。则引少而不足以往。欲转卖之豪贵。则势压而卒为彼乘。有中塩之糜费。无中塩之实利。宜其恐惧思逃也。为今日计。合无比照宣大事例。逐一清查编审。禁革势豪占窝。大略以土商九分。外商一分为率。各分为上中下三等。定以自变量多寡。造册题请钦依。每年可省开派之烦劳。可绝富商之请托。可免势豪之霸占。而商人亦且乐于轮纳。行之一年。即再加几万引无难也。臣奉严旨清理、随会同户部郎中王应霖酌议停妥、移文各道、将该地方土商。逐一编审。汰其不堪者若干人。仍分上中下三等。酌定自变量造册题请。送部科案候。议得每年部司开派之日。即将该道额引。查照土商九分之数。填写号票。分送各道。照名查给。如分廵道原额若干引。以九分算。该若干引。分守道原额若干引以九分算。该若干引。宁前道该若干引。海葢道该若干引。开原道该若干引。而外商一分。仍留该司查给务要秉公执法。无恤嫌怨。在土商不得歉于额数之中。在外商不得浮于额数之外。若部司少发号票。致亏额数。即系部司字识作弊。若部司如数赍发。而该道少给商人。即系该道字识作弊。责各有归。其商人上纳稽迟。及米粮不堪者。该道查革。另佥送部顶补如有狥私请托。倚势占窝。及拖欠塩粮。致悞边计者。外听按臣。内听部科查参。斯亦足饷济边之一策也曰积粮饷、夫兵以卫国、食以养兵未有有兵无食而能强其兵者也、故筹边者。足兵要矣。而足食急焉。辽左僻居关外。北邻虏。南邻海。仅通一线之路与腹里通衢。有资易以羡补不足者。大径庭也。祖宗朝辽左累熟之年反利折色以此故岁丰则辽之粟不输于外其价太贱而伤农岁凶则外境之粟不通于辽其价太贵而无所资脱也再遇虏警有主客数万之集。即斗金不能易一粟。未审司饷者于此如何处也。尝考往牒、如万历元年万历六年万历十四年时值灾荒、米珠薪桂、斗粟银二三钱、有至六七钱者、视今日不啻十倍。当此之时。势甚岌岌。而当事请赈济。请蠲租。请仓粮。请加饷。为一切苟且之计。斯亦晚矣。臣今查阅各仓。间有实支巳出。而粮尚未支者。询之则曰今岁粮贱。各军非急赖于此。则视粮曾无爱惜者矣。然岁不常丰。当此粒米狼戾之时。不可不求所以剂粮盈缩之术矣今辽中每岁约三个月支本色。八九个月支折色。例也。粟贵银贱。利在得粟。粟贱银贵。利在得银。情也。今米价颇贱。军士利在得银。何不权其时宜而以折银抵给之免支本色存贮其粟以备凶年之用岂非两利之道乎。或以为饷有定数。如无银何。是不然。财之盈缩顾生且节何如耳。能生且节。虽缩亦盈。不生且节。虽盈亦缩诚如臣议官市马。岁可积子银数万两。免调操。岁可省客兵银几万两。开矿禁。岁可得银几万两以此抵给本色。绰乎有余。何患无银或有以为粟米久贮。如浥烂何。是又不然。粟之浥烂由收贮之无法也臣见广宁辽阳二仓。廒房甚多且大。每仓不下数十余间。每间可贮千余石。但墙垣不固。甃瓦不密。有不蔽风雨者。有渐就土册颓者。有米堆地上不藉以席者。问之曰随即支放。无须久贮也。臣又见东山民家仓房俱用板藉。去地尺许。以通地气。今于各仓之中。酌量修整。仿民间法。藉之以板。收贮之日。仍令簸扬晒晾、务洁净干燥。板上藉以谷草。草上加席两三层。而又时时晒晾之。如是而浥烂者。臣弗信也。此计一岁可余三月之食。使天不穷东方。再有三五年之丰。每岁依此法行之。三五年间即有足支一年之余而塞下之粟将来不患不多矣粟多则随时丰歉。缓急皆得有资。所以使沿边士常饱。马常腾者。端于此乎可冀矣。至于各仓官攒。听其满日申请交盘。无令受守支之苦可也。曰取地利天下之事、无全利、亦无全害、权其利害而变通之、此足国之良谋、安边之要术矣、故烧砂取金以前民用。矿之利也。招集叛以滋民累。矿之害也。在山西等处害多于利、固宜禁也即使利害相等、亦无庸于不禁也、辽东隔绝关外、四方命之徒、无从啸聚、乃亦以槩禁之、是天生美利以资国家之用而我自弃之、不几为天地间一弃物乎、况人情趋利甚于避害。谋生重于畏死。故今禁矿而以窃矿犯罪者。葢时有之。法愈严。民愈犯。而争端愈炽。酿祸无巳。是所谓以养人者害人也。开之则可以利国。而塞之则至于病民。公之则可以济边而禁之则至于滋盗。且该镇残破巳极、民穷巳甚、即法外抚绥、尤宜加意、奈何天地自然之利。有其利无其害者。顾弃之于无用之地。而令穷边之民。嚣然丧其趋利乐生之心也。但地产矿砂、高下不等、煎销分两、多寡不同、有砂一斤、煎银一二三钱者、有五六钱至八九钱者、有一两至二两者、如青台谷等处产为上等、岫严等处产为中等、归州等处产为下等、往岁开矿之时、奸民故将最下低矿试烧以欺官府。而私取其上者以为利。其委官又贪秽不检、夤缘为奸、是以利归奸豪、而上无大利也、此事摠不可属之中人今当选择廉能将官以董其事、而又亲验以防其欺。觉察以稽其弊编甲以萃其涣。设法以考其成。务令上下兼资公私两利。则可以惠贫民。可以弭盗贼可以积粟备荒、而亦可以助兵饷之不足矣。曰限降夷、说者谓戎狄豺狼、其心必异、故江统有论、郭钦有疏、无非明先王荒服之制而其虑长也、今降夷之在广宁者。且以千余计矣。夫犬羊之背部落而来也。非有慕义向化之心也。惟得罪于本地。故投之内地。而且资畜养之利于我也、拒之则阻其归附。而收之可孤其部党。且我侦探则藉为远哨。征剿则藉为前锋。往往得其死力。是目前之利。不可谓无也。但降夷所在。即广宁城之西北关外。及城东南。内与我汉人错杂而处。此养虎者惧其逸槛。而置之内室也。窃以非计之得矣。且其廪饷颇厚。闻风归附者日众。其人愈多。其势愈盛。豢豺狼于门庭。置蜂虿于肘腋。万一有不可测者。合为酌为定额。如今之降夷。在广宁者。即以今数千名为额。后来者散之各路以分其势。辽阳宁前海州。皆以百名为额额如未足。不妨收补。额如巳满。即设法散之。不然则于广宁城外二三十里。别剏一受降所。迁之于此。且以待后附者。似亦一策也曰恤回乡、被掳回乡之人、皆我赤子也、其去也百死一生而去、其来也百死一生而来、及至故乡。则室庐田土属他人矣。父母兄弟尽故矣。亲戚婚姻皆无所倚矣伶仃孤苦。葢莫甚焉。为之上者曰吾恤尔。吾给尔免票。然给者未几而役者巳至。则免票亦虗文也。臣恐来者将复去也则夫于优恤之中。默寓固结招徕之术。诚今日所当急者。请敕下抚按凡有回乡人口男子给银三两妇女半之、俱于各衙门赃罚内支销其旧有田屋酌处量给、仍给钦依免票一张填注给赏银数务令安插得所。庶鸿雁无中泽之悲。越乌有南枝之想。来者悦而去者来矣。不然虏酋系累我子弟。不知几板城矣。彼尚知所以结其心而恩养之。我奈何漠然不加之意。而弃之为虏资也。此事关于民心甚大、筹边者盍留意焉、曰核功罪、臣见迩年以来、议者多疑辽事日为欺蔽、夫内之所以疑外。而外之得以欺内者。由未明于夷之顺逆。犯之大小。战之主客。与夫功罪之所归也。何谓夷之顺逆。辽有东夷。有西夷。奴儿哈赤那林孛罗二夷。皆在辽之东。总名曰东夷。土蛮与三卫。皆在辽之西北。总名曰西夷东夷通贡称忠顺。而西夷土蛮每大举入犯。三卫则多零窃。亦随大举。是三卫与土蛮声势相倚。而东夷之与西虏。则风马牛不相及也。此夷顺逆之辨也。何谓犯之大小。犯有大举有零窃。大举必二三万。或号十余万。而零窃或数骑、或数十骑。多不过百骑。大举迩年在辽阳海州。而零窃则锦义宁前。大举必九月以后。而零窃则时有。其最多者。亦在夏四月秋八月后。御零窃易。御大举难。零窃杀掠少。大举杀掠多。则虏犯大小之辨也。何谓战之主客。战有堵截。有捣巢虏入犯或大举。或零窃。而与战者。名曰堵截。虏不入犯而我出剿者、名曰捣巢。此战主客之辨也。如此而辽之功罪可言矣。大举当以虏入内地之浅深时日之久近为功罪凡出兵堵截。设伏张疑。不使虏入。或入而不深不久者。以功论、虽无斩获。有损伤。而所保全者多也。凡虏入三百里。及过三日者。皆以罪论。深入久驻。杀掠必多也。而按兵城内。任虏杀掠者。无论浅深久近。与夫杀掠多寡。皆当以守备不设论。明正典刑。不得轻贷。零窃则当以斩获之数与杀掳之数论功罪捣巢则当以斩获之数与损失之数论功罪而其功视零窃者半之惟收回被掳人口者。则以功论。葢所斩获。皆我人被掳在边耕牧者。非真夷也。大举功罪。当以主将为重。偏裨不及主将。各有信地。非主将所能周也。捣巢则重偏裨而及主将事可委于裨帅。令不可不由于专阃也。往时又有纵掠于西虏取偿于东夷者。下杀无辜。上欺明圣。罪不容诛矣。葢捣西虏之巢者。放虎食人而搏野兽以塞责。犹可言也。捣东夷之巢者。纵虎入室。而击家犬以冐功。不可言也。此又功罪之大较也。若抚道之功罪。有不当与将官并论者。将有斩获。民无杀掠。抚臣手握兵权封疆司命岂无指授□踪奈何止以查勘为功罪而抚道能查勘的实。使无欺冐者。功也。若敢为欺谩。又当以罪论矣。将无斩获。民有杀掠。而抚道不能查勘的确互相容隐者罪也。若查勘的实。又当以功论矣。至于按臣位卑权重。朝廷所以寄耳目也。倘甘为巽懦、猫鼠同眠、既不能扬眉吐气以振边臣敢战之威、又不能明目张胆以治边臣退怯之罪、则何称耳目之任。而又何以按臣为哉。臣查得万历三年十一月虏入犯、按臣刘台牌趣总兵李成梁副总兵曹簠出兵堵截、遂成奇功、加爵荫子、辽人至今称平虏之捷为第一、而诵刘台之功不衰、十八年二月虏入犯、副总兵姚大节逗遛观望、按臣徐元以牌趣之不出、巳而参之、十八年十月虏又入犯、副总兵孙守谦逗遛观望、按臣胡克俭亦以牌趣之、不出、巳而参之、二臣行牌趣督、其愤懑激烈之气、不减刘台、然而成败异覩、功业相反者、则以今日之姚孙。不如往日之曹李也。乃今朝廷之上。不废懦将之刑。而将官犹知有不战之罚者。则二臣之功不可诬矣。臣谓后之为按臣者。目击将官退怯躲避。不能行牌趣督。及不着实参论者。悉以不职论。必如是而功罪可明辽民犹有可生之望也。曰消隐忧、臣闻天下之患。归于同结民心真有本之论不在夷狄而在中国。故土蛮三卫诸酋不足畏。而暴虐横行。民穷财尽。可畏也。边圉空虗。人无固志。可畏也。死接踵民有离心。可畏也。葢凡虏之入犯中国未有中国人不为之用而肆虐地方者迩年以来。虏岁掠我人以万计。辄散处于板城而恩养之。给之妇使生子女。给之牛马田土。使孽息耕种。待其心志无变易。而后用为奸细。用为向导。往年辽阳海州捉获奸细数十。今犹踵接未息也。入犯之时。为之四散掳掠者。亦多中国人。有穵人地窖者。有指人粟谷之数。而逼索之者有呼雠人之名。而焚其庐。掘其冢者。皆汉人也。以故地里之迂直远近。民俗之贫富众寡。兵之强弱虗实将之勇怯智昏。与夫事势之缓急难易。无不知之。而饥寒困苦之民。又闻先被掳者之有妻子牲畜田土也。谓虽犬羊不类。犹得以缓其死。遂因虏入而愿随之去者比比也。是则大可忧也。夫华夷异类。风气异宜。饮食居室异用。而奈何甘为犬羊之役哉。不得巳也。葢自贩易赔偿。擅骑免马之弊滋。而民以马死矣自抽军调操。设防科克之害烈。而民以军死矣。自买功咨用之威炽。而民以官多死矣。自城濠不修。边堡失守。而民以锋镝死矣。自屯塩日坏。积贮不预。而民以饥死矣。自优恤无法。招集无方。而民以逃徙死矣自将不知阵法。军不习训练。而民以不教死矣。凡此数者。皆所以为虏驱民也。而辽之元气。于是乎索。而几于不可复救。臣窃谓欲存辽东。非扶持其元气不可。欲扶持其元气非尽除前数者之蠹不可。请以医喻人有病羸者、善医者、必且使之断嗜欲。绝声色节宣其劳苦。调护其风邪。举平日所以耗蠹元气者。一切屏去之。而后药石可施。元气可复也。臣故于筹边御虏之事。姑置弗论。而独以扶持元气之说缕缕为　皇上陈□也。不然病且入膏肓矣。臣虑秦越人之惊而走也。夫臣此言。皆出于辽左士民将吏之所献纳。抚按司道之所议论。而臣耳闻目击之所参酌。固未敢信巳见而忽舆评。亦未敢狥人言而废真见要求无愧于此心、无愧于辽民、无愧于天日而巳、他非臣所知也、伏望　皇上敕下该部酌议施行、辽左幸甚、
　　皇明经世文编卷四百二十八终

《皇明经世文编》　（429～443）/五百八卷　（明）陈子龙等 选辑 
　　●皇明经世文编卷之四百二十九
　　华亭陈子龙卧子　徐孚远闇公　宋征璧尚木　徐凤彩圣期选辑
　　盛翼进邻汝参阅
　　侯给谏奏疏二（疏）
　　侯先春
　　◆疏
　　为审势量力酌陈今秋防守事宜疏
　　清马政以禆边疆重务事
　　○为审势量力酌陈今秋防守事宜疏【辽左防秋】
　　臣往在京邸、尝闻诸边欵贡、辽独当虏、故辽之兵素能战。辽之将素号敢战。心窃壮之。乃今询之舆论。稽之往事。质之耳目所覩记。则云战者徒虚谈耳。臣备员琐闼、　皇上不以臣为不肖、俾从诸臣后、得与阅视之役、臣若循习故事、甘为欺谩、是负　皇上也、辽民见臣受命以往、谓可徼恩　皇上、拯之水火之中、遂奔走号诉于臣、臣若循习故事、甘为掩餙、是负辽民也、臣则何敢、顾臣复念事求可。功求成。故终不敢过为巳甚、责人以不可能之事。而强之以必战也。独计将来不当复循故辙。令我无辜赤子。再受茶毒耳。臣请先言巳事而后陈今秋防守之策。虏自两年以来、四犯辽海蹂践我内地四五百里、不可谓不深入也、冯陵我郊堡、八九昼夜、不可谓不久也、杀虏我子女凡以万计、不可谓不多也、肝脑涂郊原、哭声震山谷、不可谓不惨也、而为将者漠然不以为意、婴城自为卫、闭门待去、未尝以一矢相加遗也、说者谓虏众我寡、难与为敌、似矣、独不可牵缀之。使贼不得掠取。惊扰之使贼不得安息。张疑设伏。使贼不得深入且久驻乎。纵不能然。独不可击其惰止帚。邀其去路。使贼不得尽挟我子女以去。粮糗牲畜。悉为虏资乎。柰何任其扬扬而来。复任其扬扬而去。如出入于空无人之境也。此辽海人所以切齿姚孙二将、无不愿饮其血而寝处其皮也、往事无论巳、夫虏犬羊也、受棰则去投骨则来、虏既得志而去矣、今岁秋深必且复来、来则其势必甚。其入必深。何者。习知我不战。无忌惮也。辽海以东。金复等卫。民居稍密。旧号沃壤。虏垂涎非一日。目下奸细接踵。间有捉获者。佥曰虏谋抢南卫也。则其必由辽海入可知矣。若非预画奇策。厚集劲兵。令虏疑忌。则虏必恣意深入。辽海一空。金复残破。如人病后加病辽事将不可为矣。夫辽阳海州地势平漫。无山险可恃。无边墙可守。辽海兵马寡弱。必不能支。非大营兵不可。且辽海亦镇守地也。辽海失事。亦镇守责也臣请下。明旨命镇臣于八九月传虏之初。即尽率所部兵马移驻辽阳城中。虏信渐急。则率营中裨帅军于辽海之中。辽阳副将军于辽阳之北。海州参将军于海州之东。各据要害。互相犄角。不得株守城中。逗遛观望。又檄开原铁岭将领。移军沈阳等处。金复将领。移军耀州。宽奠将领。移军析木。以备策应。各城止令守备官督率、部兵城守。不得借口贴防。以分兵势。倘虏声言西掠。以牵我师。则令广宁锦义。各城将官。人自为守。或遣一裨将率兵千人。号五千人。虚张势焰。以为声援。盖广宁境土硗瘠。行掠无资。锦义向遭残毁。地土亦狭。决非诸酋窥伺之地。纵有入寇。百千计耳。本城兵马。自足捍卫。无庸过虑。往岁处处贴防。愈分愈寡正欲为口舌以逃不战之罪今秋更。不得援此为例也。况辽海河西。缓急逈别。大举窃犯。利害较然。此不能料。焉用彼将哉。虏情告急。则当令大营禆将与辽海将领。各领兵二三千。分屯近边。联络散布远不得过数里。昼则多张旗帜。夜则多设大鼓。以张威焰。虏必心疑不敢径入。而我惟明烽燧。严哨报。清屯野。静以待之。如是而虏恃得志。联营直入。则令我兵倏忽潜伏。姑勿与战。惟秣马蓐食。缮甲厉兵。徐俟其变而图之。虏入我境。必恣攻掠。驰骤无停时。格鬬无遗力。其势必困。夜宿我境。昏昧莫辨。易险莫知。其心必疑。马之水草不时。蒭粟不饱皆病候也。虏入犯饱掠后夜多酣寝刼之良易其马必惫。我于此时。先选降夷或勇士数十人。衣胡服。各负火炮。潜逼虏营。约以中夜举放。我军五合六聚。鸣金击鼓。喊声振摇。从而拥逼之。真若飓风之陡发。怒涛之骤注。雷霆之奋击者。彼危疑中。重以惊扰。人马不相顾。战具不相亲。有风靡而走耳。预敕我军勿贪首级。勿邀人畜。惟大震鼓喊声蹑虏遁迹而追之。则彼魂摇胆落。气夺势穷。必有失马之鞍勒者。失人之盔甲者。天明掠杀之。皆我有矣。彼所掠我粮食牲畜。必且弃之道路。彼所掠我子女。必且乘势逃回。即久为虏掠。用以向导。亦将倒戈相迎。复我版图矣。必如是而后可一创虏。辽人犹有生气也此亦不过牵缀之不得深入且久驻耳。计今辽中兵力。尚堪办此。臣故曰非责之以不可能之事。不量众寡而强之必战也。若夫虏至则婴城自卫。纵敌杀掠。虏去则拾取一二老病遗贼。或强夺屯民。打死零虏。或割取华人被杀首级。假捏妆点。名为堵截出境。非惟逃罚。且以报功。臣不知其为功也。臣又见迩来每以坚壁清野为辞。夫坚壁清野者。两军相持。深沟高垒。且俾野无可掠。将以老其师而坐困之。非谓婴城自卫。纵敌杀掠。兵反在内。而民反在外也。而况杀掠踰万、野亦未尝清也。野未及清何取坚壁。借以自文。将谁欺乎。此又将官脱罪之术。而辽人受祸之源也。合无今次论功。当以张威堵截虏不入境为上。虽无斩获。即有损伤。宜破格升赏。夜击惊扰。虏即出境。及救回掳掠多人者次之。一体升赏。上不能堵截。次不能惊扰。止击惰止帚。邀回被虏人口。及有斩获者。功罪相凖。其有婴城自卫。纵贼杀掠。及割夺首级。妆捏报功者。必究问如律。明正典刑。以警将来。不宜宽贷。近督臣疏谓大小捷功、俱免叙及、始无疑忌而可尽言。此诚确论。臣谓不特督臣。即抚道亦不宜叙也。盖抚臣者。所以稽察将官。而司道者。所以佐抚臣□□将官世宗时蓟镇督抚累得罪故武弁愈骄不服节制良有以也若与将官同功罪则彼此顾忌即抚道无邀功避罚之心。而承委查勘等官。孰敢不为蒙蔽者耶。如闰三月十五之事。说者尚欲报功。而抚道据实引咎者。似不可槩责之平时也。倘后抚道以稽察得实为功。不以获捷为功。以扶同隐蔽为罪。不以损失为罪。则勘官不至迎承。而将官无所假借。赏罚严明。人心振肃。而边务尚可整顿乎。不然上下相蒙。习为欺玩。辽东之狼狈。臣不知其所终也。臣阅历地方、目击残破、秋来虏患、急在燃眉、此诚存亡生死之关、义有不容默默者、然臣此言、皆量其势所可为、力所能为、终未敢过为巳甚、而责之以必不可能之事也、辽左僻在关外、天各一方、万里君门、无由吁诉、庙堂之上、不闻残破之状久矣、臣复不言、谓辽左生灵何、谓　皇上任使何、辽虽弹丸黑子之地、实京师左臂、关系匪轻伏惟圣明留意焉、臣愚幸甚、
　　○清马政以禆边疆重务事【辽左马政】
　　臣奉命视师辽左、自入境以来、广询愽访、佥谓辽之最急者马。而辽之最不堪用者亦马、辽之最耗国储者马、而辽之最累军士者亦马、尝与抚按诸臣蹙额而语、扼腕而嗟、思一为之厘正也久矣、近接兵部职方司手本、该本部题覆阅视山西科臣张贞观疏、为孤镇军膏剥削巳极等事、内称将官贩易夷马之蠹、军士买补营马之苦、通行酌议、应参将领、据实参治、仍订为厘弊苏军之法另行题请等因到臣、该臣访得向年辽东马市。利止帚权势。前抚臣顾养谦廉其弊而救之。用银二万两。官买军领。诚良术也。柰何一法立。一弊生。势有必至。而腥不除。蛇不祛。物有固然。是故虏方传箭。将入市也。正安堡游击。镇静堡守备、利其好马。要于境外选买之。此其弊在本管官。虏既报箭。巳入市也。则尊官贵戚。家人门胥。遴其好马。搜于市场先买之。此其弊在权贵。自余非老则病。不疲则羸。先尽正营诸将官二三十人。而后及富。各将官所买。则发之右屯卫备御拨军牧放。多者百余匹。少者数十匹。遇有军或家丁倒失马者。径自给散迨其解验印烙。大者扣银二十两、小者扣银十六两。仍外索稍银。此其弊在各将官。至于富所卖。则抚臣委官一员。同广宁备御。阑不使出。照依原价买之。亦索稍银。而委官不胜其私。贿嘱纷然。度马有利可别售者。放而去之。无利众所弃者。抬价滥收。甚且以巳老弱。私易壮健。此其弊在委官富。夫私、公之蠹也。弊害之府也。利于私。必病于公。有其弊。必有其害。是故上而国也。岁发太仆寺马价银一十一万两、其初则买货委官扣侵者十之一二、其既则前项各官扣入者十之六七、马随补随倒。银岁耗。军不得沾分毫。诚哉国之漏孔也。害国莫甚矣。下而军也马纔领。即有倒者。养二三月。或数月倒者。即不倒而老弱。弃之不可。饲之无益。以有用刍粟。饭无用马匹。甚且稍银之加添。倍蓗官价。贫军不胜勒索。有鬻妻易子以偿者。有鬻妻子不足继之以逃且死者。又有奸军借口索诈户丁。并其户丁鬻妻子而逃且死者。抑又民之陷穽也。害焉莫甚矣。是该部所称将官贩易夷马之蠹。军士赔补营马之苦。辽中与各镇同也。而所称厘弊苏军之法。则辽中有独难者。将禁将官。而将官有所不能禁。将责司道而司道有所不能行。将收良马。而良马必不能收。将革稍银而稍银必不能革。臣何敢以虚文塞责也、盖辽中事势与各镇逈别、隔远关外、僻在海隅武弁则如猬如蚁。文官则如参如辰、真有军中但闻将军令、不闻天子诏者、故虽以抚臣之重。按臣之权。而法不能尽行之于下。情不能尽达之于上也。即臣奉命视师半载。而法亦不能尽行之于下。情亦不能尽达之于上也。故臣焦心蒿目、蚤夜以思、求所以为厘弊苏军之法者、而卒不得其要领也、无巳则有一焉、盖将官之得以贩易夷马而恣无忌惮者。虽由法令不行。亦以官买之马少而所不买者多也军丁之所以买补营马。而不胜苦累者。虽由处置之无法。亦以官给之马少而所不给者多也夷市之马。孰非朝廷之马。柰何弃实利而甘受实害乎。边境之军。孰非朝廷之军。柰何给马者十一。而给价者十九乎。且辽东每岁京运马价。凡一十一万七千有奇。价非不足。而何有于一万两也。合无自今以后款市后宣大亦有夷马太多之患然每发银济之凡夷马尽数官买之将官富不得私买一马有私买者即以私出境外。走泄事情论。凡军马尽数官给之将官富亦不得私卖一马有私卖者。即以私卖战马论。此法行而后弊可革。弊革而利在其中矣。私买既禁。牧马自良。利一。价无高抬。马价自省。利二。马少疲驽。操马充实。利三。马由官给。军免稍银。利四。倒死渐少。军不赔偿。利五。马无私牧军不受累。利六。牧马愈多。子银愈积。利七。盖禁其买则富豪不得夤缘为奸。其不然者。不至要境外。搜市场。以极于退壮健而收老弱。不止即百法惩之。其弊固在也。禁其卖则富豪不得借口索勒其不然者。不至扣官价。索稍银。令民鬻妻子而就逃亡。不止即百法革之。其弊固在也。由此则官与民两利。由彼则官与民两害。其大较可覩巳倘谓王者不尽意以遗民。不宜尽买夷马。则臣未闻弃利而趋害。废国法以利奸民也。且今内帑空虚。国用匮乏。方求生财节用之道。而辽东兵饷。预支四十余万。皆由此辈耗损致然。尚可借宽大以济奸贪耶。况充操马惠贫军。其利辽左生民更大。又有不止利国者耶。宁为将官拓外廐。不为国家塞漏巵。宁为将官开利薮。不为贫民除陷穽。臣不忍也。臣闻治道去泰甚、语曰琴瑟不调、甚者必觧而更张之、乃可鼓、辽中马市不调、且泰甚矣、去泰甚而更张。此其时乎。若谓不须更张。不必尽买夷马。稍一禁约。夙弊顿清。是不过借革禁之虚文。掩一时之耳目。以欺　皇上也。臣有死不敢也、臣窃谓不欲厘弊苏军则巳。诚欲厘弊苏军。舍此更无别法也。但此法未行之先。害于国与军甚大。而利于将官亦甚大。此法一行之后。利于国与军甚大。而不利于将官亦甚大。是在朝廷之上。断而行之耳。伏望敕下该部亟议施行、庶马政清而戎务大有裨益也、臣不胜大愿、
　　皇明经世文编卷四百二十九终
　　●皇明经世文编卷之四百三十
　　华亭徐孚远闇公　宋征璧尚木　陈子龙卧子　李雯舒章选辑
　　严峤锐子参阅
　　史玉池奏疏（疏）　许少微奏疏（疏）
　　史玉池奏疏（疏）
　　史孟麟
　　◆疏
　　专职掌广言路以防阻塞以杜专擅疏
　　恭撰条议以便圣览疏
　　○专职掌广言路以防阻塞以杜专擅疏【专职掌广言路】
　　臣惟国家张官置吏、以为民极、独有官守言责二者而巳、官守佐天子以理天下。而其职欲专。不专则散且乱。乱则窃弄者得而收其柄。言责佐天子以正天下。而其路欲广。不广则隘且私。私则侥幸者得而逃其奸。臣自通籍以来、此数言意指江陵也窃见阁臣侵部院之权、台谏象阁臣之指、官失其守、言失其责、识者伤之久矣、赖　皇上易置辅臣、嘉与天下更始、于是事权归六部、公论听科道、举朝欣欣、各思自励、或亦易乱而治之几也、乃者以建言非人、严旨切责、因谓近来士习好言、是时攻江陵者皆致显擢皆因以言获罪者、往往骤致通显、今后还要辨别真伪、较量人品、稽查职业、无徒取其空言、以启侥幸、信斯言也。必朝廷无过动。大臣无过举而后可不然。其阻塞言路之阶乎。又辅臣建议、欲各部会议会推、着九卿科道掌印官类奏、以杜专擅、信斯言也、必宫府皆正人、盈庭皆君子而后可、不然、其收揽威权之地乎、在辅臣或以一时意见之误、而势之所趋、有不至收、揽阻塞不止者、臣请为　皇上终言之、我　太祖罢中书省。而设六部以分庶务。恐其专也。而官各有职。职各有掌。不相侵夺。不相干越。则又惟恐其不专。葢以一事而任一官则专非为害。即以一官而败一事亦罪有所。归斯　祖宗分职之意也。今一则曰各衙门各书所见。一则曰类奏以听上裁、则始以一部之权。分而散之于诸司。究也以诸司之权。合而收之于禁密。道旁筑舍、三年不成、即有误者、谁执其咎、听自上裁、旨由阁票、或有私意奸其间者。内托上意。外诿廷言。又谁执其咎。又设有冯保张居正者此则别有所指、夤缘为奸、授意外廷、小人趋承、符同罔上、朝廷不得察其非、当官不能争其是、又谁执其咎、且会推发单之说、前者巳行、以势不可而止、奈何于今而复欲行之乎、臣窃谓职掌自各部专之。则非以为专擅。而不专则必有专之者乃所以资专擅故曰类奏取裁之议。不可为法也。是收揽威权之渐也、我朝设六科司言。十三道司察。而又令科道官得以风闻言事。专其言也。至于百工技艺之人亦得直至御前奏事。而又未尝禁人之言。葢其人是而其言亦是固裨益于朝廷。苟其言是而其人即非。亦何伤于国体。斯　祖宗求言之意也。今一则曰观望成风、一则曰空言侥幸、则是以一人之非、而欲尽废其言、以一人之言之非、而欲并废直言之人、借如大臣夺情、一时五谏臣七翰林之疏、俱非台谏、其谓之职业耶。空言耶非耶。夺情抗疏诸臣、致身卿相、岂曰无人、而邹元标伏在下僚、同于禁锢、其谓之通显耶非耶。抑量其人品耶。即今经畧大臣、借任事以逃公论、人知其非、而御史郭实竟以直言见谪、其果真耶伪耶、抑非其职业耶、且禁止建言、积非一日、人心痛恨、莫切于斯、奈何此时复以一言者非人、而遂欲效之乎、臣窃谓言官有意辨之则害贻于君子。即不辨之而天下自有辨之者。幸必不及于小人。故曰观望侥幸之言。不可为训也。是阻塞言路之阶也。语曰毋为祸始、毋为乱阶、又曰、不见其形、愿察其影、昔仁宗命夏原吉拟旨、原吉辄拟某部知道、或以问原吉、答曰、予夺之柄。非臣下所敢专。故付之六部定其可否而后取自上裁则事有所分权不下移噫此大臣欲专职掌之遗意乎。英庙朝、曹吉祥擅权、有投书指斥时事、吉祥请榜购告捕者官三品、大学士岳正吕原谏曰、为政有体。朝廷岂可自榜购募。秦始皇下妖言令。竟不闻其过以亡国乞以秦为戒。事遂止。此阁臣欲广言路之遗意乎。而孟子之称乐正子曰、其为人也好善、好善优于天下、故一巳之善其善小、能容天下之善其善大、倘臣言可采、亦辅臣优于天下之资也、且辅臣亦尝建言矣尝欲以政事归各部矣、必怀原吉之虑、存岳吕之心、臣之言、期于共成其是而已、非与之论是非、争可否也、伏惟圣明垂察焉、
　　○恭撰条议以便圣览疏【建储】
　　争□本疏甚多不能详载仅录一二此篇亦有名故载之
　　臣惟册立太典、贵协舆情、羣言佥同、即为至论、自正月二十六日、　圣谕甫下、人心悚惶、卿僚大小诸臣、前后数十余疏、葢以必不可行之事、创见于今、是以大不得巳之心、共激于义诚思　圣览未遍封章、撮其总归、条为问答、窃佐万年之计、敢希一夜之观、问曰、元辅王锡爵所拟待嫡封王　圣谕是乎、答曰非也。朝廷举动。必守　祖宗家法。而为后世虑深远。祖宗朝东宫无待嫡之条。元子无封王之例。重储贰先正名。系人心也。乃不立长于今日。而待嫡于将来。欲令　皇长子与皇三子皇五子并封为王。轻国本紊名分。坏　祖宗家法。遗子孙隐忧。无大于此。问曰、信如东宫不待嫡、元子不封王、则　世庙晚年、不建太子、而　皇考穆宗以裕王登极、斯何以称焉、答曰、查得嘉靖十八年二月朔、册立元子为　皇太子、第二子为裕王、即　皇考、第三子为景王、是　皇考非以元子为裕王。同太子而封王者也。　皇祖葢立太子于初年非晚年而犹不立也是岂可为待嫡封王者例乎。问曰、然则　祖训立嫡之文何以答曰、详读　祖训、法律全文、曰、凡朝廷无皇子、必兄终弟及。须立嫡母所生者、庶母所生、虽长不得立、若奸臣弃嫡立庶、庶者必当守分勿动、遣信告嫡之当立者、务以嫡临　君位、朝廷即斩奸臣、引断明确按此乃藩王入继大统如皇祖故事非继体承。祧者比援之则悖　祖训也。臣下引之则误　皇上也。且嫡长并重。有嫡立嫡。不闻无嫡而待嫡。有长立长不闻有长而虚长。必若无嫡而待之将置长于何地而定储于何年问曰、然则无待嫡者乎、答　藩王有之。　祖训职制条曰、藩王嫡长子、年及十岁朝廷授以金册金宝立为王世子、如或以庶夺嫡轻则降为庶人、重则流窜远方、如王年三十未有嫡子、其庶子止为郡王、待王与正妃年五十无嫡、始立庶长子为王世子、是藩王待嫡之例也问曰、亲王可以待嫡、而东宫不可以待嫡、何欤、答曰、是　祖宗忧天下之深也宗藩无民社而重统绪。重统绪而长不可先嫡。无民社故嫡可待而世子可缓至于朝廷则不然。天子为宗社生灵主。太子副天子为宗社生灵主。储位不可一日虚。天子不可一日无副。故帝王即位。即立太子。嫡子未生。即立长子。诚谓前定可以守法不前定则争且乱安危系之耳且考之藩例元妃之后有子。不复继室继选之妾有子。不复称嫡。即藩王亦何尝不重长哉今以东宫而援继统之条。天子而袭藩王之例其遵　祖训耶。非耶。无乃非　祖宗忧天下心乎。问曰、嫡之不可待、既得闻命矣元子不封王亦有说乎、答曰、有天子继体之胤。称子称孙故名皇太子皇太孙。若曰。以子孙而承　祖宗也非爵之也别子则王之。王必系之以地。葢爵之官而祚之土。俾称藩臣今　皇上继体者元子也不可爵其可王王则卑元子亦卑　皇上。　皇上所有天下。皆元子有王之则则当以何地王之故皇三子皇五子可封。而元子必不可王也。问曰允若此、则元辅所拟　圣谕误矣、其所引元子拜嫡之说、或可权宜行之、而奈　皇上不听何、答曰、非也。诚　皇上所谓非光明正大之道也。葢中宫敌体　皇上。有子则巳子为嫡。庶子为庶。无子则凡子皆子而长子即嫡何待拜而后子乃为太子耶秦异人之拜华阳。汉惠后之子少帝。典册所著。指为厉阶。奈何以汉宋一二偶为之事。为国朝创一家法贻后世利幼抱养之衅耶问曰、是无难知、然则　皇上曷为而权宜、元辅曷为而曲引、廷臣曷为而固诤、　皇上曰被诬、元辅曰蒙谤、意其有隐情欤、幸毕其说、答曰、　皇上元辅之意。廷臣何能知。顾联署而争。累章而恳。非为　皇上一身。非为元子一王。非为辅臣一旨。诚恐作法自今。流弊无巳。倘嗣此以还。代无嫡出。则代无东宫。长子非太子则凡子皆太子矣宁保无诈称遗诏。更为赐书。如赵高之祸秦者乎。宁保无贪立幼年。禁中定策。如阎显之祸汉者乎。宁保无积爱成嫌。投怀希宠睥睨储位。如魏王泰之伺承干乎。宁保无秘语不售。构狱株连。危言惑上。如李林甫之误玄宗乎。宁保无片纸出宫中乘其仓猝。援、立所厚善如司马光之所虑者乎。宁保无羣小窥伺。耳属于垣。树功藩邸。如李泌之所惧者乎。有一于此。谁任其咎。试使　皇上而念及。必不忍子孙有此。元辅而念及。必不忍　皇上有此。廷臣而念及。必不忍　皇上圣明元辅膺眷相与计安宗社而有此。独目前计也乎哉而触忌讳甘斧锁以争也。问曰、然则奈中宫何、答曰、　祖宗朝立长者非自今矣。长子不过数岁即立此亦人所言然处置家事在我朝列圣固当有意立时中宫俱在盛年而当时不闻以嫡母压长晚年亦不闻以嫡出两储宫闱中自有家法　皇上岂不明之。则以一时宫闱之情。较之万世宗社之计。理则不敌。忍于万世宗社之计。而不忍于一时宫闱之私。情亦不敌。　皇上岂宜以此贻子孙。元辅岂宜以此误　皇上。易曰主器莫若长子。传曰国有长君。社稷之福。孔子曰名不正则言不顺。言不顺则事不成。贾谊曰天下之命悬于太子。太子之善在于早谕教。叔孙通曰太子天下本。本一摇天下振荡。奈何以天下为戏。屈建曰楚必多乱。一兔走于街。万人追之。一人得之、万人不复走。楚多宠子。而嫡位无主。乱自此生。鲁漆室女曰。吾忧鲁君老。太子幼。鲁国有难。身必与焉。夫处君臣父子兄弟之间。不据理执经。明大义以杜祸始。而徒以中宫为解。以封王为权。待不必然之嫡。迟十二龄元子册立之期。坏　祖宗二百年一定之法。是忽主器悖正名。缓教谕之义。启振荡之端。无漆女忧鲁之心。而犯屈建逐兔之戒拂人心误国计甚矣。问曰、然则何道而可、答曰昔宋太宗谋建太子于寇凖。对曰、　陛下为天下择君。谋及妇人中宫不可也。谋及廷臣不可也。唯择所以副天下望者。太宗首肯。而仁宗立英宗为太子。韩琦力赞不疑。帝竟付中书行不使宫人与知愿　皇上如太宗仁宗之断。元辅尽寇准韩琦之忠。从外廷群臣之望。则宗社幸甚。天下幸甚。
　　许少微奏疏（疏）
　　许弘纲
　　◆疏
　　西夏叙功敬陈末议以重爵赏疏
　　兵事方殷敬陈末议以济劻勷疏
　　计典乍竣众志方新乞崇寔行以端士习事
　　○西夏叙功敬陈末议以重爵赏疏【平哱功次】
　　臣闻古之善观人国者。观其爵赏何如而巳。当则威王封一即墨而齐治。滥则肃宗偏给告身而祚衰。人臣任职。非事败而同其罪者。不当事成而同其功。后世等功赏于覃恩循袭故常。曲全体面。人主既轻授之。臣下亦轻视之于是乎名器愈滥。而事功愈不可成。国家承平久矣、士大夫固不习兵、宁夏变兴、中原震动、召四方之兵、历三时之久。始克荡平、葢谋夫孔多、羣方毕举、非若宸濠寘鐇之揵、沉定而淆、神武而莫测也、说者以为宗社之灵讵不信欤、然兹役也、九塞安危、关系不小、奈何以平日边功视之、特一时臣子不宜重自矜诩、以多取数于朝廷贻将来口实耳、先是总督叶梦熊、监军御史梅国祯、各疏报功次、颇号详明、然一嘉诸镇之劳、一陈钦遣之伐、意见不无异同、昨该按臣刘芳誉奉旨核寔奏报、独详按事情、别升赏、直书特书大书、不一而足、犁然备矣、臣等事关职掌、日逐看详、下采公评、上引绳墨、可无一言塞责乎、然行间将卒、出万死一生、即赏疑固当从予、况经覆核、宁复有他、虽数近五百员名、臣等不敢苛论、论其大者、夫举裘者必挈其领。叙事者必引其端。方贼之初反也。一鼓而下河西四十七堡。势且炎炎燎原。不犄其前。不角其后。惟婴城自保而后贼可图也则当叙遏贼之功巳而贼急勾虏。虏坚助贼。贼俯而战。我仰而攻。杀士卒万余。而城守自若。不一离其腹心。何以使之内讧而变作。则当叙间贼之功大俘献矣。刘许诛矣。藉令哱民少延得毋养虎遗患。而片纸密授。祸本悉除。小信小慈。何足论也。则当叙灭贼之功遏贼之功。萧如熏尚矣来保之守灵州。李昫诸人之收复城堡。是其次也退虏之功。李如松尚矣麻贵之力战。董一元之捣巢是其次也。间贼之功。周国柱尚矣。李登王英夏之时等。是其次也。灭贼之功。原出叶梦熊独断而诸将之乘机戮力。抑又其次矣。若诸偏裨自不得与大将齐衡。提督总兵自不得与督臣并论。而总督廵抚监军三臣者。全军皆属驾驭。成则一体论功。正不必以某事某策分彼巳较低昂。此轻重之等也。府州县各效微劳。则叙李崇德等八人足矣。列城循吏。宜阙之以需别项之荐章。各司道共襄厥美。则叙杨时宁刘光国等十人足矣。其余方面。盍置之以待将来之表树。各差御史。苟非身与劻勷者。决不希恩督抚诸臣。上系奉旨征调者。必能让善。至承舍吏书纷然白简。虽云往例。寔系陋规所当厘革此详间之辨也。宁夏之功说者以为叶李实攘魏之功魏学曾功魁罪首。业巳鉴自圣衷然被罪则救者连章。叙功则赞者交口。人心如此。公论可知。萧如熏倾囊以鼓战士。奋勇而毙渠魁。临期则蹇蹇王臣。居功则恂恂处子。一时名将。寔鲜其俦。类叙之中。信宜有优异之典。蔡可贤赵梦麟董一奎等、虽经废革、或难以过而尽掩其功、俞尚德向称鼓噪何遽以功而尽掩其罪、此权度之准也。至如臣弘纲者、挈瓶之智、既不如人、汗马之劳、无能为役、若以本等章奏、冐滥署名、则自朔方告变以来、封事日盈几阁、将言言而按之、人人而秩之耶、且国家既设兵部、又该兵科、无非欲其事共参详、法相印证、知大体之言故必身居宠辱之外。而后可以定人之罪。次人之功。若赏云则赏。升云则升。彼谀此狥。雷同为利。　陛下亦何赖焉。夫驱命难同菓。敝袴必待有功。爵赏一端。明主斤斤爱惜。今有事则将士暴骨于原野。儒者袖手于庙廊。事定则栖魂沙漠者。中朝拜塞上之恩诚为可耻未沾词组之温。而录录因人者。滥沐逾涯之宠。欲以抑贵近劝劳臣使天下望风毕命斯亦难矣臣观　二祖之朝、非戡乱大功、不轻议赏、即世宗平倭之役、神宗时如平播平哱即畀伯爵可也此疏其亦不甚满于叶龙潭乎初奉钦依擒王直者许封伯爵、及直就擒、赏格最称简易、国家恩何患今日之不隆、患将来之不继耳、年来此夕小边功、辄叨上赏、士大夫习而不察、日取盈焉、矧是役也。宜中外之有越志、臣等以为　陛下宜稍节之。仍乞着为定例、以后按臣勘功、止叙在外文武员役、至于阁部　恩命。则断自圣心。司属等官。则听凭部覆。不必一槩称叙。袭故导谀。是或一道也。夫功成议赉、通国讙呼、臣等何心独云慎重、喜胜易多溢美之词战胜易多溢格之赏、明主论功。亦求其当而巳。若曰操文法以蔑边功、博名高而图自树夫何敢哉、
　　○兵事方殷敬陈末议以济劻勷疏【平哱机宜】
　　臣本樗栎、待罪山林、荷蒙　陛下、拔臣于病废之余授以兵垣之长、军旅虽云未学、当官宁遂无言、然臣非蹑足行间、不敢臆说、特言其仰赞庙谟执枢而广运者耳、庙谟大端、惟听言用人两事、听言贵广。今则愈广而愈淆。用人贵专。今且旋用而旋惑。此臣所未解也。夫盈庭之议、谁非殚赤而抒忠、然甲可乙否、尺短寸长、奈何而不持之以坚定耶、古之君臣、其运筹握胜于密勿之上、天下固有所不及窥、而神闲气定于当事之冲、天下自有所不及办、今一题一覆、已属漏师、此是彼非、哗然聚讼、羣策固屈群力、议论大废成功、一有兵事廷言义纷然使边臣无所措手足最足以害成臣请自今以往宁夏军务。姑付彼中听其随机应变小迟勿急。小败勿挠。小费勿惜。苟其据实上闻。不必遽相骇诧。诸臣条画。毋论谈倭谈贼。明敕该部慎为题覆。须洞中肯綮。始为施行。间或事属疑难。共当商确。臣等会同该部该科于朝房面相印证必其意见不合、然后另疏请裁、固不敢诺诺以雷同、亦不必哓哓以炫异庶百官之心志宁一三军之耳目静专、不中制。不外牵。荡平可立待耳、昔赵充国汉庭老将、犹曰兵难遥度、赵括马谡非不烨然倾听、识者预料其不终、夫兵诡道而阴用。谈何容易也。譬之奕棋。一人当局。十人哗而教之。鲜不败矣。况旦暮形势。烟云倏忽。未临敌而设机宜。犹未见棊而谈应着也。可尽曰旁观者明哉、偏执之时利用谋。淆乱之时利用断。此臣所前而借箸也。宁夏一节、　陛下主之以总督矣、又为之聚二三都御史矣、庭遣一监军一大将矣当今岂患不多人患人多而见未尽合耳忌挠一旨、凛若秋霜、孰不惊戒、功名利害之念、人人有之、彼封侯未卜谁氏、劳苦莫辨功高、容或互相观望耳今第敕抚臣朱正色、会同萧如熏专心御虏虏退即叙上功沈思孝督率司道等官、专心馈饷、是时魏搃督巳逮矣若又纷纭功必不成故以分任责之使功罪易明饷道不绝即叙上功叶梦熊会同李如松专心讨贼贼平即叙上功虽犄角互相为用。呼吸彼此相通而事权既分。功罪易见。谋猷竞展。猜忌不生。固一筭也。若又纷纷调遣、窃恐更置者仓卒不办、在事者惭忿灰心、师堕厥声、敌乘我隙、杞人之忧、莫尾所从矣、方今蓟辽督臣闻母忧顺天抚臣有归志、倭变剥肤、去留关系、此又臣之所汲汲也、再照师之制胜有缓急而志气不可以不扬。今宁夏合数道之兵。顿之坚城之下。旷日持久无所见功。师已老矣。而粮饷不继。饥病奄奄、救死不遑、安能制敌、抚臣未正色所报、读之令人寒心、　陛下以专杀付督臣、军威应稍立矣、若廵抚不至、枵腹吞声隐忧可胜道耶、古之明将、往往与士卒同甘苦、共劳逸、甚至吮痈疽、编妻妾、而后有投石超距之锋、有折馘执俘之绩、今何等景象也、臣以为　陛下宜亟敕诸臣、速备粮饷以安其心、便宜升赏以作其气、而又明着诏令但务成功、不拘常格、事宁之日。决不轻信谤书。斤斤文法。然后将得尽行其志、士得淬砺其锋、寇始在吾目中耳、至于倭虽密迩。然两虎相鬪。虽强亦疲。我之内防。须有次第。搴旗陷阵。骑诚不如步。北兵诚不如南兵。然使不先具饷而广募。兵既集兵而始待饷。是更生一敌也。覆辙相寻。后车当戒乞敕户兵二部大臣、同心计议、毋更空谈抵牾、此皆目前要领、臣是以首言之、
　　○计典乍竣众志方新乞崇寔行以端士习事【察典】
　　臣初入该科、会逢京察、先是咨访四出、议论繁多眩惑恫疑、人人重足、加以无名揭帖、相望通衢、而倾危几成俗矣、幸明旨申饬再三、当事诸臣、公明长厚、一时别白、较若鉴衡、而人心于是乎大定、虞廷黜陟、其蔑以加此矣、顾念斯时也、风波始息、朝署一新、是沐者弹冠之秋、浴者振衣之会也、转移化导、讵可视为缓图、昔人有言、贪夫殉利、烈士殉名、葢士之趋朝。犹贾之趋市也。百变而百趋之。疾于影响。臣不敢远有所引、姑就前此六年之内、人情变态、为　陛下陈之、壬午以前、权奸在事、党同伐异、闪烁动人、天下之人、以为时之所尚者或在彼也。论此数年中风俗为确于是乎媚灶乞墦、甘心罔上、苟蒙一顾、罔恤生平、即乡党自好者流、犹或望而趋之、故其为习也。奔竞而可鄙。　陛下一旦锄根据、斥比周、曾不移时、而奔竞息癸未以后、泰运方亨、引用老成、复诸摈弃、天下之人、以为时之所尚者固在此也、于是乎悻悻立名。高自标榜。争蹊取径渐失本真。即□瑜相半者流。犹将袭而取之。故其为习也矫激而不情。　陛下一旦塞速化之途、严出位之禁、曾不移时、而矫激平。夫奔竞矫激二者则有间矣此望彼趋。神于倏忽士习之变。何常之有。今之简汰而议黜者。讵不足为永鉴哉。然而士当事时。奔竞不可。矫激不可。则其嚣然嗜进之心。与夫勃然迈往之气必将酝蓄腾涌而未能顿消。故士习巧伪。致烦明旨议论纷起。上惕圣衷。此其彰明一验也。臣尝谓人情之在天下。犹水之在地中。不流于此。即流于彼。不溃于东。即溃于西。即涿页为江湖。汇为巨泽。而怒涛惊浪犹且日夜嘶号。故夫善治水者。非壅阏遏绝之难而疏通利导之为贵。善敷教者。非振刷防范之务。而潜消默化之为先。　陛下试为今日人心计。将恃六年之黜陟防之乎。抑导之使归而后巳耶。诚思有以导之、莫若崇恬静以消其竞、敦本寔以袪其浮、取夫不役于世味者而尊礼之、以示其的、流浊而□□其源、则无乎勿清矣、丝棼而务寻其绪、则无乎勿理矣、葢人之难知也、似是而非者乱之也、故孟子辟乡愿、而曰居之似忠信、行之似廉洁、中庸定君子小人之介、而蔽之以闇然日章、的然日亡、夫谓之闇然、初何加于日用常行之外、然而言君子者必归焉、谓之的然、岂无烜赫动人之事、然而言小人者必归焉葢笃志潜修、与立异近名、本来原自逈别、实心任事。与矫情于誉者。究竟终必殊科。此诚伪之间、识者辨之早也、今天下皆知君子当用。而怕不快其闇然之迹。皆知小人之当远。而或偶中其的然之机皆知乡愿之可恶、而或难于似忠信廉洁者之非剌、何惑乎人心之愈趋愈变、而卒无定归也哉、伏乞特敕该部、乘兹简汰、咸与维新、自今考察之后。一应进退人才。宁寔毋华。宁拙毋巧。遏之于举世之所必趋。而察之于人情之所易忽当官慎矣、必细核诸月旦、议论是矣、必夷考其躬行、一节奇矣、必历稽其素履、其才果真、则高明沉潜、品不同而同适于用、岂容操一辙而废百途、其质本赝、则果敢脂韦、弊不同而同害于事、岂容狥一曲而开众窦、迹之所在、有甚不谐于俗者、要其心原无所为、则虽异犹同也、毋使椎朴孤介之士、一槩混于庸人、而终身蠖屈、以为天下之口寔、一时行事、有若大异于人者、乃其心、窃有所觊、则虽义亦利也、毋使色取行违之辈、一旦窜入君子、而借其赤帜以涂天下之耳目、葢士之挟筴而来也、畴不欲托诸功名以垂不朽、而乘机构会、本无定趋、故欲使天下之拱手揖让而轻功名。不可能也。使天下之寻涂索轨而不以便捷争功名。犹可能也。转移化导、在　陛下加之意而巳、抑臣犹有说焉、进退人才者、部院事也进退大臣者、　陛下事也、大臣之品不同。有以德胜者。有以才胜者。德胜者落落难合。怕无以结人主之知。而才胜者。特达圆融。必预获夫先容之助。故知人则哲。自古难之。昔文帝汉之英主也。而季布先朝旧臣也。一人誉之。则自河东召至阙下。一人毁之。则自阙下遣还河东。布即哓哓面陈。竟置勿察。彼其一人之身而毁誉倏忽、爱憎随之、况积毁与群誉者哉、故明主之简用大臣。无他术也。慎其爱憎而不以毁誉则善矣臣愿　陛下以振刷吏治之心、致详于视听以明鉴万里之用、旁烛于几微、可否付诸外庭、是非公之天下、则疑间不生、举措悉当而众贤不和于朝、治化不臻于上理者、未之有也、
　　皇明经世文编卷四百三十终
　　●皇明经世文编卷之四百三十一
　　华亭宋征璧尚木　徐孚远闇公　陈子龙卧子　李雯舒章选辑
　　宛平王崇简敬哉参阅
　　刘文节公集（疏　书）
　　刘应秋
　　◆疏
　　议处宗藩事宜疏
  </div>
  <div class="pagination">
   <a href="皇明经世文编_page148.html">
    上一页
   </a>
   <span>
    ...
   </span>
   <a href="皇明经世文编_page144.html">
    144
   </a>
   <a href="皇明经世文编_page145.html">
    145
   </a>
   <a href="皇明经世文编_page146.html">
    146
   </a>
   <a href="皇明经世文编_page147.html">
    147
   </a>
   <a href="皇明经世文编_page148.html">
    148
   </a>
   <span class="current-page">
    149
   </span>
   <a href="皇明经世文编_page150.html">
    150
   </a>
   <a href="皇明经世文编_page151.html">
    151
   </a>
   <a href="皇明经世文编_page152.html">
    152
   </a>
   <a href="皇明经世文编_page153.html">
    153
   </a>
   <a href="皇明经世文编_page154.html">
    154
   </a>
   <span>
    ...
   </span>
   <a href="皇明经世文编_page150.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
