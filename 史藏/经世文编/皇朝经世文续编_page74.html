<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 74 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 74 页/共 192 页
  </h1>
  <div class="content">
   陕西南山。到处皆橡树。居民取其壳染黑。其实与叶。皆不用而弃之。而叶可以饲山蚕。与槲叶同。见齐民要术。其时宰安康者。山左王春林。琛同年友也。不远数千里。遣人于梓里购山茧来。又请茧师来。茧师者。自出子以至络丝。其法皆娴之人也。时琛亦宰洵阳。见猎心喜。特于城外临河种槲橡各数亩。亦购得茧。而为民先之。倘得成。则南山数千里。皆橡皆槲。将见皆成丝缣矣。而实更可充饥。晋书。东海王越遣祈公入长安。所部鲜卑大掠。百官奔散。入山拾橡实食之。此明证也。其俾山民知之。亦备荒仓猝之物也。

　　劝种树株檄　
黄德濂

照得朔平府属。界在边隅。地气寒冷。小民生计维艰。每至饔不给。农非不力。地非不耕。奈卤壤瘠薄。沙土轻浮。一亩之地。岁止收谷数升。农民终岁勤动。尚不能以自赡。遂至困苦流离。居民鲜少。即府城以内。亦且户口萧条。本府奉　　天子命。来守此土。目凋零穷苦之状。心实恻然。欲求养民之道。而计无所出。惟思种树有经。为政之所必讲。管子云。十年之计树木。史记山居千章之材。安邑千树枣。燕秦千树栗。其人皆与千户侯等。是种树之利。自古已然。今府属地方。树木稀少。举目皆系童山。旷野平原。略无遮蔽。以致建造无材。多营窟穴而居。烹饪无薪。至拾粪草以爨。生无以为器具。死无以为棺。遇水旱之年。田园无树枝之芘荫。易报暵干。地土无树根之纠结。每为冲刷。此皆不知种树之獘。谅为人所共晓。况五行之用。不克则不生。树木稀少。则木不克土。土性轻浮。是以嘉种诞降。每至随风扬去。若树木繁多。则土不飞腾。布置田间。滋生必易。此乃自然之理。又非本府之臆说也。如谓土不宜木。何以古寺村旁。亦闲有成林之处。总之地道敏树。断无种十而不活七八之理。第乡曲愚民。不计久远。难于谋始。惟视地方官之劝谕督课为何如耳。访得此地树植。以榆柳杨三种为宜。若能就此三种。劝令各属居民。每家每岁各种数十株。不待十年。地方必一望青葱。蔚然深秀。既可以资财用。又可以备水旱。且落叶在地。经雨润日暄。蒸化滋液。渗渍田间。将易硗薄为肥美。地方必渐臻富庶。本府德薄能鲜。幸得与诸君子共事一方。不忍坐视此地居民。常形凋瘠。于计无所出之中。为此筹划。虽种树之效。不能奏于目前。而种树之利。实可普于后日。务望于文到之日。即行劝谕所属村庄乡地居民。自本年为始。每逢春令发生之时。于山阿水畔。村落畦旁。一切闲空之地。择土性所宜。每家各种榆柳杨数十株。晓以种树之益。示以久远之谋。每遇因公下乡之便。随地察看。勤于培植者。格外奖励。惰于栽种者。量为惩处。官府有转移风会之权。愿诸君子实力奉行。勿以迂缓而不为。勿以文告而塞责。至百姓栽种以后。傥有敢于攀折偷砍。以及故纵牛羊挫折生机者。在十株以内。照不应轻律予笞。在十株以外。照不应重律予杖。但须实时发落。不可一日稽留。诸君子果能实心劝课。行见美荫满野。一树十获。地利渐普。民困日苏。月计虽云不足。岁计自可有余。本府于一年之后。将按行各属。以观成效。并将所出告示。寄送一纸。以备查考。须知帖者。

　　申明栽种罂粟旧禁疏　　　
山西巡抚曾国荃

窃闻古者救荒于临时。而特备荒于平日。是以耕三余一。耕九余三。虽有旱干水溢。民无菜色。从未有自种害人之物。流毒于桑梓地方者也。此次晋省荒歉。虽曰天灾。实由人事。自境内广种罂粟以来。民间蓄积渐耗。几无半岁之粮。猝遇凶荒。遂至无可措手。小民所恃以足食者有三。曰天时。曰地利。曰人力。伏查晋省地亩五十三万余顷。地利本属有限。多种一亩罂粟。即少收一亩五谷。小民因获利较重。往往以膏腴上田。种罂粟。而五谷反置诸硗瘠之区。此地利所以日穷也。未种之先。吃烟者不过游手无赖。及殷实有力家。至于力耕之农夫。绝无吸食洋烟之事。今则业已种之。因而吃之。家家效尤。乡村反多于城市。昔之上农夫。浸假变而为惰农矣。又浸假变而为乞丐。为盗贼矣。查罂粟收浆之际。正农功吃紧之时。人力尽驱于罂粟。良苗反荒芜而不治。此人力所以日弛也。地利既差。人力又减。因而时之在天者。上熟仅得中稔。中稔便若无麦无禾。一遇天灾流行。遂至疲苶而不可救药。臣等窃观晋省形势。南路重山复岭。绝少平原。北路固阴冱寒。每忧霜雹。纵令全行播种嘉榖。已不足给通省卒岁之粮。况复弃田之半以种罂粟。民食安得不匮。省北大朔代忻及归化七厅。向来产粮尚多。每年秋后。粮贩自北而南。委输络绎不绝。近至省城。远踰韩侯岭。昔年太汾二府。米价低昂。恒视北路之丰歉为准。由包头一路。循河而下。直达蒲绛。近则罂粟盛行。北路沃野千里。强半皆种此物。畎亩农夫。吃烟者十之七八。民间既少存粮。采买立虞米贵。此北路已种罂粟而今昔不同之情形也。至于南路平蒲解绛。以陕西米麦为大宗。泛舟之役。自古称盛。乃自回匪削平以后。种烟者多。秦川八百里。渭水贯其中央。渭南地尤肥饶。近亦地罂粟。反仰给于渭北。夫以雍州上上之田。流亡新集。户口未甚繁滋。而其力竟不足以自赡。平蒲解绛。粮乏来源。更成坐困之势。此西路已种罂粟而今昔不同之情形也。北路之来源既少。西路又自顾不遑。仅向东南阳关获鹿一带。越太行而议转输。脚费浩烦。十倍粮价。漕转业已力尽。而饿莩依然盈途。民焉得而不困。夫人穷莫不返本。遇变必求其通。居今日而欲为晋省久远之计。非申明栽种罂粟旧禁不可。惟民间相沿已久。若专以此责之州县。既恐一州一县之大。牧令难于察。且虑值此荒岁。蠹役奸胥。因缘扰累。臣等往返函商。莫若出示。令民间宗族房亲。乡约里社。自相钤制。庶免衙门书差需索舞獘。一族之中。有种罂粟者。责成族长率子弟拔除。一甲之中。有种罂粟者。责成甲长押令拔除。立即改种五谷。以收东作西成之效。如花户人等。意存梗化。准该管族长甲长禀究治罪。如族甲长知情徇隐。则罪其族长甲长。如州县官吏据为利薮。私自征收罂粟亩税。一经查明。立行参撤。现已刊刻告示。分颁各属。行张贴。臣等不时遴选士类。到处稽查。傥有仍前栽种者。准地方公正绅耆。及族中品行端方者。将种烟花户。秉公议罚。以备里社之荒。并准据实控官惩办。庶民间自相约束。耳目近地。觉察易周。而衙门残害乡里之獘。亦可消除。臣等为晋省将来充裕民食预备凶荒起见。是否有当。伏候　　圣裁。

　　请禁罂粟片　　　　　　
山西巡抚张之洞

再晋民好种罂粟。最盛者二十余厅州县。其余多少不等。几于无县无之。旷土伤农。以致亩无栖粮。家无储粟。丁戊奇荒。其祸寔中于此。然而覆辙相寻。不即速复。议者或持不宜禁之说。大率一由见小。一由畏难。然臣谓以地以时。有不可不禁者四。晋地硗瘠。产粮无多。早年本恃外省接济。自为罂粟所夺。盖藏益空。即如前此大祲。垣曲产最多。饿毙亦最众。近日种之利。以交城为最盛。而粮价亦以交城为最昂。贼民害稼。确有明证。此时若再不遏其流。设有偏灾。岂堪设想。此必禁者一也。晋省山农多。水利少。种植罂粟之功。倍于蔬卉。偶有山溪水浒。可资灌溉。悉以归之罂粟。此物最耗地力。数年之后。更种他谷。亦且不蕃。仅有此区区难得之水利。而养此毒民之物。此必禁者二也。晋省吸之癖。官吏士民。弁兵胥役。以及妇人女子。虽皆沾染。大率乡僻居其十之六。城市居其十之八。人人羸。家家晏起。怠惰颓靡。毫无朝气。在官者不修其职。食力者不勤其业。循此不已。贫者益贫。弱者益弱。数十年后。晋其危乎。惟种之多者故吸之便。此必禁者三也。洋药税为海关大宗。今日方议重征。藉禁外贩。以为坊民正俗之谋。若内地不禁。听其蕃滋。何以关远人之口。此必禁者四也。查晋省罂粟之所以不能禁者。一由于上官之禁弛不一。朝令夕更。一由于官吏之视为利源。图收亩税。祛此二獘。必有成效可观。臣愚以为禁之有方。行之有渐。先膏腴而后硗确。先腹地而后边厅。责之于乡保。毋徒付之于吏胥。遏之于播种之先。毋徒毁之于扬华之后。力禁苛扰。严定考成。感民以诚。未有不动。虽不能遽绝根株。而少一畦之罂粟。即多一口之余粮矣。至于官生将卒。臣已多方劝戒。现仿李鸿章天津所设之戒局。延医购药。以冀广起。属官中有嗜好废事。分别撤任停委。勒限戒断。许令自新。弁勇勒限戒断。不悛者汰黜。学校诸生。由学臣随时董戒。冀以渐摩观感。徐收移风易俗之功。谨附片奏陈。伏祈　　圣鉴。

　
卷四十三　户政十五仓储

　　读市籴考　　
黄式三

籴粜。古法也。北宋王氏青苗法。行之而大獘。南宋朱子乃议社仓。李公穆堂为之议曰。奉行得人。青苗亦社仓也。奉行非人。社仓即青苗也。式三韪其言而惜其未尽。朱子之议立社仓也。不愿置立之处。官司不得抑勒。置立之处。人户不愿请贷。不得抑勒。其给之也。以谷不以金。其行之也。必以惨怛忠利之心。不用聚敛亟疾之谋。议固甚。然熙宁立青苗之法。亦已言及此矣。卒至抑勒也。给以金也。聚敛亟疾也。法立而獘生。獘渐流而渐大。法之所不能尽绝。使人主举社仓之法。(弓)力天下以通行之。其獘亦然。朱子社仓之法云。职以乡人。不以官吏。而观其集中所载社仓事目。每年五月下旬十月上旬。自县申府。差官一员。与乡官支贷收纳。则谓社仓之事。不职于官吏者。其未必然邪。产钱六百支以上。衣食不阙者。不请贷。则请贷者皆极贫下户。而收纳之时。不鞭扑而能得之邪。十人结为一保。逃亡物故。同保均备纳足。如贷者皆贫户。其何以堪之邪。如谓同保中有富者。则十人中贫富相间矣。令富者贷粟而出二分之息。又令其偿逃亡物故之谷。非抑勒之而富者甘为之邪。朱子之友魏元履。于建宁府建阳县长滩立社仓。岁荒发以济民。而不收息。朱子忧元履之粟。将久储速腐。惠既狭而事亦不久。然元履亦病朱子祖王氏聚敛之余谋。朱子作长滩社仓记。自言之。然则社仓之立。或收息。或不收息。皆不能无獘者邪。朱子又谓社仓收息。乃一时苟以便事之说。魏元履不收息之言虽疏。而蔼然有三代王政之余风。请数年后免其息。然息果能免也邪。试以崇安社仓言之。米六百石。每石收息米二斗。行之十四年。得息米三千石。拟此后每石祗收息米三升。此朱子拟而未行之策耳。傥依此行之。贷三千石之米祗得息米九十石。其中每岁有定之费。如官吏费用米六十石四斗。盖墙买荐米九石。通计米六十九石四斗。而未定诸费。如鼠食雀耗风干雨湿销缩损腐之米。徒役奔走出纳之工。不在此数。九十石之息米。能给之邪。如尽捐息米。此费复何所出邪。然则朱子行之崇安。而人以为德。何也。曰。是犹王氏行之鄞县而无大獘者也。李公所谓崇安任事之人。皆其门生故旧学道君子也。朱子集中所载社仓记建昌军南城县之社仓。吴伸吴伦发私谷四千斛为之。婺州金华县之社仓。潘叔度出谷五百斛为之。是仓主之富而好义者。意在济人。不求肥己。无各户之勒贷。无逃亡物故之索偿。少仓谷出入之费。省官吏监察之资。事之所益者大。而行之可久。此朱子所以尤乐为之称道也。不能出此。而以官吏强力行之。则獘百出矣。

或曰。熙宁行青苗之法。驳议者。但言古今异宜而已。意者国服为息。固本周公之典欤。曰。赊贷之法。见于春秋传。宋网干氏齐陈氏犹能行之。岂必不取息乎。但泉府所言。祗因祭祀丧纪之乏。权以赊之。以役事偿之。而又曰凡国事之财用取具焉。谓贷入于泉府。用之者取于泉府。非谓取于所赊之息也。周官本经。其义甚憭。熙宁贷收之法。行之通国。贫富等户。岁有常例。此谋利之术耳。安得援周公以自解也。或曰。泉府敛市货之不售者。以待不时而买。管仲李悝亦有敛散籴粜之术。古皆行之。后世或不行。或行之而致獘。何也。曰。无仁民之心。而怀利以相接。法无不獘。泉府之法。幸不行耳。不然。泉府言货滞则买之。后世必非滞而买之矣。泉府言待不时之买。后世必定之以时。抑勒分配矣。管仲李悝之法。籴粜敛散。祗行于谷甚贱伤农谷甚贵伤民之时。观时獘而行。非常法也。法有可暂行者。不宜执为一定而概以施之。后世行此术者。定为岁例。籴不于贱之时。粜不于贵之时。籴则抑价。粜则昂价。存商贾之意。居官吏之尊。以官吏之尊。夺商贾之业。民畏商贾之贪刻。则远之而已。于官吏不能远也。则坐而待毙。

　　积储　　　　
刘树堂

事有行之久远。而实惠均沾者。惟积储而已。积储者。欲岁之丰歉有备。而远近攸同也。顾常平储之在官。穷黎尚未沾恩。奸商先得射利。更无论胥吏之侵渔。社仓储之在民。惰农乐于久借。富室苦于屡捐。且不免豪强之自利。民蠲而官储。是义仓之设。为足济二者之穷。北地平原旷野。无山川以出霖雨。大都丰岁少。歉岁多。尤宜于三者斟酌尽善。预为积储。补救于未然。我　朝常平社义诸法。行有成效。久已垂为定例矣。今胡考之册籍。稽之官司。或谷空而仓存。或仓圮而地在。凋残之邑如是。完善之区亦如是。鲜不曰有治法无治人。然则法卒不可行矣乎。试即古今而熟筹之。有相似而不尽同者。有已行毋庸变更者。有彼此异势不妨稍为参酌者。常平之在官也。同一减价而粜。祗准售与贫民。买者限以升斗。而市场之价任其增。则四方之粟有以致。同一增价而籴。即在四乡采办。必须实米入仓。斯行户不得专其利。而胥吏何得行其私。相似而不尽同者如此。社仓之在民也。择殷实老成者为之长。以保正甲长为之副。春借之时。量其人丁。查其田产以与之。无业游民。不得徇情包庇。秋还之际。每谷一石。加息一斗以收之。歉收免息。并应酌缓限期。年底详造清册以禀官。分其所余以为赈。所动者息米。不必岁岁劝捐。所设者社仓。自应村村联络。以一乡之财。为一乡之备。出者毋吝。劝者毋勒。核其输纳。酌与奖励。已行而毋庸变更者如此。义仓者。民蠲之而官代储之者也。方敏恪公总制畿辅时。计直隶百四十四州县。共村庄三万五千二百一十。为仓一千有五。立法最为周详。按其图而次第复之。不妨稍为参酌。责令绅士司其事。而以州县考其成。每遇丰年。分给印簿。取锱铢于狼戾。求水火于至足。捐谷者有所褒嘉。司事者给以薪水。积谷既饶。添设子仓。不必推陈出新以求滋长。亦不必春借秋还以权利息。乐岁实有所储。凶年实有所济。出纳委诸绅。而实数必使官知。赏罚出于官。而用人必由绅举。官绅相制。而利乃可久。彼此异势稍为参酌者又如此。今天下户口日繁。则谷价日昂。不必啬于岁也。风俗日靡。则费用日多。不能尽有余也。是又宜公督私藏。饬令富民蓄积而自藏于家。地方官随时查验。此晁错实粟塞下之法。而贾谊驱民归农之意。亦默寓其中。诸法既行。穷陬僻壤。已有恃而无恐。至繁胜之区。万商云集。民鲜务农。如天津者。又宜师义仓之法。劝设商仓。令各行量力捐输。择聚族于斯者董其事。赈借并用。奸宄不生。使知所以济贫者。即所以保富。上行实政。下沾实惠。自可历久而不敝。正人心。厚风俗。广任。胥于是道得之矣。岂不谅哉。

　　拟筹京师积储疏　　　　　　　　　　
管同

臣闻京师者。天下之大本。积储者。　国家之大务。今海内飞刍挽粟。岁至京师。意京仓所积谷。多备数十年。少亦宜支数岁。而以臣所闻。不过仅支一岁而止。臣甚骇之。记曰。国无六年之蓄曰不足。无三年之蓄曰急。以　国家之全盛积储止此。设不幸东南有水旱。漕不克继。或淮徐济之闲。有大盗如王伦者。阻于途俾不得达。或畿辅仓卒有事。用谷倍常时。三者有一焉。虽有研桑。不知计所从出矣。且夫一州一县之大。仓库空虚。则事至而无以办。况于煌煌　　帝都。　　　宗庙乘舆之所在者乎。以　国家之威。　　皇上之仁圣。曩所云三患。固万万不当有。然而思患豫防。势之所及也。患既至而后为之所。势之所不及也。此臣之所以大忧也。臣窃惟　国家富强。本踰前代。当乾隆中岁。京仓之粟。陈陈相因。以数计之。盖可支二十余岁。乾隆之去今。时既未远。加以数十年内。未阙一州。未损一县。未加一官。未增一卒。何以曩者备二十岁而有余。今则仅支一年而不足。论者皆谓迩年以来。苗贼迭起。水旱闲作。　　　高宗皇帝屡施豁免之恩。　　皇上数沛停征之惠。坐是积储亏缺。不能复旧。臣以为是固然矣。而抑犹未尽。伏查京仓所放米。曰官俸。曰兵粮。二者去通漕不过十分之六。其一养工匠岁赐之粟。名曰匠米。匠米在当时去京仓百分之一。今则人数百倍于前。而米去京仓十分之一矣。其一　国家定鼎。宗臣封亲王者六。曰豫礼郑肃庄。封郡王者二。曰顺承克勤。　　　世宗皇帝之弟。封亲王者一。曰怡。此九王者。皆世袭罔替。七亲王之世子。世封亲王。其它子。则封镇国将军。二郡王之世子。世封郡王。其它子亦封镇国将军。凡镇国将军之子。封辅国将军。辅国将军之子。封奉国将军。奉国将军之子。封奉恩将军。凡俸。亲王万斛。郡王五千。公一千。以次降。合而名曰恩米。夫九王之初封其子孙不过数人。后则愈衍愈众。至于今枝繁叶盛。盖其人已数倍于前矣。而　国家封爵赐米。必一一如其人数。是以　国初恩米去京仓不过百分之一。今则不啻十之三四矣。以通漕十分。官俸兵粮去其六。匠米去其一。恩米去其三四。是故一岁之漕。仅敷一岁之用。漕一不足。则必抽旧积。旧者日绌。而新者无赢。然则京仓之粟。日减日虚。二十年而大变于前者。无足怪也。

夫　国家之大。所赖以办事者官。所赖以捍患者兵。官俸兵粮。势不可减。而我　朝于满兵尽人而养之。自乾隆时。论者已忧其无善计矣。至于工匠。则事不同矣。经曰。既廪称事。又曰。考其弓弩以上下其食。然则古之工匠。食称其事。初无虚养之时。今之匠役。无事而食者过众。为今日计。莫若裁汰散遣。仅留其魁若干人。俟有兴造。然后及时召募。计其工而赐之食。如此。则下无游食之民。上无虚糜之赐。而所谓匠米者。可以复减如前矣。九王之子孙。爵禄丰厚。此自　国家追念前勋。恩德至渥。然臣闻之。亲亲有杀。尊贤有等。以人臣之嗣世。同　　皇昆弟　　皇子之封。其酬勋已至极。而其它子孙。又人人食王公之禄。则待之毋乃过优乎。　国家享祚亿万年。诸王子孙日众。海内物力。必有不给之时。人臣与国同休戚。　　主上匮乏。而私室丰盈。诸王之灵。抑恐未安于地下也。为今日计。爵则仍之。禄则减之。彼其人果才贤。自可为国当官。别受在官之俸。而愚不肖者。不得滥叨厚赐。如此。则宗室皆知奋励。而所谓恩米者。可以复减如前矣。夫匠米恩米。复减如前。则京仓所积。岁已有余。以数计之。盖三年则可余一年之食。九年则可余三年之食。然则不出十年。而京仓之积储已多矣。论者或谓匠米可减也。减恩米恐非　　圣世所宜行。臣请有以折之。昔周之初。大封同姓。而武王昆弟。五叔乃无官。矧其子孙。岂容不辨别贤否。而概以王公之禄予之。宋相王安石议减宗室恩例。宗室伺其出。哗马首。安石厉声斥曰。祖宗亲尽则祧。何况贤辈。诸人遂无辞而退。至哉言乎。不可以人废也。臣愚以为此事也行。有五利焉。京师积储有余。一利也。匠民散于民闲。畿辅谷贱。二利也。诸王子孙不骄惰。三利也。积谷有余。则径可停运一二年。而用其闲以大治河工。四利也。旗丁但予坐粮。则所云帮费者省。而州县之亏空可弥矣。五利也。变一事而兴五利。补救之谋。无加于此。若夫兴水利。议屯田。裁减满兵粮额。事体重大。非旦夕所可行。臣今未敢议焉。

　　京师本计疏　
尹耕云

窃以京师万方辐辏。户口殷繁。日用所需。米珠薪桂。近年拮据之状。什倍曩时。我　　皇上厚泽深仁。恩同覆载。每读恤民之　诏。无不感激涕零。惟粮价翔踊如前。难期平减。小民迫于饥饿。竟有自戕其身。指日秋成。犹不能稍缓须臾以待。过此而往。何以御冬。苟不图补救之方。恐未免生成之憾。管见所及。敢敬陈之。一曰平粜。京师米价踊贵。由于商贩居奇。造作谣言。高市价。偶见偏隅蝻孽。遂云四境灾荒。或谓旸为旱征。或谓雨为水兆。一唱众和。顷刻腾昂。于此而求市价之平。家喻户晓。百呼莫应。持之稍急。方藉歇业以为挟制之端。古人云。万家之邑。千斛在市。物价自平。故欲惠此贫民。无如开官店以粜仓谷也。稻出自东南。本非燕赵土物。海运之来有限。京仓所积无多。除此项不动外。请将本年豫东小米。及米局所收杂粮。现储京仓者。拨给数万石。由顺天府五城。于京师内外城择适中之地。务得厂之区。开官粮店。遴委廉干官员董司其事。其价较市价减十之二。用票用钱。悉从民便。仍不得买过一斗。以杜贩卖之端。本年春季。何尝不开官粮店。而于官民均无裨益者。未开之先。不查烟户故也。古今救荒之政。粜与振类。故平粜须以办振之法行之。其微有不同。则办振必须查口。平粜止须查户。视其户之贫而无力者。予以官筹。筹内载明粜某局米。记其姓名于册。开粜之日。一面验筹。一面予粜。查户非委员胥吏。不足以供指使。但亦不能尽委诸彼。京官绅富。住居既近。耳目自真。俾其协办。如上年侍郎王茂荫等。办理守助约章程。可以仿照。责其成于八旗都统府尹五城。事亦易集。官粮店之宽厂者。分男女为二处。傥限于地。即分两店。盖持钱粜米。其人并非乞丐。故当分晰以免喧嚣。夫地取其适中。则往返易。价减其什二。则亏折轻。稽查有筹簿。则商民之籍不淆。出入有分涂。则廉耻之道不丧。市价既平。而官粮店亦不必尽彻。一曰采买。京仓米豆。大抵兵饷搭放之需。拨以平粜。散一石于民。即亏一石于仓。若不采买。凭何弥补。不惟此也。官店虽开。而市价之平与否未可知也。积于不涸之仓。藏于不竭之府。而后下令如流水之源。米价所以腾贵。商贩所以借口。其故可知矣。无非谓京中当十大钱七八千文。买银一两。京外每两祗值制钱二三千文。即银一端。出入已多折耗。加以道涂盘费。门关需索。转运至京。成本已重。斯言亦属至情。而官为采买。则不患此。夫部库所储者银。而支放各项钱款为多。发部库之银。采买杂粮。即动平粜之钱。支应放款。银不必以钱易。其便一。钱足以供支放。则宝源宝泉各局鼓铸之费可省。其便二。无银钱折耗。而以京外粮价之平。剂京内粮价之贵。有赢无绌。其便三。官为采买。则门关讥而不征。商贩接踵而来。其便四。若虑部库之银难于弥补。则捐铜局现收各项。俱系交钱。究之捐生何尝不挈银而至。请饬户部妥为酌议。某项至某项搭交银一成。某项至某项。搭交银二三成。当亦捐生所踊跃。而以之弥补库款不难。至经手采买之人。应由户部招徕殷商。取具连环保结。采买之地。宜远而不宜近。宜分散于各处。不宜聚集于一隅。

一曰赒恤。周官三物宾兴。六行曰孝友睦任恤。五族相捄。五党相赒。古人谓为荒政之本。而以散利薄征十二事。为临时补救之方。即后世汉武帝四年。亦有募豪富相假贷之文。宋元寿中。彭城王义康令蓄积之家。留一年储。余皆粜货。夫居萃处。缓急相通。情也。外省府州厅县。偶值灾荒。大户往往开仓振贷。或有赡其族邻。或惠及于乡里。十室之邑。必有忠信。京师内而八旗。外而五城。岂无绅耆富户乐善好施之人。所以惮而不为者。其故有二。辇毂之下。谁敢以市义自居。而且人烟稠密。食指数十百万。博施济众。自古为难。夫捐金出粟。力易尽而势不可常也。方今之计。莫若八旗都统顺天府尹五城御史。各就所属绅富。宛转开导。动以至诚。其自出巨赀。开设粮店。与官店相辅而行。较市价随时而减。此赒恤之上者。其独力未遑。而能纠约同人共平市价者次之。其以小米麦豆数石数十石捐助官粮店者又其次之。市价既平。分别给予优叙。亦所以劝为善而厚人心也。一曰蓄积。王制以三十年之通制国用。三年耕必有一年之食。九年耕必有三年之食。周礼廪人掌万民之食。人四上也。人三中也。人二下也。民以食为天。谷与金争贵。故曰蓄积者。天下之大命也。京师转漕东南岁数百万。太仓积粟。红腐相因。当粮储充牣之时。未为图匮于丰之计。暑湿之霉变。奸蠹之侵蚀。积獘不可胜言。比年粤寇跳梁。江淮告警。海运未能足额。都人遂以乏食为忧。今虽报捷时闻。荡平克期可待。而东南数省。民气难苏。与其取给于多寡不可期必之海运。不如即根本之地豫为蓄积也。近畿水利。自元明代兴代废。我　朝雍正年间。设京东京西京南天津营田四局。得稻田六千顷有奇。今虽河道不修。沟渠湮塞。计现存地亩不下三四千顷。每亩一石。岁得稻米可三十万石。上年捐米局所收。以之搭放俸饷。是其验也。现据直隶督臣奏请兴修水利。除未修者逐渐疏浚而外。请饬下该督臣查明现在稻田若干顷。岁收约计若干石。刈获登场。即由官照时给价收买。运送京师。毋使货弃于地。又顺天府属二十余州县。皆在五百里以内。禹贡四百里粟。五百里米。盖因道里匪遥。故以粟米为赋。请凡顺天所属地方。悉收本色。如此则每岁所入。已不下数十万石。如南漕足额。则此项赢余。出陈入新。以为预备。宋苏轼所谓岁之所入。足用而有余。九年之蓄。常闲而无用。天不能灾。地不能贫。四夷盗贼不能困。万世之计者此也。

　　筹备京仓疏同治二年　　　
监察御史丁寿昌

窃惟农为政首。食为民天。　国家建都北方。仰食东南。自江浙沦陷。漕无来源。计本年起运。仅有山东奉天二省。不过粟米三十余万石。其各海口采买捐输。尚无把握。直隶连岁丰稔。尚可支持。设有水旱之灾。风尘之警。近畿之米商不至。都门之粮店皆空。京师百万生灵。束手枵腹。岂不为之寒心。议者谓在京捐米。有妨民食。在外采买。有碍京饷。臣前任户部司员。深知其难。不得不豫为之计。况南漕起运。全赖江浙二省。即使苏杭收复。尚需招集流亡。　朝廷轸念穷黎。必有蠲恤之举。是此二三年间。南漕必难畅行。京仓岂容无备。当此时势艰难。库储支绌。兴利除獘。本不易言。然行以实心。必收实效。敬陈管见四条。以备采择。

一京师之水利宜兴也。自元明以来。言畿辅水利者甚多。而见诸施行者盖寡。我　朝雍正年间。曾修畿辅水利。设京东京西京东南京西南四局。怡贤亲王总其成。大学士朱轼为之辅。经理三载。得田七千余顷。至今玉田丰润一带。稻盈畴。皆蒙其泽。是畿辅水利。确有明征。然当时设局既广。经费必多。此时筹费不易。宜仿其成法。先于京师试行。查西直门外长河一带。直至西山。处处有水。可种稻田。内务府所管稻田厂。皆资以灌溉。京师民惰。不知水田之利。多种杂粮。若令改种稻田。听挑渠引水。获利必多。即派内务府经管稻田厂熟悉农务之司员。专司其事。先行试办。以为民倡。择稻田厂左右可耕闲田。及　园亭附近之旷土广为开垦。引昆明湖玉泉山之水疏成沟渠。因势利导。如有必需之费。自应奏明酌给。俟办有成效。优加奖叙。以示鼓励。其旗官员兵丁。有情愿自备资斧开垦水田者。量力授以闲田。准其自行开垦。二年之后。再行升科。酌中定税。征收本色。以裕仓储。并劝谕左近有田之农民。有情愿改旱田为水田者。许其挑渠引水。教以蓄泄之法。计水田一亩。较之旱田。有三倍之利。民情见利必趋。必相率而改水田。一人得利。众共趋之。再加以劝奖之途。能耕水田至一顷以上者。予以从九品顶戴。耕至十顷以上者。另外给以优奖。即汉时举孝弟力田之法。如此数年之后。稻田必多。不加钱粮。止征本色。其丰收之年。由户部发价籴买。以实京仓。遇有灾荒。发仓平粜。兼用常平之法。永无饥馑之虞。京师行之有效。再明定章程。推行于京东西有水之州县。使北方丰歉有备。不全仰给于南漕。实为万世之利。窃恐议者必以为迂远难行。然多得一亩水田。即可得数石稻米。初虽寡效。久则有功。是否可行。应请　饬下内务府大臣。会同户部酌核办理。一奉天之旱稻宜捐也。奉天为我　朝发祥之地。土脉膏润。五谷丰收。而稻米一项。处处皆有。臣前次随差奉天。历海口。每日所食。俱系稻米。询其所产。旱稻为多。不必藉水而生。实与水稻无异。因本处土人不常食用。是以所种不多。现在奉天捐输。俱系粟米。色嫩质松。不堪久积。若令其兼捐旱稻。以谷而不以米。以稻谷一石。抵粟米二石。由海运津。最为便捷。且此项旱稻。可为谷种。若于京城设局。令农民赴局买种。每人不过一斗。以资种植。近畿本有旱稻。得此更可盛行。将来畿辅有水之地。可种水稻。无水之地。可种旱稻。较之粟米高粱。其利数倍。应请　饬下户部酌定章程。知照盛京将军奉天府府尹。酌量搭成收捐。于京仓不无裨益。

一江西湖广之本色宜运也。前因江路不通。江西湖广。俱改折色。近汉口通商往来。洋船络绎不绝。江西湖广。俱系产米之区。米多而贱。若令仍征本色。民必乐从。照从前漕运旧章。由督抚粮道。派委员弁。以剥船运至汉口。兑交洋商轮船搭运赴津。先与洋商议定水。每石若干。从前河运漕粮。计数石而致一石。洋船运米之费。较之海运或多。较之河运必省。片帆利涉。直达天津。以从前轻赍银两。为洋商水脚之费。如有不敷。由天津关洋税项下拨给。其督运押运米收米。仍照从前海运章程办理。议者必谓漕折解京。可放米折。公私两便。毋庸运本色。不知京师无粮。百姓坐困。虽有现银。饥不可食。应请　饬下总理各国事务衙门。会同户部妥议办理。一河南之漕折宜改也。河南向运本色。自上年因抚臣之请。改为折色。其时因有裨部库。暂准试行。然臣窃有虑者。漕粮既折。则漕船停运。旗丁水手。衣食无资。势必拆卖蓬桅。以资餬口。数年之后。船只荡然。欲再办河运。势必不能。从前江浙漕运。因海运全停。至今几无片板。舵工水手。散为盗贼。以致东南一带。贼势蔓延。已然之事。可为前鉴。臣之愚见。为此项船只。听其废坏。深为可惜。不若自本年仍征本色。尚可稍实京仓。若以为粟米獘多。可以漕折银两。于光州固始一带。产米之区。广为采买。仍由漕船均匀搭运。则此项船只。不至废坏。旗丁水手。衣食有资。凡事有行之近利。实有远害者。此类是也。应请　饬下户部妥议办理。

　　请办京师积谷片　　　　　　　　　　
沈葆桢

部臣所为惓惓于河运者。原谓海上设或有警。留此一运送。尚可为临时转漕之资。用意至深远也。臣以为事期有济。则议不厌详。运河径南北二千余里。其东去海均不过二三百里。谓海氛方炽。而滨海之地。均能帖然晏然。未见其确有把握。即使疆吏镇抚有术。纤尘不动。以十万石之米。计九阅月始达。所裨于京师军食者几何矣。未雨绸缪。似非积谷不可。米过三年。便朽不足食。而谷之晒干扇洁入仓者。可五十年。臣守广信时。见上饶县仓藏谷。嘉庆年间物也。迨同治元年。奉　命抚江右。以浙江军营采办集。广信米价为之骤贵。臣发仓谷平粜。数万石一日而尽。其所碾之米。色稍滞耳。质则如故。蒸之成饭。每升较新米可溢半。此藏谷耐久。臣所亲见焉而信其不诬者也。诚能由部慎选贤员。于津门设局收买。利之所在。人趋如骛。商舶必闻风奔赴。匀年递积。款不甚巨。而得尺则尺。得寸则寸。粟支十年之效。不难逐渐而成。按籍可稽。人心大有所恃。偶遇歉岁。推陈出新。与闾阎平价交易。市侩无所施其居奇伎俩。贫民之受赐。无有已时。较之费无数帑金以治不可必成之河。筹不可必通之运。其得失必有能辨之者。

　　请实行积谷疏咸丰元年　　　　
监察御史肇麟

窃前据两江督臣陆建瀛奏请劝捐乡谷一折。奉　　旨允准通行在案。此诚未雨绸缪。利国利民之实政也。现今丰工未合。灾民嗷嗷待哺。　　特旨折留南漕。　　钦命大臣查办。　　皇仁浩荡。感佩难名。夫国家之事。与其筹之于临时。不若筹之于未事。积谷其一端也。此事奉　　旨在上年九月。徐州已被水灾。无从办理。而各州县果实力奉行。以该督所奏上元等县推之。即江苏一省。已当得数百万石。设遇灾年。即以民之所自积者。仍出而散之于民。贫者既得其实惠。富者亦保其身家。虽灾不灾。亦何敢上烦　　圣虑。乃风闻外闲颇有私改积谷为积钱者。此臣以为大不便也。义仓之法。所谓便于民者。丰年聚之。凶年散之。或数乡公积。或各乡各积。出者既不伤财。劝者亦易为力。若改为积钱。无论谷价不一。或贵或贱。随时消长。既不画一。而不肖州县。往往借以填亏空。充私橐。或挖肉于绅士。暂时取之。乃久假而不归。或勒取于细民。怨嗟随之。亦罔然而不顾。州县安享其利。百姓即坐受其害。一县所捐。盈千累万。通报藩司。其势断不能再行请帑。而所捐之钱。已入于宦橐。不能复出。小民辗转沟壑之日。正有司若无闻见之时。各年放赈。所以动辄滋事也。或以为谷易霉变。不知春耕未熟之时。可以出陈。并可平减市价。秋收盖藏之日。可以易新。并无短伤折耗。此谷不虑其霉变也。或以为钱收于绅士。非收于官。不知官与民远。与绅近。每有公事。官绅时时聚议。其情殷桑梓。毅然不可犯者。不敢干以私矣。万一有不肖之绅士。与不肖之州县。臭味相合。表里为奸。官以绅为党援。绅藉官为影射。其弊尚可胜言哉。且本地无收。不得不取之于外来之米。商贾居奇。米珠薪桂。常有之事。即今山东江苏。虽发赈银数十万。而饥不可食。仍以易米。田庐既没。蓄积一空。外间商人之所贩运者。关津之重迭。水陆之经费。其价可以悬想。平时销之。至贵不过千钱。灾时买之。至贱亦加数倍。诚未知其利之所在也。况捐谷则有定制。田亩可稽。捐钱则无成规。弊端竞起。大儒如朱子。亦未闻倡捐钱之议。岂古人之智出今人下哉。古人为民今人为己。大类如此。斯事虽细。然奉行不倦。民气充盈。可以救荒灾。可以御盗贼。为益无穷。难以枚举。应请　　旨饬下各直省督抚。严饬州县各官。确遵按亩起捐之例。无许以钱易谷。庶于　国计民生。两有裨益。臣愚昧之见。是否有当。伏乞　　皇上圣鉴训示。

　　买补常平仓谷并严禁积獘疏咸丰元年　　　
朱应元

窃惟直省各州县建设常平仓。存贮谷石。常年例于青黄不接粮价较贵之时。各就地方情形。按成平粜。俟秋成粮价平减。买补还仓。遇有水旱偏灾。则酌量动碾。减价平粜。一俟年谷顺成。即行买补。酌盈济虚。法至善也。其有不及时依限买补足额者。查参议处。例有明文。乃近年州县亏空日多。非将仓谷私行变卖。即将谷价擅自侵挪。偶遇偏灾。几无措手。上司按籍而稽。谓有仓谷可以碾粜。责之州县。州县猝不能办。则祗凭一纸空文。饰词申覆。是有动碾之名。而无平粜之实。嗷嗷待哺者。已无实惠可沾。且仓谷既无可粜。即不免抑勒殷富出谷赈济。甚且从中染指。此近来州县之通病也。现当清查亏空之后。各州县应存谷价。当已追赔有着。亟宜饬令买补。以杜续亏。况值上年东南各省被水成灾。即有实存之谷。亦已碾粜无余。本年各省秋成告稔。粮价自必渐平。正可及时买补。其被灾较重之区。一时元气未复。或恐采买过多。有妨民食。亦宜察看情形。随时酌买。务令渐臻足额。以备不虞。惟采买之流弊。亦应预防。州县诡言采买。而以无为有。以少报多。虚销谷价。藉肥私橐。此侵冒之弊也。亦有借口采买。而派田产较多之户。承认代买。短给价值。责令赔补。或且勒缴应赔之价。复派他户承买。假公济私。扰累闾阎。此勒派之弊也。至如吏役之乘机需索。丁幕之扶同侵蚀。经纪之任意把持。种种弊端相因而至。是便民之政转致病民。尤不可不严行查禁也。相应请　　旨饬下各直省督抚。转饬各州县。乘此年丰谷贱之时。将现存谷价。尽数买补。以实仓储。其有民食未裕。粮价转平之处。亦令随时体察情形。酌量买补。务期足额。并责成该管道府严密访查。如所属州县。有侵冒勒派。及纵容丁书人等籍端滋扰情弊。立即揭参。毋稍徇隐。嗣后仍按照定制。因地因时。分别成数。出陈易新。俾免日久霉变。则仓储足额。而水旱无虞矣。臣愚昧之见。是否有当。伏乞　　皇上圣鉴。

　　请饬积谷备荒疏光绪八年　　　
监察御史邬纯嘏

窃为政必先足食。思患尤贵豫防。近年直晋豫秦四省。亢旱为灾。饥民流离失所。固由天灾流行。亦以备荒之道未讲也。查同治十二年。前河南巡抚钱鼎铭奏请积谷。奉　　旨遵行在案。其法盖仿照常平社仓之意。取富岁之盈。济歉岁之乏。而皆民捐民办。一乡之中。积有成数。各存殷实之家。不假吏胥之手。法至善也。河南各州县。奉办甫有头绪。而后任抚臣不以为意。地方官亦置之不问。前数年岁屡不登。因所积有限。未能济事。论者惜之。今幸赖　　　皇太后　　皇上圣德。感召休和。京师迭沛甘霖。山西一省亦普沾透雨。其余各省皆雨顺风调。秋禾可卜丰收。正可及时劝民积谷。以备荒歉。或谓大祲之后。民间疮痍未复。不宜更议捐谷。不知民自捐之。民自积之。不啻取之内府。而藏之外府也。何害之有。或谓政在顺民情。积谷之法。必多窒碍难行。不知晋豫数年旱灾。道殣累累。弱肉强食。实为古今奇惨。身受者固不待言。即目耳闻者。亦皆有前车之鉴。今复为劝谕之。有不输将恐后者乎。所谓事半功倍者。正此时也。可否请　　旨饬令督抚酌量各省情形。一体仿照办理。毋任勒派。毋假胥吏。则岁岁所积。陈陈相因。一县有灾。他县可以相赒。一省有灾。他省可以相救。不费　国帑。不朘民力。于　国计民生。大有裨益。臣上年乞假回籍。亲流离之状。亟筹备豫之方。愚昧之见。是否有当。伏乞　　　皇太后　　皇上圣鉴训示。

　　东省办理积谷情形疏光绪八年　　　
山东巡抚任道镕

窃维民为邦本。食为民天。岁时丰歉无常。防患贵于有备。臣历任江西浙江直隶等省。均经饬属劝办积谷。以资缓急。上年蒙　　恩补授斯缺。到任后。因查东省地瘠民贫。并无耕九余三之蓄。各属常平等仓。亦因年久动用无存。设遇凶荒。毫无补救。积谷一端。实为目前要务。当饬藩司崇保妥议章程。颁发各属。视县分之大小。定捐数之等差。通饬一体遵办。但求公平。不许抑勒。但期乐输。不计多寡。并先令清查户口。寓保甲于积谷之中。以期地方民生。两有裨益。计自劝办以来。据济南等十二府州属陆续禀报。邀同绅士。按庄查造户籍。先尽殷富。次及农商。设法劝捐。或听量力而输将。或按地亩而酌派。截至本年正月止。计共捐齐谷六十一万四千六百余石。每州县三千余石至一万四千余石不等。按照派数。多有盈余。各绅民见义勇为。足征人心风俗之厚。尚有捐未足额十余州县。约至麦后均可一律报齐。臣饬司分投委验。尚无虚捏情事。惟州县鲜有仓廒。仿照朱子当社立仓之法。各归各庄。暂存富家公所。选择本乡公正绅士妥为经营。仍分饬另筹建仓。量为归。以垂久远。此后岁事顺成。尚可年年增益。为图匮于丰之计。臣当体察情形。随时核实筹办。以仰副　　圣主轸念民依之至意。

　　东省办理积谷请饬认真查核疏　　　
监察御史李肇锡

窃臣闻近来各直省讲求积谷。本朱子社仓之制而变通之。法良意美。诚未雨绸缪之至计。顾社仓第行于一乡。不得其人。法已虚立。况其在天下乎。今之议者。皆知积谷之利无穷。然或措置未善。则獘端之起。即在未见利之先。此不可不审思熟计者也。山东自同治八九年间。前抚臣丁宝桢已饬各属举办其法。劝谕之始。官之。囤积之后。绅富司之。以民有者还之民。盖防侵蚀诸獘。意良是也。然如臣所闻。他处未可知。即以臣籍而论。诸城一邑。城关内外所积之谷。不下数千石。十余年来。未值凶荒赈贷。亦未经出陈易新。而所入之粟。半归乌有。是以有用之民财。聚而耗诸无用之地也。不亦大可惜乎。今抚臣任道镕又复檄办。且以严法驭属。力求振作。足见其实心为民。无如民之耳目难欺。往往举前事为口实。辄生疑沮。即绳之以法。黾勉输将。而无征不信。不信弗从。使此次所办。仍如前次之毫无实际。则不惟徒多劳费。而以闾阎之盖藏。供官吏之粉饰。亦甚非立法之初心矣。臣愚以为行此政。必得其人。因其地。明其赏罚。而后可积谷。不藏之官而藏之民。非如州县仓储之有关考成也。惟无关考成。故视为具文。听其盈虚。夫食为民天。食耗则困。此而玩视。将何者不玩视。然保聚之责在州县。用人之责在大吏。果皆洁己奉公之牧令。孳孳以民事为急。则虽囤蓄在民。而稽核在官。锱铢取之。岂忍泥沙弃之乎。此所以贵得人也。以民所余。防民不足。必丰稔之地。民力方纾。若如去岁东省被水地方。元气未复。　朝廷方下蠲除之　　诏。官府旋为积聚之谋。无论其无可出。即强使输之。而匮者益匮。支绌已莫救于目前。此等灾区。似宜从缓。俟丰岁再行劝集。取什一于狼戾之时。求水火于至足之地。民无不乐从者矣。至于积成之后。必举绅耆典守。而公正者多不喜事。孰甘任劳怨。其踊跃赴功者。大抵欲便私图耳。臣以为宜定考核功罪之法。或三年。或五年。必委廉干人员。盘验一次。无耗者赏。酌予花红扁额。缺额者罚。并令如数赔偿。不得含混蒙蔽。如地方官能随时整顿。一邑之内。存谷完好者。亦即奏请奖叙。否则记过参撤。庶有所劝惩。难者不畏其难。欺者莫售其欺。而惠被无穷矣。夫积谷原以为民。使谷积而无济于民。其谓之何。惟不遽求利而獘必除。预防其獘而利乃久。行之东省而效。行之他省亦岂有不效。臣谨就管见所及。渎陈　　圣听。可否　饬下该抚核实办理。务令谷不虚糜。以重农储而备民食。是否有当。伏乞　　圣鉴训示。

　　晋省善后存款悉数建仓积谷疏光绪八年　　　　
张之洞

窃惟山西善后事宜。端绪错杂。款目纠纷。猝难清理。臣到任后。察考故牍。遗阙甚多。迭饬司局详细开报。臣按款句稽。现经查明有所谓善后节省一款。为数甚巨。问所从来。大略有六。一报销既毕。如运局原领经费缴回之款。一四川捐局应支局费。一并解晋之款。一天津补解捐项尾零。并津贴斛费之款。一各省解项。长出余平之款。一各州县缴回原领牛马价之款。一蒙古捐马变价运粮口袋变价之款。通计共银二十二万八千余两。以上诸款。或专款尚存。或因事借动。今饬局员分查统核。得有此数。均在光绪六年善后报销第二案奏报司库所存积欠善后正款之外。该员等原拟俟善后用款完竣。再行归案附报。现经善后局司道查明详报前来。臣惟此项存款。虽系辗转节省而成。溯其所由。当日委皆为周恤晋民而来。今日当为补助晋民而用。查晋省素患谷缺。仰食关洛。经传所载。与今日情事无殊。固本之计。莫如积谷。积谷之道。莫如多储而专壹。聚之壹。则稽核得实。储之多。则能御大患。晋省各州县仓谷。虽经曾国荃发款买补。现在通计止买至七成。分散畸零。仅备一区。无裨全局。仍非有大宗积储不可。阎敬铭过太原时。与臣谆切言之。考之古事。汉置敖仓于成皋。隋置黎阳仓于州。唐置洛口仓于巩县。集津仓于三门。皆于适中水次。储丰饶以备有事时。取给无穷。转般利便。晋省产谷之区。无如边外萨拉齐厅所属之包头镇。其地滨临黄河。商贾云集。边谷萃焉。其价常贱于内地什之五。浮河而下。千一百里达于碛口。碛口为汾州府通判所治。东距汾州。陆行二百八十里。南至蒲州。中径龙王赸起剥易舟。共水行千里。惟包头入内地。河无大船。受载有限。运费不轻。现拟派员在包头设局。视谷贱时收买存仓。视谷贵时以舟运至碛口。计卖谷一石。可运三石。碛口居民。多累石为以居。米商即以之屯粮。最为稳固。拟于碛口多建石仓以储之。谷盈于仓。即行封锢。可无侵盗之虞。即付碛口通判典守。并拨遣附近弁兵防。惟此项谷多款巨。得人为难。且急买则价踊。久驻则费多。查调署大同镇总兵张树屏。年来统军常驻包头。军律整肃。甚得吏民之心。该镇廉正密实。勇于任事。本年四月来省。臣与往复议论。知其有经纬。议及此举。规画井然。拟派明干之员。前赴包头。会同该镇察度情形办理。大端责成该镇。臣决其必无侵蚀浮冒之獘。该镇所部将校。足供任使而有余。可省局员薪费无算。而且以静待动。收买发运。操纵因时。见可则行。知难则止。期以两年。当可集事。有此高廪广储。万一晋省遇有急需。东由汾平。可达省垣。南下蒲津。可及边鄙。亦何至救朝饥而籴数千里之遥。运一石而需数十锺之费。糜财旷时。致误事机哉。此策发之于阎敬铭。而赞之于张树屏。该两臣一为老成更事之论。一为熟悉边事之人。言之凿凿。理当不谬。臣愚以为备豫之道。无逾于此。且使巨款安置得宜。此时不致虚悬。而将来可收大用。统俟善后正款用竣。一汇案报销。

　　陕省捐建社仓已有成数疏光绪八年　　
陕西巡抚冯誉骥

窃惟积储之法。自管贾以后。论綦繁矣。至宋儒朱子本隋长孙平义仓之制。设立社仓。行之十四年。而条目始备。议者谓其要在地近人。人习其事。在城之专为备。不若在乡之多所备。制莫有善于此者。后世时地异宜。因其制而变通之。本其意而推衍之。庶合足食之常经。即为救荒之长策。臣前供职京师。习闻光绪三四年间。陕省旱荒。振谷多购诸外省。洎五年。蒙　　恩简授巡抚。于陛辞时。即陈明力筹积谷备荒之略。六年二月履任后。矻矻两年。始于积谷建仓。一律就绪。所以久未具奏者。良以其事本欲便民。而易于扰民。必有实心以贯彻乎事之始终。一切委曲烦琐。剂合其宜。而又以实力持之。俾獘端胥剔。成效渐臻。庶稍可自信。否或浮骛虚名。率开虚数。粗疏粉饰。非臣之所敢安也。臣前查陕省各属仓粮。业因振务散竣。流离之后。民少盖藏。其地皆高原大陆。土脉鲜滋。每遇暵干。即成灾歉。是仓储之设。宜视他省为亟矣。幸值是年夏禾丰稔。易于举行。经臣酌立简易章程。行司通饬遵办。其法谕令富户多捐。中户少捐。下户免捐。不准按粮按亩摊派。致启苛勒。所有粮色。无论稻粟麦豆。随其土地所产。均许捐交。其捐数若干。均暂存各乡附近公所。其收放均由公正殷实绅耆经理。不准假手吏胥。仍责成地方官年终盘验一次。以相询察。各属有一隅偏灾者。被灾各村俱令扣除不捐。仍量受灾轻重。在附近所存积谷。酌拨口粮接济。如斯者一年。绅民乐从。各属颇有捐积。盖富民稍减酒食燕会之需。即预为邻里乡党之助。贫民仍得自谋衣食。不困酒浆。则裒益胥均也。水乡多稻田之利。蔬圃有豆菽之饶。则取携甚易也。无分散之患。而人得以安其心。无转运之劳。而人得以省其力。则私计悉便也。绅民自为经理。可无蠹役之侵渔。官司相与稽查。亦系地方之责任。则公义益明也。灾年藉资散放。常岁仍继捐输。以一乡济一乡之众。以数岁救一岁之荒。不亟求取数之多。而期于积累不骤。冀见功之速。而要诸久长。此臣举办积储之初。筹思备至者也。惟是有谷而不筹其地。则湿变可虞。有地而不因其方。则取求难给。故劝捐必须建仓。建仓必须尚社。查陕省各属。向年间有社仓廒舍。悉为捻回各匪燔毁无存。随饬于七年续捐积粮项下。出三成变价。由该绅适中择地。各就人烟辏集。有堡寨可守之处。或新建义仓。或购置粮石。六七两年九十一厅州县。共捐存京斗稻粟麦豆八十万六千石有奇。计修建社仓一千六百余处。由司委员分投查验结报。确系实储在仓。并无捏饰情獘。六七两年各属被雹被水各村庄。穷黎大小人口。均得拨发口粮。绅民益乐仓储之有益。本年夏收中稔。仍愿输将。一俟捐数较丰。缓急稍有足恃。来年自可暂停。俾得休息。盖至社仓设。民不以为官事。而直以为家事。且不藏于家室之私。而藏于里社之公。其獘易除。其效亦易见。臣仍出示劝行节俭。禁止奢华。各存余粟于家。以防匮乏。至捐纳借放典守晒晾各事宜。并饬各厅州县。传谕绅耆。各就土俗所宜。妥议奏报。臣仍细加厘订。分饬照行。俾经永远。以期合乎朱子社仓事目之遗。盖通行之章程宜简。始无烦扰之虞。分立之条款宜详。始无挂漏之患。由是储蓄递年有增。规画随时渐扩。仓廪实而礼义兴。攘夺之祸潜消。仁让之风渐起。期以仰副　　圣主惠保无疆。厚生正德之意。是臣所当次第经营。而不敢自限者耳。

　　论官理质谷疏
辛从益

窃查江西抚臣毓岱近有筹议民间质借谷石章程一折。奉朱批细心妥为之总期有益于民贫富两便方为至善也。仰见我　　皇上圣虑周详。惟恐抚臣有未谙民情土俗者。以爱民之意。而或成累民。因期以贫富两益。臣恭读之余。诚抃诚服。臣伏查抚臣原奏。以推广社仓成法为名。因民间向有私开谷押者。贫民得以物质谷。以谷典钱。其事甚便。遂欲令官为经理。庶奸民不得讹诈。贫民不敢拦抢。是其说虽曰调剂贫富。其意实专为防护富民也。然如其法。不惟于贫民无益。且于富民有害。大凡官多一令。即民多一累。民间买卖典质。缓急相通。日用常行。相安已久。无论贫富。皆知自计赢缩。自趋便利。惟其不关涉官府。所以相与无为也。今无故官为经理。欲照当铺之例。势必纷纷给帖。则吏胥门丁纸笔饭食之费。州县年节之规。名色迭出。既称富户。所取必多。纵使州县自守清廉。尚知约束。安保后任之不踵事增索。彼富民积谷虽多。亦欲自图安静。岂以富户自居。坐受官府之扰累。其必不乐领帖者情也。然官府既有领帖之令。事在必行。则不领官帖者。吏胥刁徒。必加禁制。必不准其典卖谷石。则必有土豪市侩。句串书役。慨然领帖。以遂其垄断之私。官费既多索价必多。揽利必专。转使良善富民。有谷而不敢典卖。此其为富民害者一也。江西诸州县仓库。岂能尽实。往时有借买仓谷为名。向富民短价勒买者。既而不给其值。富民顾恤身家。往往入银代谷。以求解脱。今若使富民承领押帖。则凡官仓亏谷。必惟该富户是求。此其为富民害者二也。往时贫民乏谷。向富民典卖。东家讲价不定。尚可求之西家。典买之途甚宽。故贫民便之。今乃惟给有官帖者。始可交易。则其途甚狭。转使市侩领帖。得以居奇。坐制民食。民以物质谷。则昂其质价。与买贵无殊。民以钱赎谷。则多方刁勒。使不能如限取赎。此其为富民害。而因为贫民害者三也。
  </div>
  <div class="pagination">
   <a href="皇朝经世文续编_page73.html">
    上一页
   </a>
   <span>
    ...
   </span>
   <a href="皇朝经世文续编_page69.html">
    69
   </a>
   <a href="皇朝经世文续编_page70.html">
    70
   </a>
   <a href="皇朝经世文续编_page71.html">
    71
   </a>
   <a href="皇朝经世文续编_page72.html">
    72
   </a>
   <a href="皇朝经世文续编_page73.html">
    73
   </a>
   <span class="current-page">
    74
   </span>
   <a href="皇朝经世文续编_page75.html">
    75
   </a>
   <a href="皇朝经世文续编_page76.html">
    76
   </a>
   <a href="皇朝经世文续编_page77.html">
    77
   </a>
   <a href="皇朝经世文续编_page78.html">
    78
   </a>
   <a href="皇朝经世文续编_page79.html">
    79
   </a>
   <span>
    ...
   </span>
   <a href="皇朝经世文续编_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
