<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 35 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 35 页/共 101 页
  </h1>
  <div class="content">
   西人之言曰欧洲之地上彻至肥下彻至硗计其中数每亩岁产之物值银四十七两而法国沃衍之菜圃每亩岁产有值银至七千五百两者呜呼何其盛也西人又言曰凡地在离赤道二十至三十度之间者其所出物与四十至五十度之间者相较约如六五与三五之比例吾准是之中国每亩岁产之值其中数约当得九十两吾粤人也所知者粤中再熟之地用以艺谷每年值银中数不过六两有耳西人又曰凡上农之治田也必察其土宜而慎择其所植同一地也所植之种为贵为贱其产值之相悬乃至如一与一百二十之比例吾以是验之吾县植物之大宗者艺谷之外曰桑曰烟叶曰蒲葵曰柑橘曰橙盖植柑橘之利三倍于艺谷植蒲葵之利五倍于艺谷植桑之利十倍于艺谷云烟叶之利未得确数新会之橙天下之所闻也老农为余言植橙之地凡亩而容百五十株凡株得橙中数可二百实一实重率在三四两之间五实而为一斤每株年可得四十斤每亩年可得六千斤就橙地市橙常年中价每百斤而值九两一亩之植殆五百四十两有云与艺谷相比其率若一与九十矣老农请言植橙之费吾县濒海凡种植家皆筑围以避潮围内为资畜泄焉此为第一义其费每亩为二两四钱地为田令田令有小濠此为第二义地之费每亩八钱开濠如之买树为第三义每树一株值银三分六厘每亩之费为五两四钱吾县之田每年中价二两四钱而赁一亩其初植之第一年田主重征之率亩而加三两焉此为第四义都其总数初植之第一年凡亩而费十四两八钱一切备矣橙五年而实向言亩值五百四十两有者六年以后之事也农老又为余言田艺谷既久其土涂于新树最不利而番薯最宜故第一年必植薯植薯之利每年可三两六钱新树畏烈日自第二年至第五年必间岁植蔗及瓜豆芋栗之属以捍蔽之植蔗之利年可二十两植瓜豆之利年可十四两其视艺谷所获已一倍至二倍矣围堤内外树以杂果木堤外二排一蒲葵二水松堤内三排荔蕉桃李相间树之可以畜鱼濠可以艺禾橙下余地可以植蔬六年以后常年经费赁田之租每亩二两四钱粪田之用每亩三两六钱治田之工每百亩仅用四人惟植橙用工特少橙熟收实时则雇散工耳每年中价人约十二两一切取之于围堤濠所出之物恢恢然有余矣故植橙百亩者六年以后可以不费一钱而坐收五万四千两之利尽吾县可耕之地而种橙岁入可骤增一万一千万埒国帑矣余语老农若胼而手胝而足终岁勤动而惟于岁值六两之谷是艺舍多就寡舍逸就劳抑何傎矣老农语余县官岁以橙贡天子岁十月差役大索于野号为贡橙罄所有乃去百亩之橙一日尽之矣故今日新会之橙将绝于天下

　　畜牧养民说　　　　　　　
陈炽

北方畜牧之利见于经籍史传者古矣牛羊驼马之量以川谷鸡豚狗彘之畜足于圈牢自汉唐宋元以来北方富人首言牧畜本朝承平二百余载孳生蕃息益当盈溢中原乃自咸丰同治闲粤捻横行内外各边踵以马贼肃清以后又复频年水旱转徙流离人不聊生何有于物泰西各国每田百必空数亩不耕不获专殖青草圈作牧场中国旷土猥多无须尔尔但使得人经理爱养蕃滋则其利已不可胜计矣美国有三富人其产业皆以数万万金计其一曰铁国乃铁路总商美国铁路什八归其掌握所谓富堪敌国者也其二曰水国乃太古洋行之旧主轮船商舶运载于五洲其富亦不可计量者也其三曰土国为纽约一埠之地主富与相若而发迹甚年少之时一无赖子耳后忽发愤自立积洋五元尽买鸡雏于旷地积秽生虫以饲之和以腐渣数月长大向以洋五分购一雏今每只售洋五角于是五元资本化为五十元改而畜豕获利倍之由是而牧羊而牧牛积赀盈万纽约一埠三江会合其时一荒野牧场也某心计此间日后将成商埠乃以廉价购之未及十年各国商人集果为美国第一大埠人多地少楼高五层皆一人之业日安坐而收亿万之租所谓土国者是已然某以牧牛之利至广至丰牛乳一宗西人饮食必需之品牛虽倒毙筋皮骨角无一弃材故于美国之西广辟牧场畜牛百万所制牛乳封以铁瓶营销五洲精美冠天下今日子孙犹然世业致富之道至奇亦至庸矣可知万国通商人贵自立祇须能制一物能成一艺能执一业能一法风行一世者即可立致巨富创业成名无贵贱大小一也北方畜牧之饶夙有师法惟无多资本则不能广置围场非有智慧聪明则不能推陈出新振兴大利如牧牛取乳之法蒙古虽有酥酪未甚讲求不有铁瓶何能寄远比来外洋牛乳华人颇多嗜者并西人所用每岁入口值数百万金皆在免税之列诚能自设牧场养牛取乳即营销本国获利亦甚丰矣天津出口之羊毛骆驼绒价廉物贱因不谙收储翦剔而然西人运归本国织造绒售我重价岁销大呢羽毛洋法兰绒等项不下二千万金即如鸡毛一物西人盈捆购归制成露水洋花以销中国华人之发西人购去编作巨绳为兵船系锚之缆每绳值价千金铁甲船身过重铁锚亦数万觔海浪掀天无论何物制绳一掣皆断惟发绳为人身精血所化其坚无与比伦西人格物之精华人心计之拙举一二端而可见矣左文襄前任甘督亦尝购买机器仿织呢绒然牧场未立风气未开万里甘凉艰于运转资本太重不利营销因办之时本未通盘筹划故耳苟于辽渖山海关天津等近海之处筹集股本设立围场驼绒羊毛如法收翦购机设厂织造绒务与俄英同其精美中国食物既贱人工更廉又省数万里转运之费较西洋货价必可减半销售然后逐渐推行兴造铁路达于沿边热河口外七厅包头等处蒙古素饶畜产亦教以收翦之法平价采买以扩利源此每岁溢出之二千万金不数载而可以收复所谓有人有土有土有财者此之谓也夫事无难易得人则理伊古已然西国振兴工艺至纺纱织布之机人巧极而天工错向亦谓中国断难兴办耳乃不及十载南省风行收回利权岁千余万天津出口骆驼羊毛为数不少九边内外旷土素多织造绒之机即由织布纺纱而变者料件更简管理非难苟能因地制宜兴大利一二年间有可操券而获者若之何畏难苟安日守困穷而不思变计也

　　拓充渔务说　　　　　　　　　　　　　　　　　　
陈炽

佃渔之利中国开刱最先山谷之间江湖窵远则筑塘建堰蓄水养鱼所畜鲭鲤鲢等鱼饲以青草迭石为岛水宜宽广便鱼游泳来自春徂冬鱼大至三四觔二三觔不等一人之力岁收鱼利约百千数十千不等视人功之勤惰以为差此养鱼之利也下游之地逼近江河则或钓或会或网或罟或鸬竹簖铁乂之类取法甚多捕鱼之船随波上下因时逐利亦足以养妻子而赡室家此取鱼之利也至于沿海居民素无恒业则结队出海风帆坚舶网取海鱼鱼之去来自有风泛值巨鱼大至则结寮海坝夜以继日百计臾捕必使盈舟满载始相率扬帆以归此捕鱼之利也中国人民工于射利固已凌波蹈险不畏艰难矣而有尚宜拓充者一事焉则捕鲸之利是已西人言四海之外惟北海独多大鱼其余则否故庄子鲲鹏之喻独数北冥穷发天池夸其修广者此也鲲即鲸也海上之鱼惟鲸最巨周身骨肉皆蕴脂油西人捕之熬炼为烛精莹皎洁百倍光明即今洋烛是已鱼油坚凝无须用蜡闻近日越南暹罗之蜡树摧伐罕存故蜡价贵至五倍然则洋烛者亦以补白蜡之穷也法国通国之人皆用洋烛无用洋油者恶其气味且易肇火灾自余欧美亚三洲大小数十国无不喜用洋烛入中国者岁亦千万营销之广罕与比伦于是各国捕鲸之船于北海法以纯钢为以烧豚为饵以人发为绳百人驾舟逍遥海上投饵于水鲸鱼吞之不敢掣也缓棹其舟回翔转折以引之及岸则以绳绕大石或山环之数尽百人之力辅以起重机器并力掣之而鱼上矣得一鱼而数万金在其掌握鱼之小者亦不下数千金故冒险趋利之人以数百万计争端屡起辄碍邦交乃划分海界百里之内不许他国捕鲸始信龙伯丈人古记良非夸诞也中国自渤海以至朝鲜东三省沿海之区皆鲸鱼所萃而不能捕捉坐使他人窃我利权以一物之微每岁千万金钱流溢海外斯亦拙者之明效矣宜仿其意设立捕鲸公司雇募英美之人指挥乡导先就渤海一带搜捕渐达于朝鲜黄海之滨援案订立约章百里之间毋许他国鲸船阑入设厂制烛转运营销利国利民莫要于此否则中国旧烛光明远逊蜡价甚昂洋烛营销日以增广惟油与烛蠹我中原每岁将以华银数千万计欲不穷且敝也得乎拘方之士好为高谈不知通变则必有一物也足以代之而后可或能严申禁令永不使吾民购用也而后可然舍贵趋贱人之常情恐酷严威不能止矣中国捕鱼旧法亦有过于惷拙用力多而见功少者并宜参用新法以广利源则渔村蟹舍闲亦有陶朱计然之术何必万里行商哉

　　鱼课　　　　　　　　　　　　　　　　　　　　　
汤寿潜

古者国用简不必尽取于民而自足故川泽之利任吾民自为之以营其业而赡其生迨春秋而国用绌矣筦子以齐为海王之国饶鱼盐蜃蛤因笼而归之官齐国中国宜师其制以收鱼课东南泽国也无处无水无水无鱼春水方滋蓄鱼苗于其中秋风荐爽苗之寸者长以尺计权其子母一岁之间可赢什倍豪强之民拥为世业沿江沿海不待蓄养鱼利更饶不肖辖员汛弁税船自肥今不必特设专官徒滋烦扰汉武帝时县官尝自渔鱼可饬各州县就所属陂湖江河海口一一清理水粮甚微概予辖除另为酌定此处水利可获鱼若干官提几成以为鱼课有人包认先一年杪即豫缴进免被延宕积少成多岁益巨民既豪强什损一二隐裁抑如虑屑有妨政体试证之古人纪自周官渔师详于曲礼舟鲛守自青齐海租增自汉宣事非行奚为不可更证之今美国岁得鱼约值银二千八百万两美北界岁得鱼约值银一千五百万两美人茅尔赉地志云漆昔比克海湾鱼蜃之利通国赖之岁易之金与开里弗尼亚金矿相埒按开里弗尼亚即旧金山美之鱼利无怪甲于地球法国及瑙威国岁得鱼约各值银一千二百万两英国岁得鱼约值银多则二千五百万两少则二千万两若非由官稽核何以悉其成数中国如照各国之数折乎其中什提一二成课已大宗岂小民唯曰怨咨遂因噎废食邪且文王之政关市不征与泽梁无禁并垂为令今不第关市有征复设厘卡以梳栉之似乎稍严泽梁之禁亦无碍于捄时之权策明明有自然之剎顾拘滞而货于地汲汲焉忧无米之难炊是何异不知结网而徒作临渊之羡哉

　　五洲渔人生计说　　　　　　　　
英人李提摩太附

尝谓天地生物皆以养人而其所以养之之法则在人之参赞化育制造器物斟酌规条而后天不爱地道不爱胥出以供人之用矣前既论农田水利轮船火车开矿制造诸大事以为农商积殖筹划造作转运之本而海澨山陬偏隅之地各处难通其地其人将何以为生计耶谚云近山者樵近水者渔地虽不同生计则同事虽不同利益则同姑举数国数地以例其余阅之者可以类推矣按海上渔家以美国为最多每年得鱼约值银二千八百万两英国渔人获鱼值银少则二千万两多则二千五百万两美国北界坎拏大地方渔人获鱼值银一千五百万两外有钮分兰海岛渔人获鱼值银四百万两欧洲之瑙威国法国渔人获鱼各值一千二百万两盖鱼之多莫多于美洲东岸水又不深故渔人多聚于此盖系前明欧洲人初知其地之多鱼而法人首先取者也各国章程本境十里之内有鱼不准外人网取十里之外则任渔焉美国东海地方出鱼不止十里虽数十里数百里皆有鱼故各国渔人取者多美国西海旁有数大河出鱼中有一种大鱼粗与人臂及股等此鱼烹熟装入光铁盒汗严每四十八盒装一箱每年装一百万箱重二万六千吨发各国售卖远游者携作食品甚便又有一种蛤在美国鱼中十有三皆蛤也英国出青鱼来时成队全海几满又有鱼敏鱼等其鱼肝作油医人痨瘐虚羸者常服可愈欧洲地中海有一种鱼长二三寸名撒亭烹熟加油亦装光铁盒每盒装十二尾亦可发五洲销售又有一种极大之鱼长一丈余重八九百斤来时亦如青鱼之多俄罗斯有一种鱼子无论何菜略加些须提味甚佳每年值银一百二十万两日本出鱼最伙土人每食皆大米饭及烹鱼无二味其海参惟中土人食之印度南有一岛名锡兰岛中傍海处蛤蚌皆有珠取鱼人兼取珠中国谓之蛋户印人设官总理计每年获珠值六七十万两按每颗珠大者约值银二百两其余价以次减杀取珠之人每年得珠至多值四百两少亦有时值四两者常年作此生涯约有七千人印度官以此售珠之利亦设立若干有益岛中之事岛人常感颂之至中国取鱼之法则甲于五洲而上何以知之十年前英国赛万国鱼会中土人将一切取鱼之具排列当前比较外国人皆心服其各器佳妙惟每年取鱼鱼数及卖鱼之值共有几何无从考核为少歉耳此五洲近海渔人生计亦不减三农商贾也岂非天地生物原以养人而其养之之法皆在夫人之自为哉

　　[西国]奖励渔业例　　　　　　　　　　　　　　　　
阙名附

奖励渔业之举屡议未成今经议会协辇准行于去月三十一日发布条例如下

第一每年于国库支出十五万圆以奖励远洋渔业

第二凡本国之臣民船业社员渔业股主商事会社皆将己所有报明登录于国家船籍凡船舶皆令指定所有之渔[猎](腊)及渔以备付远洋渔业奖励金

第三依前条受奖励金者将其船舶不问木制铁制皆登簿籍其墩数则汽船自百墩以上帆船六十墩以上并录之商农务大臣议定舣舶章程使受奖金者遵行焉

第四受远洋渔业奖励金者若其船舶更换与原船有异者须禀明农商务大臣许可注册之后始得施行

第五农商务大臣于第二许可之执据书经查确实者依渔猎之种类及渔猎之所设定率五年为限付奖励金唯不得有踰下所列之限制

　一汽船注册墩数每一墩一年五圆至三百五十墩以上不增加赏数

　一帆船注册墩数每一墩一年五圆至二百墩以上不增加赏数

　一驾船总员每一人一年十圆唯年未满十六岁者不得受奖金

第六远洋渔业受奖励金之年限必渔业曾满一年始得受奖即如自五月起者须俟至下年五月方与奖金也

第七如合以上条例船舶从事远渔业者皆付奖励金

第八如第五之受农商大臣许可者农商部所派远洋渔业之稽查及远洋渔业之练习生皆得为该船舶管驾员

第九受第五条之许可者其所有船舶如为他人承接不得受奖励金又渔业未终三年间其船泊卖与外国人及交换赠送质典者将远洋奖励金偿还如有意外之灾或受人抗拒遏止及不堪航行者得农商大臣许可不在此例

第十远洋渔业之监督及练习生之养成农商大臣依第一以十分一之帑项支出以充费用

第十一以诈伪受远洋渔业奖励金者及违背第九条之法禁者处以六月以上三年以下之重禁锢加百圆以上五圆以下之罚金并偿还奖励金若犯此条而未遂者则照刑律未遂之例处断

第十二如连犯以上法禁者用刑律数罪俱发之例以治之

第十三如受第五条之许可而违背命令者农商大臣停止其奖励金

　　论牛乳　　　　　　　　　　　　
英人苗森路劳附

从我英及诸藩属牛乳之利前在义塾论之甚详今欲使人知澳洲鸟丝纶美洲加拿大等处所以致富之故复将各藩属现在情形及推后来进益如何为公等详言之前于一千八百九十一年澳洲三大牛乳行养牝牛九十四万五千五百七十五头加拿大养牝牛一百八十五万七千一百十二头所产乳油则澳洲有二万三千墩而加拿大有五万一千七百墩所产乳饼则澳洲有六千七百墩而加拿大有五万一千墩至于一千八百九十五年前后仅四年澳洲之牝牛增至一百一十万而加拿大之牝牛增至一百九十五万是年澳洲共产乳油三万六千墩乳饼一万一千五百墩而加拿大产乳油五万二千墩乳饼六万八千墩四年之中两处之牝牛增多二十四万七千三百五十或每百分增其九分又乳油增多一万三千墩乳饼增多二万一千八百墩彼处居民因有如是之进境无怪其心满意足惟余更望其增盛于将来也去年我英国三岛进口之乳油重一十五万一千八百九十七墩值银一十五兆三十四万四千镑进口之乳饼则有一十一万二千二百二十七墩值银四百九十万镑合共牛乳干重二十六万四千一百二十四墩值银二十兆零二十四万四千镑由上二处而来之牛乳油一万五千三百六十八墩值银一百四十二万五千镑乳饼六万四千四百七十二墩值银二百七十万零五千镑油饼二项共重八万墩共值银四百一十三万镑观此数似可如愿而观其大计则后之兴盛正未有已也英国油饼共重四万七千七百五十五墩值银一十六兆一十一万四千镑是来自他国者然此利乃我英属之本有而让之他国则愚矣计英国入口之乳油英属居其十分之一但所值不及其十分之一入口乳饼以英属居七分之四但所值不若是之多也我英属之人知此实可奋力向前而争此利于将来故余特告诸君代该藩友等筹一良法而使各得从其所愿也天下之畜牝牛者多矣其于取乳制油之事尽皆忽为此业者无有能知每牛每年能产乳几何及取油几何惟照常取之宜乎其进益者无几也凡养牛母者有三一欲得乳而卖二欲得乳而造油三欲得乳而造饼有一种牛母乳虽多而无油有一种牛母乳虽少而油多如养牛者志在取生牛乳或造乳饼则以乳丰足之牛为宜如志在取乳造油则以油多之牛为妙此二事为取牛乳者择养牛母之要旨操其业者如未能分辨其种则宜日日详究其牛母各得乳几何及乳油几何可于每日一次或七日一次将其牛所产乳之轻重笔之于书又其乳含油多寡亦记录之如是不久即知何牛宜取乳油何牛宜取乳饼则可去劣种而留美种小心选择数年则所存者尽合其所欲而获自然之利益矣试先将英属地之牛母与英本国之牛母比较次与上等牛母比较此上等牛母每年产乳六百斗或产乳饼二百四十磅曾有多人将我本国之牛母考察每年所产乳几何近有吞补路及名卢之人者将我国之牛考察而些路顿君亦留心此事但各人所考不尽同然以每年产乳四百五十斗或得牛乳一百八十磅之数为中式可以此为准绳矣此数是通试我国之牛非择定一项之牛而试也

若择上等之牛而试则大不同今带一日记录读之自见变法择种之妙约翰罗士君养牛四十二头各产乳八百五十八斗安爹利澳农务书院养牛二十一头各产乳六百零八斗在丹域多方有那威种牛五十九头各产乳六百一十斗悭利劳有佳种牛各产乳六百六十六斗委士干仙试厂有牛二千九百二十一头各产乳六百一十斗苏格兰牛乳府有牛二十二万六千头各产乳六百二十斗据澳洲与加拿大之地方官所查录除小牛自饮之外纽稍威路牛母每年每牛产乳二百七十四斗域多利牛母产乳二百九十一斗纽丝纶牛母产乳三百三十斗加拿大牛母产乳三百四十斗人见以上各数无不以为太少而余则信其确实无讹其所以不及英国牛母之多乳者有二故一因其每日所产较少一因其逢冬无草食任其自干也若有法使其产乳若英产之多则每年运入英国者纽稍威路应有乳油值银九十六万七千七百零九磅域多利应有一百一十三万七千八百七十六磅纽丝纶应有五十一万三千八百镑加拿大应有三百三十三万四千五百镑总共值银五兆九十五万三千八百八十五镑每镑价银以九篇士而算得值一百三十三万二千九百六十二镑两相比较可见此属牛乳利之失大矣又试与上等牛母产六百斗者相较则去年各属地应加之数甚巨若据委士干省十府地方所试每年每年得乳油二百四十镑又每磅价银九篇士则应共得银十三兆磅之多若加增牛母之数则所得更巨矣于此见属地之业牛乳者能改变成法惟有二端一宜注意于择牛种二宜于冬季不可忘给牛粮至择牛种一事想此属地必有好种以应所求但所费者不过数年即改换一新渣士者亚西亚土者牛种甚佳路士天及短角者皆非无好种如能将每牛每日之乳一一录记其不合用者汰除之则其通属地之乳利必大兴矣又云心马舌沙地方有业地之人名约翰贺路者在农务委员之前述其择牛日记之善谓渣士之种其出息比短角之种更优渣士牛三头与短角牛二头所食之物相等每牛以渣士牛三头所获之利比短角牛二头所获之利多十五镑以时论之则牛有四年能产乳出息当得六十镑此三牛过于彼二牛所获之利当牛太老不宜于取乳之时卖出屠行则短角二头得价多于渣士牛十二镑故扣除十二镑之外尚余四十八镑为渣士牛所胜者也非欲人专养渣士牛而不养短角牛不过举一事以例其余俾人知日记之益以分别何牛得利为优耳选择种类未足尽养牛取乳之长尚宜思饲牛之善法夏间饲牛诚无难事惟冬天饲草极为烦劳在纽稍威路有农务书院总理谭慎君引余至一土库见其牛粮饼以粟米兼别物为之彼曾考多年始得此以饲其牛使其寒冬产牛与油皆如常年惜忘其制法但在加拿大有雅各布罗拔臣君为牛乳会之委员亦因此事考究有年所得之法亦可传世常于某报之中见其法云以马荳半石与粟米三分之一相和播撒于一英亩之田隔行罅约三英尺至三尺半待其发生以至仅成热之际收割之又值向日葵花四分之一取其头与三者和匀饲牛于冬极为善美扯计每亩田可产牛粮十五墩每牛日食五十磅者已足六百次之用云按此牛粮每墩银六丝零向日葵花头能令牛乳生油以补粟荳二物之欠缺也若英属之民能造就此法以饲牛则于九十十一三个月中能生英国许多乳油因是时此物之价最贵养牛取乳之务不知始自何时向浅易之无需重赀即能获利故人讲求者鲜耳而将来此事变为艰深能发明发酵之理酿酒之法格致之理乃为善也不但讲求又须承大本合公司开机器而后能出货精美价虽廉而获利深厚为前人所不及也 

变旧法而行新法我国犹未大行祇有阿尔兰渐有改用而在别国并澳洲加拿大数处有可观澳洲有牛乳厂四百五十所用二千三百人加拿大则有三百所用一千五百人者人家养牛取乳之业将于数年间尽为牛乳厂所夺矣前织纺恃手艺为活后大机一出尽夺其利今牛乳之业犹昔日之织纺也又者酿酒之事随在皆有今亦尽为大酿家所灭以旧法不如今法之精小本不如大本之廉试观阿尔兰之乳业近来其价大降有许多乳油家重亏丹麦瑞典二国以新法制乳油夺其利也阿尔兰之民察知其故急自变计效丹麦瑞典之新法转艰为易诸事就绪复能敌丹瑞二国之来货故阿尔兰之乳业由衰而复兴也在澳洲加拿大二处其乳油乳饼厂之布置极为合法惟此争竞则生意尚形不便也变法之事虽于公司有益然小民家向藉此以觅食者大为所损矣而维天下之大计又不能不如是但须令小者附联大者以免有亏本之虞则尽善矣

既讲明择牛种蓄牛粮开造乳油乳饼机器厂之后请试论牛乳之本身并制油饼之法倘若由一全身无病之牛取其乳汁载入玻璃始终不令其与空气相遇其乳即能留至数日或数月而不坏若以常法取乳又任其暴露于常热之下不久即渐变化其味不雅不合为养生之粮又所成之乳油乳饼亦不为妙品不特其味变酸而其气亦变为难闻以法留之则甘置而不理则坏者因甘者无璧他利亚而坏者被璧他利亚所侵也璧他利亚生长于牛乳汁内能令其变味变形人皆恶之且能令人生病如吐泻发热之类此殊可惜不知有多种璧他利亚于人有大用故可称为人之良朋因藉璧他利亚之力而得旨酒松糕藉璧他利亚之力始有乳油乳饼之美味也有多人以为璧他利亚为有爪牙而能行或有羽翼而能飞之微虫也不知此皆差谬璧他利亚并非有血脉之伦实为有根苗之草类所异于草木者草木体有多管有绿汁璧他利亚之体祇为独管且无绿汁因其体无绿汁故不能如草木生长田土与空气之中惟食牛乳血肉之类以滋生因牛乳先经食植物之绿汁而来也璧他利亚之形不一或如圆珠或如筒管或如棍其两端或尖或扁或曲或弯不等然皆为植物而非动物璧他利亚之种类甚多但可粗分三大类一能令乳汁变为勒迪酸一能令乳汁凝结一能令乳变动惟人不甚觉此三种均食乳汁中之乳糖而生遂令乳汁变为酸臭各种气味之物也璧他利亚之为物地球之上无处无之空气中均有之而田土中莫不有之所有植物枝叶之上被其团聚池湖之面被其游泳在地球之上欲得一处无此物者断不能也凡侵食牛乳之璧他利亚多聚于牛马之草间牛栏之内养牛之田外空气土中皆有之其滋生之速有三故一得乳而食一得水湿一得相宜之热最相宜之热度为八十度至一百度之间有许多璧他利亚能冷至冰度或热至一百五十度而不死更有数种寒至初度以下热至滚度以上仍不死也牛乳汁内璧他利亚之来由有多端一榨乳既毕余下乳汁于牛母乳头之上二榨乳之时由乳头之毛内秽物所积而至三由于榨乳者之手并其衣服及乳桶之不洁者四由榨乳处及藏乳处之空气此各处能令璧他利亚混入乳汁之中吾尝谓乳汁来自壮牛母者内无璧他利亚但听者勿误以为来自乳头者亦如是盖乳头已为空气所侵而又得牛身之热其滋生正速乳汁初出之时半酒杯之乳内约有璧他利亚五万乳汁将尽之时取其半杯则其内有璧他利亚不及五百故榨乳时其初出之乳不宜用又自空气来之璧他利亚为最多而难禁阻有委士干仙试演农务厅之山长卢沙路君考得冬天榨牛乳其乳桶面之径为十英寸则每分时有璧他利亚五千三百落于桶内乳汁若榨乳者先盥其手而后榨乳则每分钟得一千三百若在八月之时在开阳之内榨乳更减少百分之九十四寻常人必先使牛食饱草随即其乳不知此时草尘四飞正多璧他利亚混于其中卢君考得此法取乳每分钟时候收入桶内有璧他利亚十六万而寻常之洁法只得二千四百故以二法取得之乳同置一处其得璧他利亚之少者能留二十四点钟较久于得璧他利亚之多也又不可谓牛乳汁内既有璧他利亚众多即不能留存后尚有法能补救若自乳桶实时取出其乳而令其冷至将近冰度则能留存许久而不坏因在此热度璧他利亚无传种滋生也或将其乳急加热而至一百六十度则内之璧他利亚死灭将尽不使其遇璧他利亚相侵复急将其冷至五十度以下亦能久留而不变凡坏乳之来历皆因璧他利亚有以致之故内有璧他利亚众多则为害若留之于暖地更甚焉以其滋生传种太易又璧他利亚无食虽不死亦不能传种若能传种即能令乳变性所以反复言璧他利亚之利害者因此物能坏乳亦能助乳变为美味凡各芳香之味皆藉璧他利亚而成后世必有法藉其力而任意制造各种香料有鲁士怕士查者考究酿酒之事得一种璧他利亚令酒变酸若将其酒热至某度则可杀之即名其法曰怕士查法又有医士悭臣君将怕士查法改而精之而考得酒种分为多类各有其妙

现有法人名佐治勒绵者与别等制酒家取悭臣之法而习之制得各种酒备各种香烈气味比常法大异后来愈考愈精果得妙法各种香酒专藉各种酒酵之功实不关其糖质之异于是丹麦国有士拖押治德国有卫墁者效悭臣法不久即由牛乳中得一种璧他利亚能令牛乳变辣迪酸故养牛许多以为制乳油之用彼又将其制成药汁发卖使买之者放入乳皮内而生出一种乳油之甘香为人所嗜食后因药汁不宜远寄故又变之为白粉今在丹麦瑞典二国所用之牛乳油大半藉此物而制成但余以为此白粉仍未纯净照理而论每种璧他利亚能生每种香气尝闻有人得乳油含萝卜之味由考璧他利亚之理而知此萝卜味实来自璧他利亚而非来自牛母所食之萝卜此理曾经士拖押治君可之吾曾致信于他据其回札云论乳油中之萝卜味请分三事详告一凡牛母在田中食萝卜后顷刻取其乳则所成之乳皮必有萝卜味二凡牛母虽不食萝卜其乳油亦能制成有萝卜味者是藉璧他利亚之力三我等曾寻出一种璧他利亚而养之待其滋生加多即分之而入牛乳则得所成之乳油含萝卜之味士拖押治君所考得之法余以为极切要因其开牛乳一行之新法此法不独能免牛乳油变出各种坏气味且可任意令其变出各种佳气味此事确诚为得未曾有之新理待至牛乳变酸变坏之故一明格致家即行设法以灭其璧他利亚免致有害于牛乳保存好牛乳之法有二一加大热滚之一为怕士查之法前法所以保留牛乳为后用后法所以取乳皮而制油法虽彷佛仍有差等二法皆加热但所加之热大小不同后法宜加热一百五十度至一百七十度之间令其内之璧他利亚死灭将尽复寒冻之前法须加热至二百一十二度即滚水度令其中之璧他利亚尽行死灭但乳经滚后即变火多味人皆嫌之而后法则无此弊二法皆能保乳久存而不变坏惟怕士查之法比前法显然较胜查澳洲与加拿大各处未甚通行怕士查之法惟丹麦瑞典二国用此法居十分之九当天热之际澳洲之人不可不用此法牛乳既坏则无法可以挽回惟可使其不甚坏而已耳设使上晚之牛乳已加热至一百五十余度而不及速之则其内之璧他利亚或有死而未绝者乘机复发次朝盆面必有许多璧他利亚浮于牛乳之上能令牛乳变坏甚速急宜如前再加热至一百五十余度杀死其中之璧他利亚而后可取出乳皮为制乳油之用所余乳水可以饲豕亦无破耗设有制乳油厂不知顾忌收坏乳皮其内含有恶璧他利亚者其数虽少亦能令通厂所有之好乳皮变坏天时暑热为害尤甚业此者宜慎之加热至一百五十余度而复冷之名曰怕士查法上文已详言但此法何以较胜于别法请再详之考璧他利亚之滋生关乎热度五十度以上一百一十三度以下此微物即能传种滋生而在八十度以至一百度其滋生最速冷至冰度下百余度此物犹生惟在五十度以下则不能传种或过一百十三度亦不能传种须过一百五十度始能杀之故热在五十度与一百一十三度牛乳内若含璧他利亚者必然变酸腐因璧他利亚食其内之乳糖而遗弃臭质故欲防其坏最妙莫如怕士查之法急加热而至一百五十度以上热度愈大璧他利亚之死愈速一百五十度之热须用二十分时始能杀之一百六十度之热则以十五分时之久即能杀之再加热五度则十分时之久已足用矣余则以此类推但又不可过一百七十度若过之则如上文所云其乳味必带火多也然有等璧他利亚遇热至一百七十度尚不能杀之且此种耐生之微物性甚恶毒而且滋生甚易惟有等善璧他利亚反不能耐热受热不过一百七十度已全死矣故牛乳离热之后而急加冷至五十度以下否则内所遗尚生之璧他利亚虽少然一得和暖滋生复盛比未加热之前尤为危险因前时尚有璧他利亚之善者混杂其中今则无之也以上所用之热度俱为科伦表之度也
 
　 

卷八　矿政

　　请通饬开办矿务鼓铸银圆折　　　　　　　　　　　
王鹏运

奏为制钱日少产铜日稀民用大绌请　明谕天下开办矿务鼓铸银圆以塞漏而维大局恭折仰祈　圣鉴事窃近日以来京师钱价日贵银价日贱咸归咎于私铸之充斥银号之把持而不知皆非也迩来东南各省纹银每两仅易制钱千二百文洋钱每圆仅换制钱八百余文银贱钱贵有甚于京师者盖其间有大漏焉不可不亟思补救也当光绪十一二年间越事初定即有倭人串同内地奸商以银易钱装运出口以致各省钱价陡长银价愈低于时乃有鼓铸钱制之议滇南产铜日少遂不得不购买洋铜倭商购去中国制钱将其中金银提出已敷购钱资本及购铜议起复以净铜售诸中国本一而息三倍之天下之利孰有大于是者此皆由中国商人不通化学当闭关绝市之时尚可无虞外泄通商以来若固守成规不思变计则旁有大盗其觊觎而盘剥之也亦固其宜此次倭索偿款多至二万三千余万彼以一万万两购钱出口可买尽中国制钱以我之矛陷我之盾则制钱立竭铜产不多官力无可挽回民间不能不用其必至于溃败决裂穷而思乱明矣各省禁钱出口独未查禁轮船外洋不用中国铜钱其运钱出口何为者应请　旨饬下总署通行各口税务司严查充公不得丝毫徇纵此节流之法也然税司习气恒刻待华商而宽待洋商利之所在人所必趋虽法禁綦严仍将百计偷漏非筹变通之法决不足以支危局而开利源其策有二请为　皇上缕悉陈之一曰铸银圆九州岛作贡三品兼权周初九府泉刀始专以铜钱济用迄今民用繁而铜矿少加以外人盘剥流弊已深乾隆时美洲银矿大开皆运至中国现银日多而不自铸银钱以利民用此何说也况比年来中国黄金出口由三百万增至二千余万两如不自铸金钱则国宝全空终受外人挟制应请　旨饬下户部购买极大机器鼓铸金银铜三品之钱金钱轻重略仿英镑大小银钱用鄂粤铸成之式铸成后颁发各省　谕天下一体通行各省亦一律鼓铸以资利用仍　特派大臣总理其事惟救急之法则宜先铸银钱明春钱价必大涨度购机运京建厂设局约需一年广东铸银局机器甚大每日可铸银钱七万余圆铜钱九万余串应请　饬下户部先拨银三百万两专铸大小银钱运京备用通行各省筹款运粤铸钱俟机器到京厂屋齐备即由京局办理此变通之法一也二曰开矿政中国五金各矿藏地下者不可胜数徒以封禁大利不开比年西士考察及中国土人所知者如川藏之金矿铜矿江西湖南之铜矿金矿煤矿云南两广之五金各矿奉吉之金矿山西河南之煤铁矿皆以官吏贪图省事不愿开采小民本小力微无由上达藏金银于地下而怀宝啼饥甚无谓也应请　特谕天下凡有矿之地一律准民招商集股呈请开采地方官吏认真保护不得阻挠俟矿利既丰然后按十分取一酌抽税课一切赢绌官不与闻如矿产微即行裁撤认真办理则把持壅遏诸弊一埽而空期以十年矿产全开民生自富而国用犹有不足国势犹有不强者未之有也此变通之法二也夫穷则变变则通通则久苟非时势所迫人谁不欲习故安常坐享无事之福无如民穷国匮财用不足尚有日本及西洋各国虎视耽耽倒持太阿之柄不筹一救弊之法何以安我蒸黎保固疆宇惟希　宸断采纳迅赐施行天下幸甚谨缮折上陈伏乞　皇上圣鉴谨　奏

　　议覆王御史开办矿务鼓铸银圆折　　　　　　　　　
户部

奏为遵　旨会议具奏恭折仰祈　圣鉴事光绪二十一年十二月十五日准军机处片交本日御史王鹏运奏制钱日少产铜日稀请禁止轮船运钱出口并开办矿务鼓铸银圆以维大局一折钦奉　谕旨着户部总理各国事务衙门议奏钦此钦遵并抄录原奏知照前来查原奏内称近来京师钱价日贵银价日贱咸归咎于私铸之充斥银号之把持而不知皆非也其间有漏卮不可不亟思补救当光绪十一二年间越事初定即有倭人串同内地奸商以银易钱装运出口以致各省钱价陡长银价愈低于是乃有鼓铸制钱之议滇南产铜日少遂不得不购买洋铜倭商购去中国制钱将其中金银提出已敷购钱资本及购铜议起以净铜售诸中国本一而息三倍之天下之利孰大于是此次倭索偿款多至二万三千余万彼以一万万两购钱出口可买尽中国制钱各省禁钱出口独未查禁轮船外洋不用中国铜钱其运钱何为者应请　旨饬下总署通行各口税务司严查充公不得徇纵此节流之法也然利之所在人所必趋虽法禁綦严仍将百计偷漏非筹变通之法不足以支危局而开利源其策有二一曰铸银圆九州岛作贡三品兼权周初九府泉刀始专以铜钱济用迄今民用繁而铜矿少加以外国人盘剥流弊已深乾隆时美洲银矿大开皆运至中国现银日多而不自铸银钱此何说也比年来中国黄金出口由三百万增至二千余万如不自铸金钱则国宝全空终受外人挟制应请　旨饬下户部购买极大机器鼓铸金银铜三品之钱金钱仿英磅大小银钱用鄂粤铸成之式铸成后颁发各省　谕天下一体通行各省亦一律鼓铸以资利用仍　特派大臣总理其事惟救急之法则宜先铸银钱明春钱价必大涨度购机运京建厂设局约需一年广东铸银局机器甚大每日可铸银钱七万余圆铜钱九万余串应请　饬下户部先拨银三百万两专铸大小银钱运京备用通行各省筹款运粤铸钱俟机器到京厂屋齐备即由京局办理一曰开矿政中国五金各矿藏地下者不可胜数徒以封禁大利不开比年西士考察及中国土人所知者如川藏之金矿铜矿江西湖南之金矿铜矿煤矿云南两广之五金各矿山西河南之煤铁矿奉吉之金矿皆以官吏贪图省事不愿开采小民本少力微无由上达应请　特谕天下凡有矿之地一律准民招商集股呈请开采地方官吏认真保护不得阻扰俟矿利既丰然后拔十分取一酌抽税课一切赢绌官不与闻期以十年产全开民生自富各等语臣等窃维理财之要兴利与除弊不外因时以制宜自通商互市以来中国金银流出外洋者岁以数千万固不徒制钱一端为然也即以制钱论洋商输运出口原难保其必无而务未兴鼓铸应需铜铅仍从外洋购取是其流不能节源不能开国计民生所由日以蹙也当此时局艰难度支告匮自宜取天地自然之利收　国家自有之权设法变通诚为当务之急

该御史原奏内称各省禁钱出口独未查禁轮船应请通行各海口税务司严查充公不得徇纵一节总理各国事务衙门查咸丰八年议订通商章程善后条约第五款内载铜钱不准运出外国惟通商中国各口准其以此口运至彼口照现定章程遵行该商赴关报明数目若干运往何口或令本商及同商二人联名具呈保单抑或听监督饬令另交结实信据方准给照别口监督于执照上注明收到字样加盖印信从给照之日起限六个月缴销若过期不缴销执照即将其钱货原本照数罚缴入官其进出口均免纳税至载船无论浅满均纳船钞等语是查禁轮船载运铜钱本有成约该御史所奏奸商偷运如此之多究由何关出口辗转出洋未据声叙应由臣衙门转饬各关道监督会同税司申明约章切实办理各该关出口铜钱岁约几何是否概有保单执照其无单照之钱各该关曾否查出罚办应令各该关监督税司详查声复以后务当照约办理毋或疏虞倘扦手人等徇情容隐被别口查出即治以应得之咎该御史所请禁钱出口并行各海口严查不得徇纵自系严杜铜源外溢为维持圜法要计核与约章相符自应照准又据奏称非筹变通之法不足以支危局而开利源其策有二曰铸银圆曰开矿政各节户部查银圆之铸创自外洋近则督臣张之洞购置机器设局开办于粤东现复试办于湖北江浙粤闽流通甚便嗣后奏请仿照成法推行各省则有御史易俊陈其璋两折均经臣部议准奏请咨令沿海沿江各省用意经营并声明务须考核成色流通行使尤以选派局员为第一要义已通行遵照各在案今该御史王鹏运请　谕天下一体通行各省一律鼓铸与臣部先后议覆各折奏意见相同惟原奏内称先铸银圆豫防钱价大涨请　饬下臣部先拨银三百万两由粤局专铸大小银钱运京备用俟购买机器到京厂屋齐备即由京局办理等语查臣部上年议覆御史陈其璋折内亦有以京城开铸工匠生疏不如仍就广东湖北两省已成之局加增成本竭力扩充此外沿海沿江各省亦可自行设局如购器设厂一时未能应手则酌拨成本附粤鄂两局分铸现在各省尚未奏咨声覆如粤局成本果能集增加各省畛域不分又复力筹附铸则成本较前倍巨自无庸再拨库储应俟粤省及沿海沿江各省奏咨到日再由臣部妥议办理至开办矿政识时务者莫不以此为言惟必统利害以兼筹联商民为一气始能兴办上年九月臣部议覆漕运总督松椿折内业已按照原奏开到省分咨行各督抚将军都统大臣详细查明如境内有可开采之处确有把握准其奏明开办现在亦未奏咨到部今该御史王鹏运请准民招商集股开采地方官吏认真保护不得阻扰务既丰酌抽税课一切赢绌官不与闻等语既于公帑无亏尤与　国课有益自应照准惟股分能否集有无弊混应由臣部再行咨令各产省分厘定章程切实奏明报部如有奸商侵蚀股款及藉众滋生事端仍责令地方有司从严惩办地方官吏亦不得藉端勒索致干严参以上各条臣等祗知其利之可兴而不能必其弊之悉去应请　特颁　谕旨饬下各省将军督抚及海关监督转饬税务司一体遵照实力奉行不得视为故常仍前空言搪塞所有臣等遵　旨会议具奏各缘由理合恭折具陈伏乞　皇上圣鉴再此折系户部会同总理各国事务衙门办理合[并]声明谨　奏

　　奏请各省开矿折　　　　　　　　　　　　　　　　
陈其璋

奏为铁路既兴宜广矿利以裕度支恭折仰祈　圣鉴事窃以周官理财列人之职汉史地志详铜铁之官诚以有国利赖农桑之外厥惟矿利为大近年已屡经各督抚奏请开采奉　旨允准者如漠河之金矿开平之煤矿平泉之铜矿早经兴办他如峄县新疆湖北尚有数十处每苦于运售不易故风气未能大开兹铁路公司已奉　特旨准办数年之内必可观成则各省有之处皆可陆续办理转运既便开采尤有把握今将有处所及利益情形敬为我　皇上陈之中国五金煤铁之富甲于地球久为西人所艳羡癸酉年西报称德人游历中国曾遵直隶山东湖南湖北等省探悉矿产极富煤矿尤多复闻山东山西云南亦然奥国博物院谓中国煤产以江西乐平山东莱州浙江江山及湖南等处为最而莫多于山西比利时议院谓中华土厚人稠金银铁锡四金之矿所在多有通国煤产十倍于英李提摩太时事论谓山西矿产曾经德人游历称该省煤铁之矿品居[上上]多至(上)三十万余英方里矿产之见于西人称述者如此其见于臣工奏折者如前两江总督沈葆桢覆陈洋务事宜疏谓福建古田等处产铁甚旺洋人用之皆以为铁质胜于西洋前福建巡抚丁日昌海防条议称磁县平陆大同太原米脂等处皆煤多而佳潍县莱芜等处皆有煤而磈亦大镇江之东南山煤铁五金似皆可采浙江之金华福建之平定则有煤[井]各(井)省产铁尤多广东之芝铁尤有坚力近日出使大臣许景澄所译俄图称新疆和阗至罗布淖尔一带共有金矿十七处皆经俄人测绘可凭矿产之见于臣工奏报者又如此富蕴含积既若是之多外洋测探又如此之确拟恳　皇上饬下各督抚将军遴派熟悉矿之员相度地脉择要开采既可以固边防并可以裕饷项查光绪六年西报称西伯利亚与中国接壤每座界石相距三百里界间有二水直注俄境而发源则在中国境内近得金矿之总脉亦在江水发源处如界作弓背形则江水之源应将俄国又英人卡卜登议云中俄之隔仅界一提封迤逦而南渐入佳境五金之矿于地中俄苟有意并吞何必舍近求远前出洋大臣薛福成日记称东三省内外蒙古地方产金最多土谢图部与俄人接壤东西数百里到处产金恰克图迤西之切贵河分流诸水金沙尤多俄人在切贵河挖金往往侵入华疆尤为边圉之急患况近者法人议约即以云南矿务为言与其漫藏而资以盗何如克事而绝其窥伺此矿务之有益于边防也又查列国岁计政要载矿税一项计布国矿利二千三十万九千六百八十大拉合银八百九十三万六千余两俄国金矿余银二兆六十九万八百四十二磅合银一千七十六万三千余两比利时矿捐六十二万八千福兰格合银十一万九千余两英美两国矿产至旺又四国日记称俄人设学律以经理其事税入之数例取什一各国征收税之法皆可仿行此务之有利于饷项也大约办理之法边塞要地可采筹洋刍议之言就近调集兵营以资开采至腹地繁区可仿照西洋公司之例集股兴办商股如不足以官款济之十年之后美利无穷居今日而策富强计无便于此者臣备员台谏窃见时局之难库储之绌不敢安于缄默谨胪列具陈是否有当伏乞　皇上圣鉴施行谨　奏

　　奏请开办辽东矿务折　　　　　　　　　　　　　
依克唐阿

奏为调员招商开办奉天东边银铅矿务缘由恭折仰祈　圣鉴事据翰林院编修贵铎散馆分部呈改知县缪润祓等会衔呈称窃维利国首在富强而富强以开采为急务奉天矿产饶裕甲天下如岫岩宽甸怀仁通化一州三县矿山林立五金并产贵铎等祖居奉天曾眼同[矿](广)师详勘得边外宽甸县属之小荒沟小汤石北吊幌子一带山势蝉联十数余里铅苗显露肤面皆是又勘得怀仁县属之凉水泉子老营沟矿洞子等处深林陡涧之中银沙显露苗质颇佳夹道子大东沟二处现有银亦颇畅旺又勘得通化县属之大小庙儿沟至大小罗圈沟其间数十余里金银铅铁各矿苗质颇旺又勘得边里岫岩州属之黑岛斜长二十余里横十余里铅铜苗漫山遍地木耳山南尖头一带砟铁并生统计各地势均与禁山相距遥远或三四百里至八九百里不等实与　永陵龙脉无关且系僻壤荒山与民间庐墓田园全无妨碍若得及时兴办不惟有裨奉天一省而军饷之供度支之裕可以计时而待贵铎等前曾将银铅砂石逐细镕炼每铅砂百觔出净铅十余觔银砂千觔倾出足色纹银十五两是功效既不难求而需款尚非甚巨今拟自宽怀所属之小汤石等八处为始先办银铅两项暂依土法开采其余勘定未开各矿厂应俟试办得手逐渐扩充惟通盘核算将来买山置厂建屋修路砌盖炉座购备柴炭延请矿师雇觅夫匠以及薪工膏火各项费用约估本银须二十万两方可集事贵铎等现已招集商本两千股每股百两共计银二十万两正业经寄存殷实铺户以备临时提用请自开工之日起予限半年试办有效随时报闻等情并详拟章程绘具图说呈请具奏前来奴才伏查奉天矿务自弛禁开采以商股零星散布并无提纲挈领之人以致办理半年迄无成效又以银铅各矿工本太巨集资非易置为缓图奴才曾于上年九月间奏报试办金矿期满未能畅旺情形钦奉　谕旨仍着督饬承办各员招集殷商多筹经费另定妥善办法务期成效克臻将金银煤铁各矿逐渐推广不得畏难苟安等因当经钦遵行知承办各员妥议章程至今无进一善策者想见办矿不独集资为难即得人亦难今贵铎等集资二十万金呈请试办银铅各矿俟得手后渐事扩充亦是先难后易之意所议章程各条尚觉切实不事铺张但能经理有人或不至于虚糜工本查贵铎才长心细坚定有为前年军兴奉　旨发交奴才军营差遣曾派充帮办全营翼长代筹布置颇合机宜以之督理矿务断不至一无展布有初鲜终合无仰恳　天恩准调翰林院编修贵铎来奉督办东边银铅矿务以广利源惟事关奏调京员且核阅所议办法尚未详尽谨将递到章程二十二条缮具清单恭呈　御览仍请　旨饬下总理各国事务王大臣核议以昭郑重除咨呈总理衙门督办军务处查核并咨户部查照外所有调员招商集资开办奉天东边银铅矿务缘由理合恭折具奏伏乞　皇上圣鉴训示谨　奏

　　拟开办奉天东边矿务章程　　　　　　　　　　　　
贵铎
  </div>
  <div class="pagination">
   <a href="皇朝经世文新编_page34.html">
    上一页
   </a>
   <span>
    ...
   </span>
   <a href="皇朝经世文新编_page30.html">
    30
   </a>
   <a href="皇朝经世文新编_page31.html">
    31
   </a>
   <a href="皇朝经世文新编_page32.html">
    32
   </a>
   <a href="皇朝经世文新编_page33.html">
    33
   </a>
   <a href="皇朝经世文新编_page34.html">
    34
   </a>
   <span class="current-page">
    35
   </span>
   <a href="皇朝经世文新编_page36.html">
    36
   </a>
   <a href="皇朝经世文新编_page37.html">
    37
   </a>
   <a href="皇朝经世文新编_page38.html">
    38
   </a>
   <a href="皇朝经世文新编_page39.html">
    39
   </a>
   <a href="皇朝经世文新编_page40.html">
    40
   </a>
   <span>
    ...
   </span>
   <a href="皇朝经世文新编_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
