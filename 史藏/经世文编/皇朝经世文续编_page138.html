<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 138 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 138 页/共 192 页
  </h1>
  <div class="content">
   窃惟盗风之盛。酿于州县。州县非尽不肖。而势有不得已者。　　皇上但期州县能弭盗耳。臣请就外省见闻。及应亟示权宜者。为我　　皇上详尽陈之。查例载。盗案无获。州县降调。获未及半。与未获盗首及窝主。仍议降留。而讳盗为窃者。以私罪革职。上司不查者。各降级留任。处分既严且密矣。又查地方报盗。印官及会营亲勘。即通详各上司。获盗拟罪。即解省审定具题。迟违者干议。立法亦严且密矣。而盗风日炽者。何也。州县讳盗。各省皆然。上司绝少查者。何也。臣前任御史时。曾有防范讳盗之请。及归养十年。细察州县情形。而知万难禁止矣。特当论其能捕否耳。臣请先言讳盗之由。盖微末武弁。祗图肥己。一经移营会勘。即持事主短长。州县详报。每为破获结案地步。未必全以实情。又可持州县短长。营兵会缉。未经出门。先索盘费。稍不满欲。动致掣肘。州县之捕役。转得藉端推诿。此会营之难也。详报上司后。书吏即视为利薮。未届开。先讲规礼。或将满限。设法调任。上司怜才。施格外之恩。书吏弄文。饱无穷之橐。此详报之难也。州县捕役。例无工食。盗贼强横。罔不抗拒。必须先发重赀。并许以厚赏。惕以峻刑。庶能沿途买。就地雇夫。常有亲带壮勇。入死出生。而始破获者。然未获时愤气填胸。既获后馁心顿起矣。何也。破获必须定罪。定罪必须解省。幸而不翻供覆审。而解省费。守候费。各衙门办审费。咨部费。每斩绞犯一名。约须大钱五十余千文。距省远者有加焉。翻供覆审者又有加焉。盗案皆以十人八人计。每办一案。须大钱数百千文。近年州县遇钱漕正项。尚多支绌。安有余赀以从容办盗乎。此解省之难也。是以讳盗为窃。浸成风气。各省皆然。牢不可破。然上司岂无耳目。乡曲亦知保卫。州县俱有肺肠。其庸劣不职之员。遇事主之强者赔赃。弱者冰搁。无论已。至若力求整顿者。既经勒改窃案。避重就轻。不思破获。何以对士民。何以免上控。故尽心竭力不惜重赀赏以破案者。亦所常有。而又不甘心纵盗也。或绞或军流。而解省之费。仍不能免。竟有疲累之极。万难措置者。是以变通之法。不约而同。有立毙杖下而以监毙报者矣。有中途恐劫。就地致死。而以拒捕格死报者矣。有致死于狱中者矣。上司知而不问也。乡曲之民。习见报盗不办。获盗不杀。有自相保卫。偶得一盗。辄活埋活烧者矣。州县亦知而不问也。此种风气。原干例禁。然官民奋勇。盗贼寒心。未始非地方之幸。而其中又生窒碍焉。刁恶棍徒。到处皆有。每遇乡曲毙盗。辄认尸亲而控府县者矣。府县即多方袒护。而小民之破家者不知凡几。州县毙盗。辄据违例以控司抚者矣。司抚即多方袒护。而书吏之讹索者不知凡几。甚有上官示意贿和者。有先贿和而不成案者。以致勤能之令。每有戒心。阘之员。永无振志。小窃尚有枷杖。大盗直可横行。盗风之炽。何由得弭。

今欲加州县及上司处分。愈加则愈不能办矣。欲上司禁书吏需索。书吏之弊权愈重。上司之觉察难周。州县畏书吏甚于畏上司。虽禁如不禁矣。谓轻视人命为不可为训。见今捕务严密之地方。尚有印官受伤。捕勇致毙。而未能遽获者。若再令拘守成例。州县之壮气更衰。其贻患殆不可问。　　皇上新政昭彰。事事讲求实在。弭盗一节。尤为近时切务。臣前闻闽浙督臣刘韵珂有外府盗犯拟由巡道审结之请。曾奉部驳。嗣闻云贵督臣林则徐亦有就近解道审结之请。已奉部准。可见外省督抚。皆知盗风之炽。解省之难。设法变通。以冀州县勤于缉捕。至于立毙杖下。广东久已如此。近闻陕甘亦如此。江浙勤能之州县亦已如此。惟　　恩威非由　上出。无以肃政体而正人心。相应请　　旨饬下直省各督抚。转饬州县。凡遇重大盗案。近者解省以符定制。远者解道以示体恤。至于重大窃案。或法所必诛。或情浮于法。准令立毙杖下。以警奸邪。毋得再以监毙饰报。其有情罪稍轻者。或系带长杆。或永远监禁。准其照常分别办理。毋得滥行致死。傥虑州县任性挟嫌。不无流弊。应令详请道府委正印人员会审会详一次。则案归核实。而事易遵行。各上司尤当随时查察。设有任性挟嫌等弊。立即办。并将会审官照例议处。是于因时制宜之中。仍寓慎重人命之意。并请　　严谕各省州县。嗣后务当亟筹经费。破盗破窝。不遗余力。以副除莠安良之实。似此　　恩威并着。崇实戒虚。将见才技勤能者得以尽其长。缺分疲累者得以壮其气。弭盗但寿捕费。士民亦有踊跃之心。送官不见留难。乡曲何忍埋烧之惨。　　皇上责成大吏。大吏慎选州县。数年之间。盗风渐熄。庶无近日广西之虑矣。臣窃据见闻。冒昧详陈。是否有当。伏乞　　皇上圣鉴。

　　敬陈弭盗刍言疏同治元年　　　　
顺天府尹林寿图

窃臣才行无似。忝膺　　命。尹正京圻。每见盗贼繁兴。廑劳　　宵旰。深恧庸愚。弗称厥职。时于接见牧令。讲求缉捕。询以道途之冲僻。村落之整散。与夫民情之逆顺。务令各抒所见。尽言无隐。或因地。或因时。期皆妥议章程。藉收策。顾事已踰月。而能条晰者寥寥。因思宋臣苏轼有言。药虽出于医手。方多传于古人。采访众论。稽考成案。有武清县知县胡启文者。当粤逆窜扰天津。邻邑告警。创十家牌法。其时内匪不生。外寇不犯。不烦经费。境内赖以安堵。历任府尹。惟曾望颜黄宗汉严饬所属奉行。盗风亦以衰息。其目。编查保甲以清盗源。联户支更以御外侮。演习号令以一人心。联村守望以睦乡邻。行之民间。其势甚便。其情甚亲。而其法。则每村先立村正村副。统率办理。十家为一牌。牌立一长。每牌每夜祗出一人支更。如村有百家。则支更者便有十人。而支更之家。月不过三日。如遇小贼。则支更者乱梆。一村齐出。又联络众村。豫约应援。各立一长竿于高处。挂旗一面。悬灯一个。如遇贼众。昼则旗。夜则点灯。且放火为号。闻声响应。四面围捕。不令贼逃。遇有路劫。亦如此救护。盖而易行。严而可恃也。虽已刻有成书。颁行州县。无如视为具文。虚应故事。或行于城市耳目之前。而乡村窵远则置之。或行于上司巡之时。而驺从已过则置之。每逢冬令。循例禀报。曰已编查完竣矣。无一实心任事者。马贼何从而戢乎。民闲习知此为虚套。每一出示编查。读未终而已目笑存之。且日久弊生。亦有失其本意者。今从新整顿者。就已成之良法。除其弊以收其利。敬为我　　皇上陈之。一隆重首事以令信从也。夫人必取信于一乡。乃能办一乡之事。取信于一村。乃能办一村之事。绅耆中当有其人。查胡启文原书。令选举村正村副。取具保状认状存案。非不曰取其公正。优免差徭。但票传为村正村副。仍与在官人役无异。又况到案具结。目前则被书役需索。日后又受官长管束。稍有品识者。谁不羞且惮而甘为此也。其甘充此者。必非良善。而藉端鱼肉小民。人皆疑之忌之矣。尚望其督办保甲乎。今应去村正村副之名。而专任绅士耆民。各州县先将四乡乡保。传至堂前。问明所管村庄。孰为绅士。孰为耆民。人之多少。视村之大小。取其最公正者。当堂注明名姓。汇写红帖。盖印于后。订一定期定处。仍着乡保持帖邀请。按东西南北四乡。分为四日。有司官自备资斧。轻骑减从。先至适中之地。谕以现办保甲。非复虚文。其有不率者。准其禀送。官以礼待绅耆。绅耆必以诚报官。则保甲首事已得其人矣。

一严饬胥役以杜需索也。近来办理保甲。先传乡保来领门牌。索费若干。复令乡保来缴户册。索费若干。此费胥吏取之乡保。乡保取之甲长。甲长取之众户。虽曰小费。而经一手则加一倍。按名索钱。无一免者。事未举而费已不赀。有费则曰奉公。无费则曰抗差。一似办理保甲。祗须领牌缴册。其事即毕。此所以有名无实也。查此项门牌。各州县均有刻存板式。计其所费。不过刷印纸张而已。有司祗拔一毛。便可利民。亦何乐而不为乎。今应令各州县捐廉刷印门牌。接见绅耆之日。亲手给领。至于户册次第。即由绅耆按甲编写。取其明。去其繁难。写毕。付乡保交官存查。总之不出一票。不差一役。庶胥役无所施其技矣。一均公费以劝敦睦也。保甲浮费虽已杜尽。而所须器械衣服之类。亦非毫无所费而成者也。但不假胥吏之手耳。如按户摊派。则田连阡陌者一户。地无立锥者亦一户。家藏万贯者一户。囊无半钱者亦一户。一例出费。未免有不均之叹。贫与富不睦。则忧与乐难同。而保甲不固。今应令各州县劝谕绅耆。秉公办理。或兼出财。或仅出力。各如其量而止。其有寡妇幼年老只身废疾者。编附甲末畸零项下。不在支更之列。如此。则睦任恤。保甲有一户即有一户之实。有一人即得一人之力矣。一备兵器以壮胆力也。语云。赤手不可以御蜂虿。况其为盗贼也。查律载。民闲不得藏军器火药等项。违禁治罪。又载。盗贼但经倒地。不得擅杀。有司但知奉法而不知奉意。闲有以此受累者。是非变通焉不可。缘近来盗贼充斥。骑马带枪。毫无忌惮。民闲仅有木棍藤杆。其敢冒昧直前乎。今应令各州县听民闲豫备鸟枪刀钩之类。各从其便。如有贼至。格杀勿论。又众村远近不一。呼应不灵。除旗灯之外。令各村豫备铜锣数面。如遇大贼。登高敲击。俾各村闻声而至。斯保甲无孤立之患矣。一防守兵役必敷实数也。近来路劫之案。层见迭出。此等盗贼。有逃兵逃勇肆行抢夺者。有近地藏踞者。半系回民。有由口外入者。名曰马搭。各种凶横无比。每于路旁行劫。庄村不敢救护。行人不敢救护者。非毫无义气。亦由州县营汛。并无官人在路。局外者无胆协拏。以为事不干己。得过且过也。查各州县营汛。向于冬季。令乡保于大道旁搭盖窝铺。盘查奸宄。护送行人。每二里半即置一铺。计百里得铺四十座。每铺由县雇更夫一名。由营拨路兵一名。计百里可得八十人。如真有其人在内。盗贼安能窃发。即有大贼至。而道旁亦有相近庄村。平日熟识兵役。亦岂有呼之不救者。即不敢救矣。亦岂有望之无影。跟之无迹者。无如此项窝铺。向来有动用官项者。而吏胥未免扣留。有藉资民力者。而吏胥又止知苛敛。书更夫之名于左。而更夫并不在铺也。书路兵之名于右。而路兵又不在铺也。残墙破壁。不过一二向火乞儿。坐卧其中。甚至有贼人溷迹。亦未可知也。迨至具禀申报臬司。则曰某处某铺。有某兵。有某役。亦不过奉行故事而已。今应严令各州县营汛。遵照额设兵役。朝夕在铺防守。一遇贼众。鸣锣为号。斯居者行者。并可合力捕捉矣。

一梭巡兵役必须添设也。盖道路遥长。守望或有不及。而州县总捕不过四人。安能巡。其势必须多雇散役。而所得工食。每班不过二三十金。如按银钞各半发给。尚不敷一人之食。况雇散役乎。又何以责其缉捕也。今应严令各州县于捕役工食。发给实银。四路捕务。按季考较。分别赏罚。每岁从十月起。至次年三月止。又添巡役八人。各穿号衣。各带腰牌。专巡大道。从东至西二人。从西至东亦如之。从北至南二人。从南至北亦如之。其梭巡均至中道而返。周而复始。盖两县交界之际。彼此推诿不管。盗贼乘机抢夺。惯在此处。最宜盘诘防守者也。又城守营兵。除出征之外。别无一事。今应令营汛亦拨兵八人。协同县役梭巡。一遇大贼。并邀村众协拏。获贼者从优奖励。查营兵各有口粮。但不准克扣足矣。而州县所添之巡役八人。将欲用其爪牙。必先加以豢养。每月每人必各给实银四两五钱。衣食方足。每月费银三十余两。共计六月不过费银二百余两。虽州县瘠苦。似难赔垫。而每遇劫案。悬赏购线。所费不啻十倍。且难必其破案。何如先事豫防之省费也。既有驻铺之兵役。又有巡路之兵役。而各村且互相救护。盗贼断不能乘其隙矣。一亲身稽查以昭劝惩也。夫保甲之虚设久矣。民多愚。役多狡。或疑此番保甲。犹是向之涂饰耳目也。惟认真稽查。就近询访绅耆。子弟有无怠玩。兵役有无诈索。懃懃恳恳。有司不忍欺上官。斯众人不忍欺有司。如曰不下堂而理。岂官惮劳者。民独不好逸乎。是既无以竦动百姓。而寄耳目于人役。则又开挟制之端矣。今应令各州县营汛文武官员。不时亲上大道。稽查一切。俾勤者知劝。惰者畏惩。一洗前从积习。其出也。文官不妨带人役。武官不妨带兵丁。并备一切器械。以示威武。盗贼闻风。有不破胆者乎。但兵役必须官给饭钱。车马必须官给麸料。不受民闲一餐。不取民闲一介。斯民皆以为便耳。以上各条。臣斟酌成规。剔除弊窦。稍与时为变通。不扰民而可久。千虑一得之愚。如荷　　圣慈采择。俯准　　谕旨饬臣与署兼管顺天府府尹臣万青藜严饬道厅州县实力奉行。自奉　　旨之日起。勒限一个月。务使一律严整。毋任迟延。俟办齐禀报之日。由臣等密委妥员分路抽查。稽察勤惰。其能认真经理。着有成效。请将该地方官及出力出资之绅耆人等。分别量予奏奖。用昭激劝。傥敢泛视故常。仍以一禀塞责。或玩泄不遵。致有盗劫之案者。随时严惩办。如此。则有治法。有治人。庶盗贼敛迹。而畿辅可望肃清矣。臣才识短浅。无补时艰。谨陈愚昧之见。以备刍荛。是否有当。伏乞　　圣鉴遵行。

　　与倪兵备论捕盗书　　　　　　　　　
姚莹

漳泉素称多盗。频年诛捕不为少矣。而攘劫之风不息。则捕之可胜捕哉。今功令以保甲为弭盗首务。此在西北省行之或有效者。然行之不善。民闲已多病之。东南非阻江湖。则滨大海。闽广之闲。山深林密。往往兵役所不能至。惟凶亡命者匿焉。驱之急则奔聚日众。其为隐忧甚大。又不仅攘劫之患而已。漳泉惠潮各郡人民。聚族而居。强悍素着。藏匿凶慝。常临以兵役数千。不能得一罪人。今欲比次其户。着籍察之。又日更月易。使注其出入生死迁徙。具报于官。恐愚顽之民。未能若是纷纷不惮烦也。莹常以为保甲之法。宜审时度地变通而行。但师其意可矣。莹昔在龙溪时。患盗贼之多。用集各社家长。予以条约教告。及族正族副家长信记。使各自注列名籍。不假胥役。社大者分设家长房长。而以族正族副统之。社小者。但有家长族正而己。以族正副统房长。以房长统家长。大小事以次关白。子弟不肖为慝者。得自治之。不率教。然后缚送县。县中亦不为苛细。但即其地罚偿所失。凡白昼中途被劫者。察地界何社。先责其地之家长族正。以赀偿客。然后捕贼。其夜中纠劫者。令事主侦贼去入何社。亦责偿于社。苟能捕贼者免。县中四路。各令家奴一人。率民壮五人。日往视。授以循环二簿。给予饭食。至某社。则见其家长。信识于簿。注明月日。簿中无他。惟出状不敢容藏贼匪耳。自正月至于年终不闲。若甫出状而有事。则惟出状之家长是坐。自是各社一清。宵小无敢容匿者。以为善矣。数月后。忽屡有夜劫。询其故。盖各社整肃。匪类皆逃至高山深林。藏匿渐众。饥无所食。因出扰劫。乃悟立法未尽善也。用召众家长晓之曰。尔邑诸社。大者万人。小者千人。最小数百。贼虽多不过数十。少仅十余人而已。尔族丁十倍于贼。贼虽强。焉敢伺夜深入。此必有与贼通者。通贼者非他。必不肖无赖。及本族贫乏人耳。若辈无业饥寒。族中富厚者不肯赡给。故怨而通贼。此盗之本也。今吾行清社之法。贼无所容。又聚山林为害。捕之较在社更难。且不胜其捕。拔本塞源。莫如族守社。族守社奈何。先核尔社内公产及富厚之家出公费若干。再核尔社中赤贫无业素不肖壮者。召致归社。日给饭食钱。使为社丁。大社四十人。中社三十。小社二十。分为两班。每夜一班巡社防守。一人执锣而不鸣。一人击柝。余执大梃。不许持刀鎗鸟铳。自三更起。绕行社外。至五更向明而止。见贼则鸣锣大呼。一社之人。咸起呼逐贼。贼必不敢入社而逃。一社鸣锣。则邻社皆应。不鸣锣不逐贼者罚之。贼既走。不可远追击捕。恐穷迫拒捕伤人也。此法一行。各社贫乏者。有以自养。皆自保其社。不但不为贼。亦不复出而为外盗。此族守社之法。拔本塞源。孰有善于此者哉。众家长大喜。皆遵约而行。然后盗贼屏息。由此观之。则保甲之法。如果行于漳泉。不特闾阎骚扰。良民受累。且奸人无所容身。恐走聚险阻。如莹清社之事。其患又有不可言者。甚矣。立法之难也。

　　上某总督论禁鸟枪书　
杨士达

运河舟次。获接温颜。重士之诚。深荷深荷。自移节南来。新政所敷。僚属震悚。下风逖听。仰企难名。但闻查缴鸟枪。督责严急。士达窃以为过矣。敢布其区区。达闻深明政体者。能毋戾于法之中。而曲通乎法外之意。宽严张弛。与时消息。是以利兴而民不知。害去而民不病。故政有宜严者。有不必严者。方今吏治废弛。蠹胥刁民。敢于玩法。此正子产用猛。诸葛武侯治蜀不数赦之时也。则严宜。至于查缴鸟枪。无所用其严。且不独鸟枪严禁无益也。即军器亦然。何则。　国家休养生息二百年。士民之感戴　　皇仁已深。即偶尔蠢动。半皆官吏之激变。断无因藏有军器。遂敢于谋逆之人。其忍于叛逆者。枭獍之性。自外生成。私铸鸟枪。造火药。必在深山邃密之地。禁之将无可禁。且作乱亦不专恃鸟枪火器也。试即往事论之。秦始皇销锋镝。堕名城。收天下之兵。聚之咸阳。而陈涉之徒。斩木为兵。揭竿为旗。良将劲兵。竟莫之能御。此岂军器未禁之故哉。王莽时。禁民不得挟弩铠。隋炀帝制民闲铁叉搭钩之类。皆禁绝之。寻而海内兵兴。陨身失国。元代兴国军。以籍兵器致乱。陈天祥权知军事。令弛兵器禁以从民便。境内遂平。此非确证乎。近年那公彦成之督两广也。海寇黄茂高等就抚。呈缴大小二百四十七位。军械一千九百。使盗贼之军器果能禁。则茂高呈缴之器何自来。前李公长庚为偏裨时。言于闽督福康安曰。长庚破家为国。船既自造。无资于官。惟火药非私家物。愿有请。福公乃檄沿海郡县。长庚所在调用军火。不限多寡与之。自迂拘之见而论。以末秩而擅调军火。私造兵器。岂不大干例禁。而福文襄用之不疑。李忠毅行之不顾。卒建平海盗之巨功。由是观之。严禁鸟枪。殊非经国之远猷矣。嗟乎。良民所恃以防盗者。鸟枪军器耳。尽良民之鸟枪军器而缴之。是夺良民护命之具也。盗贼所以尚畏良善者。以有鸟枪军器耳。民闲皆无。而盗贼独有之。是授盗贼以柄也。擅贼威而夺民救。其害可胜言哉。前明边境多故。令山西州县乡村筑堡以守。民闲无弓弩火器。敌入。守空陴坐视。遭屠杀甚惨。总督翁万达始令民堡备兵械。积矢石。防御遂固。一利一害之闲。固前事之师也。乃谈经济者。且以军器为深谋远虑也。于是御史奏请禁民闲私藏火器矣。又奏请禁民闲私藏抬枪鸟枪。予限呈缴矣。立法不可谓不严。而江淮之盐枭。凤颍之捻匪。粤闽之奸民。挟枪横行于白昼者。至今如故也。论者其亦闻卢枢之事乎。后梁时。吴禁民私畜军器。盗贼益繁。御史台卢枢建言。今盗贼滋多。宜教民战。且善人畏法禁。而奸民弄干戈。是欲偃武而反招盗也。宜罢私蓄兵器之禁。团练民兵。使之习战。自卫乡里。从之而盗遂稀。不师卢枢之故智。反戋戋然以禁军器为得计。是蹈公孙宏之陋。而为吾邱寿王之所窃笑也。或谓功令所在。谁敢不遵。此又未知立法之本意。且不明乎法外之意也。

律例虽禁私藏鸟枪。仍许深山邃谷及附近山居。用鸟枪驱逐猛兽。又甘肃毗连番回处所。及滨海地方。需鸟枪守御者。皆许报官制造。原　　圣人立法之意。既杜小民作奸犯科之萌。又虑良善无守御之具。酌其通以便民用。　国家之爱民可谓至矣。嘉庆六年。陕甘总督长麟奏请遴员查民闲铳刀矛实数。俟教匪平可按籍而稽。　　诏曰。安民必在择吏诚得良吏自可铸剑戟为农器否则斩木揭竿岂条例所能禁止况山谷居民捕鸟兽备虎狼不可无兵器乎。大哉　　圣言。可为万世帝王法。在长制府之奏请。岂不自谓政要哉。而　　　仁宗睿皇帝烛照无遗。故知功令虽禁。非　　圣朝之初意也。阁下即申行禁令。亦宜曲通乎法外之意。以宽行之。宽一分则良民受一分之赐。今乃督责严峻。查获鸟枪器械。辄加酷刑。胥吏因缘为奸。苛索重贿。是病民也。独不思宵小之徒。藏匿深山大泽。私造利戟长矛。何尝畏有司之禁约。惟善士良民。守分奉法。家无寸铁。倏忽之闲。盗贼突至。赤手空拳。东奔西窜。贼能纵恣残民。民无所恃御贼。财帛被劫。牛种遭夺。归怨于上。相率为非。田地日荒。粮税日减。岂细故哉。斯言也。非士达之私言也。康熙中于清端公成龙尝痛切言之。清端一代名臣。文集具在。可覆按也。士达草茅下士。无足齿数。独经济之学。究心十载。深惜阁下当代重望。出于此举。或者属弁奉行不善。非公本怀。用敢冒犯严威。一陈固陋。惶悚惶悚。

　　与李方赤太守书　　　　　　　　　　
冯桂芬

比奉谒。承阁下以城中失窃之案迭出。思有以弭之。勤勤焉为刍荛之询。意甚诚。芬不揣固陋。辄以禁夜行之说进。未尽所欲言。退则买棹娄江。篷窗无事。敢伸纸以毕其说。惟阁下裁之。吾吴之积习甚矣。明而动。晦而休。民之常道也。吾吴不然。其起也以巳午。夕飧以二更。甚则中夜。街巷行人。虽三四更不绝。城门之启闭无时。夜过半。有肩舆至者。辄列火炬。数十步外。传呼某巷某家。门卒应如响。诘旦诣其家取直。闾门一夕必得钱一二十缗。故守阊门之弁。尤为美缺。城中栅栏不修。终夜行人。往来莫问。坐是宵小窃发。肆无忌惮。报窃之案。夕或数十家。北寺一带。夙为丐薮。翦绺挖包抢帽之事。日不绝闻。芬以为惟严夜行之禁。足以弭之。芬不敢远引京师也。浙之杭州。同省之江宁。以与将军同治。城门昏分而闭。民不以为厉。今纵不能如其制。以二鼓为率。何遽不便。城内外大小街巷。凡两歧之处。率令以径三四寸大木编为栅栏。令本巷更夫守之。亦以二鼓为率。一律锁闭。无论大小衙门官亲幕友长随吏役人等。不得擅启。有公事或巡查之员。必示以符信。始许前行。至旦查明本巷无失事。乃启栅。如是。则行窃者。枝枝节节。无非罗网。往来且难。何况搬运。而谓窃贼不少衰者。无有也。先王井田之法。纵横沟洫。以限戎马之足。处家守门户。时其出入。谨其启闭。所以防盗贼也。事无大小。理一而已。至于乡镇窵远。闲有劫夺之案。亦令仿此行之。盗必遇栅毁夺。则已哄动一镇。镇人集。未成而逐之固易。已成而擒之亦不难矣。然则民无不便乎。曰有。嫁娶也。救火也。儿也。夜作之工也。不知诹吉之法。重日不重时。不妨卜之于昼。救火非可诡言。闻有火则启。火息闭如故。偶然事耳。恤孤乃仁政所先。儿无可缓。应令本栅夫询明居址名姓记之。仍伺其返。无他则已。至夜作之工。令就工所住宿。不得借口堕业。舍是。何不便之有。且夫为一事而止办此一事者利犹小。为一事而不止办此一事者利则大。赌博之聚在夜。酗酒之滋事在夜。押头店及禁烟之交易莫不在夜。其夜行而彼善于此者。绅富子弟及官亲幕友之为狭邪游者耳。夜行之禁严。则若辈敛。未始非风俗人心之一助。夫夤夜往来。非盗即奸。亦何嫌何疑。而不急为禁止哉。昔毛西河颂汤文正公之政曰。阊楼夜鸣瑟游媚贵富。皆向晦阖外巷。私有望于继起者矣。归棹不远。容继见不宣。

　　纪治盗
张澍

黔之地。县林立。亏日抉云。石堪当。曝寝虎。散无统纪。如仇相避。又山枯水瘠。刚柔数觭。逐队东驰。环绕不至。生理窘蹙。而衣食以御人。傥亦形埶使然。虽有猛吏。锐意追捕。乃至不胜犯。不胜诛。何也。聚则抨弓注矢。探丸飞土。散则牧犊饮羊。摩唇迎猫。皆吾民也。又或郊关之外。毒箐幽崖。我不得而至焉。囊箧要肉繵。委之而去。仅以身免。历险冲危。踉跄呼吁于有司。弁役疾驰而至。则踪景消灭。是故始于剥商。渐则官被劫敓。始于攫货。近则人茹金刃。何可忍言。盐铁论曰。水有猵狚池鱼劳。国有圉齐民消。如之何其听之也。遵义幅辽阔。统辖十三里。每里十六甲。烟火辐辏。地埶险阻。其民桀骜诡谲。染杨酋之余习。而里甲多巨猾。值趁虚日。辄联外来虣客。摽掠钱货以为常。余代庖之日。吏民初以余之少也而易之。然积闻其在玉屏声。观望不敢动。然予之治盗。以虚不以实。每见同寮有获盗者。辄毁折支体。饮以盐卤。矐其目。窃伤其酷。而卒莫之能戢者。贼以为法尽于是。吏亦以为法尽于是。役亦以为法尽于是。且议其忍也。而不捕。盗因是益炽。余则不然。受事日。召集里甲。讯其素鸱义者斥之。选立愿悫。严谕之以杜绝饮博。谨守堡寨。其容留匪类者。无赦。其有警而不协力禽者。无赦。其有被盗而匿不报者。无赦。惟里甲倍偿。而又于镇关津。通衢僻路。布令以威刑惧之。于是乃不用捕而用圣。非不用捕也。盖捕则疏。圣则密。捕则真盗或走匿。而役以局外者当之。巨盗或远扬。而役以鼠窃者塞之。圣则囊橐何氏。鸠聚何所。肆劫何地。党羽何人。起发何期。过抵何许。灼然在吾之心目。而又虞圣役之绐我也。复择役之诚谙者(土火)见之。耳目既广。声色不闻。彼宵小者。以为吾之疏之也。乃稍稍露迹。而圣之者旋至。迅发役捕之。罔不获。其聚集多人者。亲率役捕之。罔不获。值趁虚之期。微服往察之。伏壮役于侧。近有肆敓者即禽之。罔不获。役有不用命及贿脱贼者。痛惩之。责令倍偿其失。恭命则重赏之。其渠贼吴赖头赛曹操把地王等。以次就禽。无良之徒。各恫駴戃慌。疑余之日出。而网罗之四张也。乃大沮散。遁于桐梓正安绥阳等处。后遇桐梓令卫君天民。问曰。子其以邻国为壑乎。余曰。子甘为逋逃薮乎。卫未有以应也。

　
卷八十一　兵政七团练上

　　论兵三　　　
孙鼎臣

周公之法。即比闾族党。为伍两卒旅之师。今之团练乡兵。其遗意也。聚则为兵。散则为农。无饟之给。征调之烦。兵莫善于此矣。嘉庆间。教匪之变。劳师六七年。坚壁清野之议行。民自团练。遂以平贼。盖以兵战。以民守。官兵之所不及。乡兵佐之。费省而功巨。今患经制之兵不足。而行召募。召募不足。而议团练。诚省兵省饟之策也。然自军兴以来。直省州县。被　诏举行。四五年来。贼纵横如故。城邑溃陷如故。此其无实亦可见矣。其有能杀贼以自卫者。利见而害随之。岂今昔之事理固殊哉。盖尝论之。今之团练有数难。昔之用责于官。今责之使自出财。民多不欲。此惜费之说也。人情偷惰。侥幸苟免。此惮劳之说也。惑于贼恶团练之言。疑其不能御贼。而适以啖贼。此惧祸之说也。以惜费惮劳之心。又益之以惧祸。无怪乎　诏书屡降。文告日张。而民之起而应者少也。嗟乎。由今之团练。幸而成者少。使皆成。害可胜言哉。团总团长。藉为奸利。凌弱暴寡。鱼肉一方。幸而胜贼。恃功骄横。小之狱讼赋税。官不得问。大之戕虐吏民。法不得加。小民不知礼义。日习战。人人有飞扬跋扈之心。喜乱乐祸。于乎。团练用民以御贼也。今乃变民为贼。其与夫始意。岂不甚剌谬哉。其所以然者。法未善而任非其人也。今夫比闾族党。周官之所以联其民使之相属。后世之保甲也。伍两卒旅。周官之所以联其兵使之相属。后世之乡兵也。无比闾族党。则伍两卒旅为乌合之兵。无保甲。则乡兵为乌合之民。焉有乌合之民。而可望之亲上死长者。今之议团练。不先之以保甲。不问其俗之美恶。情之离合。而但欲驱之为兵。固已循其末而遗其本矣。而其所谓团总团长者。其人至猥杂。乡党自好之士不肯为。惟市魁里豪与士之无行者乃为之。非有御灾捍患之意。故其民不之信而莫为用。其寇常出入。民罹锋镝之惨。不得已合谋御贼。则雄武豪猾出为之渠率而笼罩之。故常偃蹇恣肆而不循法度。团练举若是。天下岂有宁日哉。夫团练必自保甲始。保甲者。所以辑和其人心。而整齐其风俗也。非贤士大夫不能任其事。昔周官之法。乡有大夫。州有长。党有正。族有师。闾有胥。比有长。皆以卿士大夫之贤者能者为之。以卿士大夫吏其乡而掌其政治军行。而因为之将。无事则安其教。有事则听其令。如手足之捍头目。子弟之卫父兄。故散者聚之。聚者散之。举而措之。帖如也。乡大夫州长党正族师闾胥比长之制。今不可复。则宜察士大夫之贤且能者。尊礼而专其任。使掌一乡之事。别淑慝。重赏罚。约之以相保相纠之制。勉之以相赒相救之谊。使良民有所赖。而邪僻凶很者无所容。保甲成而乡兵由此出矣。度地以制财。量户以制丁。部之以伍两卒旅之法。出则节制之师也。入则教训之民也。如是而不能同仇敌忾。犹有骄恣而犯有司之法者。吾不信矣。昔吕叔金正希用乡兵杀贼。世知乡兵可用。而不悟用乡兵者之为吕叔金正希也。于乎。安得尽吕金而为今之团长团总也。

　　保甲团练议　
成毅

圣王之治民也。其上教诲之。其次整齐之。其次禁制之。其次斩刈而芟夷之。教诲整齐以治君子。斩刈芟夷以御小人。禁制之术。则所以佐教诲整齐之不及。而预为之具。使奸谋邪心。因之摄伏。而可不至劳吾芟夷而斩刈也。故时虽承平。必不废兵。凡兵之威。不在于用而在于备。在我常有必不可犯之势。而后在彼常有必不敢逞之心。此谓兵之威也。譬如猛虎伏处。不待搏击。而见者失色。闻者屏息。何则。知其爪牙之可畏也。是故兵者。人主之爪牙。而禁制之大柄也。　国家兵制。久定额设之数。预备战守。百余年来。无事可试。昧者几于谓兵可废。然而近时盗贼窃发。虽不踰时即就诛夷。而每一事起。大府动色。睢盱愕顾。调发千里。官民交困。则以禁制未豫。而所以御盗而卫民者。全恃官兵已也。窃计盗贼之发。不过奸民亡命。潜相啸聚。非有豪杰大猾魁奇出众之才。非有长戈铦戟冲锋陷锐之器。而其附和之人。又非饥寒转徙无所告愬。暴敛横征濒于死亡之势。平时无所甚迫。而其始祸之心。不过泄忿于一二仇怨之子。然而悍焉无所顾忌。仓卒揭竿。事同儿戏者。直缘轻视官兵。而习知其不足畏也。议者或归咎于兵之不练。非兵之不练也。兵即练矣。而其势本单。试以郡邑计之。每郡额设不过数百。每邑额设不过数十。分为驻防塘汛。散处数十百里。是即一一练习。而其势且必不能振。而况其不练也。又按盗贼偶起。调发官兵。有司长吏。实多牵制。何则。伏戎于莽。形诡秘。纵有传闻。信疑常半。此其不敢张皇者一也。即令形暴露。变在顷刻。而众寡强弱。未易悬揣。此其不敢张皇者二也。盗贼滋事。至于调发。必被弹劾。有司初念。尚事弥缝。此其不敢张皇者三也。必至祸衅已成。呼号始急。而邻邑旁县。极近亦当百里。倾城赴援。极多不能百人。至于邻郡二三百里裹粮跋涉。疾趋赴。力已先竭。气必自索。而况暑雨祁寒。百里之程。二日而至。尚为劳苦。是故贼常逸。兵常疲。贼常暇。兵常遽。宜乎兵未遇贼。而即惴惴危惧不自保也。又客兵虽至。地利不习。入山则径路错杂。遇水则汊港纵横。甚且东南西北。迷无所向。兵即厚集。尚须时日。迟回审顾。不敢轻发。又调发旁邑邻郡。则节制不一。纪律号令。必俟大府。始相绾摄。牵制愈多。观望愈甚。是故小丑跳梁。动需经时阅月。而始定也。所犹幸者。　朝廷宽大。民气安乐。奸宄鸱张。不能煽动而劫掠之。祸迫于乡村。各有身家。咸思自保。或聚众而邀遮。或险而共守。众怒难犯。贼不敢撄。所以官兵邀击。尚易扑灭。假令水旱饥馑。乡村细民不思自保。又或迁延时日。残破必多。身家无恋。易被裹胁。住则蜂屯蚁聚。行则豕突狼奔。是虽名城大郡。所恃者何。人各自危。莫有固志。正恐虚声恫喝。不待寇来而自扰矣。兴言及此。窃谓可为寒心者也。然而兵不可议增也。增兵则需饷。且不可无事而多聚也。无事而多聚则易哗。糜饷而易哗。于事不便。故尝熟思远虑。莫如保甲团练之计。始于城垣。于乡村。其初恃以御盗。其既可以弭盗。譬如火然。厝薪曲突之侧。列瓮储水。预以待之。纵有偶失。一挹注之而已熄矣。视远而取诸陂池。其缓急得失为何如也。故窃谓兵者禁制之大柄。而团练所以补兵之不逮者也。爰条其说于左。

　　团练论上　
王应孚

平地有奇险也。无殽函剑阁之形。而高不可踰。无砥柱吕梁之势。而深不可测。无震泽宫亭之巨浸。而浩瀚绵邈不可涯涘。疾如飘风。众如时[雨](两)。其恢之弥广也。日月出没于其中。其出之不穷也。云雾隐现于其内。则团练是已。夫团练之民。即　国家养之为兵。军中募之为勇者也。然用之兵勇则怯者。用之团练则强。用之兵勇则骄者。用之团练则谨。以之御外侮。则不能入。以之弭内患。则不能生。夫卫人身家。何如自卫身家。卫人乡里。何如自卫乡里。聚族而谋。势非加众也。而志常坚。同室而救。器非加利也。而力常倍。彼客我主也。彼劳我逸也。彼急我缓也。彼动我静也。以防为剿。以守为战。以实待虚。以盛待衰。民有常兵。而无常征之劳。　国有常备。而无乏食之患。故曰用之兵勇则怯者。用之团练则强。兵法曰。畏敌者不畏我。畏我者不畏敌。然而畏敌者林立。畏我者百不获一。赏罚不公。则不畏我。功罪不明。则不畏我。纪律不严。则不畏我。恩意不孚。则不畏我。不但此也。师徒无宿饱之具。而久[戍](戌)挟思归之心。往往以六军之众。如一哄之市。四散而不可复属。若团练无虑是也。督以父兄。子弟孰敢不率。乐尔妻孥。妇人亦在军中。自为谋者无不忠。不可解者奚所逃。故曰用之兵勇则骄者。用之团练则谨。天下事。惟有闲乃可入。团练又谁能闲之。夫人少则不足应敌。多人又苦于供亿。惟结之以团。则小敌至。以一团抵之。而众团自有犄角之势。大敌至。以众团辅之。而一团亦无支应之烦。人己不合则弱。合弱又不能如一。惟固之以团。则大团之兵力。芘及小团。而芘人即自芘也。能勿策其万全。小团之辎重。附于大团。而财附即身附也。岂复生其二心。安而不迁。来而不竭。如常山之蛇。首击尾应。如辅车之依。唇亡齿寒。故曰以之御外侮则不能入。夫人情不相远也。人性本相近也。一乡之内。一邑之中。虽有勇悍难驯之夫。而少不敢踰长。卑不敢踰尊也。门闾相望。耳目相接。虽有阴蓄异志之人。而消息易于漏泄。牵率难于横决也。蓬生麻中。不扶自直。团练之禁暴。非种必锄。镆傅体。不得弗搏。团练之诘奸。有犯无隐。故曰以之弭内患则不能生。易曰。天险不可升也。地险山川邱陵也。王公设险以守其国。夫平地自有可守之险也。是在王公之设之耳。

　　团练论下　　
王应孚

三代井田之法。散其民于田间。而以同井聚之。实则聚其民于同井。而以田分之。故终其世无畔民。吾谓即可通其意以用之团练矣。何则。今之议者。所以惮于团练。不过曰恐其抗官耳。抗粮耳。不知此非团练之法未善。其所以行团练之法者未善也。盖但知聚之为团。不知聚之中亦有散也。但知合之为团。不知合之中亦有分也。夫井田之法。聚者其形。散者其势。合者其事。分者其情。特形则显而势则隐。习其事而未揣其情耳。孟子曰。死徙无出乡。乡田同井。出入相友。守望相助。疾病相扶持。则百姓亲睦。此言其以同井聚之也。然吾考井田之法。九夫为井。井间有沟。四井为邑。四邑为邱。四邱为甸。甸方八里。旁加一里为一成。成间有洫。其地百井而方十里。则十里之地。而已百井矣。四甸为县。四县为都。四都方八十里。旁加十里为一同。同间有浍。其地万井而方百里。则百里之地。而已万井矣。分十里而为百井。则已散其势于百井。分百里而为万井。则已散其势于万井。民不肯舍其田而芸人田。又孰能夺人田而为己田。故其势以之御外侮则合。以之兴内乱则分。以之相维相系。则散而布者无不聚。以之相兼相并。则分而据者谁能合。故终三代之世无叛民。而圣人经世之深心。亦尽于此矣。往时盗贼四起。　朝廷特简廷臣为团练使。所以爱民者甚深也。然而团练之使。与疆寄之臣。其权相埒而不相下。则不能无意见。有意见则不能无抵牾。于是地方之事。转以废弛。其后　朝廷洞鉴其弊。而团练之使遂撤。乃疆寄之臣。因恶团练使之不便也。遂亦谓团练之不便。而寇环其垣。兵无以应。又不能不借于团也。则一听民之自为。而不为之区画。于是团练之弊杂然出矣。以百里之地。数十团之多。而统于一团长。则团长之势炽。以数百里之地。数百团之多。而统于一团长。则团长之势更炽。于是不畏守令。不纳赋税。不供力役。不遵条约。而其间又有贪污酷暴之吏。虐用其民。激成其变。于是团练与官吏。势若仇雠。隐若敌国。疆寄之臣。但见团练之害。而不深维团练之利也。于是益以团练为必不可行。而不知皆由无善其法者以至此也。

夫一邑之民情。天下之民情也。予家河间之故城。地不过百里。自咸丰初年。举行团练。团分为五。五团各长其长。立条约。明赏罚。小敌至。则以一团应之。大敌至。则以众团辅之。以近团援近团。而犹未足应敌也。则更以远团继之。而远团之援远团也。但抽其丁之三。仍留其丁之七。则卫人者复足自卫。而此团之援彼团也。量其道里之远近。定其赴援之迟速。后时者有罚。则卫人者不异自卫。故以蕞尔之区。扼直东之交。当运河之冲。巨寇之压境者数十次。而安堵不惊。至今垂二十年如一日者。团练之力也。然私事治而公事未尝不治也。尝观其纳赋税矣。每遇春秋两时。则民各备其租银而集于其团长。而总输于县官。五团互相形容。互相稽察。某团后输者有罚。于是踊跃争先。不烦催租之吏。已无逋赋之人。其孰得抗粮乎。若夫吾乡之所以奉县官者。尤殷殷也。夫州县之官。所以得中饱者。惟租赋之加重为巨款。吾乡之人。以总输其租官无由加重也。则各团于正供之外。又醵金以奉之官。岁奉数千金矣。尚得谓之抗官乎。此其彰明较著者也。吾尝揆厥由来。盖以百里之地。分五团之多。不相兼而互相援。不相下而互相制。故历之久远无弊耳。诚使各省团练。每百里之地。分为五团。而一切条约。俱仿吾乡为之。聚其形而散其势。合其事而分其情。由是但有团练之利。尽去团练之害。而三代圣人所以制井田之深心亦寓于此矣。不已立　国家万年有道之基欤。

　　团练说　
朱孙诒

咸丰八年戊午七月。客有谓于余曰。粤自莠民倡乱。十有余年。其始未尝略地攻城。迨洪杨诸逆占据永安后。虽弃城北窜。而相继而起者。踵相接也。近今几载。失陷城池。难以枚举。今水陆之师。克复数郡。中丞劳公奏调吾子总司善后。将以何者为先。余曰。团练。客曰。仆在此有年矣。具悉民闲疾苦。困于贼者难堪。困于团练者亦甚。借团练以科敛钱谷者无论已。有名为团练而实通贼者。不惟乡闾仰其鼻息。以图保身家。即地方官亦听其指挥。以苟全性命。有藉充团总而大获重利者。其始将微物以饵地方官。其后遂挟制地方官。以鱼肉乡民。甚至自相雄长。生事忿争。又或率其党羽。公然为盗。种种流弊。莫可名言。吾子千余里衔　命而来。而但言团练何也。余曰。此皆未尝经官办理。亦办理不得其人之故也。客曰。苟得其人。当讲求吏治。何专言团练也。余曰。今日之广西。任团练固不能致治。废团练亦无以已乱。吏治应以团练为先也。客曰。何以言之。余曰。诒自五月抵粤。居会垣者已旬余。驻柳郡者倏两月。所见所闻。与吾子之言。大约相同。然各府州县。莫不有团。贼来或顺从。或惊走。毫无所用。贼去或科派。或欺凌。扰害不堪。此等情形。岂能致治。若竟废之。则械器山积。手所便携。猜鸷习成。目所惯。不逞盈郊。逋逃野。兵不可恃。勇难长养。此等情形。岂能已乱。惟有遴选人材。实行团练。竭力整顿。仍不外因势利导。用心督率。要必使若网在纲。无团练者。使之速举办以便稽查。有团练者。使之就范围而归约束。但团练之患。率有五等。一患经费难以持久。二患恃众恐其横行。三患有事未必可靠。四患官民难免纷扰。五患伏莽未能悉除。盖团练固资经费。今团练无薪水。团丁无口粮。则经费无难持久矣。恃众横行。容或有之。今每县团总不过数人。团长十余人。团正数十人。兼立百长什长。使其递相管束。以人制之。分路管领。以地限之。且悉听地方官指使。团总听命于官。是官总其权也。可操纵自如也。无虑其横行矣。有事难靠。匪惟团总。恐难靠而遂不行。是因噎废食也。今凡城市有店铺之处。暨殷实之家。令凑资练勇。贼来练勇当先。团勇帮助。一方有警。悉调各城市之勇。聚于一处。分途防剿。久之不独练勇可靠。即团勇皆成劲旅矣。官民纷扰。乃办者不得其法。今畎亩不旷其工作。室家不罄其盖藏。官惟勤于督责。民自乐于听从。行所无事。何纷扰之有。伏莽不除。最足为患。今三人会团。必令稽查匪类窝家。是兼行保甲也。外匪固不能来。内匪亦奚由匿。何伏莽之有。无此五患。闲以暇时校其技艺。齐其队伍。逐层团总团长团正百长什长训诲。使之辑然和睦有勇知方。行见民与民邻近庄村相联络。而友助可期也。民与官邻封州县通呼吸。而应援足恃也。岂惟盗贼不生。亦且礼让可复。而吏治民风。骎骎乎日上矣。团练顾不重乎。今所定团练条规。皆力袪团练之弊。而实收团练之效者。子曷不详阅之。客乃再三紬绎。反复思量。不觉勃然而兴曰。有是哉。吾子之所言团练。如是之详且善也。曩者吾子在楚。所至之处。共知取效于团练。长沙十二属。惟湘乡至今完全。九府四直隶。惟宝庆未遭兵燹。不意初来岭峤。独能洞悉利弊。而严密其法。以易其行也。由是观之非团练断无以已乱。且非若吾子所言之团练。亦必不能以戢干戈而奠安黎庶也。客既知其然也。爰书其说。以告阖省各府州县之举行团练者。

　　乡防团练私说
熊少牧

周官比闾族党州乡之法。朱子谓其合教养选举宿卫征伐师旅田猎为一事。法至善也。自管子作内政。寄军令。而寓兵于农之意遂亡。惟唐太宗置府兵三百人为团。团有校尉。五十人为队。队有正。十人为火。火有长。三时务农。一时讲武。尚不失成周遗意。然数传而其法寖坏。卒致方镇之变。论者谓兵农既分。虽圣人复起。亦不能使之再合。此时也势也。无可如何者也。不知兵不能使之兼为农。农自可使之兼为兵。如乡防团练法。为兵而不隶于官。为农而能备乎敌。岂非师古之制。权今之宜而变通之乎。比岁粤逆蔓延南北。土匪应之。官军四出扑剿。而防守各资乡团。余伏处衡茅。睹绅耆议办。累月经年。着有成效。窃以谓团练有三善焉。有四难焉。因援李安溪兵论王子正保甲论例为之说。以私诸同乡深识之君子。三善维何。凡军必先筹饟。为团则即其乡之有产者计租输费。每石三升。佃户不与家。出一丁。不妨耕作之人。轮日练习。不荒耕作之时。有警则坚壁清野。不至赍寇粮。无事则耕九余三。不待乞籴。况复转运可纾劳役。度支可免虚縻。士不呼庚。人皆授甲。此一善也。府析为县。县析为都。都析为甲。甲又析为区。分练故不苦其扰。合力故甚畏其多。壤境交通。声势联络。即守为战。以逸待劳。贼新至道里不谙。此则择形胜以扼要害。贼胁从腹心不固。此则以子弟而卫父兄。故贼往往不避官军。而必避乡团。草木尽为疑兵。沟渠不能飞渡。此二善也。古来干城之选。起于兔罝。一乡中不乏少年豪俊智勇兼备者。特治平时以耕凿老耳。自团防兴。日习乎坐作进退之法。以娴乎技。日闻乎鼓角铙镯之音。以练其胆。日训以孝弟忠信亲上死长之道。以作其气。则于捍卫里闾之中。即寓磨厉人材之用。久之出而应募。专阃奏肤。本来农子为农。竟尔将门有将。此三善也。

四难维何。村居不一姓。保甲必立册书名。以便传查。本与军册迥别。乃乡氓鲜识。谓名既入册。必将抽丁调发。有锋镝死亡之忧。我等贫民。出死力以卫富民。已非所甘。况驱之远方。别父母妻子弃田庐邱墓乎。于是不书名者有之。伪书名者有之。即长官出示切谕。绅耆百端开陈。而牢不可破。几以一疑挠众信。并非征羽林孤儿。辄愁乏木兰孝女。其难一。立一团。教师俸赀。丁壮器械火食。委员查验。团长会议。以暨保甲编册探报。在在需费。及按租取谷。或匿多报少。或昂值折钱。藉端延抗。虽上富闲亦不免。中下富更得有辞。筹公者孤掌难鸣。为我者一毛不拔。其难二。郊墟山市游手无业之民。及浮寄工商杂术。非里公具保结。不准入团。固明有条约。维土著而小有恒产者。其子侄或狂荡废学。桀骜不驯。开设团场。跃然从事。欲区别则谊均袍泽。拒之无辞。欲兼收则舞槊鸣弦。益之牙爪。势必凌弱暴寡。莫敢谁何。且其人既属败。安保其贼至不生他变乎。未擒窟底之貙。反患里中之虎。其难三。团以御寇。尤重诘奸。凡境内涉可疑。讹言惑众者。宜即鸣官惩究。庶奇居无所容。逃无所匿。董事固不得避嫌怨。而稍存姑息也。然虑有浮薄喜事之徒。假公举。雪私愤。含沙射影。初不系团之利害。而瓜牵葛罥。陷之无以自明。蹊田而遽夺之牛。穿屋而谁弹乎雀。其难四。由前之说。出入守望。众志成城。自一邑而推之一省。自一省而推之天下。无地无农。即无地无兵。行之久而相安。行之远而不悖。治人治法。兼而有之。由后之说。法立弊生。事有必至。惟在奉行者。弊未见。防之未然。弊已形。去其太甚焉耳。讵可因噎而废食。因漏而毁防也哉。要之　　尧天日月。魑魅遁藏。于赫　　皇灵。陆詟水栗。行见欃枪迅埽。函夏无尘。凡团练诸乡。又当铸剑戟为耰鉏。舍韬钤而敦诗礼已。

　　练勇议　
徐有珂

练勇练其力乎。亦练其心耳。练其敢死乐死之心。而后可制贼之命。死者。人之所畏。手挽千钧而临敌震慑。情也。然则何云敢死。何云乐死。曰。勇者。气之所激。性之所秉也。激于气者。必有所愤。秉于性者。若有所甘。愤则敢死。甘则乐死。故曰练勇练其心也。且练勇临阵。力固并重。练勇守土。力在所轻。但作其怒气。感其至性。则无力者。亦有敢死乐死之心。今之练勇者。所募有二。一疲弱游惰。挂籍延残喘。一强悍凶顽。取赀恣饮博。而其无田庐可依。无父母妻子可恋。则两等人皆同。非此则不愿应募。一旦有警。则弱者先走。强者横行。正惟孑然一身。可以略无顾忌。即死于锋刃。人莫之恤。彼亦早不自恤。夫不自恤不受人恤者。必不能恤人者也。勇安在哉。练奚为哉。故议练勇之格。临阵可用只身。守土则只身不得操寸兵。以防乱也。必就每防每里中有室家者。联为一气。户自二十以上五十以下悉出。坊立一正。里立一长。则以耆德为之。申禁约。程材力。不如约者罚。能出力者赏。农隙习骑射击刺。火田水嬉。各视其所能。器械惟其所用。坊里皆逢桥立栅。不得夜行。更番柝巡。以备掠。坊正里长。平时为之纵谈韬略。使之有备无患。陈说忠义。使之感激涕零。且使晓然于粤匪捻匪之悖理逆天。必遭显戮。其以残忍迫胁。虚声恫喝。非有奇材异能也。非有左道幻术也。非有坚甲利兵也。惟其惨毒昏狂之。闻者无不疾首痛心。眦裂发指。一旦贼至。必皆奋身赴义。不待军令。万夫振臂。四境同仇。此勇之激于气秉于性者。凡以田庐在此。父母妻子在此。必不忍遽弃之而走也。即不幸挫折。要皆忠厚良民。其溃散必不为剽掠。且退保他邑。此身尚可复用。况见田庐蹂躏。父母妻子离散。一人奋呼。从者四应。或以无家可归。愿入行伍。则其质地最良。缓急必有可恃。视前所募异矣。故曰练勇练其心也。如近时不以人心为主。则练勇更有二弊焉。一坏士习。一坏民风。团练之令出。冗滥充数。替冒缺额。多设防卡。虚縻脂膏。侵捐则利薮也。冒奖则快捷方式也。迂视诗书。轻视科目。则士习坏。团练之令出。官许自备器械。其强悍者借此名色。制造一切兵器。并习火枪。而枪船之风乃炽。其始为窝赌拒捕计。蔓延日甚。其渠魁各树党羽。官不敢问。其继不但不敢问。且竟任为爪牙。盖重漕之地。荒歉之年。民每发吏胥之奸。官辄延渠魁。借枪船戕民。官喜民惧。此后枪船横行。乃莫敢谁何。船尾竟插本境府县官衔旗帜。白日打降索诈。黑夜执仗行。花会星罗布。骚动至于罢市。而人争附之以为勇。则民风坏。此皆由练勇不以人心为本。致有此弊。故曰练勇宜练其心也。

　　叙团练大臣　
薛福成

自府兵变为召募。有国家者整军经武。不能不筹养兵之费。亦时势使然也。　本朝绿营兵饷。岁费二千万金。然因额数较多。马步守兵所得饷糈。不尽能给其事畜之资。无事各谋生业。届期始赴操练。是以用楚教匪之变。绿营兵已不尽得力。多有用川勇以成功者。近世号乡兵曰勇营。以别于绿营经制之兵。而川勇之名始着于时。迨粤匪捻匪回匪之祸。藉楚勇淮勇之力以平之。而绿营兵之绩。更无闻焉。左文襄公遂有减兵加饷之策。然则饷不加裕。尚罕实用。而况无饷乎。团练之说。即古保甲之法之遗意。防小盗则可。御强寇则不可。有得力之劲军以剿强寇而以团练辅之为坚壁清野计则可。专恃团练以剿强寇则不可。咸丰同治闲。寇起。设防愈多而力愈分。用兵愈众而饷愈匮。自阁部大臣以逮言路。颇建议劝民团练。特派大臣督之。无募兵之劳。无筹饷之难。其说非不美也。然天下事无实意者鲜成效。务虚名者多后患。姑就余见闻所及论列之。当粤寇之始横也。长沙则有丁忧湖北巡抚罗绕典。南昌则有前刑部尚书陈孚恩。二公皆与本省巡抚会办军务。同在围城之中。而又历时甚暂。故意见未至相歧。权力未至相轧。安徽则有工部侍郎吕文节公贤基。当皖北糜烂之时。无兵无饷。赤手空弮。卒殉舒城之难。惟曾文正公始不过奉　命帮办团防。后乃改为就地捐饷募勇自练。数战之后。声威既着。于是有本省之捐饷。有邻省之协饷。饷源广而募勇渐少。是文正以团练始。不以团练终。且幸其改图之速。所以能成殄寇之奇功。扩勇营之规制也。外此如河南有内阁学士毛昶熙。亦号为自成一军。然实疲弱不耐战。或俟贼自退。掞张将吏功绩。创贼则未也。又如山东有礼部侍郎杜。才力尤短。信任戚友。隐挠官吏之权。以致弱者抗粮自豪。强者揭竿而起。库藏虚耗。上下交困。相国朝邑阎公巡抚山东时尝太息言之。又如浙东有前漕运总督邵灿。为巡抚王有龄所劾罢。继之者为左副都御史王履谦。尤与有龄不相能。官绅忤于上。兵练哄于下。绍兴失陷。杭州亦难固守。有龄殉难。遗疏劾履谦。加严谴。而事已无及矣。又如通州有前湖南布政使王藻。怙势作威。杀害避难绅商。侵夺良民财产。富拥专城。幸而贼氛未到。一方先被其毒矣。至如寇势最张之时。江南则有侍郎庞锺璐。江北则有左副都御史晏端书。江西则有候补京卿刘绎。数公皆清德雅望。不愿多事。能使民间不知有团练大臣。已为一时罕觏。若其笃老癃废。虽充团练大臣之数。口不言战守事宜。一闻贼至。仓皇奔徙之不暇。遑其它。若是者累累也。呜呼。自兵事起。世之谈经济者。措意于团练已数十年．曾文正公虽由此发轫。然惟早变其实。并变其名。所以能有成功。否则。前事可睹矣。其贤者固束手无措。仅以一死报国。或明知无可发舒。洁身远引而已。其不贤者。则齮龁大吏。蠹国殃民。不啻为贼先导。求其能捍寇保境者。十无一二。盖在上者以不必筹饷为便。不知百端流弊皆由此起。苗沛霖以团练为名。遂据淮北以叛。咸丰季年。山东河南安寨自固者。布诸郡县。遂有寨主名目。凡为寨主者。皆武断乡曲。贼害行旅。官吏所不能问。王法所不能施。科尔沁忠亲王藉百战之威而平之。何其难也。同治七年。捻寇冲突畿辅。各营将士孤行失道。及公交车北上之士。有为诸寨所活埋者。竟无从问其主名。此皆团练之遗祸也。

　　屯练篇　　　
汤成烈

凡立法必期于尽善。而定制尤贵于因宜。夫义勇之募。不难于聚而难于散。不难于练而难于养。使一切给之于官。则招徕固易。而经费实难。此可以收功于一时。而不可以持久于积年者也。今之招募。来者即收。良莠错杂。难相统一。其病一也。五方之人。错处其间。心志不齐。卒遇事变。不相救应。其病二也。军额有定。召募无额。人聚众多。不知法纪。宽之则玩。严之则怼。其病三也。矧其来者不经考验。游惰之夫。实处大半。精锐健儿。不加甄异。是为勇怯无等。智愚同视。无所激劝。难与图功。其病四也。久经豢养。事定之后。骤令解散。一时未能复其常业。倘有桀黠之徒。妄思觊觎。起为魁首。则所止之地。辄成荆棘。其病五也。且使其人知有事则募。无事则汰。将以应募为利薮。以裁汰为怨府。或视贼所在。居奇市重。战则不力。守则不坚。养寇纵敌。以为己利。其病六也。以愚计之。义勇之募非徒无益。而又有害若此。然而非土著之兵。不足以制方张之寇。且调远方之劲卒。适足生伏莽之戎心。是兵必不离其乡。则。屯宜。守必能御其侮。则练宜。窃谓屯练之法。当因乎习之所宜。从乎俗之所便。如闽省漳泉兴永。素称犷悍。遇小忿憾。即成械。倘因其俗而治之。得其道则私雠可释。公战必勇。不烦征调。而沿海之防守。不虞其虚。不事制造。而击贼之械。不虞其缺。不费官帑。而持久之转饟。不忧其匮。闽南风俗。聚族而居。族大宠多。私立雄长。好勇很。习为故常。睚之怨。辄之不解。号召鼓动。统于一雄。遇事敢前。死生惟命。今果虚衷延访。广招头目。礼而致之。奏请设六品以下四等爵秩以待其人。即因其平日之头目。署为屯练之队总。因其人众之多寡弱强。定品秩之高下。官给大旗一。大书队总姓名于上。统计屯练若干人。而总书其数。分列各队目姓名于下。另给小旗若干。书其队目姓名。载所统屯练名数于上。旗皆钤印。分某乡某图而识之。官置册籍。详载队总队目及屯练人等乡贯年貌。府厅州县各分部统之。每月下乡稽查考试。别其优劣而记之。苟有奇才异能技勇出众者。面加优赉。署为队目。并集队总人等。谕以大义。共切同仇。乡里小嫌。悉令解释。其出色人员。请上官。拔补海疆员弁。选擢行间。以示激劝。则队总队目等。知有仕进之阶。团练必加踊跃。较之官为经画。必倍认真。一呼四应。沿海五郡。数十万劲卒。不时可集。无前六者之病。而又有五利焉。其人素习战。轻生敢死。鼓以忠义。易于调遣。一矣。平时任其生业。牢不给于官。二矣。支给口粮。必以奉文发调之日为始。而宽其行坐诸费。使无内顾。彼必乐于赴敌。而饷不妄销。三矣。号召仍统于队总。则生死一心。败相救。胜相让。四矣。聚之则成劲旅。散之仍属编氓。腹心寄于队总。而易收臂指之效。五矣。无召募之烦。则文移可简。无支发之费。则帑项可节。且使各乡图强悍顽民尽书于籍。则奸宄亦可少靖。官与民时相浃洽。则可渐安其教令。无事之日。使各保乡里。不失守望相助之风。有事之日。下尺一之令。调赴海洋。当无畏死幸生之念。所谓因其俗而用之战守皆得其力者也。

　　绅带洋陈氏族谱序　　　　　　　　　
谢章铤

古者寓兵于农。而又聚族而居。望衡对宇。非父兄。即子弟。无事则朝夕过从。讲家人骨肉之欢。有事则奋其耰鉏。为干城。为御侮。由是而乡而县而国而天下。凡不得志于天下者。必其先不得志于其乡者也。故治贼莫善于乡兵。诚使天下之乡各自为守。而我以大兵控其后。以奇兵攻其瑕。以疑兵误其期会。譬之一亩之宫。其中数十室。盗入门。数十室之人皆起逐门外。又有为之声援者。盗虽欲逸难矣。今也辟其门。坏其室。任其往来食息。急则仓皇呼噪。若驱猘狗。不敢触。不敢堵。声其后。侥幸其不反噬而已。嗟乎。是助之为盗也。绅带洋。侯官之巨乡也。陈君克棨以其新修族谱属作叙。余曰。嗟乎。此非今日治贼之军籍哉。克棨诚能以此意喻其父兄子弟。与其豪杰谋部署。与其武健谋攻战。与其老成谋积储。与其才干谋通有无。倚山为城。因水为池。四乡有警。屹然成重镇。或率之从大军。出为　国家杀贼。则上以报吾　君。下以庇其乡者。不在兹乎。嗟乎。招此乡之人以守彼乡。误已。招众乡之人以守都会。尤误已。临事无厚赏。平日又无豢养之恩。一旦令其舍身家而为他人保身家。世必无其人矣。今之然来者。大抵夤缘为奸利阴贼。浮动而不可用者也。是故乡兵者保其乡也。乡保则县保。县保则国保天下保。不保其乡。而欲保国保天下者。未之有也。克棨其善用其乡。而善保其乡乎。尊祖敬宗。功莫大焉。区区修谱云乎哉。

　　奏举行团练片道光二十六年　　
李星沅

再云缅一带。地接边陲。林箐丛杂。游匪习知路径。便捷自如。外则遁出夷方。内则窜入邻境。散归村寨。仍冒良民。啸聚成。恣行剽掠。若非厚集兵力。无以儆彼凶顽。惟滇省地广人稀。各标营相距窵远。山高石滑。险峭异常。兵行既难兼程。寇至即难立应。一有征调。率多后时。且官兵以火器为先。施诸狭隘则不便。匪党以野战为利。御以整队则弗宜。又或兵未及齐。贼已先遁。兵方渐撤。贼复欻来。劳逸之势攸分。攻守之策宜豫。即此次缅宁回匪。反复肆扰。自应惩创从严。而兵出贼归。兵聚贼散。挟其故智。前后若出一途。臣到任以来。细加察访。情形稍悉。筹虑倍深。现饬在事文武。趁此师旅渐集。务须激扬士气。振刷积疲。或设伏间出奇兵。或就近兼用土练。散党与以清勾结。择要隘以慎周防。保屯积以绝寇粮。稽军火以严接济。待彼穷蹙。痛予歼除。至此类迹靡常。所在多有。固不忍禽狝草薙。更无从埽穴庭。若以小丑跳梁。动劳师糜饷。于理似为不值。于势亦有所难。欲期简易可行。莫如团练之法。人自为卫。农即为兵。寇至则修我戈矛。寇去则入此室处。无调发支给之扰。无跋涉转徙之烦。不必伺其方来。而常存备御。不必极其所往。而各固藩篱。以治匪而不劳。以辅兵所不逮。计无便于此者。臣已札通饬谆谕地方官认真董劝。实力奉行。因地因时。相保相助。务有裨于边备。而无藉于军需。其伙党较多情节较重者。仍即会营商筹剿。不准讳饰姑容。久之汉回协和。联为一气。游匪无所托足。或亦化莠为良之道。敢再披沥密陈。

　　请责成本籍人员办理团练疏咸丰二年　
孙鼎臣
  </div>
  <div class="pagination">
   <a href="皇朝经世文续编_page137.html">
    上一页
   </a>
   <span>
    ...
   </span>
   <a href="皇朝经世文续编_page133.html">
    133
   </a>
   <a href="皇朝经世文续编_page134.html">
    134
   </a>
   <a href="皇朝经世文续编_page135.html">
    135
   </a>
   <a href="皇朝经世文续编_page136.html">
    136
   </a>
   <a href="皇朝经世文续编_page137.html">
    137
   </a>
   <span class="current-page">
    138
   </span>
   <a href="皇朝经世文续编_page139.html">
    139
   </a>
   <a href="皇朝经世文续编_page140.html">
    140
   </a>
   <a href="皇朝经世文续编_page141.html">
    141
   </a>
   <a href="皇朝经世文续编_page142.html">
    142
   </a>
   <a href="皇朝经世文续编_page143.html">
    143
   </a>
   <span>
    ...
   </span>
   <a href="皇朝经世文续编_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
