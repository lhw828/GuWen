<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 112 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 112 页/共 172 页</h1>
    <div class="content">　　○审时宜酌羣议陈要实疏【训练积贮修筑】
　　臣闻自古为　中国之患者、莫甚于夷狄、其安攘挞伐之事、亦莫急于夷狄、惟我　国家开区宇、二百余余年虏情屡变、其战守备御之政亦屡变、盖势有强弱、事有缓急、因时而更、待人而举、势所必至也、嘉靖以前。臣未敢详论。隆庆之初。　先帝肇登大宝。未遑他务。首　谕廷臣以防虏之计。一时诸臣仰体　德意。集议十有三策。莫非经略弘猷。首之以责实效之一言。尤至要也。九边文武诸臣奉行惟谨。实效渐臻。既而　皇威远震。　天心悔祸。夷孽来降。执叛　献俘。　先帝面稽天若。俯从　廷臣之议。俾臣等得效犬马之劳。许成　贡市之事。非利之也、盖将假以羁縻狂猘。以为自治自强之计也。五六年来。九边无烽燧之警。三军闲暇。万姓保聚。城堡坚完。储饷充积。可谓无事之时矣。恭惟　皇上继体守成。　丕显　先烈。　临御以来。忧勤惕励。不以诸酋之款服为可恃。于凡内修外攘。阴雨桑土之计。拟议于　庙堂之上。播告于封疆之远。申饬叮咛。至严至备。大小羣臣。敷陈建白以宣赞　圣谟。申明先议者。亦几备矣。臣受命以来。二年于兹。诸所督率。恪遵　庙议。外驯黠虏。潜夺其嚚悍之心。内务兵戎。冀克成保安之绩。以仰酬　知遇之恩者。夙夜孜孜。不敢自怠僶俛经营之余。心惟目击。窃见三镇之事。似有徒劳驰骛。虚涉岁月。于先年所议有未尽合者。亦惟在于名实先后施为缓急之间而巳。臣窃以为　朝廷既以实效责之臣。臣等即当各以实事责之巳。不宜随事依违。因言举废汲汲于期会文移之未巳也。臣不揣愚陋、谨于责实效之中、诸所条建、择其明白简切。事易行而效易见。言之若无甚奇异。而终有裨于安攘者其畧有三。曰训练之实、曰积贮之实、曰修筑之实而巳、臣愚不胜区区、敢昧死以　闻、臣闻训练者、治兵之良法也、不可一日亡所事事、时当无虞、尤易废弛、其在今日、训练虽勤、实效未臻、则作为或过、臣等之责也、臣请推本而言之、　国初三镇之兵。隶之卫所。统以行都司。都司之官。即主帅也。卫所之官。即偏裨也。惟有重大征讨。则　特命大将。挂印总兵总兵非官名也故勑书遣将可以某官某人充总兵官尊至公侯卑至布衣无所不可而行事宁则将归　京师兵还卫所将无专擅兵无久劳法莫善焉洪永以后虏患日棘。大将之设。遂成常员。镇守权重。都统势轻。卫所精锐。悉从抽选。于是正奇参守之官设而卫所徒存老家之名。此边兵之初变。所繇以始弱也。历年既久。大将或不得其人。训练无法。纪律舛谬士马之死亡者不补。逃散者不复。尺籍徒存。部曲虚耗。间有徤将。急治目前。或扣官饷。或捐私财。召募勇壮。优加恩养。多者千人。少者数百名为家丁。家丁之名立而卫所之兵尽解休矣此风起于石氏其后李氏在辽端恃家丁令遂沿为故事近有从边将所来者极陈其害云既号为家丁则冲锋陷阵皆非其事徒以卫王将之死亡主将又不肯轻出则家兵终无上阵之□伹厚其粮饬精其器械终日嬉游而巳扼虏冲锋。幸功逭罪。原抽卫所之兵。徒备摆守。供奔走。名为营军。鲜堪战阵。此边兵之再变。所繇以遂弱也。夫兵无常形。反弱为强。亦惟其时耳。今建白之臣。见风尘之无警。惧武备之日弛。咸思所以振作之。意甚善也。或者未究其原。而建为合营操练之举。臣愚以为此正奇参守之兵又将变。而边兵将益弱矣。夫合营可暂而不可久可施之于新集召募之众。未可施之边方镇守之兵。且非能尽一镇而合之也。亦非能尽一营而合之也。盖正兵马步几五千余。奇兵马步几四千余参游马步各三千余。正奇三镇各一参将。则大同八。宣府七。山西六。游击则大同四。宣府三。山西一。三镇之边。西起偏老。中经云谷。北极独石。东连蓟镇、延袤几□千余里。各营之兵。画地分守。远近不同。有四五百里者。有二三百里者。近者亦六七十里。每遇合营。除存留防守之外。亦惟抽取壮徤千百余人。操弓矢。赴期会。听号令。受约束而巳。况百里合营。数往数反。人疒甫马瘏。饮食安宿。靡所资托。将无久驻之志。士有速散之心。所合之兵。虽以勇壮自居所留之众即以怯懦自委劳逸形殊。荣辱情异。如是而望士马之精强。非臣所能知也。为今之计。卫所之制。不可复矣。正奇参游。法制俱存。可以有为。惟在加之意耳。夫一营之士。不皆尽强也。亦不皆尽弱也。分配得宜。教习有方。部伍既定。纪律不紊使强者以弱者为羽翼弱者以强者为胆志其心既一。其力自齐。不必他有更张。而勇气可振。臣愚以为营不必合也。惟当慎择正副参游之官。授以专责。各将本营之兵。不论军卒家丁。通行较其勇怯。分为四等。勇艺兼优者为上。艺优勇劣者次之。艺勇平平而精力可教者。又次之。勇艺无取而智术机巧。口耳便捷。识虏情知地利者又次之。计其多寡。分配司队。上者十。则中者倍之。下者又倍之。无偏胜焉。老弱疾病。悉行汰革。逃亡空缺。悉行选补。然人之才质不同。技艺各有所长。如鸟之飞。鱼之游。不可强而能也。则又量才器使。弓矢戈戟剑楯火炮梃刃。因能而授。择其善者为之师以教之。日省而月试。将领之贤能者。则久其任。虽至十年可也。崇其秩。虽至督帅可也。如是则将有定志士有定伍器有定习而军威可振矣。其稽察试验。则属之守廵兵备。就近举行。总督抚镇之臣。于春秋之隙。间调通阅。以耀武扬威。视成而行赏罚。如此训练或可有成。夫训练举矣又有三扰焉。工役也。扣兑也。抽选也。三者不除。训练不可为也。夫工役今之急务也。合用夫役。惟当暂取于步军。助以班军。有马之士。宜令休息。不可一槩役也。或以虏既款服。有马之士。坐食粮刍。经年不战。借用其力。亦无不可。此非知养威蓄锐之道者也。虏虽服矣可常恃乎。方公力主抚市犹为此言可见其虑患之周一日渝盟。则调遣按伏。旦夕事耳。休养之者。非固纵之逸之也。将责之以大劳。望之以死事也。今既劳之矣。一旦调遣。又何加焉。无事之时。终岁勤动。不得一日之暇。有事之际。责其荷甲操戈、蹈白刃而不顾。人情实难。虽有孙吴之将。亦不能驱久困之人而奏肤功也。工役不及。则士马之力不竭。而训练可行矣。扣兑非善政也边鄙之士。仰给县官。领种屯田。非利其财也。诚以三军无事。使之耕耘习劳。半食其力。藉其有余。官为贮之。以备补助而巳。今各卫所管屯之官。不知　朝廷立法养士之意。惟以屯粮额征为急。一遇凶荒无完。则按一卫一所之籍。将应给月粮。通行扣除抵兑。军士惮于追呼。困于捶楚隐忍而不敢出一言。监收之长。亦利省便。免降罚之罪。坐视而不以为意。即此一端。巳为不堪。又有马价之扣。开垦之扣。采办之扣。朋合之扣。一军之身。一岁之间。五扣累焉。所关月粮。余者无几加以官胥朘削之害。室家饥寒之迫。愁叹忧苦。不能自存。安望其有果毅奋扬之气。为吾爪牙于城之用哉臣愚以为扣兑之事。亟宜议革除。采办每岁人。二钱朋合。闲月人五分。缘系旧例为买马备器之用。仍照遵行。惟于屯粮备行该管司道。明为稽查。果系领种应征之人。令其领银转纳不得蹈袭旧弊。临仓槩扣。滋害于众。其承认开垦田地。尤宜明白征收。果系岁荒土塉无收者。破格蠲除。免行抵扣以溥　仁泽。至于马价之扣。尤非得巳。更当讲求疏通之法。以为拯援宽恤之方。所谓宽一分则受一分之赐也。盖边鄙之士。所征在力。中土之民。所征在财。今既欲责其力。又复竭其财。非　国家优厚边人之至意也。扣兑不行。则三军之财不匮而训练可行矣。抽补非得巳也。入卫之兵。游击领之。在宣府者一。大同者二。春而往。夏而归。秋而往。冬而归。夫撤边鄙以翰　邦国。急陵京而后封疆。未为失也。但三军之士。往来践更。岁无宁日修筑工役。艰苦万状。每一放还。士卒之物故马匹之倒损。多者数百少者数十。息肩曾未旬日。即又征发。召募不及。买补无措。则于各参守之营选取壮丁徤马补辏而行。其始也偶一为之。历年既久。遂成故事。各营之精壮有限。递年之抽取无穷。损此益彼。坐致虚耗。为计之失。莫大于此。臣愚以为入卫之举。不容巳矣。但当严为之禁。死亡之士。倒损之马。别为区处。马或取足于互市。人则勾丁于本家。果系故绝别行召募。不得再循旧套。抽取诸营。如有违犯。重行参究。是亦足兵救弊之一道也。抽补不行。则三军之伍。不紊。而训练可行矣。此臣所谓训练之实者也臣闻积贮者天下之大命也况在边塞战守所资、尤重且急者乎、往岁虏寇充斥、征调频繁、仓廪无一月之储、士马无十日之饱、行输挽之法、下搜括之令、司邦计者盖岌岌焉、无他策矣兹者五六年来、虏无侵扰兵无按伏、三镇客饷、稍有赢余、然亦未至于红腐而不可食贯朽而不可较也。譬之中人之家、数日无妄食之宾、釜有余炊。而遂自以为富、不可也、然际此充裕、樽栉爱惜、惟其时矣、而所以耗之者、日骎骎焉、市价也。抚赏也。工役也。赈贷也。四者之来。不思所以处之。以为通融共济之道。而徒曰此岁赋之常。不以战守。则以市役。非有加于常额之外。无不可者。臣以此非知经　国体民之道者也。夫畜无三年、不可为国旨畜御冬、诗人所取、是可不加之意乎、赈贷之事、偶一为之、不足为费、抚赏之数、臣巳议　请准行、不拘定数、用尽乃支、则所省实多臣愚以为惟工役有兴。当大为酌处。果系紧要必不可巳者。则并力为之。无畏难焉。其诸可缓之处。无益保障者。即行停止。无徒务修守之名。虚致财力之竭可也。若夫市价。山西则岁支二万五千两。大同则岁支六万两。宣府则岁支五万两。三镇客饷。岁计之共五十余万两。市价岁取十余万两。似不为多。然此乃取诸　内、帑而用之实亦费也。若将臣近年题　请之说　俯从施行。其说载在前疏甚详法之最善者也将三镇市马。酌量拣选。兑给京营。以抵太仆岁征之数。而于中土应俵之民。折取其价。转充市本。则民赋非增。兼得宽恤之惠。国马不减。或。有騋马匕之良。客饷马价。兼支共济。太仆无亏于府库之藏户部无虞于匮之之患。而十年之畜可致矣。此臣所谓积贮之实者也。臣闻设险者、守国之要务也、其在边塞、修筑宜先、盖城堡以便保聚、墩台以明烽火、边垣以限华夷三者皆势所必为者也、究而言之、城堡为急、墩台次之、边垣又次之、今宣大之城堡完矣、墩台亦不少矣、宣府之边垣、亦告毕矣、山大边垣、计议巳定、大工伊始、无容再议、臣所谓实者、盖修筑所以自卫也。亦所以自困也。所以保民也。亦所以病民也。卫成而财不困人不病。调停斟酌。存乎人耳。且保障大功也、修筑美名也　朝廷以保障之功、责之边臣边臣本之以功名之心、加之以督责之严、承　德意而亟从事者、将羣然趋之、在一镇其谁曰吾无边而不修、在一道其谁曰吾无工而不为、不曰某所当增一堡也、则曰某所少一墩也、不曰某边有险可据也、则曰某处有土可拓也、旧工未毕。新工巳议前修未完。后修复继。视人劳如蚁运。功成而无所用。数年之后。此方公本意臣恐财必匮人必疲。或因之以启戎心。未可知也。臣愚以为自今以后。三镇城堡苟完矣。无益之虚堡、不必再设也。墩台苟足矣。无益之空台。不必再加也边墙苟修矣。无益之旷土。不必再辟也。乘此闲暇、训练士马、广积储饷、与民休息、外驭黠虏以观时变、譬之人身焉、元气既固、饮食自强、虽小有风邪、不能侵害、盖内备既设、人心不摇、抚处得宜、衅不自我、虏虽狡黠、亦将闻风知畏、不敢轻犯矣、此臣所谓修筑之实者也、夫安边之道、亦多端矣、臣区区以三者为言、亦惟就臣职分之所当为、与臣才力之所能为者而言也、盖工役省则力有余。积贮充则财有余。财力既裕。训练克举。则兵有余。二者既备。所谓自治自强之道。孰有加于此者。伏惟　皇上敬德崇礼以照临之、任贤选将以董督之、明赏公赏以鼓舞之、上下勤恤、久而不变、则虏服可也、叛亦可也、服则我有虎豹在山之势、叛则我无临事仓皇之患、实效允成而封疆永赖矣
　　○条议边关机宜疏【总兵移驻】
　　准兵部咨、该廵按山西监察御史贺一桂、条陈要将山西镇守、移驻偏关、本部覆奉　钦依、咨行前抚臣郑复议相应会同总督军门题行、本部看得三关地方、自今日切近虏穴而言、则偏老诚为绝塞、自往昔大虏深入而言、则宁武尤为要津、先年移置之意、似亦却顾长虑、日今更端之举、尤贵审处熟思、合无咨行督抚官再加详议。具奏施行等因、题奉　钦依、备咨抚臣郑遵行间、续准军门咨、亦为前事、巳经行据宁武兵备等道会呈、准镇守总兵官刘国手本、回称移镇不便等缘繇到道、看得移镇初意、先该刘总兵、会同廵按贺御史面议可行、今复称不便、似应照旧驻镇宁武、东西有警、从宜调度等因、呈详到职、酌议间、总兵官刘国去任、职恐事体未妥、又行司道会同新任总兵官再议去后、今准前因、臣会同议照三关俱通虏要区。东路自盘道梁夹柳树燕儿水鵰窝梁等堡进。直犯代忻太原等处。西路自滑石涧黄龙池寺呜堡水泉营等堡进。直犯镇西兴岚等处。中路阳方口、王野梁失守、少费迂回、可达东路矣。荍麦川野猪沟失守、少费迂回、可达西路矣。此边形之大较也东中二路外有马邑朔州。烽火相接。零骑遽难以潜入。大举或数年一至、西路边长二百余里。东自水黄墩起。西至丫角山止。一百余里。尚在朔州川之内。自丫角山起西至老牛湾止。一百余里。逼邻沙漠。大举凭陵易骋。零骑出没无常。贺御史移镇之说。有见于此。镇守初设之时原以副总兵名色驻札偏关后以嘉靖年间虏由大同入犯太原遂改驻宁武原议总兵驻偏关、老营堡副将移宁武、西路参将改老营、马站游击隶总兵计宁武离偏关一百八十里。正兵营军马在三路。虽称精锐。土著有年。势难他徙。其参游军马果数足势强。总兵就彼统练。于西路之大举。虽未能屹然遏绝。而零骑必可拒堵。此移镇之便也。查两营军少一千三百三十四名。马少三千四百四十二匹。拣练且毋论。而不敷之数若此。马每匹议价十两、该银三万四千四百二十两、本镇客饷年例、尚有三万七千五百两未给、　请发此项银买补、未为不可、马则犹有处也、但彼中穷塞。布米价高军之应募无人。勾补难辏。此最难区画者。威敌固在将领。尤资兵马。今兵马如是而移之。是总兵亦参将等也虏岂惮一总兵官名乎。况偏关抵崞县原平驿三百余里。东路报警。策应恐难卒至。此移镇之未便也、闻先年俺酋乘虚谋陷老营。总兵郭琥早得其情繇宁武日暮提兵。四鼓即抵其地。而堡赖以全。其西路虏情。总兵官肯如郭琥哨之远。知之预。发之密而速。何患无功。不移与移镇同也。即驻偏关而侦探不明。出门与虏形相左。为躲闪自全之计。移镇与不移同也。在总兵之尽职不尽职何如耳。今该镇既称军马寡弱矣。东路窵远矣、臣等必欲如原议强之。他日西东二路有事。彼得以借口推诿。又訾今日持议者之未审也。合无依其仍驻宁武。将正兵营并各部将军马一体优恤训练、时常用心督哨、遇三路但有声息、即当星驰调度、随贼向往堵截、务保万全、倘一有失误、罪自难辞、臣等惟据地方事体如此、断不敢有一毫观望回护之意、相应题　请、伏乞　勑下该部再加查议上　请、行臣等遵奉施行
　　○为陈边务申虏情以定国是以永大计事【贡市善后】
　　臣闻言天下之事非难、而知天下之事为难、知天下之事非难、而任天下之事为难、今天下之事、惟夷狄为大、而夷狄之害、惟北虏为最、盖西北之地、高寒荒塉、虏生其间、凶顽桀骜、茹血衣毛、与虎狼无异、接壤中土、岁时窥伺、大则侵陵、小则寇掠、自生民以来、为患久矣以二帝三王之盛、卒未有能臣服而诛烕之者、秦始皇筑塞却胡、终贻身祸汉武帝穷征远讨、海内虚耗、以汉祖之雄杰、而有白登之围、以唐宗之英武、而有渭桥之急、然则封疆之事、安攘之计、岂易言哉、下自晋宋、迄于金元、而祸乱极矣、迨我　皇明　太祖高皇帝　神武肇命、迅扫腥膻、廓清寰宇、　成祖文皇帝、　三驾亲征、荡平沙漠、保安黎元　二祖圣武、矢见画创置、西自宁夏、东抵辽阳、巨镇强兵、环列屏翰、秦晋燕赵之境、始得安息、二百年来、猗欤盛矣然也先首祸于土木、哈密构乱于西陲、小王子火筛花当之属、相继为害、及今俺答、益称雄桀、纠其弟兄、率其子侄、攻克诸部、雄据朔庭、东连察罕、西胁番回虎视三关、蚕食九镇、五十余年、致我中土之民、困于征输边鄙之民、死于锋镝、嘉靖之季、骚扰益甚、　世宗皇帝　宵旰四十余年、思欲讨其凶暴、诛其狂肆、而事有未逮、遇我　穆宗皇帝、　即位之初、　天眷明德、厌彼凶顽、孽孙构衅。慕义来降。盖天将启太平之机。而再造边人之命也。臣时廵抚大同。适当其事。窃料胡运。首谋受降。为　国弭祸。先遣鲍崇德赍咫尺之书。谕俺答。以纡平虏之急。继遣龚喜等持一箭之令。诒黄台吉。以解大同之围。晓以祸福。申以信义盟约既定。二酋既从。乃咨会督臣王　审计协谋。倾心竭力。以共图弘济。列疏上　请。伏荷　先帝　圣哲洞烛机宜。抚市之成虽王方力任□于外亦高张能独断于内也二三元臣。恊心一德。襄赞　庙谟。折衷羣议、授以成算。使臣等得效犬马之力。以驯豹虎之心。叛人斯得。　贡市用成。既臣以忧归、王独任其事、请　封议贡、约会定期、劳心苦志、克有成绩而孔昆的禄父子、疑贰未即就约、廵抚都御史吴、训谕有机、招徕无倦、遂致东西联属、反侧渐消封疆遂宁、比及三年、蒙　陛下　特恩、起臣艹土之中、来代崇古之任、臣才智庸浅、力孱气懦、而区区为　国一念之诚、不敢自负、宣布　仁威、恢张　国体、申明约信、通行晓告、羣酋素皆知臣、莫不倾心听服、赖　陛下　神武元臣忠良、克终愚志、不坠前人之美、八年以来、九边之外、以生齿则日繁、以修守则日固、以兵马则日练、以刍饷则日积、以田野则日辟、以商贾则日通、穷边僻堡、阽危残喘之民、始知有生生之乐、此今日之边事。可知而可言者也。虏自顺义而下、有黄台吉、有兀慎、有摆腰、有永邵卜、有河西袄儿都司、有青把都、白洪大、满五素、满五大、哈不慎、打喇明安兔、有扯力艮、五路青把都、鸦黄多罗、巴林松木儿等部、实繁有徒、小大远迩、错杂不一、然其向化怀惠、心倾志靡、输诚效贡、久而益笃、莫敢有渝盟叛约、显然悖逆生乱者、岁时请求、随宜与之、即欣然知感、闻有讲事卖马之使、经过城堡、投见守操官员、求讨食物、苟得一饼一果之与、即稽首而谢、欢笑而去、盖犬羊之性、不顾廉耻、不识法度、不知礼义、乃其恒态、非敢有所侵侮、而豕交兽畜、驭之得宜、益足以坚彼归向之心、于　国体何伤、于贡市何玷、即有无状捉人索赏、如打喇明安兔者、告之俺答、严加罚治、即委首听命、服罪知悔、此今日之虏情。可知而可言者也。夫今日之边事如此、虏情如此、臣等之处置如此、中外之不然者、或曰夷使成羣、充斥城市、为害将不可制也、当时不欲抚赏诸臣以耗财为言者犹近是其后岁赐加至二十五万与前六万之例异矣或曰财货日益费耗、虏欲终不可足也、或曰与虏益狎、隐忧叵测、将不知所终也、为此言者、心则忠矣而事机或有未达、一时风闻疑之太甚、计之太深者也、夫夷使之入、三镇皆有之、多者八九人、少者二三人、朝至而夕去、夕至而朝发、守贡之使、赏至即归。有舍馆以安之、有卒徒以防之、有饩廪以养之、何有于充斥、财货之费、有市本、有抚赏、画有定规、给有定数、通三镇而计之、每岁约费银二十六七万两、出户部者一十三万有奇、出兵部者四万有奇、三镇所自措办者十余万两、较之先年征战、岁费户部客饷银至七十余万两而不足、兵部太仆之马价、亦且十数万两者、纔十之二三、而虏心餍矣、至于民间耕获之入市贾之利不与焉、所省不亦多乎、以为有隐忧者、臣以为所忧则有之。而不隐也。方虏之未款贡也、庚午以前、每岁大举、九边之地、必有被其毒者、而鵰抢鼠窃、无处无之、致我三军战鬬、暴骨满野、万姓流离、横尸载道、城郭丘墟、刍粮耗竭、外罹惨祸、内虞他变、边臣首领不保朝廷为之旰食忧孰大焉、款贡以来七八年间无此事矣、设使臣等处置乖方、羁縻失策、恡小费而亏大信、贡不至而市不通、虏一旦狞然肆行侵掠、则前日之忧即见。何隐之有哉。其所不可知者、虏中之权、悉属俺答、今衰且老矣。诚恐数年之后。此酋既死。其后俺答既死黄撦二酋相継就市至卜石兔始以三娘子婚事小有不决然亦即受款制无大害一如方言诸部无所统一。号令不齐。其中狡黠。互相争构。言贡而贡或有不至。言市而市或有所挟。假托异辞。遂行侵扰。此则时变之或然。而不可预料者。在我处之亦惟停贡罢市。闭关绝使。严兵固垒以御之。禁边军之私行赶马。禁边将之轻举幸功。既不示以易与之情。亦不启以可乘之衅。使曲常在彼。而直常在我而巳。于彼贡市何赖焉。然夷情贪鄙。思我之饵。怀我之利。强弱异势。远近异情。去就顺逆。势必有变。因机而处。随宜而应。以为弭乱息患之图。此又于不可知之中。而大有可为者。顾在后之臣。作为何如耳。夫封疆之事。既无定形。亦无定机。惟　朝廷任用得人。处置有方。则贡市可也。战守可也。盖战守之事。非繇于贡市而致而贡市之举。实于战守有禆。又何必拘拘于贡市之非。战守之是。而谓终之不可保哉。臣又闻之、御戎无上策、征战祸也、和亲辱也、赂遗耻也、贡市之法名实不亏实自古未有之事今曰贡则非和亲矣曰市则非赂遗矣既贡而市。则无征战矣。夫虞周之世、诗书所称、来格咸宾之盛、臣不知其何如、诚使秦汉而下、得此机会而处之、则汉室何至于和亲、宋人何至于赂遗、武帝太宗、何至劳师万里之外、卫霍之将、何所立其勋名、而宋臣又何繇争献纳哉、臣职任封疆、身承委托、仰藉　陛下　神武、得效驱驰、竭其心力、制伏强虏、保全边氓、上纾　宵旰之忧、下息战争之祸、臣亦得免斧金戊之诛、实云幸矣、臣今受命还　朝、不复与闻阃外之事。诚恐议者谓贡市非可久之事。谓虏情无效顺之诚。泥于近代之迹。以较今日之事。甚者或谓臣等数年羁縻绥辑之劳。边臣任事之难如此皆属掩饰弥缝之计。过为疑虑。多所敷陈。或致　国是摇惑。内而边臣畏缩。外而虏酋携贰。内外乖违。事机错迕。终贻后悔。噬脐无及。臣虽得去。而犬马之心。实有不能一日忘者。所有一得之愚。虽皆巳陈之刍狗。庶几可为善后者之一助。忘其鄙陋。列为五事。冒昧上渎　圣聪、乞　勑该部再为详审、款覆施行、
　　计开
　　一教信义、夷狄之人、虽非我族类、此心之良、未始不同、今虏自顺义而下、东西诸部、受我羁縻、七八年来罔敢或贰、训之以言即听喻之以事即从、岂有他哉亦惟吾信义有以感动之耳、夫虏之服从既坚、则我之信义当益笃、伏惟　圣明、敦崇大信、申明大义严饬文武诸臣、毋忽犬羊。毋轻举措。毋设机穽而幸小利。毋惑诡谲而畧远图。毋作聪明而喜奇绩。使羣丑纷纷、常在吾范围之内、而潜消其疑贰之心、则贡市可久、而封疆永宁矣、
　　一重抚赏、今之抚赏有程序矣、谓夷性贪饕、惟其欲而与之、不为节制、非重也谓夷欲无厌。过为节制。近于恡啬。非重也、侈以奇异以倾炫歆动于彼。而阴致其向慕。非重也、必察其情度其事、因其人可以与则与、可以多则多、可以少则少、彼以贫而求也、则因其贫而赒之、彼以劳而求也、则因其劳之大小而酬之、彼以马来市也、则因其马之高下而偿之、其贡也则有贡使之赏。其市也则有入市之赏。非理而索奇异之求。非我土产。后不可继者。一切以情告之。以义晓之。以礼正之。必使予夺厚薄之柄、常在于我。而感激冀望之心。常存于彼。辟之养虎豹、然、时其饥饱、达其喜怒、则骄悍之性可驯、而吾之抚赏、于是为重矣、羣虏有不怀服者哉、
　　一审机宜、今兹北虏服矣、贡矣、市矣、然狼子野心、难驯易动、其顺逆叛服之机、甚微而速、一有不审、其祸立至、且吾与虏非爱其贡也非利其市也、羁縻之而巳。彼若守之而不变也。贡也吾受之。不至者即不之屑也。市也吾与之。不至者即不之强也。彼有慢言、吾以大义责之、彼有疑志、吾以大信晓之、彼有叛迹、即闭关以拒之、严备以防之、彼若感悟悔罪而复求、则又畧其往过、示以慈惠而许之、豕交兽畜、不怒不狎惟以靖吾封疆、保我边民而巳、此今日机宜之当审者也、臣又闻之俺答、老矣黄台吉亦衰病不支套虏远在西镇。切尽黄台吉颇称恭顺。兀慎摆腰人寡力弱、永邵卜远去边鄙。永邵卜俺答兄子青把都俺答弟都昆仑之子也惟青把都兄弟五人。各拥千兵而。满五大哈不慎二人。密迩察罕。世代联姻。在彼恒有东西约助之情。在我当思沉机预待之计。然犬羊之性、贪我市利、惟恐失之、非有昔年纠合大举入寇之志、惟俺答一日殒绝、则把汉与黄酋诸子。势或有争。诸部观望。贡市必有不至如此亦于我有利然俺答殁后夷部亦无大争夺也而其争者抑或有借我为援而请兵求助者矣亦或有倚我为重而举部来归者矣事机至此。处之为难。拒之则生衅。许之则召祸。察其强弱之势。度其诚伪之心。因其去就顺逆。以为推亡固存之术。非有真见定力。不能断而定矣。此将来机宜之当审。非臣愚之所能预及者也。
　　一慎招纳、臣闻春秋之法、夷狄而中国、则中国之。中国而夷狄、则夷狄之、治以不治、万世不易之道也、今之板升、皆我　中国之人或以亡命而自全。或以虏掠而忘反。首于丘富。丘得良死赵以购诛继以赵全。招呼诱引。实繁有徒。外附强虏。内构边患。逃避　天诛。为日久矣。议者忿其背逆。恐其滋蔓。倡为招纳解散之说。意非不善。计非不可行也。而其势则有不可易易者。盖奸凶之党。巳甘心于虏。而黠虏亦厚结之以自殖。取之之策。必先有以制虏之死命。而后可以有为。辟之逐鹿者然。虎方据鹿。吾当先制其虎。不然鹿且走。而虎方来。不惟不能得鹿。而或无以御虎矣。方虏之未服也其机尚有可为、臣昔任大同。半岁之间、招而来者九百余人。今虏服矣。与之约矣。而复招之。是自示以不信。而启虏以乘衅之事也。且自赵全等诛而羣奸破胆矣。虽有凶人不敢复逞。今虏且为我臣子矣。况此辈皆吾赤子。则其地即我之地。人即我之人。又何必得其地。反其人而后为快也。若当此之时、因而抚之明示以　圣朝不杀之仁、使之自生自养、则反侧之志、亦将自安、且使我御虏有道。自治有方。恩信既昭。武备益固。即虏且稽颡屈服。又何患于此辈哉。若不致慎。或设间以诱之。或潜计以招之。或轻兵以袭之。亏　中国之体。而结丑虏之怨。渠魁必不可得。所得者皆其老弱饥羸之人。虽千百辈。曾不足以损虏之毫毛。而奸人反得以借口而构祸矣。此臣愚以为当慎者也。况其中有二三黠者、虽为虏用、皆受我官职、志在图归。数年之后。虏未市时彼中亦有恩止帚本朝不成而死者事机一变。将必有率众归附。复我邦族者。开其生路、嘉其顺志、因时抚处、辑其心而藉其力、其权畧在后来诸臣加之意也、
　　一养士马、臣闻天下虽安、忘战则危、故卒不服习、兵家所忌、而军政之急以马为先、况防边御虏、骑兵为最、可一口而忘所事乎、自北虏款贡、三军忘战、七八年于此矣、夫兵以气为主、不战则惰、虽日训练之、犹愳其不振也、今三镇之兵、堪备行伍者。各仅五万。共操戈乘骑者。二万五十余而巳。加以入卫之抽补。工役之繁兴。屯粮马价之兑扣。日就疲困。臣虽再经建议。以为当加。意畜养而事体不一。尚属虚言。臣虽屡行申饬、修工不得役使马军。而各该将领。私派工役隐而不言者。往往有之。臣实恨焉、夫防边之政有三、足兵足食与设险而巳、三者之中以兵为急。今食亦足矣。修城堡、修边墙修墩台、无非为设险计也、乃徒务设险。驱此有数之军。任不息之役。终岁勤动。人逃马瘦。营伍空虚。皆不之虑、而惟曰吾边墙之完固。墩台之坚密而巳。设使虏一旦渝盟入寇。宣大□台实非所急方公力以为不便是也臣恐墙非不高、台非不固。而弱兵瘦马。守则不可。战则不能。此孟轲所谓地利不如人和也。臣愿　陛下深思大计、　俯察臣言、　勑下该部严行各镇廵等官、先将各营士马加意畜养、亡故者补之、老弱者汰之、马匹于市马中、选用老瘦不堪者易之、免其工役宽其扣兑、足其刍饷、利其器械、分营训练、各因其地、各随其长、务求实用、毋务虚文、一切偏厢车营之类。徒饰军容。无益边备者。悉为罢革。僻远之墙营。无用之墩台。徒劳人力。无益防守者。悉为停止。使三军之士。晓然知在上之意。惟专务战守无畏工苦差赔粮之患。则心志自固。家室得宁、勇气自倍。而威武自振矣。至于大小将领尢望　陛下慎选才勇、责成久任、杜其谗毁之衅宽其文法之诛、使豪侠瑰杰之士、得以自奋自效又养士马之要道也、
　　皇明经世文编卷之三百二十一终
　　●皇明经世文编卷之三百二十二
　　华亭陈子龙卧子　徐孚远闇公　宋征璧尚木　李雯舒章辑
　　宋存棐端木参阅
　　谭襄敏公奏疏（疏）
　　谭纶
　　◆疏
　　善后六事疏
　　策虏事疏
　　补练主兵疏畧
　　条议戚继光言兵事疏
　　论理财疏
　　○善后六事疏【福建善后】
　　此公巡抚闽中回籍守制上言
　　一议将、葢自古军中。必令大将运筹。而佐以偏禆。今独恃一戚继光。令其左支右吾。四面当寇。继光虽信才勇。力亦不能及也。福建都行二。司有备员者六人乞敕该部行抚按等官考察去留、举才者补之、随宜委用、如守备胡守仁、把总傅应嘉者以充、则官不必备、而分任有人矣、一议兵、福建之兵、所以积弱者、为未练也、臣常练之。而又病于未专也。是客兵终不可罢。然非策矣。乞许抚臣得取各县团操民壮之半、与各廵司弓兵、给以客兵之食、集之省会、分为二营、营三千二百人、设练兵都司二员、分统训练、则可以渐减客兵而增主兵。但军旅之事。法当威严训练之初。易生谤怨。仍乞假之事权。不从中制。使主帅之令。得行于下。而后实効可臻。一议食、福建赋税。自兵兴以来、未入于朝廷者多矣。今议者必以寇乱稍宁。欲为催征之计。不知疮痍未起。荒芜未辟。而一旦督追数年之逋是殴之盗也宜下抚按酌议巳征者量留地方。未征者姑免追并。一宽海禁。闽人滨海而居。非往来海中则不得食。禁之而私通如故不若官明通之而制之以法自通番禁严。而附近海洋鱼贩。一切不通。故民贫而盗愈起。宜稍宽其法。一增设县治汀漳延平间、县治太远、不便防奸、请立县于河埠东西坑东洋三处、令有司就近约束、一议处有司、本省郡县、僻在山海、法令疏阔、民易为乱、今后宜慎简甲科中有才望者以任守令、勿以衰残举贡、及槩用江广之人、就近铨补
　　○策虏事疏【 战守长策】
　　令之策虏事者、皆曰乘障、曰设险、然计蓟昌十区之地、东西二千余里、见卒不满十万、而老弱且半、又分隶于诸将之手。散布于二千余里之间。率画地数丈而守一军。虏数以十余万众攻我一面众寡强弱。远不相侔。欲虏势不张不可得也。故言者亟请练兵。意亦虑此。然臣以为游兵破虏、诚为制御长策、而行之有四难、四难不去、练兵之策、终不可行也、夫虏之长技在骑而我制之非车不可。顾虏入动十余万。而吾即车战。不过三万人。且此三万人。非有见伍。势不得不召募。召募之兵。与尺籍军异。尺籍之军无论老少强弱。饩廪丰给优恤备至。调遣即有行粮草料。召募之兵。非强壮不入选。既无素养之恩。有疾辄汰。乃知平日所给马料军有分食者矣又无归老之计。既以车战。亦无马料。自非酌拟尺籍军之食。稍优之。必不乐从。计三万人。宜各月给银一两五钱。岁费五十四万。司农告匮。是一难也。燕赵之士。虽多慷慨。然近者锐气尽矣。非募吴越习战卒万二千人杂教之。事必无成。此万二千人者。臣与戚继光召之可立至。用之可立效。教成之后。留之实边。可使从者半散之归农可立遣无后忧。谭戚二公威信素行淛中而时方疑其用之不可北。散之不可南。虞其有他。是尚以臣与继光不可信。夫不能信矣。尚能任之专哉。此二难也。军旅之事。务在威严。书曰不用命戮于社、予则孥戮汝、燕赵之人素骄。骤见军法。不无大骇。且去京师近。流言易生。徒令忠智之士。掣肘废功。且酿他患。是三难也。我兵素未当虏。战而胜之虏不心服能再破之乃终身创矣苐虑忌嫉易生。不能戮力再举。其祸或至。此四难也。臣熟思之、不如姑就蓟镇见兵讲求战守之策、除乘障应援者皆如故昌平总兵所辖兵亦就彼训练如故。若臣标下兵二枝。振武营游兵一枝、顺天廵抚标下兵一枝、遵化游兵一枝、蓟镇总兵标下兵一枝、又听臣于大名井陉二兵备道选民兵一枝、调真定游击下民兵一枝、真定府等府达官舍及各路防秋民兵中选一枝、共为十枝。每枝务足三千人。若尚不足。又听臣于十路。稍缓策应兵中选取以足其数。可得兵三万人。列为三营。营分为三军。一营驻密云。一营驻遵化。各用参将一员。游击一员。一营驻三屯营。中军属于总兵郭琥。左右二军。仍用参将游击一员。如法训练。专备御战。仍付戚继光以总理蓟辽保定等处练兵总兵官之职。而命巡抚刘应节专任提调。臣实总督之。每遇春秋两防。三营之兵。各移近边。密云营属密云兵备副使遵化营属永平□备佥事。三屯营属蓟州兵备参政。各随营监督。而臣与应节继光往来督励。小警自御。大入并力。务各负墙以战。遏之边外。此为上策。万一乘鏬溃入。亦愿　陛下少逭罪诛。听臣等决一死战。收桑榆之功。亦不失为中策。若先事不能御。后事不能战。掩取微功。苟图塞责。是为无策。臣等罪安逃哉。　中国长技。无如火器。欲□□三万。必得鸟铳手三千人为冲锋。而勒习边人。非迟之一年不可。今防秋期迫。请选取浙兵三千人以济一时之急。期以三年。俟边军既练乃遣愿留者听。惟陛下财择、
　　○补练主兵疏畧【补□主兵】
　　蓟镇补练主兵。将以罢调客兵。今行之巳踰十年。主兵竟不能充。客兵终不可罢。何者。任之未专。而行之未实也。今宜责之臣纶与继光。使得专任其事。勿使廵按廵关御史纔与其间俟三年补练有成然后遣官阅视。补得主兵二枝。即罢调客兵一枝补得主兵一万。即罢调客兵五千。责任既专。功効自着。比之频年补练。迄无成绩。不可同日而语矣。
　　○条议戚继光言兵事疏【兵事】
　　顷兵部奉旨以都督戚继光所论兵事、令臣熟计其便具奏、臣谨条其事如左、一议就近召募、与选摘见军练之孰便、臣纶议曰、见军数少。不得不资各镇入卫及更戍之兵。今当先定练兵之说。而后及召募。自练兵言。其说有二。一曰选区将。令各路参游。俱听总督镇廵授之以法而各练其兵。其语之弗省。与令之不从者。许臣等不时论罢。别举一人代之。举非其人。治臣等之罪。二曰设副将、改建昌营游击为协守蓟昌东路副总兵、住札建昌营、分理松棚太平燕河一头营石门寨山海关等处练兵之事、而以廵抚□应节标下之兵属之其人则统领南兵参将胡守□可充也、改石匣营游击为协守□昌西路副总兵、住札石匣密云、分理马兰墙子岭曹家寨古北口石塘岭等路练兵之事、而以臣纶标下兵属之、其人则统领南兵参将李超可充也、超既以副总兵守蓟西、则古北口不宜复设副总以挠事权、宜徙程九思于黄花镇、而以黄花镇参将朱绍文代之、自召募言、其说有五一曰议班军。班军本以备十二路修守之事。顷之复作墩台。日不暇给。宜稍增其数。自乘障之外。使恒余六千人付继光练待此六千人既精。即发防守。又取六千人练之。期以三年番练。数万之军。尽成精兵而止。第此六千人别难取盈。宜于河南山东京操军内。再各请发三千人。照例改定春秋班次。各用领班都司官一员责之选领。每年依期赴镇。是一策也。但河南京操春班军。见在止一千有奇。必于秋班七千数内。改拨二千为春班。乃可足春秋两班之数二曰清查卫军、故事镇廵官取属卫军、五岁一再查法非不善、但详于本户正军。而畧于余丁。宜自听臣与应节稍更其法。若本户军亡。就本百户内照依近例佥取。别余补伍。应补者不得占隐。新解者不得朘削。其总兵官仍每岁比较如常。三曰勾补迯军、蓟昌镇及南直隶各省迯军、各照旧矢见清补、无容议矣、顾法行自近。当先令北直隶八府各造一册送臣纶处类查。分发兵备道严责勾补。每岁以勾补多寡为殿最四曰广召募、每路将官各给募兵银三百两、二镇守总兵各六百两、听其召募、人给衣甲器械银一两二钱即以此充补额军之数。而各路见军有不乐原伍。诡名应募者。宜重禁之。五曰议行粮、土之民不利为兵。而为兵者。惟各标下有行粮之资。无修边之苦。故应募有人。为今之计。宜将新募新补之军、以万人予戚继光、三千人予杨四畏、各充标兵训练。给以行粮其余分补督抚标兵而以原取各路标兵。归之防守如下班例。止食本等月粮。仍计发回各路军数若干、即减调入卫客军。扣除粮刍以充标兵二枝行粮之用。足兵省饷、计无出此、凡此七事、皆补兵练兵之要务也、一议车骑合练可以用否、臣纶议曰、臣闻太公兵法易战一车步卒八十人、一骑当步卒八人、当险战一车当步卒四十人、一骑当步卒四人、今蓟昌二镇。所谓险地易地。在在有之。可练为兵车七营。每营用重车一百五十六辆。轻车二百五十六两。步兵四千。骑兵三千。驾轻车马二百五十六匹。以东路副总兵一营。合廵抚标下一营驻之建昌遵化。以西路副总兵一营。合总督标下一营。驻之石匣密云。以蓟镇总兵二营。驻之三屯。昌平总兵一营。驻之昌平。是十二路二千里之间。有七营车骑相兼。即有数万之虏。无能为矣。或疑虏骑疾。车步迟。不相及。解曰用兵之法。有分有合。兵车七营。岂皆聚为一处。必以半合战。半出奇。兵于能分而车战尤追奔邀截及险地用骑与轻车。扼塞用重车迎击。及易地则合用轻重车骑。纵横聚散。无所不可。况虏马为我车所絷势不得疾而我长戟火器以车为卫足可远施此车合练堪用者一也。行则为阵。止则为营。人马便安。不假壕堑为固。堪用者二也。车不须食。步不须马。以车为蔽。步又半不须甲。省费甚巨。堪用者三也。虏入内地。守以兵车。则不敢分掠。亦不敢久住。堪用者四也。继光议车骑合练。实得制虏之长策。一议鼓舞犒赏、兵车火器、其费安出、臣纶议曰、臣闻军无财、士不来、军无赏、士不往、自古记之矣、往者兵部建议、巳将密云县库贮山西河南折征民兵犒赏银、分给蓟昌二镇诸将、随营犒赏、今继光练兵亦宜议及、请令每岁得支银一千二百两、改设副总兵各二百两、不足则稍加原额、勿令过侈、使其可继、至于兵车火器、巳经工部给银制造、然尚未能充实数、宜亦取盈于犒赏银。而犒赏银存者止数万两。恐山西有司。仍以去年免解故事。观望迁延。致亏国计。宜令以时趣纳。并将各卫所军器料银。尽数留之本镇以备诸费。一议七原六失四弊何以图之。臣纶议曰、继光所论多兵亦少之原、内四事如役占违例驿逓骚扰家丁偏重守险无要、臣等皆得以便宜处分、无容赘矣、惟是班军无制、事绪烦琐、当行督臣专疏议之、其临阵调遣二事、除督抚镇守外、各标下之兵、于春秋两防、各有就近驻札之处、如恊守蓟东副总驻札建昌、廵抚标兵既议属之则本标之兵、与廵抚标兵、当两防之际、俱赴建昌合练、而后当以一营驻建昌、一营驻燕河、以备燕石东西之警、得以就近首先迎敌、次则蓟镇、次则西路恊守。次则昌镇。各标兵以次而至、蓟镇总兵标兵驻练三屯。两防之时。则当仍旧不动。以备马犬松棚三路有警。则当先期驰赴。在东则东路恊守。在西则西路恊守。次则昌镇各标兵以次而至恊守蓟西副总驻札石匣、总督标兵既议属之、则本标之兵、与总督标兵当两防之际、俱赴密云合练。如此布置联络亦长山之势也而后当以一营驻密云。一营驻石匣。以备墙古石塘岭三路之警。得以就近首先迎敌。次则本镇。次则昌镇。与东路恊守各标兵。以次而至。昌镇标兵驻练昌平。亦当仍旧不动。以备居庸黄花镇镇边城三路有警。即当先期驰赴。次则蓟西恊守。次则蓟镇次则蓟东恊守。各标兵相继并至。凡遇调遣。每营务各遣骑将。各将骑兵三千。先驰赴边拒敌。兵车随进至本路各要口把截。以待决战。仍限以日程。事缓则骑兵昼夜须行一百二十里。车步八十里事急则骑兵昼夜行一百五十里。车步一百里。皆以调兵文到为始。其失期悞事。与逻卒探报不实者悉按军法无赦。至于六失四弊、一言以蔽之、皆坐将不得人、今以继光为大将、而臣等又议设副将、择区将、则诸事可以次举、惟在　陛下精选而熟练之、宽其文法、使得自效耳、一议廵关监军之设孰当、一议较阅射行今宜行否、臣纶议曰、蓟镇军虽岁奉明旨遣官阅视、但迯亡之额卒、难以取盈、训练之法、半夺于工役、行之数年、竟无成效、诸将畏罪、曲事弥缝、况较群众于一日。程工能于一技。何足尽兵事而益胜筭也。宜令御史阅视之际。悉取军中金鼓、旌麾之节。行伍营壁之制。军马介冑之容。亦须御史知兵者乃可五兵长短之用。按实考第以行赏罚。参游以上奏请。中军以下自行。毋拘常法。专较射打优劣。及补练多寡之数。庶事可奏成而臻实效。臣纶又惟兵之所恃者马。马之日耗。由于军吏之侵渔议者患之。于是有追马桩银之法。以领马久近为差桩银不足。于是有追棚银之法。以自官及军为差俱岁终总奏。支以买马。其后又以将官稽察无法使马日耗。于是又有参罚之法。以失亡多寡为差法至严矣。然将官惧罪之及巳。马死匿不以闻。而阴入其刍菽。责之本卒赔补至有鬻子者。有以赂免追桩银者、有卒不能赔。且赔而逃者。又有巧避参罚。立为均摊冷补之议者。又有月扣棚银五分者。诸如此弊。臣已严行禁约。但马须急补。而桩棚钱例不得辄用。待报稽缓。宜许随便支买。岁终类奏以为常。此部议所无而臣等及之。亦军务之急者。
　　○论理财疏【理财】
　　一通钱法、言足国必先富民。欲富民。必重布帛菽粟而贱银。欲贱银。必制为钱法。增多其数。以济夫银之不及而后可。今之议钱法者。皆曰铸钱之费。与银相当。朝廷何利焉。臣以为岁。铸钱一万金则国家增一万金之钱流布海内。铸钱愈多。则增银亦愈多。此藏富之术也。又谓钱虽铸。民不可强。夫钱者泉也。谓其流行而不息也。今之钱惟欲布之于下。而不欲输之于上。故其权恒在市井而不在朝廷又识以年号。亦不免有壅而不通之患。臣愚请朝廷岁出工本银一百二十万。分发两京工部。及南北直隶各布政司。所在开局设官。专任其事。此法极可行有识者屡言之而卒不行者官吏利于轻资也其所铸钱。即以备次年官军俸粮兼支折色之用以后铸钱益多。则工本当益省。钱制必轻重适均。每钱十文。直银一分。不足则稍重其制。钱铸五文。直银一分。其钱俱以大明通宝为识。期可行之万世。从前嘉靖等钱。及先代开元等钱。或行或否。悉听民便。新钱盛行。旧钱当自止。布钱之日。令民得以钱输官如税粮起运折色。则银六钱四。存留折色及官军俸粮罪赎纟氐价。俱从中半收钱。如此则百姓。皆以行钱为便。虽欲强其用银而不可得矣。一严吏治言催科之令、即龚黄卓鲁不废、今有司以姑息而猎名、监司以宽大为得体、上下废弛、逋负日多、宜敕该部申明　祖宗征粮法例、先朝宽大奸民势恣意积欠故公为此言若今日专以此课吏矣在有司必以任内征粮之分数为贤否、在监司必以任内督粮之分数为殿最凡遇升迁考满行取、抚按官严加查核、必征解及数者、乃许离任、不及数者、留任追征或疏名参论、其或以修举职业、督责稍严、遂致怨谤者、抚按宜加体察、举剌一本至公、则任事任怨、自有其人、而吏治烝烝起矣、一重蠲征言今虽民贫吏慢、而蠲征之令亦太数、夫良民奉法而供赋以为常、敝民便化而逋赋亦以为常、在上者槩议蠲免。是朝廷旷荡之恩。不足以劝善而反以惠奸也。臣愚请自今国家非有大庆。地方非有重灾。不得辄议蠲免。其恃顽多逋者。有司严法绳之。不得有所宽贷。则良民不至独累。而敝民亦知畏法。一查额粮、言国家众建卫所。棊列中外、除锦衣卫及各护卫仪卫司蕃牧所、其在外卫所、通计额军三百一十三万八千三百名、而武官之数不与焉。其始军无缺伍。粮有定额。而食常足。今中外马步官军大约止可八十四万五千有奇。而粮饷积欠。远者一二年。近者数月。兵益少而粮益乏。臣所未解也。臣尝见福建岁派粮剩银止十万两至四川两广皆无之、大抵百姓逋负、乞勑户部通行有司清查、原设卫所官军粮饷登耗之数。及会算原额起运存留钱粮造册送部。与抚按官查理。则天下之额饷可清。一肃屯政尝边屯诸臣之议备矣。未及腹里也腹里当国初右武、田亩膏膄、实收子粒、足以充军食之半、且可省坐派存留民粮、以其半输边、臣尝见蜀府有二护卫屯田之利。富甲天下。今　国家屯田几百倍于蜀。而又设官任其事。乃所征屯种。曾不足禆军饷之什一。则法之废也。葢今之屯田。军得卖买。势豪兼并。名在实亡。武臣不得任法。宪臣亦复怠事。虽有住奉降级之例。多寝不行。遂使　朝廷以天下之屯田。不能当蜀府之两卫。可慨也。臣请敕该部行各抚按官严督屯田道、及管屯都司、备查额数、凡系占据及兼并者、悉夺还官、分拨军士、视其丁力壮弱、以为多寡、催征子粒、毋容逋负、其管屯与掌印官、有催征不及数者、俱住俸降级不贷、屯田佥事岁报抚按核实、仍报户部稽查、则责成既严、屯政可举、
　　皇明经世文编卷之三百二十二终
　　●皇明经世文编卷之三百二十三
　　华亭陈子龙卧子　徐孚远闇公　宋征璧尚木　周立勋勒选辑
　　朱灏宗远参阅
　　霍司马疏议（疏）
　　霍冀
　　◆疏
　　仰遵明诏恭进九边图说以便圣览事
　　论京营疏
　　覆陈饬武备事宜
　　条议京营训练事宜疏
　　○仰遵明诏恭进九边图说以便圣览事【九边图说】
　　职方清吏司案呈、伏覩登极诏书内一欵各处府州县大小繁简冲僻难易不同、或逸而得誉、或劳而速谤、既乖升黜之宜、遂起避趋之巧、士风日坏、吏治不修、吏部通将天下府州县、逐一品第、定为上中下三等、遇该推升选补、量才授任、各官考语奖荐、同在优列者、先尽上等府州县、升擢行取、次及中等、次及下等、不惟视等以为岁月之迟速。仍视等以为官资之高下。内有才优才短更调者、各就中酌处、其各将官所任地方、兵部亦以边腹冲缓。分为三等。遇该升调照此施行。钦此抄奉到部、送司就径呈堂咨行、各镇督抚军门、将所管地方、开具冲缓。仍画图贴说、以便查照去后、随该各镇陆续开报前来、或繁简失宜、或该载未尽、又经咨驳、务求允当、往返多时、始获就绪、本司稽之往牒、参诸堂稿、东起辽左、西尽甘州、每镇有总图以统其纲、有分图以析其目、某为极冲、某为次冲、某为偏僻、某处切近虏巢、某处极为单弱、与夫一镇之兵马钱粮数目、无不毕具、诚为简要、似应恭上御前以备检阅、不惟思患预防、时廑　圣念、而各镇之地利险夷、各边之兵马多寡、一开卷而　圣心自洞悉矣、许□霍三边镇图每有异同近兵部所刻有屡经考核矣及照先任本部尚书许论先为礼部主事时。曾奏上九边图考。嗣后本司主事魏焕亦曾续之。迄今近三十年。边堡之更置。将领之添设。兵马之加增夷情之变易。时异势殊。自有大不同者。合无自今具题之后、仍移文各省督抚、遵照旧例、每年终将建革缘由开报到部、本部随即更正、庶筹边之士。不必身履其地自可得闻其详。而他日经畧疆圉。咸有所凭借矣。均乞施行等因案呈到部、看得该司所呈一遵诏例、分别冲缓地方、以为推升将领之具、一为图说开具山川险易以备　圣明安攘之图、均系该司职掌要务、且于边计攸关、相应依拟、臣等谨将前项图说、实封奏进、伏乞　圣明法宫之暇、少垂　睿览、庶犬马微忱、得以少罄于万一矣、以后每三年一次、修正。悉如该司所拟施行。
　　辽东镇图说
　　蓟镇图说
　　宣府镇图说
　　大同镇图说
　　山西镇图说
　　延绥镇图说
　　宁夏镇图说
　　固原镇图说
　　甘肃镇图说
　　△辽东镇图说【辽东】
　　臣等谨按辽东全镇、延袤千有余里、北拒诸胡、南扼朝鲜、东控福余真番之境、实为　神京左臂、自大宁失险、山海以东、横入虏地、宁前高平诸处一线之涂、声援易咀、识者有隐忧焉、南通溟渤、倭警虽稀、而金复葢三卫、僻在海隅、号称沃壤、三岔河东虏数垂涎故河东惟冬防吃紧也。近奉　诏旨、每值严寒、总帅移驻海州、似亦得策、惟河西零窃。剽掠无时。疏通来往将领尚矣。浚路河、增台圈、防御之畧、兹其可巳乎、大段辽地丁寡。招垜孔艰。而又征调频仍。士马日耗。欲其利爪牙以卫腹心。不可不为之所也。
　　△蓟镇图说【蓟镇】
　　臣等谨按蓟镇、自山海抵居庸、延袤辽阔、国初号称腹里、顷缘大宁内徙、宣辽隔绝、沿边千里、与虏为邻、虽有属夷驻牧、甘心附虏、每犯内地、辄为向导、频年抚赏、劳费不赀、甚至肆为要挟、悖逆极矣、该镇素鲜边警、自古北之溃烽火始达甘泉、嗣是若太平、若墙岭、若罗汉洞、相继失守、虏竟得志而去、未一惩创、当轴者、是岂可不深长思哉、所幸层峦迭嶂。天险为固。斩崖湮谷其说不可易巳第将领修守。素习弥缝。监司阅历。惮于陟降。重闉绝塞。乃至与虏共之。殊可太息。桑土绸缪、栋焚在念、兹非其时耶、此中积獘、未易枚举、撮其甚者、主兵耗于役占。客兵疲于往来。民兵溺于偷偷。班兵狃于故习。根极要领。选练先焉。然又以议论繁多。莫可措手。呜呼、不痛除数獘、而欲蓟镇之安、不可得巳、
　　△宣府镇图说【宣府】
　　臣等谨按宣府自东徂西、边长一千余里、雄据上谷、藩屏　陵京、譬则身之肩背。室之门户也。肩背实则腹心安。门户严则堂奥固。其关涉岂细细哉。在昔经畧诸臣。咸谓彼中山川纷纠。地险而狭。分屯建将。倍于他处。号称易守。自今观之。乃亦有不尽然者。虏越永宁。则南山之迫切可畏。龙门失守。则金马之戒备当先。考之往事。若撞道横岭之驱。疾如风雨。浮图紫荆之溃。祸及郊圻。耳目睹记、历历可鉴、是岂可以易守言哉。近驻督府于怀来、设专官于本路、防护南山。可谓至矣。并力守南山之说亦似失宣镇外藩第其间犹有一二可虑者、石荒炮等处、界在两镇。蓟宣稍有推诿修设未勉单薄今虏且掠车夷去矣。山后险易。此辈葢稔知之。长虑却顾。兹其可缓乎。该镇本色、素称匮朒、设遇连险。或由居庸取道。或自桑干通运。皆事势之不可巳者。然陆路葢尝行之。桑干水迅急而浊号小黄河且下多砂石所以通运为难舟运则自芦沟以达彼中未有能详其说者其可不为之讲求乎。若夫重北路之哨探。扼南渡之要津。虏东犯已得其形。虏深入先据其胜。此又不独宣镇之利。尤蓟之所必不可无者也。
　　△大同镇图说【大同】
　　臣等谨按大同古云中地也、西起丫角、东止阳和、边长六百四十余里、东北与诸胡连袂、西接套虏、在九边中称绝塞焉。　国家于诸边率建墩列戍。界限夷虏。独于该镇。设为大边二边。联络不巳。得无意哉。阅岁既久、倾圯寖多、虏骑跳梁、巳难控御、乃又以冲险故弃而不守。云中之重险尽失。君子有遗恨焉。彼中虽苦虏患、幸无异图、自奸民丘富辈授以攻城之术、于是云中四境边堡、萧然无复有存焉者、极而至于石州之祸、渐岂可长乎、大边之外、即为丰州、地多饶沃、先年虏虽驻牧、每遇艹尽、则营帐远移、乃今筑城架屋、东西相望、咸称板升、其所羣聚者、无非驱掠之民、与夫亡命之辈也、虎噬狼贪、隐忧窃伏、谋国者是岂可无善后之策哉、该镇之兵、豢养岁久、骄悍日滋、稍不适意、辄相诟噪、甚至交通无忌。与虏为市者。不能御暴而反以为暴。将焉用之。近年议广招徕、议申军令、似亦得制御之畧、然必故态潜消、大边渐复、庶可无意外之患、弟狂澜既溃、障蔽为难、积习相循、转移岂易、非得壮猷之帅、恐未足以语此也、
　　△山西镇图说【山西】
　　臣等谨按山西自丫角墩起、至老牛湾止、边长一百余里、外藉大同以为藩篱、内恃三关以为捍蔽、该镇边患、似非所忧也、自嘉靖壬寅岁、虏寇太原、边祸实自此始。嗣是率数岁一入、蹂躏之惨、虽尝闻之、而城邑固无恙也。丁卯岁虏始陷石州、受祸之烈、前此未有、何昔所称为藩篱为捍蔽者、皆不足恃若此哉、该镇在诸边稍称腹里、每岁列戍、多用民兵、素不见虏、骤闻虏至、咸相顾失色、一隅不支、诸军瓦解、孰能整师迎敌、以抗方张之虏乎、虽有大同为之藩屏。虏自威远平虏而下。即抵荍麦川。奔利民堡。或由平刑窥鴈门。一入内地。势若河决。于此而欲角战以求胜。顾不难哉。夫将必领兵三千方成营伍、该镇之兵、素怯懦不可用、而各将所领、多不满二千、又骑步相兼、非合数营。不可追逐。竢其合而当之虏巳饱所欲矣。矧水泉一带。皆所必窥之地。而河曲保德。又切邻套虏。严冬冰结。呼吸可度、军士凿冰之苦。至堕指裂肤。尤为他镇所无者。乌可谓三晋为内地哉。迩来宁武叛卒、如刘如沈、皆用事虏中、鸱张虿毒谋逆未巳、实为心膂之患、图事决策、能不为之虑哉大抵山西诸路。西路为急。中东稍缓。练土兵缮城堡明烽堠、严哨探、是为防守至计、若乃扼阳方之口。塞府川之冲。此又守要害之切务。不可不讲而图之也。
　　△延绥镇图说【延绥】
　　臣等谨按延镇东起黄甫川西止定边营、边长地远、为套虏充斥之地、然自神木迤东。逼近黄河。难通大举。神木迤西。直至石涝干沟等处。环遶千五百里。虽有二边、倾圯巳甚不足为据、虏不来则巳。来则必入。矧长驱无忌。关以内尤为可忧。该镇所系、顾不重哉、考之先朝经畧西事诸臣、如余子俊杨一清王琼辈、皆吁画鸿猷、脍炙人口、榆林边墙但苦沙壅耳至究其所建置。则修筑先焉、葢设险卫民。寔保塞至计也。迩年督抚先后相继率主修设、以故终岁之内。东西诸路、报完颇多、第天下事非一人一手所能就绪、因其所有、增其所无、以共图千百年永赖之利非同心体国者不可也、然窃有说焉、此中军士骁悍善战、素称忠勇、自庚戌以后、更番入卫疲于奔命、无复故态、而又以地多沙漠、种植为难、蒭粮不充、曾不宿饱、万一虏驻鱼河、粮道险远、镇城坐困、忧先机事、其可不为之经理哉、议者欲于府谷至葭州。由黄河而上。造舟转运。以济清水木孤山等处。亦为甚便。近虽题行。而建置仓庾。改征本色。未闻议及。皆今日之所宜汲汲者。若夫议复河套之旧、以守东胜之城、审时度势、殊难为力、是又未可以易言也、
　　△宁夏镇图说【宁夏】
　　臣等谨按宁夏、古朔方河西地也、东起盐场、西尽中卫、东南距河为险、北倚贺兰为固、在昔称四塞焉、自虏入套以来、边患始剧、其在夏秋。此患在东路则用浑脱浮渡以扰我边。严寒之时。则踏冰卒入。乘我不备。甚至取道贺兰山后。此患在西路往来庄凉。恬无忌惮。今之宁夏、是岂可以往昔例论哉、说者谓复旧墩、明烽堠、严长城之守、备兴灵之冲、此固切要之论也、然不分番监哨、则各水头地方。虏之有无。亦何自而知之哉。哨探真确、然后量势大小。潜出锐兵。攻其必救。此亦守边捷法。何者边长兵寡。聚散异形。有警号召。卒难齐一。不若乘便捣剿。使虏贼疑畏。不敢近边驻牧。庶几亦长策也。此外则浚旧渠。通水利。固不可复屯田。亦可以阻虏骑云。
　　△固原镇图说【固原】
　　臣等谨按固原向在先朝、号称腹里、每值冰结、所守者仅靖虏一面耳、迩年宾儿诸酋、乘秋分住大小松山、往来沿河、乘虚浮犯、又或踏冰谋掠安会兰靖诸堡、西海之贼、出没无时巳、属可虑、而生番诸部、又时肆剽掠、扰我耕牧、劫我行旅、葢番汉杂处。良有隐忧。援今稽昔、岂不真霄壤哉、大段狂虏谋犯。虽涉多岐。而制御机宜。惟先要害。定边花马兴灵。其藩篱也。石沟盐池韦州萌城山城其门户也。固原黑水镇戎西安海刺。其庭除也。安会隆德平凉。其堂室也。墩堡游兵。当并力防御。以壮藩篱正兵主兵。当驻守安会。以严门户。抚镇等官。当振扬威武。以靖庭除。县令等官。当团练土兵。以安堂室。小至则战、但不可轻进、大至则守、姑勿与争锋。竢其拥众深入。或据险以扼其冲。或张疑以分其锐。虏进无所逞。野无所掠。势必西遁然后乘其巳夺之气。或断其中。或截其尾。安有善归之理乎。如是而又清影射之丁、寔逃亡之伍、垦莱芜之地、补新募之军、添沿河之堡、凡西凤临巩之卒、多方训练、以作其赴敌之勇、形声气势、亦足远慑、防守之策、谅不出此者、是在当事者加之意而巳、
　　△甘肃镇图说
　　【 甘肃】
　　臣等谨按甘肃、古河西四郡也、西控西域、南隔羌戎、北蔽胡虏、实为西邮、孤悬绝塞、国初设哈密以为悍卫、葢即汉人断匈奴右臂之意。自土鲁番屡肆劫夺、陕巴失守其部落皆散置关外、捍卫遂失、嗣是亦不刺徙居西海、吞并番族、陇右之间、遂无宁宇、甘肃边患、自此日甚一日矣、该镇可以设险之处固有。而其不可设险之处亦多。守之之法。惟于秋冬之候。行令庄浪并鲁氏土兵以防碾伯。西宁游兵驻古浪以防岔口。镇羌凉州副将合永昌之兵相为犄角。以外助镇番。内防凉永。肃州参将并镇夷高台诸处。严谨堡寨。以防攻击、而又畧仿充国困羌夷之法开垦屯田以实塞下。行之数年。增建城垣。修饬器具。招募军兵。买补战马。皆无不可。此前人巳试之猷非敢为臆说也。闻彼中所急无如井泉居常度地势。察泉脉。随便开凿、使四境之内棋布而星列之。是亦备缓急之一策乎。大抵甘肃控御番夷。其机在我。若禁茶却贡。番人自当乞哀请命不暇。是故该镇之忧。南不在番。北不在虏。所当亟图而远虑者。莫西海诸贼若也。
　　○论京营疏【京营】
　　时赵大洲请罢戎政府更设五营台省多言不必更変者霍司马亦以为然制遂不改其后科臣杨镕论霍司马霍疑内江主之遂疏论内江上因让霍罢之而郭干代矣
　　国初京营之制、立大小教场以练五军将士、永乐初既有五军营、又有三千神机两营、是为三大营、各设提督等官领之、景泰初、选三大营中精锐、分为十营团操、其官畧如三大营之制、至成化三年、又分为奋武等十二营、内又各分五军三千神机三营、其名亦不失　祖宗之旧、正德中又增置东西官厅、则将愈多而兵愈弱矣、我　世宗皇帝断自宸衷、告于　太庙、修复　祖制三营、并将三千营改为神枢、及定三营大将副参游佐职名、添设练勇参将各二员、神谋睿算、至精至详、诚万世无獘者、往时仇鸾之诛、乃将之无良、非法之不善也、赵贞吉深鉴覆辙、建议更制、以收兵权、虽不为无见、但臣等以为法未至于大坏者、无贵于纷更、议有涉于异同者、当从乎众论、今京营之制、总之为三大营以统其纲析之为三十小营以理其目兵柄不偏于一将、军法不专于一人、有合操、有分操、有春秋阅视之操、有岁终考核之操、此正皇上所谓分营练兵、系　祖宗旧制、　圣子神孙所当钦承勿替者、况在廷文武诸臣、多谓京兵之训练不在于营制之更张。而在于将佐之得人。操练之如法。似皆探本之论、经曰三人占则从二人之言、臣等参酌羣言、窃谓三大营仍旧。则将领不增而占役少。号令不烦而统纪明似属稳便。至谓大将不宜专设。戎政不当有印。此则防微杜渐。相应依拟。余仍照　祖宗三大营分营操练、内五军营多余二枝、均拨神枢神机、每营共为十枝。推智勇将官三员充总、兵官、各请敕一道给关防一颗以便行事、而以文职大臣一员量加职衔、俾之总理、每岁无事、则居营训练、有警则总兵挂印出征、事完回营、照例缴印、中间未尽事宜听新推督理大臣及巡视科道官逐项查酌、另行条议以闻
　　○覆陈饬武备事宜【饬武备】
　　其一议兵、言今足兵之策、不过勾补团练而巳、　祖宗朝九边兵以百万计、今尚存六十万有奇、其逃亡者、若能设法清补、原额亦可尽复、至于团练之法、当令各镇选编见在军士、五人为伍、五伍为一队、各立之长、长各择教师、教以武艺、兵备官每季一阅视、以报督抚、督抚官每岁一阅视、以报本部、凡将领黜陟、视此为差、队伍中有罪。罚及其长。赏亦如之。其一议食、言兵与食相为表里、冗兵汰则冐替之粮减。主兵练则客兵之饷省。守边于既胜之后其易数倍我兵能战而虏一遭挫则必数年不扰而行粮可免虏既远遁。则我之威力能制属夷之死命而抚赏亦可罢是足兵之方巳寓于练兵之中矣至于兴屯盐以复本色。视丰俭以为折支。又在户部酌计施行。其一议将、言将才难得亦难任。今边臣莫肯效死者。獘在操切太过。爵赏太轻。请令督抚兵备官。一切阃外之务。悉听总兵而下。自择进止。不得拘以文法。各官果建奇功。即超格封拜。亦不得指摘小疵率尔论劾。本部查稽三年无过者。酌量险易。奏请加恩。至于承委府佐以下官员。非礼凌辱。许将官具揭送部。定行降罚。其一议选择边吏。言各边守令凡地方兵食之计。悉赖处分。近虽议调议补纷纷奏报。若从中题覆。则在吏部持衡秉公。务得真才。其一议团练乡兵言九边控弦之士。虽称六十万有奇。然大边延袤万里。以六十万众分布其间。聚散异形。攻守异宜。亦恐力分势弱。难以御敌。请自通行各边督抚转檄兵备守巡等官、凡沿边郡县。不分城市村堡军余民舍。皆列为乡兵。如边军队伍之制。十队为司。司有长有副十司为哨。哨有总有正。其村堡寡不及数者。止五十人为一队。每堡中设一堡长一堡副领之。各不妨农务。随时训习。有司岁以冬春间按视。其有劳者量加奖赏。遇有虏报。则督抚移檄诸郡县传相告谕。各率乡兵乘城防守。以五色旗为号。其贼退而乡兵有斩获者。仍照官军例升赏。虽无斩获而防守无失者。亦量犒之。哨总司总堡长等役。各给冠带。至于乡兵练成、督抚兵备及府州县官。亦皆计功升转。不得徒具弥文其一议并守城堡、言虏贼临墙不能拒之边外。则当急入收保。而边内城堡。又不能尽守。则当择适中之处将附近小堡。并入大堡。修城浚濠务俾坚固其军民有自愿包砌者。听官量助之其一议整饬京营、言　祖宗设立京营、屯兵数十万凡遇各边有警辄令出征葢所以居重驭轻、而固天下之本也、岁久逃亡者众、见存仅九万余人、而九万余人中、又多四方窜籍之人、有以一人而应三五役者。即春秋操演。亦虚文耳。今宜尽核逃亡之数、报册有名者。行卫查补。无名者发单清勾。兵数既足。先是江陵公六事疏请大阅兵部囚以覆请三年八月举行仍行戎政大臣从实操练李终会同巡视科道阅视勤惰以闻至于大阅之礼　宣宗尝行之兔儿山。　英宗尝行之北郊。又尝行之西苑。其成宪具在。今　皇上圣性英资。同符　烈祖。当戎务废弛之秋、正四方改观易听之会、伏望自隆庆三年为始、于季冬农隙之候、恭请　圣驾亲临校阅、一以甄别将官、验其教练之多寡、以为黜陟之次第、一以考校军士、视其技艺之高下、以为赏赉之等差、但有老弱即行汰易、以后间岁一举、如此不惟京营卒伍、可变弱以为强、即边塞诸军、亦望风而思奋矣
　　○条议京营训练事宜疏【京营训练】
　　一议训练、谓京营操法、率多弥文、宜择营兵中武艺熟闲者、立为教师、每月视等第以给饩廪、上等征粮六斗、次者三斗、教师缺、即以各军练成者代补、每岁视分数以定黜陟、全队有成者、给冠带候补名色把总、半者赏银牌花红、止数十名者、姑准附过、否者革粮随操、每把总领二百五十人、千总领五百人、如一司一哨练成者、优荐候补、中军号头十分之五者厚赏、十分之三者附过、否者责后功、各将领练合营有成者升都督佥事、副将升都督同知、俱准实授、半者奖赏、三分之一者照常供职、十分之二者罚治、否者于祖职上降一级回卫、号头坐营官、则以全营论赏罚、中军等官、则视该营将领为低昂、以后三年之内、三营补练有効、总协大臣请敕奖谕、仍加恩录、不効巡视科道参论黜罚、每京营合操之日、总协仍各入一营操毕、掣回一二枝随即举炮、令各营先回、而留所掣兵马步兼试、竟日乃止、分操之日、各将官自掣本营数队、一体较阅、其所操各艺射把当增高七尺、阔三尺、俾人易从。长鎗圆牌火器弓箭长短相参。俾缓急有济。各营有马军士、俱令盔甲驰马演习、亦如前议赏罚之、一议将权、言副参游佐、先时有制于主帅、不获展布者、宜令各将所部。随意教演。宽其文法。假以岁时。总协巡视等官。间阅有实効者超荐。虚饰者参劾。不得轻信浮言。挫其锐气。一议军法、言国制军令甚严、人不敢犯、今将偷卒骄。勒钤稍加。怨谤丛起。请自今三令五申。营操之日。有部署巳定而不受约束者。有事未毕而先散者。各随轻重等则。治罚及其长。有造为飞语哗众者。轻调烟瘴卫分。重拟死罪。一议将兵、言营卒虽众、堪战者少、宜精选三万人、分为战兵十枝、统以十将、将有不相宜者、可互调。其选哨总千总法亦如之、选定编列、十伍队司、取连名供结在官、其十伍队长哨总千总、取武艺谋勇者以充、伍人中逃一人、责及伍长。二人责及队长。十人责及哨总。私自更代者。法亦如之。其三万人外、更选精卒八备兵车兵营内每营量分数百、充为奇兵、以候摘补战兵之缺。若更不足、则以各卫舍余骁徤者充之。然不得过万人。终身不必勾补。各营家丁、当核其武艺高下、以为去留。其选退仍愿在营者、止食军粮带操、各将领有隐留者。参论降罚。一议补役、言营军在国初三十余万、景泰后始渐消耗、今仅八万、其獘由于冒替多、清勾难、及补役劳费耳、近虽及补役、渐次厘革、然补军积弊尚存、每当更替、则府部文书。往来展转数番徒开骗局。请自今以后。凡各军有病故告补者。查册有名。即行该卫核寔。具结呈部。本部一行各府知会。一送验军主事验发。营操有老弱替佥者。每岁定以春秋二季开操之日。令各军随将官过堂。验视强弱。总是速于更替填补则军无他费而伍不久虚照例摘牌佥替。备将年貌填记牌面。随查某营若干。某营若干。不必再候将官造册。亦不必更候歇操之时。总开手本。先行送部。本部查册有名。即准收补。无名行卫取结。但系亲族。俱准更名食粮。异姓则治妄报者之罪。其寻常逃故。各把总每月朔望报部行卫查补。果丁尽户绝。发册清勾。如此因时变通。旧规既不废格。而告补军役。与摘牌替役。亦并行而不悖矣。此外则严逃军之法。一月以里不出自首者。许诸人首告。于本犯名下追银二两充赏。有亲临容隐者。连坐稽役之弊。各将官过用者。及友遣者。俱访治如律。一议马匹、凡军中养马、多卖富差贫。以致失亡数多。请仍照近议。先行给补原数。务足一万三千五百匹。凡殷实军士。督责各营将领。查出记簿。每遇兑马之期。即按部以次兑领。但有损失。先将马匹印记送官查系五年之内。俱令买补赔偿。五年之外。始照旧例追收桩朋肉脏银两。上操之时。每月末旬。各营官马。调集一处。总督巡视点验。但有瘦损者。五匹以上。并责把总。十匹以上。并责千总。五十匹以上参治将官。至于拐马在逃者。骑占赁借者。法令具在亦乞申明一体遵守。一议班军、言国初征取中都山东河南大宁等都司官军十六万、春秋输戍　京师、乃　祖宗居重驭轻至意、其后在京苦于役作逃故既多。而买间影射之獘。亦日甚矣。今河工未竣。势不能尽勉、宜行该营、仍将见班官军、选编队伍令各备器械、随营练习、而以选剩老弱者。专备修工之用。
　　皇明经世文编卷之三百二十三终
　　●皇明经世文编卷之三百二十四
　　华亭陈子龙卧子　徐孚远闇公　宋征璧上木　周立勋勒选辑
　　徐桓鉴惠朗参阅
　　张文忠公集一（疏）
　　张居正
　　◆疏
　　陈六事疏
　　请停取银两疏
　　再乞酌议大阅典礼以明治体疏
　　看详礼部议两宫尊号疏
　　纂修事宜疏
　　明制体以重王言疏
　　请稽查章奏随事考成以修寔政疏
　　请定面奖廉能仪注疏
　　辽东大捷辞恩疏
　　进职官书屏疏
</div>
    <div class="pagination">
<a href="皇明经世文编_page111.html">上一页</a><span>...</span><a href="皇明经世文编_page107.html">107</a><a href="皇明经世文编_page108.html">108</a><a href="皇明经世文编_page109.html">109</a><a href="皇明经世文编_page110.html">110</a><a href="皇明经世文编_page111.html">111</a><span class="current-page">112</span><a href="皇明经世文编_page113.html">113</a><a href="皇明经世文编_page114.html">114</a><a href="皇明经世文编_page115.html">115</a><a href="皇明经世文编_page116.html">116</a><a href="皇明经世文编_page117.html">117</a><span>...</span><a href="皇明经世文编_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
