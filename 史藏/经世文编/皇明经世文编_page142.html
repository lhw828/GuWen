<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 142 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 142 页/共 172 页
  </h1>
  <div class="content">
   照得甘镇迤南。有为虏所出入青海要隘。而最当塞者。扁都口是也。葢镇南有山。西起嘉峪关。迤东而抵于庄浪。皆谓之南山即古所称天山也或名祁连。或名大黄。或名马牙。或名九条。总之乎天山也。山之势。绵亘联络。限隔南北。此亦天造地设。自然之险。而其往来海上。通行便利者。则扁都口。此口东西。虽尚有白石崖寒鸦口江陵口榆木川诸处。未尽无路。但诸口皆石磴崎岖。只容独人单骑。稍有雨雪氷滑。难以驰驱。虏所甚不便也。惟是扁都当口之处。虽亦两崖壁立。而横仅丈余。直无里许。一出口以外四五百里以达于海。一入口以内六十里。而洪水又一百八十里。而水泉皆平衍无阻。宽广易行则扁都口者青海之要冲虏行之孔道甘镇之咽喉其为必当修塞也明矣且口内南山一带。川原辽远。水草繁茂。虏一插帐。不肯动身。自俺答假道以后。复于此口设为市场。起有官厅。故不独虏之盘据海上。窥我虗实。于此市赏。于此驻牧。其由北逾海者。亦于此要赏恋牧焉。其由南出塞者。亦于此要赏恋牧则扁都口者乃引贼入室之徯径其为急当修塞也又明矣况此口横纵只以丈计。以步计。因其天险。不烦人力。则其易修塞也又明矣。职等虽未详于目击故尝博访人言、咸谓此口若行修塞。一则可以杜海虏内犯之谋。一则可以绝北虏南行之念。一则可以保南山耕牧。永无侵践之扰。又安得而不亟议耶。合无准行该镇各道。再加酌议、如此口果系急隘、即当修塞、或谓虏王未归姑容其归后始行修塞、或谓此口系通海道路、故设木柞官厅、终不可塞、则似当重加修筑、增设官兵、移洪水守备于此扼守、又当勘及白石寒鸦榆木江陵诸口、有冲隘处、槩行议修、庶虏之往来、不得自由、而吾之战守、永为有赖矣、等因到部、具由通呈备咨前来、又准臣咨为议修紧要边墙以便防御事、据管监军事赞画主事会呈、照得狡虏自卜酋大创、虽南北震怖、潜踪远遁、然其阴蓄奸谋、狂逞报复、则无时而或巳、总河西四镇而计之、其所窃窥而先犯者。不于宁远。则于肃州顾宁远虽孤悬边外。逼临虏穴。然其城尚坚。其兵尚壮。易与为守。离内地仅二十里。严哨预报。应援即至。可保无虞。目前所最可虞者。肃州焉耳。葢肃郡西无炖煌。藩篱巳薄。北无高昌。肩背巳寒。而沿边镇夷等处。一百二三十里。又无墙垣。此与破屋御寇何以异也。葢其地鹻土脆。难与修筑。先年题议筑边、不得巳编竹为笆。中塞土块。谓之夹把边。随筑随圯。荡然不存矣。虏酋恃欵。大往小来。既无华夷内外之限。而南有塘湖。水草茂盛。遂为久住恋牧之所。或跨占屯地。而居者不得耕种或聚截道路。而行者不得转输。或要刼回夷。而天方诸国。不敢入贡。或抢掠番族。而红崖诸番。悉为一空。或微忿小隙。乘虗窃间。而驱逐以往。屠戮如麻。如万历十七年三月清明、城中男妇上坟祭扫、被其掩袭掳杀、以千万计、此皆无墙可恃、故敢肆猖獗、夫纳欵之时。蹂躏尚然。况被创蓄憾之际。可无先备。职等葢尝博访该镇将士求其所以修筑备御三筴、有曰不惜费、烧砖包砌、有曰不惜力、二十里外取好土、有曰惟挑壕堑深三丈广三丈。内为女墙为城堡为墩台、使相联络、又于壕边杂种树木、树木既成、与壕堑相助、自足制御、夫此三筴。皆出于本地之人。岂尽无当则其于修边之议未为无补。合无准行该镇道将等官、再加会议、务求一劳永便、以守则固、以战则利、不独一时经畧之权。实则百年保安之畧也、等因到部。备咨到臣、准此案照、巳经备行该镇查勘去后、今准前因、臣会同总督陕西三边军务兵部尚书魏学曾、廵抚甘肃右副都御史贾待问、议照设险御防、乃边方要务、增葺墩堡、实保障良图、甘肃远在西陲。虏番夹邻。南北虽有边隘。烽火多未周悉。是以哨报失实堤防欠预。重贻当事之忧。深为地方之害。扁都口为海套诸虏通衢。白石寒鸦榆木江陵等处。系各虏窃犯要冲。委应先行修塞。以杜各虏往来、但扁都原有大河一道。既当筑闭。其下应留水洞。必湏宽阔。夏秋水大。防御颇易。冬深氷结。堤备为难。议于土营子墩设官一员、拨军五十驻彼守把、甚属便益、及查肃镇边垣、既各官踏勘、地多沙石。有水无土。人人俱称不便。要于边外添筑墩台。以资瞭望。似应准从。其肃州照壁山地方居民、屯地在彼、向因虏冲、致将膏田、多有遗弃、今议创筑一堡、添官拨军、一以保障生灵、一以有禆耕作、其余创筑墩台边榨、亦系紧要、相应题请
　　恭报大兵直抵西海徧搜两河疏【搜两河】
　　为照青海番虏杂居、其来巳久、惟自俺荅西牧之后、方俺答请建寺之初王鉴川为之出疏张江陵亦谓俺答性木好杀末年欲礼佛是其善心之萌借以开导故之不知日久为掠番窟宅也一建一毁皆是因时制変不必追咎前人耳假以礼佛、请建夷寺、继而松套流虏、引类呼朋、大肆奸谋、谓不湏掠。汉姑且收番番人尽收则汉人易掠河西我可得也。乃地方官员、方且纵其收番、容其借路、以西宁之军民、供虏酋之鱼肉、是仰华寺为容奸之渊薮。而西宁为受祸之胚胎。据西宁父老所称说。葢岌岌乎危在旦夕也。其在河东□捏二川。寔是番巢。且地接河洮。莽非夷虏得驻牧□。自真相占据莽刺川于先。火落赤占据捏工川于后。遂尽收诸番。以为部落。盘结近地。以为巢穴。今日窥洮州。明日窥河州。或索求重赏。或挟制开市。或求讨官职。恣其雄心。肆行桀骜。时因虏王西牧。假借声势。大肆涂毒。蹂躙河洮。震惊关陇、　皇上震怒、特命经略、臣受命之日、诚不知两川何以清、群虏何以解、臣经略作何下手也、于时御史董子行、以曾廵按河西、建白一疏、兵部题奉钦依行臣、臣看得所陈、深中肯綮、故首议严禁借路以伐其奸谋。继曰虏王认罪求归。臣复请焚夷寺以绝其祸本。于时群虏聚结于西海。举事寔难。继而火真虽离于两川。而孽种尚在。且时在夏秋。虏马强壮。臣惟慎守边疆。持重观变乃养士秣马、集粮治口尢、多方摇撼、散其党与、俘其奸细、至七八月以后、扯酋远来、驻牧者既归、而松套群酋、久居海上者亦、散远遣哨探、惟火真二酋、仍驻仰华、臣料度彼巳、分布兵马、刻期出塞、臣妄意此虏、或恃恶不解、或怀忿迎敌、臣巳约誓将士、歼此渠魁、大甲天讨也、乃不意豺狼闻风远遁、鲸鲵见影深潜、据报河西出兵、直抵青海。往返千里、河东出兵、遍搜两川、奔走二旬。既无迎敌之虏。亦鲜帐幕之踪。顾大荒寥廓之区。非我兵深入穷追之地。乃班师而回。万全入境矣。此一举也。文武将吏及边方父老。咸谓杀万虏。不如清此两川俘百酋。不如焚此一寺。何也、以两川者、众虏之巢穴。夷寺者、群酋之命脉也。从此固镇慎守归德。则胡马不敢渡河。甘镇严戒边隘。则流虏不能借路。断匈奴巳续之臂。扫西海未绝之氛。督抚诸臣可渐次图也。
　　为经畧两河备陈封守当严以清海甸以固洮河事疏【经畧两河】
　　臣惟去年五六月间、虏犯河洮、损军折将、　皇上赫然震怒、特允廷推命臣经畧七镇、至兰州、以为河洮失事、经畧战守、当自河洮始也、及咨诹舆情、稽察地里、乃知河洮之患、在于虏牧两川两川之虏、由于归德不守、归德难守、由于群虏驻牧青海、青海虏至如流、由于甘肃任虏往来、至于西宁一郡、故邻青海、往日日苦虏番汉不安。皆假道为祸耳是甘肃者青海之门户而归德者又两川之咽喉故欲河洮无患。任空两川。欲两川无虏。在慎守归德。欲流虏不来青海。在于甘肃沿边界限有严。封守慎固也。臣渡河而西移驻庄浪严督将士、凡流虏闯边、宣谕不从者、必杀无纵、令下行之两月、擒斩颇多、故甘永凉庄之间、昔也、城郭之傍、虏幕杂陈、继则斥堠之外、犬羊遁迹矣、以故松套与海上之寇、声援不通、兵威震迭、而火真诸酋、亦从两川遁西海矣、今虏王回巢、卜酋东去、出兵西海、火酋遁迹矣、臣诚不能不惴惴然惟后艰之是惧也、臣请毕陈其槩、夫甘肃一线之路、南番北虏、非昔之所谓断匈奴右臂者乎、祖宗时。青海有番无虏。故自西宁以达河洮。虽设有兵卫亦惟防番非谓防虏也自正德年间、亦卜刺迯逋海上、遂称多事、然前此虏之掠番。曷尝不假道甘肃乎。然非大众不举。非高秋不举。群然而来。亦忽然而去。何也。虏窥我则畏番。图番则畏我。非敢以甘肃内地可任往来也、非敢以青海奥区。可容驻牧也。今东虏归矣、流寇散矣大漠寥廓之区、虽有存者、亦无几矣、惟是流虏不来。则孤雏易制。假途禁厉。则流虏难来。臣所以反复于门户之防者此也。或以流虏难断、经略在事、奉扬　天威、虏有惧心、若经略一去、则甘镇之兵、能战几何、虏骑群来、能堵截乎、臣窃为不然、夫虏之闯边。非大众也少而几十众而数百日日经行。游虏自谓孔途将领视为常事。即有大众。如东之虏王。率众而来。套之卜酋。携家而过。亦不几见也。沿边将吏曾有称兵抗拒者乎。曾有扬威宣谕者乎。虏之骄纵。积惯使然也。今奉旨严禁、时将一载、松虏流虏、不敢如昔之往来自由矣、守臣踵而行之。虏来则谕以明禁、虏抗则拒以应兵、曷不可阻之有、且大伙闯边即如水泉故事则甘镇之兵自能迎敌何尝藉力于客兵乎臣窃计自此之后。虏寡则必不敢闯边闯边则易于制驭。或又曰、虏紏合大举若何、臣窃惟未欵之前、地方将吏、何以御大举乎、考而行之可也、矧纳欵之夷。不忘香饵。若果紏聚。则若延若宁。声闻必早。批亢捣虗。形格势禁。虏虽至愚。宁不瞻前顾后。自保其巢乎。此又各镇同心。我不牵制于贡市。则虏必不轻舍此羁縻臣故以为甘肃通海之路。必不可不断。必不难于断者。惟在镇抚及将道诸臣力持而果行之。能堵流虏即以功论。纵虏南来。即以罪论。若使胡骑不敢南牧、则海甸澄清、诸番按堵、近而西宁无扰、远而两川寂静、河洮地方、将何处来烽燧之传乎、此善后之事、臣所深望于甘肃者、为甘肃计也、寔所以为河洮计也、乃若洮河之防、更有可言者、洮河地近腹里。然洮州直接莽川五百里耳河州去莽川甚远。捏工则近。虽设有二十四关。然天险延长。昔惟防番。寔难戌守。惟归德一堡。地近黄河。海虏若饮马而南。其声闻易达其弹压甚便也。此处若将勇兵强。心协番汉。即猾虏能不寒心。敢直闯哉。臣初至金城、即行委赞画主事梁云龙、直扺洮河、遍阅关隘、鼓舞番族、审察地利、本官博采众论、考据方舆、所得于将吏闻见、规画守御者、谈之井井、随据本官会同赞画佥事万世德、节次会呈、如曰归德设将添兵也。疏通番站也。修复屯寨也。设保安守备也。加撒刺防守也。移龙沟守备也。番修庄堡也。兼设墩塘也。开垦荒田也。臣看其所言有据、然不询佥谋、臣不敢谓必可行也、故咨行抚臣、札行该道、通行勘议矣、续准抚臣会疏前来、臣准其会疏具题讫、想会疏畧去守止帚德事故此疏重述之臣详阅全章、似于原咨、有遗议焉、臣窃念归德与西宁。南北峙立。以控青海者也。祖宗建置。岂无意乎。若归德不守。岂惟两川直达洮河。且使洮河直达临巩矣。狂澜一倒。势必横流是归德所系于保障三秦者非细故也他日有事。无谓臣今日不言也此臣之于洮河莽捏。亟亟于先事归德也。夫归德祖宗建置也。虽深入草莽。犹可以经营者也。今若付之无可柰何。则莽掜二川。固国家弃地也。据巩昌府知府郭师古建白。必欲列戌而屯守之。据其规画详细是亦一说也。臣巳备咨廵抚勘议矣其可其否、当有定论也。虽然甘肃边隘大防也。若流虏断往来之路则青海无结聚之巢。青海无结聚之巢。则两川无犬羊之牧。即河洮可安枕也。归德又在所缓也。臣不敢不备言之也。
　　敬陈备御海虏事宜以弭后患疏
　　窃惟臣奉命经畧陕西四镇、而其重在两河、经略两河夷情、而其重在西海、西海者羌番住牧之区。流虏依恋之处。可以掠番。可以窥汉。且藉兵于番。化番为虏。作奸甚便而流毒甚易也。故臣之经略。于西海独艰。臣之驻札。于西宁独久者名虽驱逐虏王。实则计此番虏。今东虏归东、套虏归套、在虏之番虽尚繁多、亦渐解散、海上孑遗残寇臣非不欲举其种类芟薙而空之、顾其势有未易能者、何也使海虏而处于四封之内。则我请征十万之师。东西南北。夹攻合击。可以旦夕扫除。而今不然也。西宁行百里许而出石硖即为塞徼。又西行四五百里。乃为青海。青海周围七八百里。其西有大小盐池。西南则通乌思西藏西北则通沙哈密皆其可去可来之地可牧可猎之区延袤数千里。广漠无际。而欲提兵于此。竞利毡裘。岂不难哉。进兵之路。惟西宁颇易。而西宁以西。虽有扁都口可进然惟可以防其北溃。而到海则远。西宁以东虽有绰逊河口可渡。然惟可以扼其南奔。而到海则又远。即使兵众食足。分路而进。西宁裹贰拾日之粮由石硖而进。甘凉裹一月之粮。由扁都口而进河东裹月余之粮。由绰逊口而进。然亦未必能得志而绝群丑者何也此昔人以走逐飞之喻也我进则彼退我愈进则彼愈退也况大漠穷荒。我军深入。粮糗蒭料。何以随载。缓急失节。何以救缓。此海上出兵之难也。是时汉之骠骑、孰如霍嫖姚、然其率戎士再踰居延。过焉支山。至祁连山、而卒亦未尝到海。西汉之末、柄政者欲耀威武、讽卑禾羌献西海之地、置西海郡、而不久遂废、论前事如指诸掌然则汉武帝虽开河西五郡以断匈奴右臂而羌虏犹然交通未绝也唐薛仁贵曾三箭定天山。而吐番结赞盗河湟犯畿辅。谋夫虓帅。圜视共讨。竟不得其要领则西宁且没于吐番号青唐城而何有青海也惟我　二祖斥逐匈奴。经略西土。百余年来。海上无虏。远过汉唐。所以然者。　二祖取汉武所开。武威张掖酒泉故地。东起金城。西抵嘉峪。置道建卫。隔绝羌胡。又自凉州岐而北二百余里。取古姑藏地为镇番卫。以扼虏冲。自庄浪岐而南三百余里。取古湟中地为西宁卫。以控海口。则甘肃一镇。屹然虎豹在山北虏不敢肆然入海者。有由然矣。而虏之余落别部。流牧海上。如撒里畏兀儿如卜烟帖木儿如散西思如锁南吉刺思者。感畏威德。愿求内附。则设为安定阿端曲先罕东四卫以分统部落。有安定王有指挥同知指挥佥事。各赐印章敕诰通朝贡献方物。又给授金牌。岁与西番中马易茶。而制其死命。耗其雄心焉。夫有重镇以控制其要。胡马无南牧之虞。有四卫以安抚其属。海豕无狂突之警。虽流虏窥塞。越入抢番。然旋入即出。虽酋长之在海者。亦有潜蓄异谋。然旋即起扑。弘成以前。番汉不残。两河安枕者。职此之故也。正德初套虏亦卜刺以获罪酋长、叩关乞降、彼时守臣仓卒无应、遂致阑入、破安定四卫、掳其金印、窃据其地、青海之陬。始为虏穴。而剥肤之渐。此实厉阶。当时经略诸臣、自正德以迄于嘉靖、先后建画、言人人殊、然总之不外于剿与抚两者。正德九年以后、总督彭泽杨一清王王爫曼王宪等、或抚或剿持议不一、竟鲜成效、嘉靖三十八年、俺荅复由镇羌入西海、分犯凉永西宁、遂欲久住、至四十年、以中湿肿足而归、因遗永邵卜之把尔户一枝焉、夫观之汉唐以及于我　二祖。与近时诸臣。固制御海虏难易得失之林也。其在今日之事则视之往昔尤难矣。何也、正德时青海之虏。固亦卜刺一枝耳。蕞尔小酋。无难制者。然今年入掠。明年入掠。今岁经营。明岁经营。前后经略。更五六大臣至嘉靖初年。事尚未定。今年东虏撦力克套虏卜失兔、松虏宰僧阿赤兔等、以十万之众、聚牧于斯、党恶于斯、视之亦卜刺众寡强弱不啻什百。臣窃虑海上之寇不知所终。而忧时谈边者将谓国家西南复添一河套也兹者仰仗　皇上威灵、虏情震怖、虽入犯两河、而不敢不输罪、虽延住数月、而不敢不言归、且东虏既东、而松虏还松山、套虏归河套、所遗于西海者。独火真二酋把尔户也。虽视之亦卜刺当时一部。尚繁有徒。然东套大虏之势。巳分散矣。自三酋之势而论之、火酋父子。不满千骑。其桀骜枭雄惟恃刺卜番子。今巳招出此番而火酋直为穷寇耳。真酋兄弟闻所部亦止数千。虽收有河南番子。而渡河北遁。涣散殆尽。真酋亦属游魂耳、所凭借者。把酋一枝营为三窟也。把尔户者。永邵卜之部落也。永邵卜世牧宣大绝塞其族甚大、开市于张家口惟把尔户流寓青海年久不归所领达子所收番子共有万余。但病废日久。而其用事则瓦刺倘不浪也然众虏东归惟三酋不归者。固恋住西海之水草。而其所以不敢随虏王径归者。则各负不宥之罪。又恐过边之时所携部落牛羊我兵乘其后也葢火真二酋。犯河洮者也。瓦刺倘不浪。则先年入犯杀李魁者也。又就三酋之罪而论之火真深入洮河。罪不容诛瓦刺倘不浪虽与二酋同罪。但查西宁虽有丧师之虞。彼酋实未敢肆然抢掠。当时即乞恩认罪。情愿绑献、事将就绪、继以任事无人傍观忌成事遂未就。议者殊有遗恨。而其主夷把尔户。则连年悔祸。并无作歹情形。臣在西宁、据游击祁德禀称把酋托番僧国师、差人见臣、意在探问消息、臣亦许之、乃公同赞画两臣、及该道同审示以瓦刺倘不浪不赦之罪、原把尔户可宥之情阴阳反复。多方操纵者既分其党则彼之援渐失而我之所当剿除亦少易以为力臣欲于逆酋之中而复分别顺逆者葢宽把酋之罪所以离火酋之党而举事可专也无何据虏中消息、火酋复约把酋看守仰华、欲拒我兵、乃把酋荅以尔自河洮为逆、与我无干、我还要在汉人那颜上认罪求宥、俟病好还归故巢、今不敢与汉兵抗矣、随屡据侦探、盘居青海。看守仰华。惟火真两部之虏。而把尔户之部落不与焉。臣于是计算彼巳。酌量时势。乃挑选铁骑。鼓舞番兵。赶其马匹。扑其伏路。出兵西海。火其寺宇。窃意狡虏当是时必将迎敌交锋、可以俘馘、然一闻声势。遂各携其老小鼠窜狼奔、莽苍之野、莫知向往、不得不班师归也。是火酋虽未成擒。而海之东西南北。巢穴巳空。抑亦足以荡海渤之腥膻。而明汉兵若风雷矣。顾目前虽去。不能保其不来。则亦卜刺故事可鉴也。母恃其不来。恃吾有以待之。则亡羊补牢可图也。臣昼夜熟计、可举之事、十有二端、谨据实为　皇上陈之、一曰严借路、夫甘镇一路。乃入海门户也。今巳奉　旨严禁、不许复借、诚使镇廵诸臣、恪遵　明旨、绸缪牖户。闯边则杀。扒墙则杀。掠内则杀。则匈奴之臂必断。海虏之势自孤。虽有小丑。穴中鼠耳。或谓虏拥众西讧、势将不敌、其如之何、臣则谓以一镇而制各镇之虏难以各镇而制各镇之虏易河西故无虏牧。而诸虏之在延宁山大。各有抚赏。各有市口。藉使受赏于东。而欲启疆于西。在各镇则革市捣巢以制之。在甘镇则陈师鞠旅以御之。诸虏有不内顾而外畏乎。此通海之路。必然可断、无足疑者。夫严禁借路、臣巳特疏上请、而兹复惓惓者、以严断借路。乃蚕食海虏之第一义也。二曰急自治、夫自治之策、莫要于设将增兵、积饷制器、四者皆边镇之所急、而西宁尤急、请即就西宁言之、西宁之碾伯古鄯。自海上视之。犹称腹里。而惟西川北川南川沙塘川逼临海道。皆当虏冲。除北川原设、守备、西川近议设游击、并议增兵三千、画地分守巳经题　请部覆无容议矣、然而未尽也、据该道将会议、沙塘川平原广衍。应设守备一员。而省减碾伯兵四百名。以补沙塘川兵。庶便防御。西宁一路。虽设参将。然事权尚轻。议升参将为协守副总兵。与□凉副总兵分为三协。甘州副总兵自硖口以西起至嘉峪关为西协。凉州副总兵自硖口以东起至金城为中协。西宁副总兵则自南北西三川沙塘川以至碾伯古鄯为东协。各分信地。改给新敕。必于诸将中选其家声威望、素为虏畏如鲁光祖者、以任凉州副将、以拒堵松山向南之虏、又选谋勇兼资、熟谙番情虏情、如见任肃州参将杨浚以任西宁副将、以剿杀海上流牧之虏、又选廉而有能、为番所畏服以任西川游击、乃渐积刍饷、使常有万兵一二年之供。修治神鎗火炮演习阵法。使有一可当什之勇夫。如是则将勇兵强、食足器利、虽横行匈奴、惟其所向而况于蚕食海虏也、三曰鼓番族、夫环河湟皆番而其最有气力者则海上番也海上之番。其族有七。曰刺卜曰亦郎古曰罕东曰沙麻曰武宗塔曰纳部曰石刺韦物此皆安定四卫之遗种。而为我祖宗之所拊辑者。总名之曰红帽番子而谓之红帽者以其衣装类虏也谓之番子者以其服属为番也又大海西南有阿尔列番一族焉。其部落最众。布满于河脑之南北。先年曾杀火酋兄歹言黄台吉。其强悍与虏埒也。西宁收番。虽八万余。而海上之番。犹未尽入牢笼。刺卜罕东虽皆内附。而亦郎古诸族。犹依海虏杂居骑墙观望臣尝责成鲁光祖祁德招之、而此辈向因助虏为恶。故首鼠两端。是则尚可忧也。惟是该镇镇廵留心招徕、则余党可绩解也、是必巳归顺则辑宁之。未归顺则招徕之。其陷于虏中。则诱而出之。其为虏抢掠。则出兵而救护之。其能杀首级。则照例升赏之。其赶来马匹。则即给本番而奖劝之。使海上诸番。皆可以为我耳目。为我羽翼。而虏之视之草木皆兵。舟中皆敌又安能宁处海陬也此坐消蚕食之大机括也。臣又博访招番易。鼓番难。鼓番易。抚番难。西宁境内连络各川。何处非番。与土汉人等、桑梓连阴名虽为番实子民也访得地方官视番可利。小者需求。大者横索。轻则加以刑责。重则诬以贼盗。或收之禁狱。或攻其番堡。而无告之番。将吏贪暴驱番为虏因此小利遗我大害此疏扼腕言之可作后来龟鉴不迫之叛去。几希也。不特武弁。即文职官员。亦利贿索。番有难言者。人皆以西宁番汉杂居。难于控制不知贪官污吏为番之苦未可尽言故当选廉吏以抚番也。四曰扼川底、夫川底何以扼也、葢古所称断匈奴右臂者。以资四郡。今惟收武威张掖酒泉三郡在汉时炖煌为□州首郡西凉分争以得炖煌者为重则炖煌固为要地不宜弃之而炖煌一郡弃之于嘉峪关外是在我巳非全臂矣又何以断匈奴右臂哉。是乌可不思所以扼之也。然炖煌之郡虽弃。而我祖宗时犹取其地。以为赤□蒙古哈密诸卫。是其地虽弃而未弃。虏犹不敢西也。今则残破于土鲁番。而嘉峪以外皆荒漠矣。又何以能扼虏哉。亦曰檄回夷及瓦虏而巳。葢瓦刺达子与套虏世雠。回回入贡。屡被流虏刼掠。今回夷与瓦刺结亲。则皆欲甘心于虏者。臣驻札河西。曾有回回头目来见。愿聚兵报效。而诸将中亦有愿往瓦刺调兵者。虏王初欲取道川底。继而畏瓦刺截杀。则川底之难可知矣。兹北来之虏。既不许借道内地。万一虏由川底行走。得其情形。则召号回夷。使回夷勾引瓦刺会兵于嘉峪关西北。而我亦张兵于关外。为其声援。虏必畏而不敢来也。北虏不敢来。则海虏之势。孤。庶几乎可蚕食乎。或曰瓦刺虏也。招而用之是引贼入室也不知因夷勾夷使回夷引诱自为利耳或事成。聊啖以赏。非许其近我边塞也。葢回夷则进贡之夷。惟我驱使之。似无足虞。此在当事之臣。酌机权。度事势。如毒药可以疗疾。疾愈而药即止。非谓平居可服食也。五曰守归德、夫归德之守。匪独制海虏之南渡。亦以壮西宁之声援也。葢归德西宁。并峙于河之南北。而归德以西绰逊口。则又虏之渡河入川者。是归德也。远处于二十四关之外目河州视之为孤悬自西宁视之则为比邻归德距河州有六日之程。而其距西宁。则仅三日。辅车相依。唇齿胥赖乃祖宗所建以控海扼川者。议者欲改归德操守。设为游击。领兵三千。庶成重镇。而今议仅设守备。犹未足以示弹压也。其必改设游击可乎。其西如绰逊诸口。则设墩台如达子州等番。流水田地。则设番堡以为藩屏。其东如保安中站。则设守备。如撒刺土官。则加韩恩防守。以昭联络。必如是而后可以抗海虏而助西宁也。然设将于孤悬荒落之区。增粮于道迂山险之地。闻者低眉。谈者缩项。嗟嗟臣亦知其难言也。然设险慎防。边方长计。惟此归德。未可付之无可柰何而巳。据赞画主事梁云龙禀称、据操守长畧言屯寨番汉、水足土饶。缘边所苦不难于折色刍麦易买。不难于本色。而难于折色。夫既不难于本色则转运奚虑焉此则当集众思。查实际也。夫经画归德臣巳于经略两河暂收宁谧疏中特言之、而此复拳拳者、葢守归德者。乃所以犄角海虏不可后也。六曰饬茶禁夫、海上番夷。有茶则生无茶则死。其利非不息也我中国之制番夷。熟番则易茶。生番则不许易茶。其禁非不严也。茶禁之详在杨文襄疏中可查也然惟禁于开中之时。而不禁于既开之后。生番托熟番以交通。海虏附番族以私贸甚有一种奸商。私挟茶篦。深入番地。利其货殖。又有一种奸夷。私载茶篦。远抵虏穴。收其厚利。则其岁月往来。交结贸易者。禁犹不禁。而虏之处于海上者居然无恙矣是必严为之禁。凡茶商卖茶。只许于城内本铺开卖。敢有私挟出境者。按如律。又严为之禁凡番夷入城买卖各给以印信执照如无执照而故行买茶者。按如律。不拘番汉人等。但遇有私茶出境入虏。捉获举首者。则给以所获之茶。仍赏银若干。其本犯则加常律一等重治夫严禁若此则私茶不行私茶不行则海虏自困安知其无有三日不茶。腹胀而死者乎。又安知无有如俺答中湿肿足而归者乎。是茶禁不可不严也。七曰议番路、夫茶禁严矣。各番赴藏受戒如汉人之赴京求官。禁之不能也。而海上之途。则入藏快捷方式。番利虏途虏利番货故群虏之恋恋海上者。虏视番为可刼之人。番畏虏为截路之盗。此而不议。则番必入藏。入藏必由青海。由青海则必借路海虏。若无法以防闲则受戒之番。合以禁其通虏。近据西宁兵备道按察使石槚、呈为乞恩讨路以便赴藏受戒事、准西宁游击鲁光祖碾伯守备祁德手本、查得西宁境内、住牧熟番僧人未欵之前、有去鸟思藏受戒者、俱将番僧名数、并随骑马匹行李等项、赴本道告明、一面转呈甘肃抚院一面本道查给执照、经由四川内地入藏、回从原路归巢、自虏欵以后、番虏交通、各僧就近取道海上、直赴西藏、今番僧班着儿坚外目札思巴坚错等、欲由前路、缘近日经畧部院招番杀虏、各怀雠衅、难以前往告要照依先年旧例、经由四川入藏、似应准从、到道案照、转呈到臣、臣切以为群虏占据海上、非独便利水草、实是垂涎番货、葢番僧入藏。必由青海。由清海必经虏巢。经虏巢必供虏货故西藏之氆氇宝刀。诸番所有虏即有之。今欲断绝番虏交通。而犹容其经由旧路。则势必连结。是两河之患无巳时也。此安可以不议也。合无备行督抚、细查往例如该道所呈、有则修复、容其给引、永绝番僧通虏之虞、无则该镇别为长计、若番不由海不惟绝交构之嫌且使虏无所利于番亦难久居于海矣八曰议鵰剿、夫甘肃道断。则海虏势孤。固不必于轻动大众。穷兵追剿也。然恋牧日久。则狎我疏防。部落零星可施鵰剿矣。鵰剿云者。攻其无备。出其不意。迅雷不及掩耳之谓也。如当春寒马弱时。侦其住牧近塞。则轻师潜出。打其账房。使其老小辎重。牵顾不及。而又诸番赶其马匹。虏必不能宁居海上矣。于时再入莽捏。则畏我师之袭击。远由川底。则畏瓦虏回夷之堵截。势不得不远遁乌思藏中。庶几乎西海可廓清也。九曰歼渠魁、夫海上之魁、曰火落赤、曰真相、曰瓦刺倘不浪、此三酋均负不可赦之罪也。而火酋尤力足以豪举。智足以鼓煽。方其流来肃州之南。仅仅三四百骑巳而收武宗塔儿番子。巳而收刺卜番子。巳而渡归德收哈家诸番子。既建寺于果刺脑。又采木料而营建于捏工川。此其志岂在小也。此酋不诛。则海上之虏。后患未可知也。查得臣初至兰州、以万金悬赏、题奉钦依、无何而户部随发银一万、听臣为专购火酋之用。而真酋瓦酋、各悬赏有差、今三酋未获、其银在郎中库贮未动也、臣窃意此酋未获。此银必不可别用也。该镇文武将吏、仍照赏格、时与番汉人等、竞相约戒、或徐用醉縳猩猩之术、识号食狙之计、若三酋一年不获、则悬购原银、一年不许轻动、十年不获、则悬购原银、十年不许轻动、使孑尔骄酋。随处皆疑网罗。而番漠视之。得便皆思擒捕。诸虏之傍其居牧者。亦且众叛亲离。魂飞魄散。即今逋迯之后。必不敢近西宁入两川也。十曰重首功、查得未欵之先。海上非无虏也。以入犯则环塞军民。得而杀之。而虏亦不敢轻犯。自虏欵之后。流虏得由甘肃。得集。海上。得抢番族。始而族犹敢迎敌。继因虏酋、肆行罗织。告之官司。官为追罚番无怙恃。乃举西宁四境之番。而甘心附虏矣。阳为掠番。阴行掠汉。掠之不巳。汉人亦畏虏不敢杀。且有送添巴者矣。边塞愚民彼此煽惑。曰此欵虏也。杀之则启衅有罪。谁复杀之。臣自入西宁、访知此情、乃大修播告、明示赏格、招集马户、无何而马户杀虏级来献矣。此明验也。顾臣既班师、西宁父老士民皆送臣、恋恋有堕泪者、访之、则云经畧西宁一年。海寇不敢窥边。番汉俱得杀虏。今经畧一回。来年之事。不知所终也臣及反复告谕。谓海虏即众多乎。大举不过数千耳能团聚不撒马乎。撒马则各乡马户守堡居民人自为兵。家自为战。得一级则有五十金之赏。杀一虏则寒众虏之心。彼虽犬羊。能不畏死。众曰愚民不知利害。非像首受戮。则甘、心附虏耳。经畧既去。谁复知杀虏之得利也。臣乃许之题请、大为明示、士民唯唯、臣窃念甘肃迤北松山之虏也。住牧年久。恭顺无他。若无上事。而要功捣巢。是挑衅也。非圣王制驭夷戎之道也。海上之虏。住居既不可容。罪恶又复屡着。不鼓舞边民杀之。是自馁也。非边臣保疆安塞之忠也。臣巳三令五申、虏入必杀、杀虏必赏矣、顾人心趋利、不赏不鼓、臣在事之时、但遇验功、随即以马价给赏。今有司不能也、臣查得该银抚赏银两曷啻万余、今两年不开市矣、其扁都山丹市场、臣既径行革之矣合将此项银两、听督抚查明具奏、另项收贮、专备赏功、抚臣不得别用、该道不得擅支、仍遍示西宁番汉军民、但虏敢近边窥伺、或假以买卖掠番、索取添巴者、则许乘便杀之。杀之而来献级于抚臣验实也。一面照例每级即给银五十两。愿升级者拟升。不得时刻稽留。使速获用命之利。无守候之苦。一面该道呈廵按御史纪验、年终类报、使番汉军民、皆晓然知杀级之获大利。且速得也。宁无扌弃生命以图虏者乎。第年来法令不信久矣。升战而来年不叙功。万里无告之军民。且向有因杀虏级。而反获罪戾者矣。将吏灰心。岂独番汉军民皆丧气也。臣故于杀虏之赏、惓惓言之、愿地方官员力持而果行之也、十一曰议招降、卷查先为申明擒斩赏格、及招降旧例、以鼓人心事、该臣议得被虏汉人。虽相安异域。岂无乘时图利。奋勇自效之人。即真夷中亦有慕义投降。此是降夷姓名如解生补于汉之流者。今火酋既敢犯顺。似应乘机招徕。以摇撼虏势。查得先年有能率众至四五十名以上。或百名以上者。授以镇抚。或千户官职。彼时有计安国李春艳白春王现等事例。而计安国官至参将。李春艳曾官守备。与白春等皆臣所覩记者。至于十名以至二三十名。亦各给赏有差。其招降有功参守等官、旧例亦应分别升赏、臣巳题奉钦依通行两河地方官员、钦遵讫、而西宁地方海虏来归者、节据塘报亦多人矣、今松虏相安。若一槩举行。是使虏借口而激之变也。臣窃以为海上原非虏巢。火真等酋。又复叛逆。今于赶马捣巢之后。虏必震惊而贫夷强虏必有畏杀内附者若各将领再有招徕之法。安插之术。美其服饰。优其粮石。如宣大将官。优养真夷事例。则各酋岂无望风投进者乎。投则优养。使其得所海上强夷渐可披离是亦清海之吃紧也故臣复于前疏再申明也。十二曰收服属、夫渠魁既诛、群丑自散、西塞之西。北塞之北。惟其所之。不为边患。此不必计也。乃若恋青海之水草。不欲他违。感中国之恩威。愿求内附。若行此策不必大行剿杀而可以安静西海诚经久之良算也有如国初撒里畏兀儿辈者。则宜遵我　二祖。置安定四卫故事。使其酋长相属或令其随番族中马易茶无不可者但不可强其来归。啖以开市。引贼入室。养虎遗患也。夫既不能穷追而灭其种类。乃又严为峻拒而不开生路。是岂天地父母之量哉。合而言之。严借路而扼川底者。制北虏之入海。守归德者。制海虏之入川是大防也急自治以固堂奥。鼓番族以厚墙垣。饬茶禁以杜蔓延。议番路以杜交通是大本也议鵰剿以消螫毒。歼渠魁以正典刑。重首功以励番汉。议招降以散虏势。收服属以示羁縻是大机也蚕食海虏之筴。舍是无奇矣。以故臣备言之、而亦稍行之第天下之事。非一日所能速完。亦非一人所能卒办。臣今日之所经画者、止于如此、臣一人之所拮据者、亦止于如此、不无望于后之人任之耳、夫自古用兵。即中原剧寇。顿难剿除。何况强虏。远处沙漠。自言战功以中朝有言其媚虏者耳臣今之提兵曾几何乎。镇羌之杀。水泉之杀。莽川之杀皆只即其地用其兵耳逐散东套松山诸虏八万有余。惟用宣大山西千五百耳。大举出塞焚寺犂庭。亦惟调各路兵一万余耳。夫调兵治饷。臣皆奉敕书。得以自便不多调兵不多请饷此边将守边持久之策然臣不敢多调兵马者何也刍饷不足也然臣又不敢多请内帑者何也召买难卒也西宁当川海之冲。正调度适中之处。然而弹丸之地番汉杂居。僻在一隅。馈运艰甚。臣去冬始入皋兰。查问西宁积聚。仓厫无粮。艹场无艹。臣不胜忧惕。适西宁兵备道石槚新至、与臣一见、臣即趣其亟履任治办。逾一二月、报买小麦豌豆青稞草朿各若干、臣始于正月领宣大六百兵马、移驻西宁、三月山西宁夏兵马一千六百至、臣则令各就城堡。取便关支。四五月、枯艹既尽青艹新起、臣则又分布兵马、各往诸川、就水艹撒牧、七八月间、将图大举、复行召买、然而而青黄不接、贸易无措、监收官下乡散银、土民皆掉臂入山而去臣是时不忧海虏。而且忧萧墙矣。虽有百万之银。发于西宁。其能食之而饱乎。臣于是与各将吏委曲调停、凡军粮马料、皆以豆麦青稞相兼而支、乃积得万军十余日之粮艹。仅足以供万军出塞十日之用而止。夫作无米之粥、而欲効巧妇、奋空拳之击、而欲効勇士谁睹其艰状、谁谅其苦心乎、谈者、争言速战、更不求其所以战之之故、争言杀虏、更不求其所以杀之之由、间有言及积饷、又不求其所以积之之渐、难矣难矣、赵充国非不称老将、然坐困先零、犹不免屯田以待其敝、诸葛亮非不号善兵、然六出祁山而六不遂志、乃屯田渭上、以为久居计、此岂有他故哉。运饷不继也。故今议剿虏者。先养士。欲养士者。先积饷然积饷十万则未可以旦夕举也但臣经畧年余、大虏虽东、而火酋难于遽得、两川虽空、而青海不无可虑、一得之愚、厘为一十二事、伏乞敕下兵部、从长酌议、为此上请施行、
　　虏王遣使谢罪乞恩复赏疏【虏赏】
　　臣会同督抚萧大亨等、议照夷狄世为边患、惟嘉隆之年、蹂躙尤极、天厌腥膻、俺荅纳欵蒙　先帝独断、许之贡市、今虏封三世、贡市、念年、边鄙无警、虏亦相安、乃扯酋嗣封之后、假以送佛为由、一至甘州、敢为任肆、虽拳拳认罪、诿责火酋、然身自启疆罪复何辞、今回巢之后、若兴师问罪、永闭关门、非不足以昭示天威、弘彰国法、但念圣王之制戎狄也、犬羊畜之而巳、羁縻勿绝而巳、夫惟犬羊之也其敢为噬人。则击之以杖。其摇尾而来。则饲之以食。夫惟羁縻之也。使之就我牢笼。防其蹢躅。未宜速之太急。令其生心也。今扯酋诿罪于火酋之勾引。输情于掠番之误犯。虽禽兽之心、终属叵测、而桀骜之状、葢巳闭藏、且部落连数千里之远、酋长总十数部之多、在巢保疆。如宣镇之青酋兄弟。竟未敢东窥蓟辽。而兀慎摆腰五路等部之在新平守口。则驯服犹故也。或在西安牧。如不他失礼夫妇竟未敢东窥莽掜。而大成比妓之在海徼。则归巢独先也。今以一酋之罪、槩杜诸酋、略认罪之心、竟从峻绝、消往日之恩、开将来之隙、激众虏之合从、速犬羊之变动、臣等窃以为不如姑示羁縻。复其市赏便也、及查十八年、虏王与各部表马、巳经进边、群夷马匹、间有未奉　明旨之先、巳陆续易卖矣、今欲槩从停格、其巳卖之马、巳给之赏、安能追而夺之、惟十九年市赏。则当断绝示罚无疑也。及照史夷迯去、屡犯我疆、大为边患、今若蒙　皇上旷荡之恩、容虏王进贡方物、其各部落十八年进贡马匹自该年六月收进、无罪之夷、久候赏赉、今姑与转进、以安群酋观望之心、虏王十八年市赏、姑听许给、督抚仍多方操切、责其必献史酋。以明虏王报效之实。候罪酋既献、恭顺乞哀、然后将十九年市赏、另从酌议、不则十八年进贡之赏。止给在巢及未经犯顺诸酋。其虏王该年市赏、并二十年之赏、亦难遽开、如是而虏犹敢跳梁者、则革王罢市、彼复何辞也、夫既复其市赏矣、由是而申明约束、檽柄在边臣也、夫所谓申明约束者、非必事事而商之、言言而订之也、葢边方之事我求虏则虏重虏求我则我重今虏酋乞哀求复市赏。是虏求我也。此后当事者坚持约法。力裁冐滥。虽未能如俺荅初欵之例。然事有章程。赏有额数。据阅视三臣所定之钱粮。为边臣抚虏节制之规则。额内樽节者为尽职。额外支费者为冐滥。一有冐滥、即罪以媚虏。责以阘茸。夫复何辞。夫既责以节制、须先立与章程、合行三镇监市兵备、将领官员、通将在市应易马匹、应给抚赏、逐部逐酋细为分别、某酋每岁在市、应卖马若干、内银马几两者若干、几两者若干、货马该□者若干、该布疋者若干、该皮张者若干、应给抚赏若干、系该某物某物、又督抚衙门每年讨给月赏若干、某酋几月一次应给某物某物、每次准差夷使几名、从某边口进入、逐项预开明白、置立格眼文簿、徧发各该经营官员收掌、仍刊示木榜于各市厂边堡、晓谕华夷一体遵守、除在市者听监市道将遵行外若讨月赏之夷、则责成边口参守、查照验放非时求入者不准、多带夷使者不准、零星求讨者不准、妄意滥索者不准、务要上下相成、恪守旧例、旧例有者不减旧例无者不增、至于一切非分横索锦绣珍异违禁钢铁、与夫拘执官役、及以垂毙之马、滥充入市等项旧弊、尽行裁革、各督抚赏过物件、仍发单开注数目、及夷使名数、给付来夷、赍执经过边口参守官、照单验明、方容出口、如单外夹带别物、即行根究、不许放出境外、各虏酋敢有不遵、书谕虏王罚治、如或狂逞桀骜、则即严兵拒剿。以治起衅之罪。若各官敢于轻狥、滥给一米一布者访出即系媚虏、将给过之物、估价坐赃、治以侵盗之罪、至于讲事夷使到边、务审验酋书直正、酌量所讲事情大小、每事准其入口、不过三五名、或十数名、守口官员、敢于多放、则以轻狥罢软论罪、夷使绝不给赏、以示杜绝、如此则约法既定、限制自严、若虏服从则贡市如常。固不必招入笠之豚。使之逸去。如虏敢肆。则罢市称兵尤不许畏狂嚎之犬。仍复招徕。此所谓欵也。固一时羁縻之计。非久安长冶之策也。亦曰练兵储饷。养士遴才。朝夕待战而巳。所谓战者。非必不量彼巳。不问时势。非无故而轻捣其巢穴。非虏既服而掩袭其不备。臣等之谓战者。惟虏敢狂逞必杀。背约入犯必杀。扒墙窥伺必杀。入市行凶必杀。小之而随犯堵截。大之而集师会剿。大都虏衅自作。汉过不先。此为堂堂正正之师。即我杀虏。虏亦无辞。昔汉臣魏相谏伐匈奴、有云敌加于巳、不得巳而起者、谓之应兵、兵应者胜、争恨小故、不忍愤怒者、谓之忿兵、兵忿者败、臣等愿边方有应兵。不愿出忿兵也。臣等又惟非我族类其心必异、故称臣乞哀矣、安保其不阴怀异志乎、今日欵甚矣、安保其来日不作恶逆乎、第一槩骤绝。则虏不心服。暂示羁縻。则我可预备。故今日顺矣。今日抚之。此在开设市贡之时诸臣皆论之矣明日逆矣。明目剿之。此部顺矣。此部抚之。别部逆矣。又复剿之。若顺而复逆也。则易抚为剿。逆而复顺也。则转剿为抚以虏情之向背定战欵之权衡惟欵不狥虏。战不挑衅。一操一纵。太阿之柄。常自我持使猾虏曾不得窥测而跳梁焉。此所谓酌议战欵也。臣等今日主战、他日战不得人、战必无利。必有以启衅挑怨罪臣者。今日主欵他日欵不得人、欵必有害、必有以纵虏误国罪臣者。议事者不察首事者之心、不谅任事者之苦、又不原愤事速祸之人、文法责备于一朝、议论追寻于往事、其人巳死。其事难辩。是臣等所大惧也。
　　皇明经世文编卷四百五终
　　皇明经世文编卷之四百六
　　华亭徐孚远闇公　宋征璧尚木　陈子龙卧子　吴嘉胤绳如选辑
　　文秉文孙参阅
　　郭中丞三台疏草（疏）
　　郭惟贤
　　疏
　　改全书议香税疏
　　潞课疏
　　酌议两省班军疏
　　甲明职掌疏
　　改全书议香税疏【役书香税】
　　臣本驽下、叨役全楚、随事修举、一意安静、以抚绥民生者、臣之职也、思为政不在多言、务在力行、以振励吏治者、臣之心也、惟是职可得为、而事关于全省之命脉、不能不仰仗于　天语之叮宁、心所欲为、而事出于　九重之特恩、不得不恳祈于　圣明之采听者、臣谨为　皇上陈之、其一曰、议全书以定征泒、夫楚省常赋多逋、弊窦丛积其故谓何、则以赋役全书之增减靡定、而各属难于遵守也。是书刊布巳久。自议条编后。夏改者再矣。臣自受事以来。见各道府议详增派者。不下数十起。臣以为宽一分、民受一分之赐、今民力诎矣、又重复议增、不惟朝令夕改、民难与守、且虑竭泽而渔、楚民不堪命也、曾面与司道商订、以为宁节毋溢、宁因毋更、近该各守廵道呈蒙廵按监察李御史牌行议将钱粮、专委官解、免佥粮里、乞增扛价以恤解官、并增入全书等因、又卷查先准户部咨、为国计匮甚、经用难支事、行据布政司呈议裁过通省各衙门冗役工食银两、及先据粮储道呈孝感等县拨归潞府庄田租课原额漕粮改编耒阳等各县应改全书等因、行司道查改、并依限完报去后臣思人情多由简而趋繁。事体率始俭而终侈。故爱民必先节用。而节之云者。非酌为中制。画为定规。则便于此。或不便于彼。行于今。或移于后。徒滋烦扰奚益也。及查先年委官改修全书、因册烦绪多、弊难究诘、马户各役买嘱吏书。径增马价工食者有之。各州县避就重轻、径自移泒别州县者有之、又有全书虽定、私自额外派征、如安陆县士民张凤翔等所呈历年积弊者、不一厘正之、其何以苏民困而定法守、合无遇今清补潞府租课之时、将孝感耒阳等县改编漕粮、及革过冗役工食、增过扛解银两、通谕小民、俾知增者为何、减者若干、查将各处易知单内、酌议应仍旧者仍旧、应增者不至于滥觞、应减者不至于窒碍、各改正画一、其委官旧例、止委二员在省捡阅、苐楚境广巾员。楚邑星列。彼安能以有限之见闻。核全楚之利病。定全楚之赋役。须每府颛委练明府佐一员、就近查理州县条其目、各府正官与委官总其纲、参酌妥当、方转报司道复核、转呈臣等抚按衙门酌议、发委官监刻刊布、遍给小民、条其目者、必询察民情、裁度适中、毋妄增而不思酌减、毋混减而不求可继、总其纲者、必共秉公平、力革积弊毋偏为各属谋而不为他郡谋毋专为官谋而不为民谋葢官府多乐于宽余。而民情多利于节省。必以便民为主。而又官不称累。斯计之得者。及查官解一事。既可省编佥之扰。又可革私派之弊。法固称便。但各县银解本府、府必兑足类齐、差官起解、恐奸吏积胥、入既勒掯加耗。既病州县。出则短少秤头。又妨解官。且二三年后官泒既足。私泒重起。是亦当曲为防。预为之禁也。如委官及府州县官议泒多弊、致重累民者、并改正之后、复有不遵全书、再行妄增加泒者、俱听臣等指名查参、此全书之所当议者也、其一曰议香税以济□之、臣去冬入境受代。趋承天府、恭谒　显陵、道经五郡、见庐舍萧条、蒸黎凋敝之状、所至召父老而问其故、佥云楚民不辰、十室九灾、室如悬罄、几为沟中之瘠、臣闻而痛心、嗣据司道呈详辰沅缺饷、嗷嗷待哺、巳经议照例查完欠分数具疏申饬外、比宗禄又日告急矣、灾伤年分、奉旨蠲停者、既无从抵给、而荆府奏欠禄银一万九千、又无从处补、百计搜括、公帑成空一时诸司束手无措、臣筹度再三、中心如疚、询之各官、因知有太和山香税不赀、可以急地方之困者、本山剏自永乐初年、原以其神灵阴佑国家、有功于民祀之、四方虔祷祝献者、肩摩踵接、逓年香钱、所入不啻数千两、曩时分守下荆南道一员、驻札均州、奉敕提督一应香税、委官收理、尽归官库、所从来旧矣、自该道移镇郧阳。而后内监专董其事。内监官不便监守。又委之均州所千户。及各宫提点分理收贮。此辈纨袴之子、披缁之流、始蚁聚而贮之私家、继漏巵而献之公府、公得十之三四、私匿十之五六、葢武弁羽士、藉本山为奇货、而垄断罔利、又恃内监为门屏、中有借口焚修、徒充囊橐者、卒使四方之香客虗负虔祝之初心、而数千之积镪、终委之溪壑而莫恤也、即山灵有知、亦痛惜之矣、查得东岳泰山。岁有香税。该省委佐贰官收解。为省会官员俸钞之用。东人得免泒办。迄今赖之。今太和之利。埒于岱岳。而楚地困乏比东省且倍之。我　皇上既不惜泰山之税、以惠东民、何独惜此太和之税、不以解楚人之悬困也、且宗亲者　皇上之一体也、军民者　皇上之赤子也、山灵永镇一方、将为地方造福、何不捐其有余不尽之利、恤懿亲、济羣命、致神明悦豫、永绥万寿之祉、而长固丕丕之基乎、合无议将香税、听分守道、同监官照旧兼提、每岁轮委郧襄二府廉干佐贰官一员收掌之、除焚献礼仪、定为规则、修饬殿宇、随时估支外、其余税银、委官收完解府、转解布政司贮库、非遇灾伤急缺、不许动支、此香税之所当议者也。
　　潞课疏【潞课】
　　臣谨会同按臣、议看得潞府养赡租课、将承之亿万斯年、永无极也、原系请景府遗业、自足当景府额数、但在景府时、因奸民混捏妄投、徒张虗名、未获实惠、即楚中父老、犹能谈之、臣奉命以来、欲留有余不尽之利、以为　皇上惠此一方民者。臣之心也、而仰体皇上友爱周亲之意、以为潞府求足原额者、则臣之职也、为是督率司道、每勘议、必会该府之差官、申饬郡县、每勘核、必据经丈之文册、旧缺少者、计亩而加、州县无漏报之课、新淤生者履亩而丈、佃民无隐射之奸、或因过重之难输、而摊泒通县、以分其累、或因疲邑之难供、而抵泒曲处、以充其数、大而田地河塘、小而房租屋基、以及于沙湖所太阳脑等处、楚府日夕出原管之业、俱经司道委官、一一清查明悉、所据呈报新增过租课、共银二万五千余两、先年景府尚多虗数。今则尽为实数。内江夏以附省冲疲之邑、汉川以八里弹丸之区、即通县田地、止有此数、今在江夏增二千六百七十七两、在汉川增至二千两、在各官业巳智尽力索、在地方见为竭泽而渔、即潞府差官、亦且目击民艰、相安无言矣、及照住俸各官如布政司左布政使王应乹、分守武昌道左参政赵钦汤等、清查备极苦心、报竣未甚违限原住俸粮相应题请开复、其河泊所计二十六处、课既归府、官应裁革、以后俱免铨补、至于征收一节、比见湖省百姓、拥道号呼、告者接踵、臣为之恻然、询其故、则有谓官较书办各役。勒取使用者。有谓官较多索火耗。每两额外加四五钱者。有谓银巳收入。因银数未足次日径不认发收票者。夫三楚之地。汤沐之重地也。三楚之民。　皇上之赤子也。以潞王殿下贤明超迈、岂不为　陛下念此、惟是官较诛求之扰。潞王必不得而知也。楚民疾苦之状。潞王必不得而闻也。官较征收勒索无有纪极小民苦之凡皇庄皇店皆然故以有司征解为便臣等窃谓差官远征原不若有司征解为便以楚人剽悍之俗、□溢荐仍之后、万一各役需扰激生他事、所关于国体者不细、必欲为令终之计、惟行令各该有司、依期征解、布政司类解、有拖欠者仍听臣等每岁终查参、要于尽完、既以抚安湖湘孑遗之黎、且以仰成贤王仁明之誉。此公私两利之长策也。倘以自行征收、奉明旨必不可巳、则随从独不可减。俾有定员乎。火耗独不可裁。俾无过重乎。使用独不可革。俾无横索乎。减一人、即省一人之费、裁一分、即溥一分之惠、课不省、民不伤、驿逓不骚扰、奈何其不为之计也、伏乞敕下户部、再加查议、合无俯将江夏汉川沔阳等州县增补课银、查照数目、自二十二年为始、行臣等将新增者行有司照数泒征、通将勘过各处四至、委臣明立疆界、竖石封记以垂永久之业、以杜投献侵占之弊仍将司道王应干等、题请开俸、各河泊官、咨部裁革、起送别用、并将征收应袪各积弊、逐一查议覆请定夺、其为上下裨益、良非浅尠、再照顷者襄汉水溢、景陵汉川等县、庐井漂溺、惟时无论里民、即佃民流移者过半、乃里民今有稍稍复业者、而佃民尚蓬飞萍散、绝意旧栖矣、此何以故、里民被灾者。自计犹得觊恩蠲停征督。而佃民则督责犹故也。取盈犹故也。又有从而朘削之、渔猎之者彼亦安能以悬磬之室、充絫黍之额乎、此所以易去其乡、计不返顾也、臣伏覩大明会典内开皇庄及皇亲公侯驸马伯等官庄田、如遇灾伤、俱令照依民田灾伤分数征收、夫日皇庄官庄而藩租可例巳今以各省直之民。田地一遭灾伤。　皇上犹然下蠲租之令。不爱常赋。以宽天下之民力。而潞王独不可依此例。议从宽恤乎。倘荷特旨、仍令照民田灾伤事例。量行蠲免。庶几哉穷民易德。流移可复矣。
　　酌议两省班军疏【粤西湖省戍守】
　　据守廵下湖南道会呈、奉臣宪牌前事、议详衡州长沙宝庆三卫戍守武冈州军士、分班减泒口粮、并宝庆宁远永州三卫戍守广西思恩军士、仍应撤回守柳州缘由到臣、该臣看得国家之设镇戍也、或以腹里移守要害。如长沙宝庆衡州三卫之戍武岗是巳。或以邻省调戍远地。如宝庆永州宁远等卫之戍广西柳州是巳。武岗戍因正统年间诸苗侵掠而设。柳州戍因弘治年间借兵剿苗而留。是皆始于一时之权宜。而后卒沿为例也。年来行伍消耗。如宝庆卫军五千五百。仅存一千二百。他卫可知已。一户之军。差至七八。有兄戍粤西。弟守武岗者。有叔充城操。侄赴远调者。有班满回家。而屯局门哨之差且骈至者。昔以数户垜一军今以数军累一户在垜户丁繁者犹可言也。单户孑身。倏来倏去。岁无宁日。终归于毙耳。及今不为抚恤、将来卒何底极、语曰、亡羊补牢、未为晚也、倘亦其时乎、臣等窃谓武岗之戍。除该所操军外。衡州长沙宝庆三卫班军。载在全书者。一千二百四十八名。月粮原卫关支矣。岁支行粮六千七百三十九石二斗。本折泒在武岗桂阳新化州县。册籍可考也。合无即以一千二百四十八名。随原卫多寡分为上下两班。衡州卫上班。军三百一十名。长沙卫上班。军一百九十名。宝庆卫上班。军一百二十四名。下班名数亦如之。逐年更番轮戍。以均劳逸。届期听领班官管押上班。在武岗下班者不许就泒广西在广西下班者不许便泒武岗必休息一年而后可。其行粮上班则给。下班免给。应泒应留应裁。悉听该道议于前项三州县。通融均摊。臣之议此。岂徒区区为节财省浮计哉。良以贫军穷伍。终岁不得休息。动辄怨咨。而不肖武弁。巧立名色。替役有折见。上班有卖闲。居则有柴火。行则有辎重。领班指挥。敛之以充守备之常例。而半入私橐。虽经严禁。积习未除。是军之多调乃官之奇货也尽留则病军尽撤则失备孰若更番分班。使兵餐具足之为一举两得也。且三卫地方离武岗非遥。万一有意外之警。可以一呼辄集。首尾相应。于牗户之防。尤保无他虞者。此湖省武岗班军之所当亟议者也。以楚卒戍桂林想以初制彼中卫所未全设故借力于此其实应自募土著充之若广西一班。则凋瘵京惨之状。见之道府所陈者。令人涕泗交颐矣。粤西地故荒凉。兵力多资湖省。易戒震邻。传称同舟。分兵代戍。先年既有成例。且所拨者不止宝庆永州宁远三卫。即长沙衡州岳州诸卫亦有之。臣等何敢偏护一方士卒、不为唇齿辅车之虑、苐伏覩大明会典内开湖广宝庆宁远永州三卫官军赴柳州城操守其余长沙衡州岳州夷陵四卫所官军、俱留广西城操、轮流廵哨、府江一带地方、再不许分拨重瘴地方、令甲昭然在也、乃今思恩一哨、虽业经彼中前任抚臣题请、苐宝庆去西粤二千余里、戍苦矣、又七百里而戍思恩、瘴疠交侵、生还有几、想云鬼设祭、谁不断肠、以故邵陵军士、目此为死戍夫诗人之念戍役也。有我戍未定靡使归聘之忧。有我心伤悲莫知我哀之叹。犹云有归期也。今且投荒就死。莫必其命矣。以兹至惨至苦之状。视彼且十倍之。安得不为之悯其情而苏其困者。臣读右江道龚参议之议详、与抚按诸臣之批语、固已痌瘝共切、优恤同心矣、矧向也锋镝未寝、羽檄犹飞、纵疲于奔走、亦何辞之与有、方今烽烟久靖、夜户不扃、思恩一带、已鲜萑苻之警、焉用此疲卒附缀为也、土著之募、右江道既有定画、而扣留粮银、柳州府见贮在库、则宝庆思恩一哨、与宝庆哨、其苦一也、宁远衡州长沙岳州等哨、与永州诸哨、其情均也、或分两班、或免远拨、则尤　朝廷破例之恩、亦粤西诸臣一体之念也、再照宝庆调戍柳州、额军三百、近年消耗稍不及数、嗣以一百调思恩、即柳州自有为守者、巳无藉此百人矣、倘得此百名撤回该卫、将柳州见在班者、查明籍数、逐年选择精壮以往、则捍御得人、缓急足赖、而宝庆之操演城守、可不致缺乏、斯非两利之筴乎、此广西班军之所当亟议者也、臣职在抚绥、其于士卒、分当甘苦同之、而诸种种情状、得之闻见颇、真、用是据实披沥、伏乞　敕下兵部再加议覆上请、如果臣言不谬、将长沙宝庆衡州三卫、戍武岗军各照数分班、照班给饷、行臣等钦遵施行、仍行广西抚按官、将宝庆及永州二卫近调思恩一班、照前议撤回、并将宁远长沙衡州岳州等哨、一体议恤、则不惟两省执戟之夫、可望更生之赐、而　圣天子南顾之怀、亦少纾于万一矣
　　甲明职掌疏【塩法】
　　臣奉南京都察院札委掣盐、除一面遵照近题、季掣事、理、行批验所催盐船及期赴掣外、卷查得淮南水商、解捆小盐、例赴南京召灰山关听御史掣验、遇有夹带、及盐斤短少者、问罪罚赎完日将银两解贮南京户部、转解济边、此法相沿巳久、诸经管者亦多悉心清理、似无容置喙矣、但臣谬承差委、随询之民瘼采之舆论因得于事例之可仿而行者、其何敢以无说而处于此、臣惟国家之设官分职也、职在钱谷、则理钱谷之务职在纠察、则理纠察之务、如南京工部龙江竹木抽分。专委主事一员管理。而南京各道御史。不过监督之而巳。葢惟有专官。则事易责成惟有监督。则弊无从滋。于恊心共理之中。寓相维相制之义。法莫善乎此也。而何独盐政一差之有不然哉臣窃有以喻之今夫千金之家、举所积聚、悉掌握于一人之手、为费易耳、然设官多则支费亦多使有一人者掌之、又有一人者朝夕按簿牒督而稽焉即欲恣费、不巳难乎、理国计何以异此、夫盐政赃罚、俱解贮之于计部、又经计部转解、则此项银两、乃南京户部钱粮、虽听该部委官分掌之可也既可以贮该部之帑、独不可以恊管于该部之官乎、即使委及于御史。亦止宜仿监督抽分之例。查其船只之多寡若何核其赎锾之赢缩若何、所谓一人掌一人督而稽焉者也。奚得独理之而独专之耶。何者臣台臣也职参纠察。钱谷之务。自有司存。而非臣之所宜专也。借云此项银两、系批发上元江宁二县收贮、为务颇简似不必别委以分事权。然而政关利源、则稽查宜慎利经多手、则奸弊易生与其经臣之批发、又经该县之追收、而后倾销解部展转之若此烦扰也、孰若以该部之银。随该部委官掣收。而以臣监督之。于法不尤为直截。于事不尤为归一乎。方今朝政清肃、百度惟贞诸凡省直之赃罚、俱钦奉明旨、谕令抚按互相稽查矣、矧其掣盐之务、其所关于边饷之需者、事亦非细乌容循循于故常之安、而不为之所也、伏望敕下户部都察院复议、如果臣言不谬、乞照南京工部抽分之例。行令南京户部专委主事一员。临关秤掣。仍咨南京都察院。轮差御史按季监督之。其余应行事宜。悉听所司从长详议。如有营私罔公。减少国课者。容臣指名参究。庶乎责任专一。而臣工之职掌不淆。稽核详明。而军需之诎乏有赖矣。再照理盐固所以足国。而足国莫先于惠商。所谓惠商者。岂必蠲其常课。而可取之利。尽置之于不取哉。兴一利。莫若除一害。而省一分。则商受一分之赐。惟去其所以害商者。而其所以利商者自在也。臣闻盐商之赴县纳银也。全凭保歇揽纳。此辈多积棍无赖。诈称勒骗者。既指一而科十。甚至揽银入手。即挈家逋逃。县官急于完缴实收。仍拘正身。重复赔纳。商人敢怨不敢言。此包揽之不可不严禁者一也。掣盐之法。数多者罪拟夹带。短少者罪拟盗卖。缘夹带纳赎。重于盗卖。故秤役遂因而上下其手。此掣塩之通弊需索遂即为报数少未遂即妄报数多自非躬亲截查。则增损任之而。此秤掣之不可不亲验者二也。盐商投文到关。每名私送该关官吏共银三钱。以千名计之。则数盈三百矣。又歇家指称各衙门使用名色。每船一只。索银一两。以千只计之。则数盈一千矣。多方剥削。营费不赀。此常例之不可不严禁者三也。又经收吏役。勒骗火耗。每两多至一钱。少亦不下四五分故一遇罪单到县。吏役往往争收。夫商既变盐价以入之官矣。又办罪赎以输之官矣。吏复勒其耗余而取之。彼所获几何。而能当此诛求之困耶。此耗余之不可不尽革者四也。以上四弊、均为蠹政病商之尤者、臣窃谓商人之熙熙、为利来也、固将徼其赢余以博富厚也、乃各商之朘彼以生、而使之无以为生者、其弊类若此、如不及今明禁、安保夫改差之后、宁无营营射利之役、寻踵故辙、而恣害者乎、伏惟　圣明留意、并敕部院议覆、容臣遵照施行、如有蹈前弊者、重治之、如此、则宿垢尽剔、而实惠暨沾、富商辐辏、而赴掣恐后、其于盐政、未必无万一之禆矣、
　　皇明经世文编卷四百六终
　　皇明经世文编卷之四百七
　　华亭徐孚远闇公　陈子龙卧子　宋征璧尚木　吴培昌坦公选辑
　　朱用霖□侯参阅
　　萧司农奏疏（疏）
　　萧彦
　　疏
　　竭愚忠陈三议以备圣明采择疏
　　敬陈末议以备采择以禆治安疏
　　西北水田关系重大乞勑行勘议疏
　　竭愚忠陈三议以备圣明采择疏【吏治兵事河道】
　　臣闻明君之致治、虑必周于万全、忠臣之事君、言不嫌于过计、况今　圣明御极、正臣子效忠之秋、灾异频仍、尤上下修省之日、臣以外郡末吏、荷蒙　圣恩拔置言官、遭逢若此、而犹不竭其款款之愚、以冀补报于万一、是上负　陛下、而下负初心、臣不敢也、谨以见闻所及、有关于当今时务者、总括三议、为　陛下陈之、惟　陛下留意、其一曰议吏、臣惟生民之休戚在守令、守令所以寄民命者也、恭遇　皇上加意吏治、旌卓异、惩贪酷、天下喁喁向风、巳而议者犹谓吏治未尽复古何也、臣以为文移之当裁也。物议之当核也。本原之当敦也。昔人云为政不在多言文移之多吏治之所以日衰也然有不可省者以上欲防下之弊端而下欲明巳之有守因循而至子烦猥耳夫上之所以流通于下者文移而巳。疏则玩。烦则扰。其弊等耳。臣观之有司。所谓文例日增而不足吏议日异而不定葢有之矣。如一钱粮也。所降发之册式凡几。如一狱讼也。所批发之词状凡几。如行一令也。应通详之衙门凡几。如遣一吏也。应倒换之循环凡几葢名虽守令而其实簿吏不异矣。下之有司。日疲其精神于文移迟速之间。而不暇行乎其志。上之监司。日用其精神于文移依违之间。而不暇先乎其大。有司既苦于烦。一一而经心不能也。势必授之吏书。而应之以文具。监司又惮于烦。一一而经目不能也。势必假之吏书。而行之以姑息。上下交受其病。而彼此俱失其职。坐此故也。臣非以文移为可去也。臣惟朝廷之设官。抚按总督司道司道总督府州县。其统辖有定分。而人臣之受职。或钱谷。或刑名。或专制。或兼摄。其详略有定司。欲、吏治之复古。莫若明其职掌。省其文移。司刑名者不必兼夫钱谷。司钱谷者不必及夫刑名。专制者理其目。兼摄者理其纲。前令可因。何必作聪明以更旧章。有司当先。奚为以一人而侵众臣。贤者听其展布。务省事毋务多事。不贤者严其简黜。务更人毋务更法。而弊所当核。例所当举者。或一年巳终。或半年以里。抚按核之司道。司道各以其职核之府。府核之州县。葢文约则简而易行。力专则详而不漏省一词讼则省一民害减一册籍则减一吏弊其视之徒烦而无益者功相万也。文移裁矣。而是非不明。则赏罚无当。是非者上之所据以赏罚者。顾是非远而不能达者。则小民之公论也。其朝布而夕达者。则衙门积奸地方巨豪之浮议也。浮议一兴。虽有贤者。无由以自明。而浮议既播。虽有知其贤者。不能以不惑。是以太阿之柄倒持于下。而推畏之风。日习于上。邑有大事。则谨而避之耳。邑有大狱。则解使去巳耳。长陵夷之渐。阻任事之气。其所系岂渺小哉。近如山东莱阳县丞朱希召、丞甲官也为物议所中犹能廉实则当时吏治亦尚可观几为物议所中、向非抚按复核、则希召又继刘庠而后矣、天下之广、独一莱阳丞哉、臣愚以为风闻言事可例于内之科道而不可例于在外之抚按可用于中行之庶官。而不可用于按属之有司。请乞通行各处抚按、务精简别、毋惑飞语、寄之耳目者、必先问其所寄之人、得之传闻者、必覆查其所闻之事、举劾务求其当、毋徒取盈于旧额、赃私务得其真不在张大其数目、大抵款单不必全实至为某人为某事。受赃若干。如此之类苟非灼见其然。毋得遽入章疏。而挟私驾空。私遽揭帖。擅刻谤版者。仍加重治。以为地方之警。庶甄别明而劝惩当。吏治修而民志定矣。然本原不讲、则吏治皆苟而巳、臣闻之曰、有不忍人之心、斯有不忍人之政、夫心与政相因也、又曰、善治者无赫赫之名、夫名与实相胜也、今之吏。诚心爱民者固多。而炫奇贾誉者不少。以敛怨为任怨。以愤事为干事。弊未及剔也即一皂一夫之查革。则汲汲而申详。以为吾能剔弊如是利未及兴也。即一牌一票之施行。则汲汲而暴白、以为吾能兴利若是。苟当上意。毋论民心。苟快目前。毋计日后。至于垦田里。招流移。兴教化劝农桑。为治道所最先者漠然若不与吾事矣。譬之象貌徒存而神气不贯、于元元何补哉、臣愚以为评品吏治、宜先其心术、以及其政事、一念为民、事求实际者、上也即闷闷无华、上之人当最之矣、一念为巳事求虚声者下也、即赫赫炫人、上之人当殿之矣。监司以是为贤否、铨部以是为劝惩、间于悃愊之吏、拔其一二以风在位、则意向所趋、而天下之民牧、有不回心向化者鲜矣、此今日之吏治所当议也、其二曰议兵、恭惟皇上圣德格天、北虏欵塞、逆夷授首、天下欣欣、享太平之庆、顾臣闻之、天下虽安、忘战则危、帝王之兵、以全取胜、先年议许贡市之初。非遂以为长策也。葢曰姑饵虏人以修我备而巳。经今数年。而边备如故。一有警报。且然且否。而将臣巳仓皇告急矣。则今之边事。岂非所当亟图者哉。臣不谙边事、姑就臣所见、则胜筭之当定也。招降之当虑也。辽左之当备也。李牧备胡。赵充国备羌。其初皆落落不合。或遣人代将。或移书诘问。然二臣持之不变。而卒之却先零。降匈奴若持左券以取偿焉。何者。彼其中有定见也。此兵家所谓筭也今之边。其有筭乎。无筭乎。平居侥幸以苟免。有事张皇以掩败。即稍稍自见者。亦尝试而漫为之耳。夫少算犹恐不胜。而况无哉。臣愚以为今之大将。既不能必如李赵其伦然亦宜择其智勇兼长者任之。宽其文法。许其展布。一应边事。悉听筹划。如各镇之中。要见某弱某强。某为虑所生心之地。则某镇当备。某镇当援。如一镇之中。要见某强某弱。某为虏所必由之途则某堡当备。某堡当援。墩台修矣。守墩台者有无缺乏。刍粮备矣。给刍粮者。有无科克。华夷有定限也禁边将之私交。以杜其玩狎之渐。市贡有定则也。抑将来之过求。以坚其摄服之心。可守则守。无藉手于班军。当战则战。毋塞责于捣巢。举此数端余可类推。仍乞通行总镇诸臣。各悉所见。具闻于朝。务求必胜之筭。以收不战之功。较之虏至而仓皇者。果孰为得失哉。然招降近例不及今一处。臣恐有筭之所不及者。臣惟用间招降。设法招来宜招中国之人不宜招北虏部落此论精切可施于临敌而不可施于平时可施于中国之胁从而不可施于夷狄之异类臣不敢远引覆辙。请以我国家证之。陕之有把丹也。自　太祖始也。至成化丁亥。而李俊满四等遂有石城之变。连师数月。征兵五万。仅乃克之。计所戕伤。葢一伯三都督数千官军矣。夫休养于百年。犹称乱于一旦。降夷之不足恃。此其明效也。顷隆庆元年以来。先后建议。开归路。散逆党为中国流移者设耳而乃以类报降夷。与回乡人口共议升赏则例。即今九月内、兵部题覆、如辽左邵那哈等亦不少矣、夫边臣动于升赏之利。则其招徕之必力。而招徕之术。臣以为非计而诱之。则利而陷之也。以计诱而喜则必以计穷而悔以利陷而亲则必以利小而疏而边塞之险。与彼共之。虚实之备。令彼知之。万一有李俊满四者构于其间。又万一虏谋不测。故布亲信于塞上。乃骇而图之。其将有及乎。况中国之大。初何籍此夷。类而夷种之繁又岂吾之招徕可得而孤其党者。则亦何利而为之乎。臣愚以为回乡人口。宜仍旧例以劝来者。至于招徕降夷。一切罢绝。以杜边衅。以销后患。即今所巳招之夷。亦宜渐次密图。移于稍远处所。以绝其交通之路。先事而防。乃无事矣。臣观近年边报。往往在辽左。然又往往报罢。臣窃惑焉。岂虏巳压境。边臣以计免耶。抑狡虏故劳我师。俾异日者即有报不为意耶。边臣计免。则渐不可长。虏人怀诈。则变不可测。况辽左之地。旷衍难守。宁前之兵。单弱不支。则辽之未可息肩。不在蓟之下也。而抽军入卫。岁以为常。夫宁夏延绥之入卫。是以远卫近也。边兵入卫有损无益宜俱罢之然识者犹谓非计。徒损军数。无益实用。巳非守在四夷之意。若辽蓟接壤义同唇齿。辽兵寡矣。而又卫蓟。是益其寡也。臣未见辽受敌而蓟可安处者也。曩者蓟无劲兵。故藉征发今练兵数年。而入卫犹故。则所谓练者安在哉。臣谓辽左一镇。以宁前为咽喉。宁前又蓟辽适均之地。合无将前入卫之军。至期移驻宁前。择官训练。蓟有警则出而卫蓟。辽有警则返而援辽。不则以助宁前之防守。此亦两利而俱存之计也。其它备御之策。责在总镇加意图维。无如臣前之说。堕其术中。则虏虽黠不为患矣。此今日之兵事所当议也。其三曰议河、臣闻汉唐宋不皆资漕于河、然未尝不治河者河之患、不独在国计、在民生也、顷蒙　皇上允部臣之请、议开胶莱河以备运道、贻国家亿万年无疆之休、而　圣谕又终之曰、与治河事务不相干涉、大哉皇言、真明见万里之外者也、臣观今之河患亟矣、上流既壅。下流日以淤。弥漫千里。势若滔天。极目萧条人烟一空。泗州要地也。渰没之余。仅存一门。清江浦巨镇也。官舍之前。不通徒步。而淮之北堤。势巳不支。及今不治。河不趋而淮不巳也。趋而淮是无淮也。无淮是无通泰诸州县也。而高宝湖水势如建瓴。是无二湖也。乃治河诸臣。未有以淮泗为念者。岂其智不逮哉。运道所由。命脉系之。故其精神。用之挑浅护堤以救燃眉之急。犹且不暇。况及其它。今运道有别议矣。治河之策。可泄泄不亟讲乎。臣考之迩来议河者非一人。亦非一说。或谓上自清河。下至安东。疏浚淤泥。或谓专意清河草湾。或谓疏海口并吕梁积淤。臣固不能臆度其孰便。而河之不可不治。则臣愚断以为今日之务未有急于此者也。臣亦知今之治河甚难。浚海口则潮汐为崇。寻别道则水性难回。然千里之沃壤。雨地之民命。泗州之　祖陵。淮南之运道。胥系于此。可委之无可柰何而巳耶。臣谓及今水涸。宜令河道大臣带同熟于河道司属二三人。下沿淮安上遡潼关。逐一相视。孰可分其流。孰可杀其势。孰可救目前之急。孰可图末世之安。计划停妥。贴图立说。具奏施行。以固　祖陵万世之基。以全淮杨二郡之命。而淮安以南之粮运。胥赖之以永利矣。或曰如财诎何、则臣又有以折之、自水患以来。淮阳诸郡。无一岁不蠲免。无一岁不赈济。今诚移其蠲且赈者用之于河。费于今而偿于后奚不可也。语曰涓涓不绝、终成江河、今之患、岂直涓涓哉、此今日之河道所当议也、夫此三者匪独臣言之、葢人人言之矣、而竟未一一底绩以副　皇上望治之怀者。何哉、臣又惟天下之事。一实百成。一虚百废。今朝廷方下务实之令。各臣工孰不以实政借口者。而臣恐其所谓实者不实也。夫虚实之间固有辨矣夫益于国则实益于民则实反是皆虚也。臣乞　皇上申谕内外诸臣、毋苟且于目前而务为深长之虑、毋取办于簿书、而务怀真诚之心、如吏也、实意爱养、若有家者所以字其子、而不为粉饰之具、如兵也实意经略、若有家者所以防其患、而不为挨磨之计、如河也、实意料理、若有家者所以奠其居、而不为侥幸之图、同心戮力、无分彼此专精一志、毋计近小、则天下之事、有不足为、而臣区区之三议皆赘辞矣、
　　敬陈末议以备采择以禆治安疏【时政五事】
　　窃惟天下无不弊之法、而贵有救弊之方、因其弊而调停之、则事不至于大弊而民可相安、天下所以长治无虞、率是道也、恭惟　圣明御极、百度一新、海隅苍生、举喁喁焉思见德化之成矣、惟是一二事宜当调停者、臣等职掌所关、不敢不具列以闻。而　皇上试垂听焉、一曰积谷、夫积谷备荒、岂非常策、而言者往往称不便甚、岂诚不便哉、臣以为有两端焉、有罪则有赎、有赎则有谷。自戍而上。例申详抚按。曰抚按之赎也。徒而上例申详司道。曰司道之赎也。有司不得作数则有司自理惟杖而下耳而杖而下者几何哉。又郡与州县。非分土也。讼而赎者。州县之民也。灾而赈者。亦其民也。而近议者曰。郡自有仓厫。自有词讼。令积谷有差。即杖而下讼于郡者又属之郡巳而州县所自理几何哉于是有刻意推求。以无力为有力者。于是有多方科罚。借民资以遣巳责者矣。虽有贤者。亦所不免。虽有严禁。不能猝止。其势然也。夫立法初议、岂其若是、而开载未明、奉行过当、即今造册奏缴、若福建一省、各自为项、两不相蒙、其它或含餬支吾、不合原式、臣以谓州县积谷制也。郡积谷非制也。是可更也。抚按赃罚解京者无论巳。其二分备赈者。与司道所详行而存留者。并有司自理通筭可也一转移间。而有司者可措手矣。即按成数而查核之。降罚如令。造报如式。奚辞哉。此积谷所当议也。二曰商税、夫商税仿古关市之意、以佐国用、胡可巳也、顾法愈详。税愈重。视国初异矣。他姑无论。即如河西务大小货船船户有船料矣商人又有船银。进店有商税矣。出店又有正税。张家湾发买货物。河西务有四外正条船矣。到湾又有商税。百里之内。辖者三官。一货之来。榷者数税。所利几何而可堪此。夫船料旧也条船果旧乎。出店进店可重税乎。而不落店家径赴京卖者。彼且未常进店也。一体征收何名乎。此万历八年该司郎中之议。而今因之者。约所增三万有奇而商困矣。商困则物腾贵而民困矣独柰何不一苏之为商民计也淮安四税下及脚抽。真同商贾。议者以为权宜之术。不可巳矣。然不可渐减耶。而日用米谷进出店二税如河西布疋。通州油篓类者。又不可苏耶。至于仪真之税。既非祖制。亦无重获。曩言官之疏详矣。乃以该地方执称军饷之充。为数几何。不可议罢耶。诸如此类。难以枚举。此商税所当议也。三曰催科、夫催科有缓急、钱粮冇完欠、三年查参、所以警人心足国用之大权也、查得嘉靖三十一年、未完五分以上者、住俸督催、催征功令以前皆为宽弛至于今日正供杂泒无不入考成而有司之免参罚者少矣三十四年未完四分者、降俸矣、三十七年未完三分者住俸矣、隆庆五年、则完不及八分者住俸、又议带征矣万历元年、因之愈议愈、增岂为不重、而万历四年、部臣建议、加八分为九分、又将未完宿负带征二分并筭、则是一年而完十分以上者。有司者惮于降罚。而敲朴随之。民力不能胜。而迯亡随之。此不谓竭泽而渔乎。且抚按每年有查参矣。该部三年总参。而又视之旧而加焉。毋乃过乎。臣以为查参不可巳也。如九分之议。则不宜复筭带征。如带征之议。则不宜加至九分。所谓宽一分。受一分之赐者也。或曰今例若是严也而犹有怠于征者。如其宽之若何。臣曰不然。今例九分止耳。而有司以全完报者。比比皆是。如其可完。有司者肯以其身为百姓争升斗耶。即宽之何损。此催科所当议也。四曰盐法、今河东盐法坏矣、自隆庆四年、池遭水患、盐花不生、而军饷年例、毫不可缺、于是另招新商。超支报纳。以救目前。而旧商压欠数十万者。置之不问。而商病矣。盐花不生。捞采为艰。于是设法浇晒。以求足数。其行之山西者。则捞者也。其行之河陕者。则晒者也。晒盐味苦。不可以口。市不得鬻。有司者或别项征银抵价。或抑勒铺里承买。而民。间实用反取之私贩而民病矣。捞为力易。晒为力难。而盐丁又病矣。年复一年弊将何极。易穷则变。变则通。则河东盐之谓也。臣等窃闻之、池盐与海盐异。下有盐根。上有盐花。遇风辄生。遇风雨调辄生而盛。今浇晒日行。盐根日薄矣。晒盐不减。而欲盐生之复。不可得也。顾晒盐非得巳也。为年例计也。变通不行。而欲晒盐之减。亦不可得也。葢有丘浚尝有通融海盐之议。而管理有分官。行盐分地。那移一开。是两损之道。惟是陕西则河东行盐地也。花马二池。则河东所辖也花马池盐额当增杨文襄在陕西时上此议二池之盐。积若丘山而西凤延汉等府禁不得食反倚办于河东之盐之不可食者计亦左矣。试举而转移之。或令商人纳银河东。支盐陕西可也。或令河东商人。径赴陕西报中。照数于户部扣解山西可也。价有低昂。依时佑筭可也。每年盐引。仍赴河东运司开领。截角各项事体。仍隶河东管辖可也。或以二池之盐。不可常恃。姑限二三年后。仍照旧不违例可也。如是而盐丁免课税约二十万引照先年例酌量纳银可也。在商人无赔课之苦。在盐丁无多晒之苦。在运司无拖欠考成之苦。在陕民无艰食之苦。花马池官盐既行。私贩可息。解池浇晒既减。盐花渐生。河东事权如故。而地方利病。相悬且什伯矣。破拘挛之见。图久长之利。奚不可者。而河南晒盐。应否另议。商人压欠。应否酌处。河东额课。应否暂减。超支报纳。应否多泒旧商。悉听该地方详议行之。则救弊安民之大端也。此盐法所当议也。五曰边储。臣观边储之匮。未有甚于榆镇者。孤悬绝塞。四望不毛。十万之众。拱手而仰给县官。即今灾荒几不可支。米珠薪桂。从来久矣。在朝廷岁增一岁支持为难在该镇日窘一日。束手无策。间常议复本色。而千里馈粮。既非内地所堪。亦尝复议河运。而操舟险峻。又非北人所习者。谓宜备用客本。多建仓厫。西则于定边饶阳等处收宁夏之余粮。南则于绥德葭州等处。收兴临保德之余粮。彼有余则加价而籴之。此不足则加斗而散之。要以备不时之乏。而不恃为正饷焉。是或一道也。果行之则储蓄有素。即甚凶荒。岂至廪廪若是哉。绥葭等处臣不及知。臣彦曩阅定边。则去岁四月也。当其时。该镇银一钱。米七升有奇。至定边相去四日程耳。银一钱。即得米二斗有奇。由一岁而他岁可知矣。该镇抚臣及管粮分司。皆主前议、而分司官宜料理有次第矣。今岂年荒故中辍耶。请仍行该镇从长计划。庙堂则责成而主持之。百世之利也。岂独利榆镇而已。宁夏饶于田。而怠于耕。问之曰粮贱无所用之诚有所用之而人争力田塞下实矣此边储所当议也。其它利弊、臣等不及闻者尚多也、臣又惟事无全利、亦无全害、无全非、亦无全是宜于此、或不宜于彼、宜于今、或不宜于后、天下事、以天下之心处之而巳迩年以来、政诚近苛、然其初亦曷尝不为天下哉、而持之以一切之法、奉行者济之以承望扶同之见、如省官则羣然应曰某官可省。今请复者即请省者也。如铸钱则羣然应曰某地疏通。今议罢者即议行者也。如丈量部议曰粮不失额者免丈。观此一则必系江陵得罪后所上立言有体而各地方初议免丈者不少也。自有纪录之旨。而人生羡心。自有切责真顺按臣之旨。而人生畏心。羣然应曰某多丈地若干。某减泒粮若干。今称不便者即称便者也。德意不宣于下。疾苦不闻于上。言不由衷。事不当实。大率类此。待其既弊而调停之晚矣。
　　西北水田关系重大乞勑行勘议疏【勘议水田】
　　自元臣虞集、有京东濒海一带水田之议、而未及行。先臣丘浚又言之而未及议、识者憾焉顷徐贞明倡于先、苏酇徐待力持于后、而酇且次第试之矣、适工科都给事中王敬民、条陈可行之状、并欲专任贞明、奉旨下部查议、此宗社长久计万世臣民之幸也、臣惟谈天下之事难。成天下之事易。成天下创为之事难。是以古之君子。其任事常专。其虑事常慎。西北水田重而大。又所创为者乎。徐贞明先令山阴而良、臣彦与之同事、既而条陈水利、与潞水客谈之作、臣彦与之同议、臣彦信贞明非一日、诚专责贞明而久任之、其言必底积、可逆而睹者、然窃以水田之议、其不可以不成者有四、而不可不审议者亦有四、国家定鼎燕京。转漕东南。今水利既兴。仓庾露积。羣畿辅皆外府也。是昔取诸东南。而今取之堂皇之外也。此万世长策。其不可不成者一也迩者水旱频仍。民力告诎。而东南为甚。西北有水利。则东南可息肩。而转转之费。漕卒之供。所省又几何矣。此国计长利。其不可不成者二也。虏利于马。不利于陆。诚使近边之地阡佰有限。沟洫有制。虏将望而喙息矣。此制虏长策。其不可不成者三也。凡议安边。必先实边。水利既兴。民将甘食。美其服。安其居。闾阎相望。鸡狗之声相闻。昔也旷莽。今也蕃育。此安边长虑。其不可不成者四也。然而西北之不谙水田旧矣。驱而为之。人将哗焉。狥之则有所不能。水田之事方兴而徐尚宝得罪以□众用事故难以成而违之则有所不可。且事有专官。官有专勑。非若委之抚按。徐徐而图者可比。有司之督责。能无严乎。能以渐乎。能听其自便乎。缓之则无济于事而亟之则有戾于民。是人工之议也。其不可不议一也。且垦田之夫。每一日不下数百能泒之民耶。以为万失。将征之江南耶。千里赍粮。远赴田作。有望而走耳。将召募耶。往日河工募夫日银五分。犹然称累。何者。官之募。与民间自募不同。势则然也。臣恐其募之而不可继也。将劝民自为耶。脱劝而无有应者。计将安出。且事出于劝不可以岁月见功也。是垦田之夫之议也。其不可不审者二也。西北有可耕之地。常无可耕之人。军习干戈。而安飨其饷。民习于惰。而轻去其业。臣彦往阅宁夏。古所称塞北江南也。又夙有水田。籍汉唐二渠。不烦微力。然往往就荒。问之曰。足于食而止。何力田为。故驱之领田。如赴汤火。又尝阅甘肃。有先抚臣杨锦者为垦田之议。而军不愿种。乃分泒各堡。另立垦军。卒之未有成效。顷都御史赵锦之复议曰。未必处处可开。必有可开之处。未必人人能行。必有能行之人。此言得矣。倘行之而骤。臣恐后将无措也。是领田之户之议也。其不可不审者三也。且沿边无粮旷土。军民利而私种之久矣。垦而为田。势必起科。能欣然就耶。至于广野有沙压之虞。水滨有泛溢之虞但一相度。可无虑矣。是起科之议也。其不可不审者四也。夫天下无不可为之事、而恒无能任事之人、贞明乃其人矣、臣奚虑哉、又敢为难成之说以恐之哉、第以天下事。始乎难。故卒乎易。始乎慎故卒乎无患汉先零之役、赵充国以谓无踰老臣、然犹曰兵难遥度、愿至金城图上方略、及其至金城上方略矣、反复诘难、经三数奏、后乃许之、未至金城、即充国未敢易言也、未经诘难、即宣帝未敢易许也、葢事之不易如此、王敬民仿充国之意举贞明、而臣等仿充国之意先勘议臣与敬民、其意一耳、伏乞勑下工部、会同户部、查果臣言可采、复议上请、量加贞明相应职衔、领勑前去、躬亲相视、谋之抚按、谋之司道谋之有司、谋之士庶毋、以一二喜事之辈遽以为可。毋以一二畏事之言。遽以为不可。毋以人言不齐而阻必为之气无以前说难为。而持必为之心。集众广思、虚心勘议、曰某处可垦、须亲见可垦之状云何、曰某处不可垦、须亲见不可垦之状云何、合用钱粮、于何取给、合用人夫、于何取办、民间旧有之业、有无妨碍、近边领田之户、果否经久、然后次第具奏、请旨举行、而任之以久、无责一旦、奉之以专无惑三至行之以渐、无取一切、万一落落难合、即具实以□、仍如旧议、委之抚按、司道、徐徐图之、见本官体国之忠不相妨也、古有大事、必博谋于众而后行之、故臣等敢效区区之愚、如此、臣等不胜惓惓之者也、
　　皇明经世文编卷四百七终
　　皇明经世文编卷之四百八
　　华亭徐孚远闇公　宋征璧尚木　陈子龙卧子　夏允彛瑗公选辑
　　姜尔珠慈授参阅
　　张洪阳文集（疏　揭帖）
　　张位
　　疏
　　史职疏
　　建辅城定兵制疏
　　攻守要畧疏
　　议边备疏
　　经理朝鲜疏
　　条陈御倭七事疏
　　史职疏【史职】
　　臣闻古者左史记动、右史记言、故当时圣君名臣经世之迹、炳然侈于后观、历代建置不同、厥任均重、我祖宗时。尚设起居注官。故　圣政记日历诸书。谟烈孔彰。允为昭代启佑之典。后因详定史职。以翰林修撰编修捡讨。专任纪载之事。而起居注遂罢。今国史之员虽设。其名存。其实废矣。臣顷备员纂修。切见　先朝政事。不过櫽括章疏之存者纪之。若非出于诏令。形诸建白。则近者以无据而畧。远者以不知而遗。中间精神脉络。每每不相联贯。致使　圣代鸿猷茂烈。郁而未章。非所以媲前徽而光后范也馆职诸公以无所记载为合宜若违众有作述则馆中多疾之不能安其官故非以功令约之虽有贤者亦不过从容待迁而已旧闻史氏中亦有随所覩记暗疏之者因事无专责往往中缀纪载既失其职徒令野史流传淆乱失真甚亡谓也况不值纂修则史官充位。无以自效。徒日费大官供给。循名责实。其将谓何。兹事关系不细、举世知之、以为宜复久矣、恭遇　圣历更新、明良会合、凡典学勤政都俞儆戒、盛美之事。有不见于章疏。而为中外传诵者甚多。纪载无征。诚为缺典。夫当职而不能举。守官之耻也。　主上明圣。而德不布闻。有司之过也。以臣愚见、今不必大为更张。别创名秩。第令见在诸臣。日轮数人进直史馆。候有明旨。及朝讲召对。宫禁游习。凡一言一行。为师保大臣所及知者。谨据见闻敬纪之。其各衙门所奏所行大事。疏下六科者。亦据缘繇。纪其节畧。藏之秘府。以备参考。此论更见通晓且今之史官将以储讲论弼直之选者也学古而未通今奚以待用诚使之日有见闻。明习　国家政体。异时备顾问。当大事。不患无具。夫天下事。不知其非而安之。犹可言也。今明知之。转移无难。逡廵莫肯先发。欲何待也臣切忧之。不特此一事为然。伏乞　敕下阁部、会同计议、如果臣言可采、事体无碍、特赐斟酌施行、则盛美传、而　国典备、职业修、人才储、于治道未必无补万一矣、
　　疏上礼曹覆行事见张凤盘集中
　　建辅城定兵制疏【建城制兵】
　　奏为建辅城、定兵制、以巩万年　皇图事臣闻之易曰王公设险以守其国、书曰申画郊圻、慎固封守、□康四海、葢险不设。则不可以守国。尊严王畿。则根本固而天下蒙安。　国家定鼎燕京。雄胜超越。　九重居守。三面邻边固与前代建都中原者不同　成祖文皇帝三犂虏庭。兵力强盛。草创建设。以竢后人。念自大宁撒防。东胜失守。关隘弥近。拱卫宜严。形胜远近了然在目今京东距蓟镇不二百里。京西去宣镇不四百里。东南之去天津海口不二百里。西南之去紫荆关路不三百里。朝冲隘口。夕抵郊原。铁骑乘风。势不可遏。夫以天下至重之地。而伏至危之形。防护未周。形胜未备。咸抱隐忧久矣。嘉靖庚戍年间。虏骑闯入边关。径至城下。辇毂万姓。米爨所需。城门一关。内困外阻。况今虏情叵测。倭防正殷。桑土绸缪。尤当亟虑。臣窃以为宜于近京周围十里内外。卜择水土善利要害处所。特建辅城四座。护卫京师。每城置兵万人。内设营房。以处军士。外设教场。照常操练。声势犄角。有恃无恐此言深于防守之计猝有外患城门可开合无遵照　祖宗五军旧制。即以三大营见操官兵为中军大营。其四城应拨营兵各万分练。或查取京卫五十四屯。及京营三屯余丁。挑选精壮以充其数。择前后左右五府见任官知军事者统之俱听戎政大臣节制。偏裨将领一视大营之制。城内兼置仓场。各贮一年刍粟。再设宪司文臣二员。监操督饷。令熟兵事。以储边才量拨近城田地给军耕种以优养赡四隅联络墩堡。以严守望。周遭开通沟洫。栽植树木。以扼戎马。险足以守。兵足以防。此诚国家强本之图。万年不拔之计也。尝考汉设南北二军。宋设禁厢二军。彼此相制为安。我　太祖定鼎金陵长江天险。江防遗意此疏得之复设浦子口大营屯兵积饷具有深意伏见今之讲武者。但计兵力。不考兵制。葢兵弱则有耗费之患。而兵强则有肘腋之虞。虎豹在山牙爪自恃。尾大不掉。轻重倒持。宜令各将官。于营军中。拣择壮勇千百名。稍厚廪饩。常置左右。即以此千百人充伍长甲正部队名色视将领官职崇卑。以定多寡。差等卑。名分相维。苦乐相通臂指可使。缓急可赖将有亲兵足恃则大军自然畏服或一营揭挺彼此势足以相制或一夫脱巾上下力足以相钤分数既明多多益善此又为将领强本不特可行于京营而且可行于各边者也若言四辅之城。兵力尚少。则请于畿甸八府州县民壮中。再行挑选充数。或以入班之军。酌量凑补。或以召募之众。事宁续增。仍令廵视京营科道官一体稽阅分军实张形势此最要策此制一定不惟可壮居重驭轻之势且可弭骄悍噪呼之事矣或谓营建多费。时诎举赢。然久远之图。岂必旦夕之就。期以数岁。何患其迟。或谓守在四夷。在德非险。若为堂奥之备。恐示张皇之形。徒袭常谈。终设大事。葢非常之原。黎民所惧。及臻厥成。天下晏如。今夫富人之家。欲防外侮。必须固藩篱。守门户。而后室家即安。戒僮仆。严备御。而后盗贼难犯。今建城制兵之议。是即固守备御之策也。庶人且能为一家谋。况以　天子之尊。可不为　皇居万世计乎。谨绘城图一幅、恭进　御览、伏乞　敕下该部及时会议、待边事稍宁、次第举行、　宗社生灵、不胜幸甚、
　　得旨京师根本之地、添筑四城、深为巩卫至计、该部便看议来说、
　　攻守要畧疏【宁夏攻守】
　　臣窃见宁夏讨叛一事、初以招安而计划多误继以攻城而士卒受伤。师久无功。祗缘未得攻取良法故耳。夫攻城古无善策。而况暴露炎暑之际。仰面坚城之前。贼逸我劳。贼狡我拙。徒驱数万人日就死地。不亦诚可哀怜矣乎。臣前遗魏总督及廵抚诸边臣书极言冒暑攻坚、兵法所忌。惟当分兵退虏。分兵围城。分兵护粮。分兵廵堡不当攻城城固不可攻当断其外援绝其樵苏之路惟当困城定时而迭扰之署部而专责之。务令我兵常得休息。彼贼日夜应接不遑。不出十日。必将内乱。乘其倦怠。贾勇先登。未有久而不破者也。二事指画清明臣又惟叛贼之所恃者惟虏故。讨贼必以退虏为先我兵之所恃者惟粮故进兵必以护粮为亟今将士咸聚攻城。而莫肯别调者。则以封拜重赏。歆动其心。功在他人。必争必忌。各怀一意。终难齐心此言更透情事且御敌围城有难有易自求便利。人之常情窃以为莫若重申军令。定更番之计。遂报効之情。一月为期。两将迭换。若成功时。退虏护粮。查照功次。一体优叙。虽无封拜之锡。亦膺茂赏之恩。庶几劝励均而众志定。亦或一策也。辅臣赵志皋、与臣在阁、相与殚心竭力、每日商量调度东西边事、凡选将征兵、储粮运饷、及一切条陈章奏、种种要务、俱定议与该部施行、无容烦渎、臣于办理公务之暇、简寻故牒、及参以日所访闻、遂掇拾编次、为戎器要畧八事、攻城要畧二十事、谨开列于后、　进呈御览、虽未闲军旅之事、亦聊竭图报之心、倘蒙　皇上俯纳刍荛、　敕下兵部、行与宁夏边臣酌议施行、或以安边讨贼、未必无补万一矣、古有运筹帷幄之中。决胜千里之外者。臣窃慕之。此外足兵足食、安边要法、尚容思竭一得之愚、务令胡尘不惊、四塞宁靖、臣之愿也
　　议边备疏【御虏防倭】
　　窃惟军旅之事、其变不可先图。其谋则当预定。谋必先定。而后担当者。有所恃而不摇。变无中制。而后决胜者无所忌而自展。自古国有大事。必先定谋。若谋不预定。而泛泛为之。则听言行事。何所适从。盈庭为政。而耳目心志惶乱矣。又况边疆重务。可尝试而漫为之哉。愚见以为今日西事。只宜缓困。不宜急攻。东事祇当近防。不当远出。此其定谋之大槩也。今闻倭势甚凶。海防宜备。请以边防及海防分为四镇。如东则蓟辽保昌为一镇。专以防虏。山海至登莱为一镇。专以防倭。西则宣大山西一镇。陜西延宁甘固一镇如故。四镇除戍卒照旧外。此则以战为守有先人夺人之心故虽少而足用各练精兵三万每营三千人车三百辆每镇各联列十营。择谋臣猛将统之。御虏防倭。不啻足矣。四镇计兵十二万。半骑半步。总用马六万匹。即以省军之余。寓裕饷之策。又以省马之费。裕足军之需。即厚给优养。还省边费大半。足食足兵。不必他求矣。再如前所建白、京师四面增设辅城四座。墩四十座。除京营外。各练精兵三千。亦半骑半步。倘信其言而实行之。金瓯盘石。不啻固矣。此外若开荒地而联保甲。广积粟而练民兵。富强之策。莫善于此。至于轻车当置。器械当备。召募宜速。训练宜精。主张宜定。信任宜专。议论宜省。怠缓宜征。皆切要也。若西事。分兵御虏。分兵困城。分兵护粮。分兵廵堡。以萧李二将。各掌主客二兵。画地围城。以麻董二将。各统本镇之兵。画地防虏。多备粮饷。为持久计。贼困日久。必将突迯。或设伏而擒之。或多方以购之。西方之所当定者止此矣。若东事。当设总督重臣。北自山海。南至山东地方。抚臣以下。俱听节制。济宁以北。漕河以东。悉属统辖。仍设总兵一员。驻札适中处所。偏禆将领。分守海口。一如边口矢见模。即以顺天廵按御史兼廵视之事。急宜查视海口要害。联墩犄角。多为沟涧之险。多备火药之器。分兵画地。多方备之。南方海船摇荡。北人眩瞀难堪。有船无人。空费可惜止宜多造渔船并募渔户无事时听其生理有事时资其哨探。凡遇村堡人稠。则教以团练乡兵。人自为守。坚璧清野。毋赍盗粮。再行朝鲜谋举义兵四起。教攻击之法、助以火药之具。待至鸭绿江边。彼我前后夹攻。东方之所当定者止此矣。夫变未形而预言之。每忽而不从。变既至而方图之。徒悔而无及。如信其言而行焉斯国家之福、刍荛之愿也、伏乞　敕下九卿科道、会议而行、人各有见、不必为同人各为图、亦不必为异、总在　圣明为　社稷自断而已、时哉机不可失、臣愚不胜惓惓、
　　经理朝鲜疏【经理朝鲜】
　　窃见倭入朝鲜以来、　皇上廓如天之仁、授之一封、以罢战息民、至恩也、乃倭自绝于天、复渡海来、则廷臣交言朝鲜当救、我师当出矣、顾师当出而用兵方畧、尚宜讲究、昔汉臣赵充国有言、帝王之兵、以全取胜、兵法言善战者、先据不可胜之地、以示敌之可胜、则所谓以全取胜也、否则佳兵不祥、易动难静、　国家之力专于一隅、脱四夷内外、或有蠢然而起、又何以应之前者屡奉　圣旨、敕朝鲜自行修备、中国决无数千里转饷为属国防御之理、　圣虑至深矣、今朝鲜既不自强、而必恃我以为强、倭去复来、知我虗实、亦必念前计之未工、将后谋之益狡、此非可以虗声下、偏师克者、当作万全之计、绝侥幸之意、多官所议、但详言设官遗将、出兵处饷之事。而于战守机宜、进止缓急、尚为阔畧、或欲捣釜山。据全爱。守乌岭。恐有轻进玩敌之虞。或欲扼旅顺。守鸭绿。屯宽奠。恐有隔远迟误之患。臣等以为兵欲争利。当为自固之谋。先宜择要害适中处所。以立根本不拔之基。使进可以战。退可以守。战则决能制胜。守则必其无虞。我欲战则战。非人可迫之而战。我欲止则止。非迫于人而止。如此。始为万全无忧之计。莫若于开城平壤二处。开府立镇。练兵屯田。西接鸭绿旅顺之师。使有所望而归依。东为王京乌岭之援。使有所恃而奋跃。势便则遣轻兵而趋利。与倭决胜。势不便则虎踞此处。足以压其邪心。而禁其无横逸。须得实心练事才力兼全者。为廵抚司道。而专任之。听其便宜行事余意方今鲜折而属奴非其本心中国虽兵力不足宜募有才失志之人授以朝命使之就用鲜人以拒奴为上策也中国之人欲以功名自见于万里外者不少不问品流愿从者听就中选其才能者数十辈分署各处为之长师就朝鲜之人杂之以汉人。齐之以汉法。教之以汉战。变其偷惰之风。作其敌忾之气。因而务农劝织。通商惠工。广树蓄之源。问山泽之利。其地多铜。即山鼓铸。以资军兴。张公极留意于东事止因荐引失人以致得罪去国然其论东事不可废也一年之后本地之钱粟可以为饷本地之士民可以为兵中国之转输岁减一岁而本地之物力岁饶一岁但资以火药利器。供其所乏。而不必一一尽仰于　朝廷。直待夷氛悉净。然后议撤。如此。则贼知我之久屯不去。必且鸟惊鱼散。朝鲜知我之久屯。必且景附响从。以朝鲜防朝鲜。不烦中国。而籓篱可厚。倭奴可驱矣。中国之大。无难于一倭。所为难者。道路远而费用多。往返难而人马敝。彼为主。我为客故也。今倭屯釜山者数年。且耕且输。巳握胜筭。吾不能然。第欲以一旦之调发。千里争锋。利在速战。不利持久。胜负之数。恐未有归傥因粮于朝鲜而不我继求战于倭奴而不我应一乘吾敝。祸不可言。即善能相持。而军无固志士有归心。势亦危矣。倭有屯蓄。吾亦有屯蓄。倭有转输。吾亦有转输。自宁前距开城。一千四百里。巳据朝鲜之半。益以朝鲜诸道之力。乘瑕避坚。可缓可急。休息待时。虽不速进。葢巳不为退计矣。况以吾之步卒。加之以马骑。而当倭之徒步。以吾之兵矢。益之以火器。而当倭之徒兵。则必胜之术。始制于我。开手既定。得一步。则进一步。次第取庆尚忠清黄海等处屯守又如前法日逼月削而蹙之倭可立尽无疑矣善于筭画之言凡举事必先为久计。而偶值其早完则可。苟先为暂计。而若不克如愿。岂不终可虑哉。今谈者但忿倭之不恭。动以灭此朝食为言。徒求快心。不念危计。不若从长计议。设置廵抚司道。带领见调人马。先屯二处。以资接济。以立根本。仍明示德意。不责捷于旦夕之间。而以经画长久为计。鸟岭以南。相机进止。毋得浪战损威。鸟岭以比。还定安集。不许尺寸有失。务使事举而国不告乏。兵出而人不知劳。傥朝鲜人不为吾使。朝鲜财不为吾用。又须更奏别议。勿悞大事。庶几奏全胜之功也。既定此策。即当通登莱入辽之海路。从此转饷以资军兴。从此渡军以讲水战。使往来之人。不疲于陆。且令二镇联络。可以相援。又以通朝鲜之黄城岛。涉釜山而归对马。此为长策当急行者也。言者欲转浙直舟师。从海入辽。北海风高少山。无屿栖泊之所。且船各有宜。宜于南者。不宜于北。以不习之卒。涉波涛之险。又经万里之远。大是危事。不若从内地至登莱。驾登莱之舟以入辽。此最便安稳之计登莱舟虽不能猝办。从今议造。亦未为晚。又今言兵者。动称南兵。夫南方久不用兵。所称南兵。非经战之士。尽市井之少年耳。虗有其名。实须教习。且南人风气柔弱。不耐寒苦。体力之强。亦不能过北人用南人之长兼北人之力则兵精矣独其攻杀击刺之法与器械戈甲之利本为制倭设者不可不循仿而用彼方老将。犹能言之。臣等以为招南兵不如求南将教练甚易。与所募南兵参而用之。此亦长久之计也。昔赵充国欲困先零。则屯金城。诸葛亮再出师伐魏。则屯渭滨。羊祜图吴。则襄阳垦田八百余顷。其始至也。军无百日之粮。及其季年。乃有十年之积。葢以兵非尝试之物。不得巳而用兵。则当老成持重。长策而行之。今忠猷满庭、臣等亦试陈其愚、虽机宜未必中、而意则昔人之意不无可采、伏望　皇上敕下兵部、再加酌议施行、臣等不胜幸甚、
　　条陈御倭七事疏【御倭】
　　昨接到总督尚书邢玠揭报、内称朝鲜南原全州巳失、倭势甚大、该国官民纷纷迯散、渐遗空城、不惟不助我兵、不供我食、且将食粮烧毁、绝军咽喉、反戈内向、萧墙变起、数枝孤军、御倭且难、又御朝鲜之贼、益难臣见此言、不胜骇叹、看此景象、不但朝鲜难以保守恐强倭乘此西犯、不数日可至天津、在我备御之策尚可泄泄而不为亟图乎、除用人选将听该部公举外、据臣愚见、谨将目下当行要紧事件例开。进呈御览、夫七年之病巳深、三年之艾未蓄、备而待用、犹患其迟、用而无备后悔何及、伏乞　圣明采择、亟　敕该部、作速议行、　国家不胜幸甚、
　　一固门户、今倭兵西向之处。天津一门户。登莱二门户。淮阳三门户。南京四门户。浙江五门户。福建六门户。广东七门户。皆当预为防守者。前三门户在北势近、后四门户在南势远。今倭兵倾国而来。其意在北宜抽调在南四处之兵。前来应援。今日奴巳并鲜天津正为要地请于天津近便地方。特设海防廵抚一员。总兵一员。各给　敕书。专治海上事务。续调水兵。俱属管领。听其相险分布。以备战守。仍令山东保定廵抚恊力防御。毋分彼此。其天津登莱辽海兵道。皆属统辖。滨海军卫有司、及各官兵俱听调遣。俾其增设险隘、葢造墩营缮治战船。督护粮运。训练土兵。安排火器。料理屯田。北援辽东、旅顺南控登莱。淮扬。声势运络、大振军威。此第一首务也
　　一悬爵赏。今罢闲罪废将士。岂无抱才自惜。思以功自赎者乎。士民之中。岂无天生英杰、扼腕自负、欲以建功名于世者乎。诚宜下令。有罢闲罪废将士。自率家丁其费不赀但云有功升赏而巳何足以为鼓舞乎能自率家丁出身赴敌者。但有功之日。一体升赏。罢闲者用。有罪者贷。功高者一并优叙。傥能自备粮饷。不费国给、更视差等加旌。又下令天下。不拘文武士商人等。如有能自出智力。潜诣日本。此言大而不实擒斩关猷者许以封侯能擒斩清正行长。及在倭有名头目者。授以都督锦衣所等官。乞　敕该部。定为赏格。颁示天下。将见海内豪杰。必有奋身报国者矣。
　　一诘戎器。倭之长技。惟刀与鸟铳二者。旧闻破倭利器。筤筅最善。夹以鎗棍、前展大旗。亟宜多造教习。至若臣昔年为西征事。所奏轻车皮牌纸甲床子弩千里城等器。巳曾奉　旨行于京营、九边必有知之。曾经缮就者。宜查式给送。此外水陆火器等项。炮鎗弓箭。及部库所收硝黄见贮若干。俱即查数应用。若有不足。急为储峙。皆不可缺者也。
　　一备海船。此议乃足济实用所取南船。宜速令赴登莱天津二处候用、或繇外洋。或繇内河。各从其便。昨闻闽中海市商船。五六百金可买一只。用六万金。可买百只。每船即募彼地惯熟操战者百人。每人安家银五两。每千余金、可得一船。为船百只。可得万人。并行粮等件。所费十五六万足矣。即令闽中廵抚议处。所能办也。
　　一重饷务。今督臣羽檄纷纷。惟以告饷为急。若大军齐集。师徒众多。则其所需刍粮尤广。此不可省之费、亦不易集之务也乃今以部属郎官任之。势虽行于各省。意难达于部院。官卑力薄。掣肘奚胜。亟宜特设才望大臣一员。专理边海东征粮饷。多方讲求足食之策。搬运之方。庶事权崇重。运量不难。此目前要紧一着也。
　　一调土兵。闻各处土官。素蓄土兵。愿报効建功者亦多。宜下诏颁示。但有各处土官。情愿领兵征倭効用者。令其自备衣甲盘费。俟到朝鲜之日。给以行粮有能擒斩立功。日后优叙。各于祖职上不次加升世袭葢调土兵。最为便利前无募费后易解散诚宜取而用之。但贵赏格优而命令信矣。
　　一叙旧劳。前者平壤王京之捷。凡征用将帅。召募南兵。无非为国効死耳。奈何功久不叙。人心觖望。且疑上命不信。恐蹈前辙。事虽巳往。功系将来。宜令兵部将巳前东征功次。悉依按臣查覆者。分别具奏升赏。以示鼓舞。斯羣情思奋。后効可期。统乞　圣明裁之。
　　揭帖
　　论东倭事情揭帖
　　请止搭卖官盐揭
　　回奏御扎揭
　　论东倭事情揭帖【御倭三策】
　　窃见　皇上轸念东征将吏为国効劳、　严旨催部、宣捷告　庙、大行升赏、臣不胜叹羡、　朝廷之上、功罪明、赏罚信、俾舍身报国之士、不陷于忌功妒能之口、真　至圣至明、一大作为也、臣见前者、廷臣纷纷争辩、东倭封贡、蒙　旨一切停罢、众皆坐视无言、兵部亦未见善后方畧、今倭使小西飞巳去、若倭奴忿其不遂、逞兵西向、则朝鲜东南之事、尚未息肩、岂可因目前未来、遂侥幸无事、而晏然不为料理乎、夫谋不先定、则不可以应卒、事不预备、则不可以待敌、当无事而懈怠、遇有事而张惶今日廷臣、习态如此、非一朝二夕之故矣、臣窃计驭倭有三策、一曰战、二曰守、三曰市、请言三策之利害焉、夫言战者、急着也。闻倭大兵巳去。惟留清正行长二枝。尚在釜山。以待夷使回报消息。彼久戍思归。人心多懈。倘以精兵三五万。择勇敢之将。径趋釜山。乘其不备。出其不意。一鼓而歼诸海上。令其畏威。永不敢犯。此一策也。但连年士马凋残。粮饷匮乏。若倭或无意西犯。我不自取挑衅。而多事乎。此战之说。未必可遽行也。夫言守者。缓着也。自古中国未有为外国远戍之理也兵疲绝域饷苦遥输乃自耗耳。即甚富甚强。尚且不可。而况今日所处之难乎。只宜撤兵。近守鸭绿江界。积粮备器。选将练兵。若倭不来。可无虑矣。倭果再犯。朝鲜与国告急。则当命师挞伐。再为收复。然后专遣文武重臣。往镇其国。而代之治。仍封朝鲜国王。食租税如故。督其民以兴农积饷。教其民以习战戍守。更置其长吏。而修明其约束。以朝鲜之民力。守朝鲜之土地。中国不利其一丝一粟。以示　天子无私。彼再诎于力。而不能支。有不愿从者乎。然所以必为此者何葢朝鲜南界为我东海障蔽倭奴据之。切近被灾。此必不可不守者。此一策也。但中国人镇鲜者岂能爱惜鲜人而为之生聚乎必且虐用其民彼将生心故有他变可虑也但恐朝鲜怀疑。事未遽就。代守日久。或生他变。又或倭舍此南向。终涉无益。曷若仍令朝鲜自修之为便乎。此往守之说。又未必可行也。夫言市者长筭也。何也此为制倭一策但庭臣不肯任此驭夷之道在量夷之情倭之求封者因何岂图空名哉终而为求贡也其求贡者因何岂真犯中国哉不过利中国之货物而有无相易也。此其情也。前见倭志所载。彼地产金银。而不用金银。所少者。中国丝绵器用诸物耳。今闽越商船贩海。未尝禁绝。皆私行耳。非　国家明与开市也。何不因小西飞未到。倭情未定时。与之约曰。汝人来贡。不可为也。我船往市。兼可受贡也。于闽浙海上。择商人有身家者。定其船只。定其人数。定其货物之等。定其去来之期。不许私带禁货。不许私携非人。临时司道郡县。亲为简验。面看开洋。及至回转。仍旧细查。严为禁例。犯者重治。或遣一佐贰文职押舡同行。倭有贡表方物。即令回船带归。次年给赏贡市一事于中国有利无损但不当急而后许之不但无费财之虑每船还量征税金以资海上军饷又一利也惟有此一策也。既顺夷情。又免海患。行之若久。永保安静。不犹愈于征兵费饷。处处防御之劳。无巳时乎。以此往谕倭奴。彼或不从。则辽左征兵运饷。我之内备如故。静以待之俟其来犯。一大创之。原无相妨也。除此三策之外。恐良平莫知为谋矣。臣为　国効忠、一得之愚如此、伏望　皇上细览臣此三策、如以为可行、将　御批特下兵部议行、庶东方之事方有结局、不致临期错乱、致误军国大事矣、
　　请止搭卖官盐揭【盐法】
　　今日发下金吾左卫副千户尹英等一本、为澣濯丹衷、捐躯报　国、少助大工、以尽鄙忠事、内称扬州沉匿没官盐引、请逐季挨次副搭变卖、一年可得银六万两进献、臣等窃惟我　朝盐法。专备九边军饷而设。国计所关。莫此为重。　累朝之讲画。诸臣之条议。取尽锱铢。已无遗策矣。大约欲其上不至于亏国。下不至于病商。则其法可以久行而不废此一语足以定变法求益之弊足以杜奸商诡词攘利之事矣一经变动必致商贾不来国课减额矣葢商人先纳粮草于边然后许其给引卖盐。后以积盐过多。掣单有限。故盐日堆积。而商人利日微。加以余盐新增。以致正课益壅盐法之弊。今日为甚。设若官盐引事。可以副搭。则廵盐御史。久宜举行。不待今日尹英之请矣。奸商惟图目前自利。故求越次搭单。狥其所言。虽得小利。恐坏大法。大抵盐之委曲。非顷刻能尽所谈。商之谋利。则百计必求巧中。今持一面之词臣等岂敢遽谓可行、所以前票拟下户部看议、若果可行、在该部必能仰体　圣心、以裕　国用、傥事体有碍、亦望曲谅俯俞、庶几成法不至于废坏、边计不至于亏损、此事关系甚大、伏望　皇上俯从、仍照前票、或竟赐停寝不行、臣等幸甚、
　　回奏　御扎揭【皇店采矿】
　　臣等所为汲汲効忠者、惟　皇店采矿二事、昨所进言、虽未能即停止也、但　皇店采矿。据一岁所进。为数不多。而官民赔貱之繁、有什伯于此者。加以原奏棍徒。假公济私。侵渔　国课。剥削民膏。　朝廷但见其进解之来。而不见其贻害之大。故臣等之意。以为采矿暂责成于抚按。店课暂责成于钞关。即据见今巳征在官者。尽行解进。不许短少分毫善于将顺或更有余羡亦未可知以后槩行罢停。而民间免骚扰剥削之苦。则颂声满道。皆欣喜爱戴　皇恩于无穷矣。其视今日愁苦怨嗟。相去岂不悬绝乎以常赋推论差官之不必用事理明鬯若以差官可信抚按部臣不可信则国家财赋千万皆托地方有司征解耳目众多法度严密谁敢为欺其与无籍贪利之徒。漫无统纪。欺罔侵隐者。又岂不大相悬绝乎。此二事。臣等日夜思维。筹之至熟。故不厌冒渎。切切为　皇上言之、更望特发明旨。将差去采矿收店内外诸臣。尽取回京。责令该部奉行。严　敕专责抚按部臣。管领其事。伏乞　圣裁。
　　皇明经世文编卷四百八终
　　皇明经世文编卷之四百九
　　华亭徐孚远闇公　陈子龙卧子　宋征璧尚木　李雯舒章选辑
　　张安茂子美参阅
　　沈太史文钞（书　序　议）
　　书
　　复黄内翰白夫书
　　再复黄内翰白夫书
　　答盐运诸公论余盐
　　复黄内翰白夫书【修志】
　　沈懋孝着
　　承手翰、下询志事、以鄙见商之、吾郡中事大当详者、一曰胡督抚之战功。始大捷于王泾皂林。继解桐乡围。又受徐酋降事于平湖。而旋即歼之。此百世功不可磨灭者。鹿门之文、尚不甚详、然而鹿门此时在事。知其详也。二曰刘太守保捍府城。与区画各县守御之备。此公古之诚毅人也。虑患之精。得民之深。近来无与伍。此事甚难□徒难其骨力更难于展布下其抗赵文华。而得自展布于兵华倥扰之际。非杰才孰能之。三曰刘兵道、勇畧担负。弓矢刀戟、皆有绝艺。荆川往往逊之。在平湖临敌率士。环甲先登。乃仆所知见。一时督抚筴于上。太守抚循于中。兵道披执于外。皆吾土之长城也。痛定思痛。此等人何处得来。四曰。胡赵二督抚相继议处。海上兵饷。讯月出洋之备。甚有规画。五曰。海上筑立塘工。六曰。盐筴田荡。在民籍之外。其课人以佐大帑。其廵徼与海上之寇。太湖之盗。往往相关。此数事述往待来。有禆民社。想高明已自注神。
  </div>
  <div class="pagination">
   <a href="皇明经世文编_page141.html">
    上一页
   </a>
   <span>
    ...
   </span>
   <a href="皇明经世文编_page137.html">
    137
   </a>
   <a href="皇明经世文编_page138.html">
    138
   </a>
   <a href="皇明经世文编_page139.html">
    139
   </a>
   <a href="皇明经世文编_page140.html">
    140
   </a>
   <a href="皇明经世文编_page141.html">
    141
   </a>
   <span class="current-page">
    142
   </span>
   <a href="皇明经世文编_page143.html">
    143
   </a>
   <a href="皇明经世文编_page144.html">
    144
   </a>
   <a href="皇明经世文编_page145.html">
    145
   </a>
   <a href="皇明经世文编_page146.html">
    146
   </a>
   <a href="皇明经世文编_page147.html">
    147
   </a>
   <span>
    ...
   </span>
   <a href="皇明经世文编_page143.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
