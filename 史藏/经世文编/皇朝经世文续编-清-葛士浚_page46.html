<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 46 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 46 页/共 103 页
  </h1>
  <div class="content">
   一曰设厂　凡办赈必设厂设厂必择本城及四乡适中之地使领赈者道里相均倘一乡一厂相距仍远即宜添设一二厂庶老弱不难赴领雨雪可以无阻也若能男女分厂尤善
一曰赈贷　稍贫之人宜赈贷即所谓借用仓谷是也然亦有本非贫户夤缘多借辗转粜卖以图利者不可不察宜照审户之法查明应贷户口若干每日需谷若干准借若干核实办理若赈贷不敷或自出谷或劝富民出谷接济皆宜推而行之也
一曰赈粜　次贫之人宜赈粜即所谓减价平粜是也然须查得实系贫民方许籴减价之米仍示以限制给以印票凭票给领若富民并家计稍能自支者概不许籴如此则贫民得沾实惠而冒滥图利之弊可免矣或谓文彦博知益州时减粜不限以数何如按此须恃有谷多乃可否则不如限以升斗之数尚为稳着
一曰赈济　至于极贫之民籴则无钱贷则难偿非赈济不足以资全活或赈米或赈钱或赈粥另分条于后夫赈济不难于饥者必赈而难于赈者必饥赈者未必饥则饥者未必活何者以有限之财当无穷之冒必不济也明高攀龙常有此议然亦无他妙法仍不外随门逐户查核必实无使不饥者冒领则饥者之受惠不少也
一曰米赈　赈济之法莫善于散米昔人言之綦详盖给谷则小民未必家家有碾米之具且升斗而碾之龠合而碾之亦不胜其烦矣散米则无虑此又小民得米和野菜煮食一日之赈可支两日一人之赈可供二人此法不但可行于赈济且可行于赈粜今　朝廷已行之有效矣
一曰钱赈　散米诚善矣倘扣算米石不敷赈给又宜酌量变通或先尽米再用钱或钱米分配或全以钱代均无不可或谓赈银亦有数便盍以银代不知银质坚厚毫厘难于分析又秤有低昂色有高下易滋朦混且贫民得银又将易钱辗转之间伤耗不少若用钱则无以前诸弊又三五零钱取用甚便亦法之善也
一曰粥赈　粥赈之举议者谓煮粥多搀和石灰非活人乃杀人又谓壮者得歠而不能及于老弱残疾之人近者得餔而不能及于荒村僻壤之境又谓聚万千饥民于一处气蒸而疫疠易染众聚而奸盗易萌又谓司事者多克扣民无实济此数者诚不能无虑但在乎办理得人耳若就近多设厂所择诚实绅士属以钱谷煮赈之事不准吏胥经手粥熟必先亲尝放粥之时专立二人监理一在厂外一在厂内鸣锣一通令领赈者鱼贯而入男归一处女归一处讫鸣锣二通按人次第匀给得粥者即令散去不准停留明日复然多备苍术艾叶等物随时熏烧并不时稽察饥民出入戒其无得滋事如此则何诸弊之有又张伯行有担粥法每日煮粥一担令人肩挑随处散给粥尽则已明日再煮担粥者众则全活者多且无争济之患其法亦极简便又久饥之人肠胃枯细骤饱即死魏禧分次给粥之法可酌用也饥民至厂者随其先后来一人则坐一人以次挨坐已坐者不许再起一行坐尽又坐一行以面相对以背相倚空其中路可令担粥人行走坐定后击梆一通高唱给第一次食令人次第轮散有速食先毕者不得混与一次散讫然后击梆二通高唱给第二次食如前法三次即止又陆世仪谓久饥之人不可食饭即糜粥亦不可多食因思得施米汤法朝夕炊粥饭时少增勺米汤沸必挹取数盏盛大瓮中多多益善明晨以汤再炊量入麦粉少许使成稀粥更以水姜三四块捣碎调和各就门首施之或一次或早晚二次汤尽为度用以少润饥民肠胃
一曰展赈　展赈者　圣朝有加无已之仁爱也或加赈口粮或添设粥厂或展限月分固已其有茕独老疾之不能自存者尤格外厚以及岁寒无衣者为给棉袄露宿无屋者为谋栖止疾病为给医药病故为备棺槥法良意美凡为司牧者可不实力奉行妥为经理乎
一曰止流民　饥馑洊臻何以使民不轻去其乡抛弃生业乎地方官宜遵嘉庆七年之　谕先期出示各乡村谕以即有赈恤令其静候不得远离一面设厂平粜以定民志良以辑之于既流之后不如抚之于未流之先彼饥民既知本地可以餬口又何乐于荡析离居耶
一曰抚流民　至若本乡无可食不得不转徙他乡者所至之境地方官应不分畛域加意抚恤择宽广寺院或空闲房屋分别安插每处设一人经管稽其出入官为计口授粮并严明约束不得藉端滋事其有亲旧可依者令依亲旧有健壮可佣工者令其佣工
一曰收养遗弃幼孩　饥民遗弃子女于路如有愿收养者具呈报官某日某处收得幼孩几人官为给以印票日后长大一听养主役使若有父母及亲属襁挈而来者收养家酌给钱文立字二纸听其自定限期何时领回并开明如有病故逃亡与养主无干一与该父母亲属收执一存收养家倘限满不领至两年以外者即由养主安遣仍报官存案倘或无人收养地方官即宜设局抚育俾孤儿得免于饥饿而死亦少者怀之之意也
一曰禁止买良为贱　岁值奇荒至鬻卖子女为生惨已极矣而娼优之家乃有乘危贷买仍习贱业者此宜急行禁止也在饥民计穷路绝原出于万不能已而为民父母者独不思所以矜全之乎应即出示晓谕凡乐户不得再买良家子女犯者治以应得之罪其已买者设法代为赎回方是仁人君子之用心
一曰禁抢夺　饥民抢夺止于食物犹曰得之则生弗得则死也至抢夺非止食物则其情亦难恕矣若一概纵容势将为窃为盗而向来为窃盗之人难保不混入饥掠取财物是宜不时巡察如乡城之间有白昼任意肆抢者即照例究处惩一警百亦荒政之所不得已也
一曰资回　向例春初耕种之时有愿归本乡者即资送回籍顾资送之例不皆有益而间或滋弊有已去而复来者有去东而适西者若必拘定成例转多混冒虚糜于灾黎无益是以干隆二十八年　上谕流民故乡既无生计四出佣趁即揆之古人无常职转移执事之条未始不可俾之并生并育又何至束缚驰骤强以势所不能朕以为与其资送无实济不如加赈济之期俾民获实惠之为愈也然法贵因时道在变通故光绪四年我　皇上又有将各处饥民妥为资遣回籍之　谕盖时而移民就粟时而移粟就民总期于实惠及民而已
一曰给种　食为民天小民终岁所仰全在及时耕种饥馑之后颗粒不存纵有田可耕而无粮可种坐误耕期盖所在多有地方官宜遵历年　谕旨将州县所存仓谷酌给籽种俾资耕作或劝富有力者于本图内贷给俟秋成之时许其加利收还查种谷一石可得新谷一二十石借者虽出息仍获利十倍两益之道也
一曰兴工　救荒之策莫善于以工代赈如开渠筑堤修葺城垣等事酌量举行令小民得力役之资为餬口之计其不能赴工之老弱残疾者仍给以口食至民间土木应兴各工亦宜劝令及时修举彼此两有裨益
一曰清庶狱　东海杀孝妇大旱三年地方大饥得非由于冤狱莫伸耶不然或承审案件任意积压以致拖累无辜上干天和急宜及时分别清理除罪重者戒狱卒无得凌虐仍依限讯结外其稍轻者或令人取保或交人看守若审系无干之人立即释放以消戾气而召和甘
一曰赎罪　除罪大恶极外虽重罪准其纳赎盖粟者饥民所仰以为命也犯者能出多粟以救饥是所戕者止一人之命而所活者旦百十人之命罪足相抵　朝廷纳其粟以赈饥是因千百人之命曲以全一人之命法亦非枉权中有经夫岂汉之入粟赎罪所可同日语哉虽永着为令可也其章程拟即照吕刑酌定每锾折谷若干
一曰弛禁　饥馑洊臻之时流离满道乃有宴会为乐及搭台演戏者于心何安周礼十二荒政聚万民九日蕃乐注云闭止乐奏也此等自应严加禁止惟工作力役之人仰食于此者甚众若一概禁止不愈绝其生路乎昔范仲淹守杭值岁大祲纵民竞渡张宴湖上自春至夏富民空巷出游盖发有余之财以惠贫者此救荒之得其权也今更有一法凡岁荒有仍前演戏宴宾者计日令其出谷若干以赈饥民不禁之禁似更平允又山林川泽之利流民可资为生者暂时宜弛其禁
一曰暂质　大荒之岁贫民有持衣物易食者往往千钱之值止售得百文十文不等饥饿不免而又寒无衣炊无釜矣此时地方官宜暂挪动钱粮听民质押俟秋后赎还即可补数并广劝富民各出资本开设质铺许其取利如千钱之物量质五六百文贫民虽加利取赎犹不至受大亏而富民亦不无微利
一曰择人　有治法尤在有治人人之贤否不易知总以平日存心为断官吏存心于爱民则为官吏之贤者绅士存心于济人则为绅士之贤者官吏贤宜加意委任以专责成绅士贤宜优礼延请以资助理此为最要着
一曰访察　得人矣又须不时访察吏胥有无克扣朦混户口有无遗漏重冒斗秤有无低昂米钱有无短少办理是否得宜始终是否不懈今日东而明日西循环周历并时将穷民艰苦情状及古来救人济人报应故事与之谈说俾各动其恻隐之心此最紧要至于出访之时宜微服而往出其不意勿使人得为备
一曰劝惩　访察之后则贤否自见而劝惩可施也司事者果系廉能公正实力奉行在官吏则分别奏请奖叙在绅士则分别给以奖励如有克扣侵渔等弊无论官绅亦即随其轻重或予严惩或令罚谷务期赏足以劝罚足以惩
一曰集思　言荒政者自古及今最为详备周礼荒政十二聚万民外宋董煟救荒全策有人主当行六条一曰恐惧修省二曰减膳撤乐三曰降诏求贤四曰遣使发廪五曰省奏章而从诤谏六曰散积藏以厚黎元宰执当行八条一曰以调燮为己任二曰以饥溺为己责三曰启人主敬畏之心四曰虑社稷颠危之渐五曰进宽征固本之言六曰建散财发粟之策七曰择监司以察守令八曰开言路以通下情监司当行十条一曰察邻路丰熟上下以为告籴之备二曰视部内灾伤大小而行赈救之策三曰通融有无四曰纠察官吏五曰宽州县之财赋六曰发常平之滞积七曰毋崇遏籴八曰毋启昂价九曰毋厌奏请十曰毋拘文法太守当行十六条一曰稽查常平以赈粜二曰准备义仓以赈济三曰视州县三等之饥而为之计四曰视邻郡三等之丰而为之备五曰申明遏籴之禁六曰宽弛抑籴之令七曰计州用之盈虚八曰察县吏之能否九曰委诸县各条赈济之方十曰因民情各施赈济之术十一曰差官祈祷十二曰存恤流民十三曰早检放以安人情十四曰预措备以宽州用十五曰因所利以济民饥十六曰散药饵以救民疾牧令当行二十条一曰方旱则诚心祈祷二曰已旱则一面神州三曰告县不可邀阻四曰验旱不可后时五曰申上司乞常平以赈粜六曰申上司发义仓以赈济七曰劝富室之发廪八曰诱富民之兴贩九曰防渗漏之奸十曰戢虚文之弊十一曰听客人之粜籴十二曰任米价之低昂十三曰请提督十四曰择监视十五曰参考是非十六曰激劝功劳十七曰旌赏孝弟以励俗十八曰散施药饵以救民十九曰宽催征二十曰除盗贼是皆留心荒政者所宜博采旁询兼收并蓄庶临事时确有把握可以次第举行也
一曰通变　大饥之时既已胸有成见不至束手然或拘于一格刻舟胶柱仍属无济昔人所以必戒拘文也盖时势不同有宜于昔而不宜于今者有宜于此而不宜于彼者是必随时立法因地制宜期于灾黎有裨荒政之能事毕矣
　　恤民示光绪十年　　　
荆宜施道于荫霖
现在天气亢旱经久不雨北乡禾稼大受厥伤皆由本道府率属无状不能整肃吏治下恤民艰所致兹拟现行八条以期为吾民略纾积郁速解倒悬此外应行事宜尚多有须查明及密饬办理并须访拏重惩者本道府亦即次第举行不敢少怠冀以上迓天和稍苏吾民之积困焉耳八条列左
一散牛价值一宽免牛只仍照旧轮用违者指告拏办春间观察委员至湖南买牛千余只散给四乡约以挨户轮用俟冬季摊缴牛价
一土费二限展至十月二十日为止为吾民大荒之后力有不逮特此格外从宽体恤
一保正进局局中书差有苛索见面礼裁券费看钱费并签差汛差清书总书脱役诸费名目均属大干法纪即行一禁革诸弊出示勒碑
一禁卒凌虐卡禁犯人私勒规费至有快乐床椅私刑诸名目一严饬裁革违者经犯人告发立置禁卒于死铺堂站班拦舆打杵等费一示禁大班堂役轿夫有勒索准被索人无论道府县衙门鸣鼓喊冤
一南门外布行粮米行搀和小钱最为苦累贫民并外来船只贩卖私钱并干例禁均出示禁止如有指告姓名起获私钱得实者酌予赏赐
一屠宰耕牛前已示禁近闻违禁私宰如故饬汛员同绅保等严密查拏拏获者有实受贿隐庇者与私宰同罪再祈雨期内禁止屠宰闻有勾通差役私卖等弊实属胆玩准行指告示惩
一烟馆之禁即差役索诈之处着以后仿十家牌之法邻右不举者连坐告实者有赏草市及各汛烟馆饬城内查街委员并汛官一律仿照禁止
一北关哨夫胆敢收小船已免之税俟查明严办如再遇有索钱之事即到关委员喊告必予重惩
　　备荒说摘录　　　
赵元益
　漕粮开屯议　　　
李祖陶
禹贡田赋之制五百里甸服百里赋纳总二百里銍三百里纳秸服四百里粟五百里米孟子亦云有布缕之征有粟米之征则漕运以供京师其来尚矣然至于今则其敝已极有田者自应输粮且踊跃争先惟恐其后而州县乃坚不收米惟收折价折又高台其价欲上米者非并力上控奔走数年者不能暨米得上而其费已不赀犹复内有扣除外有津贴数皆甚钜若是者其困在民挽运沿前明之旧以屯田之军充之田久荒亡而船仍须造丁仍须签富户不能自行一任舵工水手浮开用费贫丁借贷讹索连累亲朋加以沿途规例逐年加增欲逃不能欲充不可若是者其困在军州县收漕号为金穴荐书叠至皆思染指上官同寅皆有一定规例数不可缺乡蛮恃众抢桶争廒甚至殴役辱官罪不可较及至兑军尤十分繁难为费尤钜如是者困尤在官故昔以有漕州县为美缺今以有漕州县为苦缺昔以管粮多者为富户今以管粮多者为穷民长此不变其何以堪昔虞文靖公于元至顺间有畿南可开水田之议而不能行明徐贞明作潞水客谈能行矣而不能就我朝康熙年间靳文襄公欲于凤徐淮扬兖五府州沿河之地开屯行之已有绪矣卒以中谗而罢雍正间　宪皇帝命怡贤亲王偕朱文端公经理畿辅农田水利赐银二百万为经费已开田三百余亩矣而贤王薨朱丁艰卒寂寂而罢　睿皇帝平定教匪之后亦思经理以苏民困屡命大臣相视程月川中丞以天时地利人和证之谓不可行予尝读而疑之北方立国者自元以前若金若辽若元魏皆不闻仰食于南而称强国使必仰食于南则他口江淮之间有窃发者中梗漕运其何以给特经理无人如李文贞所云明代虽经太平然诸事多未曾整理即整理亦未得其法耳近读包大令慎伯所着中衢一勺中有畿辅开屯以省南漕议不觉跃然谓雍正间欲遍畿辅之地通为水田固难若只于近京数百里之内择近河可通舟处相地脉开沟渠招集江浙老农择嘉种分试地力但得三四十里可开垦处四五区计其所入即足以抵南粮数百万石之漕其事尚不甚难并可省一切繁费然必拘拘种稻犹似不合时宜惟海盐朱尚斋太守在吾郡时尝作一文谓少种稻而多种麦黍实足补包说之偏而救其失今略节其文于左以备览谓自来教北人种稻者若汉张堪魏刘靖北齐裴延宋何承矩元虞集明徐贞明皆狃于其乡土之利沾沾惟稻是种岂知西北之人惯食黍麦不愿食稻以北方麦吐花在昼其性阳食之足以养人也且艺稻之功倍于他种难尤在水人情畏难乐易黍麦既足养生何肯舍易就难此直北稻田所以难兴亦不必兴也今京师八旗及豫青兖徐雍冀之人仕在京者皆嗜食其禄以稻米且将易麦为而食之此外荆扬之人不过十之一二居京日久亦能食则授禄之可改米为麦而兼以黍也明矣惟大仓岁出之外须有积贮米与黍麦皆难经久则稻谷亦不可缺今议于天津河间二郡画地四区一区百万亩但取十之二营为水田以种稻其入谷倍米可一百六十万石以备积贮其八先种麦后种黍征取麦八黍二以充廪禄四区为田四百万亩以开方法计之但为方八十里已得田四百二十四万亩而沟洫堤埂仓廒屋庐每区各加地方五里总计一百里而已足一区设一官秩如知县以司其岁入实诸神仓以抵南漕四百万石之额于是重运可改轻齎漕船运丁可以不用漕运仓场两督与坐粮厅官皆可罢计一岁经费岁可节存五六百万金谅哉斯言可以补慎伯之偏而圆其说矣予读明史徐贞明传至潞水客谈中所陈十二利可谓详哉言矣而卒不能行者伍袁萃谓北人惧东南漕储派于西北故为烦言以阻之也若用慎伯开屯之说则与民无涉北人可无过虑而有烦言又如尚斋之说少种稻而多种麦黍则为功差易又足以合人情而宜土俗予诗所云漕粮随地堪屯种者实本此二文以为据也且随地可屯则亦不必拘定天津河间二府如慎伯集中所举诸处皆可行而靳文襄公所举沿河之地尤可行倘能行之食不患其不足而省费亦不可胜算矣
　　筹画漕务疏　　　
林则徐
窃臣承准军机大臣字寄七月初四日奉　上谕前据金应麟奏请将漕运事宜量为变通已有旨交两江总督江苏巡抚等妥议具奏矣着陈銮裕谦即将原奏内所指各节体察情形通盘筹画仍俟林则徐到任后再行会商务臻妥善据实具奏将此谕令知之钦此臣因奉差在粤未见金应麟原奏请俟江苏省将原奏咨到即当体察筹议先于八月内附片奏　闻在案嗣准署江苏巡抚布政使臣裕谦抄录金应麟原奏移咨到粤臣细阅奏内所陈查办六条处分一条皆办漕切要之事自应大加整顿力挽积疲而其附片采访见闻亦不得已而求变通之法惟是漕务势成积重医家之治久病见证易而用药难盖他端政事祗求官与民两相安而已独漕务则粮户输之州县州县兑之旗丁而旗丁领运于南解交于北则又有沿途坝闸与通仓经纪操其短长故弊常相因而事难独善即论病根所起南北亦各执一词以北言南则谓州县浮收以致旗丁勒索以致到处诛求而以南言北又谓旗丁既被诛求安得不勒索而州县既被勒索安得不浮收每以反唇相稽鲜能设身处地于是官与民兢丁与官兢即官与官亦各随其职掌以顾考成而无不相兢而凡刁生劣监讼棍包户奸胥蠹役头伍尖丁走差谋委之徒亦皆乘机挟制以衣食寝处于漕本图私也而害公矣本争利也而交病矣原奏谓近年州县临漕规避挟制上司莫可谁何此亦难免之事盖宽之固不啻教猱升木即严之亦不过掩耳盗铃各处类然而苏松为尤甚苏松之漕果治则他处当无不治臣前在苏省虽历五次冬漕祗求无误正供实不敢言无弊兹奉　谕旨饬议谨忆往时所历情形与原奏互相参酌分拟四条或正本清源或补偏教弊或为补救外之补救或为本源中之本源近则先计一时远则勉图经久不揆固陋谨逐条另缮清摺恭呈　御览伏候　圣裁惟差次未带案卷窃恐记忆舛讹如蒙　圣明采择可否　发下署两江总督臣陈銮署江苏巡抚臣裕谦核对案据并将本届冬漕有无堪以照办之处斟酌具奏请　旨定夺是否有当谨缮覆　奏伏乞　皇上圣鉴训示谨　奏谨将漕务四条缮具清摺恭呈　御览
一议正本清源必使自南至北皆无例外苛求然后可以杜州县之浮收绝旗丁之勒索要不能专禁一处故其事极难然果法在必行则亦不敢因难而阻也臣窃拟一简便之法曰县督帮收缘州县一经开仓则逐日用度不胜枚举不独帮费繁重已也与其进仓出仓时日延耗费无算何如合收兑为一事就粮船为仓廒查每年重运过后本次总有减歇及届造之船先令依限修造一经开漕先以此船收米回空到后速催修接续贮收完一船即取一船关结先开离次州县于岸上搭盖篷厂令花户斛米交船丁与民相授受而官监之务使平斛响挡颗粒不得浮加其米色之高低胥由州县持平不任旗丁欺压盖在官既无沾染则理直气壮即禁止令行不但旗丁无刁难即索规包抗之徒皆可执法从事而小民胥免浮折征收可决公平矣惟就中窒碍者有三一则春筛白粮采买糯米一切夫工折耗口袋麻绳向由州县津贴一则逃亡绝户废地老荒向由州县垫补一则票册纸张夫役饭食篷厂薪烛向由州县措办一收新漕皆无从挹注但能责州县以洁己不能责州县以解囊即帮费不花一钱而亏漕误运之患自若况重船不能不胫而走又人所共知者乎不得已仍依成法而变通之溯查丁代民劳之始每石原有耗米六斗六升办运极为充裕嗣将耗米划出四斗起运归公其余二斗六升折征银一钱三分由粮道批解仓场衙门以充支放公用故有二六轻齎之名而丁不与焉又有筛扬耗米一款每石给二升七合有零专以贴丁嗣则奏准米归通仓其贴丁之款由县折银支给复有漕赠一款正耗二米每石赠银一钱改兑之米每石赠银五分原由粮户津贴旗丁故谓之赠迨后此款内每石划出二十七文分给北坝名曰个儿钱又于雍正七年前大学士尹继善奏准革除江苏漕弊每米一石津贴银六分半归旗丁半归州县近闻此款专归丁收凡此皆贴漕之大略或载全书或见部案班班可考今果力办清漕似须统核仓场经纪以及旗丁州县每处应得漕务款项实有若干其用度万不可少者若干彻底查明通盘筹画凡有可以取资之款各支各用彼此不许侵克其实在无从设措者即不得不参酌成法仍着粮户贴银盖完米既颗粒无浮则粮户受益不少而县帮办公掣肘之处粮户亦无不周知从前中外条陈每有八折收漕之议事多流弊自不可行若仿尹继善奏准章程参考历来成案比较现在情形则每石酌贴银三四钱似亦不诡于正可否责令各府州细加察看由局道议详督抚分别　奏明予以限制将大小户一律征收比之目下完漕定可减轻过半如县帮再有婪索粮户再有抗延以及后手之尖丁白规之生监惟有尽法痛办而已虽然疲帮军船不得不裁汰也查江淮兴武二帮因无屯田疲名久着然尚有造费贴息其最不堪者如太仓后帮滁苏帮太河二三帮债积巨万船坏八九不调剂不能出运即调剂亦无完肤且孤寡废疾之流皆其债主沿河拦索以累百计故津贴到手即罄而开行数里即停索债者认船不认人谓之黑帐惟船去然后债去虽定例各帮额船不许缺少然负重洒带雇募买补与夫加一免雇亦例内所许通融者与其强留之而各帮效尤何如酌减之而米归洒带抑或减疲帮之额以添殷帮之船似宜责成粮道体察办理勿以原额拘之庶可悉归完善矣虽然闸坝关缆不得不酌减也查重运挽过清江浦向称三闸五坝每船关缆夫钱不过十余千至二十余千为止嗣因清江一闸亦难挽放而临黄各坝复有加添道光二年前漕臣李鸿宾所定木榜则称四闸九坝近年复加至十四坝每处关缆皆以头二三进为差年增一年每船渡黄需钱百余千至百数十千不等固由水势湍急而夫头之乘危勒索委员之暗地分肥薄人于险实为可恶欲除其弊先须大减委员留一二实心者专其责成以每日所放船数分勤惰以所放之有无失事核功过其坝座设法减少关缆夫钱悉定其数刊榜晓谕此外沿途各闸亦皆照行如有讹诈立置于法似可以杜其弊虽然候补卫弁不得不甄别也捐纳卫官分发到淮图差使者无非图规费耳从前自南至北漕委不过二十余人迨道光七年奏定重运不得过四十员回空不得过二十八员至十六年又有不得过八十员之奏总由候补人众难令空闲然与其调剂而累丁何如酌留而汰冗或量其膂力改补营职或按其捐数量改佐杂似亦可以疏通矣虽然通仓使费不得不核实也查通仓经纪藉以为生凡米之好丑斛之赢缩俱难随手改移故费足则秕稗亦珠玑费不足则釜钟当升合不独旗丁惟命是听即各省粮道恐亦莫可如何惟赖本管官为之裁制而已查粮船有带北存公一款本系从帮费内划出以为坝费闻近年存公款银每不敷用以致坝债愈多则累丁之故可想似宜准令各帮旗丁于抵通交米后将经纪有无勒索禀知该管粮道即由道汇取丁结迳揭部科一次如有指出赃款准予查办按实者寘之重典或可互相钤制至赋出于田理宜清丈顷亩以除寄庄飞洒之弊丁起于屯理宜稽核卫地以裕贴造赡运之资此亦本源之所应治而不能期诸旦夕似当从容理之者也
一议补偏救弊漕务已成积重若一时不能骤改亦须补救有方金应麟原奏所陈本已详悉臣所议有于原奏中融会者有于原奏外推详者在县在帮各有六事一则核旧章以去太甚也查苏松粮户向分大小而收数因有短长大户愈占便宜则小户愈受苛刻彼此相较有数十等之差于是小户效尤亦诡寄于大户而办漕愈难矣今虽未能遽令画一断不可过于偏枯该管府州耳目切近应令确查所属州县历年收兑旧章援以为准不及者曲在民太过者曲在官随地随时持平核办至近年词堂公产假托者多即义产息田亦窃善举之名以遂短漕之计应令散归各户照众征完以杜影射有挟制者罪之总以去其已甚为主一则治经造以除弊匿也查近岁完粮不但征新且多带旧其中分年分限各届完数不同民间要见由单始可照数完纳而阖县粮户多者数十万少亦十数万一切完带之数琐碎畸零官吏难以周知不得不假手于里甲庄差统名谓之经造而若辈居为奇货不以实征户册与官不以易知由单与民私折暗包以完作欠迨至兑漕紧急硬将短数交官而加贴之多早经肥己迟把持莫此为甚应令州县于开漕之先速将由单散给并将给单日期出示通谕各粮户如五日内单未到手许控经造若单到手而不完纳另差查催倘已由经造折收匿不禀官者一经发觉立办重罪一则清讼米以杜抗延也查收漕之事固少持平而告讦之人总非善类无粮而上控则索规可知有粮而上控则躲避可知控案固须审明正供岂容藉抗应将上控之粮户由赴诉衙门押令到仓交完本名下米石始行准理一则稽丁胥以凭惩蠹也查漕书记书仓差斗级以及管仓管廒家人皆不能不用若辈莠多良少非鱼肉百姓即侵盗本官飞串洒米搬户挂筹等弊难以枚举甚且结尖丁而分肥浮踪莫捉应先责令州县将此等的实姓名年贯住址并其家属亲丁详列册内送该管府州覆查一有弊端立即提究如查造不实提拏不到惟该州县是问至总运厅差亦须裁减并永禁坐仓以免句结滋弊一则严截串以杜豫亏也州县闒茸之员间有漕前先截板串或挪解下忙钱粮或垫办修仓铺底其串或给书差或付钱铺无非明亏暗损挖肉补疮至临漕而无所措手矣更有不肖之员暂时署事将值交卸赶将善区美户截串先征此为营私误公之尤必须重办一则消漕尾以实库贮也江苏漕额之大有一县而可抵湖南北一省者漕船催开紧急断不能守待阖县疲户一律全完故州县垫漕万不能已所谓漕尾是也惟其恃有现存未征之串得交后任接征而后任又以新届钱漕为亟未遑兼顾一辗转间旧串流交久之几成废纸应责令州县按年分月带征二成征不足者着赔则虽往复乘除总无五年以外之漕尾而库款庶免虚悬至有一种取巧州县将短缩太甚之大户故意不征留作漕尾移交者察出特参与大户一同惩办庶可示儆此在县之六事也其在帮者亦有六事一则复冬兑以符趱限也查漕船例应冬兑冬开嗣因节节为难不能悉符旧制近年叠奉　谕旨统限四月初十以前全数趱至清江渡黄北上定须檩遵　钦限不得刻逾但冬间若不多兑春间必不能早开而旗丁惯以米色为词停兑议费且其意欲令米石在县仓发热过后始行上船故兑愈疲而费愈重漕亦愈迟嗣后冬间须尽县中所收之米全行兑帮不得任丁刁掯庶来春祗须找兑差可速漕矣一则按兑米以给津贴也帮费即不能遽裁而频岁叠加何以为继惟当钦遵嘉庆二十二年九月所奉　谕旨统以米石多寡按水次旧章酌给津贴作为一定限制如再格外需索即当治罪而给付之法总惟兑一石之米给一石之费如兑多给少不依州县给多兑少不依旗丁有逐日兑单为凭自足以昭公允至于未兑以前责在州县既兑以后责在旗丁历奉　谕旨严明定须敬谨遵守若兑竣之后勒掯通关及空船先开随后赶米皆旗丁误漕大弊必须重治其罪一则别虚船以昭核实也查加一免雇及轮减存次之船并不受兑出运而仍给与行月苫盖已属格外从优岂得复争津贴应查照从前奏案此项虚船不准混索帮费致全帮延缓开行如违即当严办一则实行月以防正亏也查旗丁行月米粮皆计口授食之需升合不容短少乃近闻县帮串合折干每船有折米数十石及百余石不等独不思沿途食米不足致亏正粮谁执其咎嗣后水次如有此弊县帮一体治罪一则惩水手以节身工也粮船水手有额雇在船者有游帮短纤者总之皆凶狠之徒或师傅盘踞老堂或头船勒荐伙党偶遇风水阻滞即藉端勒加身工甚至殴丁折舱大为帮累近年叠经严办略见敛戢嗣后如有勒加身工之水手即于所在地方尽法惩创不稍姑息毋使旗丁被累方免误公一则定轮开以齐跨兑也苏松等属向有调帮章程原使酌剂均平而船数米数不能恰合故一县之米有兼兑数帮者一帮之船又有跨兑数县者与其按县全开不如按帮为便应饬粮道排定日期每县先轮一帮开行周而复始其跨兑者合轮数县遂齐一帮以免参差似亦可以速漕利运此在帮之六事也
一议补外之补救查原奏片称兑费断不能减南粮恐不能来有谓宜于粮船大修时将船改小以一分二即免拨费闸费有谓宜于淮上建廒贮米即令小船运京有谓宜令苏松常镇杭嘉湖等府逐年试办海运仍将兑费提存藩库此三者皆不得已而求变通之法也臣查中途建仓以利转盘与古之洛口仓相仿本系成法但核计一廒贮米约五六百石大者亦止千石以南漕四百万石计之每廒贮一千石即须廒座四千就令减半转运二千廒亦不可少经费殊觉浩繁且淮上逼近河湖亦恐难以择地若粮船以一分二过闸既觉轻灵遇浅又免盘剥诚利运丁之善策然查南漕起运之船约有四千只其中本已区分大小江广之船最大浙次之苏又次之缘江广重运直下长江小船难禁风浪若江浙之船改小而江广不改则闸河磨浅起剥仍费周章且即江浙之船所载正漕照例只四百石此外则为加载负重而又有例准携带土宜不能强小船以受大船之载若因改船而船数骤加一倍是欲去累而累转增矣且大修较之折造例限尚隔三年领项亦少三分之一当大修而令其折造丁必藉口抗延尚有未届大修者尤不能一律勒改是一帮之船有大有小既难稽核而剥费亦所省无几是以臣未敢轻议更张也窃谓三者之中惟海运曾经办过尚有成案可循若按候放洋得乘南风北驶春夏二季中一船必可两运如以涉险为虑则沙船往来关东每岁以数千计水风信皆所精熟祗令装载六七分已合松舱之数可风暴无虞也如虑米石出洋易滋影射查南北洋面沙船鸟船各有所宜本难越驶倘恐萑苻窃发自应护以舟师且每岁沙船所运关东豆石杂种不知凡几奚独于载米而疑之海运若行或以官运或以商运或运正供额漕或运采买米石尚当细酌情形另行从长计议惟原奏有将兑费提存藩库以实库项之议查道光六年办理海运雇募沙船每石给价七钱若兑费另提则雇资安出且既明提兑费又奚能禁止浮收如谓轮年提费补亏正恐一年提存难补节年亏缺若提者自提亏者自亏于事仍恐无济大抵海运尚属可行而所以行之者不同设或规费渐增亦与河运奚择惟现在河运甚形棘手未卜日后如何而海道直捷易通亦不敢不豫留地步如蒙　饬令议行容臣到两江之任再与江苏抚臣及司道等详细筹商会同具奏
　　严禁旗丁刁难示道光七年　　　
贺长龄
照得东省漕粮向分闸内闸外闸外州县皆系冬兑春开时日甚宽各州县从容收足运赴水次无须买米交帮旗丁不能藉端勒索故兑费尚不甚多闸内州县因运河岁须冬挑皆系冬兑冬开时日甚迫各州县相距水次近者一二百里远者三四百里或因粮多收未足数或因车少赶运不及势不能不在水次买米垫兑而旗丁遂藉此多方索诈始准买补兑交并勾通米店价居奇或勒折重价代为买兑渔利稍不遂意辄将现米驳斥不收径自开船出闸转以该州县误兑禀揭该州县恐蹈误漕之咎祗得另雇船只运赴闸外赶兑需索日甚兑费日加而济甯前帮之任姓各丁尤为豪横访闻任振标任严化等挟赀巨万恣意妄为一经签派头船则运官听其指挥州县资其鱼肉若非百计刁难何能饱其欲壑闸内州县兑漕因之甚为苦累查买米兑漕固属例不准行而向来零星小户升合之米乡民每以不便戽量情愿折色交纳该州县亦因数大零星恐戽手斗级人等易于高下朘削乡愚亦遂准其折交代为买兑其距仓窵远之粮户路遥费重运送本极艰难若值阴雨连旬米石更易伤耗故乡僻小民尤愿以银钱折纳该州县亦不能不变通以宜民诚以　天庾正供所重在米米若不佳即实系粮户之米亦准帮丁驳换令该州县买补另交但期米粒干洁并未尝以买补为不可行东省闸内三十余州县计自开廒收米以至兑毕开行为期尚不及一月若以数千至万余石之漕克期收足于旬日之间揆时度势既所断断不能又万万赶运不及而必泥于不准买米上兑之例徒供旗丁讹索之资若更相沿不改其势必且日增当经本护院援照江苏成案专摺具奏请将闸内有漕州县如届期未收足数并赶运不及者准令于各水次就近买补垫兑以免旗丁挟制并将不法帮丁斥革查实办理钦奉　谕旨交部议奏兹经户都覆准并令将旗丁挟制需索之处会同本部堂出示严禁奉　旨依议钦此钦遵咨会前来除檄饬司道遵照办理外合行出示严禁为此示仰各帮旗丁知悉自示之后务须守法奉公应得兑费均遵粮道核定之数取敷办公而止不得藉端多索恣意挑剔尤不许勾通米店价居奇勒折重价倘敢故违或仍如从前之径自开船出闸转以州县误兑禀揭及横豪滋事别情定即按名尽法惩办
　　复吴仲宣漕帅　　　
曾国藩
南漕概改海运自是天时人事穷变推移之势承示江北各漕及皖北之由洪泽湖北达者先办河运以免纡途运沪出洋而旧制亦不致全废具见卓裁斟酌妥善弟虽主海运之说而亦不敢竟废河运盖以北运河一水经数百年劳臣经营而成巨川岂宜以停运之故堕昔人莫大之功惟修造漕艘弟意不欲太骤不欲太大不欲以例价责成旗丁自造太骤则无此巨款太大则难于浮送或者千里深通一节胶浅又增无数浚河之费责成旗丁自造往往一丁造船举族敛费能趁吾兄任内革此虐政为幸将顾全此三者则江广三省似不能不以海运为主而河运仅堪为辅刍荛之见仍求切实指示
　　江省新漕仍难改征本色疏同治二年　　　
沈葆桢
窃臣接准户部咨议覆仓场侍郎麒庆等奏请饬令各省将额运米石赶紧运京并御史丁寿昌奏筹备京仓各摺议令本年开征新漕酌定成数改征本色体察情形先期奏明办理又准咨称现在九袱洲业经克复奏令将本年新漕如何酌征本色以及起运事宜妥速奏办各等因查江省漕粮碍难借运轮船及采办米石运京诸多窒碍情形经臣先后奏明奉　旨允准在案兹准前因自应竭力通筹何敢拘泥前奏藉词推诿伏念漕粮为　天庾正供原应征收本色惟是行之日久百弊丛生道光年间浮收者或二三石以上勒折者或至七八两之多非尽饱州县私也数千里馈粮经一人必有一人之费需一物必有一物之费踵事逐增遂积重难返有非禁令所能止者自上兑后以至京仓节节取之旗丁旗丁不得不取之州县州县乃以旗丁所索并上兑以前一切需费责之于民当时物力之丰民情之厚迥非今日可比然闹漕之案已层见叠出矣咸丰三年后运道中梗变价充饷较兑运年分轻减已多自是兵燹连年农民失业花户不堪差扰以抗纳为常规官吏求免处分以报灾为长策始而官民交困继而官民相穷则变变则通湖北因有折征之议江省踵而行之固缘民气未苏不得不因时制宜姑就力之所及而利导之也今岁春夏阳雨偶愆灾不甚重而各属米价骤贵至四五两有奇饶广以东并无米可购盖连年之兵燹耗之水旱耗之苏皖浙军营之采办轮船之贩运又耗之无力者朝不谋夕有力者稍能蓄积既虑资贼又苦题捐虽素称产米之区绝无盖藏有事则立匮日来秋稻已获米价尚三两上下按漕征米浮于原折之数已多焉能令其再完运费乎海运虽较省于河运据署九江道蔡锦青禀称海船水脚每石约银一两江省地非滨海其由内河出江由江达海由天津入京并制备口袋下河过船入仓挑脚官吏夫役饭食等费必一二倍不止限以成例官无可赔准其实销费无从出且各县仓廒悉毁于贼修复尤难未能随兑随收输将必增苦累分征本折轇葛滋多滑吏奸胥藉以上下其手此臣与各司道再四商酌总缘疮痍未起遽难规复旧章诚恐无益京仓转虑贻误京饷合无仰恳　天恩俯准将本年分新漕仍征折色源源委解以备饷需
　　会议海运交米疏　　　
曾国藩
窃臣等承准军机大臣字寄同治九年十一月二十日奉　上谕海运交卸一节该部拟请按照河运章程改由粮道赴通径交系为扫除积弊起见着曾国藩李鸿章英朴张兆栋张之万杨昌浚斟酌情形详细妥商会同核议具奏原摺片均着分别抄给阅看等因钦此臣国藩当即劄饬江苏粮道英朴会同藩司核议详覆臣昌浚亦即劄饬浙江粮道如山会同司道核议详覆旋据浙江粮道如山等会详称海运章程始自道光六年由沪运津责成南省委员由津运通责成北省委员厘然判而为二各有专责奉行既久法非不善而弊即丛生今欲大改章程不外除弊节费二事然运通之弊全在剥船若改由粮道委员押运以隔省人地生疏之委员稽察隔省积惯作弊之船户恐呼应不灵其弊更甚至海运经费系按照米数备带赴津力求撙节方可敷用向来北省押米员弁多至一百数十员今若改由南省带员赴北薪水既多川资更钜即此一项已形糜费其余各款亦必骤增恐于事未必有济而所费更属不支又津局以起剥为重通坝以交卸为里粮道专驻津局则交米之事无所专责先赴通坝则起剥之事又恐延而沙船在津等候太久耗费更多尤虑畏累远避有碍于下次之招雇种种窒碍未敢轻议更张等语由臣昌浚资商臣国藩察核所陈各节均系切中事理并非意存推诿即据详会奏矣适又接江苏粮道英朴禀称迩来海运弊不在商船之运津而在剥船之运通剥船舞弊固由积习之相沿亦由水脚之过少该船户既亏累于平时复需用于临事偷漏搀和无弊不作致令干圆洁净之米一交剥船米色顿坏殊为可惜今欲力矫前失惟有遵照部议由南省粮道径运交通自津过剥以后慎选委员以押运舟分设卡段以司稽查严定偷漏罪名以钤制之节省经纪等费以优恤之或可一洗剥船之弊至封雇弹压等事仍由直隶地方官妥为照料南北通筹恩威并用漕务当有起色现已草创章程十四条虽不能十分周密请试办一年等语臣国藩以该粮道英朴在浙江办理海运二次调任江苏又办九年分一次一切情形久为熟习既肯力为其难勇于任事果能除漕米搀水潮杂之弊岂非大有裨益复经函商臣之万臣昌浚酌核办理臣昌浚旋又覆函以为运通之弊果能改弦更张实为中外所共愿惟改章而仍用额设之经纪向有之剥船则从前锢习牢不可破若欲重立新章另行雇船另行派人则事属创始必须通盘筹画确有把握方可试办接准闽浙督臣英朴来函亦深虑骤然改章诸多窒碍现在米船将次放洋为期已迫粮道如山议请俟下届再行试办与其仓猝改章不如从容集议臣之万覆函亦称直隶督臣李鸿章覆奏海运事宜摺内业已声明今年新漕只能照章在津验收　谕旨允派仓场侍郎一员赴津会办若改为径运赴通验收则南北办理两歧奏咨商改多费周章殊觉不便臣国藩参考众论酌度时势本年海运应仍在天津验收江苏粮道英朴既有创办径运赴通之志浙江粮道如山续行核议亦有下届试办之请臣等公同定议檄饬英朴如山于驰抵天津后先将本年粮米查照向章办理再将下届粮米运通改章之处面禀李鸿章应将经纪若何更换剥船若何整顿各项经费若何核实动用一一筹度不厌精详俟下届漕粮海运由臣等先期议定新章奏明办理以昭慎重
　　漕项无从划拨海运难以议分疏　　　
沈葆桢
窃臣准户部咨会议仓场侍郎桂清毕道远修治运河一摺请　旨饬下该督抚体察情形核实恭录　谕旨并覆奏原摺行令钦遵办理前来窃以因转漕而治河因治河而筹费沿流溯源意至善也　国家轸念河务原为漕务起见从前修费不惜岁数百万金良以　天庾正供非河运不行航海风涛难测故也今帑项艰难万非昔比不得已而取资于漕项又合数省之款以济之设为各省力所能建亦必有一劳永逸之计而后费不虚糜若岁岁修河以供岁岁办运无论费无从出也窃虑受病日甚有求如目下之河形而不可得者敬将原奏交议各节为我　皇上分晰陈之原奏有漕省分应酌提漕项若干一节查甯属起运光绪元二年分冬漕以漕项开发运费因沿途起剥沿途挑浚处处周折各短数万金数千金不等惟光绪三年极力节省二万金拨充晋豫赈需则　恩准暂行海运之所致也苏省运费亦递年不敷甚钜全赖藩库挪款垫用若再令分拨数成无论河运海运均将束手河未修而漕先废矣安徽系折漕省分宜有漕项盈余而京饷出其中协饷出其中本省军饷出其中以盈补绌尚难相抵并非有提存的款以待不时之需今若取之于民民不堪命若将京饷协饷停解参处随之挹彼注兹计惟有裁勇之一法夫设防如故又值年谷顺成伏莽尚不时伺隙而起倘一旦藩篱尽撒良懦无所依附宵小因而生心虽智者不知所以善其后也原奏江浙两省能否将海运粮石各分出十数万石办理河运安徽省下届漕粮能否起运本色若干并运米船只能否多雇一节查苏省办理海运已苦经费不敷再令舍易趋难更从何处挪款安徽之窘甚于江苏力不从心不言而喻征本色犹可运本色甚难本届江北漕船六月尚未尽数渡黄回空更不知何日即事竣催令南返盘坝守冻曹少朽过半或冒险求速飘海散失各船户前鉴具在下届欲勉符旧额势须多方劝勉招集方得成行更于此外求多恐百呼而无一应者矣原奏运河宜如何设法修浚将全河形势一并详细查明议覆一节查全河详细情形臣未亲履其地无由臆断但以大势揣之前人之于运河皆万不得已而后出此者也汉唐都长安宋都汴梁舍河运别无他策然屡经险阻官民交困卒以中道建仓伺便转馈而疏失差少元则专行后海运故终元之世无河患焉自明而后汲汲于河运遂不得不汲汲于河防运方定章河忽改道河流不时迁徙漕政亦随为转移我　朝因之费既踵事而增而犷游食之徒萌其间所谓青皮党安清道友者引类呼恃众把持成固结不可解之势前两江督臣陶澍忧之乃创为海运之说明以节省经费暗以消患无形蒙　宣宗成皇帝允行而漕政于穷无复之之时藉得维持不敝迨发捻事起此辈潜入其中南北荡平消磨殆尽虽闤闠市镇尚有此等名目然无大渊薮以容之偶或什伍成良有司足以治之矣是河运所可虑者又不仅在经费也原奏运河贯通南北漕艘藉资转运兼以保卫民田意谓运道存则水利亦存运道废则水力俱废然无漕省分水利亦关民田命脉未尝敢任其废弛臣窃以为舍运道而筹水利易兼运道而筹水利难何则就下者水之性也必使贯通南北不能复听其就下矣不听其就下则事事皆以人力为之费用不赀利亦大减且民田之与运道尤势不两立者也兼旬不雨民欲启涵洞以灌溉官则必闭涵洞以养船于是而挖堤之案起至于河流断绝且必夺他处泉源引之入河以解燃眉之急而民田自有之水利且输之于河农事益不可问矣运河势将漫溢官不得不开减水坝以保堤妇孺横卧坝头哀呼求缓官不得已于深夜开之而堤下民田立成巨浸矣东境河道经抚臣随时饬属挑浚地方官何必全无天良其所以旋浚旋淤者则借黄济运之害为尤烈前淤尚未尽去下届之运已连樯接轴而高下悬殊势难飞渡于是明知借黄之非计而舍此无以资浮送又百计逆水之性强令就我范围致前修之款皆空本届之淤复积部臣所谓历年兴修均以随时挑挖逐段疏浚为权宜补苴之计者诚洞见症结之论不可不思患豫防者也议者太息于经费之无措舳舻之不备致此举之不成臣窃以为使道光年间岁修之银与道光年间官造之船至令一一俱存以行全漕于借黄济运之河未见其能达也盖江北所雇船只其大不及从前粮艘之半然必俟黄流泛涨且竭千百勇夫之力以挖之过数十船而淤复积今日所淤必甚于去日而今朝所费无益于明朝若使船大且多有所施其技乎且檩乎其不可犯者大河之性也近因西北连年苦旱来源不旺遂乃狎而玩之物极必反设令因济运而夺溜北趋则　畿辅受其害南趋则淮徐受其害如民生何如　国计何伏愿　朝廷师元人创行海运之成法体　宣宗成皇帝试办海运之深心以收近日轮船自然之利并念时局孔棘万不容作无益害有益实事求是以济艰难臣自知蠡测管窥无当万一第既奉　旨饬令核实筹议愚虑所及万不敢强不知为知以自欺于　君父之前也
　　借黄济运徒耗经费拟请暂行海运疏光绪二年　　　
沈葆桢
窃臣等接准部咨江北各州县漕米仍饬办理河运等因光绪二年七月二十五日奉　旨依议钦此查江浙冬漕及江西两湖采办京米均系海运独江北十余万石部臣坚持定见以为漕运不废河道赖以长存且有借黄济运之方但使黄汛不至断流则漕运终无窘步所筹至深且远苟非迫于时势之万不得已臣何敢不殚思竭力共济时艰惟本年河运困阻情形迥非昔比不敢不以千虑所及为　皇太后　皇上缕晰陈之从前河运愆期中途改而陆运曰开兑迟延致误黄汛耳本届漕米于正月起至二月初十日止宝汜水次一律开行是月二十八日悉数挽过三闸催趱不为不速乃杨庄以北浅不盈尺非特无水济运且须蓄水养船嗣得甘霖又经上游启坝逐层套送随地起剥其淤处虽剥船亦仅半装方能浮送挑河之费打坝之费灌塘之费雇剥之费车绞之费所虚糜者不知凡几然黄汛之期固未误也乃渡黄后察看河运之底高与大河水面相埒黄流无从灌入遂议筑坝兴挑自口门至张秋九百余丈挑阔三丈挑深三尺纵能畅行无阻两省所费盖不赀矣夫运河之底何以高至于是则历届借黄济运所淤者也借终日之力以济之偿累月之力以挑之犹可言也及秋汛一到漕船衔尾争进未及半而运口窒则昨日所挑者又为今日黄流所淤余船欲不出于陆运不可得矣借黄既不足以济运徒使山东河道年年受淤是河道未尝赖漕运而存且将因漕运而废水失其本然之性商贾之舟楫农田之灌溉从此交病而愚臣鳃鳃过虑窃以为无形之患又有甚于此者何则就下者水之性也大河挟泥沙而行停则淤淤则决故治河者有逼堤束黄之法又有借清刷黄之法盖益其湍悍之性使挟泥沙疾趋不稍停留庶不致溃而旁出今黄汛方苦微弱未尝逼堤以束之借清以刷之转复导之旁行舒其湍悍之性上游愈舒则下游愈缓所挟泥沙无力东注中道递积数年之后河身高与堤等北溃则　畿辅受其患南溃则淮徐罹其殃而东省之首当其冲者无论也臣愚以为水宜顺其性政贵因乎时合无仰恳　天恩准将江北漕粮暂办数年海运俟山东运道一律通畅再议酌复旧章至淮徐一带运河所关于农田贾舟者甚钜幸淮南引地全复有款可筹断不敢以河运暂停置水利于不顾愚昧之见诚恐无当万一谨合词恭摺驰陈
　　筹抵海运经费疏同治四年　　　
浙江巡抚马新贻
窃照浙省杭嘉湖三府漕粮米石前奉　恩旨减免额征经臣等查明应减成数奏奉　谕旨各按科则轻重分别上中下则一律永远减免以纾民力等因钦此钦遵刊刻誊黄行晓谕在案所有议筹运费一款先经督臣左宗棠具　奏接准部覆内开查浙省海运向只支销漕截银两其不敷之数皆由州县酌提津贴并不动用库款是以准免报销今该督以正额浮收概行核减请将津贴一项裁革自系为厘剔漕弊起见但所需运费总宜于漕务项下宽为筹备俾敷应用不得于漕项之外再动别项正款至一切支销如有应裁应减者亦宜分别裁减力求撙节不得即以八钱作为定额应令该督抚从长计议量入为出将筹备款项及应用数目再行据实覆奏由臣部核定后方准照数动支如有盈余报部候拨准免造册报销以归简便等因当经转饬藩司粮道通筹妥议详办去后兹据该司道等详称查浙西漕米除照额核减外共存正耗米七十万三千余石内海运新章每石给商船耗米八升以全漕起运而论应扣去五万余石无须运费所有起运需费之米祗六十五万余石每石以八钱核计约需银五十二万两按漕截一款例应给帮改行海运以后业经　奏准提解每石三钱四分六丝今拟全数动用计正银二十六万一千一百四十九两零随耗五千三百二十九两零又白粮经费项下画出漕截银一万三千一两零此外自应遵照部议　奏准之案于漕粮项下酌提不敢动用别项正款如减存之行月等米既不给帮自应变价拟照经费食米定价每石作银一两五钱现除减免外仍应共收米二万四千二百五十四石零计银五万一千三百八十一两零又查南月米一项此时亦不给帮共收正米七千一百石每石作银二两计银一万四千二百两杭嘉湖三府行粮折征项下共银一万一千四百五十二两零随耗五百三十八两零月粮折征项下共银五百四十八两零随耗二十七两零经费食米折征项下共银三千八百四十一两零随耗一百八十一两零以及甯绍等府本色月粮项下共银五万九千七百三十一两零又耗三千六百四十二两零折色月粮项下共银六万八千七百二十四两零又耗三千九百四十五两零合之漕截银两已共银四十九万七千六百八十九两零以全漕起运之年约需银五十二万两计之所绌无几如有不敷之处再于漕务项下设法拨补所提各款皆系河运年间给帮之款今河运易为海运酌量筹抵仍系以漕办漕未动正款等情详请具　奏前来臣等伏查从前海运经费不敷皆由各州县酌提津贴每石自七钱至四钱不等此项津贴银两该州县岂能自捐廉俸无非取自民间虽欲不浮收而不可得矣今正额既蒙　恩减浮收更应禁绝所有海运经费一项除动支漕截而外断不可再令州县津贴以致重累吾民惟有遵照部议于漕务项下宽为筹备今据该司道等议请以减存行月南月各米分别变价以及杭嘉湖三府行月食米折征之款甯绍等府本折月粮等款抵备海运经费以昔年给丁之项为今日运米之用以公办公不动别项正款尚属妥协此外漕务项下尚有一二未提之款万一经费不敷亦可随时拨补固不必另提正款亦毋庸再议津贴也其部议每石运费不准拘定八钱之数查原奏所为八钱者不过约计之词以示限制之意原难作为定额惟海运自沪及津雇船设局用费浩繁不得不宽为筹备以免临时掣肘臣等仍当督饬该司道等力求撙节核实支销如有盈余存于道库听候拨用并将动用数目按年　奏给免其造册报销以归简易至从前办理河运用欸尤多将来如果复行以此八钱之款作为给帮之用是否相当尚难悬揣今但就海运而言办理自可裕如矣
　　筹备运道以利漕行疏　　　
吴元炳
窃照江北运河上年底水本小入春以来有消无长河道益形浅涸上游邳宿一带深者尺余浅者尚不盈尺漕船吃水二尺五寸万难浮送若一律兴挑不特旷日特久工费浩繁且来源太微徒深无益惟有蓄水势捞挑淤滩所费不多而事易集查徐属各闸皆有越河向系水大则启水小则闭臣现饬署徐州同知王宗干赶将河清河成汇泽利运潆流五闸越河先行堵闭截其旁出之流以归正河自可高水势不误舟行上年微山湖瀦水小于九年分数尺将来铺水下注亦得藉此收束不致宣泄太甚其各闸上下多有浮沙淤滩分别择要捞挖务使通畅并多备关缆以供提挽之用至清江以下亦患水小臣已札饬两淮运司增堵归江各坝并将里河厅属之清江越闸先行堵闭以资节蓄刻下江北漕船业已齐帮开行臣谨督饬道厅随时察看情形相机妥办以期漕行无阻款不虚糜
　　官剥船户苦累仍请照前贴给疏光绪十二年　　　
李鸿章
窃臣前因官剥船户穷极滋弊例定工食银十五两仅领一半不符赡家餬口请自今年起每船由苏浙漕项内酌贴工食银五两奉　旨着照所请户部知道钦此业经咨行钦遵在案兹准户部咨开定例封河守冻内每船工食银十五两又每船每年给油银五两三年给小修银二十两又每运米百石给脚价银八两四钱零食米一石一斗五升同治七年请筹给耗米同治十年请每百石加脚费银五两历已格外周恤今请加每船银五两应无庸议等因臣维部议剥船户既领工食油修费又有脚价食耗米统计为数似多故谓无须再加然逐项分计所得实属有限且此次系酌复工食办法亦非例外加增请得而详陈之查油修费系为补葺官剥之用非船户所得自私况军兴以后人工物价皆昂又将十年满料改为十五年船身历久朽败修费益重领例银两不足尚须贴补并无丝毫余剩至同治七年筹给耗米每百石一石五斗七升五合迨奏明归南省自行运通亦与船户无涉此皆应剥剔除未可并计者其所得惟工食价食米三项从前封河守冻期内实领工食银十五两而于芦商捐款东纲生息项下动支本无折扣凡运米到通系由经纪承交既不赔米更无浮费所得价除去沿途用项尽有盈余且商货畅行漕后揽载获利是以尚不为苦嗣因长芦山东纲情疲累商捐生息收数无几将工食减发银七两五钱而交米并责之船户遇有短缺与经纪各半分赔查南粮由海运津难免略受潮气沙船行程迟缓米久储食咸水外渍尤虑间有蒸变是以剥船受兑到通往往须下地风晾踏践抛洒并有附近穷民偷窃此中伤耗不少既须补赔其船上添置绳缆器具铺舱蓆片秫沿途加雇纤天并过坝卸米力风晾人工及一切守候意外之费尤属不赀每斛米百石仅例领脚费银八两四钱零食米一石一斗五升实不符赔补伤耗及各项开销幸有同治十年奏加脚费每百石银五两藉补运费之不足然每年运米三次所余三项与工食并计约不过十余两每船水手眷口七八人一年衣食悉在其内焉能足用又值连年荒歉商货稀少揽载寥寥遂致啼饥号寒贫窘日甚臣目击其困惫情状又据纷纷苦求势不得不量予调剂查从前每届亏短漕米至数万石之多押船户至数百名之众津通两处逐日追比血肉横飞亦未有实济迭经设法整顿严饬南北运员实力稽查不准偷窃又加给津贴若干去今两年竟无亏短实已着有成效该船户既不敢作奸犯科而又明知其赀生乏术若不稍示体恤无以得情法之平难保不复萌故智商之仓场侍郎及苏浙粮道意见相同遂有酌贴工食之请亦缘例定工食减至一半仅计七两五钱实发之数太少本应复额祗以直隶无款可筹苏浙漕项恐难多拨故仅议贴给每船银五两实较部议每船例给工食银十五两之数仍减银二两五钱既未规复原额更非格外加增且必俟该船最后一次运竣如无颗粒短少始由苏浙局员查明自行核给否则扣留不发酌计每年每省不过分摊银数千两悬此以为赏罚之的俾可观感奋兴仍严饬运员实力稽查以冀不再亏短如敢抗违尽法严办南省既无筹补之案正供即免缺乏之虞实于漕运大有裨助是前摺已声明嗣后不准于此外再请增议明示限制亦无虞踵行不已相应仰恳　天恩俯念此系酌复工食办法实较部议例定银数有减并非格外加增　敕部仍遵则奉　谕旨自今年起每船由苏浙漕项内贴给工食银五两以裨漕运免累穷民再今年银两已据苏浙粮道详报于奉　旨后钦遵发给断无再向穷苦船户追还之理理合恭摺覆陈
皇朝经世文续编卷四十一
　户政十八漕运下
　　请复河运刍言附地洞八辨　　　
丁显
自古治国家者未有以运道为缓图者也虞都冀州秸总赋于王畿而贡物经行即为运道之祖汉兴即位关中始引谓渠以漕山东之粟旋浚褒斜以致汉中之谷初不过岁运数十万石及其盛时岁益漕六百万石类由河渠疏利治之有方魏武篡汉偏安洛阳然犹专任邓艾开广漕渠以达江淮代魏者晋也其时五胡乱华势成割据而武帝犹凿陕南山以致漕米怀帝犹修千金碣以运军粮宋齐梁陈递都金陵米粟饶多不烦转运而西魏则僻处长安道险人弊车牛之费万分艰难犹赖刁雍画策造船于山牵山屯山河水之次自是国有储粮人称安乐及隋开皇引渭凿渠转运仓粟百姓称便炀帝不道发百余万众开永济渠舳舻数百里并载军粮虽积粟至二千六百万石而劳民伤财不旋转而离叛随之矣有唐一代其转漕称善者裴耀卿刘晏也而晏视耀卿尤称最其法缘水置仓节级转运江船不入汴汴船不入河河船不入渭民不疲劳而米无覆溺缘国家建都长安其势不能不尔而晏之囊米载舟胜于耀卿函脚营窖也晏之歇艎支江胜于耀卿雇船载运也宋都大梁有四河以行漕曰汴河曰黄河曰惠民河曰广济河岁运粟五百五十万石黄河不久即罢惟汴河达漕为多且久其制江浙荆湖之米输真楚泗洲转般仓泝流入汴以达京师此外自广济河而运京者仅京东之十七州由惠民河而运京者仅陈颍许蔡等六州嗣因转般法坏又改为直达纲以致沿流乡保时出骚扰公私横费靡有纪极元都朝燕伯颜献海运之策始犹议辟胶莱故道旋以沙民朱清张瑄罗璧能识海道试行有功遂为一代良法然考之元史仍使寿张尹韩仲晖开会通河岁运漕米数十万石以实京都防微杜渐俱有精心明之永乐虽行海运而江南之粟且由淮河运入颍岐别以大车载赴黄河转输金台及会通河成海运悉罢而东南四百六十万石漕米全由河运矣　圣朝鼎兴亦主河运道光六年间因清口淤淀暂行海运一次次年即罢乃自咸丰初年兰阳决口汶为黄遏而运道一大变同治四年试行河运临清以南全行干涸船抵张秋藉黄浮送磨浅起剥闸闸梗塞秋高水落难望回空此二十余年京仓米石均仗苏浙本色浮海抵津而河运之行不绝如缕于是中外大臣各献嘉谟有请全行海运者有议引卫济漕者有谓东昌二百里陆运转般者有以折价采买为便者有　奏挽黄归故者有筹筑堤束黄者筑室道谋言人人殊请分晰而详言之为海运之说者曰元行海运中外称善　圣祖　列宗间欲试行况今洋舶骈集海若献灵苏浙之漕转运十年风涛之险未经盗贼之氛悉靖积惯而出大洋非若元人之沿山求也则径熟经旬而抵京仓非若河运之经年交兑也则期捷水有定价无恤丁修之银也则费省开洋有定时无修河守闸之扰也则法优与其竭蹶河干藉黄而帑金虚掷曷如联翩洋舸招商而　天廋充盈则全行海运便为引卫之说者曰大洋之险非可以久历也汶为黄隔黄挟汶行清水涓滴不能送漕舍海运而新是图则盍引卫济运卫水之距张秋相去仅一百数十里而由元城以注该镇亦势如建瓴诚能不惜经费浚开引河则卫水盛涨即可泻注临清复于张秋建筑水柜储存清水并引范濮寿张两水随时倾注冬春则闭闸蓄清夏秋则启闸灌运昔白英激汶济漕亦此法也杜藉黄之淤袭引汶之策法未有善于此者
则引卫入运便为转般之说者曰航海浚卫犹冒险而伤财也漕船阻遏不过东昌二百一十三里转般轮运费亦不多或仿董搏霄负米更递之谋或循裴耀卿置仓转输之法仍由临清以运天洋江淮之船不渡河则免回空守冻之累津淀之船不入闸则无套塘守汛之忧王念丰转般私议蔡总漕复转运疏古人有言之者矣则陆运转般便为采买之说者曰之数者均需于运也今有不需于运而自能足国者采买是也仅令各省照米折银运缴京库特派大员于就近丰稔府县采办米谷则居奇之徒不招而集关东田地肥饶且运其有余以赴江浙闽广采买到京尤属易易况今轮船装载经旬万里川米湘粟购运不难酌量价商贩即来矣运粮于各帮支兑而舟车盘剥其势纷购米于近省交易而商贾骈臻其政壹则不如采买便为挽黄归故之说者曰今之议改运者以黄河夺济挟汶入海今如挽黄归故则河运似可复旧矣考黄河故道曩由云梯关入海自咸丰初年铜瓦厢决口遂改由牡蛎口经行今欲挽之而南首浚河身数千里分段修补长堤以次塞决合龙总估银二千六百万两分省摊派分年举办似易为力如此则清口粮艘自有淮水浮送而张秋漕米仍藉汶水运行则挽黄归故便而筹筑堤束黄之说者曰否否航海权谋也非经久之策也引卫变例也非常易之图也转般采买可以暂试不可以为国典也挽黄归故势需缓图不可以为急救法也近年黄水散漫决口太多不独汶水之清未能济运即黄水之浊非际伏秋盛汛亦不能贯注张秋今惟将各口堵合收束长堤则黄水高自能抵送临清虽明知逐年浚淤似非良策然以　天廋正供系根本要图即万分为难亦不能不极力兴办则筑堤束黄便此数策者均各自抒伟论卓有识力举而行之补偏救弊亦足为达变之方救时之术矣然以显默揣天时远揆地利静审人心细察水性窃谓全行海运有当虑者四引卫入运有不便者六转般为权变之方而又有五难采买系暂行之法而亦有三害挽黄归故复旧章也而有不足恃者七筑堤束黄急先务也而有可议者八请毕其说元行海运成数具在覆溺极多者仅至元二十三年每石漂覆三斗四升零而分年科算视河运之短欠比较仍优即明永乐初年王宗沐小蹶鹰游门倾覆七舟亦因溟渤初行洋道未熟致有此患非海运之咎也风涛之险似不足为海运忧不知天怒难知海程窵远万一如咸丰二年淮安五月十二日之飙风飞舟拔树光绪五年海州四月初四日之台风抛石移庄其倾覆之数岂可逆料即托　圣朝洪福漕米挽行百灵呵护断不如斯要之老成谋国动出万全似贵存慎以将事之心断不可出铤而走险之策此海运之当虑者一也闽粤南洋或有海氛而由吴淞以达大沽沙礁水浅贼寇全清即有萌苏松则有提镇登莱则有总兵随时巡缉断不惧以绿林盗舶掳劫黑水军糈加以海防久撤万国来宾商舶星罗轮航雨集猜嫌不启盟好永敦方将同护　帝京谁敢凭陵粮舸然以今九瀛杂处难保不一旅寻仇傥或燋齿贯胸互相启衅鲲程鳌舟日肆干戈鹬蚌相持横截要路或兵沪水而十傚之粮艇不来成角胜燕台而百里之津门遽梗安山之河运久患渟淤沙艇之海粮又复隔绝京仓暂竭良可隐忧此海运之当虑者二也然此犹人所易料者也更有人未尝料而其势将来必梗塞不能行者则大沽口日久淤淀之患也元行海运以来洋道之变迁昭昭可考元之漕米均由刘家河入海即古之娄江旧称口宽二十丈水深一百尺今则口门之外淤为平陆矣明初运艘例由崇明廖角嘴转湾浮海今有该处淤浅与戏台沙相接海舟不能出入矣登州成山为漕船假道之区曩称水深千尺船不可近今则与劳薛诸山矗峙沙洲矣安东云梯关漕船间或经行黄河本由此入海今则海口远徒滩淤成田升科起税且逾二百里口门之外并有沙梗五条矣大沽口距铁门关祗二百八十里黄挟沙行为斜射之形势渐浮送近年轮舶赴津秋冬水小业经起剥待潮而行不数十里而牡蛎口淤遏又将如云梯关外接筑长堤沙梗凝接势不能不壅遏大沽江浙漕米又复未能抵京即藉外洋机器浚深通而积沙将去流沙旋来日积月高断不能按期交兑此海运之当虑者三也
更有甚者漕河全盛时粮船之水手河岸之纤夫集镇之穷黎藉此为衣食者不啻数百万人自咸丰初年河徙漕停粤氛猖獗无业游民听其遣散结党成谋生无术势不得不流而为贼捻逆滋扰淮颍徐宿之人居多往年贼党繁滋未始非漕运之阻激而为此也我　朝　圣　圣相承二百数十年来不改河运即道光六年海运试行其行径之熟兑期之捷用费之省立法之优未尝不可为长久计而　圣谕煌煌一则曰此系一时权宜之策再则曰来年仍由河运方为妥善　圣谟广运烛照无遗岂不以　历朝良法未可变更亿万民人难于位置明知耗费良多而河运历年如故亦谓成大事者不计小费图远略者不务近功远虑深谋实有超出寻常万万者今则军务肃清四方底定叠奉　纶音营勇以次裁撤迩来分散者犹未甚多仍易防检将来大股支遣非谋位置之地难保不别酿事端此等闲民率由召募均系强悍无赖之徒一旦撒手归田毫无约束薄有蓄积挥霍立穷逼迫饥寒复萌故智小则明火案多大则揭竿变起剿办歼除又不能不烦兵力欲以弭兵而转致兴兵其害岂有已时综计　国家各务惟河运复行安置之人极多全漕起运船数非一万数千只不可以每船二十人而论水手纤夫此中可容数十万人加以沿河小本各集穷民藉此养活实繁有徒虽属奸民苟能温饱亦谁肯自作不靖设以长行海运遂废河运而地方终不能安定其若之何以知河运之废兴实关　国运之治乱此海运之当虑者四也引卫济漕极为良策而利之所在即为弊之所伏由元城县遽开新渠百数十里不能不迁移集镇挖废田畴设或抗违威逼势迫闾阎骚扰不可胜言此引卫之不便者一也经行之地岂少坟莹移葬迁柩惨及枯骨昔河帅张欲于盱眙溜淮套等处凿山引淮　圣祖仁皇帝南巡钦阅且因塚骨累累卒寝其议今由元城馆陶凿渠开河难保不迁移邱墓此引卫之不便者二也卫水来源本清而盛涨猝临浊漳辄复挟沁倒漾怒涛浑浪一发难收遏之则水势仍微听之则泥淤又垫欲避河患而卒与河患相同此引卫之不便者三也芦盐入豫由卫运行今欲障之东流即不能不拦河设闸一经闭遏芦税盐厘致多梗塞　国课有亏此引卫之不便者四也豫粮来往本由卫河东运两岸民田尤资灌溉今欲引以济漕势必建闸闭坝从此商贾船只停搁不行沿岸农民石田致慨漕粟虽能勉运而民生格碍良多此引卫之不便者五也汶水袭引东省各泉普行湍注支派甚多卫水发源本弱即极力蓄储设法展宽断不如汶水之旺纵或伏秋大泛水势有余而上流容受不多盛涨消耗亦易如今十数帮之船诚不难乘时蓄送设行全漕春往秋还周年不息终有易竭之时催运押空刻刻可虑此引卫之不便者六也转般之法行之于古则为权衡而行之于今则多梗滞木牛流马之经转毂括囊之法亦因水程窵远万不能不行此法即唐之缘水置仓宋之易船摺梗运均由河道经行亦未尝陆挽数百里之遥也今如东昌之道永梗而仅恃转般以入御河车负马驮不绝于道人夫百万多费帑金一难也道阻且长经管匪易一经阴晦霉变尤多而奸民之盗窃霖雨之漂淌防不胜防护不胜护浮沉亏耗谁为补偿二难也置仓设官又增帑项不独簿牍纷烦亦且书差需索多一番交割即多一分开销出纳转移更多周折三难也民夫运价定例虽严而胥吏持权多方舞弊一隙稍小则短扣额价而威势相凌大则勒派民夫而丝毫不给相沿成习变为差徭控告无门民遭荼毒四难也御河以东剥船无多增之不能造之不易循环接连岁月稽延久积临清亦滋流弊军饷官俸未能如期五难也探买之法少则易行多则难购今以百万漕粮遽欲采买即在南省购办而搭附轮船弊与海运相等一害也近畿采运数逾百万太仓之粟安能足额即当丰岁价亦高昂抑之则商贾不来听之则闾阎食贵二害也派员购办非不廉明而勒限销批急如星火势处急迫亦不能不倒行逆施或以京仓要饷而禁民户私藏或以官价成交而勒市侩贱售加以奴隶分肥差牙索费苛扰凌虐转以累民三害也
无已则挽黄归故而亦有不足恃者浚修塞决业经估银二千六百万两此等钜款　国库支绌之秋岂易匀拨而自粤捻滋扰地方大户帮助军饷藏积俱空今再捐劝亦属寥寥部议分派各省逐年摊办而窃思近年大局海防未靖兵饷方殷加以秦晋燕赵水旱洊台赈恤之银靡岁不拨如再协饷治河能保其源源而来乎此挽黄之不足恃者一也二千里之河身高者二丈老淤凝结飞沙盈渠虽拨帑金岂易开穵此段畅而彼段仍淤其功不成今岁开而明年又塞其功亦不成即全河治矣而或有数十里之梗数千丈之塞其功仍不成此挽黄之不足恃者二也干堤二千里之遥逐年风雨大段毁坏加以筑圩御捻(尸)堤为濠兰仪以东不啻数千百处遽加修补未易弥缝稍不如式一经泛涨处处可决决于南而铜砀睢桃足为洪湖之患决于北而曹单丰沛仍为运道之忧此挽黄之不足恃者三也黄河迁徙天实主之今铜瓦厢决口宽逾十里跌塘五丈东趋利津实有归壑之势勉强堵塞岂易合龙设使闭而复决千万金钱又成虚掷历考　国初以来黄河决口宽仅四五百丈犹且屡塞屡决阅数年而不成丰口初决费帑五百万而迄少成功马港改湾耗银八百万而仍由旧道近代覆车可为明鉴矣昔河始夺淮百法挽其北行而不能今河复夺济恐百法挽其南行而不能此挽黄之不足恃者四也且勿谓其不能合龙也即使缓以时日倍筹钜帑强而挽之南行而清口套塘之法今日亦不能行历年淤遏黄高于淮而自七堡一决洪湖高仰引河扪口淮水不能畅出即闭礼坝涓涓细流仅恃一线之张福口淮弱黄强安能浮送道光末年百法补苴且有节届孟秋而杨庄之船始报尽者是以迭次　奏行海运盖知河运有岌岌不可终日之势也今日淮口之淤更胜于昔引河未辟湖水不高黄即复故而淮为黄遏势亦不能启坝送漕黄河不归故而运道之梗在张秋黄河即归故而运道之梗转在杨庄此挽黄之不足恃者五也不独此也日(匚)旴石堤本多残缺即或估修岂能保固而洪泽半湖形势如碟一经筹堵礼坝淮水高经临盛泛湖不能容高堰即不可保如再溃决则高宝东岸又将有清水潭荷花塘之忧南运梗塞更在淮扬此挽黄之不足恃者六也且淮扬之忧亦不仅在运道已也往年黄河夺淮二渎并行洪湖之水全以里下河为壑漂没田庐淹伤禾稼几于无岁无之今幸黄河迁徙大宪　奏请导淮民庆再生功幸能成而河又欲夺之昏垫之惨又如昔时黄与济合培堰而山东即弭水灾黄并淮行入泛而淮南永为泽国非惟民庶吞声亦且漕粮减额此挽黄之不足恃者七也筑堤东黄固属今日要图而仅恃筑堤束黄即为河防弊政往年漕舳七千按时浮送水犹有余今以漕粮仅十数帮运船仅五百只尚且十分危险待泛而行设起全漕即或束黄亦难终年送此筑堤之有可议者一也迩日漕艘历年迟钝非际大泛经临即致束手无策幸而秋涨未消犹可按时抵次不幸而天寒水落即难画策回空仅恃束黄交兑回船不能飞渡此筑堤之有可议者二也运粮船价本自不多而每年浚淤糜帑转甚更加添纤剥浅在在需银　国家力顾京仓断不吝此库款而以易穷之钜帑填难尽之漏殊为可惜仅议束黄淤遏更甚年年耗蠹日益加增此筑堤之有可议者三也临清以南官河绵远不惟米粮转运亦且商贾往来今仅筑堤束黄势惟伏秋盛泛浮送漕船帆樯鳞集而秋冬水涸舟楫不行坐使两岸市廛仍然减色此筑堤之有可议者四也万里漕河有关　国运地泉源岂可中断今仅筑堤束黄而不引汶水贯注致使河渎朝宗转等沟塍樍潦活水不来民风更弱此筑堤之有可议者五也张秋闸坝曩为蓄清次第启除良为善策今仅束黄济运而未有清水来源挟入浮沙闸闸兜束渐且为患于御河此筑堤之有可议者六也黄不南徙自须固筑金堤以为保障加倍民堰以遏洪流仅议束黄济运而上下游卒归缓办简陋补苴游移两可致使黄河之患一决于侯家林再决于石庄户频年漫溢肆虐山东设再因循阳谷东阿处处可决且将为害于　帝畿此筑堤之有可议者七也
仅以黄水助运近年大泛犹可设法高挽推漕米然查荆门各闸沙泥凝结较之昔年业高数尺运送一年即高仰一年人力无多帑金易尽安能去此日积月累之沙譬如今年高一尺者来年即高二尺矣今年高五尺者来年即高六尺矣浸假而河渠壅遏高与闸齐泛涨即临运送漕粮窃患求如今日而亦不可得此筑堤之有可议者八也引卫济漕如彼其左而挽黄归故又如此其难转般岂裕国之方采买非经邦之策居今日而议漕运显反覆思维亦仍不外以河为宗以海为辅以筑堤为要着以御黄为首图是在设法以引导之相机以修筑之随时以疏浚之择地以储蓄之可改者改之当因者因之而已矣且夫黄水由大清河入海是　国家之福也河出利津乃系汉唐千乘故道经行千年迄少水患咸丰改道以来南河每年省岁修银七百万两岂非明验而兰阳以东滨黄滨淮滩岸又复涸出良田千百万顷增科起税　国赋加多而且大河雄阔万里来源环抱　神京尤据形胜粤捻四出劫掠邹滕迄无乐岁而临流辄反卒未能飞渡黄河天堑之险不异长江浊浪一渠胜于雄兵十万矣近今要策势惟有将齐河济阳利津沾化接筑遥堤而南岸本为泰山旧足酌加沙堰即足屏障千秋其中流仍须如南河往年设混江龙十数具往来疏剔则沙淤永不壅遏历观干隆嘉庆之时名臣辈出吏部尚书孙长洲相国嵇均以改河入大清为请咸丰初年安徽巡抚福以口决兰仪　奏请河由利津入海实有二利四便此外钱辛楣文集孙渊如奏稿魏默深筹河篇孙濩孙治河疏均谓河入利津为今日之急务河未夺济犹望其迁徙以减东南半壁之灾今河自夺济此乃　朝廷转乱为治之机闾阎易危为安之日而犹鳃鳃焉挽使南流甚非长治久安之策也显闲披经世之篇习闻名贤之论远稽掌故于历朝近访泉源于数省蠡指管窥间有论说其谓设法引导相机修筑诸大政非托空言试而行之安在河运之不可复乎请终其说所谓设法引导者奈何分水一口即南旺湖本为水脊南高韩庄百十有六尺北高临清九十尺该口有东来汶水挟以百数十泉滔滔泻注障以石坝遏以斗门其派极多其势极旺分流济运极为灵便漕船越安山经荆门转御河道历四百里地经十九闸均藉汶水逐渐浮送　国朝以来未闻竭蹶而自兰阳一决黄河贯运汶水抵济黄俱挟以东行以致汶水清流涓滴不能注入张秋而贯入临清以南运河者仅有泛涨浊沙逐年淤遏日积日高且黄河历年决口水势漫溢伏秋之时面宽数十里毫无约束引卫不能御黄不可是以漕米经行万分艰险始犹仿行套塘近则淤垫太高将欲蓄塘套送而亦难之又难为今之策欲行漕米惟有仍引汶水而汶为黄隔欲引汶水计惟仿淮安杨家庙创修地洞之法俾汶水之清仍由河底地洞伏行以达张秋庶几浊浪不再浅淤而清水如初支送策虽创而实因制虽新而实旧也其策创修双孔地洞六百丈各高五尺六寸宽三尺二寸建筑两堤口宽以五百丈为准两堤之中各建一坝一为临黄一为拦黄两坝之外复建两闸一为导清一为复清酌建金门以为漕船出入地步闸坝造修均骑地洞而地洞之设又须南口稍高入口配戴庙闸出口配平水闸方能势如瓴建如此则堤中之五百丈可容黄水经行而堤外之一百丈分为运船屯船到安山一如南河套塘之法因利乘便是亦计之善者援古证今成规具在其大者如淮南里河底设立木洞而河西数十里积潦行于地中俱以东乡为壑其小者如杭湖灵隐寺套竹为筒挹泉于韬光而水可引于五里之外其成自天者济水伏流千里迄山东济南激而为趵突泉其成于人者金陵贡院以洋铁为管周围旋绕激引江水而试场数万人之饮食藉以不竭即浅知深因近悟远安在清水之不可引导乎
所谓相机修筑者奈何黄河浑浊束以高堤方能以海为壑否则沙缓停淤壅遏更速且东昌运道汶水由洞济运尤须以堤障御黄流不使泥沙挟入而自兰阳报决黄水全注张秋历年大溜南趋又将洪川口霍家桥新兴屯等处次第冲开遂致伏秋泛涨数十里地一片汪洋而沙河及赵王河反行干涸漕出戴庙无岸无堤插标绕坡十分艰棘矧以滨河两岸叠被奇灾小则漫溢出槽远近田庐全归水国大则冲刷开口当冲集镇尽付洪涛微特安山逼近昏垫罹灾即阳谷以东十数州县亦复饥溺流离不堪言状百姓奚辜受此困厄率因东省绅耆时以挽黄归故为心而不为之策长久历年大吏筹款惟艰有扬汤止沸之谋无釜底抽薪之术漕运之忧亦地方之也殊不知黄河迁徙人力难回频年毁裂累已难堪设再因循害将曷极今幸霍家桥张家志门各处均已流沙积渐壅遏口门计惟有审度地势迅筑长堤拨帑集夫力期巩固而青惠蒲滨两岸以次增倍民堰接建遥堤庶民众同庆安康而漕运不忧梗塞此外御汶石坝蓄水闸墙湖岸之倾欹斗门之毁败尤须一例兴修认真举办不此之务而犹以筑堤为缓图焉非裕国安民之策也虽然设洞以引汶筑堤以拦黄将来之沙可不来而已积之沙犹终遏也可奈何则惟随时疏浚之可乎束黄济运沙日积而日多引汶济漕沙日去而日少此乃一劳永逸之方一费久省之术特以临清以南沙堆如山地段太长程功匪易非分年以开浚则急遽而不能成非积日以累功则陵躐而不可达该河壅积有年闸闸兜勒董是役者首在辟中浤配平各闸俾十数万之粮鱼贯而入然后以次开宽逐年掘挖务使丈尺宽深复如旧制则行十万之漕可也行百万之漕可也即行四百万之全漕亦可也设以帑金太钜不易措施则又有藉助兵力之法昔同治八年东臬刘估浚张秋河身因驻扎铭字各营而酌拨津贴光绪六年爵相李以大辟天津海口合三十四营兵力而另加犒赏军可杜其宽闲帑不忧其告竭　奏而行之是亦通权达变之方也其余陆续当办者壅滞山泉则派员搜剔纡回山则设法爬疏管泉各职亦须实力实心随时疏导东省之运道安患其再有停滞乎然吾考运河数千里极易淤遏者首在东昌次即在众兴今东昌之地拟请设洞引清按闸疏浚则张秋之运河治矣而众兴之运河仍患水小则又奚说此其势非择地储蓄不可韩庄以东曩借微山湖水以送船宿迁以南例资骆马湖水以济运今则骆马一湖屯为官田蒙沂之水不复储蓄俱由尾闾泄入六塘王柳二闸几为虚设近来漕运俱藉山东湖水贯注桃南时而东湖水旺或能开闸分溜纵其运行设际东湖水微接济本汛犹忧不足安能再让有余以济下流势不能不闭闸蓄清以保本分挑宿以东遂忧浅涸光绪二年期届四月粮艘浅搁犹在杨庄职此之故今纵不能合骆马全湖屯水接运亦宜相择该湖卑洼之区圈以圩堰遏以闸坝以为漕船复行之地废田不多而即能源源入运是亦降格补救法也不以此为当务蒙沂泉源听其旁泄而仅恃邻省之水以徼幸于万一十数帮船犹忧胶滞设行全漕其何以济至如漕政之当改者亦甚多多矣会典开载浅船定式梁频不逾一丈入水不逾四尺迩来江豫舱廒犹符定制而江浙湖广等船图载私货深有至七八尺者遂致运水稍小守板蓄水违限愆期况今各湖淤垫储水不多越式大船安能行运而且一船赴津糜耗良多有造船之费有修之银有屯田之租有月赠之钱一石之粮数倍运之而州县之赔累黎庶之加征官民交困更有积重难返之形尤甚者今日之丁即明朝之军始因稍宽民力暂令支运循行日久遂改长运浸假而勒之造船浸假而坐之编册其历年之赔垫积岁之凋残患已不可胜言此中或有亏欠照例监追间有殷丁押提佥换断以顶运责以赔粮百姓躬亲如罹汤火破产倾家不知凡几而强有力者又复藉以漕米刁勒州县挟制关卡买帮包货百弊丛生矧漕粮耗米本有定例迩来逐渐加增横立名目于是有赠耗赢米有轻齎银两有贴补定额有通关例费州县亏挪遂不能不增加民赋亿万苍黎岂堪受此浮收之累若此者均河运之蠹也
船式不改则妨漕运法不改则妨帑军丁不改则妨民漕费不改则妨政曩因升平日久积习相承固结牢笼更张匪易今则弊端厘剔漕政一新有可改之机又处能改之势千载一时会逢其适是在大宪因时而裁酌焉亦漕运之急务也而其所当因者亦自有在漕米冬兑冬开立有则例而回空趱运各有限期断不容一刻迟缓近因水次廷历逾　钦限沿途阻滞在在展期以故凿冰阻冻积压年年今欲往还迅速自须查照限期且今之长运即宋之直达纲也本少转挽之费又免耗窃之虞准挟土宜足为津贴即交兑稍迟较之支运接运犹为简便再议改章转滋纷扰便民而不害民利国而非病国非甚不得已亦何妨相因勿替耶诗曰不愆不忘率由旧章书曰监于成宪永无愆此之谓矣总之策贵酌其纯疵谋必审乎正变统筹全局乃能扼要以图功采集言始可折衷而立论际漕政陵夷之日为权宜旋斡之方以浮海与达河较海危而河安也以导卫与引汶较卫纡而汶捷也挽黄之与导清一逆而一顺也筑堤之与设洞一塞而一通也挽粟长行即可免转般之烦扰也抵京充裕并不烦采买之纷更也雇船有额价以视舢板水亦不甚悬殊也漕法可改章从此积惯弊端亦可以裁汰也　圣朝军政以外首重漕粮部议叠颁不废河运诚以根本要图须立经常良策显狂瞽之言虽未必确有把握而审时度势似易图功倘询于刍荛而择善以从焉庶几东省运道清流激湍两淮河渠一无阻滞权以江淮皖豫米谷先行起运暂时河未展宽苏松全浙漕粮仍行海运一俟疏浚经年河渠复旧然后以苏浙大帮全由河运即湖广远省亦即次第征收本色陆续而来则进退权自我操迟速不为人制从此远服输将米仍来于八省　太仓堆积粟可支乎十年不独　天庾充足绩媲干嘉亦且贡物骈臻治侔虞夏岂不懿哉
　　附地洞八辨
　予撰请复河运稿成或有难之者曰子欲设洞引汶其想可谓幻矣惟黄河水势猛浊秋冬水涸之时尚深一二丈地洞安能设乎显曰此其时可为也查张秋以南为沙河再南为赵王河再南为老黄河黄河迁徙靡常幸堤尚未筑自可于此数十里地豫择干涸卑洼之处将闸洞造成然后因势筑堤移河就洞不独事半功倍且功料巩固可以持久或又难之曰黄河浊浪力能拔山今虽将洞造成一旦黄水经临不虑其毁裂乎显曰是非可以苟且为也洞底豫排梅花木桩其洞每丈须以二丈六尺长铁桩横以铁栅圈定天硪打入地中其东面系下流以铁络船满装碎石层层靠定再制铁牛十座以资擎托其西面亦堆碎石毋须铁船每丈以十二尺长粗铁索绾定一头系于另外铁桩夯入河底以为扯拉洞面间丈覆以长大铁瓦或即制造铁洞如此则大溜即临庶几不患冲突矣或又难之曰如此制造可免冲突然洞式太长不虑其渗漏乎黄水浸入奈何显曰是又非可以草率将也其洞须以江广大木做成四寸厚板缝口合槽俱以原缴漆汁镶嵌接头之处间有不合须如练船不使有一隙之疏然后外融铁板里加满漆如能不惜帑金以锡为胆更能持久如是亦不致于渗漏矣或又难之曰地洞高以五尺六寸宽以三尺二寸为准其式不太钜乎显曰是盖有道焉汶水之清虽不如黄水之浊然山之沙砾堤岸之泥土难保不随溜拥入洞中一有淤遏亦须随时疏浚如此宽长畚局之往来人夫之出入方能有容且一经漕船套塘亦须汶水全注方不掣肘更可以宣泄盛涨有余之水其平日仅开一洞仍须收小口门以为蓄水之地或又难之曰地洞须六百尺其式不太长乎显曰予亦筹之熟矣两堤之中须能容纳黄水盛涨两之中须能容船四千只方能绰有余裕然两仍须各长十里方不拥挤兼防火患或又难之曰制造地洞之法照此亦须银数十万两再加筑堤之费又须帑金数百万两今估引卫功程仅需银七十余万两而设洞之费加数倍焉不太糜帑乎显曰引卫之银仅就河言之也未尝议及筑堤也引汶固须筑堤即导卫亦须筑堤不能偏废也且卫水之弱终不如汶水之旺导卫即徼幸成功浮送全漕仍无把握如能引汶达入张秋则往年成案具在势不难浮送全漕也或又难之曰即设洞浮送全漕设黄河再淤又将若何显曰济水之清足以刷黄水之浊且以混江龙逐日爬梳断不忧其淤垫南河之坏以罢混江龙而始日即停淤也此物运之则不觉有功罢之则立形受害果能不惜帑金则黄河永无停滞之患或又难之曰黄河迁徙靡定设相度地势未能移河就洞欲于水底施功其亦可乎显曰是亦难矣然可以设法为之其法须择河面极宽水势极浅之处豫以外洋机器将设洞处河底掘挖配平两闸次以桩木水硪打入然后密排铁桩以一半夯入河底一半浮出水面配平横栅跟随洞势河心搭架即饬夫匠齐集水面横担铁栅就势迅将地洞造成一俟齐全同时以天硪夯入水底惟东面之铁船铁牛须豫安设方获擎托之力其绾合铁索之桩则同时夯入徐覆铁瓦惟浆灰不易施功耳地洞安定陆续筑堤四道俱骑地洞一如船之式其地洞首尾俱出堤外各功齐全随将洞中沙淤剔出则汶水亦可引导送漕特帑金须加数倍耳
　　复河运议　　　
范本礼
天下事有一定而不可变者理之所在是也有一变而不可复者势之所趋是也二者似相反而实相因河运者非一定不可变之制也既变焉则不可复虞夏之世冀州田中中赋上上总秷秸粟米皆赋于甸服故上无仰食之病下无转输之劳今舍三代培养本原之道而专取唐宋以来苟且目前之计自弃其食以仰食于人非所以重根本也故以理而言欲为天下计久长河运固在所必变者已河运之变为海运也固非能为根本计者徒以清口淤涩漕滞难通势迫使然耳势之来虽圣人无如之何故既变焉则不可复议者徒见近日中法之役和议速成未始不由于海运阻滞因欲规复河运谓河运复而后海疆有事乃不虞受制于人而不知其势之不可也夫欲复河运必先治运河考同治十年曾文正疏陈河运艰难如峄之大泛口胜之郗山口皆嫌浅窄自微山湖至袁口闸更处处淤浅或数十丈或百余丈十余年来淤也当更甚治之也当亦更难且无论治运河之难也虽治之亦终无益何也黄河穿运以后汶不能越黄济运安山以北益患干涸同治初年大溜全趋张秋尚能灌运嗣穿运之处日徙以南自安山至八里庙五十余里运堤节节穿断黄流湍急漕舟难行运河可治黄之穿运者不可治也况道光六年始行海运繇于清口淤垫清口淤垫繇于引黄济运当其时黄未北徙也故黄无论南北行运河不能不为所穿运为黄穿运道必不能无阻滞故曰河运之不可复者势所趋也夫议者亦未见河运之害耳丁夫之骚扰有司不敢诘风水之阻滞人力不能施当其时盖公私苦之矣五十余年后忘其前不虑其后鳃鳃焉以复河运为急务何见之浅也且河运果复万一海疆有警岂真能不制于人哉何也河运固不能越天津而抵通州也而得以河运为万全策哉然则如之何而可也曰因势利导救时之务也务农足食立国之本也直隶水利所以屡兴屡废者非地不可耕也民惰而不见其害也今海运一阻粮食腾贵民亦知仰食于人之不足恃矣及此时而道之浚沟渠给田器教树艺力田者有赏而赋不加征行以渐持以恒务使根本之地不仰给于人此理之正也虽虞夏之盛何以远过于此哉
　　海运河运议　　　
李庆恒
国家定鼎燕京承前明之旧岁输东南之粟令漕卒自至所在州县支运输挽之费岁率二三倍行之二百年道光季年　天子念元元之困恻然悯之乃下大臣议复海运行之至今数十载矣东南疮痍之后得以裁浮费稍稍与民休息盖其效已议者犹深谋远虑防海道梗塞之患欲并试河运请得借箸以筹之当元之时伯颜以河漕繁费令朱清张瑄通海道由刘家港开洋至撑沙转沙嘴至三沙洋子江过万里长滩经清水黑水二洋至成山过刘岛至之罘沙门二岛放莱州大洋抵略河口终元之世获其利然漂溺无岁无之而季世终以不给明成祖迁都北平鉴亡元之弊命疏会通河以挽漕是时南直隶苏松常之粟浙江杭嘉湖之粟送至淮安镇江庐凤淮扬之粟送至徐州徐州之粟山东兖州之粟送至济甯并以里河船递送至京师所谓转运也当时民以为不堪乃改于淮安瓜州水次增加船耗米对船贴兑与军领运谓之兑运民犹以为不堪复改于本府州县附近水次交兑而增加漕卒过江耗于是乎定长运　本朝因革损益知明制之未可轻废故不敢惜一时之费而改二百余年之旧然而法久弊滋漕卒之需索官司之浮冒绅民之轻重不齐盖至　宣宗成皇帝之世而东南重困矣河运之改而由海固其势不得不然而亦因以苏斯民之困也大抵海道速旬日可至输挽之费又省效可旦夕然一旦海氛不靖梗塞阻隔仓卒不可救而漂没覆溺之患犹小河运虽无此虑然三四千里不三月不至所费既钜重为民生困二者各弊是以　国家非甚不获已不轻言变法盖其慎如此今海运行二十年漕大便利当事者复议欲复其旧岂不以　朝廷二百年之法子孙万世无穷之利不可以遽废且自停运以来漕卒无所得食山东河南诸省盗贼起十数年而始灭中原之元气实伤于此又以逆夷窥伺畿甸万一有变以舟师截我之粮道事尤有大可忧者夫此诚不可不为之计然第防海运之害而不知今日河运之未可骤复即使复之而亦不能保其有利而无害盖河运一复所费必钜所费既钜势不得不取之民间小民无知不以为势之不得不然而以为上仍不恤民之困至于官吏之藉端加派而浮冒侵渔之弊又将不可胜言夫民者邦之本也孔子与子贡论政甯去食而不失民之信圣人岂为是迂论哉诚以无民而有食不可以立国也
　国家承　列圣深仁厚泽渐渍于人心斩木揭竿之徒旋起而旋灭亦以民之固结者深故根本固而外患不足以摇之今东南甫定又蒙　毅皇帝加恩减江南之漕可谓勤恤民隐矣使复以河运之故而小民重受昔日之累是为德不卒甚非有国家者久安长治之策也然则如之何而可曰漕运无得失漕运之多寡乃其得失汉初漕山东粟以给中都岁止数十万石其后则岁六百万唐初岁不过二十万其后三岁七百万宋初亦不过数十万其后至五百五十万夫其后之所以不得不多者羡卒之太多冗员之未去西北之水利未兴不去其不得不多之原以驯复于不漕自裕之法区区讲目前之得失抑亦治其标而不知治其本也为今之计亦惟汰羡卒裁冗员兴水利而已矣夫　国初养旗丁以拱卫京师比于汉之南北军诚得内重外轻之势然二百年来生齿日繁使皆仰食　天庾必不可以久今若定以额数简其精锐别为一军其余并令各寻所业与汉人等一转移间而　国家之所省多矣至于去冗员则非闭捐例严保举不可夫今日外省之官科目不及异途之半而京师各官自员郎以下亦皆可以资入至保举之滥自监司至守令佐杂更不知几千百人此其人即小有技能然非读书稽古又大率躁进之徒使之踞于民上不惟虚糜　朝廷之廪禄而亦重以剥小民之脂膏今若永闭捐例保举一途申连坐之法令大吏不得滥予前此捐职保举人员在京由各部在外由督抚严加甄别除才绩卓着者奏留外余俱听其回籍如是则　国家之所省愈多矣其尤要者则在乎兴西北之水利夫土无瘠沃水利之兴废即其瘠沃今日西北之石田皆三代膏腴之地夫谁不知之而水利终未能兴者以费钜而任使又难其人也夫虑其费钜而无所出则莫若渐以行之令地方官得便宜从事募民修陂塘筑堤岸垦荒田而免其起科小民易于趋利必踊跃从事苟得各州县相率为之庶力众而事可办若夫任使之人则在各大吏之实心整顿严其赏罚一其事权久其任使天下岂无郑国邓艾其人者乎行之有效然后尽折东南之漕输银　天府不特东南之民力以纾于　国计亦永永有赖焉其与斤斤于海运之得失者奚可同年而语乎愿以告天下之有心经世者

皇朝经世文续编卷四十二
　户政十九盐课一
　　駮长芦盐价改用银桩疏道光七年　　　
贺长龄
本年十月二十日　钦奉　上谕前据那彦成等奏长芦商力积疲亏欠日增由于钱价过贱易银交课成本亏折所致请将盐价改用银桩并将加价三文减去两相抵计不致有碍民食当交户部覆议兹据奏称就现在最贱之钱价计算除将减去加增三文抵算外尚加卖至一文有奇究恐民间因此有食贵之虞等语长芦盐价前议加增原为体恤商情藉资调剂乃历年以来鹾务毫无起色亏累益增该督等所奏易银交课致亏成本情形固属事之所有惟遽改旧章是否民间不致食贵此后先课后引即可年清年款再无挨延必须体察情形详核定议长芦引盐行销直豫地方山东与长芦事同一律该督等所奏亦未筹及异同着杨国桢琦善认真访察运务商情并将各该处易银市价核计盐价务期于民食毫无窒碍详细确查据实具奏并着那彦成阿扬阿照户部所议将商人成本内支销各项凡用钱支发者悉令剔除另行核计不得概以易银赔折为词如果改用银桩先课后引是否实能经久每年奏销是否实能全完积欠课项是否实能归补并按年可补若干通盘详核逐一切实覆奏再降谕旨钦此仰见我　皇上轸恤黎元畴咨博采之至意臣备员台职凡有管见所及亦不敢不效其一得之愚窃以为利不百不变法功不十不易器改用银桩之议如果于　国课稍有裨益亦未尝非通变权宜之法乃臣再四访察窃恐有累于平民有损于帑项而并无益于鹾政实有不可轻议更张者请为我　皇上陈之查直隶总督那彦成等原奏内称现在纹银一两易制钱一千三百文应请引地较近例价每筋在十七文以下者以一千二百五十文为断引地较远例价在十八文以上者以一千二百文为断等语经部臣计其核定之数除将加价三文抵算每筋尚加卖至一文以外谓于负贩穷民不无食贵之苦自臣思之食贵者岂独穷民但受其累者实惟穷民为最甚盖许以加一文则商人所加有断不止于一文者即如天津县属每盐一筋例卖二文五毫其价最轻且因系公共口岸向不加价乃现今该县市买盐价每筋需制钱一十六文较定例已多卖至五倍有奇一县如此他县可知夫以例载一定之数人所共知者商人尚敢不遵若改为按银核计则并无明定数目该商等更可操纵在手任意增昂势将何所底止伏惟我　皇上蠲租贷赈每不恤千万帑金以加惠闾阎岂肯因调剂商人反致累穷民之口食且从前之加价尚不过暂时权宜犹有停止之日今银桩之加价则将着为定例永无望减之时臣所谓有累于平民者此也又督臣等原奏所改称改定银桩后成本活动转运迅速即可定为先课后引新课年清年款断不致于再亏每岁所得余利尽数勒限交官约计可得数十万两弥补积欠亦可渐清等因似系为慎重课款起见殊不思嘉庆十七年加价一文一半津贴商人一半弥补积欠而部臣查出弥补之数至今仅有十九万余两仍属欠项累累毫无实际道光五年堰工加价二文三年后亦系以一文解部充公以一文弥补积欠其充公者岂能谓无裨于帑项即补欠者亦岂能谓无益于商人如果按数催征年清年款何尝不可渐收实效今一旦将前加之价尽行减去而充公补欠者悉以之惠商人是将来商人之完款尚在虚悬而目前现征之加价已归无着名为筹课实则侵帑其理甚明固不得再计而决也
  </div>
  <div class="pagination">
   <a href="皇朝经世文续编-清-葛士浚_page45.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page41.html">
    41
   </a>
   <a href="皇朝经世文续编-清-葛士浚_page42.html">
    42
   </a>
   <a href="皇朝经世文续编-清-葛士浚_page43.html">
    43
   </a>
   <a href="皇朝经世文续编-清-葛士浚_page44.html">
    44
   </a>
   <a href="皇朝经世文续编-清-葛士浚_page45.html">
    45
   </a>
   <span class="current-page">
    46
   </span>
   <a href="皇朝经世文续编-清-葛士浚_page47.html">
    47
   </a>
   <a href="皇朝经世文续编-清-葛士浚_page48.html">
    48
   </a>
   <a href="皇朝经世文续编-清-葛士浚_page49.html">
    49
   </a>
   <a href="皇朝经世文续编-清-葛士浚_page50.html">
    50
   </a>
   <a href="皇朝经世文续编-清-葛士浚_page51.html">
    51
   </a>
   <span>
    ...
   </span>
   <a href="皇朝经世文续编-清-葛士浚_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
