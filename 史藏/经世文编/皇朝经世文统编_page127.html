<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 127 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 127 页/共 287 页
  </h1>
  <div class="content">
   尸当速相而不可轻检骸可详检而不可轻拆拆骸蒸骨此人命中万不得已之计倘有一余地尚不可行若使人命是真抵偿可必则死者受此劫磨尚能瞑目万一抵偿不果枉遭此难令彼何以甘心故轻拆不如详检详检不如速验速验不如细审果能审此真情则不但无事检拆并相验亦可不行矣尝思片言折狱之人不知存活多少性命完全多少尸骸故人乐有贤父母也又凡奉上司批驳情节不明者止审情节尸伤欠确者力检尸伤慎勿一烦扰以致生死俱累

检尸弗嫌凶秽定宜逼近尸所凝目相验稍稍移视他处仵作人等便可行私作弊而故作憎嫌回避之状以开增减出入之门乎每见官府坐于棚厂之内仵作人等立于棚厂之外相去不止数十步而被犯扭跪阶不使同看惟凭尸亲仵作喝报尸伤或多增分寸或乱报青红官府执笔登记但为此辈作誊录生耳徒有检尸之名绝无相验之实以重狱为儿戏直谓之草菅人命耳及经上司批驳再易检官再更仵作或暗卖尸格约与雷同分寸或意欲轻重增减疑似伤痕驳而又驳检而又检是死者既以挺刃丧命于生前又以蒸裂尸于身后生死大故人命关天求问官注目一视而不可得其冤酷遂至此哉

检尸之弊多端难更仆数其显而易见者备载洗冤等录人所共知另有一种奇弊谓之买尸造伤不惟伤假并尸亦假令人莫可测识有等奸民惯盗新墓中骸骨以皁矾五棓苏木等物造出浅淡青红等伤卖与诬告人命者贿通仵作以此陷害家或竟出仵作一人之手取获重利检官不能觉察曾有酿成大狱者所以检尸一事最难不但伤之真假宜辨并尸之真假亦不可不辨也

检尸所以验伤验伤者验尸主所告之伤非验所不告之伤也尸主告验词内言用某器打伤某处即于所告之处验之观所告与所验对与不对故曰验伤犹之百姓告荒而官府踏勘止勘所告之处验其言之信否至于不告之处则虽有灾荒亦过而不问又如百姓被盗而递失单至获盗之日所开何物止追何物给之其余财帛焉知非其固有皆可置而不论同一理也检尸之官倘不顾名思义舍所告之处不验而验他处或遍验通身则无论打伤之情确与不确总无不抵命之人矣何也人生一世自少至老或失足致跌或负重触坚或游戏被击血不流行聚于一处则彼处骨节之上未有不带伤痕者轻则日久渐消重则终身不散如其不信试将病死之人取其骸骨蒸验之若果全身俱是白骨绝无一点血痕则检验之伤真足凭矣如其不然则此种物理尚须讨论常有问官不解此意譬如尸主所告原称当头一击致死及向浑身检验寻出无数伤痕尽入招详申报上司以伤痕不对驳令复审问官不肯认错随增遍殴情节以实之此非有意害人止因此种物理书籍不载人所未闻见有伤痕即疑争殴所致有所凭而定罪不为冤杀无辜故始终信之而不悔也

　　论盗案
强盗初执到官当察其私地受拷之形狼狈与否以为刑罚之宽严词色之喜怒若见其步履如常形体不甚局促自当示以震怒加以严刑非此则真情不能吐露倘见有负伤甚重神气索然者则宜平心静气以鞫之且勿遽加刑拷何也以其正在垂毙之时求生之念轻缓死之念重非责其供吐之难责其供吐必实之难也地方失事保甲负疏虞之罪捕快畏比较之严往往扶同乱报见有迹可疑之人即指为盗或系乞食贫民或往时曾为窃盗者无论是非辄加捆悬逼使招承痛加棰楚一语偶合又令招扳伙伴展转相诬诛求无已及至送到公堂业已一生九死自揣私刑若此官法可知尚敢以口舌害肌肤肌肤戕性命哉初招一错以后则以讹传讹所谓差之毫厘失之千里者正在此时不可不慎也霁威曲讯审视再三彼真情不露于言词必露于神色俟其有瑕可攻而后绳以三尺未为晚也凡此皆以保善良非以护盗贼惟虑其似盗而非盗故慎重若此倘信其果为真盗岂尚肯煦煦然以词色假之哉

强盗杀之律止于枭首实有余辜常有一盗而手刃数人至数十人者即除为盗勿论而以命抵命其罪浮于律之分数亦相倍蓰而无算矣有劫财毁室之强形拒捕抗官之逆状甚有奸劫并行俾事主之家巢卵俱空而身名交丧者无一不堪寸杰而其罪止于一枭岂以此辈之肉为不足食故于一死之外遂不复致详欤倘于此等重狱而犹劝当事者予以哀矜则不特为妇人之仁直是以放虎纵狼为义散鸩施毒为恩者矣其有止于劫财而未经杀人放火及奸淫者始可用吾矜疑一念推详其入伙之由审究其上盗之实以之有无定罪之出入如真罪确万无生理虽属饥寒所使亦难贷以国法所谓如得其情哀矜弗喜者盖为此辈言之也或上盗而未得与得而无主认者皆可以开一面非故纵也盖以后世无恒产之授不能责其必有恒心兼以保甲之法不行或行之不力令此辈得以藏奸是为上者亦有过焉不得概罪斯民故也但此辈原属无良止可待以不死万勿遽与开笼使得脱然事外隶入胥靡投之有北俾狼心有制而不逞庶善与恶两不相妨而解网之仁不致流而为暴矣

每获真盗一伙必害良民数十家犹之衙蠹之中有一人被访则亲属与雠家皆不能安枕非虑扳即防贻祸同一辙也故官长于盗贼之口只宜抑之使开不当导之使开即云盗伙未获真未起难以定招结案势必责令自供然于此时此际亦当内存不得已之心外示无可奈何之色每闻供报一人必详审数四而后落笔但以又害一民为忧勿以又添一盗为喜盖于初获之首盗尚虑其冤而多方轸恤何由干而生枝由枝而生叶者哉近日世道浇漓人心不古良民供吐之言尚不足信何天理蔑亡良心丧尽之盗哉

禁强必先禁窃究盗不若究窝涓涓不息流为江河小偷弗惩其势必为大盗故于穿窬之获究之务尽其法无论多证确刺配无疑即使偶犯轻亦必痛惩幽系令亲属具结保其改过而后释之倘以饥寒所一语横踞于中草草发落是种大盗之根爱之适以害之矣至于窝盗之罪更浮于盗纵十盗勿漏一窝无深山不聚豺狼无巨窝不来贼盗窝即盗之源也禁宰耕牛一事是弭盗良方不知者仅以为修福是实政而虚谈之矣盖大盗必始于穿窬而穿窬之发轫又必以盗牛为事何也民间细软之物尽在卧榻之旁非久于窃盗者鲜不为其觉惟耕牛蓄之廊庑且不善鸣牵而出之甚易盗牛入手即售于屠宰之家一杀之后即无可认是天下之物最易盗者是牛而民间被盗之物最难获者亦是牛盗风之炽未有不阶于此者彼屠牛之家明知为盗来之物而购之惟恐不速者贪其贱耳从来宰牛之即为盗贼化之地禁此以熄盗风实是敦本澄源之法而重农止杀又有资于民生不浅为上者亦何惮而弗力为哉

　　论奸情
奸情有二曰强曰和其章明较着而易断者莫若和奸以捉奸必于奸所奸夫淫妇罪状昭然不敢不以实告故也然而和奸之律一杖之外无加焉为民上者即欲维持风教而除涤污之念又穷于无所施所恃以挽回恶俗整顿干纲者维强奸一律而已又无奈强奸之真伪最难辨析有其初原属和奸迨事发变羞因羞成怒而以强奸告者有因争宠二好由爱生姤由生争而以强奸首者有亲夫原属卖奸因奸夫财尽力竭不能饱其溪壑又恋恋不舍拒绝无由故告强奸以图割绝者又有报雪怨而苦于理屈词穷不能保其必胜故用妻子为诬赖计令彼无从置辨者此等诈妄之情实难枚举即云呼救之时声闻于外有邻右之耳目可凭捉奸之际情于中有夺获之衣帽可据然邻右止闻声音不能以耳代目衣帽虽云合体奚难以窃为攘听讼者于此将以为真也而坐奸夫以死则公道日诎而奸伪日滋将以为伪也而坐原告以诬则善教愈阻而风愈炽每见慈祥当事遇此等疑狱皆以不断断之置奸情于不问但讯其以他事致争之由或责被犯之招尤或惩原告之多事诚以强奸重狱审实即当论死不若援引他情朦胧结局所谓不痴不聋不作家翁者是也予独于此有深虑焉好生固是美德而纲常伦理亦非细故人之异于禽兽者仅有此牝牡之分嫌疑之别耳我以一念之姑息而比斯民于禽兽可乎苟审得其实果无始和中变借奸诬害等情即欲出之亦必治以九死一生之法庶足以快贞妇之心而雪丈夫之耻不然为女子者何乐于拒奸守节而暴露于公庭为之夫者亦何乐有此守贞不屈之妇而反以诗书所尚者为辱身玷名之具哉强奸不分已成未成有逼妇女自尽致死者证据若真断宜坐抵万勿慈祥太过而引他故出之盖据强奸之律已当问绞又因奸致死人命乎犹之强盗杀人以一身而负两大辟死罪之外既无可加则死罪之中亦无可减但审强奸之情确与不确则致死之真伪不辩自明苟奸情犹在疑似之间则致死之由尚难臆断幸勿胶柱斯言而以形置人于死也

律法事事从重独于奸情一节窃讶其过轻何也为万恶之首而和奸止于一杖又必获于奸所始以奸论然则以下房以外皆他人酣睡之地乎捉奸必以亲夫然则翁姑伯叔兄弟子侄之遇此皆当袖手旁观而莫之问乎由此论之则亲夫远出捉奸无人与夫在而善为堤防不致获于奸所者皆得快其淫乱之心矣要之造律虽出萧何而参酌必由僚寀祇以同时同事有盗嫂受金之辈故以恕己者恕人而为天下奸夫淫妇开此方便法门后世相因遂为成律耳犹幸有夜入人家登时打死勿论一语稍寒其胆不则王法等于弁髦而闾阎中冓之间无墙不生茨矣劝司风教者每于此等恶俗当严禁于未发之先痛惩于已犯之后不得以法网不密又从而开拓之使桑间濮上之风驯至于莫知其所底斯名教之幸也但不宜事事详察攻发民间之隐私惟择其奸状最著者剧创一二游遍通城使家喻户晓知上人所痛恶者在此则奸淫知戒纲常不至扫地耳

有诘者曰人命重狱汝劝当事者轻之奸情轻狱汝劝当事者重之亦何悖理太甚而重骇听闻欤曰不然奸情为人命所自出重奸情者非重奸情正所以重人命也奸夫亲夫势不两立非彼杀此即此杀彼其未膏锋刃者特有待耳两夫之间难为妇以羞惭窘辱而自尽者十中奚止一二哉与其明冤于既死何如消祸于未萌以今日之鞭笞代他年之杀戮以一男一妇之鞭笞代千万人之杀戮其隐然造福者正是无量岂止移风易俗市劝化之虚名而已哉

凡审奸情最宜特重切勿因其事涉风流遂亦为亵嫚之词以讯之当思平时之举动原系观瞻而此际之威仪尤关风教稍涉诙谐略假颦笑彼从旁睨视者谬谓官长喜说风情乐于放荡无论奸者不悔其奸且有不奸而强饰为奸思以阿其所好者矣至于谳牍之间更宜慎重切勿用绮语代庄嬉笑当一涉于此则非小民犯奸之罪状反是官府诲淫之供招矣总之下民犯此由于上人失教苟有反躬罪己之心方且垂涕泣之不暇奚忍谈笑而道之哉

　　论刑具祥刑末议
刑具代有变更其载在律条一成而不可易者厥数有六曰笞曰杖二者皆用荆条笞小杖大曰讯即今之竹板有重罪不服责以讯之曰枷项刑用以示众曰杻手刑俗名手州曰镣足刑俗名镣视罪之重轻为刑之巨细枷轻于杻镣讯轻于枷笞杖又轻于讯非极重之罪有死无赦者不用镣杻非罪犯众怒法当榜示以快人心者不用枷下此常用之具则讯杖笞三者而已杖笞止于臀受讯则臀股分受三者皆不及股湾恐伤其足当事者无不知之此老吏尚谈无庸赘述言其未经道破者而已矣有同一刑具始用之而重后用之而轻今日用之而轻明日用之而又重者此其故非但官长不知即讯之老诚隶卒亦茫然不解窃博访而得得之不敢不为当事告其倏重倏轻不可测识者则以新旧燥湿之不同而用刑之隶卒又漫不藏听其露处故也新设之具其性倍坚竹木皆产于地未有不带湿气者惟用久则水性渐收锋铓亦去且与人之皮肉相习故受者虽云痛楚未必尽其性命之忧新设者于此一一相左其毙人最易丈太青作县时因旧枷刓敝不可用欲置新者代之虑其伤人即以旧枷圈外之木穴一新孔为容项之地外以新木环之其不忍人之心如此谓此意虽善但觉慈祥太过反近迂语云物不用新何由得旧惟减其数而慎用之亦足以全好生之德凡此皆言新旧之别当世亦间有知之者至于盖藏一节则从来讲每至讼庭见拶指竹篦即竹板及夹棍扛子之属皆委之滴水檐下纔值斜风细雨便皆湿透值倾倾盆之檐溜乎官长不察隶卒不知照晴明干燥时一例用刑一般下手以为同此刑具耳受者不死于往日岂其独死于今朝不知轻重殊体一既可以当三燥湿异性十还可以抵百如其不信但取一件刑具先于干燥时称重几觔再于湿透时称重几觔则受刑之痛楚加倍不加倍便可知已然此犹论轻重之体尚未阐明燥湿之性请得而畅言之寻常无罪之人坐卧于卑下斥卤之地隔以荐椅褥尚有湿气上蒸浸入骨髓染成剧病而不可医者以湿潮之具裂开其皮而分析其肉深入于腠理筋骨之间尚冀其受而不病病而不死有是理乎常有杖不数而毙人于庑下棍未去胫而毕命于阶前者未必不由于此伏愿当世贤明长者各于厅事左右另置高厂庑屋一间甃板以地以防梅雨之月月湿气上浸安顿一切刑具用则取出不用则束而藏之此高大于门之径捷也岂待平反大狱祝网施仁而后为阴德哉衙门人役有能讲此理互相劝谕勤收藏每至用刑之际必量其新旧燥湿以为下手重轻则阴德亦自无量不独官长蒙庥而已也古人设枷之意不过辱之而已囊头以木榜其罪名动本犯羞耻之心令其悔过亦使远近为恶者见而知警法止此矣原非令之负戴而行何必过于厚重即使过于厚重亦于罪人无害徒损材料而已何也坐时原以他物支撑行时亦有亲人扛助厚重之与轻薄初无异耳但知此刑专为亡赖者设略有颜面身家者置他法勿用此刑盖以痛可忍羞不可忍血可涤耻不可涤也官府一念之转移系百姓终身之荣辱可不慎哉

杻以挛手镣以拘足皆所以防闲罪人虑其兔脱故也苟非大辟即当存镣去杻以遂人情之便何也人身之用足居其一手居其九非此则五官不能自运既不置之死地即当遂其生机使活泼有用之人而为行尸坐肉不但非情亦非法耳至于妇人女子虽犯死罪例不加杻为其饮食便溺不可假手于人重男女之别也人谓后世之法宽于前古以其无刖足之刑也余谓多用夹棍多敲扛子便是刖足之刑犹之杀人以梃与刃初无分别朝廷立法苛与不苛有何定额只在用刑者之慎与不慎耳夹棍扛子于法为极重万不得已而用之非常刑也惟强盗人命众口咸证为实即司谳者原情度理亦信其真而本犯坚不承招不得不用此法然以是威之非以是杀之也可试而不可用可一用而不可再用夹棍之得力处全在将收不收之时此时所招多是真招若待收夹加扛此时供吐之言十只可听其一并此一句亦须待放松之后再讯以定其果否常有一夹不招而至再夹再夹不招而至三夹者即使满口供承总非确据以其出于口者非复由中之言犹病极而为谵语据此定案非惟阴所关倘遇慈祥之上台解网之恤部霁威曲讯仍吐真情则前案可翻亦足以妨神明之誉耳至非人命强盗及谋叛重情此等峻法严刑即终身不用亦未为不可

　　论命案
一生伤勿轻委验验伤填单例取保辜何等慎重或乃委之佐杂不知两造报伤多先嘱托仵作故仵作喝报后印官犹必亲验以定真伪佐杂则惟据仵作口报而已何足深信且某伤为某殴须取本人确供辨其形势器物万一伤者殒命此即拟抵之据生前之供状未明死后之推求徒费犯供翻异案牍纠缠率由于此则何如亲验之可恃也

一命案受词即宜取供呈报命案非尸亲即地保宜立刻究问由及殴之状受伤之处细细诘问察看供情虚实自可得其要领盖尸亲等甫至县城未暇受讼师指挥代书写词不敢大改情节且乡民初见官长尚有惧心立时细鞫真情易露往余在远蒋良荣刘开扬自毙诬人二案皆于报时讯有疑窦不致冤滥平民故知初报即讯是最要关键若被告亦到则更可对簿明确矣

一相验宜速一面讯供即一面签役无论寒暑远近即往传验以免犯证入城得投讼师商榷中途犯到即择可栖息之处提犯鞫问使其猝不及备得情自易

一验尸宜亲相亲按地方官肩利害莫如验尸盖尸一入棺稍有游移翻供便须开检检验不实即干例议或致罪有出入便不止于褫职相验时仵作报伤之处须将尸身反复亲看遇有发变更须一一手按以辨真伪时当盛暑断不宜稍避秽气且心坚神定秽亦不到鼻孔余屡试之若有鬼神呵护者验毕指定真伤令凶手比对痕合然后棺检自无后虑如凶手未到或系他物伤者伤痕分寸尤须量准异日追起凶器比合可成信谳

一当奉洗冤录最可折服刁徒刁悍尸亲或妇女泼横竟有不可口舌争者执发变为伤据指旧痕为新殴毫厘千里非当场诘正事后更难折服宜将洗冤箓逐条检出与之明白讲解令遵录细辨终能省悟此亦屡试有效切不可惮半日之烦贻无穷之累

一详开检宜慎拆骨洗蒸最为惨毒疑似之间出入重大遇有尸亲控先检原详图格逐一细研实有枉抑疑窦然后详检则问心无愧倘系尸亲妄听误告须细细开导果能悔悟自可陈请上官提审取结免检盖检而无伤不惟死者增冤复令生者坐罪而曰我依律办也是耶非耶昔有强干太守号称吏才每逢发审命案辄以详检塞责半年之间骨殖多提省垣而太守以暴病死家属仳官所遗榇难归论者谓有鬼祸其或然欤

　　　山东臬司条议四　　　　　
宋荦

其一诬良之害宜除也山左盗案较诸别省为多司民牧者平日既不讲求消弭之方与夫防御之法及至一闻剽始苍皇失措惧罹参罚罔恤民瘼或讳强为窃或讳劫为仇勒改报呈多方饰止求瓦全于一时不顾败露于后日如济卫之徐士贞被盗烧死二命而勒改是仇将无辜之杨开美等酷刑供认俱陷大辟经本司审属冤诬现在报参如临朐县之官衙被劫捕役张坦诬拏良民五人为盗历经研讯绝无据亦在查取名报参即此二案现经按发者已足为诬良左券矣其有势难隐讳申报之案已经拏盗犯每多迟延不解旋即报病报毙希冀灭口充数倘有冤诬无可以自白此种屈情殊可痛心又有案缉之盗内有临限报获随报病毙尤多妄拏平人致死销案所当并行立法厘革嗣后各属获盗如在当被擒械无俟起获本犯供认足凭一面追缉余党即将现获之盗于五日内解府该府讯确于五日内解司本司审明即于五日内解院如敢违限不解指称缉拏伙盗任意迁延未经本司亲审旋报病故者除将所获之犯不准入案外立提经承禁卒捕役严究诬良致死情由遵照定例究拟官以诬限平民揭参庶人知警惕大害可除山东之民得以安生矣

其一词讼之刁讦宜戢也本司衙门为庶狱受成之地各属如有听断不公婪枉法应即报参以清吏治小民如有豪强吞噬贪婪暴虐即应驱除以袪民害窃谓郡守为州县表率尤宜狱公平执法不挠俾各属知所效法合无通饬各府将自理词讼已经审结者逐件造册摘简明略节数语于前件之下每季造册二本报院报司则于听断果否无私可以按籍稽核无容掩饰如果决狱公平即可以此而定殿最查一岁之内除停讼之外所理词讼仅止八阅月耳案件无多每季不过造册数十页非属繁重难事各府亦易遵行者至于民间词讼如户婚田土殴细事止赴该府州县告理即有命盗重情与夫豪势蠹恶亦必先控州县俟审结之后果有冤抑未伸方许赴府具控府审犹未得伸方赴司道控诉再有冤抑始赴院控此成例也近见健讼刁棍或在州县有词未结道府曾控未准辄赴省会远者跋涉千里近者亦不下数百里跪路呼冤拦舆叫屈呼天抢地似有至大之怨不白之情而究其始末或以病死为人命或以忿争为杀抢或以远年称近事或将已结作新词变幻诪张莫可方物若有各府季报之册则其控府与否易于稽核作何审断一目了结而告词之虚实亦从可识矣此等奸徒严加究处刁讦之风自将渐戢亦使民无讼之一端也

其三狱囚之积骸宜瘗也小民无知犯法禁羁囹圄即欲改过自新难脱文网受此桎梏之苦岂无悔心之萌即使罪当情真亦可矜悯矧夫无辜滥系更可哀怜衣服不能充身奚问饮食妻子不得觌面何亲朋更有被人株连原非自作之孽一入狱门骤难昭雪或染瘟疫而殒生或被垂楚而毕命拘幽莫告野葬无期本司前任通永道时访知各属多有此弊深为凄恻亟以瘗埋上请盖狱中之隙地几何日后之囚骸愈积若不尽行起出葬诸高原将来充牣其间竟成野即使生时犯法一死已无可加于存日被冤三尺在所不及久埋之骨难免冤气缠绵新毙之囚更有臭味侵染疫疠时作瘐毙愈多民命所关禁戢难缓合行呈请本院特赐通饬凡在监尸骨悉行迁瘗嗣后如有病毙之犯一经报明即令亲属领埋如无亲属方遣土工出深埋义冢不得仍填狱底亦不许抛弃道旁如敢故违专官狱官刑书禁卒严提重处印官即行揭报此法一立不特泽及枯骨亦感化人心之一助也

其四解役之疏脱宜慎也各属起解人犯非关　钦部大件即属命盗重囚差遣必系正身不许代倩雇觅盖恐中途疏脱签差之官既不免于报参同解之役亦难免于拖累不得不慎重也本司近见各属申解重犯名虽一犯二解其实仅有虚名批上姓字虽存途中并不管押优游家内行止自由点发之际尚随同伴唱名投审之时不过雇人听点抑且所遣之人率多民壮在于所押之犯无非奸徒伏处押中尚有山林之想跋涉途次无奔逸之思其党羽甚繁随处隐匿一旦脱逃立被参罚若不预筹于几先必致贻疚于事后合无呈请本院通饬各属嗣后起解人犯务选壮健有身家之役责令亲身解押或有一批而解犯五六名者其一犯名下注明解役二名如有疏脱即将原管解役追究与同解之别役绝不干连则责成既专自无观望偷安之事而批注既明可免彼此推诿之弊然此止就本地解审人犯而言本司见山左中东两路为南北往来孔道解部逃人重犯络绎载途所经州县率多忽略类以不堪之役管押往往扰害民间稽延期日并请通饬各属后有逃人重犯押解到境如南来者即于郯城县发一小票上注某月日时到某州县一日务行五十里计程定限至德州出境将此票申缴济南府稽查如有违限按名提究或系州府所属州县违限关会该府查究如北来者即于德州发一小票注明定限至郯城县出境将此票申缴兖州府如有违限按名提究或彼此互相稽察积弊自可顿除庶逃人重犯既免疏虞而大路居民亦免骚扰之患矣

　　审明丁灿庭等两次京控疏　　　　　
林则徐

窃臣等上年承准军机大臣字寄道光二十七年七月初二日奉　上谕本日据都察院奏云南回民丁灿庭等控告乡匪串谋灭杀无辜一折已明降谕旨交林则徐等审办矣此案控关奸匪挟仇寻串谋倡乱被害至一万余命之多如果属实必须彻底根究水落石出庶足以服难民之心而除地方之害林则徐程矞采甫经到任无所用其回护着即平心研鞫毋枉毋纵务将棍徒会匪严行查禁首恶各犯从重惩办以纾积忿而快人心等因钦此当经臣等将到滇以来访查汉回构互相焚杀各实情于七月内先行附片具奏奉　朱批认真秉公办理敉靖边圉为要钦此旋于十月内准到部又奉　旨此案着交林则徐程矞采亲提人证卷宗秉公严讯确情按律定拟具奏原告回民丁灿庭木文科该部照例解往备质钦此十一月内又准部文奉　旨此次复据云南回民杜文秀等控告匪棍刘书等挟嫌藉端诬控从逆致被搜杀抢掠迨招抚回籍后又被杀害多名等情着仍交林则徐等亲提人证卷宗秉公严讯按律定拟具奏原告杜文秀刘义该部照例解往备质等因钦此并准将各原告连钞录呈词咨解到滇臣等遵即会同核明两呈所控之人除相同者不重计外合共指控二百七名查保山距省十九站人数太多势难尽解当经扎饬该道府分别首要次要酌量行提一面檄司委员往解讵该处七哨汉民顽梗成风始则欲将应解人证抗匿不解继则竟将起解之人聚众回并入城搜杀招复回民放狱囚焚烧县署且拆毁江桥板片截换往来公文种种不法必须大加惩创经臣等　奏调滇黔两省官兵分布进剿臣林则徐于本年正月亲赴迤西驻札督办嗣该哨民等慑服军威自行縳献匪犯并经委员弁兵分投查拿共计前后获犯四百三十余名均已陆续审明分别凌迟斩绞遣军流徒等罪名两次会折奏　闻在案查上年滋事抗官之犯本即历届挟仇构之人兹将京控名单与已办人犯姓名互相校对内已凌迟者张时即张时重张汶儒二名斩枭者刘汶华张炳张重五高沧陈发科宋潮溃宋发春李汝玉即李如玉李帼王均即王君程文芝兰得沛黄保即黄疤十三名斩决者张界张汶健张汶佑杨小泗李全王遇春冯海厂七蛮周尚志胡三林向春即林抄罗十一名绞决者刘书周曰庠李名扬三名绞监候者赵草果邱美二名其遣犯除已故之张杰万重外现所改发者沈聚成董俊之有三名拟军者周郁张宽张赞张小满张友义杨能杨成杨归生李沛李连甲范先赵满赵全万益三郭赞田作贡蒋三宋俊顾玉李骁魏宽王信陈东苏秉甲衎大即衎平安谢凝二十六名拟流者王全董玉淋白上材三名拟徒者杨春富周际岐吴三名统计京控单内已经办罪者六十六名除凌迟斩枭斩决各犯不便稽诛已于未审京控之先业经处决外其绞决之刘书周曰庠二犯前折内声明俟提同原告质讯后再行处决其余定拟监候及遣军以下人犯经臣林则徐提回大理提到原告丁灿庭亲写遵断甘结四人共印手摹送呈备案

惟查核原呈情节有实虚或架耸其词或饰掩其罪均所不免适迤西军务已竣臣林则徐应返省坦当将原告四名并续获被控之黄溃等仍带回省遵　谕旨会同臣程矞采复提人证卷宗督同在省司道逐加研讯缘丁灿庭木文科杜文秀刘义均系永昌府保山县城内回民黄溃等系保山县民人向为前署县事嗣代理府事之后补知州恒文服役道光二十五年四月间有已经歼毙之陕省回匪马大等在保山板桥地方唱曲讥笑汉民被逐起衅汉回互相纠众仇杀焚掠经永昌文武带兵往拏回匪率众敌拒戕害大小营员及兵练多人各处汉村回寨彼此互烧其烧毙杀毙之人事隔数年难以追查确数维时该管迤西道罗天池署邓川州知州恒文先后奉札前往查办回众愈聚愈多屡有攻扑营盘之事汉民喧传回匪起意进城要将汉人杀尽密约城内回民作为内应并将送书之人盘获以致九月初二日金鸡板桥各哨练头藉有官给防匪之谕纷纷带练进城声称援救遂将城内回民无分老幼男妇混行杀戮以致同时歼毙约有四千余命之多因事仓猝在城文武弹压不住而恒文之家丁黄溃与回民本有仇隙乘机执刀至杜文秀未婚妻马小有姑之家砍杀其父毙命将马小有姑带回寓处窝藏旋经恒文押令送交保山县转发官媒看养该又与已正法之王均杨茂张炳曰占淋樊晋得等各带练丁名为防变实则纵其抢杀有外出之回民白廷赞及其兄白廷扬家被练杀害多命并抢夺衣箱四只旋经前督臣贺长龄饬令保山县追出并作三只转解太和县传主认领同日丁灿庭木文科杜文秀刘义等家均被惨杀多命因人众势乱不能指出凶手何人嗣经各路官兵弹压剿办将拏获汉犯万林柱等分别审拟正法汉回被烧村寨及伤毙丁口一律抚恤经前督臣奏结在案丁灿庭等痛念家口死亡财物焚毁心怀不甘于回匪屡次报复之后复商同木文科杜文秀刘义等先后赴京控诉冀图伸理此该原告等起意京控之缘由也其呈●不实之处如所称城内被杀八千余人核之节次奏案及府县禀报均无如许之多然先前尚不敢定准此次臣林则徐亲到永昌查县署被烧之后案卷已成灰烬惟府卷均属齐全查有道光二十四年前任知府金澄任内据保山县造报编查户口底册当即吊起与镇道暨委员公同查阅内五载城共有回民四百一十七户通计大小男丁一千八百八丁女口一千二百四十三口统共核算其丁口纔及三千有零即延至二十五年一岁之间不能骤添一大半又城外各村虽有临时逃入城内居住者亦断不能凑至八千余人之多原呈被杀人数显见不实且呈中既云掩杀八千余人而后尾又云被害一万余命是一词之内亦自相矛盾诘问丁灿庭等又皆诿诸传闻不能指实至于城外汉回各村彼此互烧互杀在回民控词但言汉民烧杀回村而访之滇省绅衿则皆云被杀之汉民实比回民多至数倍现在事过已久原难烛照数计而总之为挟仇互之案除九月初二日城内汉民回匪惨杀之外概不能专罪一边也

又原呈将回匪烧抢枯柯河弁之事移在九月初二以后谓因被汉民惨杀不得已而复仇又谓乡练饰以号衣乡首假以顶戴官私莫分以致误戕兵弁等语查彼时回匪自二十五年七月间即聚猛庭寨进攻思母车烧枯柯河及陶家寨大田街又攻丙麻其戕杀营员掳禁都守皆系九月初二以前之事而呈内挪前作后尤见瞒情掩饰又所控聚众烧香一节除指名为首之刘书周曰庠二名均系得实已于质对后即行绞决外余则有实有虚且当堂将所控之人提与各原告质对多不相识并有其人早已亡故及出外多年者亦皆混列在内诘其凭何列控则称系辗转摭拾成单实非有心诬指又控称文武官员视回如仇放匪掩杀纵丁抢掳等情查前数年回匪猖獗抗官不得已调兵剿办其地方文武不能弹压之咎原所难辞若因莠民互相残杀而遂加各官以袒助之名甚且指为串谋灭教则前后数年中永顺缅云等处汉村被回众焚杀掳者何可胜计亦皆责官员以助回杀汉之偏袒断狱者又将何所适从至被难之家性命且不能自保何论财物然事后如果可以着追亦未尝不为查起所有白廷赞及伊兄白廷扬家衣物除已向黄溃追回箱三只外即使尚有余或焚或抢亦早已为化乌有无从追回并非地方官有纵匪匿情事又据控称招抚难回百余名解往大理半途被杀三十六名一节卷查二十六年五月安插回民行至右甸途遇乡团散致被追杀三人其汉团亦被回民杀毙一人嗣饬附近地方官招徕仍送至大理安置所控固有其事尚无杀死三千余人之多又据控称二十六年十二月间永昌收租回民被发七人兹查案据实止六人内袁潮富木二蛮二名系被王缺嘴挟嫌商同杨椿富等在花桥谋杀犯已全获将王缺嘴杨椿富问拟斩绞招审病故郑三蛮张老七张发沅拟流又杨根大马溃二名系被张汶健纠同樊得即樊么大白占淋即白满大等砍死攫取银物已获张汶健樊得白占淋均拟斩白上才拟流张汝申拟徒续获张汝卓现饬审办又木汶举袁湲二名因下乡收租被赵润与不识姓名数人抢夺银物戳伤身死二参犯未获弋业经开参在案又原呈牵控猛庭回民于二十六年十二月被右甸团匪杀害一节虽非该原告等切己之事而大致尚非虚查此案上年拏获首犯范小黑及张小沅经臣等会审　奏明斩枭在案近日续获严萃容孙幅沅马中骥辉溃登四犯各供认在猛庭杀死马应瑞等各一命又获李九舟李庭玉二犯供认各杀死练勇回民二命均经汇核办理此又臣等研讯原告情节分别虚实不敢稍有偏抑之实情也

总之数年来永昌之案汉回各有曲直汉人之逞忿于回者莫甚于二十五年九月初二日之事而回人之逞忿于汉者前后并计实亦厥罪惟均此次将哨匪办至四百余名回民皆已心服而回匪之流毒各处先后拒敌官兵近时杀商旅掳掠妇女者亦经拏获惩办不但汉民心服即各处回教中之良民亦谓匪类既除伊等免累咸知感激是此番但分良莠不论汉回之办法似有明效大验至保山哨民余匪臣等仍随时饬拏又经续解冯得胜陈登万及京控有名之已革文生石维沂三名内冯得胜供认听纠进城乘机抢夺石维沂陈登万均认烧香为从亦应一并按例拟结查黄溃一犯身充长随胆敢附和哨匪刀毙人命复将妇女掳藏又纵练四出抢杀应比照谋叛斩立决律拟斩立决加重枭示臣等于审明后即恭请　王命会委枭司营将等将该犯绑赴市曹处斩传首犯事地方以示炯戒案系比照问拟家属免其缘坐李九舟李廷玉二犯在猛庭各毙练勇回民二命亦应斩枭严萃容孙幅沅马中骥辉溃四犯各杀回民一命均应斩决辉溃登解至途次病已沉重适臣林则徐审决另案重犯即将其先行正法以免幸逃显戮马中骥解省后病故应毋庸议李九舟李廷玉严萃容孙幅沅四人经迤西道王发越审明定拟具详均因患病尚未起解当即咨明督臣会同该道恭请　　王命即将各犯在大理就地正法免致稽诛冯得胜乘机进城抢夺财物应照谋叛为从斩罪上减一等改发新疆给官兵为奴石维沂陈登万二犯听从烧香结盟应照例实发极边烟瘴充军原告丁灿庭木文科杜文秀刘义京控呈词均有失实之处本应照申诉不实律定拟姑念伊家均已被害情殊可悯应请从宽免责释放再黄溃一犯系勒休知州恒文之家人该犯挟仇妄杀并纵令练丁滋事即使恒文并未纵容亦属昏瞶不职且该员保与已革道员罗天池同办此案罗天池业经奉　旨革职永不用该员事同一律仅予暂令休致尚觉不足蔽辜相应请　旨将勒休知州恒文一并革职永不用以示惩儆黄溃所掳之马小有姑讯明未被奸污已据杜文秀具结愿领完娶应无庸议此案京控单开香匪姓名除查明业已物故及早经外出并不在籍者均毋庸传提以免拖累外其提到被控人犯供认烧香为匪者均已分别定罪即屡讯坚供并无烧香者亦经提同该原告丁灿庭等再三质审据供素不认识并不能指出为匪确据不敢诬执自应分别释回本籍管束至其控呈之外有实曾戕杀回民而该原告转未控者亦先后并获多人俱讯明正法统归入哨匪案内录供报部已咨者毋庸重录外再有现在续办斩绞遣军之黄溃等十三人犯供暨原告丁灿庭等供结一并钞录咨部备核经此番持平惩办之后汉回人等尤当随化导约束令其尽消仇永作良民以期仰副　圣主敉靖边圉之至意

　　清理积案以苏民困疏　　　　　
丁日昌

闾阎苦累莫甚于词讼地方官宕延不结差役藉端讹诈经年累月动至荡产倾家因而强者变为盗贼黠者流入异端人心风俗之坏胥由乎此是以臣任苏抚时创立章程通饬各属将词讼按月造册通报予以功过以示劝惩并令将押犯姓名悬挂粉牌按月另册造报必隐者彰之使显然后官吏不敢任意欺朦仍随时派员密查报册实数是否相符遂渐无延案私押之弊而民困亦藉以稍苏前直隶督臣曾国藩前福建抚臣卞宝第知行之有裨于民先后向臣处抄录章程通饬直隶福建各属一体仿办兹臣蒙　恩简授福建巡抚接任后即经严饬各属实事求是勿得仍蹈从前积习月余以来披阅各属禀报类皆有名无实积压之案实多审结之案实少且闻伪造匿报之弊不一而足即押犯亦多不列册不挂牌者深堪诧异当经臣查出种种弊端计闽县共匿报词讼一百余起侯官莆田两县共匿报词讼二百余起福清县共匿报词讼八十余起虽内有前任未报之案而各该县到任后不知据实补报且蹈其覆辙均难辞咎又派县查点闽县押犯匿报二名侯官县押犯匿报十五名福清县押犯匿报二十八名南平县押犯匿报二十五名此名晋江建安瓯邵武长汀漳平等县词讼册报亦多匿漏以清讼安民之举而视为故事具文粉饰朦混殊堪痛恨访查各州县陋习缘因词讼据实禀报倘结案不及成数必干处分是以每月必造审结若干起作为开除既可避免处分又可以结案之多希冀上司保奖故统一省月报册计之结案已不下数万起宜若讼狱可清民困可苏矣而各州县年复一年案牍仍不少减者何哉盖造入月报者皆口角细故之案大半伪其真案之不结者依然如故是多一番防范更多一番欺朦若非于立法之初尽发其覆择尤参处无以袪锢习而儆玩延除福清县知县某已另案参革并再查明各县有无匿报词讼以及押犯悬牌不实另行办理外相应请　旨将调署闽县知县某署侯官县知县某调署莆田县知县某晋江县知县某署南平县知县某调署建安县知县某署瓯县知县某邵武县知县某署漳平县知县某十员一并摘顶勒限半年内将积压各案次第结清再行奏请开复其有认真振作一律清结者届时仰乞　圣恩分别奖励倘再不知愧奋另行严参以示惩劝

　　设法清理监押人犯并勒限查办疏　　　　　
文煜　丁日昌

窃照闽省吏治因循成习积案累累未定罪犯及牵连人证禁押既久动致拖毙是欲苏民困当以清理庶狱为先必澈底根求悉心体察揭明其所以然之故俾和盘托出而症结方可尽除必力破拘孪剀示惩劝稍原其不获已之由俾改辙弗迷而倒悬方可速解臣等前经查明匿报词讼各厅县两次汇参摘顶勒限清结并择其尤为玩泄者如瓯县知县郑启明福清县知县魏张文等分别奏参革职查办一面严催各属认真清理随时告诫几于笔秃唇焦半年以来统计办结新旧监犯五百三十二名各厅县所报人数名数与密查实有人数尚相符合惟狎犯往往有册中仅报数名实押至数十名者即如厦防厅押犯八十余名而册报仅止数名石玛厅押犯二十余名而历报并无押犯以此类推各州县之匿报漏报者实指不胜屈而且有书差私押而门丁不知门丁私押而本官不知百姓或农工度日或小本营生一人被押即一家不得安枕必卖田宅鬻妻子经营请托而后始得释放回家当官吏奕饮酒之时正小民呼吁无门之时此中叹息愁恨之声岂不足以召水旱而干天怒自经臣等严加查究各州县于册报有名之押犯已结释一千二百四十六名其未登列册报以及书差私押计释放者盖又不止数千人矣尤可诧异者如寿县监犯李暄遇　赦年余尚未释放严札申斥该县尚禀复以犯人恋监无心求释将乐县押犯杨长吉饬查因何事久押不放而该县则禀复以系历任流交之犯并无卷案可查化县监犯管福以入会被禁多年现据讯明实系诬扳诸如此类殊堪愤懑均皆批饬立即保释现计通省未定案犯尚有二百九十余名押犯尚有六百二十余名其监犯最久者如福清县之翁粿已禁至二十年政和县之汤子冈已十二年古田县之雷真莆田县之潘植皆十一年江之县叶港瓯县之章文建阳县之吕富老皆十年其押犯最久者如闽县之邱盛福清县之王三妹伍相皆十年南靖县之芋薯王酒皆八年此外或六七年或四五年者又书不胜书此等罪犯命盗居多或严刑所逼供词前后翻异或书差所指供词始终游移或仅认为从而正凶未获或竟诉为冤而原告坚执干证毫无逸犯难缉问官拘以成例不敢断结细阅各该谳牍当时如果据供定案转在可援　赦邀免之列因其供词前后不符反至长系待质不得仰沐　皇仁于情亦复可悯

至各该厅县岂尽无良实缘历年接替先后参差或因寻缉正凶有购之费研鞫定案有招解之费一经隔任罕肯代为担当虽承缉例有处分亦已无可加重该犯或狡展不承本官亦踌躇候代任复一任年复一年欲办不能欲释不可遂至积重难返陈陈相因目下可办者均已办释未办者皆窒难行无从措手如照例悉与推究处分直须官舍为空臣等目击情形殊深焦灼倘再不设法整顿坐使羁囚对泣不至瘦毙不止既失天地好生之德亦辜　朝廷钦恤之仁合无仰恳　天恩宽其既往准予暂行变通办理以期圜扉一清拟请将光绪元年以前积压各案如系迟延有因邀免扣计限期应招解者即行招解并由司酌量筹给解费以免瘠区借口赔累其事在　赦前罪应援免者由该管道府就近勘明详细释放至抢窃等案人犯无无证讯系误拏者即立予省释或先有证佐后复狡翻以及开设花会书差诈扰教唆词讼掳人勒赎一切为害闾阎情节可恶而供证未明此等桀黠之徒若一律准予释放非变为盗贼即流入异端拟请照抢窃锁墩之例分别酌定年限锁系石墩以示惩创而免羁禁至牵涉命案及一切杂案人犯或供情狡展或证佐未齐因而延宕不结者比比皆是拟请援照正犯在逃余犯监候待质之例如各犯禁押年月已逾例限即照现供定拟发落倘未满限则扣计何时届满如逸犯无获再行拟结其余词讼细故一切干连人证立即讯断释放并由司遴委明干之员带先后调到各案卷与之讲求明晰如临审情节互异准其禀明候示办理不敢墨守成见分投驰赴各属会同厅县统限年内一并查办清结以仰副　圣主痌瘝在抱刑期无刑之至意倘印委各员敢再泄玩从事逾限不结即行严参其能勘断明悉情法持平一洗积习者并仰恳　天恩准由臣等酌量保奖以照激劝是前次既宽其因循之咎以后复予以拔擢之荣当无不愧奋而思自效者矣至此后新收之案仍各照定例办理不得再有积压仍蹈前愆倘尚有私押匿报等弊即当从严参处臣等为慎重民命清理庶狱起见既不敢拘泥向章转沿苟且之习尤不敢任情轻纵徒博宽厚之名是否有当伏乞　皇太后　皇上圣鉴训示再此折系臣日昌主稿拟请于十一月间拜发因渡海台途中延搁数旬故迟至现在缮发合并声明

　　奏为重案未协有关治本民心疏　　　　　
国子监司业张之洞

窃四川东乡县一案昨经　钦差恩承童华查办审拟奏覆　敕下刑部议奏在恩承等研鞫数月自当详慎部臣公同核议自当平允惟是此案之真正本源紧要关键似尚有未尽缕晰　上闻者道路传闻人言藉藉不敢不为我　皇上陈之伏思此案之查办由于滥杀滥杀由于诬叛请剿诬叛由于聚众聚众粮由于违例苛敛各禀各疏中所谓署东乡县知县孙定扬议派捐输每正银一两多加钱五百文是也查四川之捐输与他乡异咸丰中叶军饷无出计臣议于四川钱粮之外加收津贴津贴者按粮摊派正赋一两则津贴亦一两矣咸丰末年更议于津贴之外加收捐输捐输者亦按粮摊派川省一百六十州县除最瘠数十州县外余皆派及或一年一派或两年三派由藩司临时斟酌大约每县地丁五六千金者捐输派至万金上下而钱粮最少之户不派正赋一两则捐输并不止一两矣此皆报部充饷之正也而耗羡解费不与焉不特此也川省杂派最多若夫马局若三费局有者十之八九此外地方公事各局名目不一皆取之民皆派之于粮局绅议之官吏敛之大率每地丁一两合之津捐杂派大县完多将近十两中县完少亦必须五六两粮民交纳者先完杂费继完津贴然后须完正赋杂费不完串票不可得无串票则官得治以抗粮之罪其术亦巧而毒矣非若他省捐输偶一为之即有勒派止累富室而已川省捐输之数向由藩司派定照文征收无可加减故东乡之多收五百文非勒捐富户也乃加赋也非为　国聚敛也乃肥己也此等情节度朝　廷未必尽知也考川省藩盛雍正间招民垦荒始　国初以来辟地少定赋轻故司农屡次加派而百姓黾勉输将盖蜀民涵沐　圣泽亦知急公纾难之义不忍吝也官吏于是谓蜀人富而且愚因之苛敛不已然而百姓亦能曲谅官吏办公之无资私用之不给民力已竭仍不敢怨也何至旧章之外复又增加且东乡自同治八年以后局中有巨万之征收无一纸之清帐乡民愤激清算遂发兵以剿之且举无数无干之老弱妇孺而屠戮之此不得不为四川百姓痛哭流涕而诉之于天地父母者也且　皇太后　皇上亦思发捻所以削平之故乎咸丰以来贼氛几天下师老饷匮岌岌可危然而以次扫荡重观　升平诚有如宋韩琦欧阳修所云臣等五六书生辅佐太后而天下听从者此岂尽师武臣力之所致哉良由　列祖　列宗深仁厚泽积累沦浃故　皇天眷佑我　圣清而使然也我　朝深仁厚泽固属美不胜书然大要则有两事一曰赋敛轻一曰刑罚平赋轻则不至竭民财刑平则不肯残民命顺治元年　世祖章皇帝谕曰官吏混朦倍征者杀无赦十三年严惩收加派之禁康熙五十二年　圣祖仁皇帝特颁永不加赋之谕为古今数千年所无之善政至于好生恶杀慎重刑辟乃　列圣相传之　心法顺治十年六月　圣谕有云死者不可复生误者不可复改此悔此怨咎将谁归务平心守法使人不冤康熙十二年十二月　刑部将逆案干连人等情罪稍可矜疑者概行省释康熙元年三月定录供不全引律不确之禁二十二年十二月　谕大学士等曰人命重大无辜枉死上干天和二十四年四月定月司诬良为盗照故入平人例从重治罪之禁九月定贪官不入缓决之例四十七年二月　遣侍郎穆丹审浙江大岚山贼案空亲书谕旨令审察时毋得恐吓良民并　谕除贼犯正身外株连人等用刑尤宜谨慎乾隆五十年七月河南王金等纠众拒伤兵役一案李二等六十七犯持械助势奉　旨从宽免死至　大清律一书原本唐律斟酌尽善最为精详平允二百年来　君臣上下准此断狱无敢意为重轻所以培元气而笃　丕基者在此两端而已

尝考从古帝王所以享国久长者财力兵力权谋术数皆不足恃惟民心为可恃诚使君仁民悦则虽积贫积弱而不至于危虽有四裔强邻见其国之民气固结　天心眷注则隐然有不可摇动之势而不敢生其陵侮觊觎之心即如近年北省奇灾饿莩野以寻常事势论之足以生事然人情帖然饥而不害者此乃天鉴我　皇太后　皇上有爱民之心故也今孙定杨横征暴敛妄召外兵残民以逞民不叛而诬为叛城不围而为围兵已临而不乘机抚定将欲剿而无一语阻拦流毒半年杀人如草假使非该县禀于先则督臣剿洗之批何从而下非该员怂于后则各营妄杀之念何自而萌原禀明有形同叛逆县城危在旦夕之语谓之蓄意诬民为逆百[喙](啄)何辞查例载诬告叛逆已决者斩律载故入人罪至死者坐今闻承恩等不引确切之本律而牵合告重事不实之条例载告重事不实并全诬十人以上发边远充军如有干系重大事情临事酌量办理何又将后二语删去乎此非孟子所谓刺人而杀诿罪于兵者哉臣愚以为不诛孙定扬不惟无以谢东乡千百之冤魂无以服袁廷蛟并无以服李有恒使　皇太后　皇上早闻四川官吏贪残剥削之状亲见东乡百姓焚杀糜烂呼号宛转之形不知若何悯恻若何震怒乃案悬四年两被京控三经纠参两易督臣三奉查办而卒之舍首恶而不诛事无真是非刑无真罪名此臣之所大惧也夫臣亦何恶于孙定扬而必欲诛之所惜者　国家之法纪　祖宗之德泽苛敛屠杀不忍背叛　朝廷之民心近年承军务之后封疆牧令心粗手滑动辄用兵即如去年浙江金屺兰私垦升科一案山东陵县抗漕一案杀戮亦为过重然且姑置勿论盖事未上　闻则咎在督抚案已到部则权在　朝廷若再不遏其流以后日肆贪虐必致驱民为盗而后已臣前奉　命视学蜀中光绪二年夏间考试川北即闻物议沸腾拟俟回省详考本末如实有颠倒即当上陈乃秋间到省已经台臣参劾得　旨查办自不得再行渎　奏今日狱成罪定而是非未明臣来自蜀中实有见闻若不一言上无以对　朝廷下无以对四川通省之士民此案卷牍太多如蒙　将孙定扬诬叛请兵原禀原供摘出上呈一经　御览真情立见或谓屡经查办关涉大员太多岂能再为平反不知失出一案处分颇轻果为　国家所倚任之大臣用舍操纵　朝廷自有权衡何必顾忌牵制致紊大法哉臣愿　皇太后　皇上深维　祖训至严人命至重民言可畏　天鉴难欺关系至大不独一蜀应如何核议之处恭候　圣裁

　　建设候质公所拟请按提经费疏光绪八年　　　　　
毕道远　周家楣

窃念词讼之累民最甚而各案之原告牵连之人证及户婚田土无关罪各之诉讼其无辜受累更为可悯　京畿地居首善广土众民易滋讼狱加以旗民有交涉二十四属有上控兼之户部刑部都察院内务府步军统领及五城察院各衙门常有移交案件除应押外凡一应候质讯诸人有时令取保而保人难得结案而案证未齐羁候迁延弊端恐由此丛生即日用亦何能给至于大兴宛平两县于不应管押不能保释之人不得已而派差看守谓之差带益易滋弊京师之谚有之曰不怕宛平县只怕到后店以栖止并非羁囚之地而有此语必非无因是以臣周家楣于前任府尹时往往就案提查访察于宛平县左右地方迹疑近是者逐加搜剔经前任宛平县知县王启俊蔡寿臻于署东另租民房以栖案证黏告谕倘有差役为虐即令大声呼喊该县即提而亲究其弊渐革此次到任复加体察于接见僚属时举以相警仍恐耳目未及之处或于僻静地方民舍僧寺竟作此恶庐无从为搜访大兴县知县赵文粹请设候质所凡顺天府及两县案证等人悉栖于此详查章程专员管理与治中及两县彼此稽查核对可除此弊臣等公同商议所见皆然即令经历范思本相度地基逐一布置于府署大门内迤东适有隙地可就营建遂各捐兴办于本年三月二十二日开工六月报工竣共建房屋二十二间并备活板木榻及应用桌凳器具妥定章程遴派明慎正印委员两员刊给木戳钤记住所专司其事自七月初一日开办所有顺天府衙门及两县无关罪名应候质讯各人证均于此栖息臣周家楣于每日进出署门胥经其地即可就近查察每案交收提还各凭刊印验票编号标明时刻一有不符及中漏号次迟延时刻立即严究按旧管新收开除实在四柱十日一报臣顺天府衙门查核治中两县与委员彼此往返逐案逐人稽核有无遗漏弊混所内稍有弊端准其就近喊诉庶几私押之弊从此可除仍饬府署谳局及治中大宛两县于所讯各案速为清厘勿因案证人等居处可安稍涉延宕至于在押在狱案犯并饬各属一体加意矜恤以广　仁施而重民命伏查光绪二年二月贵州抚黎敬培奏设军民待质公所请推广各省一体照章准予提筹办所需经费从藩库拨事可经久每名口食钱粮若干文按季支销各节奉　旨该部议奏旋经户部议覆请　旨饬下各直省督抚府尹各就地方察看情形可否仿照筹办详细查明具奏是年闰五月二十日奉　旨依议钦此今臣等察看地方情形亟应仿照办理在京畿亲依　辇毂尤应仰体　皇仁俯惬民隐惟因顺天府衙门鲜可提之业经酌归捐办除顺天府各员捐并据盐运司衔花翎候补知府王海捐银一千两该员尚有另案捐应俟汇齐另行陈奏谨将顺天府各员捐数开单恭呈　御览至于各名口应领食米按季咨部由京仓预领报册所需常年经费核计每年需银六百两照案由直隶藩库拨解以期经久所有顺天府衙门照案建设候质公所缘由谨会同署直隶总督臣张树声合词具陈
 
　 
卷四十五　内政部十九　火政

　　修火政说
嗟乎天灾流行国家代有何沪上之民不困于水不困于旱不困于刀兵而独罹此祝融氏之浩哉他处火警不恒有或数年而一见焉或数月而一见焉独沪上则司空见惯习以为常报警之钟时闻于耳畔被毁之户密比若繁星然从未有如上月二十八日南市之甚者是日之火自傍晚六点三刻焚至将晓三点钟时起大东门外大马头迄十六铺桥左近失赀以百万计毁屋至数千椽火后过之惟见瓦砾盈途雾瞇目呼号恸哭惨入心脾呜呼噫嘻何祝融氏之忍心竟更甚于水旱刀兵诸哉在大行号富绅民虽耗家资尚可望桑榆之补独此小本营生之辈肩挑背负之徒以及泛宅浮家趁生涯于水面者无衣无食露宿风餐困苦流离疮痍满眼欲行乞而赧于启口欲忍饥而残喘难延有心人一念慈祥不忍目其转于沟壑因制成小启遍告同仁量力输捐酌为佽助在燃眉之急固可救矣而祸频仍猝不及备不有以善其后将何以使民皆安枕不复闻嘻嘻出出之声乎无已试为之献荛焉一在练习水龙今者洋龙盛行其救火之灵胜于旧制锡水龙数倍人皆知其然也于是集资购置以备不虞自官衙公局以迄各业各善堂分道扬镳不下数十架每岁祗分龙之日集校演试以程技艺之高卑顾凡事以愈练而愈精平日不练习精良临时不无慌乱试观西人之入救火会者每日黎明时节必舁水龙而出练习准头日出而回依旧各事其事今宜略师其法日练一次必不能则或三日一练或五日一练庶几日臻娴熟用时可得手应心乎一曰展宽街道闻上海每逢火警后重建房屋必退进三尺俾得街道宽舒然虽有是言未必见诸实事今宜悉心整顿凡有重建之屋官须亲自丈量责令让进若干使路途一律宽广庶日后不幸遇火水龙得行驶自如或曰重建者固可让宽矣独不能使各巷各街一律兴工退进数尺乎曰是不能今欲将完善之屋概行折除在官固防患于未然而颛愚无知有不訾为厉民之政者乎惟趁重建时将路展阔庶几屋主地主皆无怨言多一宽之街即遇火时少一掣肘之患矣一曰装设自来水租界中向无自来水火之来也其患无穷昔年小东门外之灾焚至竟日其所失几与目前南市无殊自自来水肇兴而一遇火灾立时飞洒从无有牵连滋蔓焚毁数十家数百家者南市城厢时有人议及此事而格于成法终不得行今宜一洗因循速为装设庶平日居民皆得饮和食德免致日吸污秽之水疾病丛生遇火更易于救援不致酿成巨祸在不知时务者每谓沪上据黄浦之胜水从海入汨汨滔滔不知惟潮涨时则然耳潮退则沟浍涸然必至束手无策则亦何惮而不集资兴创成此巨工耶而我所尤为注意者则在中西人不存畛域之见每观华人常深怨西人分疆画界地在租界之外则火灾猝起不肯前往救援西人则以为华人情性不同每遇拆屋等情势必出而阻止若欲禁其搬物乱窜尤不乐从与其到而右绌左支不如袖手旁观之为愈甚且事后万一互相龃龉涉讼公庭官苟偏听华人反使西人理不得直是以甘心退让不乐干预其间耳然观此次聂仲芳观察一经商请西人同出力救火会中人即驱水龙南向踊跃从事得以转危为安不复蔓延至十六铺可见西人之意原无所私此后苟开诚布公一听西人之指挥号令则西人既安居沪上已历多年岂有漠然不关如秦人视越人之肥瘠者至此外建公墙拆茅舍储公以备振恤慎火烛以保平安一切善后事宜谅牧民者自能诰诫鲰生识微见小不能为之缕陈已

　　论宜亟修火政
尝观牧令全书所载谓救火之法泼水为次以拆去下风近火房屋为上策噫此真至理名言非洞若观火卓有见地者不能见及乎此也不观夫近年以本埠地方凡值祝融肆虐回禄为灾取所制水龙以施救固属不甚得力即购置洋龙以施救亦属难必其见功洋龙有人力火机之分自有沿街设立自水管以遂觉人力之洋龙可废即火机之洋龙亦退处无权祗须拥载长大皮条驰至火所随地开取自水管置皮条之端接于水管之上其水自然而然上喷霄汉如倒泻银河一般如提壶灌顶一样取之不尽用之不竭不烦人力不仗火机不待潮不虞汐退不忧河涸不虑井枯此等情形亦可称为尽善尽美而毫无疑义矣而本埠民居及市中人亦可以高枕无忧永不畏祝融回禄之凶焰矣乃仍时有燎原之事时有蔓延之惨一毁可以数家数十家数百家数千家或一街全灾或数街并毁顷刻华房变为焦土片时广厦化作邱墟惨目伤心不可言状自有言水能克火所忧者水不足耳若今之水来自水管之中只觉有余无忧不足且掌皮条于掌中一任随心所至任意所施似亦何至无功何至无益然则将以尤人乎而人力则已远迈往古也将以怨天乎而天亦不任受咎也何也此固非上策本不足必其能以遏火也论此等救火之法实只宜于洋房故洋人筹划至此可以不必他图缘洋房四面皆墙大半凭空独立凡遇火患如洪炉然火尽盛于炉中定不溢于炉外取皮条而引以自之水浇灌之力自足以遏其熊熊之势烈烈之威非若华人房屋栉比毗连易于蔓延值火势之大盛虽水力亦无功故中国而不修火政也中国而修火政必舍水而拆房乃为握要之图即以本埠而论法宜创立火政局广置挠勾若干支竹梯若干具板斧若干把粗索若干条时时修整不得朽败般般坚利不可含糊更分置于城厢内外各防保甲局中以便临时就近取而免以路途遥远致时刻之误其人夫则按照平日水龙会中办法预为派定更增以各防营中之兵勇再益以各局中之勇丁戒备于平时操演于暇日一闻火警即由主者传集带器具立趋火所听候指拆何屋务期协力同心立时倒卸拆屋一间已堪容足拆屋二间火已难延拆屋三间火更难越夫然后乃用龙以浇其焰灌水以遏其威所拆者不过三间之屋所保者不知若干之房大扺人情之愚也专惜此三间之屋但希冀其反风殊不知有此三间之屋则火有延及之端无此三间之屋则火亦无足之处故凡延烧广者皆惜屋不拆之所致也惟必先筹偿还拆屋之费计一间屋若干钱两间屋若干钱三间屋若干钱三间之屋可分三等应偿房价十成者近火之一间则只八成其次则九成此或筹公项生息以备用或酌捐下风未拆之屋主以津贴总须由善堂董事妥议章程凭官采取酌定与其听凭奸徒于既灾之后持簿化缘沿门索费以打醮为名徒施夫淫僧恶道何如以此项复为拆房助造之资此则端赖乎官员之查禁必严董事之劝谕必切矣往往见此等火醮之捐少则数十千大则数百千之多是真掷诸虚牝一转移间取之以为津贴造还拆屋之费讵不甚善即使公储备无须乎此亦何妨归诸存之中以增生息之本至于劝募此项存之功德当不在远赈饥民之下本埠善举最多善人最伙何不于此事一筹及之如果有成定可永消毒焰耳

　　防火劝备竹梯说
  </div>
  <div class="pagination">
   <a href="皇朝经世文统编_page126.html">
    上一页
   </a>
   <span>
    ...
   </span>
   <a href="皇朝经世文统编_page122.html">
    122
   </a>
   <a href="皇朝经世文统编_page123.html">
    123
   </a>
   <a href="皇朝经世文统编_page124.html">
    124
   </a>
   <a href="皇朝经世文统编_page125.html">
    125
   </a>
   <a href="皇朝经世文统编_page126.html">
    126
   </a>
   <span class="current-page">
    127
   </span>
   <a href="皇朝经世文统编_page128.html">
    128
   </a>
   <a href="皇朝经世文统编_page129.html">
    129
   </a>
   <a href="皇朝经世文统编_page130.html">
    130
   </a>
   <a href="皇朝经世文统编_page131.html">
    131
   </a>
   <a href="皇朝经世文统编_page132.html">
    132
   </a>
   <span>
    ...
   </span>
   <a href="皇朝经世文统编_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
