<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 28 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 28 页/共 172 页
  </h1>
  <div class="content">
   一宽免违限、查得见行事例、举人告入监、并监生愿就教职考不中复监者、俱除水程四十五日外。仍除一个月。若患病有堪信文凭、仍除三个月、过期者送问、除遵行外、夫谓之举人入监者指新中未入监者而言、若旧中巳经坐监者不在其数、谓之监生、复监者除旧贡巳入监者而言、若新贡未曾入监者、不在其数、今告入监举人、不分旧中、巳曾坐监、及愿就教职考不中复监监生、不分新贡、未曾入监、但有过期、一槩送问、似与前例不合及查得除授官员赴任过违凭限、半年之上、方送问罪、其举人监生止许四月、未免过严、况各生违限到监、坐班月日虚旷、本监自与查算、不得出身、比与官员赴任不同、而各生多系贫难远方之人所带盘纒有限。一经送问、赎罪价银、无从借办、尤为窘迫。如蒙乞敕礼部议处、合无今后新旧举人、并岁贡监生、不分入监复监者、过违限期、但有患病等项、堪信文凭、俱免送问。仍行该监严查虚旷月日、务要应该拨历之日、方准拨历出身。如无患病等项、堪信文凭者止照官员赴任过限、半年之上事例方与送问。如此则法令适中、贤才得所、
　　一慎用将官、窃惟将者兵之司命、国之安危系焉。近闻大同摠兵官神英、副摠兵官赵□、各以私愤互相攻讦、烦渎　圣聪、差官体勘、未蒙定夺、及宣府摠兵官阮兴、又蒙取回别用、且大同宣府乃　朝廷之北门、而将官实司北门之锁钥者也。方今边圉未辑、灾异屡形、而将官之重、未尽得人如此。万一丑虏闻风、乘机侵犯、为害非细、有识寒心、固宜早为区处、不可视为泛常、且闻各边将官有缺、多在京营选补、但此等官员初到地方、夷情未达。边务未谙。一遇有警、手足无措、又安敢望其克敌制胜者乎、乞敕该部通将各年各官公举将材、照例会同五府各部都察院大理寺堂上官、并掌科道官、从公逐一评议、原举堪任主副将官。其间或精通武艺。或练达戎务。或弓马熟闲。或韬略谙晓。或智谋过人。或勇敢出众。宜用于北者。北边宣府大同辽东陕西等处地方有缺。挨次奏补、宜用于南者。南方云贵两广四川。湖广等处地方有缺以近就近。挨次奏补。其有不协公议。及夤缘请托者、俱令革退。其有未经公举、其巳举未经评议者无得举用、至于京营将官、未经行陈。止可存留。拱卫京师。如此则南北将官、可冀于得人、而各边地方可保于无虞矣
　　一减省差遣、照得针工巾帽二局、每年奏差内臣四员、前来南京、取用麂皮等项物料、经年动岁、方纔回京、每员取拨六百料马船二只、暂座共享船八只、每船一月索取贴帮银五两、一年之间、约取银四百八十余两、及至起程、每船又要脱帮银五两、夫甲贫难、办纳不前、百般辱打、随船什物、因而强搬、怨嗟之声闻者不忍、诚使减此官、则减此船、减此船、则无此害、况南京针工局、逓年常有起运物料、如蒙乞敕该衙门、今后取用前项麂皮等项物件、免差在京内臣。此甚省便就行守备太监。督令南京针工并巾帽局依数造办。选差的当官一员起运管送、仍照例会官装杠、务要十分满载。不许多占船只。及将夫甲非理凌虐、索取财物、如有故违、许科道并兵部委官指实具奏究治、庶民害可除、事亦不废
　　一禁约索取、照得马快船、专备装载官物之用、近年以来。差使浩繁、驾船夫甲、横被管运内外人等索诈、艰苦不可名状、姑以为害最甚者言之、如南京内官监、年例该运黑沙洲等处芦柴、计把不啻千万、占差六百料马船共一十六只、随船水夫约五六百人、每年芦柴就派水夫、各自砍砟、装载管押官、每船一只、要银二三十两水夫贫难、多将月粮买凑、方免捶楚及交柴之际、管场官又行索取、每柴一束、要钱一文、柴满千万则钱亦千万、钱不敷者、百般刁难、及照南京内官监等四衙门装运芜湖抽分厂板枋、用马船三十余只、南京中军都督府、装运烂泥洲等处芦柴用马船十只、管押人员、往往效尤逼迫人夫、因而逃窜数多、船只废坏、职此之田、如蒙乞敕兵部查例、严加禁约、今后管押等官、敢有仍前索诈、许令巡江御史密切访察、参奏拿问、以示警戒、被害之人亦许指实陈告、其芦柴数目照数砍装交纳、就行管理抽分御史、临场验收、如此则夫船不累、装运无悞
　　一慎重刑狱、窃惟刑以辅治、自古帝王之治天下、未有不本诸此而为治者、臣等常见两京法司推问轻重罪囚、悉发大理寺审录、情罪相当者、评允施行情不当罪者、驳回再问、如此可谓慎用刑矣、而尚有称冤不服罪囚、其在外诸司问理刑狱、秉公持正、而刑罚得中者、固有其人、中间有等矫情于誉之徒、不能体　皇上重爱民命之意、以苛暴为能事。以刻剥为尽职。言献狱之际、视人命如草芥。煅炼成狱、问拟斩绞罪名、监候呈详、或有词未明、或称冤不服、恐其反异不便、及未成狱囚犯、一槩辄令狱卒多方致死。殊不知古人用刑、罪疑惟轻之意。冤枉所系、诚可哀怜、上干和气、致生灾变、未有不由于此、及法司奏行差官前去各处审录重囚、往往图得便道过家、不及致详刑狱、虽有审录之名、实为虚应故事、如蒙伏望　圣明扩天地好生之德、体日月照察之明、特敕法司、凡遇差官审录、弗狥私情、务要南方刑狱。拟差北方官员。北方刑狱。拟差南方官员。其于审录之际、仍要留心详审、勿拘成案、情真罪当者、监候奏请处决、其间情有可矜、罪有可疑及情法不相当者、具紧关略节招由、奏请区处、其原问官员、果有故出入人罪者、依律、坐以故出故入之罪。如是失出入人罪者、坐以失出失入之罪如此、庶使在外问刑官员、少知慎刑之意。不行惨刻之科。而刑狱亦得以清。冤抑亦得以雪。人心和悦而灾异消弭矣。
　　一查明禁例。窃惟法制禁令、即今之律例是也、然非政有定体、何以刑得其平、当此万国同文之时、岂有两京异政之理、南京　祖宗根本重地、山陵宫阙具存、而曲禁周防、乃政务所当急者、如南京内官监、于皇城四门守卫官军内、每门日拨军一百名、看守打扫、及南京司苑局、日拨金吾后卫府军、后卫上直、分例有内官兼管、比因洪武永乐年间、许令就于抽分内取钞三十贯、以为茶果食用、今乃借此为名、百法巧取、如杉楠板每块筹二根、取银二钱四分、杉条五根、筹一根、取银一钱二分、柴炭百斤、筹一根、取银三分四分、计筹取钱漫无纪极、通计春夏有水船多时月、每人约得银六七百两、秋冬水落之时、亦不下一二百两、因此抽分重大、遂至客商阻绝、及至各工所关领竹木等料、又被索取起筹、出厂等钱、展转刁难、不肯从公放支、月益岁增、为害无巳、如蒙乞敕工部转行各处抽分官员、务要奉公守法、律巳便人、不必以克下奉上为能、但当以称物平施为务。其曾经抽分去处给与执照不许重复抽分、仍乞敕南京守备太监、今后差拨抽分内官、止照旧数、无得过多、仍要严加禁约不许似前计筹、取索财物、及纵容家人伴当、在彼生事。其各工所关支物料、明文至日、即便放支。不许刁难。若踵前弊、无所悛改、悉听管理抽分监察御史等官径自参奏、究问施行、如此则侵克之弊、可以少除、而愁怨之声、可以少弭矣、
　　一防革宿弊、照得礼部所收、惟药材及历日纸札二件、药材系湖广江西福建等布政司所属、并南京无异、理须止帚一、人易遵守。如蒙乞敕法司通查在京近年奏准见行事例、比与南京山陵门禁相同者、备行南京法司、一体遵行、仍乞敕南京内外守备参赞官并南京兵部转行南京、各该监局军卫、务要前项原奉洪武永乐宣德等年间钦依及奏行事例的确全文、俱从兵部法司、将与在京见行禁例、通并参详、若系出于一时权宜、自当遵依近例为当、明白奏请、着为成法、颁行南京、如有违犯、据凭论断、其有仍将远年不明事例。朦胧搪塞者。宜从法司。径自参究施行、如此则两京无异政、众心有定守、而　陵阙益尊严矣、
　　一申明旧例、照得先该南京摠督粮储右都御史周瑄、奏称南京无籍军民人等、称为跟子名色、迎接纳粮人等、跟送歇家、哄诱银两、买嘱官攒人等、通同作弊、犯该满贯、徒罪以上、就于该仓场前枷号三个月、满日、照包揽坑陷纳户事例、发边远充军等因具奏该户部会议得前件跟子歇家、满贯徒流以上、枷号一个月、常例发落、节该奉　宪宗皇帝圣旨、禁革诓骗、这件还准他每说、钦此钦奉诏书、巳将前项新行条例革罢、近该南京摠督粮储右副都御史王轼具奏申明、户部拟议、前项跟子歇家、满贯徒罪巳上、仍照前例枷号三个月、连当房家小、发边远充军、职官有犯、奏请定夺、奉　圣旨是、钦此、臣等看得事体贵合人情、法令在得中道、各司府州县纳户初到南京、不能熟知道路、未免寻人指引。别无官房住歇。未免寻讨歇家、此人情所不能无者、查得见行事例、揽纳之人、坑陷纳户、及打搅仓场、虚出通关者、止问充军、不曾枷号、今跟子歇家、止是晒晾駞载籴买等项、多取工钱价直、比之揽纳作弊。轻重不同。既枷号三月、又发遣充军、法令似乎过中。以致近年纳户。往往仓前露卧。人家不容安歇。一入歇家、辄被恐吓、受害多端、近该法司问拟、又皆拘执前例、或连引情轻人犯。俱问枷号充军、远近称冤、有伤和气、合无今后南京法司、如遇跟子歇家有犯、指称官吏名色诓骗财物、满贯、与坑陷纳户限外不完、及通同官攒虚出通关者、俱照原拟事例问罪充军、免其枷号、若止因晒晾駞载籴买等项、多取工钱价直财物、至满贯者、枷号一个月、与不满贯者、俱依律问罪、照依常例发落、如此则刑罚平、而和气应矣、
　　一减造军器、窃惟军器所以御戎、固不可不预为成造、而财力费于无用、尤不可不量为区处、查得南京兵仗局前厂逓年成造盔甲鎗刀弓箭撒袋圆牌等项军器、共七万九千六十余件、收贮南京戊字库听候应用、诚国家思患预防、修武备、御贼寇、万世之长策也、但承平日久、军器少用。未免法出弊生。今计该局岁用生熟铁一十一万七千九百余斤、木炭木柴四十余万、生水牛黄牛白硝麂杂等皮三千三百余张、翎毛觔角箭竹杂木约二十七八万、其余铜锡银朱靛青、油漆鱼线水胶、绵苎布丝绢纸札等料、动以千百计、军民人匠、班匠、共六百五十五名、外雇工银二千八百五十余两、然所造前项军器大抵多被克减工料、成造不堪、虽有该部、及科道委官、按季盘验亦不过大略看过。不能一一周悉。况南方地势卑湿收贮三五年后、箭翎弓张、多巳脱落朽坏、鎗刀衣甲、亦各绣烂、诚恐一时行军。卒要应用。有名无实误事非细、查得本库自洪武永乐年到今陆续收贮、见在军器共有四百五十余万件、颇勾应用、及查得先该工部议拟、天下军卫有司、岁造军器数多、积久恐不堪用、题奉钦依、俱自弘治二年为始、减半成造。诚为得宜。乞敕该部计议、合无将本局岁造军器暂且停止、仍将戊字库原收军器、委官盘验见数、其间堪中者、如法安置晒晾、不堪者、挨定年分逐渐修理、有当添补物料、止于各库会有量支应用、待修理完日、仍照减半事例成造。如此则财力不至妄费、军器皆为有用矣、
　　一量停造作、窃惟　上之供用有缺、固不得不征取于下。下之财力有限。亦不得不赴愬于　上。查得本部先于弘治十年十一月内该南京内官监揭帖一件、为钦依起运急缺供用物件事、该太监李广奏取生漆桐油肥皂各二十万斤、银朱各三万斤、分派应天等府办纳、续行本部成造装盛箱桶瓦坛两罩、共一万九千八百个只、铁锁九千二百把、单榜纸三万一千六百张、黄蜡白面桐油等项共一千六百余斤、又于本月内准本监揭帖一件、钦依成造急缺供用物件事、亦该太监李广、奏取朱红漆戗金云龙黄铜火罩等件、共四万五千六百五十副个、除该监通行南京丁字库等衙门、将会有银朱黄熟铜生漆木炭金箔等料、共六十万五十二斤块径行外、将会有生漆银二朱等料、共二十一万九千五百余斤根块、亦行应天府铺行估计、支给天财库钱钞买办、及行本部成造、装盛箱桶、木匣锁钥、黄毡黄绒、绵布绵花套桐油木缸、两罩等项、共六千八百九十余件、黄单榜黄白中夹纸四万八百五十张、至弘治十一年八月准南京兵仗局揭帖一件、　上用供用物件并军器等项事、该署兵仗局事内官监太监杨穆等奏奉钦依、成造　上用象牙鹁鸽头弰弹弓等件八百件、供用竹竿绵扎鱼乂等件共一万五千八百四十件、该局料计见有生铜等料一万五千七百六斤、南京甲字库关支阔白绵布等料、共二十九万八千七百七十七疋斤、龙江瓦屑二坝抽分竹木局关支煤炭木炭等料、共六百五十八万四千七百四十斤块、应天府支给天财库钱钞、买办青纻丝绒线象牙铜铁油漆等料、共七十万一千四百四十二疋块、本月内又准工部咨、为成造神器事、该署兵仗局事内官监太监杨穆等、题奉钦依、成造各铜将等件共二万二千六百九十个把坐派苏松等府买办水黄牛等皮九千五百三十张、应天府支给官钱买办、鱼线胶红熟桐油灰黄丹黄麻等料、共一十四万五千四百余斤、等因、节行到部除钦遵坐派成造外、臣等切详各监局成造　上用供用器皿物件、诚为浩繁、然天下司府州县、岁办皮张油漆铜铁银二朱等料亦不为少、必须量入为出。以次成造。方可使国用不缺、民力不困、今一年数月之间。各起坐派前项件料动辄数十百万、非惟府库钱粮支给不敷、且使小民出办。何以能堪。况应天府系南京根本重地、而苏松等府、尤百万京储仰给之处、又兼连年灾伤薄收、公私俱困、岂得恝然不加抚恤、其铺行买办、名虽关支内库钱钞给还、但纳料关价、出入各门禁及该库俱要财物打点使用。及至关出钱钞、又多烂钞、低钱。不堪行使。以此往往破家荡产、卖男鬻女、不能赔偿、又如各府州县大户纳解生漆桐油银、二诛纸札等料、俱有原装盛箱桶等项、却又克下另行本部重造。尤为烦费。似此假公营私、伤财害民、诚有伤国礼、上于和气之甚者。如蒙乞敕该部通将前项原坐派供应物料器皿等件、逐项查审、将紧急缺用者再行奏请行下、催趱成造、先行解纳、其可缓者、暂且停止、今后在京各监局、若有奏行成造器皿等项、工部务要查勘先后、酌量缓急、另行奏请行下、无得并于一年一月之间。致使所司仓卒无措。仍行南京成造监局衙门、该用物料、务要会同该部及科道官、严督各作匠役人等、从公估计、如某器皿、合用某物料若干、及将造完、要行装盛、亦要估计某物若干、用某样箱桶、并锁钥扛索毡片各若干通估明白相应、方许将会有者、行各库局关支、会无者行有司买办。不许各该衙门、止凭作头人等、朦胧多估、辄行关支买办。其解户纳料铺行关支钱钞、亦要科道部官从公随即收放。不许刁难。掯要财物。及各司府州县解纳油漆银朱等料若有原来箱桶等件、不许重造。致费工料。如此庶　上之供应、可以不缺、下之财力、亦无妄费、而民困或得少苏矣、
　　一遵复　旧制、照得山东临清州、直隶淮安扬州、苏州府浙江杭州府江西九江府等处俱系客商船只辐辏之处、　祖宗旧制、各设有钞关、收受商税、俱委各本府通判等官管理、行之百年、虽不能无弊、然课钞亦未见其亏损、客商船只、亦未见其留难、盖通判等官、职卑责重上受廵抚廵按分廵分守等官节制少有不才、随加罪黜、故非极妄无知之人。则不敢在关生事。动扰客商。近年以来、改委户部官员出理课钞、其间贤否不齐、往往以增课为能事以严刬为风力。筹算至骨。不遗锱铢。常法之外。又行巧立名色。肆意诛求船只往返过期者、指为罪状。辄加科罚。商客资木稍多者、称为殷富。又行劝借。有本课该银十两科罚劝借至二十两者。少有不从、轻则痛行笞责、重则坐以他事、连船折毁、客商船只、号哭水次、见者兴怜、夫增课为国、虽称聚敛、犹是有名。其科罚劝借者、或倚称修理公廨。或倚称打造坐船。率皆借名入巳无可查盘况此等官员、既出部委、各处廵抚官、视为宾客、廵按官待以颉颃、以肆无忌惮莫敢谁何、以致近年客商、惧怕征求、多致卖船弃业此岂　祖宗设关通商、足国裕民之初意哉伏愿　圣明俯察民隐、特敕该部停止新例、遵复　旧制、仍敕镇巡等官时常纠察、各府委官如法奉行。各府府佐有备员无聀任者正宜以此事委之则责成便而供亿省也务要公私两便。商民不亏、庶几人心快悦、怨声消弭而　天意可回矣、
　　一裁抑侵克、窃惟抑末固为政之理、而通商亦富国之术、苟使官司肆为侵克、遂致道路渐成愁怨、伤和致沴、岂王政之所宜哉、照得　旧制、天下商贾辐集之处、各设税课司衙门、立法抽税、具有成法、惟南京龙江大胜港、原设抽分竹木局、抽分竹木柴炭等项有三分取一、有十分取二、有三十分取二者、取之至轻。用之至节。远近辐辏。上下便益。近年工部奏准、于浙江杭州府湖广荆州府、直隶芜湖县设置抽分衙门、遣差部官管理、如苏与杨杭与苏相去几何而税之又税也不惟地方接连重复抽税。而其人贤否不齐、宽严异法、但知增课以逞巳能、不恤侵克以为民病。甚者器皿货物、不该抽分之物、一槩任意劝借留难、所得财物、无可稽考、因而渔入巳。难保必无。及照龙江大胜港抽官军一百名、在东西二园栽种、又　孝陵神宫监太监官烧用柴薪、俱是给与军人票帖、前去拦住门外拾取、又以免差使为名、敛收军人铜钱、以此旗军人等、效力公所者数少。乘机私役者过多。及至事发、法司问理、为因近年在京皇城各门并　长陵等陵、一切禁例。多不行移南京衙门知会。以致各该监局查报之时、往往援引远年事例、如内官监、则曰宣德年间奏奉额设、司苑局则曰洪武及宣德年间差拨存留、　孝陵神官监所烧柴薪、则曰本监与南京浣衣局内官、享堂官长、随内使先年旧例、俱在本山、手扳脚踢、拾取烧用、所敛军钱、则曰买办姜种、及进用蒜头山药芋苖用、尽此等体例、俱无的确年月。亦无原奉　旨意全文有无虚实无所考证夤缘影射。为弊日滋。工者一事失宜则致天変况百弊冗生而诸艰莫告乎以致　山陵之严、宫阙之禁、失之太疏、而防微杜渐之计。漫不知警于兹灾异之臻。若复无所省究。岂宜然哉。
　　一惩戒奸贪、窃惟十羊九牧、则必生纷扰之患。群狼牧羊。又曷逃啖噬之逼。故奸贪之害、不少为祛除、则疮痍之民、殆未易苏息也。照得浙江等处布政司直隶府州县、运纳南京粮米、及一应客商军民人等船只、率皆经由龙江关进入、本关设有内官守把、及各布政司府州解纳一应钱粮、俱送南京内府承运等库收贮、各库亦设有内官监管、但近年为因守备官员奏讨内官前来数多。以致添拨各处管事者亦多、各官不思　朝廷钱粮为重、人民艰难、可悯、所在之处、多带家人伴当、势如狼虎、船只往来者、不分竹木柴炭、粮食杂货、甚至装载灰粪之微。亦要过关财物、必充所欲、方容船只出入、钱粮进纳者虽经户工二部、各司掌印官员辨验堪中、印封送库、亦且百方刁难。不肯收受。各照数目需索银两、至将解户吊绑墩锁、苦害不堪、重而布绢钱钞、轻而丝茶蜜蜡、无物不然、必满所欲、方与会官收受、及照东安西安二门、守门内外官军人等、乘机为害、每遇钱粮进入、辄便拦当、或将解户赶逐、或将脚子是干打、迟留一日二日有之、为害千方百计不巳、以致解户负累揭借钱物、累年不得完结、及得批单回家、债主又复逼取、倾家荡产苦害无辜、此皆奸贪显迹、所宜量为惩戒、如蒙乞敕南京守备太监、将守关管库内官、中间果有淳谨守法、不肯生事者、止照旧额存留、近年新添冗员、及生事害人者尽行革去。仍要严加禁约。不许似前害人。其守门官军有犯、或被害之人告发、宜从监收科道官员、径自参究施行、如此则关津无阻、输纳易完、人心和畅、而　天意昭格矣
　　书
　　与兵部论快船事宜书
　　与兵部论快船事宜书【南京快船】
　　窃见南京快船差使、第一艰难、积年负累、甲余乏贫、每佥一人充当、展转哀告不巳、一至领船中人之产、不久即破、盖缘每差押运官员、需索帮钱数多、卫所又无余丁拨补、必须雇人撑驾。虽有附搭人货。所得不偿所费。回还之日、别无所得能事者得随有差内臣贩卖私塩、少思赔补、及至到此、被其算帐扣除、依旧一空生亲见一新佥小甲、初颇殷实、一年两差、房产随尽、遂为贫户、似此夙弊、无力可除、诚可悯念、因循岁久、将成不可救药之病。今因徐贡郎中所奏事件窃为议处条陈上请万乞俯察愚悃、深轸下情、一与复奏准行、不胜至幸、其船每只虽原设小甲余丁共二十名其实有名无实。反成弊端。宜照粮船人数。重为增减。若得十五名的实亲丁驾船、庶免欺弊但须亦照粮船事例。加与月粮一石。方可系留人心。所虑户部以费粮见阻、因查江淮济川二卫马船夫、逃巳万人以上、皆系食粮人数、以彼拟此不为别费。然此亦须本部并作处分。始克有济。若行户部。必无可望。倘人力既减、粮复不给、其为负累、愈甚于前矣、至于量支租银一节、犹恐执事远虑日后买马支赔。或有不足之患。以此前次奏内、不以为然、生亦于此反复筹之矣。缘累年所积应天府见寄库租银二万一千四百九十三两三钱七分一厘八毫六丝、各府州县卫所每年大约该纳租银四千九百八十五两七钱八分九厘三毫、今查得弘治十一年分巳支过买马租银二千九十六两、弘治十年十一年二年上厂改造快船、共五十四只、惟弘治十二年告上厂快船三十八只、纵以此多者为率每只给银三十两、共不过一千一百四十两、今以十一年买马巳支价银、并十二年上厂船数计之、二项大约不过共支银三千二百三十六两。比之每年租银之数、尚余有一千七百五十余两、借使以后年分、或有灾伤免征、只以此有征之年。支用所余之数。接续支用。亦无不足之患。况累年所积二万余两之数、仍旧不动乎。此则所谓裒多益寡。损有余以济不足。船只易完、而差遣之用不乏军余稍宽、而卫所之困可救、在土无纤毫之损、在下有永久之益矣、
　　皇明经世文编卷之七十八终
　　皇明经世文编卷之七十九
　　华亭陈子龙卧子　徐孚远闇公　宋征璧尚木　顾开雍伟南选辑
　　淮上陈台孙阶六参阅
　　刘忠宣集（疏）
　　刘大夏
　　疏
　　议疏黄河筑决口状
　　河防粮运疏
　　陕西马政
　　议行武举疏
　　论宣府屯田疏
　　灾异陈三事疏
　　论寺监牧马事宜疏
　　覆邹文盛疏
　　会议救荒弭盗疏
　　弭灾革弊疏
　　乞休疏
　　条列军伍利弊疏
　　论思恩岑氏疏
　　处置军伍疏
　　论用韦兴疏
　　议疏黄河筑决口状【治河】
　　时河决杨家金龙等口东冲张秋命公治之
　　议得河南山东两直隶地方西南高阜、东北低下、黄河大势、日渐东注、究其下流、俱妨运道、虽该上源分杀、终是势力浩大、较之漕渠。数十余倍。纵有堤防。岂能容受。若不早图、恐难善后、其河南所决孙家口杨家口等处、势若建瓴。皆无筑塞之理。欲于下流修治缘水势已逼、尤难为力、惟看得山东河南与直隶大名府交界地方黄陵冈南北古堤。十存七八。贾鲁旧河。尚未泄水。必须修整前项堤防。筑塞东注河口。尽将河流疏道南去使下徐沛。由淮入海。水经州县。御患堤防。俱令随处整理庶几漕河可保无虞民患足为有备。仍于朝神明南北各造滚水石坝一条、俱长三四十丈、中砌石磈一条、拟长十四五里、虽有小费。可图经久。若黄陵冈等处堤防。委任得人。可以长远仍照旧疏导汶水接济运河。万一河流东决。坝可以泄河流之涨堤可以御河流之冲。倘或夏秋水涨之时。南边石坝逼近上流河口。船只不便往来。则于贾鲁河或双河口。径达张秋北上。以免济宁一带闸河。尤为利便。臣等仰知　皇上洞见黄河迁徙之害、深为国计民生之忧、凡智力所及、不敢不尽、但欲兴举此等工役、未免劳民伤财、今山东等处荒歉之余、公私匮乏、人夫尚可起倩、财用无从取办、况好逸恶劳者、怨谤易兴、听声蹑影者、议论难据、如蒙乞敕户兵二部会同在廷羣臣、从长议处、斟酌前项工程、于理应否兴止、倘以臣言可采、则其事宜速举、其买办木石等项银两、应于何处取用、应用匠作等项口粮、该于何处支给、或此外别有治河长策、可以不费财力、逐一处分明白定夺、行令臣等遵守施行、
　　河防粮运疏【泊河】
　　一漕河水利全藉泰山诸泉。每年夏秋潴蓄南旺等湖。至旱干时以济粮舟。近豪强军民。或决堤泄水以图栽莳。或阻遏泉源以资灌溉。乞照先年侍郎白昂奏行事例禁治。一南北运河。止是汶水分流接济。春夏旱干。水源微细。必藉各闸积水。以时启闭。庶可行船。往往官员随到随开。以致粮运阻滞。乞申明　列圣诏旨。严加榜示。一管河官员。责任太轻。事多掣肘乞敕河南管河副使张鼐大名府带管堤防参政李瓒俱照管河管屯官事例。常川廵视。听其便宜行事。廵抚等衙门不得有所阻挠。一安平镇黄陵冈荆隆口及新筑于家店以下堤防。俱用人守视。水涸则积土备用。水涨则防护修筑。若有重大工程。临时调附近丁夫。协同修理。一大名府所筑长堤。必须逓年增修。庶保经久。乞行参政李瓒以所属堤北人户编定班次。每年农隙之时。调发若干。增修一月。疏放堤北军屯与寄居人户。亦一体从轻编定。轮流调发。庶免起夫科扰之弊。一济宁迤北南旺开河戴家庙一带比之他处最要。而安平镇地方。土脉疏薄。新筑决口。尤须提调官员。不时检点。今自济宁直抵通州相去一千八百余里。而天津北上。逆水尤难。若止责与一人提调。恐致误事。乞敕该部依臣等前奏。仍分而为三。南北各该工部郎中一员。中间增设通政一员提调。
　　陕西马政【马政】
　　观此知杨文襄能立功于西陲亦中枢处置得宜
　　看得徐蕃夏璲等所言、皆详备切要、深补本部原拟之文、不足大意、俱欲加重本官之任、以成公家之事、缘都御史杨一清受命于马政废坠之后、委的事体艰大。责任难为。况其所行。俱于巡抚巡按及都布按三司事相干涉。若使人得沮挠。事或掣肘。纵有才能。亦难济事。合无悉准科道所拟、备行本官、令其查照本部原行及各官所言参酌施行、仍敕将抚按衙门不得干挠马政、都布按三司以下、悉听节制委用等情、增入敕内、以便行事、其论茶易马匹、委修马政一事、若并付本官管理、委的事体相须、易责成效、况茶马自先年停止大臣之后、止是行人抚谕廵禁、成化年间、因是行人职轻、难以革弊、该廵抚奏准暂差御史整理、今既有都御史兼理。若又差御史。在彼不无事权不一。合无将廵茶御史行取回京。一应首尾。悉皆责成于杨一清。其原拟禁约处置事宜、亦皆增入本官敕内、待彼至日、或行茶地方遥远。应该另添何等廵禁官员、及茶法利弊、中间有应处应奏事情、俱听本官奏请定夺、
　　议行武举疏【请开武科】
　　武举之设。将以延揽英雄。广储将帅。招徕韬畧之士。收拾跅弛之才。葢以古今治天下之具。惟文武二道。天之生材。以供世用。惟文武二艺。凡国家求相于文。求将于武。亦惟文武二科。我　朝设文举以求士。诚足以备一代之彝典。而其网罗之周密自阀阅以及草泽。不以远而遗。不以贱而弃。故得人以备任使。其用武臣也。甄别军功之大小。以为升擢之阶级。内或陟督府之崇班。外或膺边之重寄。或处以方面之长贰。或列于行伍之师帅。世享簪缨。家足饩廪。奖励武臣。作兴士气。意甚善矣。但求采止于武弁一途。凡授钺推毂。非出于贵宠之子弟。即拔自行伍之粗材。近岁虽有保举将材之例。又但据其见有官职之人而推荐之。其间往往徇名而不责实。挽强引重者。目为勇敢。谈说纵横者。号为谋畧。及委以重兵。临以大敌。偾事者多。而成功者少。葢由求将之意虽劳而选将之路太狭也宋臣范仲淹有言、议者不知取将之无术。但云当今之无将。今日之弊。殆亦坐此。且天之赋人以材。拙于文者或优于武。亦不以远而啬。不以贱而限。如穰苴生于寒微吴起困于羇旅。乐毅出于疏贱。黥布杂于舆台。卫青辱于人奴。去病辱于假子。若当时非有知识之人。为之汲引。岂能自致通显。建功于世。而垂称于后耶。今四海之大。生聚之繁。宁无若斯者。在于侧陋之间乎。夫武以用将为先。亦犹文以求相为先。孙武曰、将者人之司命。国家安危之主也、司马曰、将不能设、无以应卒、昔唐知求将之为重视进士科而增置武举。遂得郭子仪。卒成再造之功宋知求将之为重。视制科而详定武举。遂得高志宁令狐挺。卒能制元昊之背叛。破高志之猖獗。葢异人杰士。感奋而兴。饮气挟行。以赴功名之会。此前代故事。有足征也。宋臣苏洵言于仁宗曰、文有制科、武有武举、　陛下欲得将相于此乎、取之十人之中、岂无一二、此名儒之格言、为足征也、兹者适当武举再开之时、臣等见得法制未备、礼义未隆、上未足以承　陛下旁求之心、下不足以付豪杰登进之望、宋臣富弼请置武举、尝曰法度龌龊、未能致将起之士、臣等切与之异世而同怀也。葢事既当重。则品式宜加详备。恩礼宜从优厚。武科廷试至今上始行之然而未为得人者所取太狭而保荐之法未实举行也即令边镇藩臬岁贡于廷而亲试之为得耳今欲依仿唐宋故事。参酌会殿二试事例。少加损益。每遇文举乡试之年。亦将武举预期行移两京各省。令其转行晓谕。如有究极韬畧。精通武艺者或隐于山林。或育于学校。或羁于戎卒。或系于仕籍。许各赴所在官司投报。礼送赴试。果可取者。礼送兵部会萃数月。请于次年四月开科。初较骑射。人发九矢。中三矢以上为合式。二较其步射。亦发九矢。中一矢以上者为合式。三试策二道论一道。优者列职论官以示崇异。其非全材。黜之以俟后举。此制一定。庶法式昭宣。足以备彝宪。礼遇崇重。足以激人心。凡海内智勇之士。莫不仗剑而起。各售其术。期以効用于世。是驱天下之英雄。而入于吾之彀中。　陛下屈羣策而用之。何忾之不可敌。何侮之不可御。虽鞭笞四夷。伸威万里。将无不如吾意者。又何假拊髀而叹。思借才于异代也哉。
　　论宣府屯田疏【屯田】
　　宣府地险积寡。已于东城置仓数十间。未有以实之而神明川地肥饶。屯田团种之外。尚多私占。请令廵抚廵按等官清查归官。其军余原额屯田团种者、每分额外、量与余田。勿令过二十亩。清出归官者。或原人领种。或别召承佃。每亩起科纳粮三升、草一斤、与东西二城、并蔚卫屯田粮料。俱令运赴新修东仓。及附近草场上纳。倘宣府不足。于农隙时运去备预。其它地方及西城蔚州二处不足。宜发银就彼籴买。不得那借。至若怀来城。尤为要害。亦须增置仓廒。籴蓄粮料。以备仓卒之用。
　　灾异陈三事疏【修省实事】
　　一杜幸门、近年乞恩升职者三百有余、乞将在京各卫所、凡不由军功升职者、悉查奏裁革、应存留者减支半俸、有由军功相参授职者、止存军功职事、如有似前夤缘、请乞照例问罪降调、二恤人言、大同宣府蓟州三镇、添设内臣过多、私役虐害、军马日渐消耗、近该廷臣集议、请将三镇守备内臣十六员、尽行裁革、蓟州一镇、止留二员、改为分守、与中东二路参将。同居一城。未蒙俞允、乞仍照原拟裁革、以解边人之困。三杜杂进、各边及腹里地方、多有无藉之徒、投充势要官下旗舍官余等役。奏称报効。其各边镇守等官。亦于额外朦胧奏带。支费甚多。一遇剿贼。冒报功次。今后俱听臣等考验。果有谙晓兵法。孰闲弓马者。方许其去。其余并额外人员俱各发回原籍原卫。各供职役。
　　论寺监牧马事宜疏【塩运管马官】
　　马政塩课皆国之大事每以阘冗之吏任职虽屡奉诏旨改用清流而卒格不行何也
　　近年各卿佐员缺。多用谪逐官。及有过累者。府卫下寮。多易视之。故各官自待亦轻。政务因以废弛。谓宜稍更其制。今后各行太仆苑马寺官员缺少卿。则于布按二司参议佥事内推补。如职务修举。则视太仆寺卿佐升任。其监苑庶官。亦请于北人素日闲牧马者任之则官皆得人。而政可举矣
　　覆邹文盛疏【边务】
　　文盛以朵颜三卫夷人背恩、欲出师征之、守臣则欲先以守备为本、俟城边筑完、兵备充实、然后因其来犯、刻日出兵、直捣巢穴、或残贼复举、我军三面而守一面而战、庶有全功、守臣之言宜从、文盛又欲弛扑杀袭杀之禁、以倡我军敢勇之气、守臣则以为恐启功生事之心、请移文守臣、当夷人互市之日、遣通事传谕其众。令今后宜远边墙百里之外住牧。如欲来市。须先期三日。令二三人传箭答话。欲传报夷情。亦先期一日。若非答话。而擅入百里之内者。许官军袭踪扑杀。我军仍及时于百里之外。筑立封堆。或挑壕堑为界。俟功毕。然后弛掩杀之禁其扑袭掩杀者。仍不许以首级报功。妄图升赏。文盛又欲罢绝马市互易。守臣则恐罢绝之后、夷情怨嗟、或构结为患、今宜不必禁约夷人、止严督我边方军民监市官、如遇开市之日、止许以布帛米盐等物入市交易。不许私带锅铧铁器。俟各夷后此有求买锅铧者。然后定为年限。许令三年一买。文盛又欲于东西二路添设宪臣整饬兵备、修治边墙、守臣则以为辽东连遭兵荒、请俟年丰再议、文盛又欲请差御史清理军伍屯田、并指置粮饷、共给军粮、每年照丰歉平准定价不得拘以二钱五分之数、守臣议其言宜从、但清军免差御史、令廵按带领、
　　会议救荒弭盗疏【救荒弭盗实政】
　　一传乞升授文武官、并匠官除见任管事外、其余月俸、暂为停止、待年丰定夺、一内府各监局及光禄寺招收幼匠厨役多至万人、乞命科道、及该部官拣选堪用者存留、每名止许月支米五斗、其余发回原籍原卫、一自弘治十四年以前、江西欠苎布、浙江欠绢丝白绵数十万计、宜减半折价类解。一光禄寺供应猪羊等料、比旧加至数倍、贻累铺户。内臣汤饭日传增。各监匠作月粮已增至一石又重支直米。以岁计之。至于余万石。宜尽裁革。一应天并江北、府州自十五年以前、倒失马价、及草场子粒、未征完者、宜悉蠲除、一皇城各门京通二仓水次诸仓坝上各马牛房、并甲字等库、及上林苑管事内臣、俱有额员。近来增至数倍。至于内府各衙门亦然宜量为厘革。四卫军最为国蠹难于革者以中人所渔藉也公以减修清宁宫军夫之数为中官所譛赖洛阳正言以免一腾骧等四卫军人勇士。多有昌名及投充者。宜严加清核一各处轮操官军。困于工役。逃亡数多。今后有大工役。不得巳暂拨。亦宜止令出力。不许科出财物。一斋醮无益之费、并各处送香挂袍俱暂停免、一各处岁例该派军徭、宜会计一年合用之数均派、不许设法滥取、一内外监局库厂等衙门、凡遇解纳物料。多加倍折收。宜严禁之其巾帽局岁例成造内官内使靴帽皮张。仍照例折价。一外夷进贡、宜令镇巡官差官佯送赴京、事毕仍令伴送出境。免致差人在途生事。一南京苏浙等处差官织造、并带去人匠、宜悉取回、如供应不敷、止行镇廵官督令所司织办。一司苑局宜复设嘉蔬所专理种菜、选官任之、庶军民不至蒙害、一惜薪司抬柴夫每名出银十两、亦足雇役、不宜加取、一太医院额办药材、多有本地不产、买办于京者、或至堆积陈腐、徒费民财、今后缺用者、仍旧解纳其余宜暂停止、
　　弭灾革弊疏【弭灾革弊】
　　一畿内百姓之害、凡坛场合用纯黑马赢。例行太仆寺于寄养孳牧马内拣选。送御马监交收。乡户因非土产。皆役托积年揽户。每马一匹。用银七八十两。骡用四五十两。人户遇派此役。无不倾荡家业。鬻及男女。今宜预备寔数。每马一匹。定与价银十五两。骡十两。于太仆寺原贮马价支给。送本监自行收买。一里河军民之害。南京每年运送各项物料、并竹马板枋马槽筛簸等物赴京、及回南京、内臣带回空箱包袱并运去内官衣帽等项。多者带船至二三十只。以一船计之。自仪真至京。换夫地方十九处。雇夫银无虑五六十两。而官要帮钱。甲夫自给。不在其内。若赍有军卫有司关文。则大小衙门皆受其害。宜行南京兵部查勘。每年来京船所载。某物可以从权减省。某物可以在京自造。其回南京内臣每人止拨与船一只若官物数多。验物拨与。不许泛滥奏讨。及奏内擅开军卫有司字样。
　　乞休疏【兵政兴革】
　　时以无雨公上疏乞休上览奏嘉纳悉准行之
　　伏蒙温诏、谓臣职司兵政、方切委任、未蒙俞允、然臣衰劣多病、凡百弊政、不能振举、心非不欲委身、迹恐终至误国、姑以臣所司兵政论之、如京师官军在卫者苦于出钱。在营者困于私役。逼令逃亡。江南军士。多因漕运破家。江北军士。多以京操失业。竭军民之力。以运粮储。而滥食者不知。罄生民之财。以买战马。而私用者罔顾。镇守者或害一方。守备者或害一城。边军最苦。而升赏怕施于势要。禁卫最严。而苞苴公行于肘腋。其它尤难言者。不敢僭论。凡此皆　圣谕所谓臣职所司者、而臣才不能为朝廷分忧。力不能为军民除害。以致人怨上升。天怒不解。乞放止帚田里别选贤能、以救兹弊、
　　条列军伍利弊疏【军伍利弊】
　　在卫官军。苦于出钱。其事不止一端。如包办秋青草价。给与勇士养马。比较逃亡军匠。责令包工雇役。或帮贴锦衣卫夷人马匹。或加贴司苑局种菜军人。内外官员造坟。皆用夫价。接应公差车辆。俱费租钱其它使用。尚不止此。又管营内外官员。率于军伴额数之外。摘拨在营操军役使。上下相袭。视为当然。又江南军士。漕运有修船盘剥之费。有监收斛面之加。其它掊克。难以枚举。以致逃亡日多。则拨及全户。使富者日贫。而贫者终至于绝。江南官军。每遇京操。虽给行粮。而往返之费。皆自营办。况至京。即拨做工。雇车运料。而杂拨纳办。有难以尽言者。又粮运初征之里胥纳于官府。转兑运舟。及到京仓。耗折之费。率五石而致一石。今京师投充勇士军人。收充幼匠厨役。每月坐支一石。是一人坐费军民五石矣又官马出于民间牧养。或凑合买补。公私草料之费。一马或至数十金。而私拨借人。畧无忌惮。又镇守守备等官。恃势贪婪。无所不至。势要者。则冒功以获升赏。而边军不敢与争。请谒者多怀赂以入权豪。而守卫不敢加诘。凡此俱乞俯赐施行。严加厘革、
　　论思恩岑氏疏【土官袭替】
　　知州岑豹、乃叛臣余孽、与其子应相沿袭职、既而吞并邻壤、与恩城知州岑钦同谋侵占田州地土、自取灭绝、今岑接者、人皆传称为梁接、非岑应亲枝、不知岑九仙又是何等逋逃、冒为奏扰、臣大夏先在两广见岑氏谱系云、始祖木纳罕于元至正年间、与田州知府之祖伯颜、一时受官、今岑九仙妄援汉岑彭世次。尘渎　圣听、请治以罪、其岑接应袭职与否、前巳行令镇廵等官勘报奏处、其岑九仙虽曰夷人、难以深究、亦当谪发、以破其奸、
　　处置军伍疏【处置军伍】
　　有司清查、弊非一端、姑以近岁言之、事姑息者图了故事。恃刑罚者逼足三分。或将老稚之人起解。或买无藉之徒充数。雇妻易户。逃移相继。且律例窝藏逃军者充军。今未闻有充发之人。邻里不首者问罪。今未见行连坐之法。以故清解虽多。不获实用。及到营卫。其弊尤多。姑以在京论之、监局军匠类多需钱。各营军每多私役。官拨营作。负累尤甚。卫所差遣。需索百端。军不聊生。何以自存。且律例逃军十名以上。该管官逓减俸级。而今逃亡之军。何止于十名。私役五名以上。该管官逓减降一级。而今降级之例。惟行于属职。辇毂之下且如此。况四方乎。今欲实天下之军伍。必须推究利弊之源流。本部今请行原委属官、及各清军御史、严督司府县清军官、将前弊尽革、其充军减俸并降级等项事例、俱照律例举行、京营该管官员、委任不同、难拘职事、宜将管队官比照百户、把总官比照千户议拟、若能以上下私役军数实报者、罪止坐私役之人。免其降级。仍榜谕中外官吏军民人等、俾各知遵守、且臣所云止缘军伍而言。穷究其本。又在于民。根本之论体国之言忠宣公知无不言不独聀业内事也今四方民穷财竭。逃亡过半。较籍所载十去四五。为今之计。必须痛减征敛之繁慎重守令之选。使逃民复业。人户充实庶几军士可清营伍可寔不然则民衣食不足。未免逃移。虽欲清查。不可得也。
　　论用韦兴疏【罢用中官】
　　韦兴一人之用、似乎未足深惜、但朝廷治体之得失皇上大孝之隆替、胥此焉系、非寻常人比也、臣请为陛下言之、夫添设守卫内官、非旧额者一体取回、此近日明诏、本部奏革齐玄、又近日所奉旨也、方革复用。徒使新令不信于天下。况兴于成化年间、引用憸邪、进献奇巧、大坏朝廷之法、　先帝嗣统之初。斥兴不用。臣民痛快天下共闻。今　泰陵之土未干。而令奸党之徒遽进。恐于　圣孝。不为无损。其事似小。所亏甚大。乞从科道论列罢兴勿用、庶几　圣孝隆。治体得。而地方亦可望其安矣
　　皇明经世文编卷之七十九终
　　皇明经世文编卷之八十
　　陈子龙卧子　徐孚远闇公　宋征璧尚木　徐凤彩圣期
　　宋存标子建参阅
　　白康敏公奏疏（疏）　彭惠安公奏疏（疏）
　　白康敏公奏疏（疏）
　　白昂
　　疏
　　兵畧陈言疏
　　灾异六事疏
　　论河道疏
　　兵畧陈言疏【时政】
　　顷因上天垂戒、彗见天田　皇上修德纳言、齐沐祷告、变异宜自消矣、然累经旬日、迁度无常、拨厥所繇、实乃臣等不能尽言供职所致、诚以刑政不善、贤否混淆、是非交进、财用无经、营缮烦兴、征科无艺、皆不能先见而预言之、省躬思咎虽万死不足以赎尸旷之罪、伏蒙敕令交修、巳尝从大臣具疏时政、今复条陈数事、用补缺遗、将欲以实应天、是或弭灾之一道也、一内外法司问拟囚犯、巳有定例、今宜戒彼不当法外妄加参语。故入人罪。庶使政令均一。人无嗟怨。一官店输纳税钱以供国用。令皆归于权要之家。宜仍还官。以省民财。一水旱为灾。宜免被灾之民食塩钞贯、以苏困苦、一淮扬以北、军民困于夫役、宜验每岁进贡船数多寡、定与夫数、一天下镇守官、并采造诸物之人、除旧例如常、余宜悉依天顺八年诏旨召还、以全大信、一边军艰难、赔纳官马、不许势豪之家兴贩逼令买补、一朝觐官至京。此法宜行宜令各陈所在军民利病。会官详议可否。以通天下之情。一南京百官有司具在、宜勑文武大臣同科道官议、彼时政得失、军民利病、仍宜勑守备等官、抚恤军民、操练士卒、严加防范、期庶政允修、有备无患、一浙江并直隶田地有坍入江湖、而税粮犹存者、及各府县烧造甆器、有地土不宜者、四川等处塩井有枯竭者、松藩等处运粮有不循旧例、累及边民者、凡此宿弊、宜悉量为减免、一官军除团营巳有文武大臣恊同提督、其三营多被管军之人、私役擅放、或军士懒惰而逃、宜推举文臣二人、遇操练之日、赴营严考其数以修武备、一两京文武大臣、分理庶政、委任有年、宜令吏部具其年甲、疏其名绩奏闻、其中有老疾妨政。及才不充任者罢归。如才行超卓。政迹显著。乞加奖励以勉其效职。一漕运、军士、不胜疲敝、良繇督运之人、刻削科敛、或附载私货、分运官粮、以致漕运稽缓、宜令廵河御史并治水利官、同加盘诘禁革、事觉者即与追给究问、以除奸弊、
　　灾异六事疏【时政兴革】
　　白昂
　　其一谨命令以全大信　皇上即位以来、首颁明诏、罢土木、绝贡献、取回织造叚疋官员、停追灾伤地方马匹、然行之未久、俱复如旧、乞赐申明、俾遵成命、他如戒饬权豪、不许中塩、禁约势要、不得乞地、及禁京城内外。不许修盖寺观。是皆所以革奸去邪。而保爱元元之意也。伏望保此大信、坚如金石、信如四时、不移于亲爱、不易于近幸、则法令严明、而彰信兆民矣、其二修治化以止流民、即今河南荆襄附籍流民。巳有六万三千余户。未附籍者。犹不知数。　皇上简任宪臣。往彼抚治。然而犹有仍前流往者。赈恤于既流不若抚绥于平日盖因新收逃户。既得赈恤。复业流民。又免粮差。惟安土重迁。始终不逃者每代逃户赔粮服役反不能存今宜严加禁约府卫州县。务在敷宣德化。抚军民。使之各安其业、不致流移可也。其三禁科征以困民前者光禄寺下顺天府铺行买办诸物、不即关与物价、市廛小民。富少贫多。或典卖家赀。或出息假贷。竭尽艰苦。方得完足。又经月久。未得价值。资本既失。无所经营。多至失所。乞裁省冗费。俾百司度支。量入为出。仍责各处岁办诸物。务要依期输纳以备供应。其四专委任以革民奸、今各处起解税粮军需等项、有司多纵奸民。谋充解户。动经三五六年。不得完纳。供应不敷。多由于此。宜定立则例。钱物多者必须委官督解。或每府一员。或每州县一员。若物数少者。亦令差吏管运。俱要督令相应解户。依限起解。其五立期限以集庶物、今天下官吏军民人等、有因考满给由、有因诈讼理冤、事干在外、提人照勘者、在京各该衙门类行该司府卫令其勘报、所司奉行既久。视为泛常。动经年载。不即完报。以致听候人难。今后宜量其事情大小。验其往来程途。就于勘合札付内。定立期限。违者罪之。其六止虚伪以息刁风、今各处军民人等来京奏诉词讼。其中实少虚多。刁猾之徒。意欲竦动官府。往往驾空捏词。诉一事而添捏数端。告一人而牵连十数。上以欺诳朝廷。下以冤陷良善。此亦止塞其流耳不若重惩诬奏者为得今后一应词讼奏本、宜、定与计字则例、或三百、或四百、词状字数亦宜依此、有故违者、通政使司省令改正、然后接受、或出榜晓谕、使之知禁、母得纵其虗诞之词、
　　论河道疏【治河】
　　臣奉勑修治张秋决河、由淮河相度水势、至于河南中牟等县、见其上源决口、水入南岸者十之三、入北岸者十之七、南决者自中牟县杨桥等处、至于祥符县界、析为二支一经尉氏等县、合颍水下涂山、入于淮、一经通许等县入涡河、下荆山入于淮、又一支自归德州通凤阳之亳县、亦合涡河入于淮、北决者自原武经阳武祥符封丘兰阳仪封考城诸县、其一支决入金龙等口、至山东曹州等处、冲入张秋运河、去冬水消沙积、决口巳淤、因并为一大支、由祥符之翟家口合泌河出丁家道口等处、俱下徐州、此河流南北分行之大势也。臣以为合颍涡二水而入于淮者。其间各有滩碛。水脉颇微。宜疏浚以杀河势。合沁水而入于徐者。则以河道浅隘。不能容受。方有漂没之虞。况上流金龙等口。虽幸暂淤。久将复决。宜于北流所经七县。筑为堤岸。以卫张秋。
　　彭惠安公奏疏（疏）
　　彭韶
　　疏
　　乞恩分豁土地疏
　　陈言进贡事疏
　　边方大体事疏
　　灾异上陈疏
　　论午朝事宜疏
　　论光禄寺钱粮疏
  </div>
  <div class="pagination">
   <a href="皇明经世文编_page27.html">
    上一页
   </a>
   <span>
    ...
   </span>
   <a href="皇明经世文编_page23.html">
    23
   </a>
   <a href="皇明经世文编_page24.html">
    24
   </a>
   <a href="皇明经世文编_page25.html">
    25
   </a>
   <a href="皇明经世文编_page26.html">
    26
   </a>
   <a href="皇明经世文编_page27.html">
    27
   </a>
   <span class="current-page">
    28
   </span>
   <a href="皇明经世文编_page29.html">
    29
   </a>
   <a href="皇明经世文编_page30.html">
    30
   </a>
   <a href="皇明经世文编_page31.html">
    31
   </a>
   <a href="皇明经世文编_page32.html">
    32
   </a>
   <a href="皇明经世文编_page33.html">
    33
   </a>
   <span>
    ...
   </span>
   <a href="皇明经世文编_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
