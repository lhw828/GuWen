<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 144 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 144 页/共 287 页</h1>
    <div class="content">
各国礼节既多不同使臣抵任后可将如何朝觐拜谒之处询诸前路以便奉行否则一有不周愆尤难免

　　　论尊称使臣之例
凡与头等公使往来言语信函除国君外皆以爱克塞司译言至尊之意称之至二等使臣本不膺此尊称惟兼本国文武大宪之衔方可查西洋各国御前大臣部院水尚书陆提督以及文武大宪等职皆同此尊称今二等公使亦以此称之者非视其本职乃视其兼衔而呼之耳

　　　论尊敬使臣之礼
查使臣驻京之例未开凡头等公使到京以及沿途接待与友邦之君亲临毋异今则除土耳其国头等公使外其余若是接待者甚鲜至郊迎使臣护送进京之礼久已废弃惟航海而来守口卫所放炮以为示敬之仪详见水师礼节之内

头等公使与教皇使臣专享崇礼有三乘坐六马轻车一也武弁列队迎接二也公署可设华三也头等公使署中若设华内悬国君之像大小与本体相若遇国君庆贺典礼及该使抵任时接见官员应立于华之侧以免遮掩君像

总之使臣驻札他国不得于同等公使所享宠荣之外另求优异如两国立有成约另当别论

小国接待大国使臣往往格外从优者有之甚至大国待二等公使不如小国待三等之礼盛也遇国家庆贺大典其公使位次仅逊于亲王王妃公主等无论何等使臣皆当延请至各等参赞按常例亦莫不折柬而约昔办事大臣及参之夫人原不带见国君迩来亦觐见矣

　　　论赏赐使臣职衔礼物
使臣或久驻该国或委办紧要事件诸臻妥善或奉命来行庆吊其返旋国国君率有赏赐以示嘉奖或赏以职衔或赐以珍物如壶小匣等类上以石镶嵌君像往往有之至使臣应否收受请本国指示而民政之国间有不准其收受者星等件往往赏赐太滥则佩者必多其光荣反为减色

　　论使臣所任之事　　　　　
丁韪良译

　　　使臣勤公总论
使臣应端各等学问以备出使上卷业经论及然使臣不得因科第进身遂谓能胜其任其关系任内一切情形更当专心讲求以为办事地步

其首要在通晓两国向来交际之道及友谊厚薄之处因此当查阅其在彼历充使臣者寄来文件皆收存本国总署则前任有未完事件当如何接办两国交涉事件通商事务以及出使之国其君主于执政大臣是何性情均由此知之他如礼节间每起争端若调阅成案则如何接待之处不难查照办理使臣于历年成案及现在情形既已熟悉仍于请训时领受规条俾得有所遵循

再使臣能通彼国语言文字则其国会与新政一切公论均可洞悉否则人情未能周知必至落落寡交不能联络一气躬膺公使之任应于本国执政大臣意见相同且立志宜坚立志未坚之人无论居官内外不过一庸才耳历来著名公使大多出执政党与泰西各国论政恒分党与各执一说君民从此说则此党执政从彼说则彼党执政是以执政党与时更换虽然如此政务仍不及乱如国政改归别党则公使因志向不合卸任而去者往往有之此其大可谓立志坚定矣柔媚之辈或笑斯人为固执然公忠体国之臣与假公济私之辈自有公论以上各条论备出使

使臣到任之后当拜谒同寅以尽礼仪而彼此性情即于交接见之与人初交凡一举一动于将来品望之轻重颇有关系须以寡言慎行为要果是干才不虑其久闷不显惟益自谦抑则人愈称羡之

任内一切事宜皆当尽心办理不可稍涉怠忽亦不得全顾自己总以永敦和好为念如两国有怀疑之处须设法解之彼国以我国有违理之处当为辨明之彼国有非理之处亦宜宛转言之以昭名臣内刚外柔之义事关紧要断不可稍涉柔懦以致本国失利交接之间当令人钦佩不可致人侮慢

使臣欲成其事必先取信于人虽交接各有心意必推诚相与不可参以欺诈若彼此猜疑寔于公事大有妨即两国遇有不甚浃洽亦当倍加谨慎毋失仪于彼国君王

彼国有庆吊大事宜情文兼至至彼地教规及各等礼节亦宜慎重以协舆情凡彼国良辰吉日有何礼节若于公使无不妨随俗同乐以免两国之情而免隔膜之弊

彼国情形宜随时体察办公之际若可变通亦当因时制宜不可拘守成例其中若有利于本国之事即取其利归于本国彼国国会于新政议论政务须因文考义以便洞悉一切彼国执政大臣偶有争端亦须察其胜负凡有权势之人宜设法交接

访问事情须加意谨慎以免招人之疑尤不可使人厌弃倘彼国别有一党其议政与朝廷不合切不可与之同谋如有人谤毁朝廷及抗拒上司等情亦不当面从昔者教皇公使唆法国主教抗违国家一案法国总理大臣致书于驻札罗马本国公使内称教皇公使似此任意妄为殊属有乖职守

探问事情不可令人觑破恐不吐寔如彼国议党政有机密要事是宜置若罔闻至预事应否干预由使臣自行定夺然遇有谋害本国之事以及违约等情即当查办但遇事不可仓皇办事尤不可急迫或问使臣可用诡计否曰遇难办事必须持守坚定如他人以计相欺亦宜以计应之譬如敌人掘隧道以攻城我以隧道破之又如将帅出征必设埋伏则使臣以计破计何过之有然干练之臣鲜有用诡计者设有以计加害亦能防范但不肯用诡计以陷人耳公使品诣既高办事必正岂肯用诡计以自贬耶秉性忠直之人措施必有成效专用诡计之辈经营终属徒劳

各国政务互有联属使臣虽处一方亦当悉闻其政幸各国均有本国使臣驻札应由本国总署将往来公文抄录送阅若本国不及录送则宜于本国各使互通音信以达各国政事

使臣虽不必博鸿儒之名亦当留心寔学既广见闻亦慰岑寂欲知彼国情形须读其史记诗文访查彼地土产机巧造作以及军旅之事见闻既多而又不自炫耀则人自不敢轻视当立日记簿每日见闻之事俱登入簿以备查阅每张须留空白以备增补改易

　　　论使臣处世之道
公使与人相处贵乎无我一举一动小心谨慎惟恐稍不合宜尤当纯任自然稳固不至撼动遇事以和平沈静处之不可任气任气之人激之易动犹柔懦之人撼之易摇耳言语之间尤宜谨慎往往因一言之失一年之功尽弃可不慎欤与人会晤当不动声色不可使喜怒达于面目如雨旸之现于阴晴表若一切事宜果能触类旁通察真伪而悉情形庶不至临事受人蒙蔽

使臣欲人钦佩本应自满君子尊而弥谦则人益敬之若小人满而招损则人必鄙之遇事须量力而行不得恃才而往各国之人每因外国使臣探听国政必多未惬若使臣偶闻机密之事遂自谓洞悉情形而肆意夸张岂不益干忌讳办理公务有得力之处亦当处己谦退不得喜人推尊虽有寔绩亦不得务声名也所以学问极其宏通不宜尽情暴露才识极其卓越不可令人咸知则人之称道者自不约而同矣

谚云兵无饷必溃使无智必败言智者宜通权达变相机而动也智为使臣之准的如指南针为行路之先导或问智因何而生曰天姿颖悟加以练达凡事用心研究终必志气如神耳愚而自用者往往于礼节之间自作聪明肆意更张智者则恪守成礼而已教化隆盛之时人皆遵礼因赋性不同志趣各异必齐之以礼始免相欺之弊好礼原非诈伪内有谦让之心即外有庄敬之礼狂放之人每发一言殽若迅雷犹恐人未之闻也智者不然一启齿闲彼此即能会意虽言者未毕其词而听者已达其旨矣

使臣恪守成礼固堪嘉尚然亦不必过于拘泥中心既有遵循外面必形舒泰真才毋俟纷饰如姿无需点染也谚云为僧不在衣钵若人无真才虽加意装饰一望而知其底蕴矣

使臣衣冠必须整肃以免人之笑若衣式更换亦毋庸过趋时样泰西服制各国虽大同小异而时有少变该使不必尽从俗也

使臣贵有辩才以及杂学无论所遇何人均能与之接谈若所接之人肄业不同宜举其所知之事而谈之遇办公之人不必逞其口技至于筵席之间言贵巧而不贵多虽出语恰当应对如流而措词必慎重不可讥人之过亦不得以利口伤人以免招人愤恨义国有诸侯者一日同公使某凭栏眺望乃诮该使曰予闻有公使者被我祖逼吓坠楼正在此耳公使抚剑笑曰彼时之公使殆不佩剑耶

使臣当于同寅各官结纳数人以为亲近之交互相观摩各有取益是宜推诚相与情意相投交友贵乎亲近而择友尤贵乎详慎也一署内之官吏谙练者为数无几一都中之使臣知几者亦属寥寥择其熟悉公事者而友之最为紧要与他友相交亦当善为接待不分畛域两国利害相背非指驻札之国则使臣之交情断难甚厚昔威国与邦相交曾云近邻不如远言无所争也使臣之交友大类此交友若多则询问事情自易遇人探听机密事件固当秘而不宣倘友以事来访若无妨亦宜据寔直陈我既告之在先新报传之于后则友中怀感激而以我未知之事酬之

使臣善为酬应不得一味俭啬更不可欠债不还庶免人之轻视使臣虽贵广交亦量力而为旨酒嘉殽不过为令人称其寔友之亲近不以征逐而加厚也

使臣宜以声名廉为重勿赌勿淫至于戏园之优女慎勿亲近庶可自远祸端

　　　论使臣有管辖本国人民之责
使臣驻札外邦有保护本国人民之责其随员人等亦归使臣管辖至本国之人其能否归使臣管辖须视驻札之国律例而定然现在各国情形无论和约所定若何准驻札公使之权可及本国人民遇有死生嫁娶等事向由使臣注册存案如该人民欲立合同字样遣人代办事情或分产业抑或身故遗产指归何人各等情亦由该人民呈报本国公使印为证公使委派司库发给此等文件往往有之

发给护照一事亦归使臣指掌查护照之设原为稽查带照之人系何国之人如本国人请发护照使臣即当照例发给至地方人民欲到公使本国应由地方官给照由使臣查印然使臣驻札某国不应发给某国人民护照除使臣遣某国之人寄信及服役雇工向准给照外其余地方人民一不准发给护照但现在情形与往昔稍异即如护照一节从前甚严今则渐就废弛矣

遇有本国人民受人欺压凌虐地方官不肯查办抑或偏袒地方人民应由使臣设法保护代抻屈抑若因钱财细故彼此争讼使臣即不必干预倘事关大局并牵连万国公法之理使臣虽未奉命亦当料理如有违约等情更宜赶紧查办本国之人因私事与人不和而求护庇其事与大局无干则愿否保护由使臣自行裁处地方官既有管辖地面之责

使臣岂可任意多事若越俎干预公事则违理已甚而不足取信于人地方官办之事无论大小应请总署转饬办理不得自行知照更不得阻挠地方官审办案件如查其审断不公宜请总理大臣饬令覆审如该国添设新例与条约不符或擅改条约本意使臣即当照会总理大臣将此条例暂停以俟更订使臣既有保护本国人民之责即宜不时稽查如该人民有冒犯国法妄干国政等情或一切行为有伤国体以及滋生事端使臣即当预为申斥此等不守分之辈若经地方官查出必然惩办使臣虽欲保护亦难启齿也

　　　论使臣奏报本国事件
使臣驻札外国不惟尽心公务且宜广询博访据所见闻随时奏报本国其所办事件尤当将紧要关键详细具奏即事之有益于公务者亦宜声明且近来各国友谊笃厚贸易繁盛彼此休戚相关使臣仅就见闻所及奏报节目即毋遗漏若闻有利国便民之事即当速为入奏以便本国举行而整理内治推广外交均获裨益使臣尤当留意者如彼国兵势强弱军械是否精工军威是否振作通商情形船只数目工艺若何有何制造新法库帑充给否地丁钱粮若干江海市镇若何炮台坚固否信局办法若何运河若干道路若干武库所存军械若何尚有多事不及备载

使臣应奏事件不但关系该国之事即该国议论别国之事是何意见使臣亦当入告本国以便揆度其事若所奏事件头绪纷繁当将总节开具疏内其详细情形另缮节略疏呈递如国君无暇细览祗看奏疏亦可知其梗近来使臣奏事往往抄录新报附入疏内若干练之臣不屑为之然新报亦可多采如有关系公事不甚明悉之处使臣当于入奏时细为分晰以免本国游疑与其将无稽之言入告莫若无所奏闻

使臣奏事当将风闻之事与碻凿之事分别注明遇有要事必详细奏报以便本国权其轻重倘所奏未能确寔一经查出即当自行检举并行更正

遇有新刊书籍所载之事与本国公事有碍或闻该地方众望绅耆议论公事亦可采择入奏所奏事件往往有难于明言者或恐触国君之怒或恐伤两国之好然使臣当据寔直陈其词不涉于朦混方不负委任亦不可因事逆耳遂文饰之

总之使臣奏事贵乎真寔不得遗漏恐于公事有碍使臣既受委任即当矢慎矢勤以尽其职缘使臣奏事恒有两难一则恐其不寔不尽一则恐其扬厉铺张遇事均当详细研求再行入奏若造次奏报则后来追悔无及使臣预料事情须留有余地步不可言之太过庶免言之不耳

　　　论使臣商议公事
使臣商议公事向无一定规模惟熟谙公务才学特出并博闻广见之员方可胜任

头等公使觐见国君面谈公事者有之各等使臣亦间有之然遇有商办事件仍须会同总理大臣办理不能与国君面议了结法虽迟缓而使臣可以有思维之暇而免仓卒之谬所谓圣盟乃奥布俄三国之君于一千八百十五年在巴里会晤面议而立不在此例缘盟内所载无非治国兴教移风易俗之道既多含混之词亦非必守之约则照行与否均听其便至后来君臣遵守与否亦难责备其与常约迥异可知国君虽与使臣畅谈不便商议公事诚恐一言既出不克挽回是以遇有公事必由总理大臣办理而国君观其动静若有造次应允之处即可密谕如国君另有办法临时再行传知故国君与使臣面谈虽于公务有益而不能作为公议仍由总理大臣详为商酌

议立条约之时虽经国君批准如未由总理大臣画押则不足以昭信守此事不独君权有限之国为然即君权无限之国亦如是

或问面商与函商二者孰善曰大抵办理公务先行面商而继以文件面商以知其能成与否而后行文结案可也两国创议一节应由本国总理大臣行文本国使臣令其照录一分呈送本国查阅其覆文应由彼国总理大臣行文彼国公使令其抄录送交本国总理大臣查阅昔俄国论英国处置南亚利加诸国未能合宜乃行文驻札英京公使令其读与英国总理大臣知悉公使将欲展读总理大臣即止之命抄留一分俄使不允总理大臣曰此文篇幅甚长头绪纷繁间有可驳之处若仅诵读诚恐难以强记是以本大臣不欲闻耳

使臣遇有请办之事毋论大小可径行文彼国总理大臣毋庸由本国转行其覆文即由彼国总理大臣行知使臣亦有须由两国总理大臣往返函商方能完结者此项文件系由使臣递送而使臣仍非驰驿者可比遇有分辩之处应与彼国总理大臣辩论随时奏报本国其事可否允诺当酌量轻重奏明本国候旨施行如有万分棘手以及意外不测之事当从权办理不必过拘训条而训条之大旨仍不可违本国每有公文令使臣代递必先授密训以免有所遵循如所授训条其中有难行之处或于公事有当即奏明本国另换训条如事情紧急不克守候即当变通办理不可拘泥然亦不可造次而行致累本国而悖其办公之道故使臣当权其轻重以免任意妄为遇事于本国大有稗益虽稍越训条亦可从权办理使臣此等情节本系因公起见本国亦必详细考查是否妥善善则褒奖不善则申斥昔英法日三国会议和约日君欲向英国追还热尔巴他要隘以他处抵之英国始已允准继又驳之恐归还之后致本国人民议论并称愿将富洛里达两省让给日国以代热尔巴他若不允诺则别无办法斯时日国疲于军务日使因思本国君主性情固执必不允准若稍延时日则于本国不利沈吟良久乃慨然曰我代国君允之虽与训条不符而事已至即此指首为孤注我亦为之该使寔为保全大局起见后虽革职亦毋憾也

使臣所奉训条有不甚明悉之处即当请示本国以免错误

议者移也如二人对面而来终有相逢之候但不知遇于何处彼此皆欲就己不欲就人耳至于以势强压逼之允从是强也非议也夫商议事件于关键之大小轻重须先期详为筹划了然于心则大节既得小者可毋庸探索或者意中有事姑佯议他事以探彼之意见如医家诊脉以探病势即知其性情则所请之事是否有成不难预料即所谋未成使臣亦不可懈志如彼国所议有忽出意外者使臣亦不必惊骇静心以待究有以却之也

</div>
    <div class="pagination">
<a href="皇朝经世文统编_page143.html">上一页</a><span>...</span><a href="皇朝经世文统编_page139.html">139</a><a href="皇朝经世文统编_page140.html">140</a><a href="皇朝经世文统编_page141.html">141</a><a href="皇朝经世文统编_page142.html">142</a><a href="皇朝经世文统编_page143.html">143</a><span class="current-page">144</span><a href="皇朝经世文统编_page145.html">145</a><a href="皇朝经世文统编_page146.html">146</a><a href="皇朝经世文统编_page147.html">147</a><a href="皇朝经世文统编_page148.html">148</a><a href="皇朝经世文统编_page149.html">149</a><span>...</span><a href="皇朝经世文统编_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
