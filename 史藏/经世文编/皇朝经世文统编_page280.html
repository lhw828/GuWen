<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 280 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 280 页/共 287 页
  </h1>
  <div class="content">
   夫如是则中国今日之所宜为大可见矣夫所谓富强云者质而言之不外利民云尔然政欲利民必自民各能自利始民各能自利又必自皆得自由始欲听其皆得自由尤必自其各能自治始反是且乱顾彼民之能自治而自由者皆其力其智其德诚优者也是以今日要政统于三端一曰鼓力民二曰开民智三曰新民德夫为一弱于强之间政之所施固常有标本缓急之可论惟是使三者诚进则其治标而标立三者不进则其标虽治终亦无功此舍本言标者之所以为无当也虽然其事至难言矣夫中国今日之民其力智德三者苟通而言之则经数千年之层递积累本之乎山川风土之攸殊导之乎刑政教俗之屡变陶均炉锤而成此最后之一境今日欲以旦暮之为谓有能淘洗改革求以合于当世之变以自存于匡儴烦扰之中此其胜负通窒之数殆可不待再计而知矣然而自微积之理而观之则曲之为变固有疾徐自力学之理而明之则物动有由皆资外力今者外力逼迫为我权藉变率至疾方在此时智者慎守力权勿任旁夺则天下事正于此乎而大可为也即彼西洋之克有今日者其变动之速远之亦不过二百年近之亦不过五十年已耳则我何为而不奋发也耶

然则鼓民力奈何今者论一国富强之效而以其民之手足体力为之基此自功名之士观之似为甚迂而无当顾此非不佞一人之私言也西洋言治之家莫不以此为最急历考中西史传所垂以至今世五洲五六十国之间贫富弱强之异莫不于此焉肇分周之希腊汉之罗马唐之突厥晚近之特一种莫不以壮佼长大耐苦战守称雄一时而中土畴昔纷争之代亦皆以得三河六郡为取天下先资顾今或谓自火器盛行懦夫执靶其效如壮士惟均此真无所识知之论也不知古今器用虽异而有待于骁猛坚毅之风则同且自脑学大明莫不知形神相资志气相动有最胜之精神而后有最胜之智略是以君子小人劳心劳力之事均非气体强健者不为功此其理吾古人知之故庠序校塾不忘武事壶勺之仪射御之教凡所以练民筋骸鼓民血气者也而孔孟二子皆有魁桀之姿彼古之希腊罗马人亦知之故其阿克德美柏拉图所创学塾之中莫不有津蒙那知安此言练身院属焉而柏拉图乃以骈胁着号至于近世则欧罗化国尤鳃鳃然以人种日下为忧操练形骸不遗余力饮食养生之事医学所详日以精审此其事不仅施之男子已也乃至女负女亦莫不然母健而后儿肥培其先天而种乃进也去岁日本行之申报论其练及女负女不知所云嗟夫此真非以裹为美之智之所与也故中国礼俗其贻害民力而坐令其种日偷者由法制学问之大以至于饮食居处之微几于指不胜指而没习至深害效最著者莫若吸食鸦片女子缠足二事此中国朝野诸公所谓至难变者也然而夷考其实则其说有不尽然者今即鸦片一端而论则官兵士子禁例原所未用假令　天子亲察二品以上之近臣大吏必其不染者而后用之近臣大吏各察其近属如是而转相察藩臬察郡守郡守察州县州县察佐贰学臣之察士将帅之察兵亦用是术焉务使所察者人数至简以期必周如是定相坐之法而实力行之则官兵士子之染袪官兵士子之染袪则天下之民染其毒者必不可以为官兵士子也则自爱而求进者必不吸食夫如是则吸者日少俟其既少然后着令禁之旧染渐去新染不增三十年之间可使鸦片之害尽绝于天下至于缠足本非天下女子之所乐为也拘于习俗而无敢畔其范围而已假令一日者　天子下明诏为民言缠足之害且曰继自今自每年所生女子而缠足吾其毋封则天下之去其习者犹热之去燎而寒之去翣也夫何难变之与有夫变俗如是二者非难行也不难行而不行者以为无与国是民生之利病而已而孰知种以之弱国以之贫兵以之窳胥于此焉阶之厉耶是鸦片缠足二事不早为之所则言变法者皆空言而巳矣

其开民智奈何今夫尚学问者则后事功而急功名者则轻学问二者交失其实则相资而不可偏废也顾功名之士多而学问之人难求是则学问贵也东土之人见西国今日之财利其隐赈流溢如是每疑之而不信迨亲见而信矣又莫测其所以然及观其治生理财之多术然后知其悉归功于亚丹斯密之一书此泰西有识之公论也是以制器之备可求其本于奈端舟车之神可推其原于瓦德用灵之利则法拉第之功也民生之寿则哈尔斐之业也而二百年学运昌明则又不得不以柏庚氏之摧陷廓清之功为称首学问之士倡其新理事功之士窃之为术而大有功焉故曰民智者富强之原此悬诸日月不刊之论也顾彼西洋以格物致知为学问本始中国非不尔云也独何以民智之相越乃如此耶或曰中国之智虑运于西洋之聪明寄于实此其说不然自不佞观之中国矣彼西洋尤西洋实矣而中国尤实异者不在实之间也夫西洋之于学自明以前中土亦与相埒耳至于晚近言学则先物理而后文词重达用而薄藻饰且其教子弟也尤必使自竭其耳目自致其心思贵自得而贱因人喜善疑而慎信古其名数诸学则藉以教致思穷理之术其力质诸学则假以道观物察变之方而其本事则筌蹄之于鱼兔而已矣故赫胥黎曰读书得智是第二手事唯能以宇宙为我简编民物为我文字者斯真学耳此西洋教民要术也而回观中国则何如夫朱子以即物穷理释格物致知是也至以读书穷理言之风斯在下矣且中土之学必求古训古人之非既不能明即古人之是亦不知其所以是记诵词章既已误训诂注疏又甚拘江河日下以至于今日之经义八股则适足以破坏人才复何民智之开之与有耶且也六七龄童子入学脑气未坚即教以穷玄极眇之文字事资强记何裨灵襟其中所恃以开浚神明者不外区区对偶已耳所以审核物理辨析是非者胥无有焉以是为学又何怪制科人十九鹘突于人情物理转不若农工商贾之有时而当也今之蒿目时事者每致叹于中国读书人少自我观之如是教人无学者少耳今者物穷则变言时务者人人皆言变通学校设学堂讲西学矣虽然谓十年以往中国必收其益则又未必然之事也何故旧制尚存而荣途未开也夫如是士之能于此深求而不惓厌者必其无待而兴即事而乐者也否则刻棘之业虽苦市骏之赏终虚同辈知之则相忌门外不知则相忘几何不废然反也是故欲开民智非讲西学不可欲讲实学非另立选举之法别开用人之涂而废八股试帖策论诸制科不可

至于新民德之事尤为三者之最难今微论西洋教宗如何然而七日来复必有人焉聚真人而耳提面命之而其所以为教之术则临之以帝天之严重之以永生之福人无论王侯君公降以至于穷民无告自教而观之则皆为天之赤子而平等之义以明平等义明故其民知自重而有所劝于为善今夫上帝临汝勿贰尔心相在尔室尚不媿于屋漏者大人之事而君子之所难也而西洋小民但使信教诚深则夕惕朝干与吾之大人君子无所异内省不疚无恶于志不为威惕不为利疚此诚教中常义而非甚瑰琦绝特之行者也民之心有所主而其为教有常故其效能如此至于吾民则姑亦无论学校义废久矣即使尚存如初亦不过择凡民之俊秀者而教之至于穷檐之子编户之氓则自襁褓以至成人未尝闻有孰教之者也孟子曰饱食暖衣逸居而无教则近于禽兽夫饱食暖衣之民无教尚如此则彼饥寒逼躯救死不赡者当何如乎后义先利诈伪奸欺固其所耳曩甲午之办海防也水底碰雷与开花弹子有以铁滓沙泥代火药者洋报议论谓吾民以数金锱铢之利虽使其国破军杀将辱地丧师不顾则中国今日之败它日之危亡不可谓为不幸矣此其事足使闻者发指顾何待言然诸君亦尝循其本而为求其所以然之故欤自秦以降为治虽有宽苛之异而大抵皆以奴虏待吾民虽有原省原省此奴虏而已矣虽有燠咻燠咻此奴虏而已矣夫上既以奴虏待民则民亦以奴虏自待夫奴虏之于主人特形劫势禁无可如何已耳非心悦诚服有爱于其国与主而共保持之也故使形势可恃国法尚待则靴刀面胡天胡帝扬其上于至高抑其已于至卑皆劝为之一旦形势既去法所不行则独知有利而已矣共起而挻之又其所也复何怪乎今夫中国之詈诟人也傌曰畜产可谓极矣而在西人则莫须有之词也而试入其国而傌人曰无信之诳子或曰无勇之怯夫则朝言出口而挑斗相死之书已暮下矣何则彼固以是为至辱而较之畜产万万有加焉故宁相死而不可以并存也而我中国则言信行果仅成硁硁小人君子弗尚也盖东西二洲其风尚不同如此苟求其故有可言也西之教平等故以公治众而尚自由自由故贵信果东之教立纲故以孝治天下而首尊亲尊亲故薄信果然其流弊之极至于怀诈相欺上下相遁则忠孝之所存转不若贵信果者之多也且彼西洋所以能使其民皆若有深私至爱于其国与主而赴公战如私仇者则亦有道矣法令始于下院是民各奉其所自主之约而非率上之制也宰相以下皆由一国所推择是官者民之所设以厘百工而非徒以尊奉仰戴者也抚我虐我皆非所论者矣出赋以庀工无异自营其田宅趋死以杀敌无异自其室家吾每闻英人之言英法人之言法以至各国之人之言其所生之国土闻其名字若我曹闻其父母之名皆肫挚固结若有无穷之爱也者此其故何哉无他私之以为己有而已矣是故居今之日欲进吾民之德于以同力合志联一气而御外仇则非有道焉使各私中国不可也顾处士曰民不能无私也圣人之制治也在合天下之私以为公然则使各私中国奈何曰设议院于京师而令天下郡县各公举其守宰是道也欲民之忠爱必由此欲教化之兴必由此欲地利之尽必由此欲道里之辟商务之兴必由此欲民各束身自好而争濯磨于善必由此呜呼圣人复起不易吾言矣

此三者自强之本也不如是则虽有伊尹吕尚为之谋吴起李牧为之战亦将寝衰寝灭必无有强之一日决也虽然无亦有其标者焉然则治标奈何练兵乎筹饷乎开乎通铁道乎兴商务乎曰是皆可为有其本则皆立无其本则终废自甲午以来海内樊然并兴者亦已众矣其效何若其有益于强之数与否识时审势之士将能言之无假鄙人深论者也虽然有一事焉自仆观之则为标之所最亟而不可稍或辽远者也其事维何曰必朝廷除旧布新有一二非常之举措内有以慰薄海臣民之深望外有以破敌国侮夺之阴谋则庶几乎其有豸耳不然是者虽百举措无益也善夫吾友之言曰万国蒸蒸大势相逼变亦变也不变亦变变而变者变之权操诸己不变而变者变之权让诸人传曰无滋他族实逼处此愿天下有心人三复斯言而早为之所焉可耳

　　自强大计折附片二件　　　　　
盛宣怀

奏为自强大计当举其要谨就管见胪陈梗概恭折仰祈　圣鉴事窃自海防事起中外上下竞言自强谠论嘉谟日有献纳上年经日朝之衅荩臣志士益慨然于强弱利钝之故欲尽取欧洲之新法变易华夏之旧习　朝廷深维至计举其大者远者于是有创办南北铁路之役顾臣以为铁路者所以速征调通利源为自强一端非干路既成即可坐而俟其强也泰西诸邦用举国之才智以兴农商工艺之利即藉举国之商力以养水陆之兵保农工之业国非兵不强必有精兵然后可以应征调则宜练兵兵非饷曷练必兴商务然后可以扩利源则宣理财兵与财不得其人虽日言练日言理而终无可用之兵可恃之才则宜育才臣顷蒙　召对陈愚虑嗣军机大臣复奉　旨传询俾罄蠡管窥测之微仰见　圣人兼听并观迩言是察不揣愚昧谨以三事为我　皇上条析陈之

一曰练兵之要中国三代寓兵于农唐宋以降专用召募兵民久分各国皆然近年东西诸国兵制皆由募兵而复为征兵世变所趋中国岂能独不然哉顾今日既縻饷千万余以养无用之绿兵复縻饷千余万以养有用之练勇发捻平定二三十年所谓有用之勇一旦临敌其偾事与绿兵等方事之棘各路添募仓成军臣所目多有不能持枪施放者募兵一事无赖亡命兼收并蓄来无所考其弊一少壮从军衰老除汰去无所归其弊二闻警增募类驱市人不教谓弃其弊三事定遣散多为盗贼遂贻民害其弊四近者议裁绿营而减兵不能汰官议建洋操而饷重不能多练勇饷与兵饷不同新勇与旧勇饷复不同饷厚者不免相矜饷薄者自甘废弛军制愈纷饷力愈绌兵力愈弱现除京营外各省实存绿兵练勇八十余万人更新而不去旧无此财力制兵而不画一非善治军宜将天下画分十镇海疆边疆为重腹地僻地为轻坚强朴实之地多征膏沃柔脆之区少选参酌西法简练新兵三十万人就各镇形势轻重差等兵数多寡征选户籍可稽未经罪犯年在二十以上二十五以下体质身干合格者录为常备兵入营教练期以三年退为豫备兵亦期三年退为后备兵亦期三年退为民兵期以五年除其兵籍自豫备兵以下平时在家服农有事以次征集豫备兵每年一次召集屯营于常备兵合操后备兵每年一次召集便宜地方使之演习皆视道里远近给路费民兵不集操在籍者皆免本户徭役每岁十月由各镇拣派选兵官分赴各属会同州县合选合格者注于籍随时征充常备壮者入营而老者退籍老者退而壮者又复入营历三年而一兵之饷得二兵之用历六年而一兵之饷得三兵之用九年以后岁额三十万之饷常得一百二十万人之用兵皆土著游惰不录其利一更递进退室家可归其利二事至征召人皆练习其利三事毕归农不流为匪其利四各镇营制饷章统归一律各营枪器械统归一式举绿营勇营悉去之以其岁饷三千余万两练常备兵三十万人重订饷章祇期核实不必过优岁约不逾二千万两其余以备洋教习薪水豫备后备兵调操路费及酌留绿营之饷计无不足此事为强弱关键虽加筹项亦所应为就饷练兵尤难濡缓但持之贵坚行之宜渐或镇先练三分之一练成后再行添练以足额为止裁革绿兵营勇亦如之至绿营向有城守防汛之责护饷解犯等差或酌留若干属于州县如各国警察捕之意而责成整饬之自无偏废之虞应请　特简知兵重臣会同兵部户部查明兵数饷数并采取英德俄法美日诸国练兵之法决择参酌厘定章程　奏准施行永为定制

一曰理财之要理财有二义开源节流尽之矣今之广制造兴矿政以开源也纱布各厂成本之重不足敌洋产五金矿收效之速不足济急需今之并局卡裁冗费以节流也减并者百一无裨国计之大节裁者锱铢何当中饱之巨言常用则岁出岁入不相抵言通商则输出输入不相抵言洋债则竭内外之力而更无以相抵欲求足国先无病民欲收商利在挽外溢加税之议事未就绪闻西人以厘金为词窥我国用之绌必不能停收厘金也应机决策莫若径免天下中途厘金加关税为值百抽十令彼无所借口厘金既免即仿行西国印税之法办理得宜计加收之关税新收之印税合之当倍于厘金而免厘则出口土货易流通矣加税则进口洋货或稍清减取益防损利在无形所谓足国而不病民且阴以挽外溢之利者此也西人聚举国之财为通商惠工之本综其枢纽皆在银行中国亟宜仿办毋任洋人银行专我大利中国银行既立使大信孚于商民泉府因通而不穷仿借国债可代洋债不受重息之挟制不吃镑价之亏折所谓挽外溢以足国者此其一也墨西哥国以九成之银铸钱运行中国易我十成之银岁耗以万亿计近来中外臣工多议自铸银元广东湖北北洋南洋先后铸造分两轻重悉准墨银臣愚以为　国家图法自古及今皆自为制度随人趋步各国所无既不能废两为元各库出入仍需元宝必致无银可铸查光绪十二年十月海军衙门奏请将应放南北洋经费及东三省饷项[均按](按均)二两平核发是饷需改用京平已有成案今宜在京师特设银元总局以广东湖北天津上洋为分局开铸银币每元重京平九成银一两再酌铸金钱及小银钱使子母相权而行凡出俱用官铸银弊各省关收纳地丁钱盐课关税厘金俱收官铸银币元小锭概不准用惟收仍照库平十成银计算库平较京平定以每百两加平六两十成银较九成银每百两应加色十两除各库上兑津贴银一两定以每百两加色九两如应交库平足银一百两者实收银币一百十五元无轻重高下之别无减平扣色之弊易简理得妇孺难欺每年度分八千余万两户部约可盈余平色银一千二百万两较向来各省拨解平余多收当不下千万所谓挽外溢以足国者又其一也此外商务巨细万端设施有序应请　特简通达中外商务之大臣专司商政会同户部取法邻国实见施行兴起商学鼓舞工艺利源无外溢藏富于商民君孰与不足国何患不强

一曰育才之要西国人才之盛皆出于学堂然考其所为学堂之等入学之年程课之序与夫农工商兵之莫不有学往往与曲台之礼周官之书左氏公羊之传管墨诸子之说相符无人不学无事不教本三代学校之制特中国去古既远寖成文具而泰西学堂闇合道妙立致富强益以见古圣人之道大用大效小用小效又轨虽殊而莫能外也近日刑部侍郎李端棻推广学校一折洞见本原当蒙　采择窃谓各府州县骤难设学堂宜令各省先设省学堂一所教以天算舆地格致制造汽机矿冶诸学而以法律政治商税为要先设武备学堂一所教以筑垒测地枪炮制造弹丸发送队伍分合马骑控御诸学而以兵律戎机有勇知方为要在下之趋向全视在上之用舍同文广方言出洋学生縻费不少而得人不多文科之八股试帖武科之弓刀石不待督责而莫不致力其明证也今不能尽改科举之制似宜专设一科裁天下之广额为新学之进阶明定功令使文武学堂卒业者皆有出身之正途齐仕进于科第则闻风兴起学校如林人才自不可胜用应请　特简通知时务学行俱懋之大臣专司学政会同礼兵二部提挈纲领一新海内之观听有志之士不自奋于有用之学者未之有也

以上三端参酌欧美致富致强之术实不外圣经足食足兵之谟举而措之要在知人用人而已所虑拘牵旧制难以变通又或慨然于物穷则变意在振兴而尤虑天下督抚心志不齐难以统筹全局恐年复一年外人耽耽视我一无足恃肆彼要求得步进步无兵则不能保守利权无饷则不能充养兵力二者互为掣肘甚至洋债不能再借边土不能自保至其特始悔七年之病不蓄三年之艾殆已晚矣自古国家政事之张弛强弱之机括皆系于君臣之谋虑一转移间其效立见臣惟国耻不可忘邦交不可恃伏愿　皇上鉴覆辙之在前审宇宙之大势发愤自强毅然　定断勿敷衍而畏难勿回惑于疑议王大臣等皆公忠体　国卧薪尝胆同赞　圣谟国富兵强远人自服此薄海臣庶所延颈企踵以俟之者也臣管见所及谨冒昧陈伏乞　皇上圣鉴训示谨　奏

再银行昉于泰西其大旨在流通一国之货财以应上下之求给立法既善于中国之票号钱庄而国家任保护权利无旁挠故能维持不敝各国通商以来华人不知务此英法德俄日本之银行乃推行来华攘我大利近年中外士大夫灼见本末亦多建开银行之议商务枢机所系现又举办铁路造端宏大非急设中国银行无以通华商之气脉杜洋商之挟持议者谓国家银行当全发帑本简大官通行钞票由部造发如英法等国财赋皆出入于银行是户部之外府也然中外风气不同部钞殷鉴未远执官府之制度运贸易之经纶恐窒碍滋多流弊斯集或致委重西人取资洋数千万金咄嗟立办其词甚甘其权在彼利害之数未易计度臣惟银行者商家之事商不信则力不合力不合则事不成欲慎始而图终必积小以成大拟请　简派大臣遴选各省公正殷实之绅商举为总董号召华商招集股本银五百万两先在京都上海设立中国银行其余各省会各口岸以次添设分行照泰西商例悉由商董自行经理臣前在上海与开设粤闽浙沪江汉各海关官银号之绅商候选道严信厚议及银行之事严信厚顾全大局情愿以其独开之银号归并公家之银行使其气局宽展并照汇丰银行规制以精纸用机器印造银票与现银相辅而行按存银之数为印票之数以备随时兑现各省官司向银行借贷应照西例由总行明户部批准以何抵还方能议订合同欧洲国债数千百万皆银行筹办印发借券应收年息归行取付大信不渝集事自易嗣后京外拨解之可交汇以省解费公中备用之可暂存以取子息官造银元尚不通行尽利者可由银行转输上下官得坐收平色之利银行用人办事悉以汇丰章程为准则合天下之商力以办天下之银行但使华行多获一分之利即从洋行收回一分之权并照西例俟有余利酌量提捐归公预定章程遵守商民既久得其便国家即阴收其益俟将来官商交孚内外政法变通尽利再行筹设国家银行与商行并行不悖庶几早见措施以免空言无补谨附片陈请伏乞　圣鉴训示谨奏

再使命不辱专对称能自非学人莫任斯选迩者环球通商皇华载道泰西各国来华使臣类能尊主庇民克举厥腊虽凭借国势要其才行多有本原日本维新未久观其来者亦往往接武西士中国遣使交邻时逾廿载同文之培植不为不殷随使之员阅历不为不广然犹不免有乏才之叹者何欤毋亦孔孟义理之学未知其本中外政法之故未通其大虽娴熟其语言文字仅同于小道可观而不足以致远也臣上年在津海关道任内筹设立学堂招选生徒延订华洋教习分教天算舆地格致制造汽机化矿诸学禀经直隶督臣王文韶　奏明开办本年春间又在上海捐购基地明两江督臣刘坤一筹议建南洋公学如津学之制而损益之俟筹办就绪再当陈奏综厥成课收效皆在十年之后且诸生选自童幼未有一命之秩既不能变更科举即学业有成亦难骤膺显擢予以要任相需方殷缓不济急日本明治初元麑岛马关战屡失利诸藩皆择遣藩士翘楚厚其资装就学外国今当路诸人率出于此拟请取其意在京师及上海两处各设一达成馆取成材之士专学英法语言文字专课法律公法政治通商之学期以三年均有门径已通大要请　命出使大臣奏调随员悉取于两俟至外洋俾就学于名师就试于大学历练三年归国之后内而总署章京外而各口关道使署参赞皆非是不得与资望既着即出使大臣总署大臣之选也其入馆之法两馆各以三四十名为额京官取翰林编检六部司员外官取候补候选州县以上道府以下令京官四品以上外官三品以上各举所知出具切实考语保送　特简专使学政大臣考取分发京师上海两馆其常年经费延请洋教习及馆舍膏奖书籍食用各项每年两馆约需银十万两请臣在所管招商轮船电报两局内捐集解济以伸报其设馆之地京师由专司学政大臣酌定上海附于南洋公学详细章程俟奉　谕旨后由专司学政大臣核定　奏咨照办抑臣更有陈者孔门尝以德行为首科西学以修身为根本必先贞固乃为干事之材未有华士可当重远之寄保送之人必以志操坚卓器识深稳为指归勿震声华勿牵私故庶几行己有耻可使四方此则内外诸臣所共知而在臣持为鳃鳃过虑者也谨附片具陈伏乞　圣鉴训示谨　奏

　　议覆盛京卿条陈折　　　　　
总理衙门

奏为遵　旨妥议具奏恭折仰祈　圣鉴事光绪二十二年九月二十六日军机处抄交候补四品京堂盛宣怀条陈自强大计暨设立达成馆并开设银行各折片奉　旨着军机大臣总理各国事务衙门户部妥议具奏钦此臣等查原奏内练兵一条所称近年中国既縻饷千余万以养绿兵复縻饷千余万以养练勇计各省实存绿兵练勇八十余万人更新而不去旧无此财力制兵而不画一非善治军宜将天下画分十镇海疆边疆为重腹地僻地为轻坚强朴实之地多征膏腴柔脆之区少选参酌西法简练新兵三十万人就各镇形势轻重差等兵数多寡征选户籍可稽年在二十以上二十五以下体质身干[合](各)格者录为常备兵入营教练期以三年退为豫备兵亦期以三年退为后备兵亦期以三年退为民兵期以五年除其兵籍自豫备兵以下平时在家服农有事以次征集豫备兵每年一次召集屯营与常备兵合操后备兵每年一次召集便宜地方使之演习皆视道理远近给予路费民兵不集操在籍者皆免本户徭役每岁十月由各镇堜派选兵官分赴各属会同州县验选合格者注于籍随时征充常备壮者入营而老者退籍老者退而壮者又复入营历三年而一兵之饷得二兵之用历六年而一兵之饷得三兵之用九年以后岁额三十万人之饷常得一百二十万人之用各镇营制饷章统归一律各营枪炮器械统归一式举绿营勇营悉去之其岁饷三千余万而练常备兵三十万人重订饷章岁约不渝二千万两其余以备洋教习薪水豫备后备兵调操路费等用计无不足等语臣等查添练新军必须宽筹的饷上年臣户部筹奏内奉　旨令各直省将绿营兵额裁七留三嗣经先后奏到除山东请减五成自本年始陆续裁汰将每年积存饷项银数开单奏咨办理奉　旨允准外其余各省所裁兵数多寡不一现时已阅年余办理情形究竟若何均未据续行奏到拟请　旨饬催各直省将裁减兵数及切实办法连行奏明毋得仍以含混延宕之词一奏塞责近来内外军务均已平定如江南之榆关撤回各营陕西之善后防军固应一律尽裁即直隶之练军旅顺之毅军长江之内河水师亦拟请　旨饬令分别核实裁减以节虚縻以上二项腾出之饷专存储以备添练新军之用以目前情形而论亦只有就北洋袁世凯聂士成两军及江南自强军湖北洋队操将西法切实讲求认真训练悉成劲旅俟裁减兵勇节省银两核明确数再行还渐推广盛宣怀所奏分画十镇简练三十万人举绿营勇营悉去之约计海疆边疆已属不敷分布而腹地僻地过形空虚亦非所宜且三年退换一弛不张诸多窒碍应请毋庸置议至各营枪炮宜归一律内外臣工条奏多持此说本年七月督办军务处奏请　饬下刘坤一张之洞将新制枪式彼此较准画一办理迄今尚未覆奏相应请　旨饬催并令将上海湖北两局厂每日可出快枪若干枝每枝合价银若干迅速具奏

其理财一条所称欲求足国先无病民欲收商利在挽外溢加税之议闻洋人以厘金为词窥我国用之绌必不能停收厘金也应机策莫如径免天下中途厘金加关税为值百抽十令彼无所借口厘金既免即仿行西国印税之法办理得宜计加收之关税新收之印税合之当倍于厘金西人通商惠工之本其枢纽皆在银行中国亦宜仿行及另片所奏遴选各省公正殷实之绅商举为总董招集股本银五百万两先在京都上海设立中国银行其余各省会口岸以次添设由商董自行经理折内又谓墨西哥国以九成之银铸钱运行中国易我十成之银岁耗以亿万计近来广东湖北北洋南洋先后铸造银圆分两轻重悉准墨银既不能废两为圆各库出入仍需元必致无银可铸拟请在京师特设银圆总局以广东湖北天津上海为分局开铸银币每圆重京平九成银一两再酌铸金钱及小银钱使子母相权而行凡出俱用官铸银币各省关收纳地丁钱盐课关税厘金俱收官铸银弊元小锭概不准用惟收仍照库平十成银计算库平较京平定以每百两加平六两十成银较九成银每百两应加色十两除各库上兑津贴银一两定以每百两加色九两如应交库平足银一百两者实收银币一百十五圆无高下轻重之别无减平扣色之弊以每年度支八千余万两计之户部约用盈余平色银一千二百万两较向来各省拨解平余多收当不下千万等语臣等查各省设卡抽厘为近来入之一大宗如果洋税可以加至值百抽十将厘卡一律裁撤非惟入足以相抵拆且体恤商艰无如值百抽十之议各国多方龃龉尚未定局且厘金为我自主之权洋货可免土货未能一律全免印花税虽拟仿行将来办理能否得法亦无把握此径免厘金之说此时未便遽行者也至开设银行一节业已奉　旨责成盛宣怀选择殷商设立总董招集股本合力兴办矣其所称开铸银圆酌加分两一节是以维持利权之一策臣等公同商酌亦拟责成盛宣怀俟银行办成后准其附铸一两重银圆以十万圆为率先在南省试行如果可以流通毫无窒碍再由户部妥议章程奏明办理其育才一条所称西国人才之盛皆出于学堂中国各州县一时未能设宜令各省先设省学堂一所教以筑垒测地枪炮制造弹丸发送队伍分合马骑控御诸学而以法律政治商税为要先设武备学堂一所而以兵律戎机有勇知方为要文武两科不能尽改旧制似宜专设一科裁天下之广额为新学之进阶期定功令使文武学堂卒业者皆有出身之正途齐仕进于科第则闻风兴起有志之士无不自奋于有用之学并另片所奏京师及上海两处各设一达成馆取成材之士专学英法语言文字专课法律公法政治通商之学两馆各以三四十名为额京官取编检六部司员外官取候补候选州县以上道府以下令京官四品以上外官三品以上各举所知出具切实考语保送另　简大臣考取分发两馆每年一切经费约需银十万两由盛宣怀所管招商轮船电报两局捐集解济各等语臣等查学堂之设已由臣总理衙门于上年十一月议覆御史陈其璋所奏请　旨饬下沿海将军督抚于已设学堂者量为展拓未设学堂者择要仿行及本年七月议覆侍郎李端棻奏请推广学校折内令内地各府州县或就原有书院量加程课或另建书院肄业专门业经先后奉　旨允准通行各省遵办至武备学堂现已设立者仅有南北洋数处自应酌量推广拟请　旨饬下各省将军督抚体察情形能否于各直省会中一律添设之处妥筹办理至所称在京师上海两处各设达成馆一节自系为急求人才起见应请照准此事为　国家重大之举所有常年经费拟由户部筹定的按年拨结未便如盛宣怀所奏由招商电报两局集股解济以崇体制至馆中一切章程及应送何项人入馆肄业之处俟建造房屋落成请　旨简放大臣后再行详议具奏所有臣等遵议各缘由是否有当伏候　圣裁再此折系军机处主稿合并声明谨　奏

　　论中国之将强
西人之侮我甚矣西人之将灭人国也则必上之于议院下之于报章日日言其国政之败坏纪纲之紊乱官吏之苛黩其将灭人种也则必上之于议院下之于报章日日言其种族之犷悍教化之废坠风俗之糜烂使其本国之民士若邻国之民士闻其言也仁者愀然思革其政以拯其难鸷者狡焉思乘其敝以逞其志夫然后因众人之所欲一举再举而墟其国奴其种而瞷然犹以仁义之师自居斯道也昔施诸印度又施诸土耳其今彼中愤土责土唾骂土之言且日出而未有止也迭见近年万国公报时务报中余读西报其訾中国之国政纲纪官吏盖数十年以来去岁八九月以后乃更明目张胆昌言华种之野犷华民之愚诈华教之虚伪时务报中亦屡译之然其不敢译者尚不知凡几即如去年西历十二月廿四号上海某西报有一论言华民不徒已死并且臭烂其言真不堪入耳此外类此者尚多其意若谓苟不灭此朝食则为逆天为辱国为悖理一唱百和举国若狂日本人师其故智于其报章日言台湾之民顽恶刁狡不如生番之驯善西国罗马旧律凡与文教之国战争者皆有公法虽攻城入邑无得肆扰惟与野蛮战不在此论日人惟痛诋华民曾土番之不若故得屠戮淫掠惨无天日而他国鲜有以为非者非不知其非也彼其因利乘便狡焉思启思以此道行于吾十八行省者举欧洲诸国皆有同心也罗马旧律凡入野蛮之国者不由国门入筑桥踰城而进焉庚申之役英法之待我以此也去岁五六月间英人德人先后调其向驻非洲之公使来驻中国厥意谓之国也非以治非洲之道治之弗治也无端而逐工无端而拒使无端而索岛岸无端而揽铁路无端而涎矿产无端而干狱讼人之轻我贱我野蛮我奴隶我禽兽我尸居我其惨酷至于如此其极也

或有人曰西人其毋尔中国非印度土耳其之比也印度见并已百数十载尔来英人设学校以教之其人才成就能与旅印之英人齐驱者绝焉愚智之相越远也土耳其受侮三十年而其君民上下委软黹敝无或思自振厉以卫国本徒知区别种族仇视其民今中国诚败矣然未至如百年以前之印度也且未至如三十年前之土耳其也今自和议以后虽朝贵大吏晏安犹昔而草茅之间风气大开其灼然有见于危亡之故振兴之道攘臂苦口思雪国者所在皆有虽喉舌之地尚多窒塞而各省封疆奋然兴作者不乏人虽乡曲学究枯守眢井侈言尊攘旧习未改而后起之秀年在弱冠以下者类多资禀绝特志气宏远才沈雄嗟乎谓天之不亡中国也则瓜分之约期以五年内讧之形不可终日虽讳言亡有幸也谓天之亡中国也则何必生此无数人才以膏兵刃而藉马足使之奴焉仆焉犬马焉于异类然后为快也吾请于国之豪杰大声疾呼于天下曰中国无可亡之理而有必强之道约举其故都有三事而土地之腴矿脉之盛物产之衍犹不与焉今夫西人之所以强者则岂不以人才乎哉以今日蒙翳固陋室闭之中国而欲与西方之人才较短长其奚不量虽然今微论他事以吾所闻向者所派学生游学美国者咸未及卒业中途撤归而至今卓然成就专门之业有声于西域者犹不乏人当其初达美境于彼中语文一无所识二三年后则咸可以入中学校每试焉辄冠其曹学中教师罔不鼓掌赞叹无论何国学堂苟有支那人在弟子籍者未有不翘然秀出于侪辈也今夫向者之游学生皆非必吾此间之上才也向者风气未开父兄所以诏勉其子弟者恒在科第大率量其才力不足以得科第乃遣之从事于此途非如日本之遴选俊异以承其乏也然所成就已若此然则以彼中上才与吾中才较而其短长高下固尚在不可知之数矣率吾四万万人中所谓聪明才智之士者而一一进之以实学练之以实事行之以实心十年之内何才不成彼夫印度之不昌限于种也凡黑色红色色之种人其血管中之微生物与其脑之角度皆视白人相去悬绝惟黄之与白殆不甚远故白人所能为之事黄人无不能者日人之规肖西法其明效也日本之种本出于我国而谓彼之所长必我之所短无是道也土耳其之不振也局于教也回民锢蔽窒塞残忍酷虐谓杀人者生天谓战死者成圣其教也野蛮之行也若夫吾教则精粗并举体用兼傋虽久湮昧一经发明方且可以施及蛮貊莫不尊亲而何有于区区之神州也以种则若彼以教则若此呜呼是岂宜奴焉仆焉犬马焉于人者哉闻之有才千人国可以立身万人国可以强今夫以中国之大种类之美教俗之善欲求于四万万人中而得一人殆匪曰难也此其将强之道一也

今天下大较西国则君子多而野人少中国则君子少而野人多斯强弱之大原哉虽然福固祸所倚祸亦福所伏十年之后吾恐黄白两种之交涉必有因此而生非常之变者西国机器日盛工厂所容之人日伙而争工争价作工时刻抑胁厂主相率罢役之事岁辄数十见何也知学之人日以多谋生之道日以广苟其才力粗足以自养则恒乐为劳心而不乐为劳力此人情也以是操作卒工之人日少一日工人既日益减而所兴作之事所需工人日益增以希获贵于是执业愈贱愈苦者其所获之工价愈大工价既涨则所成物价亦涨一切物价既涨则一切人所执业之价亦涨互相增益无有已时故欧洲人谭时务者以工价一端为数十年绝大消息之事夫以今日白种作工之人应今日欧美工厂之用犹叹其少十年以后此益增而彼益减乎工价日增而作工时刻日减则厂主病厂主折阅工亦无依则工人亦病百物腾踊人心皇惑则举国皆病穷极思反必求工人多然后工价可以贱然后物价可以平此必然之情形矣今夫华民四万万其恃作工以谋食者过半而未有已也中国妇女恃粗工自养者亦过半而其操业最勤其费用最俭惟勤也故作工时刻可以倍增惟俭也故工价可以倍减于彼时也用吾之所短以持西人之所长则华工之权力可以横绝于天下举天下之器物皆仰成于华民之手欲华种之无强不可得也今夫日本之民数视中国仅什一耳其操作之勤取值之寡视欧洲虽有闲其去中国则尚远甚也而近年以来犹以工艺雄于万国每岁手作之物售至美国者且值千百万西方诸国靡不睊睊畏之而于阗繁朴悫之中国乎彼美人之苛逐华民也固彼中巨室所大不欲而无如其力之不足以胜细民也彼细民之嫉我也亦有忌我畏我而无术以制我故冒天下之不韪而悍然出于此途然则我必有使人可忌可畏之道昭昭然也彼今日徒知嫉吾以自而不知隐微之间同受其病者已非一日十年以后患害大着上下共睹而吾华民之公利终莫得裁制而禁抑之也此其将强之道二也

欧洲何以强欧洲壤地最褊生齿最盛自四五百年前即忧人满于是哥伦波采新地辟阿墨利加大洲而印度非洲南洋澳岛相继垦殖徙欧民以实之莽莽五洲辙殆满是以白种之权利天下使欧人以丸泥自封闭关勿出今虽以瘠亡可也虽然殖民之政日本人称地为殖民地人满则徙之他地以殖之也行之数百年矣其真能尽地利者今惟合众一国自余若印度若加拿大若澳洲若南洋诸岛近数十年锐意拓殖然犹未得其半若非洲若亚洲西北一带虽颇经营曾靡功焉此犹曰沙漠不毛之地为然也若夫南阿墨利加一洲若巴西若墨西哥其纬道在温热带之间与中国美国相等地质肥沃物产衍亦伯仲于两邦地球天府之壤未或过是也而欧人之力不能及之听其荒而不治而已彼非不涎之也强弩之末不穿鲁缟彼白人只有此数固不足以尽专天下之利且其君子多而野人少用以攫他人已有之成业则有余用以开千古未辟之地利则不足故千手亿目咸注东方而穰穰膏腴莫或厝意也夫全地人类祇有五种白种既已若是红种则湮灭将尽黑两种其人蠢而惰不能治生不乐作苦虽芸总犹昔然行尸走肉无所取才然则佃治草昧澄清全地者舍我黄人末由也今夫合众一国澳大一洲南洋一带苟微华人必不有今日今虽获兔烹狗得鱼忘筌摈之逐之桎之梏之鱼之肉之奴之仆之然筚路篮缕之功在公论者终不没于天下顾徒为人作计曾未能得其丝毫之利虽由国势之不振亦由吾民于彼中情伪未悉恒以可得之权利晏然让诸人耳昔惟昧之是以弃之今惟察之是以得之消息甚微轨轴甚大殆亦天之未绝黄种故留此一以俟剥极将复之后乃起而苏之也此其将强之道三也

吾闻师之言地运也大地之运起于昆仑最先兴印度迤西而波斯而巴比仑而埃及渡地中海而兴希腊沿海股而兴罗马意大利循大西洋海岸迤北兴西班牙葡萄牙又北而兴法兰西穿海峡而兴英吉利此千年以内地运极于欧土洋溢全洲其中原之地若荷兰若瑞士若德意志则咸随其运之所经而一一浡起百年以内运乃分达一入波罗的海迤东以兴俄一渡大西洋迤西以兴美三十年来西行之运循地球一转渡大东洋以兴日本日本与中国接壤运率甚速当渡黄海渤海兴中国而北有高丽南有台湾以为之过今运将及矣东行之运经西伯利亚达中国十年以后两运并交于是中国之盛强将甲于天下昔终始五德之学周秦儒者罔不道之其机甚微其理可信此固非一孔之儒可以持目论而非毁之者也以人事言之则如彼以地势言之则如此呜呼彼西人虽欲犬马我奴隶我吾奚惧焉吾奚惧焉

问者曰瓜分之约期以五年内讧之形不可终日汲汲顾影日薄崦嵫死丧无日遑言盛强五尺之童知其无救甚矣吾子之至愚而病狂也不则故为大言以自以欺天下也释之曰不极剥者不速复不小往者不大来华盛顿八岁血战南北美频年交恶于美之强有害焉拿帝用兵杀人如草菅君民革政废置如奕棋于法之强有害焉俄德美三国劫盟海疆萨长土诸藩构衅内地于日本之强有害焉且而不闻乎殷忧所以启圣多难乃以兴国又曰置之死地而后生置之亡地而后存举天下人而安之斯获危矣举天下人而危之斯获安矣吾直惧夫吾国人于今日危亡之故知之者尚少也藉或知之则以为大局之患于我无与也亦既知之亦既忧之固知重泉之下即是天衢允怀衔石之心已无东海彼何德而天幸我何辜而天亡敬告我后及我大夫凡百君子吾侪小民忍大辱安大苦发大愿合大革大弊兴大利雪大报大仇定大难造大业成大同仁人志士其能无动于其心者乎且听其冥冥以沦胥也若夫夜郎之夫莫肯念乱徒摭余论益其嚣张则蒙有罪焉矣

　　中国自强策上　　　　　
汪康年

事至今日危迫极矣挫于倭迫于俄侮辱于英教案蜂起回匪蠢动兵变民变之事不一而足而瓜分中国之说西报屡载之西人屡言之虽至愚之人亦知之其殆然而庙堂无定策中外无定议旧獘未一除新猷未一布则非安于不为即以为无策也夫安于不为则无论矣以为无策尚未然也夫中国在今日犹以一羊处虎之交曾不足以累其牙爪然而不遽动者雄角立未有所归故艰于发难又无端戕人命败商务又西人所不欲为故犹回以待之我苟能自振则西人之于我亦犹其于日本耳惟我永不自振则彼惟恐为人所得必将争先以取之然则我国振兴之政不于今日则无及矣夫中国利之宜兴獘之宜除谁不知之而卒无定论者食于獘者太多则必多为之说以乱之多出其途以挠之非不明不强之患而由于权无所归则无人焉为发光与力之地也夫　国朝承明之后惩于擅权朋党之祸故执政之臣名曰军机大臣人多而权不一但能唯诺于上前而不能坚持其意也但能恭拟　谕旨而不能自发号令也然则苟欲聚其权以办庶务含立相莫由矣顾今日而骤然立相恐但有牵掣阻碍之苦而无行权决策之效则非先立议院不可矣或曰立相则不免擅权之虑开议院则权在下且散而不合徒滋论议于事非便不知有议院以与相相持则相不能擅权议院之人多矣且有议事举人之权而无行事之权虽在下何病又议院论虽不一西例必择其多者从之何嚣杂之患且凡事初行必多漏要在随时审正耳若其成规则西人之议院章程可择而行也至于开办维新之政则有三大端焉一曰齐天下之论今天下之论至不一矣政府不择而用之或朝暮更易或南北互异必当论定一格以便施行二曰慰天下及各国之望维新之政中国望之不应则离西国望之不应则侮宜明诏天下以舍旧从新之故而与各国立力保太平之约并方便予以权利且聘其贤豪与之参定法制则中外始有更新之望矣三曰安天下官吏士兵之心维新政行则宗室旗丁冗员士人胥吏军士皆有失所之虑始而以言语相煽惑继而以全力相阻挠宜预筹安插之法宗室旗丁除作官当兵外或与以利益或弛其禁防新改立之官除总理之人必拔用能者其余仍以旧官依班补学校新设必十年方能选用则从前士人在十年之内仍可补官胥吏军士汰剩者可补充诸役如此则各人无失业之忧即新政无阻挠之患矣然此但言开办之大要而未及其所行之事也

　　中国自强策中
中国自古独立于亚洲之中而其外皆蛮夷视之素以君权为主务以保世滋大为宗旨故其治多禁防遏抑之制而少开拓扩充之意君恐臣之侵其权故不使之有纤毫之权恐臣下之结党故务散其党牵掣之使不得行其志锢蔽之使不得极其聪以天命怵之以鬼神惧之臣下承之以讳饰为能以敷衍为工以趋避诿卸为巧其于民也但以压制欺吓为事无复有诚意以相孚故吏习于弊混民安于刁翫士成于陋劣兵贯于哗溃其齐民皆以闭户不与外事为秘策以积财遗子孙为得计故上下之大弊不出四事曰徇私曰恶直曰崇虚曰耽逸循习至久全国之民皆失自主之权无相为之心上下隔绝彼此相离民视君父如陌路视同国若途人夫民之弱与离君所欲也积至今数千年乃受其大祸然则至今日而欲力反数千年之积獘以求与西人相角亦惟曰复民权崇公理而已其于官也汰冗职删仪卫使官各有事其教人也必使为有用之学毋误用其聪明其选人也必使以所学为其官毋使用非所学其升补也必依其本职毋使朝此而夕彼其用人也厚其禄过则责故则斥勤奋则升迁而递加其俸终身无失业之虞其定律也依罪为断必求可行无虚设之律无难行之例其罪人也访缉密而治之宽其谳罪也稽罪审而尽其辞其取于民也各以其资占税毋倒置毋苛索其理财也使财归实用毋糜于虚文毋漏于中饱昔之重文而轻武者今必使文武并重昔之优文士而轻吏治者今必以吏事为急汰繁重以求其速捷去虚文以责具寔效删矫诬不实之谈斥虚伪无理之事尚创作而贱安闲尚改变而贱守常以能开利源为能以能创新学为优民性必求其宣达士气必求其振奋昔之不使民与国事者今必与之共治昔之使民安于愚弱者今必使之极其明强务使内之权力在在足与外人相抵夫如是或可徼幸与各国相持然此但言其治道宗旨所在而未言办法之实也

　　中国自强策下
请实言办理之法今使上赫然下明诏告天下以力图自振之故而使士民之明秀者互相举为议员使至京入议院而使中外大员自三品以上俱入上议院议院既立则立相以总内外之务立户部以掌财用之出入立刑部以掌天下之狱讼及巡捕之事立商部以兴商贾并掌税则及考察工作物产之事立农部以教种植立外部以理交涉之事立兵部以掌兵事立工部以掌营造之事立邮政部以理道路河渠轮车轮船邮递之事立民部以掌各处地方之事立海部以掌海军之事立教部以掌学校之事俟议员举定相臣则由相臣自择用诸部大臣及各省之长大臣及长又各举其而皆决于议院十年之后则议员及各官皆取于学校如西国之法设吏治局于京师征天下贤能之吏使学习治法而分派之于各省以教诸地方官十年以后亦皆取之学校各省提镇选于兵部而提镇又递选其十年之后始取之水陆武备学堂外部及出使大臣必取精西文通西事者十年之后始取之使才学堂京师立各种学校精选于西之能者教之以递及于各省府州县十年之后始取之师范学堂宰相与各大臣既举定则遣使与各国立力保亚洲太平之约而大改上下内外之体制务从简易悉去趋跄拜跪之节复立宪报馆凡新政改革之意及中外交涉之故悉载之各种振兴之政乘时并举且捐纳停冗员裁调济安插之途废资格班次之说止既无无事之官复无无官之事局中之人置可因官以展其才局外之人可因事以责其效则职无不举矣一事一官既无旁贷之方一官一事又无丛脞之虑则人勤于职矣在事之人有治事之权事外之人有监察之权而又有议员以钳制之有日报以举发之则官邪息矣厚俸禄而革陋规入官之日予以装钱辞官之日予以恩俸或给终身或逮子孙辨公有费登程有资则人兴于廉矣改衙署之制速咨禀之法汰应酬之烦删迎送之礼则官敏于事勤于察矣省府州县各设议员以与官相抵官则不能专其事民困苏矣因其事以设之官因其官以为之学因其学以定所取入官之后非罪不斥心不枉耗才不虚糜人无失所官不易方则人知专所学矣取士多途学堂设由都会以及州县由州县以逮乡闾人无废才才无滞用则人劝于学矣厘定文字使归浅近多撰教化之书使人易晓而设义塾教堂以教齐民则寻常之人皆可读书明理矣凡刊刻书籍由官准驳其便用者准其专利则要用之书不日可得矣严户口之册定乡里之制产业生死婚姻必注零户必禁城镇无杂处之虞乡里无散居之虑而又设巡捕并设包探则逋逃清邪民无所匿矣律法从平无有偏颇重则绞杀轻则禁罚则罪易办而情易得矣刑官治狱不兼他事复有会审以察其虚诬有律师以伸其辨说无刑求之苦无拖累之患则枉滥息矣吏皆有禄役皆受既无借口之资即无婪贿之獘如此则狱讼易矣有不率教者辄禁锢终身动其羞耻严其禁防则人耻于为非矣平道路浚江河开轨通电报招商以成之借债以足之且路灯自来水在在设立使往来便捷消息灵通则用兵赈灾经商行旅便矣矿务开银行设然后铸金银铜三等之币齐其轻重又制钞票而禁兑换银钱之店以便行使税饷出入一律行用三年之后度新币已足则悉禁旧钱则钱法行而人便于用矣制钞币立银行正税则严中饱则国用可足矣立商部定商制严赔偿之法定诈骗之条除厘税之苛捷水陆之途考求各国之物产察勘各地之工作内江外海准行轮舶能纠合公司者奖之商之成本重者许其专利则商劝矣能效法泰西制造各物者赏之并许专利能以新法制器者给以功牌则工劝矣税以资算富重而贫轻税以息计商多而农少蓄泄有资种植有法则民劝于田亩矣停无用之武试开水陆学堂今凡能武事者不与齐民齿则人竞于武矣精选而厚其饷严教而重其防老休则廪以终身战死则恤其子孙则兵皆能战而平时不敢滋事矣防兵周于水陆兵将悉由考试定平时遣调之法定临事招募之方炮械必精雷舰必备医药必赡兵法既娴军律尤峻则武备严矣厘定祀典公私无名之祀悉行停止一切虚诬术数之说皆不得行则邪说息而正务举矣设报馆以达民隐凡中外交涉选举狱讼报销悉由官登之报新理新法及一切民间之事及其冤抑无不可登报则上下之情通矣定齐民之等级以有能者为上有业者次之游惰为下则民勤于所事而又设舆图局以测全国之形势设翻译馆以收各国之书籍设制造军火局以给军用如此行之十年　国以富兵以强始可收回已失之权利除租界之法改进口之税定管辖异邦人之制而与泰西各国相抗衡若夫施治之宜次之方新旧交替之法则当俟办理之时议之非一时所能决也

　　中国论　　　　　
法人薄柳附

薄柳氏曰中国之政治家而最有名于当世者当游历欧美诸国洵为今世之一大奇事去苟且偷安之习忘唯我独尊之见而经洋海万里之程是岂寻常一样之观风云尔哉自有生民以来燮理国政之大政治家观光于外邦者为不甚少然未有如斯人游历之可奇者也意若斯游历足使宇内形势有变异乎抑使中国改革其政度文物之獘习乎其于前程果有何施设自当细论也中国立国于亚洲之东生民聚自古以来其思想与行为未尝稍变徒拘泥古昔之教义礼法以为能事而蔑视外人不知方外之广平日经万起万灭之变苟与其生计无关痛痒即以国情形尚懵若不知又焉能窥视他人也若极而论之则不得谓为一国之民也假称为一国之民亦不得谓之有国民之定形也何则其内阁无统御全国之力其生民虽有灾害膜不相关虽有敌国外患其生民则视若不知焉苟如此欲觉醒其睡梦以复其本然盖为颇难也游历之大官其谈话时总赖传译拥不精通欧语之从者而徜徉泰西诸国虽身在欧洲除赴王侯大臣之招宴与临观军队操练外未见其与在中国有异也查所行李有车舆食品割烹人等又有亲近拥侍左右果能看何物乎见欧美新奇之事物果以何等相视乎恐未能解国家生民智能存于其间也除军队枪之外恐不有若何观感也昔俄皇彼得怀抱宏图欲挽回势运游历欧洲与中国游历之员全异其辙彼得在法国和兰国之时谢遗从者单身飘零微服步凡己国之习尚一切去之欲以易俗移风矣其所往来定交者非王侯官吏而在工艺技术之徒彼意谓王侯官吏智虑浅小固不足与谈也遂专心工艺自为工匠又躬操铸之业改名为派路米卡以洛夫而入杀矮路达沙造船所以习其业俄皇自习此等之业将欲于后日使西欧之人学习俄国所为也中国大员若欲知欧洲文明神髓所在则盍减其从者与所带之诸具除观制造炮枪所外亦看各种机械工场接数百之技术家而广其见地又盍招聘之而思所以进文明之道然后西人将言华人不止留意凶器制造且注意于工艺技术西洋自是咸增警戒焉意中国大员似未曾注意于此如俄皇之志行尤其所梦想不到也不独不能梦想俄皇之志行且有更甚者焉何也曰中国大员未曾思到前二十五年日本人之志行也日人尝汲汲采文明之利器实使欧美惊叹而变革之疾速亦使欧美生畏具之念矣于是乎今也自船舰枪至法律制度精通其神理者亦不而其二十年来所施设或简派俊才同往欧洲入其学堂或学其言语译其书籍或聘外人为师或编制法典惟恐文明之难及故致有今日之盛矣中国大员巡游其左右随从者多不通欧语行李如山而至带舆具食品畜类等则吾人殆不能悉言也呜呼中国大员此行也咸以为中国更始之端然具所为曾不学俄皇与日人之则所得果安在哉

欧洲诸国则欢迎中国大员矣然诸国能使大员开发其知能乎使知爱欧洲之文明乎抑使长偷安姑息之念而增蔑视外人之情乎吾人不得而知中国大员抵德国时会日本山县大将亦至伯林而德人欢遇日将不如遇中国大员之渥也其故何也曰欲得大利于中国也然其效果安在哉夫中员游历欧美犹巡行云中极其匆忙耳意者具所观亦未精[详](弓羊)深思也然则日后更改国政亦未必疾急也如前年之败盖觉醒中国之懒梦可无论矣然谓能唤醒四万万之人民则未也夫四万万之人民不可不谓之一大国民而未若文明之国居人民之优何则其所谋生计皆自私而非公同也是故如中日之役知为日本所败者四万万人中恐不过其半且人民所居远距战地者或有以为中国胜日本也即能知其事寔恐无爱国敌忾之心苟如此虽有人奋兴欲改革政治财务岂可得哉中国本富各种之利源如煤及含金矿等物其最著者也然中国未解利用器机以为挖采焉俄人怀雄志于此非一日之故今将启保护政策之端于中国各国所同见也今日俄国所以箝口而故为不理欧洲之纷纭者欲专志于东方也其雄志宏图为俄人素愿而将见之于事实也夫西伯利亚路一事洵为俄国性命所在而其支路乃入中国之要地其在大连湾乎抑在旅顺乎俄以为中国北部之指导惟在己国也意者中国亦恐失欧美诸国之欢而准诺诸国敷设路于中国之内然中国亦于此间必有戒心焉中国大员既巡历欧美然以此一行为开文明之先则误矣何则其所见以为惊异者犹不出枪船舰之间至各种器机工业殆似未留意也中国原不足畏而其可畏者盖在其能整备器机以兴各种事业耳世人往往有以华人为爱乱者是徒知成吉斯汗木真等事迹而以概诸现时之中人也中人岂好乱者哉苟中人好乱欲以西征欧洲而俄人实居其北边为后顾之忧则中人岂得转一步于西欧哉或曰华人移住欧洲美渐多而欧洲兵规不能制之亦未可知是殆杞人之忧耳中人能为此非磨以岁月安能至此哉然欧人何为拱手于此间以任其所为自非俄国以中人为臣妾以助其虐欧洲必无忧矣虽中人西侵不足以为念也惟中人最可畏者其在商情乎中人本勤俭粗食敝衣有百折不挠之气则利用其劳工利用其积赀以造各种货物贱廉其货价向欧洲输进此等之货物夫复何疑意者亚人将来为我商务一大劲敌必如美洲之于欧洲也然则为欧洲产业家者宜勤勉从事于制产而赀主之与劳工能相亲和无相抵牾是为切要可知异时必有此事矣日本近今文化虽疾足进步而其商务则犹矣中国近时有欲采欧州工艺技术之意非复往昔之可比虽然中人本狼顾慎重其跻文明之域颇缓抑欧洲日后之情形将见竞强更剧及此天未阴雨宜收利于此富物饶利之国矣

　　论中国守旧党不如日本　　　　　
刘桢麟

壮矣哉日本之守旧党也孝明天皇时美英俄索十口通商幕府主和而德川齐昭之徒倡攘夷以忤幕府乃有戊午之狱死者百余人万延以后藩之处士益倡为尊王以攘夷之说乃有刺大老攻使馆杀朝臣之事前者仆后者继呜呼可谓坚矣奇矣哉日本之守旧党也明治初年大将军归政长萨士三藩始而削幕籍继而废封建继而争遣藩士留学外国继而大开外交尽变西法均一藩侯也均一处士也均一守旧党也前后十余年间顾相去悬绝如此呜呼殆人之性有异哉刘桢麟曰能因时者谓之俊杰执一意者谓之下愚日本三十年前其厌恶异族而诋击西学与中国同然不过强藩巨室浮浪处士痛于王权之不振思乘外交之间以覆幕府至于幕府已亡而知彝终不可攘遂幡然变计一意外交与幕府当年无异而其步趋西法易服色改正朔视幕府主和之事尤重过之然而国成中兴遂以有今日维新之治善乎黄君公度之言曰当时攘夷之论要其所归不在攘夷而在尊王尊王所以亡幕府耳呜呼此其所以为守夫旧党也此其所以为真守旧党也中国之守旧党多矣其见西人也畏而恶之闻西学也唾而詈之与谈朝事则以为不可救药论及新法则以为世风日下观其字字孤愤听其言言痛哭非不忠且悍也与日本之守旧党未有异也然而叩其所以能尊王能保国能御外侮能救天下于累卵之危者则与日本之守旧党何相反也虽然第以此而责若辈若辈必不伏受吾今且备举中国守旧之派推其所以守旧之故穷其所以守旧之獘以告天下虽质之斯人当亦无辞焉

其一为宋学之末流古人明哲保身之语最足为士夫藏身之计今之谈洋务者愤于已事视中国之政教术业几若无一当者而言之过激遂为此辈借口之媒其下者自顾经世学一无所识乃托于用彝变夏之说诋诽西学甚至得一洋物见一洋人阴羡之而阳嫉之故为兢兢然以防其浼于焉者乃清谈孔孟袭尊王攘彝之迂论誓志与西学为仇否则洁身自好汲汲焉求自免于过几若一言不敢语一步不敢行其于富贵利达无所争而天下事遂无复感慨以为己任彼其托骨本甚尊自以为主持道俗之关键而世且号为君子遂使因循苟且养成今日不痛不痒自私自利之世界此固非宋儒所及料也乃依于宋儒之流獘也然此非吾之深文也中日之役主和者有人主战者有人洎夫马关定约讼者纷纷吾试问宋学诸公能有攘臂疾呼痛哭以争如朱子之三谏和议不得当则罢职去者乎有起以争者方詈为处士横议矣吾是以知诸公之必不能也宋学者曰今中国之獘由于人心之不正人心之不正由于见异思迁吾试问今日之中国不教不养而第衍诚意正心之虚论日执人而责之遂使国势可安风俗可治乎吾又以知诸公之必不能也然此尚曰已事请言其迫近者今日外交大开通商之口遍于内地拒之既不能置之后不可向使诸公身为疆吏当通商要区或衔　命办交涉事上迫公义下顾名位其能委而卸之乎不能委之其能我行我法挟强负固以驭西人乎偶一蹉跌外召侵侮内误国家将能不任其咎乎吾又以知诸公之必不能也孟子曰既不能令又不受命是绝物也天下势所不敌者理反为之屈我既不能与之角逐而彼所恃以陵我者我正当师其所长以为伸雪之地顾日悻悻然羞之曰彝也彝也而不知拘迂自守俯首受侮以贻天下国家之害者其羞为更不可言耶此则可为太息者也

其一为自保权利之计中国今日政之不善教之不振虽騃竖蒙孩靡不知之然而同光之间始言变法矣而竟有法越之役法越之后益言变法矣而有中日之役中日以来殆今数年矣其倡言变法者如鳞如鲫项背相望而问所以果行变法之事则概乎未有见也且夫中国积弱之本原岂不在人才之乏绝哉然欲得人才必变学术欲变学术必尽举其旧学之天下而弱中国者权陷而廓清之乃可以为治则帖括考拘词章之学其不可以复尊也明矣不可以复尊然今之号称士夫将以任中国变法之事者其不受治于帖括考拘词章之内者曾有几人也帖括词章无论矣且言考拘之事其咬文嚼字琐碎笺疏竭终身精力以从事于声音训诂之中方且自命通人忽然令屏而弃之其不忍割也容能已乎且利禄之路藉是以求如前说是必捐弃故技更受要道恐后来居上彼将长此废弃而不复用也呜呼其操心诚苦矣其虑患诚周矣虽然覆巢之下岂有完卵圮室之余必无全栋彼之固守旧学者今日尚不知其无用而哓哓然自为尊大是大愚也知其无用而犹欲坚忍保全之以坐视国家之不救而己亦同受其獘是不特愚且大不忠也夫变法者天下之公理万国之所同也我而不变人将变之必俟他人之来变而始决然改计是犹远行共道不急问津姑冥心以直往其丧失而无归也必矣

其一利害之见太明今之谈变法者习见乎西人已成之效以为前事可师直欲一蹴以几于治而通人才士且日日张论发世界之公理或不免有陈义之太高而迂闻隘见之徒偶一相闻鲜不惊而咋舌故每兴一新法则保持禄位者有恶不便己之嫌畏葸偷安者有言多成少之虑甚且明知其有益而诿于前事之败以为鉴如铸币开矿之事是也畏其难而不任则托于小民之不便以为辞如路小轮之议是也然此犹曰疑于先举行于后也若夫变科举此自强之本源也而以为于成法开学会植学之诸基也而以为大干例禁设议院上下之相通也而以为侵于君权凡此庶政更仆难数古人有言曰害不十不变法又曰利多而害少则为之今明知其利而必观望以流獘为防夫獘诚可防然天下事固有不防獘而獘不生愈防獘而獘愈生者曷不观西人文网宽弛与民同权而蒸蒸富强日不可遏乎中国之防獘诚密矣然国纪颓弛吏治墨黩民俗顽元广此其防獘与不防獘显殊而得利与得害之相差何颠错若斯之甚也今天下方病殆矣三年蓄艾唯恐不及千里求医靡或辞劳医既得矣方既具矣而主者犹斤斤驳诘以难之是固不可解也亡其甚矣其一习于世俗之见妄自尊大中国今日之人四百兆其未尝读书明理者无足数而其号称衿缨居四民之首者实亿兆有余然而其中迂谬瞀者殆不可以数计何也夫人见识之高卑视其志趣之广狭今之所谓士者其目光心力虽极大不能出于身家之外故其持论发议常有令人不可向迩之势吾尝见有世家清裔俨然绅宦闻人谈西学不信裂奋争甚乃至于斗殴此其愚悍之质诚可笑而可悯然此犹谓不解事之人固应尔若夫讲席大师固居然学子之表率朝廷之备才也而犹复嚣然自大动曰八股之学必不可废彝狄之俗不能乱华其愚者乃更谓寡不敌众邪不敌正西人之炮械虽精吾中国终必有出而灭之者至于儒教之大宗已岌岌乎欲坠彼犹谓外国尊崇有建庙延师之举吾教将以光大也天下之大而谈时务者此种人十居其五似守旧而实非守旧彼其慨谈时事盛气陵人初见者几或以为忠愤之可嘉然而西国之方名且未能辨中国之掌故亦未或闻而徒闻风臆揣信口乱道遂使谬种相传成为风气呜呼天下之事方急而此等非明非昧矜愚饰智之徒乃触目而皆是岂不恫哉然使其愤激国耻迫而为是慷慨不平之语斯犹可也然而廉耻不立徒为大言推其流獘小之倡为瞽说足以挠新法之行大之闹教抗官足以贻国家之害其甚者见利则逝见使则奋国家有败则因而挺之矣君上有患则立而观之矣有便吾身者则欺卖而利之耳呜呼其祸害可胜言欤

虽然是数端者亦不能尽为守旧党咎也天下之势以积而成诸天之积以诸星地球诸星地球之积以流质起点其积之也莫不以渐而其浸淫推衍遂铸就千万亿兆年之世界而莫知所自来匪特莫知所自来直以为有生自然之理耳中国之人心风气以今日而上等诸数百年及数千年岂不谓其迁变相去之远不可以道里计不知自其陈观之则然而推其究竟则固有未尽然者也何也中国今日之士习固非有人焉起而率之也而其不振也若此是岂人之性使然哉尝反复于其故矣孔子曰志士仁人有杀身以成仁无求生以害仁曾子曰士不[可]以不弘毅任重而道远死而后已儒者立教之初其宗旨莫不以救天下为主而其责必之于士士气者风俗之引而气节者又士气之起点起点之差引未有不失者也自老杨二氏之学出首倡为己之说老子一书皆为自私自利之学一则曰知其雄守其雌再则曰不敢为天下先而杨氏至于拔一毛以利天下不为此风一倡深入人心其流毒遂至于后世夫老杨之学儒者亦既辞而辟之矣吾何以谓流毒于后世也人生不能无欲有欲则不能不为己为己则虽极小如饮食细故虑无有舍其便而趋于不便者此固含质而生而亦人情所同也人既有是本质而老杨自私之学乃如人情而起故不待教而能而人之老于世故巧于藏身者得所师法更推广之深勘之以善其揣摩之术人之情顺者也儒者教之以为人是逆之矣老杨教之以为己是顺之矣逆之必难行顺之必乐就如水就下犹兽走圹故迁流所至虽以汉武时儒学昌明罢黜百家终不能断老杨之根孽而其教且以不传而愈大至于今日世变日亟种族难保而人心颓靡畏难苟安其稍上者阅历既久熟血销磨断不肯鬻身以殉世其下者则借口于不可为而乘藉便利但图饱其欲壑故天下之破败裂坐是以成者非一朝一夕之故而儒者遂以无用闻于天下而不知实老杨之学有以播之种而灌之毒也

不惟是中国二千年之政术皆为王者一家而设其措施经营之非有所特异而其箝制压抑之术寔积重于隐微故后代沿前代之术后代又沿后代之术辗转相师变本愈厉而王者或知之或并不自知之至于服领衿缨之徒惟有喁喁沬沬于文网之中束手钳舌而不敢动势力之重积为风气风气之久成为义理童而习闻壮而率守虽举天下至小极纤之事虑无不自设一名分度量以圈限之至于今虽时变之已急国势之已殆仍日循循于圈限之中至于误国至于误天下至于自误而不肯稍变乃反嚣然自解曰义理固当如是也呜呼使起二千年造政术之王者而告之应无不哑然失笑且恨不能取而变之也又不独此也中国今日之不守旧者非不多矣内之有同文方言之外之有出洋学习之徒固国家诸以待维新者也而昔年之役若此是其效既矣然第曰无效犹可也夫今之谓为西学者大抵于中国义理之学绝未讲求而一入洋场即大更面目一则怵于西人富强之威而尽弃其所据直欲举中国二千年之儒教亦以彼中所尚者代之一则出洋肄习粗有所得而所得者亦不过语言文字之末乃轻藐中国肆口詈骂而于中国之政教术业实惯然未知也一则通西学借以贡媚西人为衣食之计既有所凭恃则欺压同类父母之邦且不顾惜至于中外有故则卖国以媚敌闻风而先遯呜呼中国而日言变法日言西学而所谓变法与西学者乃多出于此数种人嗜利无耻乱种蠹国是不特不足以强中国直可以亡中国而有余耳此何怪守旧者之抵其隙而执其口且发愤积怨痛诋西学为无用也

凡兹因缘其积渐或在数千年以前或在数十年之顷坐是锢于旧习惩于故辙坐危亡莫肯奋发士习日颓风气日堕其即有出而兴作者亦不过刚愎昏塞之人或权术黠诈之辈其事既不能举而天下人亦重以新法为咎病呜呼是岂中国不可为哉中国之人真不日本若哉然欲救中国而无愧日本将何如则请为三言以断之曰以国为种核以士气为萌芽以合为培植夫日本当日之攘彝不过其处士忧国之心愤激而发而一夫提倡所在风靡至于膏萧斧触密网一往不顾视死如归故山县昌贞蒲生君平之流靡不悲愤著书歌泣国难而高山正之乃有泣癖之名语王室式微则泣闻边防有警则泣访南朝诸将之迹则泣谈忠臣孝子节妇义仆之事则泣其慷慨激烈出于性生其国之殷士气之壮人心之固如此故其国浡然兴盛非无故也中国今日之不振士人实当坐其咎顾亭林所谓天下兴亡匹夫之贱与有责焉种族之华能无非类之具君父之患宁非臣子之辱如其以存中国为心则虽倡言守旧吾不以责之也如不以存中国为心则虽日言变法日事西学适足为外人先路之导耳奚论守旧夫日本之退还辽东犹设立记念会以为千古未有之辱而堂堂中国二千年文明之教数十万衿之士乃腼然相视恬不知耻举数十年偿割地失权辱国之事漠然不思所以振涤之其谓之何哉孔子曰人而无耻不知其可立国而无耻乌可以为国也必使人人有破釜沈舟之志有卧薪尝之谋士气一倡人心自合天下之势散则必败合则必成书曰予有臣三千惟一心此武王所以诛纣也今与天下士言变法虽唇焦舌敝闻者非曰人微言轻则曰无权无勇诗曰邦人诸友莫肯念乱谁无父母呜呼伊川之发已充斥于门堂学校之林无所容于弦诵大势岌岌朝不及夕犹复委心任运人相委卸吾恐四百兆衣冠之种其不沦陷者几希矣

　　论自强以开民智为先
孔子曰民可使由之不可使知之天下有道庶人不议之意也古昔圣皇神灵首出劳心焦思惟以利泽及民为念尧让天下于许由不顾而去非薄天下而不为不堪其忧勤也大舜受禅垂拱无为择贤任职执简驭繁一人智而薄海皆愚耕田凿井同游熙皞之天猗欤休哉何其盛也是故尧舜之世不传子而传贤神禹有以天下为私之见遂起德衰之讯于是乎变揖让为征诛而篡弒之祸史不绝书圣人忧之特作春秋一书垂戒将来然空文虽切终不能遏窥神器之萌窃者诛窃国者侯创业之君莫不尊号太祖上配皇天成败论人青史所载良足慨矣封建之朝各君其国各子其民似有公天下之概而不知适以共主自私其后嗣伯王搂伐七雄兼并秦始皇奋其雄毕六王而一四海焚诗书以愚黔首销兵器堕名城以弱天下偶语者弃市诽谤者族灭改封建为郡县其经画宇宙诸大端较诸三代哲王制礼作乐悬书读法之政似有仁暴之分而兴亡亦因之究其子孙帝王传诸无穷之心则一也嗣是以后赵太祖销方镇之权收利财之柄令文臣知州事而州郡削弱致女真长驱直进如入无人之境徽钦见虏北去南渡而还元兵大起望风溃败而宋以亡明太祖猜忍愈甚功臣率受诛夷富民每多籍没又逞其私智以八股愚天下之士人而驱入于无用之途服官以后所习非所用受幕书差役之颠倒而不知迨纸糊棺材之诮起八股朋友乃公送大明江山一座矣此皆已然之事可为炯鉴然犹可曰大一统之天下非此不足以长治久安也草泽英雄辍耕太息揭竿斩木变起潢池大扺豪侠雄杰之材必有观衅而动之思孰若蚩蚩愚氓一任国家愚弄哉夫民气驯谨柔懦在上者固有惟所欲为之便第当此通商之世五大洲强国环伺而起既不能闭关守严立中外夷夏之防而犹泥防制百姓古法不思变革设有外侮何以应之兴言及此可为寒心余与西官论及上年之败以为文武官不得其人文臣贫劣武员怯惰之过西官笑曰非也此皆中国百姓无用之过也试以极小者证之凡西人类能执业作字华人则百人中不过三五人其明白通畅及谙悉时务者千人中仅一二人而已此皆不学之过也安得不愚愚则弱矣岂曰能强且抑制武员太过蠢拙粗鲁原属可憎然亦不重武之所致安望其临戎制胜乎若西人则无不识字之武臣工作之人华人每有鄙夷之念往往仅资糊口安望其机巧日增以便民用乎若西人则从无不读书之工匠学与不学之间而智愚遂判若天渊即国势之强弱亦莫不始基于此故自强之本当先开民之智否则不免见轻于外人而视若鱼肉刀俎随之矣可不惧哉

　　富强策
呜呼吾　中国于今可谓弱之极矣欲谋富强之策亦可谓难之极矣虽上有　英明之主下有忠勇之臣处今日之世亦有万不能为之概何也皆因承平日久武备废弛积习相沿牢不可破虽有一二忠心保国之臣亦无济于事与倭肇衅至今名城险要相继沦亡械非不多饷非不足筹饷之策可谓毫发无遗矣首则借洋债次则借商继则房捐引捐终则绅富捐如此筹划精详分别办理以我中国廿三行省之富饶四百余兆之黎庶与区区三岛国戎衣相见谁料中败倭胜或谓倭国事事效法泰西陆军仿德国之法水师效英国之制故能胜多败少嘻我中国何尝不讲求西法试以海军论之京师设有海军衙门天津南京福州广东等处或立船政局或设学堂广招聪颖子弟延洋人教习之操练之三年一大阅可谓郑重其事矣陆军湘淮两军素称勇敢善战沿海炮台皆请洋匠督理修筑凡泰西出有新式枪炮弹子火药又复不惜重资而购之此非西法欤奈何徒慕虚名毫无实济所存之枪炮半皆窳朽不适于用开花弹不炸者居其半水雷鱼雷亦相将伯仲我中国合南北洋兵轮共有三十余艘倭船亦不过三十三艘而已考之墩位太少我中国有盈无拙若能上下一心与倭奴相持于洪涛巨浪之中正不知鹿死谁手惜乎一误于大东沟再误于旅顺三误于威海有此三误北洋海军已尽归无何有之乡今所存者仅南洋耳考南洋船少于北洋兼且管驾者未得其人有如处女不敢出闺门一步海军不足恃如此更以陆军言之淮军宿将今已次第罣弹以去湘军次偾事陆军又不足恃矣今所恃者仅一和字耳不知和字可暂不可久若准傅相之和约而行则中国已不成中国矣一则割地不可二则内地城乡市镇任其设局通商不可三则威海为质每年偿彼兵费五十万不可四则广东肇庆通商不可割地则国体攸关台湾乃南洋门户辽东近在畿京倘若与倭奴后患何堪设想内地通商我中国之利权已尽为倭有小民谋生不亦更难威海为质彼常驻兵八千待赔偿清然后交还每年给彼兵费五十万我中国倘照其所索而允许之非二十年不能偿清嘻倭奴得此二百兆巨造船制械畜锐养精一至赔偿清争端又起威海之兵练二十年之久已精之又精矣内地通商奸细密布是问中国于此二十年之中有何余力重整武备言念及此不能不恨于秉国钧者过于威怯无能耳广东肇庆府乃广东广西两省适中之地若准与通商彼必以民团为词他日事发东西两省陆路文报往来调兵运械岂能任我往来自如也斯此等狡谋不可不预为之料有此四不可则和字不能恃耳和字不能恃为有出于战而已矣激励将士申明赏罚力除积习慎选将才与彼相持一二年之久谅其必不战而退何也我中国而缓不而速倭奴而远不而缓中国所募之勇皆来自田间者多于战守一途本如风马牛之不相及必要训练纯熟此能效命于疆场兼且文报往还动须时日兵轮稀少不敷护之调兵解饷陆路居多此宜缓不宜速之明证也倭奴则不然与中国开衅以来国内已空兼之各处时症流行死亡相继兵少则分而更少屡次交锋已半遭　天讨今所存者仅残卒而已此宜速不宜缓之明证也方今各路大兵云集勤其操练严其赏罚赳赳桓桓之士定能激发天良以雪此　君父之仇若计不出此仍以和字为可恃行见不二十年间合天下廿三行省之精华四百余兆之黎庶尽为他族所有俄人旁视于东三省法人久窥于粤西台湾为英所不忘我今与蕞尔倭奴相持不一载已两次遣使求和赔二十京两割地数千里藩封不保此弱极之据也倘英俄法诸国相约而来是问谋国诸公以何法阻之亦为有以一和字阻之而已此今中倭战事而战不而和之确据也此　中国社稷安危之时候也呜呼大局如此不能不步贾长沙之后尘而痛哭长太息也富强之策有如老生之常谈纸上谈兵书生惯习言之易行之艰予今仅以鄙见节略笔而出之

一曰文武宜并重今之文官与武职真有上下床之别　国家有事之秋罗掘武夫动以千万计一俟军务敉平或给以职衔或　赏以顶载翎枝其勤王之劳后则陆续遣散入营之初类皆无业游手好闲之辈平日已恃其膂力过人欺诈乡民鱼肉百姓无所不至今则加以护身有符如虎之生翼如鱼之得水一入军营无论将与士弁与勇已染于官场习气欲返家乡作小本营生心有不甘欲投标而效力补缺无期有不重理其旧业哉督抚提镇品级则同督抚则有文武统之荣单衔可以封章入告于　九重提镇则不然必要与文员会衔此能拜折遇事牵制虽有精明强悍之武员亦无所施其长且武备一途理宜责任于提镇何也为提镇者必由什百长而升千把由都守而升参游所向有功身经百战此能升为提镇既已升为提镇则于战守事宜早已娴熟矣何必以文员而牵制之成曰叶志超卫汝贵黄仕林等辈岂非提镇乎何其身统雄师数十万一筹莫展为有相约溃退而已予则谓之曰十室之邑必有忠信十步之内必有芳草何也宋宫保冯宫保聂军门刘军门等岂非武员乎何此数巨公能独当一面虽冯宫保刘军门尚未与倭交战孰胜孰败不能预料为昔安南一战已着奇功威震中外久为法人佩服惜乎此数巨公仍有节制之人是以不能一展其长耳若谓文员胜于武员则中倭战事初起之时总统十师者故文员也今之总统十师者亦文员也何亦不能出一万全之策以舒　君父之忧龚照玙岂非文员何亦不能一用其胸中三万卷以毛锥而退敌以此观之文武宜并重也二曰广设学校以考校之设以德国为最多美利坚英吉利法兰西次之所习皆天文地理算学化学矿学电学机器学医学格致学方言学文字学舆图学律例学分门别类幼而习壮而行故能人才日出国因此而富兵因此而强商因此而旺非广设学校之功欤我　中国亟而仿行之择其善者从之择其不善者改之认真经理申明功过行见不一二十年　中国之富强可立而待之矣三曰重商务今　中国视商务毫不关心不知民富即国富未有民贫而国独富民富而国独贫也泰西各国与我　国通商设钦差以保护之住领事以相助之遇有交涉案情则多方与华官争论之务使其商民如愿而偿嘻彼占便宜即我吃亏矣我中国与泰西各国通商钦差虽派领事仍设美士坚机利新例已行我钦差领事仅以数　文书往还诘问不能据公法与彼争华人至各国谋生谓有进口身税之苛例进来英之香港亦欲效法而抽人税华官则仍附之不见不闻耶遇有交涉案情名则会讯权仍由彼夺既权为彼握则我尚有何便宜既无便宜不免吃亏矣综观与泰西通商五十余年重则　国家大事轻则性命钱财视问我　中国于此五十余年之中可有一次便宜事乎为今之计亟而设一商务大臣综理其事丝茶乃出口之大宗今茶已为印度日本夺我之利矣丝则法兰西又着成效矣他如牛皮棓角大黄叶等项区区微物亦不能与彼相持进口则土棉纱洋布机器颜料羽毛洋遮洋灯与及各等玩物食物吕宋巴西一岁之进出终是彼盈我绌商务如此无怪借商者虽千方百计晓以大义示以忠勇而应者仍寥若晨星此商务之亟宜变法也

四曰设议院泰西各国皆设有上下议院上议院主其事者亲王之尊与及六部九卿军机大臣内务府宗室各项人员下议院督抚司道府州县公正绅耆等无论国计民生商务农务皆由下议院议妥然后达于上议院上议院议妥此达于　九重此以办理商与官连为一气中下而上俱言可行方准行之倘有一二议员意见不合亦必从长计议斟酌尽善并无胡涂了事偷安于一时遗患于后世之獘以此观之议院之设实有益于国计民生我中国亟宜效尤之五曰仿西法今之言西法者可谓多若恒河言之尽善行之不善一样西法西人行之国富民强华人行之国贫人弱其真索解人有不可得也予今略以西法之利獘详细言之于左留心时事谅不河汉所言泰西国例首重商务今　中国欲效法于西人亟宜讲究商务商务之最关系者莫如银行我中国之民非不欲以利权子母惜无人为之倡今宜首设银行总局设于京师由京师以达廿三行省与及通商各埠一至着有成可达外洋集股二百兆每股科银十两以库秤为准总其事者拣一公正廉明之一二品大员收此股本以十份之三暂借于　国以应购船置械之资　国家准以止三成之数任其刷发钞票以一两至十两百两为率为不得过三成之数防其倒闭钞票尽为无用既有此三成之数存于　国库则其生理亏耗此票资亦可向官追偿使小民相信不疑或虑其初开生意不能兴旺则可准其自造机器鼓铸银圆小洋铜钱为铜价昂贵异常若铸铜钱不免亏耗则宜仿西法铸当十钱考香港所用之紫铜一仙重仅一钱八分行于粤东通商各埠商民甚为喜悦取其便又可免搀用私钱之獘我中国权之顺康雍隆时重亦一钱余今以两文而铸成一文可当十文而用此其便宜利益何可与京以此利益一半作为国用一半作为商利入股是必多定有争先恐后之势此西法之绝善之西法也我中国亟宜行之他如制造局织布局棉纱局船政局俱而迅集公司分投办理以其多多益善中国矿产之富甲于天下奈何皆以风水为词今所著有成效仅开平煤矿耳亟宜明白晓谕愚民使人人皆知开矿之利益不复仍前之强词夺理路而连造路告成若遇有战事则调兵遣将朝发可以夕至便民利国此上上乘之策驿局宜设今中国往来文报名虽驿递其实仍形阻滞不如步泰西之后尘多设书信馆利便两得其有轮船上海招商局船不过廿余艘然能与西人争衡利权哉此轮船又宜扩充以补招商局之不及也至于中国之人本不乏聪明智慧之士皆由教法不得其宜倘教法得宜则上至船主下至水手俱可弗用西人利权不至复失矣

六曰改科制今　中国考文试首重八股时文诗词歌赋考武试首重弓箭刀石地球技勇咸谓非此不足以博功名富贵予试陈其弊于左文至翰林以及秀才除拣用外行无所事专以捉刀为生扛讼为能武至侍卫以及秀才除拣用外约束毫无横行乡里拆梢打降结党为非恃护身之有符视国法为儿戏嘻　朝廷开科取试欲取天下之真才非欲收天下无赖之徒所习非所用所用非所习亟宜改之以文试言之县考试以八股时文府考试以文字学策问学院考试以格致学算学科考试以天文地理学古今学化学会试试以刑名钱谷学商务学农务学律例学惟　　殿试宜遵　列祖　列宗之旧制以武试言之县考试以弓刀石技勇府考试以枪法院考试以炮法科考试以战守策问观其文理之通达与否及各种枪炮会试试以各式阵图山川形势若何而战若何而守若何而用焉兵若何而用步兵施放枪炮以何法为妙　殿试则仍参用旧制仅能照此施行行见人才辈出必不让西人之独美于我之前合中国廿三省每岁文武两途取进者不暇七千人此七千人之内得有差事者不过百之二三而已今宜筹一良法使文武两途得所依赖其法维何则曰文秀派往府州县都守衙门举人派往司道参游副衙门翰林进士派往督抚提镇衙门或为幕客或作文案武秀派往军营充十长举人充百长侍卫进士以千摠用如此位置谅无不可以京外文武实职大小衙门计之凡六千一百四十八处以此计之每衙门每年仅派一人何患其不能位置哉七曰宜招商开垦准免钱粮五年升科每亩收银二两设农务大臣理其事一至着有成效则仿古寓兵于农之旧制由　国家派武职人员教习之操练之务以精益求精以期别树一帜惟绿营之不足免临时招募之苦凡在商民者类皆食毛践土谅无不乐于从事倘能教训得宜定当不次之赏如若视为具文则宜从重惩之以免效尤此法若能实力行之定可驾乎欧洲之上又何虑于蕞尔倭奴哉招商开垦有两益一则每亩得升科银二两聚沙成塔集腋成裘今廿三省未曾开垦之地计之何次百兆亩以百兆亩计之已得升科银二十京两以此疑造兵船置军械筑炮台造路诚善征绰乎有余而无不足此利于国也二则此百兆亩之地非得五十兆人不能为力方今直隶山东山西河南等省水旱灾见小民正苦谋生无处得此一大宗生意有不欢欣鼓舞颂　圣天子之德乎国家不费半万军饷已得五十兆之精兵试问五大洲之内有五十兆防兵之国乎此味可作香附用之香附能通十二经八经既通气分必能转输弱者服之可变为强今　中弱之极矣得此五十兆精兵岂不足反弱为强乎时哉时哉弗失之可

八曰宜免抽厘抽厘之设原以补税饷之不足初设时许以军务敉平即行裁撤不谓军务已平三十余年矣抽厘捐局仍有添而无减叩以因何不撤则曰军务虽平惟海防善后军饷浩繁不能不缓之以时一至海防善后经费充足自当裁撤夫此语欺谁哉余则谓非因海防善后经费而不撤实因佐贰杂职人多若鲫不能不以此调济也揆其所收之厘金入于私者十有六七归于公者十无三四假使涓滴归公一局之中委员司事巡丁探手开销已不资一县之中多则十余处少亦七八处商贾受害无穷因抽厘而生变者缕指难胜船只往来百般留难巡丁探手狐假虎威白于委员不但不为伸理反加回护夹带私货者奉贿已扬帆而去无私者未赂不但下帆听兼且多方为难甚至零星杂物亦指为私罚则视其人身家而定非视货价之多寡而罚此抽厘之设损于民多益于国少亟宜尽行裁撤之以苏民困而广　皇仁或谓方今倭患未平军书旁午调兵遣将需饷浩繁一旦尽行裁撤不亦难乎若虑军饷缺乏则可于关内加收一俟倭患平定即行裁撤以招信实九曰宜严禁鸦片进口溯自通商以来垂五十二年稽之海关进口册印度一埠每年已有二京两之多以五十二年计之　中国之财漏于印度者已一百零四京两矣今中国之吸者男女老幼十居其三上至官绅下至庶民莫不以此作消遣计他埠姑且弗论但以上海一埠言之城厢内外英法美三租界大小间何止三千家日则门常如市川流不息夜则通宵达旦使嗜其味者俾昼作夜化刚为柔所售有潮广膏之号不知年清陈膏之称冷笼热笼新公旧公之别更美其名曰黑米灯则取其高斗则取其爽枪则取其旧杆则取其钢质为佳斗有雌雄之分枪有新旧之判使嗜此者乐此不疲虽受良友劝谏长者箴规亦难戒绝推其难戒之由实可指数市上所售之戒丸药非土皮土肉而成耶灰泡而合止能代瘾断难断瘾究其吃之由即知戒之法上瘾者由无隐至有瘾由小瘾至大瘾食已经年渍必厚所服之戒药皆是用配合何能去其本而清其源戒之法由大瘾至小瘾由有瘾至无瘾方为妥贴予今有一绝妙简捷之良方试为嗜者诸君陈之倘不以予言为迂请尝试之方信予言之不谬也假如瘾三钱分三次而食者于未食之前先食汤一茶盅约食二钱不宜太多每三日减二分以三钱瘾计之四十五天可戒绝矣余外瘾之大小仿而行之便可以汤戒诚绝无仅有之良法也能固精暖肾去渍润颜以此戒之悉合戒之法由大至小由有至无四十五天之内渍已清方可无后患若服他药渍未清见猎心喜难保其不再蹈覆辙予目友人用此方戒绝毫不痛苦倘能以一传十十传百百传千千传万遍传于天下使已入里藉者得以重见光明世界未入里藉者亦知此中滋味不复为其所害岂非　中国之福欤文臣嗜鸦片案牍山积不能亲裁假手于书吏幕友难保其不贪婪得贿使是作非误已前情虽有东坡之才亦无所施其长武将嗜鸦片置三军而不顾寇已至营须与芙蓉城主石曼卿而作别此能执荷戈虽有霸王之勇亦难望其定国安邦庶民嗜鸦片废时失业破产倾家银灯一盏烧残智慧之心箨两枝诛戮英雄之体任尔良田百亩皆镕入竹管之中画阁数椽尽化作云霞而去练到如桃李口作桃姿容绝世色艺兼精苟与紫霞为缘有不变为罗剎夜叉之姿嘻鸦片之为物诚尤物也我中国亟宜禁之禁之之法先禁内地种莺粟然后照会英国据理以争谅彼亦所无施其巧辨于是严定章程限以时日土既不能进口虽嗜者不欲戒亦无处购之富国富民皆居在此举所望凡有大力慧刀诸公起而行之天下幸甚鄙人幸甚

　　论富强当先务本
居今日而欲拘守成法不亟图富强之计势必有所不能然天下未有不能自立而借人之力耗已之力而能自立者所立维何曰富强是我中国自开海禁以来各国之夺我利权伤我原气夫固擢发难数近来穷极思通拟为能自树立之计凡隶帡幪应无不额手称庆讵可妄肆雌黄为当世时流所笑哉顾蒙有说者谓其权当操之自我勿为外人所愚否则舍本逐末挖肉补疮卒之穵无可穵补无可补噬脐莫及虽悔何及矣从前购轮船买枪炮所费度支不过司农告匮今之建路兴纺织开诸矿不得不借资民力官辅其成不知国用虽乏民间尚有藏倘遇凶歉之年则赈济赒之素藉浥注者至此而亦将无所藉手矣且集股之法一行孰不欲出其积蓄以资牟利将倾筐倒箧而出之势必十室九空苟有水旱势将相继坐毙是向之伤及官家者今且害及天下矣经云民维邦本本固邦宁是富强之益未见而富强之害先形也万一饥寒交迫铤而走险害更不堪设想耳乎延请教习购买机器在在需甚巨民力不足全恃洋债以为补苴借人之力转以益人之富耗己之力适以助人之强彼特假富强之说玩我于股掌之上乃犹举国若狂甘受其欺而不悟何欤　皇上虽天亶聪明然日理万几安得不寄之股肱心膂在食肉者非不明知其误特藉此变法自新之时为干荣梯时之计至公家利獘膜外置之矣此有心人所为中心忧伤惄焉如捣欤生财自有常经取则讵无良法何必舍旧谋徒新事亦趋亦步为哉今者金矿到处开采蚕桑各省通行出产虽多然各项物价反贵于干嘉之世其故安在风俗奢华远不如从前之俭朴碧绅富之家其眷之招摇过市者无不珠翠围绕绸绫遍体而妓家无论矣即下而至于市上店铺其招牌则金矣辉煌也其装潢则穷工竭巧也以为非是即不足以为招徕之计此家如是彼家亦如是是皆利未见而先有害之一端也如能定以限制一返国初俭约之风衣饰各随品级苟系平民虽大腹贾亦不容任意僭妄至功令所贱之男妇尤宜加意严禁一切粉饰侈靡概不准肆行妄用违者明定罚锾君子之德风小人之德草草上之风必偃是在在上者一举手之劳耳至于贵粟重农尤为古今成法西北本多旷土东南自经兵燹荒芜亦所在多有无业游民时时虑其不靖不能尽绳以法何弗驱之耕作以消患于无形则瘠壤悉化膏腴游惰悉为良农而流氓地痞渐可化莠为良是皆开源节流之大要第其说拘墟非当今谈时务者所乐闻耳第我　朝以忠厚开基百尔臣工积久渐成泄沓京官赖外省馈遗大吏恃牧令苞苴临民者无不庇护丁役鱼肉百姓藉以充其宦囊乎捐例既开仕途益杂疆臣虽有考试之文而无甄别之实虽目不识丁者苟有奥援从未尝错置一人此人材之选所以愈趋愈下也至军营积习更难指数临事则张皇失措无事则河上逍遥既未尝训练以壮其又不用思威以联其气驱市人而使之战而欲冀其斩将搴旗也能乎不能苟幸而小丑荡平爵秩可以要求保举每多瞻徇道府提镇之头衔晋者又何异烂羊头之无足重轻乎至臣下之作奸犯科者往往以事出有因查无实据等习套朦蔽弥缝此积弱之所以难振也当此蒿目时艰不得不卧薪尝又自督抚以下苟皆能通达治体勤求民隐武自提镇以下苟皆能额皆充满饷无克扣则在上者即不次超擢之以资观感彼贪墨畏葸者则从重治罪以示惩儆荐牍祇许其功绩不准指索官庶几法行知恩不至开党援之渐而亦知所振作矣勿以畏难迁就不以情面瞻徇然后购求工艺以补民生之困营运有无以通天下之财泽之以诗书训之以礼义自然一道同风敦立致不求富而自无不富不求强而自无不强不然纷更　祖制太阿倒持恐后之视今更不能如今之视昔矣语曰君子务本本立而道生此读书者所由低回不置也欤
  </div>
  <div class="pagination">
   <a href="皇朝经世文统编_page279.html">
    上一页
   </a>
   <span>
    ...
   </span>
   <a href="皇朝经世文统编_page275.html">
    275
   </a>
   <a href="皇朝经世文统编_page276.html">
    276
   </a>
   <a href="皇朝经世文统编_page277.html">
    277
   </a>
   <a href="皇朝经世文统编_page278.html">
    278
   </a>
   <a href="皇朝经世文统编_page279.html">
    279
   </a>
   <span class="current-page">
    280
   </span>
   <a href="皇朝经世文统编_page281.html">
    281
   </a>
   <a href="皇朝经世文统编_page282.html">
    282
   </a>
   <a href="皇朝经世文统编_page283.html">
    283
   </a>
   <a href="皇朝经世文统编_page284.html">
    284
   </a>
   <a href="皇朝经世文统编_page285.html">
    285
   </a>
   <span>
    ...
   </span>
   <a href="皇朝经世文统编_page281.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
