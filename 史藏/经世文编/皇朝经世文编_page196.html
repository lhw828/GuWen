<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 196 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 196 页/共 219 页</h1>
    <div class="content">近闻河臣康基田。培筑堤工。极为认真。谅亦思患预防。欲使抵御有资。始能力为固守。应请　　敕下该河臣。设法妥筹。酌看堤埽情形。如果足以敌水。各闸坝守得一尺。即有一尺之益。渐能循照旧章。以资相机启放。庶宣泄有度。正河不复受淤。下游日见深通。建瓴东注。上游之病不治自除矣。至该御史奏称河工向有放淤之法。盛涨时。恐引渠开不如式。酿成漫溢。应俟霜降后水势平缓。相度办理等语。臣查河工放淤。系偶因大汛异涨。迎溜险工。已有必不能保之势。不得已而为之。原属一时权宜之计。如果胸有把握。月堤坚实。竟可化险为平。然究系冒险以化险。非斟酌万全之策。应如该御史所奏。如有必须放淤之处。俟霜降以后。大汛以前。相机妥为酌办。使工有后靠。人力易施。庶不冒险。又不受险。该御史又奏称险工对岸。定有滩嘴。必须于岁晚务闲之时。酌挑引渠。水长时乘机开放。则对岸险工。立时可闭。以冀逢湾取直。逐渐疏通等语。臣查险工对岸。必有淤滩挺出。如能挑成引河掣溜。去得一处滩觜。即省却一处险工。臣已通饬各属。细勘妥筹。但滩有老嫩。老滩可以挑挖。新滩不能施工。且必须河头有吸川之形。方能建瓴畅注。若不得地势。水到即淤。徒费无益。又须察看两岸去路远近。河势趋向所在。方可兴挑。否则此处取直。彼又坐湾。甫闭一工。又生一工。则创新工不如守旧工之为得也。此非处处可办。亦非处处不可办。可办者不得惜费坐误。不可办者亦不得擅修多糜。总在随时随地。相机筹酌。此二条于补偏救弊之法。亦有可采。合并陈明。

　　勘海口筹全河疏嘉庆十五年　
百龄

臣自清江起程。会同河臣陈凤翔。带同徐端及淮海道黎世序。并厅营各官。一路查勘。自王营减坝起。下至云梯关。计程一百九十里。所有各工。河身经减坝夺流之后。间段淤垫。其存有底水之处。深者尚有八九尺。浅处尚有二三尺。至云梯关外。上年所筑新堤。南岸自工尾至二木楼。共三十八里。北岸自马港口尾至叶家社。共八十余里。该处地势。向本南岸低于北岸。近因陈家浦漫口后。南岸河滩淤垫。是以现在地势。南岸较高。再查询南岸新堤。曾被风浪击撞。间有残缺。业经河臣饬令加帮镶护。尚属完全。其北岸自马港口至七套。计长六千八百七十九丈。亦俱堤工完整。惟自十套至倪家滩。大小缺口五处。现在漫水已涸。其余堤身。亦有残缺。并内外俱被沙淤。北堤外俱系葛地芦滩。并无民居。其正河上自俞家滩。下至八滩。计淤三千余丈。竟同平陆。又至海口南尖。看得河口尾闾。宽约三百余丈。向来黄水向海口东北冲出。近今河流转东南趋注。其大淞尖已刷去十余里。虽漫滩之水。由堤尾分流。而正溜仍走中泓。水势深有一丈有余至二丈不等。即徐端久在南河。亦从未亲至其地履勘。故向日相传海口高仰及拦门铁板沙之说。均非灼见。其御史朱澄所奏淮海道黎世序。自东洼至海口。现尚深通之语。尚属实情。当询河臣以淤塞之处既不在海口。而在倪家滩一带。当时何以不将北岸新堤早为修筑。与南岸一体防守。据称上年开放引河后。凌汛已有漫滩。及伊到任亲勘。见新堤尾水势。三股分流。南岸由二木楼堤尾流至射阳湖归海。北岸由叶家社堤尾流至俞本套归海。堤外并有倒漾之水。上年所筑南北新堤。地势高者。出水尚有数尺。地势卑者。出水无多。兼之该处土性沙松。不胜风浪冲击。若照前堆筑。恐徒费钱粮。仍难经久。是以俟秋汛后。查看情形。再行办理。并非废弃新堤等语。臣因思去岁即已大费帑金。将二木楼以上河身挑浚。自应一律深畅。乃今探量水势。下游海口之未挑者。反甚深通。即马港口以上之河身。虽经减坝夺流。亦尚存水近丈。独中段大施工作之处。转涸成平陆。此理殊不可解。因传询乡民及河兵等。佥称去岁挑河所挖之土。即在河滩堆积。并未远移堤外。今春黄水漫滩冲刷。土山坍泻。仍为河内之淤。又挑工尽处之拦潮坝一道。放水时坝根起除未净。以致阻梗水中。黄水挟泥而来。漫坝而过。其泥沙俱为坝基拦阻。所以新挑之河。停淤更甚。此正河海口上下之情形也。又从马港口行至佃湖。见湖中已半为黄淤填塞。其旧有东北下注之小黄河。亦经壅塞。由西北分流之水口。尚复绕经北潮河。出灌河海口。但积沙高下停滞。并无河槽。苇荡芦滩。纵横萦结。由下系胶泥。前黄水漫注两年之久。不能冲刷深通。此马港口至灌河一带水路之情形也。臣溯查前明臣潘季驯治河时。河决崔镇。我　朝康熙初年。河决茆良口。皆由灌河入海。或一二年。或三数年。俱因不能畅达。旋即挽归旧路。迨康熙三十五年。前河臣董安国创议改道筑拦黄坝。开通马港河。导黄由北潮河出灌河入海。而连年河决四次。以致黄水倒灌。淤塞运河。淮不北流者数载。大为下河州县之患。迨三十九年。河臣张鹏翮堵闭马港。尽拆拦黄坝。挽归故道。复将里河清水诸工。大加修浚。数年之后。河患始平。且查灌河一路。为山东蒙沂诸水下游。而海州之五图河六塘河。及沭阳赣榆安东之水。俱从彼入海。若使黄河串入其中。诸道河渠。皆为淤垫。安东迤下。水无节宣。沿河诸邑。势必汇为泽国。臣初至清江。未知梗概。闻主马港口之说者。咸称入海之路。较正河近至百有余里。因势利导。易于成功。且康熙年间。河走马港。频年漫决。今则河走马港。而两年无事。似属今昔情形不同。且吴璥督南河。亦有试行马港口一年之请。后复议修灌河。估工入奏。称该处势若建领。以为如此办理。未始非救弊补偏之一策。

今臣身履其地。亲见马港以下。积有淤沙。凸凹高下。与上年坝工未堵时。情形又复不同。若重议挑挖。其费更巨。且北潮河入海路穿。不及正海口之深通宽广。可以容纳洪流。是以数百年来。虽正海口通塞不常。而治河之臣必坚持弗改者。有所见也。乃上年兴工疏筑。挖河之土。辄置河旁。以致涨水汕冲。仍淤河内。又未将下游之拦潮坝基。起除净尽。任令水过沙停。乃由工员办理草率之过。是以改归正河之时。去路即不通畅。非正河旧路必不可行也。臣又寻绎成书规画全局。窃谓黄河之利病。亦不全系于海口。夫南河之势。海口是其尾闾。清口譬诸肠胃。必肠胃梗结全消。斯尾闾畅行无阻。查阅减坝。见新筑拦黄坝以下。老坝工以上。河身淤垫。褰裳可涉。若果由溜夺沙停。何以老坝工迤下。现在测量。犹有丈余之水。可见此处蓄淤日久。向皆习而不察。此处逼近清口。既有壅滞。黄水焉能顺轨下行。似应从此根求。始可得全河关键。臣因复由御黄坝查至运河口门。转至束清。察看五道引河。并瞭望全河形势。溯查从前治河诸臣。总以蓄清敌黄为要术。夫黄河必得清水从中刷沙。始不停淤。淮水必得畅出清口。始不虞泛溢为害。盖淮水自西向东入湖。与周桥五坝遥对。黄河在洪湖之北。淮流入黄。其势不顺。是以靳辅疏浚五道引河。长至一千五六百丈。直插湖心。欲接其势。顺向北行。使迤南之周桥五坝。高堰山盱。不致吃重。又恐湖水力不敌黄。复于运河口门之外。筑磨盘扫。分溜敌黄济运。又设立束清坝。钳逼清水。使之奋迅冲黄。以资得力。良以黄水具数千里之源。挟沙而走。其力甚劲。淮水仅百里之流。归湖之后。停蓄成渊。非有诸引河以领之。并加诸坝以激之。恐其力纡缓。不能敌黄而出也。又遇清水过大。则将束清坝口门拆宽。黄水过大。则将王营减坝。封土启除。务令黄水减而不决。清水涨而不溢。由是黄水下行。得清流为之荡涤。滔滔入海。畅流无阻。方今老坝工以上淤滩。已经出水。恐上游如此类者不少。如一段稍有梗阻。即一段之流不能通畅。现有减坝夺溜旁泄。而上游尚节节报险。窃谓全河之势。尚须从上游讲求。现在减坝以下。附近淤沙。不趁此时设法疏挑。将来放水后更难着力。再迤下一带积淤之处。亦须分投确估。仿照靳辅川字河之法。于河身两旁。抽深沟二道。务期一律深通。不容再有弊混。至海口去路。既查无拦门沙及高仰形。又宽广可纳洪流。自应坚守正河故道。惟去年挑浚之河。内有三千余丈悉成平陆。仍须大加挑挖。至洪湖五道引河。急须挑挖深畅。导清东注。其湖口磨盘扫及运河外旧设束清坝等。亦须依次修复。以期底绩安澜。上纾　　念。

　疏中言黄河之利病亦不全系于海口又云全河之势尚须从上游讲求此二语皆深得要领

　　论河工与诸大臣书嘉庆十七年　
百龄

启者。南河机宜。自靳文襄之后。继以张文端。措置之方。虽不外蓄清敌黄束水攻沙二语。而术精意美。于中秘妙。实有不可思议者。嗣起诸贤。如齐苏勒白钟山。谨守其成规。于襄勤稽文敏。善宗其遗意。故百数十年来。安澜顺轨。底绩平成。然考之成业。此数公者。虽皆一时英杰。而兢兢业业。不敢轻议更张。非其才之不能创制新奇。实以后人所虑。前人早已虑之。善作者尤贵善守也。乃后来在事诸君子。或以节省为见长。或以无事生觊觎。屡次纷更。旧规全废。况当天下承平。国家闲暇。借要工为汲引张本。藉帑项为挥霍钻营。从此河员皆纨浮华。工所真花天酒地。迨至事机败坏。犹复委曲弥缝。柄授于人。动为所制。原其决裂。患非崇朝。后有一二殷怀求治者。率又比之匪人。昧于趋向。切脉未审。医药乱投。至今日而膏肓内讧。痈疽外溃。某非三折肱。乃适逢其会矣。夫淮之与黄。其力不敌。必淮高而黄下。乃能合流而东。今则数年以来。如丰工卲工睢工鄗工及王营减坝苏家山陈家浦马港口。迭次溃决。河身受病日深。愈决愈淤。测量河底。外高于内者不下二丈。集夫万亿。岂能从水底施工。其难一也。河自豫省入江南。遥堤甚近。由宽而窄。势不能容。盛涨之时。辄漫堤顶。堤薄土松。非决即溢。上下千里。奔救不遑。前人减水闸坝。至为妙策。今尽废而不能修。其难二也。培堤必须土料。以苇荡营所产海柴。足供南河之用。而二十年来百弊丛生。上下串通。牢不可破。所交之苇。不足供一厅之用。又堤傍向有官地。以供取土。今则积水汪溃。民田之外。绝无干土。培堤乏术。其难三也。河坝使河不溢。自攻其沙。一二十年间。便能深畅。然而　天庾正供。岁待支放。转搬海运。均未易行。借黄济运。如揖盗入门。势非得已。其难四也。黄流倒灌日久。泥沙淤塞。运河盛涨之时。并喷入湖口。致洪湖北高南下。形同欹器。焉能使清水北出冲黄。其难五也。堰盱石工。淮扬系命。自摸砌之说行。而堤根石缝。空罅万千。湖水冲汕。内土泻走。西风一起。巨浪掀天。掣动石工。即如拉朽。两郡百万生灵。危如累卵。每一念及。手颤心摇。其难六也。高堰五坝之设。本以导淮。故下有坚实石基。以资拦护。减去诸水。由高宝诸湖。分入江海。其存蓄之水。仍足敌黄。今则义信二坝。石底冲塌无存。每遇湖水涨满。日夜惕惕靡宁。欲图修复。筹费维艰。其难七也。运河左右。皆系沮洳。一护堤。于巨浸。万艘转运。从此挽行。且两岸居民。多如比栉。设有疏失。民生运道。关系非轻。而自磨盘埽废坏以来。清流出湖入运。十居其八。加以黄流倒灌。运河底益淤高。水不能容。每多决溢。故数百年来。如云昙口乙字坝千根杆百子堂三辅庙王家庄荷花塘等处。决口频仍。堤身脆薄。到处窨涨。来往经行。寝馈俱废。其难八也。凡此病患。必须急于补苴。无可缓者。而议一修复。动糜百万金钱。　国家经费有常。自川楚筹剿以来。南河所费。又复三四千万。司农仰屋。其难九也。河工诸员。无一可信。以欺罔为能事。以侵冒为故常。欲有所为。谁供寄使。罚之不胜其罚。易之则无可易。其难十也。自河务多事。内外讲求。而急功竞名者。咸思建白。道谋滋议。邪说纷纭。众论风生。口多金烁。设有措置。动浮言。摇惑人心。扰乱至计。其难十一也。河工之坏。前事诸人。自觉其非。犹必百计遮掩。多方文饰。其坏古法也。则曰今昔情形不同。其销冒钱粮也。则曰当时价值昂贵。树援植党。众志成城。某力任仔肩。自顾不。人言奚恤。然靳文襄矌世奇才。　　　仁皇帝非常知遇。卒至谤书满箧。蜚语交腾。某于靳文襄无能为役。而赋性拙直取怨。平生多违众招尤。且事本未谙。言无足信。谅我者或可保其效忠之初心。韪我者不能谓为治河之能手。是排难艰于措词。而阻扰易于得闲。其难十二也。

不宁惟是。两淮盐荚。为天下财赋之供。而场所产。在淮北则滨近黄河。淮南则半居兴泰。王营减坝决而淮北罢煎。高堰五坝开而淮南减。私枭充斥。大病商民。今淮南屡次捐输。数逾千万。实皆望河工早报安澜。倘底定无期。而商疲已甚。输纳盐课。必不能供。其可虑者一也。转粟东南。舳舻千里。设有阻隔。不堪回思。而频年以倒灌济运。实属万分冒险之为。幸天假长风。北行迅速。倘非风利。必致阻淤。然黄河之底不深。则倒灌势所不免。其可虑者二也。江南州县。赋税甲于天下。拨解外省。委员相望于路。自淮工之坏。采石购料。每派地方。挽运到工。率多赔累。更受工员挑斥。百计求馈。始得交收。苦累既多。挪移势所不免。其可虑者三也。淮泗一带。水灾迭见。荡析离居。昏垫频仍。回苏何日。其可虑者四也。以四可虑。益之十二难。虽有智能。终当敛手。驽骀之辈。衰惫之躯。蒙　　圣明倚畀至深。祸福早置度外。况　　宸衷宵旰焦劳。具有人心。能不稍作分忧之计。故拜　　命之日。明知事事棘手。而不能坚辞。到工以来。风雨河壖。橇行泥淖。东至海口。西至眙盰。不意所见更甚于所闻。愤闷之怀。乌能白已。前将海口查勘情形。据实具奏。并请　　钦派重臣。来工督办。冀可共济艰难。乃荷　　圣恩信使。专以责成。巨任独膺。悚惶倍切。又将办理章程敷奏。亦荷　　准行。从此锐意河渠。究心水道。竭思殚虑。微有会通。觉时势虽难。而较之靳张之时。尚为稍易。因思清水冲黄。古人三分七分之机括。全在磨盘埽。自废弃之后。而河务始坏。必应力复前规。乃在事者咸以今昔异宜。大为非笑。某因至诸处。见湖水出口。全灌运河。无怪冲黄力弱。即师磨盘埽遗意。接长坝。从外帮镶。督令厅弁辨理。勒限十日完工。果见清水七分正溜入黄。回溜三分入运。乃知古人成书具在。定不我欺。从此循轨而行。或可侥幸者一也。李家楼漫口。急难堵合。其漫口纡回数百里。迨入湖则澄。沙泥以尽。悉变为清。某思趁此黄水奋溜。河已出空。因大用清口。使之北出。下游河身不能同受荡游之益。刻下迅督挑工。期于早竣。使漫口合龙。放水可以直浚正河。两月之中。积淤亦定能大减。所冀明年黄汛。不似本年之盛。则李家楼堵闭。黄水下行。不致倒灌。而淮流畅出。并夺朝宗。一二年间。束水攻沙。可期大效。或可侥幸者二也。虽然。以二侥幸。救四可虑。济十二难。揆厥成功。诚知不敌。然私心自揣。觉必有可恃者。　　皇上勤政爱民。天心感格。自应百灵效顺。默佑肤功。此事虽涉希冀之心。而至理实有可凭之券也。惟某少年狂直。老益愚呆。荷　　圣慈格外之姑容。弃瑕录用。勉赎尤。今已颓然惫叟。尚何争胜于人。然办理此事者。始事因循。终成决裂。某虽不敏。敢蹈前车。自问无潜移默运之方。即不免惩一儆百之举。而党同伐异。樊棘滋生。黑白未呈。是非谁判。敢布颠末。用当晤言。维鉴不一。

　　极陈借黄济运之弊疏嘉庆十七年　
两江总督百龄

奉　　上谕朕恭阅乾隆二十三年八月　　　谕旨。据白钟山奏中河水浅。将临黄临运二坝开放。引黄济运。恐不免利少害多。引黄入运。虽权宜之法。但黄水多挟泥沙。一入运河。易致淤垫。非甚不得已。不可轻为此迁就之计。　　　圣训煌煌。至明至确。实为治河紧要关键。允宜久远遵循。近年清口。因河底淤高。清水不能畅出。运河水小。漕艘经行。即取助于黄。久之不但借黄。竟系以黄济运。遂致倒灌。并运河亦淤。百弊丛生。皆由于此。本年河流顺轨。粮艘遄行。来往臣工。皆言运河内全系清水。并无黄流侵灌。为数年来罕有。实全河转关极好机会。该督等务当谨守成规。趁此青黄分注。安澜循轨之时。一应启闭防守。尽心修治。不可复循故辙。仍思借黄济运。能自今年以后。总令清水畅出运口。黄流汛赴尾闾。则河漕并治。从此可永庆平成。钦此。臣伏查黄河自宋元以来。与淮水并流归海之后。二渎来源。本不相同。源既不同。则水势情形。即不免有此强彼弱。此绌彼赢之异。必须长使清高于黄。乃可冲敌黄流。免使挟淤内灌。此潘季驯靳辅张鹏翮等。俱极力以蓄清敌黄为要务。而后之治河者。得此则河平。失此则河坏也。近年以来。南河失于宣防。遂致河底淤高。喷塞清口。倒灌运河。每值粮艘经行。多借黄水浮送。始犹知为事非得已。继则视为分所应然。以弊承弊。迁就相循。几至以蓄清之言视为迂阔。推原其故。缘河底日高。湖底日下。蓄清原较往日为难。盱一长堤。所砌砖石各工。不能如昔坚固。而蓄水倍于昔时。一经风浪。则防守维艰。如嘉庆十三年十五年。俱以清水过大。致有冲决头坝临湖砖工。及掣开山盱义坝之患。嗣后遂以蓄清为畏途。以借黄为长策。因循苟且。文武偷安。殊不知河以倒灌而分流。以分流而日淀。迨至汛涨。经临御黄坝闭后。大溜壅遏不下。泛溢行。遂有上年倪家滩王营减坝棉拐山李家楼之漫决。灾延数省。工遍全河。上烦　　宵旰焦劳。下致闾阎荡析。抚心追咎。能不愤然。今幸仰仗　　神谟。塞平诸决。又秉承　　睿指。疏浚海口。接堰束水。本年闾尾深通。叨赖　　洪庥。澜安伏汛。现届秋汛大涨。自应竭力周防。惟河身因上年各处漫溢。受病愈深。则御黄之计既难。而蓄清之方尤为至急。是以臣前至清江。闻山盱礼坝。塌穿畅泻。即往勘验。饬令先堵智坝。并将礼坝拦护。收蓄湖水。备御黄流。而在工各员。意犹观望。借口于湖水过于蓄多。或致堤工着重。似不若借黄济运之安稳。不蓄湖水。借黄济运。既便于临运各工。免致防险。而外河得有分流。则临黄南北山海各工。亦不虞涨盛。便可稍弛守护。似此苟安便己之私心。实为败坏事机之大弊。此臣所菀结愤闷而不能自已者。查现在坝外黄水。只高清水三尺余寸。计回空漕船行抵河口之日。已在八月中旬。秋水渐落之期。且海口业已深通。自必消纳益速。此时急将礼坝堵闭。俾清水于开放御黄坝之后高出于黄。方为得要。即或不能蓄高。犹可施于夹激挑逼之功。使之顶黄外达。克收成效。臣窃以不敢必者天时。所当尽者人事。断不敢曲从臆说。坐听黄流倒灌。复循故辙。诚恐习俗移人。贤者不免。今荷　　圣明剀切指示。实足以振瞶发蒙。消除痼疾。臣遵即恭录　　纶言。遍谕在工之道将厅营等。使之触目警心。益勤修守。以冀淮黄并治。粮运遄行。仰副　　圣主廑注河防。提撕策勉之至意。

　　治黄治清四条疏　
百龄

一黄河应择挑水坝以减险工也。黄河在两岸遥堤之中。其流与他水迥异。他水无论消长。其溜多从中泓而下。顺轨直行。惟黄河之溜。则在堤中曲折击撞而行。从北岸折而之南。又从南岸折而之北。河堤当折之处。无不实时迎溜生险。浩瀚纵横。堤埽值之。即形蛰塌。愈蛰愈开。刷汕内土。动辄一二百丈。下埽抢镶。随抢随蛰。随蛰随远。以致一厅所管百里之内。险工迭见。必于有滩之处。其溜始折而奔彼岸。彼岸抢护。亦复如此。是以盛涨时全河皆险。顾此失彼。易至仓皇失事。大汛时河流出槽奔逸。毫无节制。不知扼其溜之所在而并力御之。第随其水之所淹而加护之。虽工设倍官。堤设倍。亦恐兼顾不及。考张鹏翮治河诸书。有建筑挑水坝之法。凡黄河迎溜之处。俱可建之。其功最大。即如清河境内运口。每为黄水所逼。陶庄引河。数挑不成。仰遵　　仁皇帝指示。筑成御坝。清水大出。引河成功。凡遇险工。照式行之。裨益不小等语。后齐苏勒等俱各奉行。见之案牍。成效可考。嗣后请于桃汛之时。相度河溜所在。即迎溜下埽。逐层进占。将大溜挑入中泓。倘溜急逼过对岸。则对岸河员。亦复如此办理。庶两岸遥堤。俱不为溜击。盛涨所及。不过漫滩之水。可保无虞。而河溜渐挑渐直。渐直渐急。自攻其沙随溜而下。势必日刷日深。且顶溜建坝。坝与溜争。相持亦须数日。溜始逼而下注。数逼之后。一汛已过。而一厅之中。多不过一二处。河员只须专力守坝。诸工皆不致受险。诚事简而工专。臣复考此坝亦名顺水。其建坝之法。须顺溜占厢。不可逆流横筑。坝头须作圆式。不可使有方棱。顺则不致激怒。易于防守。圆则转水下行。不虞撞掣。两岸上下遥置。河流逼在中间。洵足收束水攻沙之效。询在工日久之河兵。及长年三老。皆称数十年前各厅常用此法。俗名当家坝。后来鲜有知者。故河流散漫。日渐停淤。康基田前在徐州防汛。尝用此法。彼时一年之中。黄河刷深丈余。是曾经着有成效。今若如此举行。虽一坝用项稍多。而较之年年全工抢险。另案报销。尚为节省。行之一二年后。各处险工。必渐少也。

一黄河冬涸归槽。须切坡抽沟。以逢湾取直也。黄流本系曲折。至冬令。两旁之滩。漫水涸干。汛过无事。应各将所属干出之滩。估计丈尺。每滩抽沟一道。宽四五丈。深八九尺。所挑之土。俱运至堤外。以为帮戗。河流虽值隆冬。其深处沟槽。亦在一丈以外。若将曲处湾出之滩。取直挑深。是干滩之周围皆有深沟。滩上已成孤立。汛涨大行。其势断不能存住。直可抬之而下。又湾处所有坡嘴。亦俱于冬间切挑。臣考靳辅八疏。首陈挑浚黄河。其引河之法有三。一曰挽险以保堤也。河性猛烈。其顺流而下。则藉其猛以刷沙。其横突而冲。则挟其猛以触岸。方其左右。冲突激射之时。是宜酌左右之中。急开一渠。一面将冲突之处。迅行埽堵。一面挽所冲之溜。引入中流。稍夺其势。而后彼堤可保等语。臣请于湾处设挑水坝者。即其于冲突处迅行埽堵之法。至请于滩上抽沟切坡。亦即引河挽险之意也。若切坡抽沟之法久行。庶河流渐能取直。惟抽沟之处。不可离堤太远。亦不可太近。远则出土路长。多费工本。近则恐伤堤根。致有塌卸之患。是在河臣临时相度。此项钱粮。应于岁修之外。由河臣估计。另案报销。其工程连办三年。即暂停一年。亦无不可。挑去者多。淤积者少。河自由渐而深也。

一湖口应接长坝。修复磨埽。以为全湖橐钥也。查湖水由五道引河。至运口之南。汇总而出。运河头坝口门。紧靠湖边。其势入运甚近。而冲黄较远。前人于湖口至运口之处。建一大墩。土人相呼为磨盘埽。又以其转逼湖水。北出冲黄。仅以回流东灌运河。故有七分敌黄。三分济运之效。因复呼为转水墩。自明臣潘季驯之后。治河能手。如靳辅张鹏翮。皆从此处着力讲求。实为淮黄运河扼要关键。后人不知其秘妙。废弃多年。故湖水出口散漫。无力冲黄。遂全势东注运河。而黄流无清水之敌。亦乘势蹑后倒灌。清口淤高。较运河口门。浅以丈计。清不能舍下而就上。黄遂灌运而并灌于湖。推原其故。由清水泛滥出湖。无大墩拦逼。则力以散漫而缓弱。不足以敌强。运河紧接湖唇。无大墩挡隔。其地逼近。又易于吸引清水。清水益退。而黄水益进。遂并将黄水收入。纵遇清强黄弱之时。其出清口者。实系漾水而非正溜。尚安有敌冲之义。臣察看多次。深得其情。故先将坝接长。以拦其东灌运河之溜。自筑成坝之后。清水实已七分冲黄。三分入运。则分水之橐钥。已可领悟。似磨盘埽必须早为修复。惟黄水倒灌日久。坝对岸。积有淤滩。不能复置过大之圆墩。致湖水出口之渠太窄。应请于坝外帮宽加坝。围圆约长四五十丈。作为半月之形。既可逼拦湖水使高。复可挑水北行。刷黄而出。俟对岸淤滩刷尽。再行渐次帮宽。每岁加镶防守。若遇运河水小。则将坝之尾。拆去数丈。使清水灌入头坝。口门水足。则仍复接长。使之北出。庶七分敌黄。三分济运之用。可永远持效也。

一束清坝。仍应移置运口之北。风神庙之南。庶节宣得宜也。查湖口既仿磨盘埽。斯水有逼蓄。运口既接长坝。斯溜鲜东趋。可冀出清冲黄之效。然五道引河引领湖水。聚汇于湖口。正可恣其畅流。乃横拦长坝以阻之。是犹扼其喉而使之气不能出也。又查湖口以至清口。绵长几及十里。中间若不为夹激。仍恐无力敌黄。查从前束清坝。本在运口之北。后因磨盘埽废弃日久。复不接长坝。使清水出湖。毫无拦夹。顺势全灌运河。以致头坝口门。跌深四五丈。前河臣徐端恐束清坝在外拦挡。更碍清水北行。是以移建于湖口。然横筑之坝。徒以挡清水之出湖。即口门以出水。亦犹贮水于盆。缺其缘边而听其流溢。复何有涌注之力。必应尽拆湖口之坝。汇聚五道引河之水。并力北趋。始为得势。查淮水本不能敌黄。流之强使之涌激。庶增其怒气。足以刷黄之健悍。若拦之于内。而散之于外。虽淮湖涨盛。仍无益于敌黄。无怪连年湖涨之时。徒为山盱五坝之病也。今既将坝接长。免其入运。自应将束清坝改移旧地。一则让湖水之向北畅行。二则为夹激之层层挑逼。设遇清水过甚。则将坝接长。拦住运河口门。再将束清坝大为拆展。水小则仍收拢。庶得操纵在心。节宣如意。伏读　　纯皇帝谕旨。清口原淮水故路。东西两坝。古人具有深意。操纵由人。不可胶柱。五坝则不得已而设此尾闾也。欲泄水势。当在清口。清口泄一分。便尾闾减一分等因。洵足为千百年之法守。移之湖口。则节宣无术。呼应不灵。清水为潴蓄之水。不引而纵之。则其流不畅。不夹而怒之。则其溜不疾。须挑逼功多。斯刷跌下行。始足收冲黄之效也。

　　请防要工固湖堤疏嘉庆十一年　
工部侍郎莫瞻菉

臣在工部。每见发抄河臣奏稿。知河患多由于停淤。窃以际兹防汛转漕吃紧之期。又值三汛迭至。岂能于数十年之积淤。专议挑挖。遽收速效于一时。计惟有相机抢护。此固办工常例。实为济急要着。乃河臣往往不肯认真遵行。致多贻误。即如衡工决口。彼时如果防险得人。事亦不至于此。且河员积习。伏秋两汛。甫报安澜。即置工程于度外。而毛城铺衡家楼之疏防。俱在霜降以后。有监河之责。亦应凛兹前鉴矣。现当桃汛。水势盛涨。大溜多半逼近堤堰。中流深不过二丈有余。淤垫情形。已可概见。目前险工。江省在桃北桃南。东省在曹下曹上。而豫省孟门以东。工段初起之处。北岸秦家厂。其河势后为沁水所逼。前为广武山所阻。大溜陡折而北。紧冲堤脚。其南岸壅遏鸡心大滩。横拦直顶。致溜势不得复折而南。此段地属武陟。接连卫辉大名。即禹贡大伾故道。地既最要。工尤绝险。皆不可不预为防范。仰恳　　下三省督抚河臣。广备料物。实贮在工。既须先事相度。补其残缺。尤须临时赶抢。防其冲溃。并严饬厅汛各员。力改积习。勿误要工。不得坐失事机。徒托言以为人力难施也。至于洪泽湖水。现在势弱。难以敌黄。不得已而借黄济运。此亦向来通融筹划之一法。但借黄必致淤垫。又最易倒灌入湖。湖河所以两不免于添淤也。现增砖石新工。以防漫溢。上年试作碎石坦坡二段。既经风涛掣激不动。是已办有成效。即应一律筹划保护全湖堤根。俾淮扬二府。得免浸漫之虞。且堤高堰厚。即可以储清抵黄。黄弱清强。既可以济运。又可以刷淤。是保障地方与利漕攻沙。三者原属一贯。惟清口堆沙太多之处。如有势难冲刷。必须人力以助水力者。则在专事诸臣。因时制宜。实力奉行。以收实效也。

　　议海口建长堤状　
黎世序

日前查勘海口情形。自八巨港以至海口。业已逐渐刷深。惟自七巨港以至东洼十余里。尚未刷通。现在督率委员实力疏浚。当即禀明。荷蒙批示。职道凛遵之下。无任敬佩。惟思治河之要。如贾让之说。既迂远难行。近世如潘印川。靳文襄。治河着有成绩。皆主束水攻沙之议。潘印川之言曰。海无可浚之理。惟当导河以归之海。则以水治水。即浚海之策也。然河又非可以人力导也。欲顺其性。先惧其溢。惟当缮治堤防。俾无决。则水由地中。沙随水去。即导河之策也。靳文襄公开辟海口云。海口之高。皆由关外原属坪厂漫滩。以故出关之水。亦随地散涣。散涣则无力。无力则沙停耳。禹贡同为逆河入于海。夫河而以逆名。海涌而上。河流而下。两相适而后入。故逆也。今日之云梯关外。是即今日之逆河也。而不堤以求其同。不同以求其入海也得乎。爰是于云梯关外两岸筑堤。凡出关散涣之水。咸逼束于中。涓滴不得外溢。从此二渎就轨。一往急湍。则沙有力。海口之壅积。不浚而自辟矣。又第一疏云。自云梯关以至海口。尚有百里之遥。除近海二十里。潮大土湿之处。无庸置议。其余八十里。若不量加挑浚以导之。量筑堤岸以束之。大水骤至。不能承受归槽。势必四处漫溢。虽关外漫溢。与运道民生无涉。然一经漫溢。则正河之流必缓。流缓则沙必停。沙停则底必垫。关外之底既垫。则关内之底必淤。不过数年。当复见今日之患。故切切以云梯关外为重。而力请筑堤束水。用保万全。又潘靳二公。皆力排改海口之议。以为多费人力。犹不能深阔如故。且故而能淤。新亦可淤。自古迄今。垫而疏疏而垫者不知凡几。今之治者。偶见一决。凿者便欲弃故觅新。懦者辄自委之天数。议论纷起。年复一年。几何而不至夺河哉。两公之言。试有成效。似不可易。今河自马港口决后。试看数年。卒未刷成河形。乃蒙　　睿断。不惜数百万帑金。挑复旧河。为保全民生漕运之计。又于两岸接筑新堤。使之束流攻沙。似与潘靳二公符合。乃靳文襄筑堤。去海止二十里。今之新堤尾。去海尚六七十里。适当东洼卑下之处而止。引河又未接挑。以致开放引河之后。河由南北堤尾分为三股。四处漫溢。正溜虽走中泓。势已微弱。近日海口虽渐觉刷深。而上游形势。不时改变。即有混江龙铁埽帚各器具及时疏浚。既苦缓不济急。且溜一分。中泓停滞。此等器具。皆无所用。现在两岸倒漾之水。逐渐上移。是四处分泄。去路尚不通畅。已可概见。将来一交大汛。泥沙愈多。海口淤垫更易。上游各工。处处险重。深为可虑。加以两岸新堤。原估已属卑矮。兼未相度形势。选择淤土。硪筑坚实。工员又复偷减。诚如宪谕。冰凌纔化。漫水即与堤平。风浪一来。堤脚半为坍去。仰蒙宪台洞烛情形。以欲防守新堤。每年非数十万金不可。是以有用金钱。置之无用之地。是以奏明。仍遵旧制。防守南岸至工尾而止。北岸至七套而止。自以上年承办未当。几置数百万帑金于虚糜。海口既不能通畅。新堤又不能束流。议守则虚掷金钱。接筑则无可措手。只得任其分泄。保全上游。俟秋后察看情形。再行斟酌。辗转苦心。不得不为权宜办理。然愚昧之见。以为束水攻沙之议。终不可易。改创海口之说。终恐难成。新堤究应加长。防守终不可废。

自马港口决后。虽已数年。豫江二省。尚无漫决之事。然决口冲刷三年。河形未成。反将莞渎六塘各河。一概淤闭。上游黄河。日垫日高。运口倒灌日益日甚。以致里扬各厅。决口频仍。上年洪湖蓄水一丈七尺。尚不能畅出刷黄。旋复东溃。此三年之中不能晏安。而所费四千万帑金。即在此三年之内。此正纵其就下之性。必不可恃。非水之不可顺其性也。孟子曰。人性之善。犹水之就下。人性虽善。而蔽于物欲。则必以礼义防之。以去其物欲而归于善。水虽就下。而壅于泥沙。则必以堤防束之。以刷其泥沙而归于下。南河自陈家浦马港口连次冲决。上溃下壅。海口已淤。加以散漫多年。上游河底亦垫。今虽河复故道。而水势分泄。到处普漫。若再不为拦水刷沙之计。任其四处散涣。恐海口并射阳湖俞本套全行淤垫矣。海口既垫。而云梯关内亦水缓沙停。每议修辟。益难措手。至毛城铺山四闸王营减坝。虽为分泄去路。止以泄盛涨之水。并不泄归槽之水。与海口分泄不同。近年诸闸启闭不时。运口连年倒灌。河身受病。未尝不由于此。未可为长远通行之法。禹贡又北播为九河同为逆河入于海。而今则任其散涣。不特与禹贡逆河之义不符。且与潘靳二公之论不合。难冀底定。此束水攻沙之说必不可易也。议者以为旧河口淤高。必须别凿海口。方能通畅。毋论大工甫竣。木已成舟。不便再议。且现自八巨港以至海口。业已深通。是淤垫不在海口。而在七巨港以上。若能于此处挑河筑堤。拦约漫滩之水。并力攻刷。自能通畅。若马港口俞本套二处。地势虽洼。中多芦根。任其冲刷。终难通畅。不过漫溢一二年。仍行淤闭。若多施人力。深挖引河。高筑长堤。未尝不可以成河。但事属新创。恐工费亦属不赀。反不如就旧海口已成之势。工费稍省。且旧河可淤。新河亦可淤。况马港口下夺北潮河入海。而北潮河为莞渎六塘等河宣泄骆马湖各水去路。其下游现为黄河淤塞。安东以下。积水纵横。数十里势如巨浸。若黄河常行彼处。日久滩高。必致阻遏各水去路。恐安东海州之间。化为洪湖矣。此改创海口之说终恐难成也。至南北新堤。原估已属卑矮。又不相度形势。沙土浮松。工员偷减。诚所不免。然尚属束水攻沙之意。从前业已短筑三十里。漫滩之水。漾至堤里堤外皆是。就现在而论。两道残缺新堤。诚为赘瘤。然尚望冬令水涸之后。人力可施。方议接长加高。为一劳永逸之计。如河滩涸出。易于取土。将两新堤遵照原奏。接筑三十里。至大淤尖而止。亦不过多费十余万金。即接筑十五里。至七巨港为止。已足约拦水势。不过六七万金可办。再将已筑新堤。帮宽培高。间段厢做防风。亦不过十余万金。统计多费二十余万金。使全河之水。并力攻刷。坚守一二年。河已深通。水落归槽。再行遵照旧制。下游不必厢埽。以为节省钱粮之意。未为不可。职道每思靳文襄公。急急于海口接筑新堤。系急为医病者说法。譬如不惜重费。购觅参苓。以冀病势就痊。至高中堂勒石云梯关。以下游不费料物厢埽。彼时频年晏安。河已深通。是为无病者说法。可为勤俭节省之计。此时河势之病。比文襄时更甚。乃欲惜费。任其自然。不为瘳治。尚安望其痊可乎。职道是以前请及紧掩护新堤。守得一里。尚收一里束流之益。保得一段。将来即省一段接筑之工。此新堤必应接长。将来堤成。防守终不可废也。

自古无不治之河。亦断无河不遵轨而能治之理。上年挑河筑堤。修复海口。似非立议之不善。乃承办者未照原议。创为节省之说。减少丈尺。以致功亏一篑。事败垂成。深为可惜。为今思补救之术。似舍接堤之外。更无他策。职道日前愚见。犹欲趁桃汛之后。水落滩见。即拟估接新堤。但圈水取土。事既难行。且恐春夏之交。汛水长发不时。未便即办。但今年伏秋二汛。幸保无恙。秋后接堤之举。似断不可省。若两岸新堤。全行接筑。至下游高滩为止。俾水无溢。并力冲刷。海口一带。可望深通。从此河流顺轨。永庆安澜。费既无多。而上年所办工程。尚不至全归废弃。若不遵守成训。废弃新堤。幸海口消散之路宽。冀上游防守之可恃。转瞬下游淤闭。全河次第垫高。恐不独江境不能晏安。即豫东二省。亦难保无事也。

　　查勘海口束刷通畅疏嘉庆十七年　
百龄

窃自海口接筑长堤以后。云梯关内外河身。刷跌深通。臣屡接委员禀报。尚未敢信。兹由清江浦经外河南岸。一路履勘。至海防海阜三厅。沿堤按视工程。随登舟亲测水势。自云梯关至八滩而下。直到海口南尖。俱深二三四丈。至五丈余尺不等。次第循轨畅行。毫无停滞。瞭望海中。见黄流亘起。直出南北尖之外。冲出甚长。捕鱼船只。帆樯往来。距海口似甚辽远。与去年所见南尖之下。即有渔船泊聚。情形迥异。询据渔户等云。向年黄河入海。自出南北尖而下。不过数里。即与海水不能异色。捕鱼之船。即在海口施网。自本年黄流挽正之后。气力猛盛。冲至海中。约有四五十里之遥。始与海波合色。渔船须避过黄溜。至数十里之外。始可捕鱼。计二十年来。未见黄河如此奋迅。且其势猛急。海口两旁。积沙淤土。跌蹋深宽。南岸丝网以下。旧滩民住草房。均被冲塌。迁居远岸。其北岸之龙王庙旧基。亦塌入河中等语。似此尾闾宣通。全河东注。诚为大好气象。上年仰蒙　　圣明指示修浚旧海口。　　俯允于近海之南北两岸。接筑土堰二道。夹束黄水。一气入海。不使倒漾于旧堤尾之外。旁流漫泻。而各厅营员弁加埽扎枕。并力捍护。用能于伏汛大涨时。约拦水势。直走中泓。是以愈刷愈通。沛然莫御。足见前人束水攻沙之语信而有征。而历来谓云梯关外不可与河争地。弃长堤而不守者。洵为谬妄。臣随乘潮渡过北岸。即由北岸沿堤而上。一路测量。较春间探试之时。加深八九尺。至一二丈以外。其为跌通底淤。自下而上。已有明征。惟查马港口对岸旧有拦河坝一道。系从前马港决口时所筑。嗣于合龙后。只拆去一半。尚留至数百丈之长。其势挺逼河心。未免稍拦盛涨之溜势。致使上游不无涨满。相势筹度。再行拆去前半。祇留后半。以护大堤。并将河中拆除未尽之民堰。全行起除。俾滩面展宽。庶大涨之水。足资消纳。益可无虞。

　
卷一百工政六河防五

　　筹河工全局利病疏乾隆二十一年　
大学士陈世倌

皇上轸念民依。今岁再举南巡大典。访求民隐。诚两江蒸黎。出昏垫而登席之时也。臣查此二十余州县之连年被水者。由黄河南北两岸。创建减水闸坝。分泄河流。以致水缓沙停。河底日高。河身日饱。不能容纳。伏秋汛至。南岸减下。则砀山怀远宿州灵璧虹县五河睢宁等州县田亩被淹。北岸减下。则丰沛桃源宿迁清河安东阳海州田亩被淹。而均未有已也。夫河不两行。治河不易之法也。康熙十六年七月。河臣靳辅疏称。黄河南岸一决。必由邸家白鹿等湖以入洪泽湖。助其滔天之势。撼击高家堰一带堤工。各堤即坚固如铁。亦必从顶漫过。下淹高宝等七州县田亩。淮流仍旧泄。仍不能助淮刷沙。清口以下。仍必淤垫。此南岸不治。必坏运道之情形也。北岸一决。必由骆马湖之后。横冲邳宿运河。将河底湖底。积渐于高。一遇伏秋异涨。则济宁鱼台嘉祥巨野滕峄之田亩。必致淹没。运道堤亦必溃。此北岸不治。必坏运道之情形也。是黄河南北两岸之不可开放以分黄河之势者。在靳辅自言。亦已凿凿可据。无何而康熙二十一年。于黄河南岸。则开毛城铺减水坝一百二十丈。又建减水石闸一座。又于王家山建减水石闸三座。于山建减水石闸四座。北岸则于大谷山建减水石闸一座。苏家山建减水石闸一座。其意以为减下之水。由小神湖出睢溪口入洪泽湖。使沙澄湖底。其清水。仍出清口以助淮刷黄。不思黄河斗水沙七。所过之处。无不淤垫。现今小神湖侍邱湖白鹿湖。以及林子孟山等湖。早已淤平。其灌入洪泽湖者。沙澄湖内。先已淤垫湖底。湖不能容。方且奔溃四出。正靳辅所云淮流仍旧泄。不能助淮刷沙者。又何从收出清口刷黄之效乎。靳辅当日宁不计及此。特以徐家湾萧家渡之决。议以革职赔补。故于两岸分建闸坝。以分水而保堤耳。而后之司河者。以其为治河之第一人。奉为成宪而不敢违也。不已谬乎。夫自毛城铺一开。而减下之水奔注入湖。浩浩滔天。撼击高堰。势不能御。于是开唐埂六坝。贯入高宝诸湖。下淹高宝兴盐等七州县。民田尽成泽国。而湖水既分。清口刷沙无力。海口渐淤。乃效潘季驯以堤束水之法。于云梯关外。海口之内。筑堤二万三千八百丈。其意又将使水不溢。专力攻沙。以通海口。不思潘季驯以堤束水之法。止可施于内地之黄河。而不可施之于海口。黄河挟沙而来。奔腾浩瀚。一往莫御。故坚筑堤岸。使水循堤直下。则势猛而沙随水去。若海口。则每日潮汐二次。以堤束水。潮至则沙随水进。潮退则沙堤根。日积一寸。积数十年计之。其沙日引日长。愈久愈坚。是以靳辅所言往时云梯关外即海。自宋神宗十年黄河南徙。至今凡七百年。关外洲滩。远至百二十里。此言具在可考。今自云梯关至四木堰海口。且远至二百八十余里。夫以七百余年之久。淤滩不过百二十里。靳辅至今仅七十余年。而淤滩乃至二百八十余里。且此二百八十余里之中。昔年止有六套者。今且增至十套。与南岸之十洄。上下回抱。形若交牙。兜束河流。至十曲而后出海。然其今日之海口。固不至断潢截港之为淤。而亦宁可谓之宽畅乎。此皆由靳辅。始则开南北两岸以分黄之势。后则筑海口两堤以停黄之淤。节节相因。弊所必至也。

若夫李家楼七十里无堤之处。在靳辅当时原系九十里。前河臣齐苏勒加筑二十里。今存七十里。相传谓靳辅以分泄黄水。保护徐州城者。臣始亦信其说。及查康熙二十四年九月。靳辅疏称。北岸李家楼起。至大谷山止。应接筑大堤。约长一万六千丈。束黄河异涨之水。不使北侵。以救砀丰徐沛四州县田亩。共在原估筑堤三十万丈之内。因奉　　　圣祖仁皇帝谕旨。令再行确议。乃将最紧要之宿桃清山安五县河堤十四万五千丈。先为修举。而此九十里无堤之处。特缓而未筑耳。不然。黄河正身。宽不过一二百丈。即海口亦宽不过四五百丈。计之不及三里。何至泄水之支河。乃至一万六千丈。且既一万六千丈。岂犹应不足宣泄。又于苏家山大谷山。各建减水闸一座。此必无之事也。特时至今日。黄底淤垫日高。水不能下。即欲加培。而碍于下游之徐城。势有不可。适有此无堤之处。可以分泄水势。遂附会其说。相沿至今。习为常事耳。查乾隆六年。巡漕御史都隆额奏称。黄河自石林黄村二口北趋。冲刷深阔。竟与黄河平接。流入微山湖。微山湖西面。已经淤高。设全湖淤垫。始则为患于民田。久必有妨于漕运。今自都隆额陈奏以来。又十五六年矣。黄河之水。无岁不由此贯入微山湖。本年孙家集溃决。大溜奔腾而下。拍岸盈堤。鱼台县竟成水底。蒙　　皇上特遣部臣刘统勋。会同河臣白钟山。星夜修筑。已报合龙。又现议将鱼台县另建城垣。民生固可无虞失所。但臣于乾隆八年。曾带领郎中明安图。用仪器测量徐州城外黄河。面宽一百二十五丈。今闻现在河面仅宽四十八丈。则知数年以来。河身更为淤垫。夫以数千里奔腾浩瀚之黄水。而束于四十八丈之河面。势必尽赴此无堤之处。贯注微山湖。而微山湖现在淤平。即疏浚通流。亦断不能尽复全湖之宽广。则微山湖之水已无所容。又加以黄河之水。年年减下。与运河仅隔一之堤。又势必漫入运河。而运道坏。黄河绝运而过。山东河湖之水。不能顺流而下。必致倒流。而鱼台金乡济宁曹单滕峄诸州县。民田尽被淹侵。则山东之民生。亦因此受其病。诚今日所当熟筹而急为之计者。伏查康熙二十三年。　　　圣祖仁皇帝巡历黄河。谆谕河臣靳辅云。减水各坝。泄出之水。作何善法归海。毋或淹损民田。钦此。是黄河分泄之水。允宜设法归海。方免淹浸民田之患也。臣愚以为欲救此二十余州县年年被水之灾。

当先治黄河之垫淤。欲治黄河之垫淤。当先通海口之纡曲。查海口十套之中。惟二套四套六套。其长尤甚。昔年靳辅曾于云梯关外海口。挑挖引河。又于南北两岸筑堤二万余丈。皆于此处取土。则知海口未尝不可施工。况今日云梯关外至海口。皆成涨滩板土。尚非嫩沙无驻足之地可比。应请照靳辅挑挖海口引河之法。于汛水未发之前。照河身宽深丈尺各套。直开挖引河。两面各数丈。俟汛水涨发。将两面开通。使二渎直注出海。则冲刷有力。云梯关外河身不至纡曲。海口日见宽深矣。但套虽挑通。而两堤尚在。能保沙之不再停堤根乎。方今两地之内。城郭营垒。民田庐墓。壤地相接。又设有苇荡营。每年割取苇草。以资堤埽之用。未便遽议撤毁。请先晓示民间以此两堤遇有冲决不更缮治。如畏水患。各自迁徙。则不数年而两堤自溃。十套十洄。将复为海口。二渎自可畅出矣。

至清口以上。至徐州黄河数百余里。河底高于内地丈许。皆成老淤。水势不能冲刷。自非大加疏浚之工不可。其疏之之法若何。伏读　　　圣祖仁皇帝谕旨。朕由运河一带以至徐州迤南黄河。细加看阅。见各堤岸愈高而水愈大。此非水大之故。皆由黄河淤垫甚高。以致积年漫溢。朕欲将黄河各险工顶溜湾处开直。使水直行刷沙。若黄河水刷深一尺。则各河水少一尺。深一丈。则各河水浅一丈。如此刷去。则水由地中行。各坝亦可不用矣。钦此。大哉　　　圣人之言。诚万世治河不易之法也。伏查乾隆二年。河臣白钟山陈请挑挖引河。免其赔补。格于　廷议。未蒙准行。然挑挖引河宽深。偶致淤垫。实非人力之罪。曾经河臣张鹏翮奏请。奉　　　圣祖仁皇帝允准免赔在案。况今两岸淤滩。挺出河心。上下形如交锁。若不竭力挑挖沙嘴。则大溜不能归中。河流不能迅捷。沙停河饱。为害滋深。伏请　　皇上饬下河臣。将凡系河身湾曲处所。饬厅汛各员呈报。河臣验明丈尺。挑挖之后。计其工段。按季报部。汇请分别议。其怠惰者参处。如有应挑引河。一例挑浚。即或有河成而溜不掣。然河身涨滩已经挑去。河流取直。亦于黄河大有裨益。应请免其赔补。则人自踊跃趋事。而河流既辟。刷沙有力矣。其浚之之法若何。查治河之具。原有杏叶扒铁扫混江龙等器。查杏叶扒齿短而锐。挽以竹篙。轻而无用。混江龙排列铁齿。长至尺许。坠以大石。始达河底。河臣白钟山曾令厅汛各员施用。颇有明效。但部臣刘统勋等。试之以为无益。臣因采其意而损益之。请铸大铁轴一具。约长六尺。上铸铁齿。长三寸而锐其角。一周凡三齿。共列五周。两端贯以铁锁。务使直沉至底。用船一只。夫四名。首横木梁。将铁锁分系木梁之上。用夫牵挽而行。沿路滚翻。每十船为一排。每十里置船一排。先委实心办事之员。沿途备细测量。两岸钉立木桩。书明河底高低尺寸。按月核其浚深若干尺寸。以为赏罚。如果深至一尺。给以纪录。至五尺。予以加纪。多者按此计算。怠玩者分别参处。其已浚深者。将船拨协近浅窄处所。除雨雪日期外。一排之船。每日往回三次。十日当可深一寸。积一月计之。当可深二三寸。一年计之。可深二三尺矣。先制十具。量调浚船。试演一月。如果有益。则请多备数百具。将原浚船挑选应用。分段排列河中。实力奉行一二年。倘有成效。行见河底日深。河身日辟。南北两岸。可以不分水势。则此二十余州县。渐可免被淹浸。此臣所谓疏辟海口。浚治河身。为今日捍灾之急务也。伏乞　　皇上于南巡回銮。至徐家渡时。　　特遣大臣会同督河诸臣。自云梯关外海口。上至徐州。东至鱼台济宁等处。沿河相度。将淮黄二渎。有无可以疏治。上下两江被水州县民田。有无可以疏涸。山东鱼台滕峄运道。有无阻碍。微山湖东面堤岸。应否帮筑高厚。悉心妥议具题。次第举行。以副　　皇上南巡惠民之至意。若夫清口之内。向有烂泥浅裴家场张福口帅家庄四道引河。总汇于三汊一河之内。自东南直注出口。最为得力。　　　圣祖仁皇帝曾命河臣张鹏翮挑浚。以畅淮流。又于运口接堤一百数十丈。以逼三汊河之势。而于运河口门。建一大墩。使三汊河大势。直注清口。惟一线回溜。入运济漕。是以洪泽湖之水出清者刷沙有力。而运河之口。亦洄漩停蓄。不至顺流直泻。难以挽御。自移运口迤下七十余丈。以避西风汕煽黄水之患。将三汊河堵断。以作运口下岸。于是淮水散消。出口无复激射之势。运口又仰承在下。淮水进趋入运而出清口者。刷沙无力。以致黄河北岸之杨家庄。常虞浅阻。粮艘尚需起剥。其弊未必不由乎此。今蒙　　圣驾亲临高堰。阅视工程。其新旧运口情形。　　圣明自有洞鉴。固非臣愚所敢妄议者也。

　　建虎山腰减坝疏嘉庆二十年　
黎世序

窃查河防旧制。闸坝与堤防并重。如当常年修守。则赖堤防束水以刷沙。如遇汛涨非常。则赖闸坝减水以保险。二者互用兼资。不可偏废。而情形有今昔之不同。尤当因地制宜。随时设法。于河防可期有济。而钱粮不致多糜。方为尽善。黄河来源浩瀚。豫省河身。皆宽二三十里。江境丰砀一带河身。亦尚宽一二十里。至徐城一带。南系城郭。北尽山冈。河身仅宽八十余丈。较上游容水不及十分之一。平日归槽之水。尚可流行。一遇淫潦不时。非常泛涨。即有壅遏高之患。徐州郡城。岌岌可危。自徐城以下至邳宿桃清山海一带河身。亦仅宽二三百丈。至五六百丈不等。加以清口中河两路来水汇归顶托。江境防守之难。实数倍于上游。考之历代河渠诸书。及前明潘季驯经两河各疏。无不以多建减水闸坝为防险保堤之计。康熙年间。前河臣靳辅。在徐城以上。建设毛城铺滚坝一座。天然闸一座。于十八里屯地方。又建设西闸。又于北岸建设大谷山滚坝一座。苏家山闸一座。徐城以下。又建设峰山四闸。王营减坝盛涨之时。相机启放。水落即行堵闭。是于束水攻沙之中。并用防险保堤之法。权宜变通。并无偏倚。实为全河最要机宜。奈近年河道情形。日久更变。毛城铺以下之洪濉河。大谷山苏家山以下之水河。均已淤成平陆。黄河亦渐淤高。闸坝口门。有建瓴掣溜之虞。减泄之水。无循序分泄之路。十八里屯两闸。久经淤废。王营减坝。冲跌无存。仅存天然峰山两处闸座。泄水无多。以致大汛水长。壅积不消。黄河两岸。节节生险。屡屡漫堤。上游漫缺一处。则下游淤垫一处。各处堤工。岁岁加高。仍形卑矮。砖石埽坝。处处着重。未得平宁。久烦　　宵旰之忧勤。多耗　国家之经费。其病皆出于有堤防而无减泄。不能保守异涨也。历任督河诸臣。无不以筹议修复闸坝为事。并前蒙　钦差长龄戴衢亨临工查勘。因毛城铺情形难恃。经费过大。未易办理。议请修复十八里屯旧闸。并移建王营减坝。嗣缘要工迭出。筹款维艰。仅将王营减坝。择地移建。十八里屯旧闸。至今未修。臣百龄于嘉庆十六年。筹拟河防善后各条内。奏奉　　谕旨。该督折内。修复减水闸坝一条。黄河堤岸。建立减水坝以泄盛涨。原系前人良法。但所建闸坝。必须位置得宜。方有利而无害。河流迁徙靡常。现在距靳辅张鹏翮治河之时。又越百余年。其旧迹所在。揆之目下河形地势。是否仍能扼其冲要。宣泄得宜。尚须详悉勘明。始可定议修复。等因。钦此。仰见我　　皇上至圣至明。准今酌古。于讲求前人成法之中。仍示以因时制宜之要。惟连年以来。抢险频仍。经费支绌。未及兴办。臣等查黄河历年水势。因各省旱涝不时。水势大小不等。即如十七年涨水并不甚大。汛期即保安澜。迨自十八年八九月间。山陕各省。积雨弥月。黄沁各河。积报长水将至二丈。江境河水平堤。漫堤之处。不一而足。适因豫省睢工漫溢。下游堤埽。得以赶紧补还。臣等身经异涨。益思减泄之方。膺服　　圣谟更得讲求之法。到处勘查。悉心筹计。大抵黄河闸坝因山创建者终久可凭。平地创建者易致冲跌。必得另求山势可借。而又有现存引河可用之处。庶钱粮可归节省。而启放可以无虞。因饬通工道将厅营府县会同筹议。兹据详称黄河北岸。旧有闸坝。恐运道受淤。不敢置议。至毛城铺减坝。虽属得力。而原建之处。本无山势可凭。坝之上下。土性沙松。从前启放。屡有王平庄邵家坝唐家湾掣溜之事。近年河底更高。办理难有把握。且挑河培堰。及厢做钳口各坝。需帑百万之多。工费太巨。十八里屯东西两闸。原借山根建设。金闸仅宽三丈五尺。减水无多。不足专恃。且闸底太低。亦难再放。

惟查该处西南一面。众山环绕。中有丁塘湖。湖滨有虎山腰地方。两山对峙。中间凹处宽二十余丈。山根石脚相连。可作天然滚坝。不费人工。北面临河。即系十八里屯。该处旧有山冈。淤入土中。议将该山顶铲平。改作临河滚坝。即以虎山腰作为重门擎托。有此两处因山形势。可期稳固。因即将十八里屯山冈之上。淤土起除。查看两闸中间山冈较高之处。长有三十余丈。低于滩面三四尺。比旧闸底高一丈六七尺。比黄河盛涨水面。计低七八尺。可以就势凿平。于山冈之上。另建金刚墙两座。中口门宽三十丈。作为天然闸底滚坝。俱较比高低。适得其中。断无冲跌加深之患。其减下之水。由下塘湖出虎山腰。归天然闸。下引河。汇流宣泄。自十八里屯之虎山腰。中隔缕堤一道。缕堤之外。挑挖引渠。添筑东西束水堤工。缕堤之内。各山环接。西面王家山旧堰。应帮培高厚。偎护碎石。缕堤●开之处。砌大石裹头。用碎石铺底。以资钳束。而免刷深。至天然闸下引河。添此滚坝。减泄之水不免漫滩。该处西岸本有拦堰一道。上自天然闸。下至艾山。计长九十余里。旧堰甚形卑矮。土性沙松。且有离河较近之处。必须培筑坚厚。方资保险。应将该堰离引河远者。就旧堰帮宽加高。离引河太近者。另估退后。接筑新堰。再将天然闸河下游淤浅之处。间段疏挑。萧县城外。再筑护城堤一道。以为重障。统计各工。共需银四十余万两。较之从前估修毛城铺需银一百二十余万两。估修十八里屯需银九十余万两。所用未能及半。办成之后。不但徐城以上。得有宽大滚坝。减泄盛涨。可保无虞。即下游堤埽。亦免生险抢办。计其节省实多。当此东南两河各工多用之后。经费实不易筹。臣等受　　恩深重。苟稍为可缓之工。断不敢骤议请办。惟通盘筹划。河工大要。既须堤防保护于平时。必须闸坝救急于临事。近年南河之病。实由于专事堤防而不修闸坝。现在睢工业已堵合。黄流挽归正河。本年大汛瞬临。难保必无异涨。若不预备减泄闸坝。窃恐从前之险。即在目前。与其补苴于事后而费愈多。无宁筹备于事前而工实省。既目睹扬汤止沸之难凭。自应急求釜底抽薪之善策。且办成之后。水小之年。原可以坚守不放。以收束水攻沙之益。水大之时。即启放亦期速堵。不致有溜缓沙停之虞。有坝则操纵由人。无坝则束手无策。坝成原可以数年不用。但不可一日无备。现在虽费。将来所省实多。是于前人成法之中。师其意而不泥其。就其地而略变其制。既筹有可办之法。何敢因循贻误。谨将筹办情形。绘图贴说。据实具奏。

　疏云坝成原可数年不用不可一日无备然自山腰建坝之后实无一年不启放者固知就现在之河身不筹变通断无善全之策也存之以备宣泄情形

　　黄河北岸减坝疏嘉庆二十一年　

黎世序

窃查南河河身。自徐州以下。渐形窄狭。较之豫省堤防。两岸相距。不止减少一半。每至伏秋。大汛届临。盛涨之水。奔逸出槽。自河南行过徐州。由宽入狭。实有不能容纳之势。是以康熙年间。前河臣靳辅于黄河两岸。上自丰砀。下至清江。节节建筑减水闸坝。考之成书。不下十余处。故能保守堤岸。相机启闭。永庆安澜。嗣因北岸挑开中运河后。粮船得以对渡遄行。而黄河北岸闸坝。恐以减落黄水串入运河。遂将北岸减水之区悉行废闭。全赖南岸闸坝宣泄以为大汛分消。近数十年以来。河底日渐淤高。寻考往日闸坝基址。或以淤没已久。不可复开。或以口门过低。防其掣溜。率多不能举办。惟赖上游天然山二闸。稍分黄涨。每当汛水届临。猛盛异常。而消路少。堤单河窄。深以涌溢为虞。臣等递年相度情形。亟须多筹宣泄。以保堤岸。特于上年奏准。于徐州上游。就十八里屯旧基。添建滚坝。适值秋汛异涨。开放减水。上游厅汛。始保无虞。彼时下游淮扬一带。清淮并涨。为十余年来未有之大。直至霜降节后。犹复拍岸盈堤。非常危险。幸而风浪不起。涨水渐消。臣等惊怖之余。庆幸出于意外。推原其故。实由下游无路分减。故徐州一带虽报落水。而清江以下仍复壅积不消。且十八里屯滚坝及天然闸山闸减落之水。仍由引渠一路澄清。归入洪湖。黄涨虽得分减而少衰。湖则因增添而日盛。清江为清黄交汇之处。淮黄两路汇注。浩瀚异常。加以中河承受东省蒙沂之水。或值一时同涨。则清江一处吸引三股大川。即海口十分通畅。亦虞一时宣泄不及。数百里堤岸。处处皆形滞重。实堪惴惧。必须于下游筹划减水之区。始足以保堤工而资引注。查有外河北岸王营减坝。系前河臣靳辅建设。于减泄黄流。引疏清水。最为得力。因嘉庆十一年间冲塌坝底。经　钦差前大学士戴衢亨等。临工会勘。奏请移建。并添设二坝。前河臣吴璥请银兴办完工。第坝身虽已坚固可放。而盛涨之水。由坝减入盐河。势必猛骤。其盐河两岸堤工。日久未修。皆形卑薄。必须一律加高培厚。方可拦束水势。其河势逢湾迎溜之处。亦须镶做护埽。以御溜势。其间段淤浅之所。尤应估挑宽深。并相地添筑格堤。以为拦约。至减坝外临黄堤埽。亦须预为启拆。盘做裹头。庶缓急启放之时。得资钳制。此处为下游最要关键。不敢以惜费而稍事因循。且从前改建石坝。已费银四十余万两。若久废不用。则前此帑项。竟属虚糜。即饬道将等核实查估。计各项官办工程。需银六十万余两。其盐河两岸官堤以下民堰。培筑工程。系为护卫民田。估需银八万余两。例归民修。应由藩库借款。摊征办理。仰恳　　圣恩俯准。于就近藩关各库。拨给解工。趁此春融。亟为挑筑。以备伏秋盛涨减泄之用。则全河上下游。挹注机关。得以操纵由人。即遇异涨骤临。宣防亦稍有把握。至盐河亦为运盐运柴要道。或恐减黄行水之后。稍有停淤。亦无难随时挑挖。且黄河有此分泄涨水。不致倒灌运口。则清水长可畅出刷黄。亦永无溜缓停沙之弊。再徐州以下山四闸。本系因山建设。历年减黄。甚为得力。惟头闸四闸。一半因山。一半建于平地。现在河身较旧时淤高。恐启放后水势过陡。塌宽掣溜。是以历年只启二三两闸。其头闸四闸未敢轻放。以致泄水无多。查该处头二闸之间。有龙虎二山。两山中间空档。约长二十余丈。系平岗石脊。彼此相连。较高黄河滩面三四尺。稍加铲削平正。即可作为天然滚坝。盛涨则听其漫坝而过。水落则自然断流。可抵头四两闸分泄之水。而所费仅需数千余两。已饬该管道厅妥为办理。合并陈明。

　南岸上游北岸下游各恃减坝泄黄皆由河身过窄河底淤高之故耳存之以备北岸宣泄情形

　　议覆减坝堰工疏嘉庆十五年部议
一据奏毛城铺石坝。仍应修复一。臣等查嘉庆十三年。先经前任督臣铁保奏请修复毛城铺石滚坝。以备宣泄黄河盛涨。嗣经臣长麟戴衢亨奉　　命查勘。以该坝启放日久。河水下趋着重。自乾隆四十年以后。屡次漫水吸溜。东西相距五十丈。挖验石迹。已非靳辅旧制。一经启放。黄水建瓴而下。难保无溃决之虞。访得天然闸迤东十八里屯。有靳辅所建石闸二座。每座宽三丈有余。挖深可得二丈以外。公同熟议。皆以修此二闸。足敷宣泄。较毛城铺事半功倍。请即赶紧修复等因。兹据该河督等。通筹全局。以十八里屯两闸。仅宽七丈有余。不足以资宣泄。请仍将毛城铺石坝修复。以资泄黄助清之用。臣等查近年黄淮交病。由于河身高仰。清水不能刷黄。转资黄水以济运。黄水倒灌。而河口日淤。清水涓滴不能外出。全注运河。以致清黄并涨之时。泛滥滋虞。而高堰亦愈形着重。势必须减泄清水。以救危险。减泄之后。清水益弱。黄水愈乘虚而入。停淤溃决。百病丛生。今拟减泄黄水。使之不致灌淮。即将所减之水。转输入淮。助长清水。使之出而敌黄。固系急治倒灌之计。惟查河口停淤。由来已久。前河臣靳辅经理第一疏。首言昔人以水刷沙。固属不易之策。但淤有新旧之不同。三年以内之新淤。冲刷甚易。五年以上之旧淤。冲刷甚难。必须大加疏浚。嗣将河口以下至云梯关外一带。大事疏挑。河已顺轨。然后议减水闸坝。以备节宣。其初疏剔河身。则并不恃此。历查靳辅时大挑河口。在康熙十六七年。而毛城铺等处闸坝。则于康熙三十三年始行建筑。其施工次第。先后可考。现在云梯关外。自马港口起至二水楼止。虽经兴议大挑。而河口一带。淤垫如故。现据奏洪泽湖未交大汛。已存水一丈三尺八寸。清水不为不旺。仍为黄水所阻。不能外注清口。可知河口积淤实为高梗。乃仅以减坝转输之水。刷积年淤垫之沙。设使宣泄无多。固于助淮无益。若宣泄太甚。恐黄水既有停淤之患。湖水复有过涨之虞。似亦不可不虑。且查靳辅旧制。徐城上下南北两岸。共建闸坝十有余处。而毛城铺宽止三十丈。其它天然山等闸。皆不过数丈。盖多建闸坝。而束其口门。故减泄有余。而节宣在我。今则旧时闸坝。大半就堙。而毛城铺石坝。宽至五十丈。迥非当时旧制。故一经启放。势若鲸奔。从前傅家洼丁家集张王庄王平庄邵家坝唐家湾等处。漫口吸溜。前车可鉴。前经臣长麟戴衢亨面询铁保等。佥言修复毛城铺。开放时极为担险。开放后亦不免流弊。现在虽据该河督等。以近日涨水仅高坝底数尺。不致跌塘吸溜。并将引河堤岸。预为多方保护。但该坝口门究属宽广。势大力猛。殊恐难以控制。再以石坝以下。经砀山萧县及宿州灵璧五河等境。入灵芝孟山西山等湖。然后汇入洪泽湖。演漾数百里。前经臣长麟等查得水过之陈梁马路王家庄等处。地土浮松。恐筑堤亦难坚实。又靳辅时以灵芝孟山等湖。地本卑洼。不嫌淤积。今则启放日久。停淤自厚。恐亦非当日情形。该河督等既为此奏。是否启放之后。实能于疏刷河口。必有裨益。并如何查照旧制。酌量筹办。以防流弊之处。应仍令详议妥筹。切实奏明办理。

一据奏停办高堰碎石坦坡。改筑二堤一。臣等伏查高堰大堤。先经督臣铁保河臣戴均元等节次具奏。该堤建筑年久。根脚浮松。一经风浪。易致掣卸。请照靳辅土坦坡成法。填筑碎石偎护。该河督吴璥。前在江南总河任内。亦以高堰大堤。应筑碎石坦坡为请。并经该河督徐端等。试做坦坡五百余丈。节经风浪不动。着有成效。遂于上年冬定议建筑。奉　　旨准动两淮盐觔加价银两。分年砌做等因。兹据奏此项工程。需费过繁。且须八九年之久。势难久待。请将二堤加高宽。与大堤相平。再加高三尺。则大堤虽遇非常风浪。有二堤以为重障。淮扬士庶。俱可高枕无忧。即湖水盛涨。毋庸轻放五坝等语。臣等查高堰二堤。亦系靳辅旧制。缘大堤后有运料小河一道。间遇放开五坝。其倒灌之水。由此分泄。故建筑二堤。以资搂护。俾不致淹及民田。形制卑狭。本不足为大堤重障。至高堰大堤。祇因临水石工。不无灰浆脱落。故议筑碎石坦坡。以资外护。其附石土工。本属坚厚。节经加高帮宽。又屡次加筑子堰。乃数十百年经营筹办之工。果将坦坡办竣。不独堤工巩固。并可节省岁修。实为一劳永逸之计。今议改修二堤。纵使筑做高宽。而新筑之土。究属松浮。断不如久经压实之堤为可靠。将来大堤石工偶遇掣卸。是否仍须修补。如仍前岁修。则年年增费。复年年担险。如弃而不修。万一大堤可虞。岂二堤所能抵御。该河督等似不应轻改已成之议。别图难必之工。且高堰大堤。关系运道民生。甚为重大。设使该处堤工。实有难以久待之势。抑或另有难办情形。应令据实覆　奏。

　　筹疏治河身事宜疏道光五年　
东河总督张井

窃臣于上年九月间。将河底垫高。急应疏治各缘由。先后恭折陈奏。钦奉　　谕旨。准令赴江会勘讲求。昨于抵清江后。勘视清口盱。复至海口。折回清江浦。当时勘查上下水势河道情形。详细熟筹。查长河水势。自徐州府以下。虽形淤垫。尚不至如下游之甚。外南外北下至山安海防。淤垫高仰。节节圈湾。河圈则流缓沙停。虽海口以上二三十里坐湾处所。水深一丈八九尺至二丈余。似亦未得谓之十分通畅。全境上下处处受病已深。臣等亲自乘舟勘查。随时商议。欲求防守之方。实难万全无弊。而本年顺黄坝现存长水。与上年伏汛相同。一至大汛。即难保其不至失事。至洪泽湖现在水深一丈二尺八寸。较量现在黄河水面。尚高于清水五尺二寸。以致御黄坝仍难开放。通局受病。全在黄高。但得黄水落低。清水畅出。重空军船。自可畅行无阻。是此时之至急者。莫过于治黄。黄治而淮自治。漕亦无不治矣。然尤须先求黄河致病之由。使之不再增病。再求治病之方。使之渐次复旧。臣等再四会商。周谘博采。悉心讲求。并将陈论治法。酌量采取。拟有五则。一曰严守闸坝。二曰接筑海口长堤。三曰逢湾取直。切滩挑河。以上三条。所以束逼河流。以免再有淤垫。四曰修复浚船。五曰筑做平滩对坝。以上二条。所以力求攻刷。以期永远深通。除接筑长堤。逢湾取直二事。南河督臣先已具奏办理外。其余均当次第办理。夫黄河受病。原非一日。而近年为尤甚。据外北山安等汛。呈送水势报单。现在存水。较之道光元年。大至一丈三四尺。而中泓水势。大率不过七八九尺。此五年中何以淤垫如此之速。臣于上下经历之处。逐加询问。随时默志。在徐州上下者。则有天然闸。十八里屯。龙虎滚坝。泰滚坝。从前伏秋大汛。未及漫滩。业已启放。甚至距河较远。则抽沟导引。在清江浦上下者。则有祥符五瑞闸。并御黄坝之倒灌。泄水情形。亦与徐属相同。黄河挟沙而行。急则沙随水去。缓则水过沙停。上有分流。下必停缓。此一定之理。从前闸坝。之设。原以备异常盛涨。乃虑及至险而为不得已之谋。非以之治河。而谓可循行之例也。前河臣靳辅修备各闸。皆立有定制。每涨水至若干。始准关闸。嗣后虽屡次增添。而河底愈垫愈高。所添之制。已相去悬殊。即新凿徐属之虎山腰等处。亦已办理数年。不能以现在淤高之河身。循往时盛涨之定制。且高下之势较多。则掣泄必致分溜。闸坝既处处掣消。长河自年年淤垫。而道光二年河水大涨。泄水更多。是年御黄坝即致倒灌。四年。御黄坝倒灌更甚。五年。又借黄济运。历次掣黄缓流。此所以受病益甚也。前明河臣潘季驯有言。治河之道。无外束水攻沙。欲河之不再增病。惟有严守各处闸坝。宜另行酌定。非下游盛涨难容。不得借口启放。至疏导之法。历宋元明不废。至前河臣靳辅。而其制大备。惟裁撤日久。其从前如何系船。得以转动便捷。法或失传。此时无可访询。又前河臣徐端。于铁篦子混江龙之外。又造有翻泥车。稍为活便。臣等公同阅看。应即于海口以上往来试行。责成该管道员。分派委员。按段稽核勤惰。明立劝惩。总期积淤渐除。惟此法可以经久。而欲使一二年内。黄水骤落。亦所不能。再参用对头坝工。使之逼溜刷沙。淤去而河自深。

然从堤头接筑。必致阻遏水势。转成大患。今拟就河宽之处。从滩上筑做对坝。止于滩面相平。斜向下流。不必接连堤根。致阻水势。由浅而深。一面用柴。一面用土浇筑。至土不能浇。然后全行用柴进占。先于海口以上淤垫之处。察看形势。或间四五里。或间十余里。节节镶做。由下而上。鳞次栉比。总以坝头刷深至四丈为度。则底淤虽深。冀可渐次刷透。御黄坝等处。一二年内当可落低矣。至此项坝工。冬初筑成。速逼半年。至伏秋大汛时。如长水不大。并未出槽。其刷沙之力更猛。如盛涨普律漫滩。即应听其漫过。倘有刷塌段落。或竟全行冲刷。或河又改行坝后。均应免其赔。次年查看情形。或有可守旧坝。止须加高接长。或又串走新河。应须另筑。均于霜降后勘明办理。迨河底刷深。止须专用浚船。往来疏导矣。臣等又查地势西高东下。水尽东流。即此时海口以上之三百余里。虽云垫高。然仍滔滔东注。而至滨海之丝网滨一带。则地洼流疾。水深均在二丈以外。臣等询之将弁。以御黄坝以下地势。于海口相较。高低之势。已觉建瓴。就地势浚治。水行地中。则湖河均可安澜顺轨。至于异常盛涨。原为意料所不及。即如嘉庆二十四年。豫省陡涨二丈有余。处处漫过堤顶。南北两岸。漫缺至十余处。并无坝工壅遏。亦多溃漫。如下游正在疏治。上游陡遇异涨。即以创议为非。必致功败垂成。虚糜帑项。即难期河之必治。而此一二年内。尤在上游之固守堤防。万不宜少有失事。致未见功效。又复中废。惟受病过深。积淤几同高阜。臣等虽于万难筹策之中。竭尽心力。冀有万一之助。究不识夏秋水势如何。能否照议次第办理。且时已桃汛。对头坝工。必须俟霜后始能勘办疏浚。器具现虽赶造。其造船派兵等事。亦非仓卒所能核定。且需费不赀。尤应慎重撙节。未可稍事虚糜。均俟霜降后次第酌办。

　　豫境河道难建减水坝疏乾隆四十九年　
阿桂

臣阿桂自陕赴豫。即从荥泽郑州开封一带。顺道查勘。臣萨载复自睢州漫口。循堤而上。勘至荥泽。与李奉翰兰第锡何裕城公同审度。查豫省黄河。自荥泽下至虞城。计程五百余里。堤长共九万四千三百丈。向无分泄之路。似属前人办理未周。然建坝必须胶泥。引河尤须倒勾。庶不致掣动溜势。如南河之毛城铺苏家山天然山等闸。或藉山脚基址建筑。或土性坚凝。外滩宽广。临黄有倒句引渠。距堤甚远。可以分泄。即王营坝减。距河虽近。而内有盐河横亘其中。过坝之水。泄入盐河。以水御水。是以无掣溜之虞。今查豫省堤工。荥泽郑州境内。土性尚坚。距广武山甚近。堤头至山脚一千四百余丈。其无堤之处。遇黄河水势长至一丈以外。即由山脚漫滩。归入贾鲁河下注。是此一带本无庸再设减水石坝。其自郑州以下。中牟祥符兰阳境内。沙土夹杂。兰阳以下。仪封考城睢州宁陵商邱等处。因历次漫口。沙多土少。并有纯沙之处。大堤之上。建筑减水石坝。既恐不能坚固。测量外滩。距堤远者。不过数段。近则只数十丈。外滩高于堤南平地七八尺至丈余不等。现今河势日渐南趋。外滩时长时塌。形势不一。开挑倒勾引河。亦无作准之处。其堤南泄水各河。除睢水河久经淤塞。惟贾鲁河一道。系泄水要路。发源于荥泽县之大周山。由郑州中牟祥符尉氏扶沟西华等州县。至周家口入沙河。自沙河经裔水。入江南太和县境。至正阳关淮河归洪泽湖。其入源济河一道。即贾鲁河之分支。历中牟祥符陈县睢州柘城鹿邑。入江南亳州境内之涡河。可达淮河。亦归洪泽湖。此二河离黄河大堤。自十三四里至四五十里不等。长数百里至千余里不等。现俱窄狭。间有淤垫。如须减黄。必应大加挑浚。两岸亦应筑堰拦御。第各河原为分泄各州县坡水。一经筑堰。则坡水无路分泄。必须于河之两酌建闸座。增挑汊港。以资启闭。而泄坡水。以上各工。虽需费浩繁。非一时所能集事。然我　　皇上爱民之周。即多费帑金。多需时日。只期有益。亦所不计。惟临黄堤工臣等。逐段看视土性浮松。实难建立石坝外滩。亦无可挑倒勾引河之处。若就外滩宽广堤工稍坚之处添建。既恐盛涨时引水不畅。未足以资分泄。徒然有名无实。若于大汛分泄得力之处建设。恐坝基不固。易致倾圯。诚如　　圣谕。是欲减水而转致掣溜。又断不可行。是豫省全河形势。于建筑减水石坝未能相宜之处。已早在　　圣明烛照之中。伏念豫省黄河。屡有迁变。上　　宵旰。今蒙　　指授机宜。而又限于地势。未能办理。臣等再四商筹。若仅就目前挑浚下游引河。攒堵漫口合龙。即为了事。尚不放心。况臣等往来兰仪一带。察看高家寨一工。即本年河势坐湾。由仪封旧城折转东南。冲出河道。河内庄基树根颇多。一时难以冲刷宽深。溜势至此。奔腾湍激。是以高家寨甚为险要。今睢州漫口下段应挑引河。现在遵　　旨加挑宽深。若再将上游仪封境内高家寨河北官亭一带正河。重加挑深。取直引溜注北。则上下河道可以畅行。新堤不致着重。但此际当大工兴举之时。势难同时并挑。且挑成后。亦须水势盛长时开放。方能夺溜北趋。臣等拟俟明春兴工挑浚。一俟汛水长发。即行启放。可望得力。
</div>
    <div class="pagination">
<a href="皇朝经世文编_page195.html">上一页</a><span>...</span><a href="皇朝经世文编_page191.html">191</a><a href="皇朝经世文编_page192.html">192</a><a href="皇朝经世文编_page193.html">193</a><a href="皇朝经世文编_page194.html">194</a><a href="皇朝经世文编_page195.html">195</a><span class="current-page">196</span><a href="皇朝经世文编_page197.html">197</a><a href="皇朝经世文编_page198.html">198</a><a href="皇朝经世文编_page199.html">199</a><a href="皇朝经世文编_page200.html">200</a><a href="皇朝经世文编_page201.html">201</a><span>...</span><a href="皇朝经世文编_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
