<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 56 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 56 页/共 101 页
  </h1>
  <div class="content">
   铁路缘起述略　　　　　　　　　　　　　　　
美人阙名附

本国格致师论火车之功甚大可以运兵粮载货物传书信顷刻千里然其制造之法今昔悬殊前则钝今则灵前则粗今则精故制器之道进而愈上制火车建铁路创于英人而今精于我国也昔人制得一新器以为珍奇不知今以为贸迁之具昔人画一图用纸数十幅今则能缩其尺寸片纸可成可知愈出愈巧故车式有新旧行动有迟速旧式车头其旧者士玷气由水镬而过机器柜以动机其气复由筒而外散耗火力亦多新者士玷气由水镬过机器柜以动机而士玷气所成之热水复引归水镬不耗火力然此颇难制造今将新旧图式陈与诸君讲求便知制器沿革之事一千八百零八年英人耶律具绝大之聪明始制成火车机器水镬直士玷气由筒透出不能引归水镬车无帐幕以十墩重铁砌成路长有九咪初行时搭客有七十人皆称道弗置惟取费甚昂商人载货不便此英人初建铁路之情形也美国依云亦仿而效之制车之式用机拨动四轮更制一车式由机器厂发力用钢线缆牵动之至一千八百二十四年机器师士爹云臣心思灵巧将旧式改为新式前英人所制之车遇曲路不能转弯士爹云臣之车能转之其时商人集会襄助由东而往西北之路一年而告成此美国继筑铁路之大也士爹云臣建此最大之功故没世已久人不能忘至一千八百八十三年纽约博物院大会请士爹云臣之孙令其陈乃祖制机器之精巧使后人悉知往事士爹云之孙云余少时膝下瞻依先祖谆谆训导家范尚存言犹在耳也试陈之昔时筑车路股本甚少皆赖众人集会助成用木作轨包以薄铁机器皆以生铁铸成形式俭朴水镬之喉宽一寸零二分长四尺五寸车头之轮用木为之广四尺余家尚有旧式焉此士爹云臣之孙所述也前一千八百二十八年爹路维及乞臣公司遣人到英国考其火车制法后得其式返国修改车头水镬宽四尺一寸长九尺六寸烧煤柜宽四尺长三尺载士玷气柜宽九寸长二尺车轮用木质宽四尺水镬之水喉二宽一尺零七寸昔时之车料尚俭朴自士爹云臣愈制愈精加重铁料第三图车头改用捷法惟车路稍轻而车头重不适用第二图车头颇佳后将此法再改之水镬宽二十二寸长五尺水镬内喉如鎗之铁筒式每一点零三刻钟行十三咪英里此车为最捷我国初筑车路时大费调停因各人不服欲阻止之及至筑成有放大石大木横梗车路欲以碰撞车头若行至中途收机不及甚为危险士爹云初在英国筑路时英人闻之到来察探见国人抗阻士爹云臣几至用武后有权力者袒护士爹云见而不平遂骂曰今英国已有火车而我国无之彼独可筑而我不可筑乎今已战胜英国立为民主我国当筑铁路制机器厂以图自强汝辈何狂妄如此耶后将其事在议院议妥国人不敢阻挠而车路遂在美国南省建筑事皆仿效英国之制焉其时路成车每头带车五辆钟二刻行二咪五路搭车者一百十七人其时用口吹筒为号今则用士玷器为号车无帐幕车内人皆雨衣日伞今有帐幕前则烧火发机甚久始动今则一刻钟机即动矣前无号旗今有号旗更以吹气筒为开行之号若有车到先有人守街免至伤人若有大河阻隔则设机器铁桥以渡之车离桥五里未到先有电铃响使桥下之船暂停止不过一打钟可行四十咪路此皆古昔所无而愈出愈巧也

　　铁道论　　　　　　　　　　　　　　　　　　　　
马建忠

铁道之兴有谓肇于英之纽加斯肋地者有谓肇于德之墨地特未地者姑弗深考惟铁其轨以辙轮轮良于行而马力省则权舆于英之煤矿其规制粗备于道光乙酉年于是由英而美而奥而法而比利时而德而俄而意而西班牙自乙酉以至己酉先后二十四年各国次第创造恐后至光绪乙亥而欧洲之铁道计长十三万六千二百九十八墨里一墨里当工部尺二百八十丈其间属英者二万六千四百七十二墨里属法者二万六千二百九十八墨里属德者二万五千七百七十二墨里属奥者一万六千二百三十八墨里属俄者一万七千七百三十三墨里他如意大利西班牙比利时瑞典荷兰土尔基瑞斯皆以千计南北美洲铁道长计十三万六千有八十五墨里而属美者计十一万六千八百七十四墨里今则英属印度之铁道长万数千墨里其北道已逾廓尔喀之北浸至于藏之阿里矣俄之铁道已绕出乌拉山之东千余里而东南浸至于哈萨喀游牧之地矣先后五十年之间凿山开道梁江跨海凡寰舆五大洲莫不有其铁轨轮辙焉而军旅之征调粮饷之转输赈济之挽运有无之懋迁无不朝发夕至宜乎铁道所通无水旱盗贼之忧无谷贱钱荒之弊故各国未创铁道之先其度支以万计者而既造铁道之后无不以亿计矣其以亿计者无不以兆计矣盖其驰电掣任重致远行万里若户庭昔之邮传远者数十日今则计时而待昔之舟车行者阅数月今则举足而至宜昔之经营十数年而度支常不继今则筹征不数月而帑藏时有余所以立富强之基者莫铁道若也铁道之设节目纷繁难以悉数然总不外乎筹创造经理三大端试条陈其梗概焉铁道之兴动费巨千万则筹宜亟也其或纠集于商或取给于官或官与商相维合办其纠集于商者有官不过问任其自集股自设局者矣其弊也同行争市减价得不偿失终于倒闭英美皆行此法查光绪元二三年铁道公司之倒闭者一百九十六故有以官督察使不制无用之铁道者间有铁道便于行军而不便于贸易者于是官自办之则德俄概行此法更或官先创造而交商经理或商先创造而官为经理则德国参用此法行军贸易两便焉惟利入甚微制造经理之费难于取偿始有官商合办之一法则法人创行之而德奥仿行之其法有官租地与商不取其直权其利息之厚薄以定租地之久暂限满归官者有商自造自理而官为津贴者有商股难集而官代偿其息以鼓舞之者有需本甚厚难以纠集而告贷于人难以取信于是官为具保者官与商立定条章互相维系总之不外乎相地制宜使之入浮于出者近是论者谓以官助商费且数十百万漏卮堪虞不知法国于光绪元年津贴公司岁四十兆佛朗每佛朗重粤海关库平二钱二分八而轮车往来税至一百二十七兆佛朗且省邮递征调之费五十六兆是岁课至一百八十三兆佛朗法国如是他国可知此铁道筹之大略也

项既筹则度地势置铁轨造轮车设局跕皆铁道创造之事也地势有高卑铁道便往来则所规铁道宜近乡镇所相地势宜傍川河近乡镇则户口盈繁傍川河则原隰坦易不得已而越山跻岭则审山岭左右之谷而其道度约百之五美国铁道之度有过乎此者峻削难行不可法也岗阜为阻则凿之凿无逾六丈过此则穴之为愈也法意之交有白山焉穴其腹长三千六百丈凡穴视石性之坚脆深三尺需七百至二千六百佛朗有差机器之费皆与焉遇谷填之亦无逾六丈过此则梁之为愈也大川之梁则施转枢以便往来之帆楫桥梁之费难以悬揣旁通路口立栅门设守候守候伺轮车之将至闭栅门以辟路焉铁轨之质有钢铁之别钢耐磨擦胜铁八倍惟钢贵而铁贱今概用钢钢以贝斯墨与西爱门二法为最铁轨之式形若工字有上下凸出以备反正易用者有凸上平下旋钉于横木者初式不若二式之简盖铁轨经久则形稍变无可互易横木以架铁轨欲其坚也杉木松木浸以磺铜药水最可耐久浸费每段约一佛朗横木长无逾五尺阔七八寸厚五六寸横木于道道填细石块上掩横木而止用石块欲其负重透气而木难于朽也铁道有双单行之别双行之道宽丈三尺单行之道宽七尺两轨之距以轮为度英国车轮有相距至二法尺者每法尺当工部尺二尺八寸他国概以一法尺五为率俄国间用至一法尺八横木相间以铁轨之长短为度铁轨长六法尺者则用七横木其有铸成铁轨自为横杆以置道上布横木以承之者德国概用此制惟轨坏难更今渐废矣其它零星什件不可胜举凡筑铁道一墨里长地价约六千佛朗填筑造桥之费约八千铁轨横木各件五千杂用四千约共二万三千佛朗此单行铁道在各国极廉之价双行之道倍之而道越高山大河者又增焉轮车之式不一有力小而速专挽坐车者有力大而迟专挽货车者有兼挽坐车货车而速率有差者专挽坐车者一时能驶八十至一百六十墨里其式动轮大而曲柄短柄短则速大轮一周小轮数周盖动轮之径径二法尺有奇故其行速惟曲柄短而力小不能挽重相其所挽之轻重每乘约四万二千至五万五千佛朗有差其专挽货车者则动轮小而曲柄长柄长则力大轮小则行缓轮径一法尺一寸每时驶行无逾六十墨里可挽重至二万八千石每乘约值十万七千佛朗其兼挽坐车与货车者动轮径一法尺半一时驶行无逾一百墨里每乘值五万佛朗凡轮车之轮少则四轮有六轮八轮以至十二轮之别而动轮惟二其动轮有先后错置者其汽筒有畸正各别者今则日新月异形式迭更总以挽坐车挽货车与兼挽坐车货车之用坐车有上中下三等每车三舱上等舱位二十四中等舱位四十下等五十上等坐车每乘约值一万佛朗中下等无逾六千佛朗货车自八百至三千佛朗有差各国坐车之式不同外有卧车以便宵征者每乘约值万三千佛朗而各车车轮之值不与焉凡坐车可挽至二十乘货车可挽至三十乘乘乘衔尾蜿蜒道上望之若矫龙之盘旋于云中也每跕设分局车近局而止于是设埠头以便上下车乘也设厅房以便栖止乘客也设水以供汽炉也设煤厂以资堆积也设电报以先传知也设卡房以税货物以稽偷漏也设账房以收发车票也设车栈以容纳各车也设货栈以盖藏载物也设标志以正轮车近栈不乱趋也种种所设华朴任意而贵贱之值判霄壤焉此创造之大略也

创造既竣则贵经理之得宜也凡跕视埠头之衰旺有上中下之别而经理之道因之每站派职站一以总理庶事派职帐一以稽查出入派职票一以收发车票派职栈一以谨慎盖藏派职报一以邮递消息派职路一以扫治道途各职之下以站之等第定执役之名数小站一人可兼数职大站则正职之外复有二副轮车既行节制疾徐则管车掌之对查客票则管票典之区分载物则管货主之瞭望险阨则管守任之分站之外复有总站举总司者所以纲领庶事纠察庶职也立会议者所以定夺大事节制总司也于是传宣号令者则有司书举用执役者则有司职总理入财者则有司收分给支用者则有司发核对出纳者则有司会修治道途者则有司路察看机轮者则有司器余同分站凡用人未用必考之既用必察之役二三年则序班升之役二十五年则终身之凡掌财出有簿入有票而敛散之权不主于一司则利权不专凡会财月有要岁有会而出纳之数统属于一司则盈亏立见此其大小相维出入相制所由百事成而庶职举也凡敛赀有因地之远近而别其多少者有分行之疾徐而判其低昂者有与其它公司互订以昭划一者各国公司所定敛赀之则当呈于本国之工部商部以颁行之工商二部核其创造之经费度其客货之多寡稽其用度之繁简而准定之外加国税若干大约每墨里公司定则上舱人二十文中舱人十五文下舱人十一文而国税人二文乳子不取赀未龀者取其半充兵者取四之一凡货约每墨里一吨取赀百文国税六文其重逾二三石而不及一吨者取赀如吨数他如马牛犬羊各有定则金银货物别有定章统计光绪六年英国轮车乘客至四百五十兆而运货之吨数得其四之三他国视铁道之短长而差等其数此铁道经理之规模也其所以裕国课便民生有不待言者窃谓外洋自创铁道以来其制屡易其费万千或由商贾经营或由国家创造甚至官偿其息而商收其利其所以鼓舞招徕之者无微不至人情好逸恶劳不甚相远必汲汲然以此为务良有不得已者中国自军兴以来制造之局几遍直省一切鎗炮兵器渐仿外洋为之而于外洋致富致强最要之策如火轮车一事反漠然无所动于中盖以为中国有窒碍难行者而吾以为火轮车惟中国可行惟中国当行且惟中国当行而不容稍缓何也溯火轮之初创百病丛生不知几经改作以臻今日之美备人为其劳我承其易此时会之可行也中国平原广衍南北交通即有山川亦可绕越此地势之可行也中国材铁充盈人工省啬非如外洋百货俱贵动用浩繁此人力之可行也近今中国财殚力竭凋敝日深内外臣工争言兴利而言之数十年茫若捕影者无他以不知有救患之利有节用之利有开源之利也何以言之水旱之偏迭报而荒熟不能相济是苦于挽运之艰也生齿蕃衍则人浮于可耕之地疫兵迭扰则地浮于可耕之人是苦于迁徙之难也偏僻之区污吏莠民因缘为奸而上无以闻下无以达是苦于声气之不通也反是而行铁道则无艰难不通之弊此救患之利当行也国家之用曰库储曰军储曰盐课无不仰给于转输之费费浮于物以致贫民食贵到处皆然是苦于转输之难也反是而用铁道可省转输和籴之费岁数百万此节用之利当行也英人所以致富曰煤与铁遍西南洋而尽用之今我中国豫之产西人谓其尚富于英乃未闻豫之煤铁行至千里岂复望其行于外洋以夺英人之利乎是苦于来原之否塞也

谚曰百里外不贩樵千里外不贩籴是苦于货泉之滞销也言利之臣又从而税之以为多设一卡即多一利源不知税愈繁而民愈困民愈困而国愈贫矣盖财之于国犹血之在身血不流行则身病财不流行则国病反是而用铁道则无否塞滞销之患此开源之利当行也然此犹曰行之有利不行无害非所论于当行而不容稍缓者试思今日之域外环中国之疆宇无非铁道也英由印度北行且逾廓尔喀而抵克什弥尔矣俄越乌拉山岁造二三百墨里行且至代什干而逼敖罕矣法肆并吞安南之谋已侦偞洮江富良江之源而直入滇省规为铁道之图矣英人复由披楞之东行且与缅甸接壤矣倭人力效西法新旧二都已绵铁道而睥睨东溟矣俄人踞图们江口立电报由恰克图以径达俄都行且筑铁道于黑龙江滨以通挽输矣吾若不乘其未发之时急行兴作将不数年各国之铁道已成一旦与国失和乘间窃发而吾则警报未至征调未齐推毂未行彼已凭陵我边陲控扼我腹心绝我粮饷断我接济吁可危也且思轮船梭织海上西洋各国运兵而至者无逾四旬日即俄罗由博罗的海而达中国亦无逾五旬日而吾自腹省调兵滇南或自关内调兵塞外能如是之神速乎以轮船之缓于轮车而人在数万里外反居我先矧异日各国之以轮车环集我乎且中国数万里之疆域焉能处处防御所贵一省之军可供数省之用一省之饷可济数省之师首尾相接遐迩相援为边圉泯觊觎为国家设保障惟铁道为能此所以当行而不容稍缓者也而难者曰铁道之可行铁道之当行与行之而不容稍缓者亦既闻命矣而无如终以筹为难子前所言筹一端但言官商合办之章程而实未言项之所出也原阙今且下理财之原阙诏矣而各直省所节者无逾百万各关口所税者无逾二十兆东海有筹防之费西陲困挽输之劳画地抽厘悉索已尽信使络绎征求实多疆吏辍炊司农仰屋欲于此时筹一巨款能乎不能使不筹款于国帑辄思鸠赀于民间不知民间十室九空亦犹国帑千疮百孔即有二三殷实有志举办究之孤掌难鸣多口可畏况乎律称钱财为细故官视商贾为逐末一有差失既不能向官府以雪复不能假律意以自解而计秋毫之利因之倾家掷百万之金缘以媒祸又谁为为之呜呼是不知因时利导之方也官办商办在初创铁道固有游移今踵各国而行之实有成效国帑虽空独不能赊贷而化无为有乎民赀虽竭独不能纠股而积少成多乎联官商为一气天下岂有难成之事而或者又曰中朝而行称贷之事国体有伤不急而开洋债之风牵掣实甚不知泰西各国无一非债欠数千兆而法英德俄之称雄如故也苟不借浮息之债时偿当予之息又何畏牵掣哉夫借债以开铁道所谓挹彼注此非若借债以偿赔款而贻偿息之累况借债另有变通之法其法维何曰铁道专由商办而借债则官为具保如是则阳为借债之名阴收借债之效用洋人之本谋华民之生取日增之利偿岁减之息使或牵于庸众之见惑于无稽之谈而犹不肯为是也独不见壬寅赔鸦片六百万元又赔英商三百万元又赔兵费一千三百万元庚申赔英国广东之费四百万两又赔法国广东之费二百万两又赔英法二国兵费一千六百万两其有大于铁路所需者乎曰是不得已也曰正惟不得已而吾恐今日之以铁道为可已者将来之不得已且十百倍于此而不止也疑众难之心胸亦曾审思之否也

　　借债以开铁道说　　　　　　　　　　　　　　　　
马建忠

债者所以剂盈虚通有无与市易之道并重其始民与民借未有国与民借者也国债之说仿于欧西之希腊周时波斯来侵饷匮急不能筹告称于民罗马因之往往募豪富人相假贷无所取信民不乐从越千有余载英法奥等国构兵兵费浩繁且君能信用其民民乐输借故康熙五十五年诸国借负至七千五百兆佛朗之多又七十余载负至万二千六百四十兆半又二十余载负至三万八千二百五十兆然此犹国与民借未有国与国借国与他国之民相借者也干嘉以后此风浸炽计道光二十七年诸国之负积至四万三千二百七十六兆然此犹借债以筹饷未有借债以制用者也而咸同之间则欧美诸国铁道机厂电报之属日新月异动用浩繁专事借贷于是同治九年诸国之负积至九万七千七百七十四兆近今十年之际事变益烦外洋国债积至二百万兆有奇其间印度二[千](十)五百七十五兆日本香港四十三兆新金山八百九十四兆亚非加洲九百九十一兆余皆为欧美各国所欠夫此各国者论幅员则不广论生齿则不繁而遇有乞借则借之人不可胜数借之银不可胜用沛乎如泉源浩乎若江河是遵何道以致此曰取信之有本也告贷之有方也偿负之有期也此三者借债之经而行权之道则存乎其人西人云取现在之银偿将来之息谓之债恃将来之息致现在之银谓之信故凡乞借于人者必有所恃豪商恃其蓄积素封恃其田庐国家恃其赋税故计臣以国计之盈虚为借债之难易英国素称饶富其借率皆岁息三厘鲜有逾于四厘者法国如之惟军兴需饷孔亟迫不得已岁息加至五六厘而执政之臣又不愿负此重债之名因于借债之中寓加息之意如英人有以八十三至七十九当一百而岁息三厘法人有以九十二至七十六当一百而岁息四厘五厘者意大利国用支绌至以四十九当一百而岁息三厘西班牙借三百兆佛朗至以四十二当一百而岁息三厘名曰三厘盖不翅六厘矣此以行军縻帑无可指之以偿其息致令债主寒心不能不居奇以昂其息至于借债以治道途以辟山泽以浚海口以兴铁道凡所以为民谋生之具即所以为国开财之源与借债以行军其情事迥不相同故人人争输云集雾合不召自来恃其有之可抵有息之可偿故也英国筹民间善后之银岁借一百五十兆至百七十五兆佛朗其印度债至三十兆新金山债一千一百兆率皆用制铁道而法奥意大利诸国修治铁道之费称贷数千兆下至弱小如秘鲁铁道之费借诸欧洲亦至三千二百万金磅贫瘠如都尼斯亦借至十万金磅而土尔基与埃及诸国无论矣然则取信之道在有所取偿取偿之道在有所指名无所指名则取信不深取贷不广若仅曰国饶则易国贫则难犹未知取信之有本也告贷之方难更仆数散借于凡民则苦其零星难集专借于毫富则虞其需索过多前二百余年西国借往往取于银行大为所困盖仓猝之秋供亿困乏不得不迁就于目前固非告贷之能事也善告贷者务于平日结纳其银行牢笼其豪富而后缓急相需仓卒可办不然鲜不为人所挟制

至嘉庆初年始向民间告贷英国创之不旬日得一千八百万金磅荷兰继之于道光二十二年得三千余万佛朗有奇奥国于同治初年得六百兆佛朗有奇法国踵行之至赔普国兵费祗需三千兆乃一呼即应者竟有三万七千余兆而俄罗斯意大利西班牙与南北亚墨利加各小国皆遣赴英法径向民间借取不可胜数大率息银五六厘视银行之息稍轻焉惟恐凡民顾虑集腋难成则有先向银行取用渐令转借于民以足其数然由银行介绍或恐经手分肥为息必厚英人于此思有以减之乃先期判示明订所借之数与所予之息使银行之愿贷者各书所取之息函送前来然后择其息轻者贷之自有此散借专借与先示后择之方参错互用而各国兴作工程之费借于英法官私银行者动以数十兆计其称息无逾六七厘者则告贷之有方也取信既有本告贷复有方宜若无难事矣而不知偿负亦正不易法当于称贷之初即豫留清还之地有予倍称之息以馅债主者人存则予人亡则本利俱无且以亡者之利归并于存者存者日少而利日多人思身与利存而不思人与本俱亡也法国尚欠此等债七百六十一万佛朗昔欧洲遍行此法自有保寿公司乃渐废矣有偿息之外另偿若干逐渐腾还视其另偿之多寡限三十年九十年以结清者英国于同治八年尚欠此等债四百万磅有常息之外另提余息以资还者言定常息由三厘加半以至四厘余息由厘半至二厘常息则按年一付余息则两年一以债票得票还其本银外加若干倍以偿之偿之厚则贷不吝矣故西洋城市修治街路与开矿铁道概从此法而土尔基与埃及之铁道则专以此为务矣又债券书号票不书名姓以便辗转抵用一如银票使公司之利厚者岁提一二成赎回其票则不言偿而自偿矣姑无论重息以偿本因利以赎债与腾还还各法孰得孰失要皆于利息之中寓归还之计至于应变无方则存乎其人尚可虑负之不偿偿之无期哉今中国议开铁道当以筹为先顾将筹之于官乎而京协等饷拮据以甚抑将筹之于民乎而风气未辟集股维艰无已则有借洋债之一法然而借债以开铁道事属创举苟非仿西法参酌得中何足以臻美善而绝流獘窃尝熟察事机而统计之矣中国果借洋债办法多端其中有不可行者有不可不行者有可行不可行因乎其人者天下之利最患中饱各口洋商林立而银行之出贷者无逾三四家俱系外洋分行计其成本祗足以供市肆之所需不足以应经营之大举势必乞诸其邻从中渔利况乎祗此三四银行保无有互相勾结垄断为奸即使外国大银行派人来华亦难越其范围为今之计惟有自行承办径往原阙英法都会与其官私银行面行商榷由我计息由我定价一杜居间把持之弊语曰争名者于朝争利者于市英法都会天下称贷之市朝也又况所需之专为在外洋购置轮车机器铁轨之用使由中国借银汇至外洋兑换磅价必致折耗不若以外洋之银购外洋之物既免折耗之费复无垄断之虞反乎此而在中国各口谋之其能集事也难矣此不可行者一借债与入股有别入股可坐分每年赢余借债者惟指望按年之利息中国创行铁道绵腹地岂可令洋商入股鼾睡卧榻之旁前土尔基初置铁道入股者率属英法奥国之富户埃及凿苏合渚河入股者率属法人河工告竣法人专享其利前数年其股票大半落于英人之手于是立约以其河为万国通行之河各国兴戎亦禁不能封岂非开河利人反自贻其害乎

往岁承办苏河之法人名来散贝斯又议于南北亚墨利加洲中腰凿巴剌玛峡以通东西太平二洋美国阻其承办盖有鉴于斯也是铁道之不可招洋股也此不可行者二制造铁道需时甚久非一二年所能蒇事而此一二年中所借之岁须输息取之于国库而国库空虚取之于铁道而铁道未峻惟有仿西法并五六年当偿之息一气借成以免异日腾挪无所失信于人此不可不行者一计铁道所需费数千百万既无久假不归之理亦无全数尽还之力即或摊分还而每次拔还之数亦必累至百万力不能胜惟有仿效西法每年偿息外另提或一厘或厘半大约[摊](滩)至五十年即可结清此不可不行者一中国初创铁道由京以达淮城往来通衢创兴之后利可倍蓰但一借洋债每年输息数十万是中国之铁道反为洋人之利薮惟有仿西法一切借券第标号数不标姓名一俟铁道得利之后将其券逐渐收回此不可不行者一借贷之事曲折难行其借也银行可按期而取足民间难悉数以取盈然银行利重民间利轻因铁道而借洋债其豪商或知其利而生艳羡之心其小民或不知其利而无输将之意是在经理者多方相度委曲相通使各国民间皆知此事为中国兴利之事信之深而趋之众庶可裘成集腋不为豪富所把持此借于银行与不借于银行者之未可预定也外洋铁厂指不胜屈而首屈者则如德之克鹿伯法之科鲁苏英之塞斐尔德工匠六七千岁销数百万其厂主素慕中国铁道之利假使径向赊欠各种轮机轨辙铁道所需工竣后按年拔还彼必乐从似可减称贷之而省转折之耗所虑者彼或高价值或阴为主持反不若借银偿银较为直捷是在经理者酌理准情通方达变以求一万全之策此赊欠铁厂与不赊欠铁厂之未可预定也至筹偿负之法或附入本息以摊还或取债券以清结往往失之毫厘累苦巨万亦难臆料此皆可行不可行一视乎其人者或曰借债必有所取信取信必有所指名今向洋人借债何者取信何者指名西人惟知中国购置枪炮必偿其直与夫西征借饷必偿其息然皆官为之任而有所指名今猝需数千万金无所质信能乎不能使或惧西人之不我信而指关税以为名无论关税各有分项难以腾挪且前者借用洋债之时议者动谓窒碍多端司农奏明停止似亦未便因此再借巨致烦过虑曰此乃不知借以行铁道之理也欧美诸国铁道迄今造成者不下四万余里何一非借以成何一有取保之说而所恃以取信者不过恃一素有名望之监工踏勘估工之清单与夫日后运载之利益耳中国铁道以联络南北为要所获赢余必甲天下人人共知诚得一精炼监工细为勘估即持所勘估者以示外洋必可取信何事国为之保指关税作偿而后可哉使或虑为效迂远难供运用之需则有简便之法其法维何曰先筑一由津达京之铁道以为提倡其利有六中国铁道未经监工估计而由津至京闻有一英国监工尝为履勘袭其已勘之再加履勘则事半而功倍矣其利一自津距京径行无逾二百里期年可成明易见其利二南北铁道非一二年可竣造端宏大易启惊疑津京铁道一成则南北往来先以轮舟继以轮车士庶官商人人称便将来继筑南北铁道集必易转运亦速其利三

中国之行铁道电报事属见不知者必起攻之以为宜于外洋而不宜于中国使津京铁道一成人见其周行之便驰驱之疾无不习为故常也且平素以车为生者为火车搬运货物起卸行李较畴昔有益无损而后知铁道之设上足以利国下足以利民止有因铁道而便于往来之利绝无因铁道而失其生计之害如此则他日考求西学小儒不至咋舌清议不至腾口矣此亦挽回气运之先声也其利四铁道之难不在创制之维艰而在经理之不善南北铁道执役之人数千经营之人数百华人既不谙行铁道势必专雇洋人费不胜计今若先制京津铁道挑选华人学治道途学置铁轨学驶轮车学司收纳他日即可用于南北其利五初创铁道仓卒借债之主不能深信息或过厚西人着论中国之书充栋汗牛皆以官饱私橐政出多门为说倘举铁道由官督办外洋债主虽知斯道之必可获利而或恐事权不一侵蚀甚多日久弊生债主受损于是增其利息以为孤注之掷者有之矣否则遣用信人名为监察者有之矣今制津京铁道用人宜专制法宜善在我必慎于始以立渐推渐远之基在彼得全其资益征无诈无虞之信即使造伊始借息或重而需不巨则偿息亦微洋人见中国铁道有成异日借用巨其息必可大减是津京铁道之足以取信者远也其利六夫通道为浚利之源借债乃急标之举术虽补苴要皆气数转移之机国家振兴之兆苟于借债之中不筹一泛应曲当之良法而顾鳃鳃焉虑有流弊而中止也是何异虑色荒而禁婚姻虑禽荒而废搜狩也弗思尔矣

　　创开中国铁路议　　　　　　　　　　　　　　　　
薛福成

窃惟政莫先于利用功莫大于因时上古生民之初山无蹊隧泽无舟梁百里之内有隔阂不相通者圣人者出刳木为舟剡木为楫舟楫之利以济不通服牛乘马引重致远以利天下迄于今日泰西诸国研精器数创火为轮舟车环地球九万里无阻不通盖人心由拙而巧器用由朴而精风气由分而合天地之大势固如此也方舟车之未创也人各止其域安其俗至老死不相往来若居中古以后弃舟车而不用是犹谋食而屏耒耜御寒而毁衣裳也必冻且馁矣今泰西诸国竞富争强其兴勃焉所恃者火轮舟车耳轮舟之制中国既仿而用之有明效矣窃谓轮车之制不行则中国终不能富且强也考轮车之创于西洋也康熙年间英国北境以马车运煤始作木轨以约车轮迨道光十年造成铁路始以火轮车载客载货其法愈研愈精获利不赀煤铁价减四之三因得肆力制造扩充诸务遂以雄长欧洲既而推行于俄法德奥美诸大国即如美邦新造四十年前尚无铁路今通计国中六通四达为路至二十一万里凡垦新城辟荒地无不设铁路以导其先迨户口多而贸易盛又必增铁路以善其后开国仅百年日长炎炎几与英俄相伯仲盖闻美之旧金山乘轮车至纽约为程万一千里行期不过八日是万里而如数百里之期也旅费不过洋银百余枚是万里而如千余里之费也是故中国而仿行铁路则遐者可迩滞者可通费者可省散者可聚请稍言其崖略今天下大势江淮以南多水路江淮以北多陆路南方诸省其地非尽饶沃其民殷阜此无他以其支河别港纵横贯注而百货得以流通也北方诸省其地非尽硗瘠其民贫苦此无他以其沙多水淤道里修阻而百货不能流通也迩者岁入财赋洋税千数百万两厘金千数百万两大约在南方者什九在北者什一诚能于西北诸省多造铁路俾如江南之河渠经纬相错则贫者可变为富即东南诸省得铁路以通水道所不达则富者可以益富厘税之旺必且数倍曩时此便于商务者一也自有轮船以来江浙漕粮改行海运而国与民两便然议者犹欲规复河运以防海道之不测与其掷重赀以复河运不如招商股以开铁路铁路既成譬如人之一身血脉贯通则百病尽去且昔日西征之师转运费逾千万今年晋豫荐饿山西米价腾踊每石需银至四十余两设今有铁路可运由津至晋千余里核计西人运价每石不过三两左右合之天津米价亦不过六两以外耳今以转运无路而价昂辄逾七倍是饥民死于沟壑者亦至七倍之多也岂不哀哉设令轮车盛行则漕运也赈粮也军饷也皆不劳而理不费而捷矣此便于转运者又一也曩者海氛不靖动辄调兵远省经年累月仅乃成行筹粮筹费之拮据不遑其稍集而彼有不知何往所以未及交绥情势已为之大绌何则彼萃而攻兵虽少而见有余我分而守兵虽多而形不足彼有轿船以资遄发故一动而诸路受其警我无轮车以利征调故悉锐而一路尚难固也昔普之攻法也其初静以待动示不用兵逮闻法将伐普始以电报召诸将不十日而数十万之师毕入法境遂使法人不及措手此铁路之为用大也诚令及时兴造一旦有事虽云贵甘肃之兵半月可集然则中国而有铁路即令每省养兵一万合十八行省之无异处处有十八万之兵也中国而无铁路即令每省养兵十万而港纷歧防不胜防仍犹者之不能起跛者之不能行也矧此制一行中国虽裁防兵之大半而声势联络日见其强他日即以裁兵之费增营铁路复收铁路之利以供国用一举而三善备焉此便于调兵者又一也

且今中国兴举之事不为不多然皆必得铁路以济其穷者何也凡远水之区洋货不易入而土货不易出今轮船所不达之处可以轮车达之出入之货愈多则轮船之懋迁益广此与轮船相表里者也煤铁诸矿去水远者以轮车运送斯成本轻而销路畅销路畅而矿务益兴从此煤铁大开经营铁路之费亦益省此与矿务相表里者也轮车之驰日千余里其行倍于驿站最速之马从此文书加捷而民间寄信章程用西法经里俾于铁路公司相附丽其利甚[溥](薄)并可稍裁驿站协济铁路之费此与邮政相表里者也方今闽沪诸厂入日绌出日增无自然之利而专待拨公帑未有能持久者也今宜令出洋学徒研究铁路利病数年之后各厂竟可自造推行既广则制者修者日至而不穷议定章程按给工价之外津贴厂费若干较之购自外洋既省运费又免缓急不时之虞各厂得此挹注亦可经久不废此又与机器诸厂相表里者也夫开铁路之便如此其广否则不便如彼其多是故西洋诸国视建铁路与城郭宫室等近以区区之日本亦复锐意营造然而中国独瞠乎居后者何也则囿于见闻而异议有以阻之也议者皆曰铁路若开恐引敌入室也恐夺小民生计也恐当路之冲冢墓必遭迁徙禾稼必被熏灼也不知此皆揣摹影响而不审[于](千)事实者也昔普之攻法也阴遣死士先坏其国中铁路法人行师濡滞终以是败若果足为敌用普人何不留为入法之涂而必坏之乎然则铁路者所以征兵御敌而不能为敌用者也是故当总路扼要之处必驻营以守之每十里五里设巡役以瞭之所以防护之者至周且密设有不测则坏其一而全路皆废祗一举手之劳耳恶能为敌用哉且铁路公司既设于是有修路之工有驾驶之人有巡瞭之丁有路旁短送之马车有上下货物伺候旅客之夫役计其月赋工糈八口之家足以自赡缘路则可增设旅店其饶于财者可以广买股分坐权子母是皆扩民生计者也乃谓为夺民生计谬矣若夫迁冢墓熏禾稼之说殆指洋人言之然惟中国不为故洋人惜良法之不行欲代中国倡行之中国先自举动则万国公法固无干人自主之权者且中国政务以顺民心为本其冢墓当道者稍迂回以避之铁路宽者不过盈丈狭者数尺两旁稍营余地岂有熏灼之患二者皆拘墟之臆说其无足虑甚明由是言之此事不为则永无创辟之机何也成见终难遽融也为之则必有振兴之日何也习俗可以渐化也往岁吴淞口之开路也南方士大夫见惯不惊渐有称其便利者是风气亦在倡之而已夫滥觞之水可为江河勾萌之达可被山阿西洋诸国五十年前亦犹今日之中国为今之计宜有以稍倡其端以新中国人之耳目则数十百年后不患不如今日之西洋也且西洋铁路虽长其始或数十里或数百里皆由积累以成通衢今宜择繁盛密迩之区试办一二俾民观听日洽鼓舞于不自知夫掷数百万之帑项以开千古非常之功此庸人所惊而圣人所必为也民俗既变然后招商承办官为掌其政令定其税额恤其隐情而辅其不逮可以渐推渐广渐续渐远自京师而西可为路以达太原南可为路以达汴梁东南可为路以达清江浦由太原而西可接而达于西安于兰州于蜀滇黔汴梁而南可接而达于汉口于长沙于桂林清江浦而南可接而达于苏皖于江西于浙闽广由是再极于四周错综交互无远弗如是而不联遐僻于呼吸变贫弱为富强者未之有也而要其发轫之端必自近地始然斯事至繁且赜其始行之有变通之法有杜渐之宜有推广之功一不慎则弊端立见兹谨议其大指而略具条目如左

一平地开路百里合计买地填路及一切工程物料置备火车机器之费约需银四十万两近闻开平矿务议开铁路而居民虑其不便盖以铁路绵亘不断其两旁虽筑路拱以留原有之直路然民车农车与夫牛驴耕具势不得越路而往来则横路不可不开也当此造端之始必以便民为本他日扩充营建乃不至有所阻挠将欲便民莫若用旱桥之一法俾铁路出桥上而行人车马皆出桥下其布置之疏密宜相度形势或十余里或数里而建一桥因其故道勿令隔绝则民无怨言虽因此多费数万金固势所不能已也开平矿政既有功效则磁州荆门大冶诸矿亦可仿行矣

一自大沽至天津水路纡曲逾二百里若由陆路开径道不过百里似宜筹经费集商股修一铁路与水道相辅并行俾民闻见日多数年之后运载渐旺他处必有闻风而起者未始非为山覆篑之一助也

一中国士大夫不知铁路为何物骤闻是说不免疑骇及目见之则此事本甚平常无足惊异从前吴淞口铁路若留至今日则知其利者必渐多今既先创造天津大沽一路则自吴淞至上海自临清至张秋自清江浦至桃源之仲兴集自周家口至汴梁自常山至玉山自袁州之芦溪至萍乡自江山越仙霞岭至浦城自安南越大庾岭至南雄皆可渐次经营以便商旅以利转运以裕税课统计成本约皆在百万两内外无论或招商股或筹官皆易集事商民既见惯不惊或可渐推渐广以收日积月累之功

一外洋铁路有双单行之别双行者可以一往一来单行者或今日往而明日来或半日往而半日来双行之路占地宽不过一丈二尺单行之路占地七尺此路虽在官道之中既填筑加高与官道判若两涂自于官道中马车行人无拥挤磕碰之患其十字午官之路除建旱桥一法外又有于两旁设立栅门瞭望火车将至则闭栅以止行人俟火车既过然后启栅其法不如旱桥之尽善而用费亦可稍简至造路之费地价亦其大宗如有田庐侵碍官道者当不惜重价以偿贫民万一坟墓田庐不愿迁徙自当设法绕避勿稍勉强必使官吏尽知此意则绅民自无阻挠矣

一买地筑路议不得损民坟墓侵民田庐以顺民心然非常之原黎民所惧彼旁路之人疑夺其生计必出死力以相挠近闻闽省创办电线恒被乡人毁坏然彼不过耗费工程而已若铁路受损动关数十百人之性命其势尤危今立法在何处开路宜就地先招股分不得则以商股充之其辟路人工路旁巡役与夫搬卸货物伺应旅客均先招用近地之人不足则另募以补之以为拓民生计之明证夫土著之人耳目易周呼应易灵且一人业此足化十人十人足化百人推而至于无穷则不费财而民心可大附此要结于无形之术也

一洋人于中国铁路望之甚殷或虑内地贸易繁盛彼又将请添口岸不知西洋诸国本无内地开口岸之例即日本铁[路]渐兴不闻洋人之有他求若因此而辍要务是犹虑人借贷而不自理其田产也其究也必将借贷于人而不可得且今经营内地铁路洋货得我之转输而销路益畅我得洋货之附益而转运益多固属一举两利洋人有执照游历内地者亦听其附我轮车总之守定约章无瑕可蹈彼断不能为意外之请也

一铁路创办之始似不能不购之外洋又不能不雇用一二洋人然宜亟令闽沪诸厂招募华匠刻意研求有知此中窾要及能驾驶火车者给厚糈以鼓舞之庶数年之后可以自造自修不至授柄于人亦不至一旦有事猝然停废公司股分宜仿轮船招商局之例不得转卖洋人非惟豫防流弊也保中国自主之权当如此也

一火车大行之后各州县驿站渐次酌裁其费可供铁路之用惟州县办公颇有仰给驿站者宜查明有驿州县向得余费若干由铁路公司如数津贴以为办公之用如是则官与商浃洽公事不至掣肘矣

一外洋有铁路新式其窄不过一尺内外地势不必修平下裁木桩为架上置浮梁梁上铺铁为辙辙与轮相辖两旁复有平轮夹木梁而行以防倾侧用以运兵载粮费省工速其木架随时可搭不用可拆如涉水之有浮桥所以济急一时也近者普法之战俄土之战均用此路以运军储盖仓卒之秋修治铁路非惟费多亦且不暇不若用窄路之为便他日有不虞之事仿而行之亦事半功倍之道也

　　代李伯相议请试办铁路疏　　　　　　　　　　　　
薛福成

奏为铁路为富强要图亟宜试办筹款立法尤宜得人豫为考究遵　旨妥议恭折仰祈　圣鉴事窃臣承准军机大臣密寄十二月初二日奉　上谕刘铭传奏筹造铁路一折所请筹试办铁路先由清江至京一带兴办与本年李鸿章请设之电线相为表里等语所奏系为自强起见着李鸿章刘坤一按照折内所陈悉心筹商妥议具奏原折着钞给阅看等因钦此仰见　圣主廑念时艰力图振作周谘博访不厌精详曷胜钦服伏思中国生民之初九州岛万国自为风气虽数百里之内有隔阂不相通者圣人既作刳木为舟剡木为楫舟楫之利以济不通服牛乘马引重致远以利天下自是四千余年以来东西南朔同轨同文可谓盛事迄于今日泰西诸国研精器数创造火轮舟车环地球九万里无阻不通又于古圣所制车舟外别出新意以夺造化之工而便民用迩者中国仿造轮船亦颇渐收其益盖人心由拙而巧器用由朴而精风尚由分而合此天地自然之大势非智力所能强遏也查火轮车之制权舆于英之煤矿道光初年始作铁轨以约车轮其法渐推渐精用以运销煤铁获利甚多遂得扩充工商诸务雄长欧洲既而法美俄德诸大国相继经营凡占夺邻疆垦辟荒地无不有铁路以导其先迨户口多而贸易盛又必增铁路以善其后由是欧美两洲六通四达为路至数十万里征调则旦夕可达消息则呼吸相通四五十年间各国所以日臻富强而莫与敌者以其有轮船以通海道复有铁路以便陆行也即如日本以区区小国在其境内营造铁路自谓师西洋长技辄有藐视中国之心俄自欧洲起造铁路渐近浩罕恰克图等处又欲由海参崴开路以达珲春中国与俄接壤万数千里向使早得铁路数条则就现有兵力尽敷调遣如无铁路则虽增兵增饷实属防不胜防盖处今日各国皆有铁路之时而中国独无譬犹居中古以后而屏弃舟车其动辄后于人也必矣窃尝考铁路之兴大利约有九端江淮以北陆路为多非若南方诸省河渠贯注而百货流通故每岁所征洋税厘金二三千万两在南省约十之九在北方仅十之一傥铁路渐兴使之经纬相错有无得以懋迁则北民必化惰为勤可致地无遗利人无遗力渐与南方相埒此便于国计者利一也从来兵合则强兵分则弱中国边防海防各万余里若处处设备非特无此饷力亦且无此办法苟有铁路以利师行则虽滇黔甘陇之远不过十日可达十八省防守之旅皆可为游击之师将来裁兵节饷并成劲旅一呼可集声势联络一兵能抵十兵之用此便于军政者利二也京师为天下根本独居中国之北与腹地相隔辽远控制綦难缓急莫助咸丰庚申之变议者多请迁都卒以事体重大未便遽行而外人一有要挟即欲撼我都城若铁路既开万里之遥如在户庭百万之众期征调四方得拱之势国家有盘石之安则有警时易于救援矣各省官商络绎奔赴远方粮货转输迅速皆愿出于其涂藏于其市则无事时易于富庶矣不必再议迁都而外人之觊觎永绝自有万年不之基此便于京师者利三也曩岁晋豫荐饥山西米价腾踊每石需银至四十余两设有铁路可运核以天津米价与火车运价每石不过七两左右以此例之各省遇有水旱[偏]()移粟辇金捷于影响可以多保民命此便于民生者利四也

自江浙漕粮改行海运议者常欲规复河运以防海道之不测铁路若成譬如人之一身血脉贯通即一旦海疆有事百万漕粮无虞梗阻其余如军米军火京饷协饷莫不应手立至此便于转运者利五也轮车之行较驲马十倍之速从此文书加捷而颁发条教查察事件疾于置邮他如侦敌信捕盗贼皆朝发夕至并可稍裁正路驲站以其费扩充铁路此便于邮政者利六也煤铁诸矿去水远者以火车运送斯[成](诚)本轻而销路畅销路畅而矿务益兴从此煤铁大开修造铁路之费可省而军需利源更取不尽而用不竭此便于矿务者利七也凡远水之区洋货不易入而土货不易出今轮船所不达之处可以火车达之出入之货愈多则轮船运货亦与火车相为表里此便于招商轮船者利八也无论官民兵商往来行役千里而瞬息可到兼程而涂费转轻无寇盗之虞无风波之险此便于行旅者利九也以上各端西洋诸国所以勃焉兴起者罔不慎操此术而国计军谋两事尤属富强切要之图刘铭传见外患日兼愤彼族欺陵亟思振兴全局先播风声俾俄日两国潜消窥伺之心诚如　圣谕系为自强起见查中国要道南路宜修二条一由清江经山东一由汉口经河南俱达京师北路二条宜由京师东通奉天西通甘肃诚得此四路以为根本则傍路繁要之区虽相去或数百里而地较短需费较省则招商集股亦舆情所乐就从此由杆达枝纵横交错不患铁路之不振兴惟统计四路工费浩繁断难并举刘铭传拟先造清江至京一路与臣本年拟设之电线相辅并行庶守护易而递信弥捷洵两得之道盖先办一路虽于中国形势尚偏而不举然西洋诸国五十年前亦与中国情形相等惟其刻意营缮争先恐后故有今日之气象刘铭传之意盖欲先创规模以为发轫之端庶将来逐渐推广不患无奋兴之日也顾或谓铁路若开恐转便敌人来犯之涂且洋人久思在中国兴造铁路此端一起或致彼愈滋烦渎不知各国之有铁路皆所以征兵御敌而未闻为敌用何也铁路在我内地其临边处皆有兵扼守彼岂能凭空而至万一有非常之警则坏其一段则全路皆废扣留火车而路亦无用数十年来各国无以此为虞者客主顺逆之势然也至洋人擅在他国造路本为公法条约所不准若虞其逞强爽约则我即不自造铁路彼独不能逞强乎洋人常以代中国兴利为词今我先自兴其利且将要路占造庶足关其口而夺之气使之废然而返矣或又谓铁路一开则中国之车夫贩竖将无以谋衣食恐小民失其生计必滋事端不知英国初造铁路时亦有虑其夺民生计者未几而傍路之要镇以车马营生者且倍于曩日盖铁路祗临大道而州县乡镇之稍僻者其送客运货仍赖马车民夫铁路之市易既繁夫车亦因之增众至若火车盛行则有驾驶之人有修路之工有巡瞭之丁有上下货物伺候旅客之杂役月赋工糈皆足以仰事俯畜其稍饶于财者则可以增设旅店广买股分坐权子母故有铁路一二千里而民之依以谋生者当不下数十万人况煤铁等矿由此大开贫民之自食其力者更不可数计此皆扩民生计之明证也或又谓于民间田庐坟墓有碍必多阻挠不知官道宽广铁路所经不过丈余之地于田庐坟墓尚不相妨即遇官道稍窄之处亦必买地优给价值其坟墓当道者不难稍纡折以避之刘铭传剿捻数年于中原地势民情固亲历稔知者也

惟是事端宏大经始之初宜审之又审俾日后勿滋流弊始足资程序而行久远臣尝博采众议外洋造路有坚窳久暂之不同其价亦相去悬殊每里需银自数千两至数万两不等清江浦至京最为冲要之衢造路须坚实耐久所需经费虽未能豫定为数目必不赀现值帑项支绌之时此宗巨费欲筹之官则挪无从欲筹之商则散涣难集刘铭传所拟暂借洋债亦系不得已之办法从前中国曾借洋债数次议者恐各省纷纷援例致受洋人盘剥之累经户部奏明停止顾借债以兴大利与借债以济军饷不同盖铁路既开则本息有所取偿而　国家所获之利又在久远也惟是借债之法有不可不慎者三端恐洋人之把持而铁路不能自主也宜与明立禁约不得干预吾事但使息银有着期限无误一切招工购料与经理铁路事宜由我自主借债之人毋得过问不如是则勿借也又恐洋人之诡谋而铁路为所占据也宜仿招商局之例不准洋人附股设立铁路公司以后可由华商承办而政令须官为督理所借之债议定章程由该公司分年抽缴期于本利不致亏短万一偶有亏短由官着追只准以铁路为质信不得将铁路抵交洋人界限既明弊端自绝不如是则勿借也又恐因铁路之债或妨中国财用也往时所借洋皆指定关税归偿近则各关拨愈繁需用方急宜议明借与各海关无涉但由　国家指定日后所收铁路之例陆续分还可迟至一二十年缴清庶于各项财用无所产掣不如是则勿借也凡此数端关系较巨闻洋人于借项出纳之间向最慎重若尽照所拟办法或恐未必肯借彼若肯借方可兴办与其速办而滋弊端不如徐议而免后悔又闻各国铁路无一非借债以成但恃素有名望之监工踏勘估工之清单与日后运载之利益足以取信于人中国南北铁路行之日久必可多获盈余诚设立公司名目延一精练监工为勘估由总理衙门暨臣等核明妥立凭单西洋富商或有愿为称贷者至铁路应试造若干里如何选料募匠如何费省工坚非悉心考究无由握其要领一切度地用人招商借债事务繁赜非有　特派督办之大员呼应断不能灵查刘铭传年力尚强英气迈往层膺艰巨近见各国环侮亟思转弱为强颇以此事自任惟造端不易收效较迟傥值外患方殷　朝廷或卑以军旅之寄自应稍从缓议现既乞假养别无所事若蒙　圣主授以督办铁路公司之任先令将此中要专精考校从容商搉即俄日各国骤闻中国于多事之秋尚有余力及此所以示之不测未始非先声后实之妙用且以其暇招设公司商借洋债虽能否借到巨尚无把握然以刘铭传之勋望中外合力维持措注较易于他人其旧部驻防直苏两省不下万余人将来讲求愈精或另得造路省便之法或以勇丁帮同修筑或招华商巨股可以设法腾挪当与随时酌度妥办盖刘铭传以原议之人始终经理即待其效于十年以后尤属责无旁贷傥更有要任相需仍可闻　命即行独当一面也再中国既造铁路必须自开煤铁庶免厚费漏于外洋山西泽潞一带煤铁矿产甚富苦无殷商以巨本经理若铁路既有开办之资可于此中腾出十分之一仿用机器洋法开采煤铁即以所得专供铁路之用是矿务因铁路而益旺铁路因矿务而益修二者又相济为功矣所有筹办铁路力图自强宜豫为考究设法试行各缘由恭折由驿密陈是否有当伏乞　皇太后　皇上圣鉴训示谨　奏

再臣接准军机大臣密寄十一月二十一日奉到　上谕前据刘铭传奏请筹造铁路当经谕令李鸿章等妥议兹据张家骧奏称开造铁路约有三弊未可轻议施行等语着李鸿章悉心妥筹具奏原折抄给阅看等因钦此窃思凡建一事必兼权乎利害轻重而后无疑畏拘牵之虑凡议一事必确得之阅历考校而后无摩揣影响之谈臣于铁路之利益大端与筹之难防弊之法既详陈之矣至张家骧所称清江浦为水陆通衢若造成铁路商旅辐恐洋人从旁觊觎借端要求等语臣谓洋人之要挟与否视我国势之强弱我苟能自强而使民物殷阜洋人愈不敢肆其要求我不能自强则虽民物萧条洋人亦必至隐图狡逞即如越南国政不善经理以至民生凋敝日就贫弱法人乘间侵夺其六省以洋法经营日臻富庶是其明鉴盖强与富相因而民之贫富又与商埠之旺废相因若虑远人之觊觎而先遏斯民繁富之机无论远人未必就范即使竟绝觊觎揆之谋国庇民之道古今无此办法也张家骧又谓开造铁路恐于田庐坟墓桥梁有碍民间车马及往来行人恐至拥挤磕碰徒滋骚扰查外洋铁路有双单行之别双行者占地宽不过一丈二尺单行者占地七尺今南北官道宽至二三丈及四五丈不等铁路所占不及官道之半既须填筑加高与官道判若两途自于官道中车马行人无所妨碍其十字午贯之路则有建旱桥之法有于两旁设立栅门瞭望火车将至则闭栅以止行人俟火车既过然后启栅之法至造路之费地价亦其大宗如有田庐侵碍官道者当不惜重价以偿贫民舆情自可乐从万一有民间坟墓及田庐不愿迁售者自无难设法绕避其它跨山越水建造桥梁外洋自有成法可循未闻其不便于民也张家骧又谓水陆转运及往来之人祗有此数若以铁路夺轮船之利恐招商局数百万项一旦无着查近水之区运货利用轮船其行稍迟而价较廉远水之地运货利用火车其行更速而价较巨二者固并行不悖即或铁路初成之时招商局生意该局既将旗昌原价缴清复分年拔还官帑成本日轻每岁得漕项津贴纵令运载稍分于铁路亦尚可支持周转数年之后商货日多更可与铁路收相济之益且北方地非硗瘠而繁富之象远逊南方盖由运路艰阻而其民于所以殖货之原亦遂不肯勤求若一旦运销之便则自耕织以外必更于艺植之利工作之利一一讲求可无旷土游民之患即如江浙闽鄂等省自通商以后丝茶之出其地者倍于曩日则谓水陆转运祇有此数者似又未尽然也以上张家骧所陈三弊臣逐细研求尚觉不甚确凿大抵近来交涉各务实系中国创见之端士大夫见外侮日颇有发愤自强之议然欲自强必先理财而议者辄指为言利欲自强必图振作而议者辄斥为喜事至稍涉洋务则更有鄙夷不屑之见横[亘](互)胸中不知外患如此其多时艰如此其棘断非空谈所能有济我　朝处数千年未有之奇局自应建数千年未有之奇业若事必拘守成法恐日即于危弱而终无以自强语曰非常之原黎民惧焉及臻厥成天下晏如也臣于铁路一事深知其利国利民可大可久假令　朝廷计创办天下之人见闻习熟自不至更有疑虑然臣不敢谓其事之必成者以集之非易而筹借洋债亦难就绪也果使巨可集而防弊之法又悉能如臣所拟则此等大事固当力排浮议破除积习而为之若洋债未能多借商股未能骤集则虽欲举办一时亦尚无其力臣因张家骧所虑而遵　旨妥筹略抒管见如此谨附片具陈是否有当伏乞　圣鉴训示谨　奏
 
　 
卷十三下　邮运

　　请开清江浦铁路折　　　　　　　　　　　　　　　
康有为

奏为创开铁路宜择要地以控天下收利权恭折仰祈　圣鉴事窃维迩年铁路议兴守旧制者深拒之谈时务者漫试之论说纷纷愚以为皆有所偏也夫铁路缩万里而为咫尺去壅滞而便指挥以足民则商贾日通农利大辟以立国则调兵立至挽粟飞来泰西纵横略由于此岂可阻哉自津沽铁路奉　旨允行而醇亲王亦为铁路为今日自强之急务诚切时之至论也然或欲接造于通州愚窃以为有可商略焉今言通州铁路之不可开者略有三弊铁路所过之民田官为购买不辨腴瘠亩给价银六两官吏经手扣减抑勒民既失业又遭勒因致饥寒此抑买田亩其弊一民间庐墓当铁路者酌给价值概令迁毁津通之间民居稠密坟茔相望小民或泥风水艰货财仓卒难办必有迁室栖皇坟墓破坏民昧大局怨言易起此破坏庐墓其弊二津通为入　京师钤辖之路士夫出入商贾走集陆资车骡水资舟楫小民业此实繁有徒一旦铁路飞驰顷刻可至人将惊之击楫挽辂之民咸将无依此舟车失利其弊三然津沽既有铁路征调则咄嗟可办驿站则安坐可理工商于辇下而都会益富荒壤变为通衢而农利渐兴舟楫虽少失业而车马稍增县镇辐通负贩骈改业亦易且小民可与乐成难与图始自古兴大利不顾小害铁路推行自强有绪不敢谓不可行也然深思之有大患二焉自天津通商洋货盛行耗我中国久矣即南方万货云来百司行走皆用轮船除近者设招商局外凡太古渣颠三井怡和禅臣麦边元亨协隆件美最时等行皆属洋人此外未能悉数埔头泊船实握利权亦洋人租界踞之以我中国土地人民货物而皆为洋人垄断则我安得不穷天下恨之而无术禁夺之也惟太息而已若设铁路于津通则都畿无畅销之物出售外洋者而外夷之货流入日多奇技淫巧易动人心是使吾臣民日穷而令洋人商贾坐收其利故洋货畅销则都畿益困大患一也天津为畿疆屏蔽都城门户义重深严外有大沽之阻内有州县之蔽犹嫌太近思欲峻堂室而增重门况京城人心浮嚣不靖脱海疆有旦夕之警烽火朝传举城夕变曩者庚申隔数百里之津沽犹如是况铁路数刻之传乎轮舟一泊两时可通洋人莠民交臂来游杂沓都下和约未可恃也狡焉思启何国蔑有虽顷刻可断不能资敌然传警之时外方藉为传兵之助内已有风鹤之惊人心惶乱败已莫救惊走奔散亦不暇断路而资敌者有矣外夷都城非不近海然彼多铁船护于海中与我立国异矣过计惴惴谓海道近则都畿防尤所大患也有此二患窃谓津通铁路必不可行然则铁路宜于何设也说者谓　盛京为我　朝根本俄人窥伺宜通铁路于东三省以防之或谓蒙古为中国屏藩宜通铁路于归化城新疆以护之二说皆知要害然是二道也道里辽远人民稀少商贾寡至道长则开路之费难民稀则养路之费难形格势阻是可为既富之后图而非首创之先务也尝合天下大局熟筹之今欲开铁路宜自京师至清江浦有六大利无三小害请缕数之清江之通京师也为累朝宫道踦燕齐踰河淮南达江浙闽广川楚毕赴焉西通豫陜斜指滇黔实天下之喉衿也缩之掌上而扼抚之指挥六合道里适均壅滞皆去海内民庶奔走偕来调天下之兵挽天下之粟旦夕凑集将来各省分筑铁路皆有端绪易为接引控制寰宇如提纲絜领形利势便握天下之枢大利一也

清江轮路既通计扬州运河轮船可驶舟车直接乃于瓜州镇江对设马头为泊船屯货之地而长江轮船只许官局为之南十省宦子巨商必咸舍天津而趋淮扬川楚江安并不经过上海矣将来闽广铁路接续则天下皆将由内地往来天津上海将无问津者凡今洋人海上之利权皆取而自有之洋人亦将畏我矣夺洋人之利大利二也漕运盖数千年矣久则弊日甚无以革之收漕则有淋尖踢斛飞笆走挡搀和之弊又有书吏官绅包揽抑勒之害转运则有运军船户搀杂盗卖夹带恣横之害以三石通一乃能以经岁达京师犹有潮湿霉变之患近改海运然一遇有警即同扼吭尤不可恃且又有津通设仓置吏转般之劳焉若清江至京师一千九百里若有铁路半日可达铁路货车每辆可容米数百石每一机车带四十辆容数万石今漕米仅百余万石以机车运之二十日讫事矣直达京师事简期速不患霉变无过坝设闸浚河修船之劳无运军船户之弊南北设一坐粮郎中督理已足千古漕运之弊一扫而空漕运之溢羡无穷黄河亦因之易治绝漕运之弊其利三也天下无事则我以铁路通商阜工垦地课吏脱天津有警则我调募四方一二日间天下兵炮云集都下津通既无铁路须二日乃能至京是引天下为禁而斥津沽为远边人心既安盘石益固若将来各省铁路俱接但重扼长江之口内地可互相救应电线朝飞铁骑夕至有首尾俱应之势无备多则弱之患血脉贯注呼吸灵捷举天下有使臂运掌之形焉远海道之防其利四也天下富庶俱在南方北边倚以为食但涂路绵隔其气不通百货之运维难人士之游不易农田殊利工技殊习风俗绝若鸿沟若设铁路于清江南北人士更来游络绎都下驰驱四方可广见闻通语言一风气商贾飞屯而泉流农工变业而交益才艺渐多货币日羡通南北之气大利五也北方之民穷困极矣水利不开地利不辟农工并困得食殊艰昔山陜之旱民死十八九米运难至遂至饥仆若有铁路燕齐之间可渐繁盛所过郡县数十车骡转运商贾骈阗销流既多农利愈辟渐可使地无余利室有余藏保定济南先通铁路晋豫秦陇次第开拓则北方可复富富藏于民何求不得开燕齐之利大利六也所谓无三害何也自京师至清江凡十八站皆为官道荡荡宽平不待购田为路则无抑买田亩之害十八站中民居稀少庐墓无多若依旧道绝无有即铁路稍有引直其遇庐墓亦少可无破坏庐墓之害南北经过州县无数商贾如织负贩繁盛车骡驳载用者弥众沿途用看路之兵种树之人负担之夫无有量数谋生益易更无舟车失业之害其大利如此其无害如彼臣伏料海军大臣硕谋远识欲将铁路次第推行必知清江浦铁路之善特以工大有待而通州路近工小易成先为倡导耳然通州铁路实有大害待悔而毁徒费无益似不如改筑于清江浦虽道里稍长臣以为经费亦不难筹也以驿计之京师至清江凡一千九百五十里若设铁路以中引直约一千七百五十里耳查天津至阎庄铁路一百七十五里用银一百三十万两则十倍其里需银一千三百万两而津沽铁路须买民田依今亩给官价六两积算一千七百五十里买地少者亦应数千顷又有迁民庐墓补还价银计需银三百万两清江官道无买地迁民之费计可省三百万两除黄河接之以船自余王道平平绝无山川可无穿山筑桥之劳费即略须买地取直用人得宜计千万无不办矣千万虽巨易筹者四焉

一筹于漕运我　朝漕额三百余万石每石有正耗轻齐易米折银席米板竹官军行月粮钱赠贴随漕钱米白粮耗米经费之耗羡又粮船数千每船有新造岁修津贴带运加给雇募优恤回空之杂费又有浚河筑坝守闸屯田之工程自运河抵通有起卸过坝过闸负运之价有总漕监兑押运领运催趱及所军丁及通州漕督粮厅仓吏兵差之禄饷规费近行海运费虽大减然官吏军民百数十万人寝穴于是正费中饱岁殆千万民苦漕白久矣昔道光时陆建瀛曾奏请全漕改折昔稍窒碍今大可行臣愚以为有铁路则漕改折便照顺治十八年　世祖章皇帝例凡漕折所有耗羡名目一律并折令州县与地丁同征移解漕臣在淮扬间采买二百余万石运以铁路直输京仓酌留军以巡铁路所有仓漕官吏兵丁量行裁撤运河修闸筑坝造船屯田之费悉省粮船数千率可变卖南方米石率银数钱漕运一切岁费不过二百万每石带耗约折三两又除官吏兵丁中饱之费岁可溢帑数百万以漕折二三年之溢足修清江铁路之费矣此后漕折溢银并可推行铁路于各省国家可长有其利其二筹于淮安关瓜洲税清江既有铁路南北万货坌集税必大嬴又有马头之出息岁计可溢百万其三筹于路息铁路为中国创举天下管枢南北正道又夺洋人轮船之利出息必大溢亦可百万其四筹于信局设信局于京师清江分递各省苟非官局不得递信可溢十数万铁路两旁可种果木募商承之可得十数万凡此四者其始可归筑路之借其后可推铁路于天下不患费之遽绌也今筹于借国家可有利若以为不便则招商承办大利所在踊跃奔赴即以津沽铁路章程推行之派廉勤大臣督勘估办分路并筑约自淮安至滕县为一段自滕县至德州为一段自德州至京师为一段三年工讫大利可兴矣抑犹有虑者凡民间举事费省而工坚官中举事弊多而费巨所以然者凡为官则讲礼制即使其人无他而假手胥吏奴隶有中饱之弊供应夫马铺垫有滥支之弊此所以多工减料也况无耻贪诡之徒钻营得差借巨工为侵吞固也闻上海善士有施则敬严作霖等数十人好行其德日以赈恤灾民为事十余年来直省水旱频仍乐施不倦士庶信之山东抚张曜经调严作霖修河若饬督修大臣饬施则敬严作霖等开局分修妥议章程躬为督筑其工料必坚而费省必无扣之弊其益不少臣愚一得之见是否有当伏候　皇太后　皇上圣鉴谨　奏

　　铁路条陈　　　　　　　　　　　　　　　　　　　
容闳

一变通招股　查津芦早已兴工芦汉亦经集议分招华股严屏洋商杜渐防微诚非无见职道亦何敢冒昧建言显违成议惟当今时势万难守常各处所招华股有无洋款姑不必论窃恐缓不济急芦汉尚未办竣而畿东要地滇南边境均有越俎代谋之患职道所以踌躇四顾而窃欲变通办理借力于美也盖美与我素无嫌隙今借其商人之财力而权自我操无庸照会政府他国断不过问从前美国筑路亦听欧商集股并无域外之分嫌疑之见通力合作实为权变办法如蒙俯准职道当与美商纠集公司订定章程所有畿东滇南川广芦汉苏杭淞沪等处同时并筑且建双轨阔以四尺八寸半为度如有华商愿出资本并归公司合办边境之瘠内地之肥获利多寡通盘合计不出五年万一勘路需时多延一二年应由公司尽力筹办再行定准一律筑成似此光明简易较之他项办法利弊迟速相去远矣

一定印借券　银行章程职道已请印借券惟俟银行屋宇落成购买机器在京自印又非年余不可今欲迅速开筑不费丝毫官帑自宜先印铁路借券写定华文载明本利绘就图式派员至美国定印若干纸呈交户部编号盖印随时请发酌定筑路用款若干请先发借券若干以后陆续再发各处工竣方行截止以纸币代现银无论数千万皆可陆续集成该券定限三十年与公司定约年限愈少愈妙而利息须通盘筹划倘不敷匀摊或再宽限十年俟订约时再行酌定周息五厘每年付息及到期还本均在铁路获利项内开销当初办时尚未获利由公司垫付息银统俟铁路获利后提还不必另筹官款亦无庸以别项作抵借券限满收回之后铁路全行归官此为筑路第一善策

一议分利息　铁路之利全在办理得人经营尽善获利最厚难以数计如定议设立公司承办自必算无遗策一切收支帐目请派大员随时稽查毫无隐蔽所获之利拟先提毛利几成足以付息并积存若干备赎借券再除公司开销并修路之费其余净利则官与公司平分各得五成似此议定章程由彼出资为我筑路我安坐而收其利彼尽力以其劳以借款筑路即以铁路之利还款该公司之所以肯承办者不过券息可保余利可分限满归官于愿已足此外无他希冀也

一给与事权　铁路既立公司凡开筑以及路成行车统归公司经理并准分派巡捕照料一切搭客装货妥议定章务在便民遇有兵事先尽官军装运兵饷祗收半价如有多车再装客货所有轨路并设立车站起造货栈之地无论官地民地房产由地方官妥议价值向公司支付务期平允凡附近铁路之煤铁各矿并木石等类应准择要开采归公司应用以便就近制造铜轨物料无须购自外洋由轨路至矿产各处应分筑小铁路以期利便所有铁路料件经过口岸内地一律免税免厘惟事属创始务须由督抚严饬地方官妥为保护以免滋事

一严定章程　铁路既设公司除芦津已经开办外其余芦汉以及各处应请统归公司开筑以免纷歧所用管事洋人均须选择熟手恪遵规例如有酗酒滋事不受约束或苛待华工等事查明确实立时撤换不稍徇庇

一造就人才　查铁路初兴需才甚众不得不聘用洋人惟将来路须归官生手如何接办必须预先造就应由公司于通商大埠另设铁路学堂专选聪子弟教以筑路行车并镕炼钢铁等法日后人[才](财)辈出即可自行管理此项费用均在铁路开销款内支付不必另筹官款

　再铁路既立公司责任重大呼应较灵职道体察情形如果筑路至一万余里之多尚可另领借券代筹一万万两定期三十年年息四厘九四折借券之折数减则辗转分售更易流通倘公司不允九四或减为九一二当再细商较之年息五厘九四五折者以三十年通盘合计可省二千九百五十万两此项借券不必以关税作扺即将铁路所得净利归官五成之款以备付息还本职道久寄美洲相孚以信凡可为　国家力之处窃愿勉图报称断不敢空言徒托迹涉夸张伏祈俯鉴愚忱不胜幸甚谨此陈

　　请设铁路总公司折　　　　　　　　　　　　　　
总理衙门

奏为统筹南北铁路拟请设立总公司以一事权而便展拓恭折仰祈　圣鉴事光绪二十二年八月初九日直隶督臣王文韶湖广督臣张之洞复陈芦汉铁路另筹办法各折片奉　旨王文韶张之洞会奏请设铁路公司并保盛宣怀督办一折直隶津海关道盛宣怀着即饬令来京以备咨询钦此当经臣衙门恭录电寄王文韶张之洞钦遵办理并准军机处钞交王文韶张之洞折片八月十六日盛宣怀亲咨文来署臣等公同接晤遵　旨咨询并据盛宣怀呈递说帖所论官办之难商办之难合洋股之难借洋债之难均确有见地所拟招股四千万两先借用部款一千万两由南北洋拨官款三百万两招集商股七百万两借洋债二千万两洋债则拟借诸美国此其大也部款一千万两臣等自当如数筹济以彰　国家维持铁路公司之盛意南北洋之三百万两系现成存款亦不难就近拨用至该道所拟先收商股七百万两事权有属当可招徕即拟借洋债二千万两亦归该道自行筹办由公司订借商借商还条理亦甚明晰核之王文韶张之洞原奏大致吻合自应妥速定议毋为道旁筑室之谋臣等以为铁路亟宜兴办官款不吝通融惟事期有成总当前后贯澈臣等拟就英德款内提存银一千万两备拨俟该道将商股招足洋债借定即行应付以符王文韶张之洞原奏一面招商一面借款之意庶几官商维系成兹巨工惟此公司自必合南北统筹始能展拓苏沪粤汉亦当次第举办督办之员亦必隆以事权体制然后呼应始灵王文韶张之洞所奏诚不易之理也臣等更有请者中国拟办铁路规画逾年既定以芦汉为干路各国观听所属非双轨不足为各路之倡双轨加费亦费有限况湖北铁厂钢轨精良则双轨之工更不宜惜此外测量道里制造工需与夫设栈用人一切未尽事宜条绪纷繁应由王文韶张之洞与盛宣怀逐一详议奏明办理所有臣等统筹南北铁路请设总公司缘由理合恭折具陈并将盛宣怀所递说帖一并钞呈　御览伏乞　皇上圣鉴训示谨　奏

　　拟办铁路说帖　　　　　　　　　　　　　　　　　
盛宣怀
  </div>
  <div class="pagination">
   <a href="皇朝经世文新编_page55.html">
    上一页
   </a>
   <span>
    ...
   </span>
   <a href="皇朝经世文新编_page51.html">
    51
   </a>
   <a href="皇朝经世文新编_page52.html">
    52
   </a>
   <a href="皇朝经世文新编_page53.html">
    53
   </a>
   <a href="皇朝经世文新编_page54.html">
    54
   </a>
   <a href="皇朝经世文新编_page55.html">
    55
   </a>
   <span class="current-page">
    56
   </span>
   <a href="皇朝经世文新编_page57.html">
    57
   </a>
   <a href="皇朝经世文新编_page58.html">
    58
   </a>
   <a href="皇朝经世文新编_page59.html">
    59
   </a>
   <a href="皇朝经世文新编_page60.html">
    60
   </a>
   <a href="皇朝经世文新编_page61.html">
    61
   </a>
   <span>
    ...
   </span>
   <a href="皇朝经世文新编_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
