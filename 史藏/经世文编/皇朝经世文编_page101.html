<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 101 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 101 页/共 219 页</h1>
    <div class="content">
　　巡历乡村兴除事宜檄　
陈宏谋

陕省地方辽阔。村堡零星。州县虽曰亲民。究不能常见士民。士民亦难常见官长。以致有关生养之大端。无人为之振兴。有干伦纪之大法。无知易于违犯。愚民浅识。止顾目前。不计久远。或染于习俗。惑于谬见。日复一日。生计渐难。犯法渐众。究竟小民非尽无良。不可化诲也。兹者钦奉　　谕旨。令地方官遍历乡村。广为化导。力行教养。无懈兴除。本都院恐各属漫无头绪。匆匆巡历。徒滋官民纷扰。谨就陕西一省土俗民情。所有应兴之利。应除之弊。逐一列出。使州县道府以时巡历。有所遵行。士民有所法守。本都院亦有所稽考。应兴应革事宜。开列于后。凡二十条今节录六条 

一广行蚕桑。　陕省为自古蚕桑之地。今日久废弛。绸帛资于江浙。花布来自楚豫。小民食本不足。而更卖粮食以制衣具。宜其家鲜藏也。现在城固洋县蚕利甚广。华阴华州织卖缣子。宁羌则采取槲叶。喂养山蚕。织成茧绸。因系前州刘名棨者教成。遂名刘公茧。凤翔通判张文秸所种桑树最多。兴平监生杨岫种桑养蚕。远近效法亦众。足知陕省未尝不可养蚕。现今各地方可以种桑者甚多。并有大株野桑之处。其非不宜蚕桑甚明。正宜加意兴起。今各处地方官。多有能种觅桑秧。兼于城内买桑养蚕者。凡小民摘取桑叶。或卖于官。或卖给就近养蚕之家。均可得钱。士民虽一时不谙养蚕之法。凡有旧桑。正宜保护培植。其屋旁隙地。更可赴官领取桑秧种植。一二年后。自己便可养蚕。即不能养蚕。亦可摘卖桑叶。若养蚕之家。不能自织。亦可卖丝。向后日久。其利愈广。比之别项营生。甚有便益。切不可惑于地土不宜种桑之说。坐失美利。其放养山茧之法。荷蒙　　上谕令山东将饲养成法。分送各省。陕省已经照刊分发。藉山木以成功。有槲叶橡叶椿叶之处。俱可行之。再木棉一项。其利甚广。陕省宜种木棉之地更多。亦须分别种植。或初种未能即为长茂。渐次熟习。必有成效。既成之后。士民衣食。永有赖矣。如有倡种桑棉者。地方官量予奖励。但不可差查滋扰。

一兴修田功。陕省农作所种豆麦粟谷。惟知翻犁布种。前少肥壅之功。后少锄耨之力。所种稻田。惟在旧有渠泉之处。其近河傍溪堤岸稍高者。遂不知引水种稻。未免地多遗利。民有遗力。我　　皇上首重农事。屡颁　　上谕。以兴修水利。经理田功。谆谆训勉。安可不详加讲究。实力董率。向后所种旱地。先期加工肥壅。既种之后。勤加锄耨。近河之处。有可以开渠筑坝。引水灌田。而苦于心力不齐者。报官查勘。设法兴修。或用车斛水。车有龙首车。有磨盘车。或用人足。或藉水溜。均可将河水吸取而上。陕民未识用车之法。如有工匠能造此等水车者。地方官捐造一二辆。试行水岸。令民学习仿造。以广其利。至于凿井灌地。初凿虽费物力。成则久享其利。除山高土厚不能及泉者。不必勉强外。如有平地可以凿井者。勉力开凿。或通力合作。或渐次成功。凿成一井。其水可灌田数十亩。现在凿成之井。旱年获利甚多。是其明验。有能开渠造车凿井者。地方官分别奖励。但不可加以督责。反滋纷扰。有渠之田。各按成规分灌。不得违例强夺。

一广植材木。　种树地土各有所宜。其广地利以资民用。则一也。我　　皇上于劝农教稼之外。更　　敕令地方有司。时劝树植。广收地利。以益民生。陕省山木丛杂之地。砍伐出卖。每难远运。似属无用。第此崇山峻岭。树木繁茂。其中如药材竹木耳蘑菇香蕈核桃栗子棕树构穰桐漆葛根之类。亦自不少。但可食用。即可卖钱。小民生长山中。田地窄狭。衣食艰难。即此便是恒产。其无木之地。全在转相学习。以广生计。延榆一带。木植艰贵。民居土。现在山麓水涯。可以种树之地最多。正可种植树木。十年之后。即可造屋。亦可卖钱。岂不善欤。

一分积社粮。　陕省社谷。乃动耗羡买贮。　　世宗宪皇帝恐民间以为官物。不轻借领。曾颁　　上谕为陕民分贮社谷。永远接济。现今分贮各乡。附近村民年年借还。不须远涉。不须守候。加一之息甚轻。息又生息。仍为附近村民之公物。积渐加多。可以听民多借。丰歉皆获接济。不必远赴城中。求官赈借。最为便益。但须有借有还。不可负欠。方能经久。如有离社仓甚远之村庄。许为酌分社本。就近分贮。如社谷原少。不敷分贮者。若能量力捐添。积少成多。亦许各自立社。若一时无力建仓。将附近空闲寺庙。收拾一二间。亦可贮放。有能捐社本者。官仍分别给匾奖励。多至三四百石。详请题咨。给以顶带。况各乡士民。每年常有无益之费。如赛会迎神唱戏之事。所费不少。若将多费节省买粮。化无用为有用。岂非美举。但捐输听从民便。不可少有强派迫促也。社正副公平出入实心经理者。地方官加意奖励。年久者照例请给顶带。

一劝种甘薯。　陕省高地多而水田少。民食多资杂粮。每虞岁歉。惟甘薯一种易种易生。水旱冰雹均不能伤。以充民食与米麦同功。非寻常果品可比。陕西高地沙土。最属相宜。而向来未见此种。本都院敬采　钦定授时通考所载。并访种薯诸法。刊刻分布。广行劝种。夫事每难于图始。易于观成。苟能觅得此种。如法栽植。一经发生。转相传习。到处延蔓。人人争种。以佐民食。讵不美欤。特用刷印二千张。饬发该司。可酌量分发通省府厅州县。并佐杂等官。及士民人等。其中必有留心利济。觅种试栽。以为民倡者。是亦尽地利以广资生之端也。

一禁止丧戏。　丧中宴饮。已属非礼。而陕省丧葬奢侈。更有丧中演戏之事。或亲友送戏。或本家自演。名为敬死。其实忘亲。哀戚之时。恒舞酣歌。男女聚观。悖理伤化。莫此为甚。从前屡经禁止。至今恶习未除。风化攸系。未便因循。嗣后应先从绅士为始。遇有丧事。禁止演戏。违者无论乡保地邻。许其首告。并令教官严切训诫。不时稽查。倘有违犯。即为详究。然后及于齐民。一体禁止。

　　养民四政　
黄六鸿

一曰兴水利。南北地势。有高卑之不同。故水旱有蓄泄之或异。南方地低洼。多湖荡陂池。北方地仰亢。多平原矌野。卑洼者利于疏泄。仰亢者利于潴蓄。此其大较也。然而南方亦有山田陇地。未尝不畏旱。北方亦有滨河近淀。未尝不畏水。夫农民往往坐视其为旱为水。而不知救。何哉。贫富之力有不齐。愚庸之智有不逮。而遂因循苟且。付之无可如何也。有司诚能爱民。视四境之土田。如己之庄产。四境之农夫。如己之佣佃。于农功既毕之后。单骑裹粮。亲为相其地势。谕以虽勉一时之劳。终享百世之利。其卑洼者。为之筑堤堰。建斗门。旱则闭而蓄之。涝则启而泄之。其仰亢者。为之引河渠。通沟洫。旱则灌溉有资。涝则流行无碍。则南北之地势。均可无虞矣。若夫山垄之田。于下流筑大坝。寸寸而壅之。引以牵车。使不伤于大旱。河淀之田。于四隅长圩。层层而遏之。疏以涵洞。使不伤于大水。是依山傍水之地。又可无忧矣。夫如是宁有地力之弗尽。而天时之足患哉。迩来牧宰。处冲衢。指为应接无时。值凋疲。又云催科孔迫。独不思与宾朋奕棋饮酒。呼鹰犬纵猎从禽。非公余之暇日乎。倘舍此自适之娱。转而念民事之急。则农功有赖。岂不为贤父母哉。

二曰垦荒田。盖荒田有老荒。又有新荒。老荒乃兵燹之后。人亡地弃。久成榛莽。新荒乃偶值岁凶。人民流散。渐致抛废。有司宜亲为相度。老荒之内。尚有可耕者。其原主若有子孙亲友情愿领种者。准其开垦。照五年之例承粮。若无子孙。听人具呈领种。批准给票令垦。其新荒或原主流寓他处。安土重迁。宜出示晓谕。招徕复业。如示后一年不归。即为无主。听人具呈领种。亦照三年之例起科。成熟之后。原主不得争竞。乡农之家。每虑耕种无人。未遑多及。更宜戒游手而饬惰农。凡子弟年十六以上。即属成丁。不能读书。即当力穑。岂可任其优游以自佚乎。农之务耕。如士之务学。士惜寸阴。则业必加进。农惜寸阴。则地必加辟。所以古之妇工。月三十日而当四十五日。以夜作之居其半也。岂非其勤之效乎。小民愚而多自画。惟赖司牧者鼓舞而劝导之。则未有不勉于力作者矣。

三曰植果木。夫民之当种者。岂独五谷哉。即果木之树。亦宜广为裁蓄也。昔李衡为丹阳守。敕儿曰。龙阳洲上千头木奴。岁上千匹绢。亦可足用。木奴橘也。董奉治病不取钱。但令种杏。数年。十数万株。郁然成林。杏熟时。买者以谷易杏。悉以所得谷赈救贫穷。秦东陵候邵平。秦破为布衣。种瓜长安城东。瓜五色甚美。世谓之东陵瓜。宋处士林逋甚贫。结庐孤山。种梅三百六十株。梅子熟卖之。日取一株所值为用。凡此者。是专资果木之利。即可赡子孙。拯贫乏。以自供其高洁　况乎躬耕南亩。兼稼穑之饶乎。然而财不患多。以有余而后丰。土不患生。以植而愈足。为民司牧者。于方春之时。宜晓谕四方居民。择其土地所宜果木。及实繁而易成者。无论池傍隰畔。悉行栽植。不使地有空闲寸土。较之田亩所种。不纳税粮。不烦耕耨。不忧水旱。因其地力而坐收厚利者也。如此而蚩蚩愚民。又何惮而不广栽植乎。须令村长庄头等。严饬所在居民。及时栽种。如官长单骑亲勘。仍有寸土荒闲者。本主重惩。村长庄头并责。庶有所责成。而懒民不致自失其资矣。

四曰种桑榆。夫果木所以佐正谷之不足。兼之资五谷之有余。而桑榆则以供饲蚕之用。且以给炊爨之需。况乎制器用。荫行路。皆吾民之取益乎。昔诸葛武侯遗表有云。成都有桑八百株。薄田十五顷。子弟衣食自有余饶。是又以桑为子孙衣食之利者也。古者五亩之宅。树墙下以桑。通衢之傍。植榆柳以表道。其所由来久矣。为司牧者。宜出示晓谕。墙间隙壤。广种柔桑。以供蚕事。于女红衣服。不为无助。其郭外以及庄村。由川涂以及孔道。约通车马者。中留二丈许。通负贩者。中留丈许。左右两畔。悉栽榆柳槐松之属。每树相间五尺。不成者去之。其茂盛者。枝干挺舒。阴繁而荫远。时当炎暑。无风自凉。行者坐憩其下。不忍遽去。其益多矣。周单襄公过陈。见其田芜秽不治。道茀不可行。树不表道。而知陈必亡。然则种植修饬。有关于治道也。顾不重欤。然须立一赏罚凡所植之树令本主勤加灌溉防护毋为牲畜损践茂盛者量加奖赏懒不成林者量责仍令补栽庶几有所儆劝

　　松问　
钦善

通务先生者。通当世之务。游大人之门。与正念居士不涉也。一日过居士于委巷。痴●入室。厏厊无言。良久曰。耳子名旧矣。子居松。必知松故。松之美利果安在乎。居士皇然起对曰。天施地生。所以养民。松苟无利。民何以存。然昔松缛于利。今松惫于利。嗣此以往。松将匮于利。予世居此土。苦乐同气。暇尝为之悸心不寐。而先生何为有是诲也。先生歔歈踞席曰。我行天下多矣。董利于松。见其缛未见其惫也。子奚所惙惙焉。幸为我一二详之。

居士曰。松有干艺之利。倚府东偏。跨江越浦。百里回邅。荒荒莽莽。郁郁绵绵。竹冈沙脊。壏塥高原。凸岸覆瓦。平地仰盘。块刚气燥。种宜木棉。种棉之民。冬沈雪子。春涩饼钱。窨粪如金。覆沟而埏。一尺一穴。汁沃叩。荷锄而出。夫夫妇妇。洒汗坳硗。人踖二亩。青而萌。黄而芽。行行列列。整整斜斜。弱颖苕。强叶雄花。諯草七削。打心去冲。天风徐吹。油桃自红。天鹅展翅。毳毳飞空。前捉后白。露箔收绒。计一锄之力。竭终岁之功。亩缗十千焉利矣。然而捆秸囊穰。近衣远食。钱易东消。谷艰西粜。阳魃为灾。硌土先赤。阴霢愆时。柔铃脱力。当斯时也。凶凶攘攘。流转而西。担载子女。标插而啼。数年之前。往事未远矣。乃者夫倦。歁歞厚息。滨水耕田。稻花并植。潭污不捞。土宜为逆。多棉百觔。少米二石。是岂非农病乎。先生曰。子何不通务也。生人之道。金粟并重。得金不患无粟焉。且缓急转移。多金尤便。弃稻就棉。非下策也。居士曰。松有劳纴之利。七邑皆是。捆载万里。功归女子。棉乎棉乎。棉绽核。铁竿短。棉弹朵。木弓缓。棉浮絮。櫡卷。棉结纱。绳车绾。团如酥球。散如粉线。竖如单轮。横如匹练。刷帚如扛鼎。接综如伏案。轴管既涤。箧梭未转。晓星芒芒。夜灯煌煌。人在睡乡。非官非商。万机齐张。哑哑似语。咿咿是诉。声苦心宽。明日卖布。紫花蒲汇。飞花泖湾。鸟泥象眼。龙华药班。九寸兼丝。七宝金山。南塘北塘。幅狭幅。紧胜云缯。稀疑雾縠。左手迭白。右手横折。絇繌十尺。赢钱一百。积一机之勤。疲一女之力。月可取布三十丈焉。冀北巨商。挟资千亿。岱陇东西。海关内外。券驴市马。日夜奔驰。驱车冻河。泛舸长江。风餐水宿。达于苏常。标号监庄。非松不办。断垄坦途。旁郡相间。吾闻之苏贾矣。松之为郡。售布于秋。日十五万焉利矣。呜呼。秋农渴竭黑且赢。而秋稻熟矣。青不可炊。托命剡缕。三日两饥。抱布入市。其贱如泥。名曰杀庄。近日之狡驵为之。昔一丈之布。羡米五升。而今则二升有奇。是岂非女红之害乎。先生曰。子何不通务也。织人贾师。其与时俯仰也同。贵出贱取。术自当尔。何杀之有。且百庄得多。一机失少。未为不利也。

居士曰。松有湿殖之利。府东西北。大圩小圩。衔逐。为顷五万。泉甘土沃。去山池涂荡十三不可耕。十三一稔。十四再熟。仙山海隅。北亭新江。白沙修竹。长人高昌。枕松昼歇。庐井相望。中多佃农。头着泥浆。正月烧枯。二月犁方。三月化草。四月簇秧。抉秧成禾。农汗如沱。拥禾成稻。农腹将饱。撮之蓐之。布之匊之。灌之祝之。其视水也。温汤濯足。其去莠也。织茎剌目。活乎泼乎。突乎茁乎。蓬乎勃乎。累累实乎。阪者塍者。秫者者。赤者白者。黄者芦者。穄者者。紫芒者薏者。钗者箭者。乌口矮儿者。旧品五十。新种繁焉。冷粒滞穗。爂陌糜阡。获焉播焉砻焉。舂于室。担于廛。掩囷簏。载车船。佃不知税。挈租于田。佃主不耕。稍税于官。锱斧互寄。隐利存焉。且夫八十以上老农之言曰。往日胠苗。亩三石粟。近日胠苗。亩三斛谷。泽●犹是昔厚今薄。地气使然。农脂日削。今夫平口计人。食米不及四石耳。松田四百万。松民二百万。即土孽不发。多厚糠。补短截长。犹不至困淫夷而死旱叹。无如鲸沧未靖。赍盗奸民。夕栈朝屯。单舸大艑。窃载而奔。市无常价。三日一增。昔之一斗。今之五升。此十年以来穷黎淘糁粝饼之苦情也。先生曰。子何不通务也。田犹是。谷半之。野人之言耳。何必信。米犹是。价倍之。此固农夫之大利也。

居士曰。松有苦煎之利。东南海滨。九团九。四十八墩。三沙一浦。袁部青村。幕转四五百里。长波天合。茫茫然。庉庉然。冷冷然。炎炎然。青黄赤白之气。胶葛无痕。吾尝登危堡之高城。坐沧溟而长啸。骋莽莽之奇怀。极趼茧之所到。行百步而港绕。渺十里而人少。远疑芒。近知藷屋。人不类人。鸦栖麋伏。男女五六。甂瓯粥。问之亭户也。六场隶额。视此者五万丁焉。罗纹纬水。眼布沙。一罫一井。一井四洼。垒垒土橐。潜吸鹾脉。渥筒淋液。风吹日炙。一易三易。投莲滴。而屹此橐者。豪右所画。丁非直不可得也。丁无薪。卤溢不烧。心愁渰云。买藇拨场。望流涕。即即雪轓。旰旰玉沸。●●●●。不见其美。一突四镬。是血是水。丁又无盆。纳锥盆主。箩税柴租。逢十退五。皑皑如晶。荡荡如银。屑屑如冰。含情藏云。琨琨璘璘。●●霦霦。丽光扬芬。洋洋纷纷。积荒堆屯。负担逡巡。官与之盟价不敢争。跳火而踉。暴暑为凉。热盐罚杴。贷本不偿。沈霖冻雪。冷盐不出。司匣拘执。总纲待掣。大仓广厦。鞶带锦鞍。养客东阁。列伎西园。大挥千万。小费百千。此盐商之所为也。仳傂下风。色目多端。夸妻炫子。悉有欢颜。顾其阜货通珍之所由。致首力是物者。反敝败而摧残。无米无蔬。咽麦齿原。上书优恤。前古漫漫。此亦松之黎元也。先生常睹之乎。先生曰。子何不通务也。夫民不生于商而生于。又不幸而为丁也。天涸之也。我与子虽欲恤之。乌乎恤之。

居士曰。松有御害之利。外塘内圩。捍海万里。埂湖千区。飞涛泱漭。鸿蒙无边。阙洮荡。澒洞弥漫。朝浮玉山。夜拥银盘。无雨无风。卷雪铺天。下吴松。上盐官。开元以后。筥砾垄。坚而守。荡摩穿漏。湓湓时有。漂人口至一万几千。玲珑截石。铁关木塞。墉墉屹屹。万古百坼。实始于　　兴朝之雍正五年。豁閜滉注。礧石坦水。新●浮泐。雷鼓吼地而椿起。屈遰土塘。官借民科。碨砑追阨。垆疏脂枯。滑胥乘递。嚣咢叱呼。征金问帛。醉舞婆娑。不知其外为浏滥●瀑之溟波也。衍地之慝。横塘纵浦。泾历门堰。往汇滞陆。郏大夫能记者二百六十余所。亟惟西北。五湖门户。澶澶隐汨。奔流翔舞。泻平落窊。勃戾下府。正月点簿。里正击鼓。畚锸绠杆。虓讙筑土。斗渠资溉。锺泄有常。窦洒●滴。泽潴汪洋。潏淈灏渺。泽酾川防。●鼓浪。盘溢郁没。抢岸鸣钲。车牛齐出。外戽曝淤。苏苗三月。紫洳黄污。茨梁无失。是故望之如墙。恃之如堤。拒溜放涝。平停沸豗。下及一尺二尺三尺四尺。昔之修利者急五等之水围。及今荡舟顾会。泛任所之。陂皆平视。坝与禾齐。桃花水上。黄梅雨肥。危乎不危。荡禾漾栉。朝灌夜出。一泛半月。温浊黄惨。泝潮汐而东归。鱼跳上屋。甲子无粟。桥不容舠。戊辰无苗。十年以来。沈倒井。两见矣。官有兼职。农无余力。出溺忘溺。不知所极。我思古人。为我心恻矣。先生曰。子何不通务也。海渱之患。折入浙境矣。阙之外。实有拦沙。天之所以便江南也。圩围之筑。有司虽不视涂。亦终年奉文矣。民自诶诒。奈何罪有司。

居士曰。松有狃习之利。崇薮妄民。束绳题表。扬竿水滨。长蒲一丈。围田十寻。腐蒲十丈。围田百寻。滋蒲百丈。围田千寻。自坻而沚而潬而隰而垌而林。望水起科。杀水利蒲。灰湿就燥。杀蒲利稻。争浅于深。争升于沈。必夺必侵。磨鎌铭铦。削荻兼兼。裹血而担。纠告鼎沸。府县求比。八十一断。横谋纵议下利括羡。上曰平甽尺勘核。其沙至十数万而盈。子母相生。孤泜独突。官涨民滩。调停小汔。然而弓眠之碛。坛漫之洲。湮港塞埂。日日不休。烂草盘滓。坟渴涓流。自湄一线。●湢阁舟。凡皆二十年前海潮所未到。●滔●淢之巨浸也。今则苍苍。四望一过而下飞凫再过而曳耕牛。淀山陂湖。戚里包窒。罗点不生。山门谁掘。青龙南跄。滟沙淤泥。弊至百年。人力难施。近者大小烝民。徒步而过长泖。曹路之涛。纠纠漫漫。浑浑泡泡。所恃者圆泖大泖。逐龙鼋于斜塘。达区区之横潦。而白鹤健男。再请度于露盘之南。此虽混混汲汲。浤淌不绝者。陌陌阡阡。胥混而为大田。亦不足以捄其贪也。力占勇。智壅巧。土日多。水日少。行不溺。坐可饱。思悠悠。我心槁。先生闻之。不亦悲且懊乎。先生曰。子何不通务也。洪波万顷。鱼所乐耳。填淤亩收。新垦赋轻。天之所以裕松民也。

居士曰。凡先生所诲。一乡一邑。一夫之利也。先生亦知松有疏导之利。为吴越数百万烝民生聚所赖乎。民食为天。首利农田。农田何利。利水为先。萦青绕白。畎浍达川。一成百脉。斜锯环攒。股引土肉。昂涸痹淹。今松为水。春申右郭。为隢之原。废闸坏埭。陈迹漂坠。黄杨白茅。三林千步。咸潮汭而泾溇都湮。愆阳无田。多雨丰年。列舍猪川。壤仄泉悬。沃沃汍汍。其势直泻而不可拦。此固巽维负日任劳之氓。独抱难辛也。而西北隐病。则晶莹浩瀁。汨滑泥泞。泱灢潮上。湁集涛上。渺渺漾漾。万派砰磅。滔滔东向。淼不可抗。滥涌不畅。同坼盆盎。溢堤决障。绮绣吹浪。苟至于是。则与苏常嘉湖四郡黔黎同一沦丧矣。是太湖涌三万六千顷之水。迫而下漩。磕雹訇电。惊湍震乱。泛为数十白荡。漰湱溟●。飞销虹梁。跳围薛淀。怒不可遏。激而散窜。骤入平漫者。其患历千年。治非一策。不出于我松七邑之地。为注●之归墟。泄漶之门堰焉。东阻吴淞。北走新洋。刘河洿而三浚娄江。纾一时之厄于太仓。其全局则漫水不敌。千墩亦伤。汾师蔓莱。湾泠沥长。滮汗而来。纳之惟白莲金练。濮阳吉阳。凡此混混而浪浪。渺渺而汤汤。皆自圆泖。含瓜米。包盐铁。马足坌。鹳觜抉。以入于大海之茫茫。今再封●淖耕。则淀浦相去五十余里。扼双●之喉。截五湖之尾。扞淮伏济。使之拥胸胀背。活流遽死。曲掩不辟。复生周夏。陆海区。葑泥裹稼。官执图经。民执国课。震泽上游。万壑齐奔。别求出海。何道可循。洄泬旁啮。前古水患。吾不忍闻。吾不忍言。惟松妄民之无状。而使四郡同惴。此潦颠连。先生愀乎改容。浩然长叹曰。子所谓迂之士也。后世之害。今日虑之。然其思则远矣。我今知权宜之必将孽其民也。并世贤公卿士大夫。攘臂轩眉。为时职志。未有如子所言。子所言毋亦有所反忤乎。居士笑而不答。客退录问藏之。

　　论滇省利弊　
师范

滇之累。盐为重。徭次之。盐之害。始于省城设立总商之举。而甚于加煎余盐以补亏空之议。夫井之出卤。有盈缩。欲求多盐。不得不插和泥土。以敷加煎之额。盐既加煎。则营销必致壅滞。不得不压散烟户。罔顾民困。加以商役大戥小秤。土贩高市价。而民困不可苏矣。徭之设。原有堡夫民夫牌开名数。乃违例应付。动至数百。因而索折夫价。勒取供应。铺司本递公文。而令负行李。哨兵久已裁革。而仍派押护。甚至男夫用尽。派及妇女。土棍承揽。复立包当。兼之宪役过往。汛兵调换。亦索路夫。需供酒食。而民苦无从诉矣。杨文定公滇之初。即严行禁革。一扫积弊。民如出汤火。登席。帖然者四十余年。乙酉军兴。山僻愚氓。皆踊跃趋赴。其状若可悯。而其心则甚安。休养既裕。亦无不知奉　　上之道宜尔也。缅已请抚。犹谓驻防未撤。例无所减。民稍稍不支。而无良之徒。复进以加煎压消之说。诛求搜剔。盐之患遂甚于寇。丁巳春酿成大变。于是官民交困矣。[己](已)未十月初。颐园抚军至。始定民运民消之局。而于一切夫马。亦以职之崇卑。事之缓急。勒有定额。杨公则缨冠止。变在将发之时。而初公则拔釜抽薪。变当[己](已)发之后。呜呼。滇之人亦　王人耳。土地瘠薄。输转艰难。而征税之纷繁。供应之冗杂。胥役之苛扰。将弁之搀越。有求如他省之十一而不可得者。夫饮茹。固难遍责之当道。然于水深火烈之中。略寓恻怛慈祥之意。吾不能不于后之君子有深望焉。

仓储之设。为救荒计者十五。以备非常之用者亦十五。滇处西南陬。壤块瘠薄。岁出仅支口食。而山僻小民。尤多餐荞粺杂粮者。鄂西林尹望山两总制。陈临桂藩使。经营筹划。所贮至五十余万石。未及四十年。尽化乌有。间存者。徒为猾胥之垄断。兼充市狯之侵渔。筹采买而富民独受其殃。议平粜而贫民不受其惠。夫滇之地素饶水泉。滇之俗颇急周恤。虽凶年饥岁。道殣无闻。惟烂于盐。疲于役。乃又陷于仓。一社长之累。必至数百金。而其所储。终鲜实际。倘有不虞。未审当事者复创何策也。前之人以之便民。今之人即以之厉民。常平义仓无论矣。吾辈之有心世道者。尚仿其意以行之。乡先积谷二百石。谷贵照市价卖出。谷贱照市价买入。不须博贵入贱出之名。而其泽自溥。每遇岁除。确查农民之无依者。大口五斗。小口三斗。秋成时收本去利。上广　朝廷子惠之恩。下以助桑梓温饱之计。切无谓迂阔之谈。不关痛痒。予其拭目俟之矣。

　　赋差关税四弊疏康熙十九年　
给事中许承宣

奏为请禁赋外之赋。差外之差。关外之关。税外之税。以苏农困。以拯商病事。窃惟天下之大。无踰四民。民之俊秀者为士。士尽处十之一耳。而农与商贾则大半天下。农有田则有赋。有赋则有差。商贾有货。则设关以稽之。立税以敛之。此自古以来之常法。圣主所不废也。而今日之农不苦于赋。而苦于赋外之赋。不苦于差。而苦于差外之差。何谓赋外之赋。即如江南扬州府属。　国家正赋每亩二钱四分五厘零。田有高下。约数亩折一亩。每亩纳银不过四五分。其取之于民者固有定则矣。今也不然。船厂厂须用铁则赋。筑河堤须用夯木则赋。决口卷扫须用稻草则赋。下桩须用柳则赋。扎扫须用白则赋。夫民以其土之所有为上用。犹易办耳。若采铁于不出铁之乡。责于不产之地。旱暵草枯。水涝木坏。徒肆苛索。祇费缗钱。或倍价以相鬻。或干折以幸免。岁凡数供。追呼不息。此苦于赋外之赋也。何谓差外之差。　国家赋役全书。定为经制。是赋之中已兼有役。今臣见扬州府江都县。每岁一里贴浅夫工食银二十四两。则田已役其二矣。顷河流溃决。复按亩起夫。则田已役其三矣。挑河夫之外。又有帮工夫。则田已役其四矣。四役之不已。而又有所谓庄差。庄差者。取之耕田之穷农也。农夫代人出力以耕田。其所耕之田。即里地已起差之田也。在里地起差者此田。今起庄差者亦此田。即令田系农夫所自有。而田已在里地起差之内。若更加以庄差。不一田而二差也哉。自庄差之名一设。则有供土船之害。有供土箩土基之害。有供车辆之害。卖妻鬻女。尚不足以应其求。敲骨擢筋。惟恐不获终其役。嗟此疲劳告瘁之民。即我　　皇上捐赈啜哺之民也。差一及身。进无以邀廪饩。退不能就粥糜。有转死沟壑已耳。此苦于差外之差也。今日之商贾。不苦于关。而苦于关外之关。不苦于税。而苦于税外之税。何谓关外之关。　国家设关。通天下凡十三处。皆相隔三四百里。然后有一关。所以明禁网疏阔。不欲多为之制。以妨商旅也。又定例船不抵关。货不抽税。料亦如之。自有攒典之设。而各踞口隘。横行村落。处处皆关。则处处有税与料矣。顺治十八年。台臣郑为先具疏极陈攒典之害。奉　　旨裁革。然攒典之名去。而攒典之实犹存。监督诸臣借查税名色。私用家人及书役。散布各方。重抽税料。夫果在通江滨海之处。扼守隘口。犹可也。已非　朝廷务存宽大。不尚烦苛之意。况近在数十里间。又无旁港支河。而可多设私人以滋扰害乎。即如扬有扬关。淮有淮关。

其中一漕堤。有何渗漏。而于邵伯一镇。必又加拦阻。夫邵伯乃商贾卸载之地。自南而北者。扬关税之。自北而南者。淮关税之。已税之货。已税之船。则可听其所之矣。而所以拦阻者。将禁其不及内地乎。将令其屯聚一处。而不散而之州县乎。无非难掯索。重重剥征。是咫尺不百里之间而再税也。近闻浒墅关于无锡地方。亦私立老人关。置设水栅。拦截河干。又用两橹快船。遍历乡村。昼夜巡逻。遇物索诈。稍不遂意。捏指漏税报官。其它睹闻所不及者。何可殚述。商贾举足罹网。移步触禁。莫施其征贱征贵之智。徒乎顾左顾右之忧。风雨停而伤心。衣囊质钱以输税。此苦于关外之关也。何谓税外之税。　国家立关。有税货之关。有抽料之关。大小各有定制。轻重悉载成书。顺治二年奉　　旨凡民间米麦税课。概行禁革。

今则农船小艇。一米一豆。莫不征税。甚至乡民驴背肩挑。不免悉索。又有货本无多。而所税之数。反过其本数倍。至愿弃其货以逃而不可得。此甚可悯也。若船料各关不同。如扬州钞关。满料不过二两六钱七分。浒墅关满料不过十两五钱。今正数一倍。纳至四五倍。而于正数之外。又名曰加仓。一仓至十仓。听其增益。莫敢谁何。夫船料则固有经制矣。加仓之说何自来也。且既税船。则不税货。而又有落地之税。有寄钞之税。是兼船与货而两税之矣。商贾之力几何。而堪此朘削耶。此苦于税外之税也。伏读康熙十八年　　恩诏一。各处关差。将不应纳税之物。额外横征。差役四出把守关隘。扰害商民者。该部严行察禁。一有觉发。从重治罪。仰见　　圣虑渊微。无遐不瞩。又屡经部议。凡滥派小民钱粮差徭。俱有处分。即督抚亦曾行文申饬。不啻再三。而积习难破。病窦日深。不得　　天语重申。何以令诸弊悉革。伏乞　　敕下督抚。严饬各府州县。及各关监督。务使将赋外之赋　差外之差。关外之关。税外之税。概行禁止。勒石立碑于通衢处所。纵不能尽绳已往。犹可永戒将来。庶农民无困敝之忧。商旅有贸易之便矣。

　　请推恩掩骼疏康熙二十三年　
工科给事中任辰旦

窃考月令。孟春之月掩骼埋胔。周礼蜡氏掌除骴。先王之政。非徒恤民之生已也。于其死则必使之有所归。故凡无主而暴露者。既及春而掩之矣。而平时又设官以掌之。此诚仁厚之至。而无所不用其心也。是以周文王泽及枯骨。诸候闻而归之。唐太宗瘗隋人暴骨。屡书于史。宋太宗频遣使收瘗暴骸战骨。明太祖太宗累收中原暴骸瘗之。皆流为善政。传为美谈。恭遇　　皇上至德深仁。爱民育物。凡属恫瘝。莫不备轸　　圣虑。善政善教。推行毕备。自古帝王之仁。未有过于　　皇上者。臣谓宜及此时修先王之仁。饬戒天下有司。所在设立义冢。举凡无主遗棺。悉察明埋葬。其弃道路及沟壑者。务令藏掩得所。勿使暴露。凡军兴以来。经战阵地。尤宜加意收瘗。此亦所以佐仁政而宣厚德也。至于盛京如松山诸处。凡明师溃没之所。闻委骨荒尘。数里。望如积雪。尤可轸悯。白骨既多。恐难责有司区置。伏祈量发帑金。专遣一官督理掩葬。使数十年暴骸。一朝就土。所费不多。而为德甚厚。　　皇上如天之仁。推之益广。史策所载。莫与比隆矣。

　
卷二十九户政四赋役一

　　赋役议上　
任源祥

三代赋役之制。一变于商鞅。再变于杨炎。三变于王安石。每变愈下。而古圣人良法美意。澌灭殆尽。变制之始。不过趋于苟简。规一时之利。而遂以坏万世之大经。其势如水之就下。至于今。虽古圣人复起。欲返古而不能。是故因势利导。随俗立法。而不失古圣人爱民之意。天下亦大治。查洪武赋役黄策。以一百十户为里。推丁多者十人为长。余百户为十甲。甲凡十人输役。里长一人。管一里催办勾摄之事。每岁类报总报十年攒造黄册核隐漏清逃亡第民为上中下三等大约以田为经。以人户为纬。人户之丁粮有消长。而田无消长。照田起赋。照赋着役。至今遵行。此诚所谓因势利导。随俗立法。而不失古圣人爱民之意者也。明之中叶。甲总不匀。故行十段锦法。嘉靖四十四年每年银差力差总计十甲之田派为定则而留余提补那移参错款项多端。故行一条鞭法。隆庆四年江西题淮崇祯中通行力差计其代当工食之费银差计其扛解交纳之费并入丁粮并纳然法之行也。其始未尝不尽善。而后稍益滋弊也。何也。立法之始。以田为经。以人户为纬。上中下三等以粮为差。积重在粮。积轻在丁。律注赋出于田。役出于丁。其实役亦出于田。是故赋役一准诸田。而人丁之消长。无甚关于会计之大数。其弊也。或有人无丁。或有丁无人。有司不及问。亦不必问。夫耕田者人也。天下之大。人为重。而积轻之势。乃至于不必问。其法岂尽善哉。按户口总数。洪武二十六年造册。人户一千六十五万二千八百七十。口六千五十四万五千八百一十二。弘治四年造册。人户九百一十一万三千四百四十四。口五千三百二十八万一千一百五十三。窃计洪武兵革之后。户口消耗。弘治盛时。藩息不啻倍蓰于前。而造册总数。不惟无益。且有损焉。则脱漏者多也。脱漏户口。律非不严。弘治君臣。察非不精也。而所以得容其脱漏者。为其无甚关于会计之大数也。有司惟以赋役之办集为课最。而不以户口之消长为贤否。积玩之余。一隐于游手。再隐于相冒。三隐于浮客。田有并兼。而人亦并兼。亦法之流弊使然矣。嗟乎。商鞅变古。而井田不可复。杨炎变古。而租庸调不可复。王安石变古。而践更卒更不可复。吕祖谦曰。寓兵于农。赋役乃定。夫寓兵于农。人皆能言之。而施之实事。揆之时势。罕其效。当此赋役大弊之余。而欲善其后。亦因势利导。随俗立法。而不失古圣人爱民之意斯已矣。

　　赋役议下　
任源祥

赋役之弊。莫甚于折色。何也。开辟以来。取于民者不过三端。孟子所称粟米布缕力役。唐初租庸调是也。此三者。古有古之定额。今有今之定额。虽欲过加之而有所不可。是故谋利者巧立为一切之法。以愚天下之耳目。既削其名而收其实。复隐其实而增其名。于中间收放。因而隐射干没。则亦折色之为害也。按洪武十八年。令两浙及京畿官田折收税粮。钞绢金银棉布各准米若干。三十年复位折色价额。大约银每两准米四石。两浙及官田折收。非两浙官田。未尝折收也。钞绢金银棉苎布皆准折收。未尝专以银折收也。两浙人多田少。逐末者众。故用折色。其余府州县。舟车不通。或用折色。折色始不过从民之便。其后乃通行折色。惟银是征。久之折色名项多。难于督并。乃隐其说于一条鞭。折色久而忘其为税粮。一条鞭久而并忘其为折色。忘其为折色。而折色之为害乃大矣。按洪治六年。题准山西州县可通车者。悉从民便。征运本色。嘉靖九年。题准浙江温台处三府税粮。照旧征纳本色。不许巧立名色。征价害民。由此观之。折色害民。而本色便民。昭然可见。即如江浙。每岁漕粮。无升合拖欠。而折色拖欠。无虑数十万以上。则本色易征。昭然可见也。大抵折色有五害。本色有五善。折色用银。银非民之所固有。输纳艰难。一害也。轻宝易匿。便于官役侵欺。二害也。银非贸易不可得。人多逐末。三害也。银不制之于上。如泉府之操其柄。又不产之于下。如布帛之可衣。菽粟之可食。而偏重在银。使豪猾得擅其利。四害也。银虽多。非国之本货。一旦有急。京边空虚。五害也。夫民之所有者。力也。土之所生者。粟麦也。布帛也。取其所有所生。而不责之以所无。民不苦课不逋。一善也。税粮科则。各有原额。数目易晓。不得借端那移。上下其手。一善也。输纳不用银。银不足贵。人多不逐末而务本。田地皆辟。三善也。务本则勤俭。勤俭则人心思善。风俗易成。四善也。所虑者本色重滞。难于起运。然通漕之处。漕运事例。可照不通漕之处。酌量道里。于都会要害之地。建仓收贮。从其长便。数年间京边要地。本货充牣。军国之需裕。富强之形成。五善也。总计天下便于折色者。舟车不通之处而已。其余皆便于本色。而不便于折色。即有时偶便于折色。而终不便于折色。谋国者奈何不五善是图。而狃于一切之法。病天下乎。

　　赋役后议　
任源祥

三代井田之法。坏于商鞅。隋唐均田之法。废自杨炎。商鞅兴一时之利。杨炎救一时之弊。而古制再亡。何者赋出于田。役出于丁。古无无田之丁。丁与田不相离。故赋役相准。用缓可权。自阡陌开而丁自丁。田自田。丁田离。则赋役无准而民病。自两税行而丁计田。并役入赋。既削其名而收其实。复隐其实而增其名。则赋役无艾而民病。然观古王者有分土无分民。则后世赋役皆出于田。固势所必至者矣。明制。鱼鳞册以田为经。以人户为纬。黄册以人户为经。以田为纬。人户有消长。田无消长。编审以丁田为宗。用两税之长。去两税之弊。所谓因势利导。随时立法。而不失古圣人底慎之意者也。顾法久弊生。万历初。以天下困于丁徭杂泛。乃行一条鞭法。头绪归一。民甚便之。崇祯中。江南里甲。如仓头北解。无不破家。鼎革以来。首改白粮为官解。次改仓头为图兑。而江南于是无重累。康熙二年行匀图法。总计每县图甲田地。截数均编。推而行之。与隋唐均田相似。法亦善焉。虽然。今天下之势。积重在银。积轻在田。何以言之。古者粟米布缕力役。视民之所有。土之所产而征之。间有折征。所以权一时之轻重。非定额也。而唐之庸钱。宋之免役钱。始以钱为额。然惟役折钱。赋不折钱也。明季条鞭。始以银为额。然条鞭征至七八分。不碍有司考成。是于税粮徭杂项中。犹存用缓之义也。今起运存留裁扣。总作十分。未完分厘。俱在参处之例。且条鞭既并杂泛而征之矣。故原编存留。所以免杂泛之役。今皆裁作正赋起运。则杂泛不得不更派。是故征愈急则银愈贵。银愈贵则谷愈贱。谷愈贱则农愈困。农愈困则田愈轻。田者民之所依。国之所宝也。而积轻之势至有弃如敝蹝者。有视如毒螫者。呜呼。岂谋国固本之道乎。周子曰。天下势而已矣。势轻重也。识其重而亟反之可也。谋国者。诚能审势而权其平。则不失底慎之意。而赋役无病矣。

　　钱粮论上　

顾炎武

自禹汤之世。不能无凶年。而民至于无饘卖子。夫凶年而卖其妻子者。禹汤之世所不能无也。丰年而卖其妻子者。唐宋之季所未尝有也。往在山东。见登莱海之人。多言谷贱。处山僻。不得银以输官。今来关中。自鄠以西。至于岐下。则岁甚登。谷甚多。而民且相率卖其妻子。至征粮之日。则村民毕出。谓之人市。问其长吏。则曰一县之鬻于军营而请印者。岁近千人。其逃亡或自尽者。又不知凡几也。何以故。则有谷而无银也。所获非所输也。所求非所出也。夫银非从天降也。廾人则既停矣。周礼地官司徒廾人廾古矿字海舶则既撤矣。中国之银。在民间者。已日消日耗。而况山僻之邦。商贾之所绝。虽尽鞭挞之力以求之。亦安所得哉。故谷日贱而民日穷。民日穷而赋日诎。欠逋则年多一年。人丁则岁减一岁。率此而不变。将不知其所终矣。且银何自始哉。古之为富者。菽粟而已。为其交易也。不得已而以钱权之。然自三代以至于唐。所取于民者粟帛而已。自杨炎两税之法行。始改而征钱。而未有银也。汉志言秦币二等。而银锡之属。施于器饰。不为币。自梁时始有交广以金钱为货之说。宋仁宗景佑二年。始诏诸路岁输缗钱。福建二广易以银。江东以帛。所以取之福建二广者。以坑冶多而海舶利也。至金章宗始铸银。名之曰承安宝货。公私同见钱用。哀宗正大间。民但以银市易。而不用铸。至于今日。上下通行。而忘其所自。然而考之元史。岁课之数。为银至少。然则国赋之用银。盖不过二三百年间尔。今之言赋。必曰钱粮。夫钱。钱也。粮。粮也。亦恶有所谓银哉。且天地之间。银不益增。而赋则加倍。此必不供之数也。昔者唐穆宗时。物轻钱重。用户部尚书杨于陵之议。令两税等钱。皆易以布帛丝纩。而民便之旧唐书穆宗纪元和十五年八月辛未兵部尚书杨于陵总百寮钱货轻重之议取天下两税榷酒盐利等悉以布帛任土所产物充税不征见钱则物渐重钱渐轻农人见免钱卖匹段请中书门下御史台诸司官长重议施行从之吴徐知诰从宋齐邱之言。以为钱非耕桑所得。使民输钱。是教之弃本逐末也。于是诸税悉收谷帛紬绢。是则昔人之论取民者。且以钱为难得也。以民之求钱为不务本也。而况于银乎。先王之制赋。必取其地之所有。今若于通都大邑。行商集之地。虽尽征之以银。而民不告病。至于遐陬僻壤。舟车不至之处。即以什之三征之。而犹不可得。以此必不可得者病民。而卒至于病国。则曷若度土地之宜。权岁入之数。酌转般之法。而通融乎其间。凡州县之不通商者。令尽纳本色。不得已以其什之三征钱。钱自下而上。则滥恶无所容而钱价贵。是一举而两利焉。无蠲赋之亏。而有活民之实。无督责之难。而有完逋之渐。今日之计。莫便乎此。夫树谷而征银。是畜羊而求马也。倚银而富国。是恃酒而充饥也。以此自愚。而其敝至于国与民交尽。是其计出唐宋之季诸臣之下也。

　　钱粮论下　
顾炎武

呜呼。自古以来。有国者之取于民为已悉矣。然不闻有火耗之说。火耗之所由名。其起于征银之代乎。此所谓正赋十而余赋三者与。此所谓国中饱而奸吏富者与。此国家之所峻防。而污官猾胥之所世守以为子孙之宝者与。此穷民之根。匮财之源。启盗之门。而庸在位之人。所目而不救者与。原夫耗之所生。以一州县之赋繁矣。户户而收之。铢铢而纳之。不可以琐细而上诸司府。是不得不资于火。有火则必有耗。所谓耗者。特百之一二而已。有贱丈夫焉。以为额外之征。不免干于吏议。择人而食。未足厌其贪惏。于是藉火耗之名。为巧取之术。不知起于何年。而此法相传。官重一官。代增一代。以至于今。于是官取其赢十二三。而民以十三输国之十。里胥之辈又取其赢十一二。而民以十五输国之十。其取则薄于两而厚于铢。凡征收之数。两者。必其地多而豪有力。可以持吾之短长者也。铢者。必其穷下户也。虽多取之不敢言也。于是两之加焉十二三。而铢之加焉十五六矣。薄于正赋而厚于杂赋。正赋。耳目之所先也。杂赋。其所后也。于是正赋之加焉十二三。而杂赋之加焉或至十七八矣。解之藩司。谓之羡余。贡诸节使。谓之常例。责之以不得不为。护之以不可破。而生民之困。未有甚于此时者矣。愚尝久于山东。山东之民。无不疾首蹙额。而诉火耗之为虐者。独德州则不然。问其故。则曰州之赋二万九千二为银八为钱也。钱则无火耗之加。故民力纾于他邑也。非德州之官皆贤。里胥皆善人也。势使之然也。又闻之长老。言近代之贪吏。倍甚于唐宋之时。所以然者。钱重而难运。银轻而易赍。难运则少取之而以为多。易赍则多取之而犹以为少。非唐宋之吏多廉。今之吏贪也。势使之然也。然则银之通。钱之滞。吏之宝。民之贼也。在有明之初。尝禁民不得行使金银。犯者准奸恶论。夫用金银何奸之有。而重为之禁者。盖逆知其弊之必至于此也。当时市肆所用。皆唐宋之钱。而制钱则偶一铸造。以助其不足耳。今也泉货弱而害金兴。市道穷而伪物作。国币夺于上。民力单于下。使陆贽白居易李翱之流而生今日。其咨嗟太息。必有甚于唐之中叶者矣。陆贽上均节财赋六事其二言凡国之赋税必量人之力任土之宜故所入者惟布麻绘纩与百谷而已先王惧物之贵贱失平而人之交易难准又定泉布之法以节轻重之宜敛散弛张必由于是盖御财之大柄为国之利权守之在官不以任下然则谷帛者人之所为也钱货者官之所为也是以国朝着令租出谷庸出绢调出缯纩布曷尝有以钱为赋者哉今之两税独异旧章但估资产为差使以钱谷定税唯计求得之利宜靡论供办之难易所征非所业所业非所征遂或增价以买其所无减价以卖其所有一增一减耗损已多李翱集有疏改税法一篇言钱者官司所铸粟帛者农之所出乃今使农人贱卖粟帛易钱入官是岂非颠倒而取其无者耶由是豪家大商皆多积钱以逐轻重故农人日困末业日增请一切不督见钱皆纳布帛白居易集有赠友诗云私家无钱炉平地无铜山胡为秋夏税岁岁输铜钱钱力日以重农力日以殚贱粜粟与麦贱卖丝与绵岁暮衣食尽焉得无饥寒吾闻国之初有制垂不刊庸必算丁口租必计桑田不求土所无不强人所难量入以为出上足下亦安兵兴一变法兵息遂不还使我农桑人畎亩间谁能革此弊待君秉利权复彼租庸法令如贞观年曰。子以火耗为病于民也。使改而征粟米。其无淋尖踢斛。巧取于民之术乎。曰。吾未见罢任之仓官。宁家之斗级。负米而行者也。必鬻银而后去。有两车行于道。前为钱。后为银。则大盗之所睨常在后车焉。然则岂独今之贪吏。倍甚于唐宋之时。河朔之间。所名为响马者。亦当倍甚于唐宋之时矣。

　　田赋总说　
朱泽澐

先王井田之制。不能骤复。为之裒多益寡。广行社仓。以通其意。而必先之以里甲排门鱼鳞者。何也。张子曰。夫仁政必自经界始。贫富不均。教养无术。虽欲言治。皆苟而已。井田之经界不可复矣。牧民者。若不知民数之多寡。户口之贫富。田亩之肥瘠。虽欲裒益之。其道何由。里甲之册。由来已久。其中混扰不清。书吏奸诈。任意飞洒。弊窦万端。若不彻底澄清。则民数终无实据。故先之以里甲焉。排门册。即周礼伍两卒旅比闾族党之制。保甲之纲目。实基于此。鱼鳞册。即周礼辨野土上中下地之制。遂沟洫浍水道之通塞。实纪于此。不但定其制度而已。须守令亲履其地。庄村田畔。以次巡行。相其道路。识其居址。与父老子弟。常常接见训告。方能熟习其户口之漓。田亩之高下。而条教号令有所施行。因劝之自行节俭。存耕三余一之法。以备水旱。又劝之邻里相保。稍分其百分之余。以为社仓之本。全在积诚感动。使其义理明白。良心发见。人人知贤守令为地方爱养穷民。而后有端绪可理。故必贤才久任。一年而诚意感孚。三年而规模定。五年而治功成矣。迨由家而族庄乡铺仓一邑。则周礼遗人。乡里门关郊里野鄙县都。皆有委积以待施惠之制。可复见焉。岂偶然哉。三册之法。里甲排门二册。以人为经。以田为纬。则民之贫富善恶。风俗之漓。时时在心。有赏罚政教之用焉。鱼鳞册。以田为经。以人为纬。则田数之多寡。田土之肥瘠。田利之盈缩。时时在心。有因地制宜之用焉。凡保甲之法。彰瘅之典。力役之征。水利救荒。经界射猎等事。皆从此三册田图而出。具有无限妙用。惟有识者用心精之。安静行之。方知其条理脉络耳。
</div>
    <div class="pagination">
<a href="皇朝经世文编_page100.html">上一页</a><span>...</span><a href="皇朝经世文编_page96.html">96</a><a href="皇朝经世文编_page97.html">97</a><a href="皇朝经世文编_page98.html">98</a><a href="皇朝经世文编_page99.html">99</a><a href="皇朝经世文编_page100.html">100</a><span class="current-page">101</span><a href="皇朝经世文编_page102.html">102</a><a href="皇朝经世文编_page103.html">103</a><a href="皇朝经世文编_page104.html">104</a><a href="皇朝经世文编_page105.html">105</a><a href="皇朝经世文编_page106.html">106</a><span>...</span><a href="皇朝经世文编_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
