<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 281 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 281 页/共 287 页
  </h1>
  <div class="content">
   卷一百四　通论部五

　　富强论考
中国处神州之域当赤道之交自开辟而来建国最早显庸创制史不绝书中朝厚泽深仁光被四表上膺天眷下洽民心固非他邦可得而轻比也乃今日之时势若倍形积弱者岂王道不足以治天下欤何今日言变法者如战国处士横议之风若舍此几无以补偏救獘也吾观周官所载土方怀方合方训方形方及山师川师匡人撢人于宇内之土地形势山川林泽之险易莫不考察綦详以收天地自然之利若职方所掌凡四夷八蛮七闽九貉五戎六狄人民谷畜之类无不权其利害故能通天下之志而成天下之务备国家缓急之用而勒为专书是周寔元公制作之精固足为万世取法后人反疑其非元公所造或奉行不善转谓宜于古而不疑于今而别谋所谓富强无论迂者既不中于事情急切者又失于严厉皆非体国经营之道也自宋儒以来经学虽极昌明然论国是与讲理学者富强二字绝口不言以为此乃霸术而非王道也然细观三代而后有国家者其开国之初无不以富国强兵为其先务至中叶而后习于晏安举祖宗之成法不能善窥其意去其实而存其名使上下相蒙转咎于立法之不善其国用较于开创之日而益多其民生比诸开创之时而反困千古成败可历数也不知富强之说国家不可一日而或忘圣贤经世宏模思深虑远其言虽简而易知未尝不可悉心探索故孔子开口即言节用则富国之说也人使民则强兵之说也孟子养生送死无憾所以富国也可使制梃所以强兵也端木之议去冉子之议加仲夫子之无倦所言类皆筹夫富强然三代时兵出于农则富强即在其中后世养兵分而为二而兵制日坏用始不支盖养兵不外乎财民不能为君养兵后世之民既异于三代百姓皆自为经理但使朝廷不惊扰守吏不刻薄百姓自能富足故足国与足民异中庸子庶民来百工二句寔富国之说柔远人怀诸侯二句实强兵之说而其所以强兵之说在乎用人其所以富国之说亦在乎用人甚矣人才之难也昔宋当神宗时人才最盛其当天下之任固不乏人若范文正王荆公尤称为有学术经济以宋事孱弱发愤为雄文正十策明黜陟抑侥幸精贡举择长官均公田厚农桑修武备推恩信重命令减徭役此富强事事之责难于上者也荆公行新法八策青苗均输保甲免役取役市易保马方田此富强事事之责难于下者也今虽时移势易其富强难与古而相衡然今之政令所行亦多不出于二人拟议者第变而通之则存乎其人在国初以前半沿明制道光咸丰而后则兼采西法至今则无人不以西法为急要若中国舍西法无以为治也

间尝于涉历外邦着为余论者撮其大凡举西法之出于中国者咸多论议如所言动力之齐轻重疾徐而制器者曰重学即攻木攻石攻金之工也剖别物质各殊其剂以程材者曰化学即治人元人之业也以火化水使积力而生动者曰汽学即蒸釜酒笼之制也凹凸晶镜令光点迁就而利视者曰光学即阳燧铜鉴之各适其用也其它磁石引针琥珀拾芥即电学之权舆也一尺之棰日取其半万世不竭即几何学之妙用也他如新报之仿于邸抄信局则采字罗之记印书则为冯道之遗煤灯之本于四川火井考试之本于岁科取士至于南针火药算学天文之开于中国者更无论矣此皆见于舆地丛抄于中西之学互相比较者也然外国何以富强之日盛皆由中国渐失其传而操艺者又师心自用擅其片长以眩于世学士大夫又鄙弃工艺而不屑道而古圣先哲所作述之绝学畴人迁徙遂流于他邦如子胥之去楚适吴教之战阵教之乘车而吴以寖强遂开数千年之风会欧西向未通于中国今穷索其异能奇技力图上理以我为鱼肉而多所要求此相形之所以见绌也然中国今之所谋富强者如筑路开矿务创制造建学堂兴农学立商务练海军行邮政设银行似亦百废具举矣富强其可立致矣乎然犹未敢必也夫人满则患其贫土满则患其寡而中国西北有土满之患东南有人满之患余间尝兴言西北沟洫水利已切切乎言之虽以管而窥天以蠡而测海未尝不以为荛之一得也统观环海列国其富国强兵专以商务为本者其先莫不由于农务以为商务之阶梯今举欧洲诸国商务之最盛者莫如英考四国日记薛叔耘星使所志英与法最近亦与法通商最先唐肃宗至德二年与法王查理曼立商人之约英法同盟始见国史元武宗至大元年始用银钱汇票与西班牙葡萄牙两国通商英宗至治三年与威聂士立约通商明太祖洪武十七年始设商船历法嘉靖十九年始至亚美利加洲之白来齐通商二十九年与瑞典合约通商三十二年始与俄国通商万历二十二年始设银号商人便之至本朝顺治八年始定市舶赋税须定律于国中康熙三年瑞典曾据西美利加洲地英人嫉之特遣水师提督伯拉格统兵船往西印度海取西班牙地曰买加并夺获西班牙采金之商船至此又遣约克去伐荷兰此为争通商用兵之滥觞康熙五年始贩中国茶叶至英始设保险之法雍正十三年与俄国立通商之约乾隆二年西班牙虐待英之商贾二国兵衅将自此构王及大臣皆欲战惟瓦尔波不可强之乃发兵五年遣安胜至南太平西班牙商舶十五年仍与西班牙和始制毛毡五十二年与法国重申通商和约道光二年迦为相罗森掌度支墨斯基逊掌商务除苛政令四方食货流通四年英人经营美洲不遗余力于是南亚美利加诸部久不奉西班牙约束至是英遣领事官往复立通商之约于墨西哥五年与丹马立约通商六年与瑞典结盟任英船出入瑞典所海口英人专志于行商蒸蒸日上十年之间中国富商货资本于他国王家者计三千六百万两英建轮船公司往来各处十年轮船初至印度水师统纳白尔始至中国之广东虽未必有心窥伺而其谋已肇于此矣十八年轮船始渡大西洋商人之行贾于外者于海道益稔与奥国美国俱立通商条约而创设英公司于暹罗置戍兵于江海之亚丁埠凡行旅之经此海口得资保护二十年与德邦拟立约通商是年以贩运鸦片启衅英人有戒心二十二年中朝始与定和议许英人在上海广州福州门波互市通商二十五年与昔西利立约通商当此之时通商船舰三万八千艘水手二十九万人其富如此迄今数十年经营开拓又加倍焉自有地球以来商务之盛固无如英此所以成其为富强也

虽然英之富强虽以商务冠出一时然未有不先为本根之图使民足食足衣以为商务之本者观其考校于农务则如欧西新史揽要所纪西历一千八百二十三年即中国道光三年英国淫霖为患有惜米德者创田畔开沟之法其沟上宽下窄中填碎石仍与田平地中之水果尽泄有人言开沟以后粮多于前者十成之三草多于前者十成之四五于是国仿行粮熟既速牲畜及人口之病亦少英廷喜其大有裨益而又恐农力之不逮一千四百四十六年即中国道光二十六年贷以英金四百万磅令农人悉仿此法以泄积水农人旋又讲求格物之理必查明何草何木何谷食实与此地理相宜然后尽力于南亩又查何物以代粪始合此土之宜然后加以浇壅既而农学会起凡用各新法者按时聚会各以己田坐落何处形势何若己则用何法用何粪告同人同人亦以所知所用者相告彼此观摩获益更多且更刊入农学新报以广流传其于农具则别创新犁以垦地创新机器以锄地打麦亦创新机器而不用耞耒反一千八百五十二年即中国咸丰二年又创新机器以割麦而不用鎌刀农人皆喜用之一千八百五十五年即中国咸丰五年有人用火轮之力以垦地比前用之新犁入地更深田中之土既翻陈而出新田中之粮自实坚而实好所以国内既振兴农务民无饥馁之患而岁赢余故能远涉经商务穷物力收天下之美利而称雄于各邦也今因世言富强必本于商务而商务则以英为盛姑举一英而衡其它如法美德意与比诸国其商务之盛者更指不胜屈矣若与我同处亚洲之地眈眈虎视者固莫如俄今俄西伯利之路功渐垂成商务之扩充诚未可轻量若日人于近年整顿商务欲抗衡于欧洲尤不遗余力人谓其变法之善不知其进锐者其退速今日人之志稍盈日人之谋尚远所可虑者惟强邻之环伺不独一俄国也概论环海诸国以商务而致富强若中国今日虽不能舍乎振兴商务然亦不必悉泥于此若今或者之所云必须舍中从西然后足以言富然后足以称强此皆昧厥本来不观前所论列英之植基其富强之术多由中国之法引而伸之也

夫中国自圣帝明王缔造区宇仰观俯察极阴阳之能事知民物之恒情但宇宙日辟而日新气机日推而日广法制亦日变而日不胜穷易之为义所以取象于革以去故鼎以取新孔子于子张之问十世则谓殷因于夏礼虽损益可知也周因于殷礼虽损益可知也圣人之所谓损益亦不过因时制宜之一义耳自来治天下者无百年不獘之法但用法中者能于法之獘去其太甚虽不必改弦易辙而天下已阴蒙其福可日进于无疆夫举天下之富强而论其地大物博人民之众者孰有如我中国乎姑以中国之丁口清册而考之约四百二十五兆零二十一万三千一百余人然此第泛举其大中国之户口固有不止如此之数也中国之物产约计有二十六万种其已供人用者不及十之三其有用而不用已用而未竟其用者尤不可以恒河沙数中国之方舆合计有二万万丁方里名山大川钟灵毓秀五金之矿二十一直省随处均有未经开凿其利无穷居黄道界之中寒温既得其半故风气之早开岁时因而不忒昔康熙年间西洋荷兰国遣陪臣奉表进贡表内有云外邦之丸泥尺土无非中国飞尘异域之勺水涔原天家滴露情辞恭恳非为溢美中国实为万域朝宗众星环拱真人授命临九有以照寰区非如外邦各岛骈罗虽坐拥广壤者或过于苦寒或多于炎热一岁之气候每失其正生人产物每有所遍是于中国而图富强本有所资不劳外假较诸各国实收事半功倍之效彼昧乎其本者不知国恩之高厚　圣泽之涵濡以中国为败窳视他邦为不揣其本而齐其末此读庾子山见披发于伊川知百年而为戎矣之语所以不禁咨嗟而感叹也今中国既已创行新政然多为务外之谋自中东一役西北之屏蔽已虚东南之藩篱尽撤不于西北腹心之地兴言水利力起疮痍以培国其富强实不足恃今之建议者以肇筑路为中国第一美利然利害寔参其半中外可以与共若中国路创成在中国则利少而害多外国则有利而无害故君子经营天下之务十利而无一害者其举之也必矣不得已而于利害之中相为兼权若利七而害三则全其利而防其害又较其事之重轻亦有九害而一利者为之而所利重所害轻所利急所害缓或所利久长害仅一时或所利普遍而害仅纤微此尤不惮于力图若兴修水利固有利而无害利可全归于中国上益国计下便民生其创举之先似于扰民伤财其实则为裕民通财且不独为谋一朝一夕之利实则为谋十世百世之利虽其任甚重其事甚繁其功未可以骤期其法久已颓坏然前事具在旧册岂尽无稽何外邦于地力不惜推求绝少片壤之荒废何中国竟任其蒿莱不治竟甘坐守困穷也有农务以为商务之根实以足民为足兵之本在圣经大学十章半言理财其尤为切要者莫如生之者众食之者寡不夺农时则为之者疾矣量入以为出则用之者舒矣此皆圣贤经世之言虽国家事变百出纷纭昔之但言治内今则务先于安外为从古以来所未有之局然我用我法中国之求治似仍不外于古来之美制良规但使中国于凡所措施每事而实事求是不徒循袭虚名尧舜之道何一不可施于今日也此虽儒生之迂言然事未有操切过甚欲尽弃其学以学人之学反谓足以制人者人之所学本于己之所学亦何不思之甚也岂特富强云乎哉近观于世道人心觉不独嗜利者早为他人所诱即聪明魁桀之士已多随声附和日忘其本焉悉夫

　　上下节俭以求富强论
从来国家之大患莫患乎上下无别贵贱无等奢侈僭越之习散见于邦国朝野之间而莫为救正势必致万事丛脞且以屈四海之力而然不觉此日危之势也复将何所以而克求利国乎乃不谓今天下奢侈僭越其积而为人心风俗之忧者比比然也尝考之房屋舆马衣服器具及婚娶死丧祭葬宴饮之类各有禁约各有礼制如会典所载上下贵贱了然班班可考可遵也今则侈靡既久僭越亦忘而贫弱之患虽日深奢僭之习反日甚如绸昔有官民之别今则杂然无辨矣甚至如貂猞猁狲昔有官品之分今则捐纳例开在庶人亦服之矣且百金中人之产一裘之费奚啻百金绮纨之服机丝所织花草虫鱼时新日异旧者犹新新者已旧贫者循旧而见嗤富者即新而无厌日复一日妄费愈增人复一人摹仿务过所以见人朴俭则笑以为不才视家清素则歉以为深耻其于古先训典食时用与奢俭之经固已拂矣乎一夫终岁勤动收获之植不过数金即一官终岁俸薪诏禄有经何堪白孔浪费侈奢日盛不可复裁往往一身冠服动辄百金鞍马饮食众皆称是不继妄取必多攫金名义丧尽廉耻不闻贪冒之行日滋无已有由来矣故吾谓足国之道在于务本而节用其于民也亦然特节用之道在止欲在去饰在禁糜而不在于吝出纳裁正费出纳吝则无以使人正费裁则无以供事此敛怨之由而非崇俭去奢之大道也今使观乡鄙细人之欲饱暖而已粗衣粝食一金之资可以给一人若进而求美好则用倍之进而求丰余则又倍之又进而求鲜异则更倍之矣而所见巨商豪吏一宴而必数缗袭服而必百贯一衣食之费平人且终岁而耗千金而又欲美其宫室饰其器用侈其一切养生送死之具而又有色之娱狗马畋游戏玩之好数倍于常用吾以是知人之欲至无穷而其害亦至无穷也若一日止而绝之将家娴礼制户裕藏而天下之用自渐足矣天下习俗之陋莫甚于去实务尚虚美施施然惟粉饰之事自知其力之既屈而犹侈其外观此立敝之道也故吾谓节用者又在去饰夫饰非一端也有罄其力而饰者有力不足而愈既罄其力而饰者其室空力不足而愈饰者其业败奚以明其然也今有一日用之器亦既取用而足矣而或饰以刻镂刻镂不足又饰以丹采矣丹采不足又饰以金玉矣而凡服御饰于身陈设饰于家妾婢饰于内仆从饰于门鞍马轺舟饰于路非礼体所系而必为是者以为外观之不可口耳此犹罄其力而饰者然出广而入有数富室必落中产必贪若其已贫而勉循富者之为无所入而不塞山者之卖牵庸人之议以示观美则俗目而不顾其后则日虚月耗而不可救矣天下之患贫而犹不能节用者皆粉饰之言误之也胥天下而尚粉饰则人无诚朴之意事无经久之计其害至大有不可胜言者至于一切无名费用则豪家大族房户庖厩苑之间与夫节常年例寺观香火之类靡所不有而于有　国有家者乎滥觞之始放为长流大壑之泽竭于漏卮故禁糜者又用之一道也

昔人有言曰百姓足君孰与不足百姓不足君孰与足今苟约束严明力行节俭而使天下之财有渐足之道则由撙之后可以蕃生殖由生殖之后可以备积储有积储而可以御荒可以馈兵而天下国家之用恒足矣且夫贪廉者治理之大关而奢俭者贪廉之根柢吾中国疲弱不振于斯已极其究皆坏于吏之不能为廉则于此澄官方自当以廉为本惟欲教以廉当先使俭何也盖其事多用广费有所因僭奢之习由来久矣昔给事中徐旭龄尝上力行俭一疏以为八旗者　国家之根本今或披甲穷丁衣食不给而大家巨族婚娶则多用锦金珠死丧则烧毁珍车马嫁一女而可破中人数十家之产送一生而可罄生人数十年之用暴殄天物莫可计算至于汉官谒选则揭债京师莅任又馈遗督抚鲜衣怒马华侈相高舞女歌儿奢淫相尚未到地方先筹利薮以充官用固成必贪之势试观今日之池馆园亭歌舞宴会视前数十年奚止十倍此等财力从何得来非舞弄　国法而多纳贝庄私即酷虐小民而巧通贿赂虽惩贪罪在不教而彼迫于费用走死地如骛矣伏祈　下诸王大臣详加酌议凡官员房舍踰制者严以没入之条服饰僭拟者处以降革之例一切婚葬皆严限等级不许过度如此则官省一分之费用民即省一分之诛求　朝廷即存一分之法度矣如各处镇守王公将军　朝廷之心膂也建牙树纛岁费饷银不下千有余万往者酌行节省成议兵屯或议裁汰究竟兵难多裁屯难骤举饷稍即忧兵匮惟有各藩镇力行节俭俾营伍充寔兵力有余始克建威销萌乃王公将军势处崇高糜费难省而子弟亲竞尚豪华或广集优伶或多置台榭用尤不赀论催饷则似甚穷而视糜费又似甚富思各藩镇额设俸禄有限又不许与民争利禁止贸易财用益无所出如再多侈费则将军之甲第珍奇皆士卒之刍粮膏血也藩镇为勋旧老臣当以封疆为休戚与其以财而徒纵子弟之淫乐何如以财而厚资士马之饱腾伏祈　下各省王公将军凡车服宅舍多遵规制一切优妓亭台采买各省置造别地者严行查禁不惟克己厚军可与士卒同甘苦抑且养廉率可为　国家杜浮费矣今天下大患实由于文臣剥民以奉己武臣克兵以肥家故莫如严立制防尽归诚朴图治之原无切于此且　国初杨时化亦曾上请禁宴会一疏其略曰如宴会一节自恒情视之不过往来之常纵极暴殄有何关系不知废职诲贪养交乱政此为厉阶明季万历天启之际海内富庶盛极而衰浸淫奢靡固其宜也尔时虽朝夕过从觞筹交错一席之费未满一金而有识者已忧夫官邪赂彰民穷财尽既而果然今诸臣年来日从事于宴会笾醢之费三倍于昔加以优伶戏剧加倍于费俸入几何堪此淫纵不知于何得此财而于何偿此费也欲其饰簠簋而禁苞苴不可得也臣子朝干夕惕犹虑旷官今才出公署即赴宴筵甚有一日几家征召者人止有此精神精神既疲于宴会矣欲其勤于政事无尸厥官不可得也虽曰三尺森严万万不敢淫朋比德第当丝竹迭奏优伶笑之时欲其言必及义思切赞衰而政事之得失问民生之利病有此迂腐不近情之事乎故曰废职诲贪养交乱政此为厉阶也由此观之则欲塞贪墨之原革偷惰之习者夫岂可不崇俭退奢以冀人知靡勤风还纯朴乎夫诸公当全盛之时犹思力行节俭今当中原多故之秋国家之贫弱更深风俗之浮奢较甚于此不力行节俭而欲求长治久安之计岂可得哉岂可得哉

故吾谓化理之大原在于俭而凡僭越侈糜之习在上为国家之大患在下为风俗之隐忧者急宜立度数以节之广教化以革之而令地方大吏及守土有临民之责者力行节俭化导斯民布帛可安不必文绮也粗粝可食不必珍羞也物力可惜毋滋浪费终身宜计毋快目前以俭素相先以撙节相尚天下庶风还诚朴改去积习而富庶可期也故尝熟察今日之民情其好侈而不知者固多其欲俭而不能行者亦不少渐染已深势难骤改而凡地方殷实之家豪华自喜冒利触禁以高赀夸耀乡里者固不乏人其中勉强循俗剜肉成痏而暗然神伤者亦比比皆是其心实不愿奢亦且其力万不能奢乃随俗波靡不得独俭如婚礼不奢则人以为薄于姻戚丧事不奢则人以为薄于父母宴会不奢则人以为薄于客一奉用则邻里议矣一人用则入室交诟矣是非立法制以均节之分上下别贵贱举凡房屋舆马衣服器具及婚娶死丧祭葬宴饮之类重为酌定规模严行限制则其拘挛困苦于徇俗之情终不得解今宜取　本朝会典及政事全书并朱子家等书下廷臣详加考证为崇俭去奢移风易俗之准俾品官与士庶务辨等威而凡绅士军民房屋车马衣服器具之过分婚娶死丧祭葬宴饮之妄费为之严行酌定汇成一书镂版颁行并直省府州县转行刊刻布散绅衿士庶人等务令家喻户晓尽知遵守嗣后倘有越礼犯法豪侈无节者即以违制律分别治罪庶中外臣民富者有节贫者无愧风俗可以渐纯藏可以日裕似与足国之道不无稍补焉乃或谓今天下外忧未宁内患迭起大兵之后度支日绌急当兴大利除大患筹成以补不足思变计以图自强而乃为此迂腐之谈沾沾于力行节俭一事岂行俭去奢国家可渐致富强乎不知得人而尽为廉吏则　国家有大兴作庶委以重任而奉公率无克扣之獘免耗费之忧方不致如前之徒尚虚名全无寔效且君民一体民富则君不致独贫民贫则君不能独富今苟饬下有司令各条举其土俗糜费之甚灼然在所宜禁防者裁议妥均立规条他若非之费如聚众迎神科钱演戏之数尤宜禁止吾知条教出于上风俗成于下一变而奢侈化为俭约矣再变而贫弱化为富强矣而谓家国之间尚虞其疲溺不振者有是理乎则虽使一旦有事而议捐议借民亦易于从事踊跃输将矣观此而力行节俭夫岂纤屑之务哉五方风气虽曰异宜然朴率者少侈糜者多即如江苏两浙之地俗尚侈靡往往家无斗储而被服必极华鲜饮食靡甘淡泊兼之井里之间茶坊酒肆星列棋置少年无知游荡失业越分恣睢莫此为甚推原其故以通商口岸为繁华极盛之区而上者务能于无用商者通货于难得奇技淫巧弃本趋末之民亦无不荟萃于是所以习俗移人而骄奢淫佚亦过于他郡今且东南七省尽通商苟不严立限制将贵贱尊卑之等差动辄紊乱淫巧诈伪之行径日见萌生则用益不足民穷财尽将饥盗乘之益不可支夫岂可不大为寒心者耶噫方今振兴商务在在需人苟庶司百执事而尽为清廉之士相高以节俭之风则大利以兴而从前之积习可尽化也务本节用信乎其为足国之道而不当视为缓图者乎

　　论中国积弱由于防獘
先王之为天下也公故务治事后世之为天下也私故务防獘务治事者虽不免小獘而利之所存恒足以相掩务防獘者一獘未弭百獘已起如葺漏屋愈葺愈漏如补破衲愈补愈破务治事者用得其人则治不得其人则乱务防獘者用不得其人而獘滋多即用得其人而事亦不治自秦迄明垂二千年法禁则日密政教则日夷君权则日尊国威则日损上自庶官下自亿姓游于文网之中习焉安焉驯焉扰焉静而不能动愚而不能智历代民贼自谓得计变本而加厉之及其究也有不受节制出于所防之外者二事曰彝狄曰流寇二者一起如汤沃雪遂以灭亡于是昔之所以防人者则适足为自敝之具而已梁超曰吾尝读史鉴古今成败兴废之未尝不悁悁而悲也古者长官有佐无贰所以尽其权专其责易于考绩王制公羊传春秋繁露所述官制莫不皆然独周言建其正立其贰故既有冢宰司徒宗伯司马司寇司空复有小宰小司徒小宗伯小司马小司寇小司空凡正皆卿一人凡贰皆中大夫二人此今制一尚书两侍郎之所自出周伪书误尽万世者也汉世九卿尚治斯制汉间太常等尚无小卿后魏太和十五年始有之后世惧一部之事一人独专其权也于是既有尚书复有侍郎重以管部计一部而长官七人人人无权人人无责防之诚密矣然不相掣肘即相推诿无一事能举也古者大国百里小国五十各亲其民而上统于天子诸所治之地犹今之县令而已汉世犹以郡领县而郡守则直达天子后世具亲民之官权力过重也于是为监司以防之又虑监司之专权也为巡抚巡按等以防之又虑抚按之专权也为节制督以防之防之诚密矣然而守令竭其心力以奉长官犹具不得当无暇及民事也朘万姓脂膏为长官苞苴虽厉民而位则固也古者任官各举所知内不避亲外不避汉魏之间尚存此意故左雄在尚书而天下号得人毛玠崔琰为东曹椽而士皆砥砺名节后世虑选人之请托铨部之徇私也于是崔亮裴光庭定为年劳资格之法孙丕扬定为掣签之法防之诚密矣然而奇才不能进庸下不能退则考绩废也不为人择地不为地择人则吏治隳也古者乡官悉用乡人周礼管子国语具详之汉世掾尉皆土著为之京房传房为魏郡太守自请得除用他郡人可知汉时掾无不用本郡人者房之此请乃是破格盖使耳目相近督察易力后世虑其舞獘也于是隋文革选尽用他郡然犹南人选南北人选北宋政和六年诏知县注选虽甚远无过三十驿三十驿者九百里也明之君相以为未足于是创南北互选之法防之诚密矣然赴任之人动数千里必须举债方可到官非贪污无以自存也土风不谙语言难晓政权所[寄](奇)多在猾胥而官为缀旒也古者公卿自置室老汉世三府开合辟士九卿三辅郡国咸自署吏顾氏日知录云鲍宣为豫州牧郭钦奏其举错烦苛代二千石署吏是知署吏乃二千石之职州牧代之尚为烦苛今以天子代之宜乎事烦而职不举所以臂指相使情义相通后世虑其植党市恩也于是一命以上皆由吏部防之诚密矣然长佐不习耳目不真或长官有善政而未由奉行或小吏有异才而不能自见也古者用人皆久于其任封建世卿无论矣自余庶官或一职而终身任之且长子孙焉爰及汉世犹存此意故守令称职者玺书褒勉或累秩至九卿终不迁其位使习其地因以竟其功后世恐其久而獘生也于是定为几年一任之法又数数迁调宜南者使之居北知礼者使之掌刑防之诚密矣然或欲举一事未竟而去官则其事废也每易一任必经营有年乃更举一事事未竟而去如初故人人不能任事而其盘踞不去世其业者乃在胥吏则吏有权而官无权也古者国有大事谋及庶人汉世亦有议郎议大夫博士议曹不事不直事以下士而议国政余别有古议院考所以通下情固邦本后世恐民之讪己也蔑其制废其官防之诚密矣然上下隔绝民气散耎外患一至莫能为救也古者三公坐而论道其权重大其体尊严三公者一相二伯汉制丞相用人行政无所不统君则世及而相则传贤以相行政所以救家天下之穷也后世恐其专权敌君也渐收其权归之尚书渐收而归之中书而归之侍中而归之内阁渐易其名为尚书令为侍中为左右仆射中书侍郎门下侍郎为平章政事同三品为大学士渐增其员为二人为四人乃至十人渐建其贰为同平章事参知政事为协辨大学士其位日卑其权日分于是宰相遂为天子私人防之诚密矣然政无所出具官盈廷徒供画诺推诿延阁百事丛脞也

古者科举皆出学校教之则为师官之则为君汉晋以降犹采虚望后世虑士之沽名官之徇私也于是为帖括诗赋以锢之浸假而锁院而搜检而糊名而誊录而回避若夫试官固天子近侍亲信之臣亲试于廷然后出之者也而使命一下严封其宅焉所至严封其寓焉行焉严封其舟车焉若槛重囚防之诚密矣然暗中摸索探筹赌戏驱人以不学导人以无耻而关节请托之獘卒未尝绝也古之学者以文会友师儒之官以道得民后世恐其聚众而持清议也于是戒会党之名严讲学之禁防之诚密矣然而儒不谈道独学孤陋人才雕落士气不昌徒使无忌惮之小人借此名以陷君子为一网打尽之计也古者疑狱泛与众共悬法象魏民悉读之使知而不犯冤而得伸后世恐其民之狡赖也端坐堂皇以耸之陈列榜杨以胁之防之诚密矣然刁豪者益藉此以吓小民愿弱者每因此而戕身命猾吏附会例案上下其手冤气充塞而莫能救正也古者天子时巡与国人交君与其臣贱亦答拜汉世丞相谒天子御座为起在舆为下郡县小吏常得召见后世恐天泽之分不严也九重深闭非执政末由得见防之诚密矣然生长深宫不闻外事见贤士大夫之时少亲宦官宫妾之时多则主德必昏也上下暌孤君视臣如犬马臣视君如国人也凡百庶政罔不类是虽更数仆悉数为难悠悠二千岁莽莽十数姓谋谟之臣比肩掌故之书充栋要其立法之根不出此防獘之一心谬种流传遂成通理以慎密安静为美德以好事喜功为恶词容容者有功硗硗者必缺在官者以持禄保位为第一义缀学者束身自好为第一流大本既拨末亦随之故语以开路必曰恐防舟车之利也语以兴机器必曰恐夺小民之业也语以振商务必曰恐坏朴之风也语以设学会必曰恐导标榜之习也语以改科举必曰恐开躁进之门也语以铸獘楮必曰恐蹈宋元之辙也语以采矿产必曰恐为晚明之续也语以变武科必曰恐民挟兵器以为乱也语以轻刑律必曰恐民藐法纪而滋事也坐此一念百度不张譬之忡病自惊自怛以废寝食譬之痿病不痛不痒僵卧床蓐以待死期岂不异哉岂不伤哉防獘之心乌乎起曰起于自私请言公私之义西方之言曰人人有自主之权何谓自主之权各尽其所当为之事各得其所应有之利公莫大焉如此则天下平矣防獘者欲使治人者有权而受治者无权收人人自主之权而归诸一人故曰私虽然权也者兼事与利言之也使以一人能任天下人所当为之事则即以一人独享天下人所当得之利君子不以为泰也先王知其不能也故曰不患寡而患不均又曰君子有絜矩之道言公之为美也地者积人而成国者积权而立故全权之国强缺权之国殃无权之国亡何谓全权国人各行其固有之权何谓缺权国人有有权者有不能自有其权者何谓无权不知权之所在也无权恶乎起曰始也欲以一人而夺众人之权然众权之繁之大非一人之智与力之能任也既不能任则其权将麋散堕落而终不能以自有虽然向者众人所失之权其不能复得如故也于是乎不知权之所在故防獘者始于争权终于让权何谓让权天下有事上之天子天子曰议以闻是让权于部院部院议可移文疆吏是让权于督抚督抚以颁于所是让权于州县州县以下于有司是让权于吏胥一部之事尚侍互让一省之事督抚互让一国之事君民互让争固不可也让亦不可也争者损人之权让者损己之权争者半而让者半是谓缺权举国皆让是谓无权夫自私之极乃至无权然则防獘何为乎吾请以一言蔽之曰因噎而废食者必死防獘而废事者必亡

　　与八旗诸君子陈说时局大势启　　　　　
寿富

呜呼天下大势岌岌哉外人知之中国不尽知四方或多知之我八旗则知者三四不知者六七也我八旗世禄世官休戚与共苟非婚姻即是骨乃记全盛之隆规忽当前之大势然眉不知急剥肤不知痛酣然以嬉涣然以处危哉痛乎其坐以待毙也仆家贫力微学识浅陋观天下纷然思匡王室我八旗若不自励不惟负咎君父将必启侮四方消息甚微所关极大每顾我兄弟察盛衰之所由谋富强之攸在通力合作各奋其才厚培根本力开盘错终日呶呶逢人强聒取笑于自守之士见病于持重之儒不敢灰心惟自隐痛念我八旗之大人才至多世受国恩天良未泯苟知时局危急必不忍坐而旁观用敢不避讥弹陈大势愿我兄弟思祖宗立功之勤闵君父当局之苦哀身家之莫保念子孙之流离雪涕奋兴起谋王室气运不难强挽安危可望转圜若惊为病狂笑其说梦一旦祸至死无以对祖父生无以保妻拏蒙耻捐生相胥及溺然后始叹填海之苦衷谅忧天之先见岂不晚哉岂不痛哉

大地之上诸国林立我中国居亚西亚四分之二地之如亚西亚者尚有五洲西人比较诸国强弱中国人居第一地居第三兵船商殿船居人后愿我兄弟勿恃广土侈然以自大也

中国戎祸始于道光一败于英再败于英法三败于法四败于日本失缅甸越南琉球高丽国凡四割香港台湾澎湖北徼地凡四无役不败无败不失地愿我兄弟知中国为至弱之国兵力不足恃也

自和约以来入口洋税岁有增加无穷漏卮届六十年赔兵费者凡四我货财之输于外者何可胜计愿我兄弟知中国为至贫之国生机将日促也

同治时德宰相毕士麻克尝建分中国之议诸国因中国地大民众莫敢先发自我败于日本此说复起近日诸国议论半是此事愿我兄弟如外人日日谋我我中国将有瓜分之机也

中国北枕俄南接英法属地皆以兼并为国者也东日本远交近攻思食我以自肥者也不入于此则入于彼愿我兄弟知介居强大中国有必分之势也中国贫弱无论何国覆之有余所以相持而莫先者以英俄之强弱未定也强弱未定以土耳其未灭也土势岌岌危在旦夕土亡将及我矣愿我兄弟思分阴可惜为时甚迫无苟安以自也

今日百物腾贵由加税也俸饷减成由库乏也税重民贫贼盗将起富者贫贫者死推其源皆由于日本之赔也国家贫弱人人受其祸愿我兄弟无身受其害而犹以此为国家之事也

俄之灭波兰也杀人数百万英之灭印度也杀人亦数百万夺其财据其土奴其男淫其女日本之于台湾也亦然愿我兄弟知人人家家将彼此害而早图自救也

土国之弱也由于国人偷惰苟安波兰之灭也由于国人自私自利印度之亡也由于人心参差不齐而德之兴也人人有自强之心美之兴也人人无自利之心人人自强国始强人不自利乃有利愿我兄弟人人怀自强之心无自利以自害也

中国存诗书乃可进身本朝与八旗乃为贵族国家安富家乃保货财愿我兄弟思家国之相关先谋王室之安危姑置　一己之得失也

天心向顺缅甸高丽琉球越南亡矣天不佐暴英俄法日兴矣则亦强者存弱者亡矣德小国人人自奋而崛起日本弱国惧亡图存而忽强意亡国百折不回而中兴人安定在不可胜天愿我兄弟毋恃天命以苟安毋委气运以自废也

子也才父母无冻馁臣也良君后无危亡我中国士果用命何至求和人果向学何至才乏今日之祸举国酿之君父受之愿我兄弟思君臣之义无卸责于君而矜局外之智也

得赉赐铜匠也思强其国德意智之霸图兴焉哥沦波舟师也思周大地泰西之商务成焉匹夫有志国家赖之愚者苟安懦者观望无志者委责于人无耻者享成于人愿我兄弟之贫贱者先自励也　

法之乱世家大族糊口于四方波之亡世家大族放流于荒儌自我败于日本外国日日讲兼并自我割台湾外省处处求自强民权起大族之祸烈戎祸深夫族之祸更裂愿我兄弟之贵富者先自危也

章句破碎大义乖于是乎士鲜明理华藻涂饰真意少于是乎士鲜寔用经有大义五伦五常史有大义治乱兴亡文有实用明理纪事愿我兄弟之为学者先求其大而归诸有用也

地不一国国不一人人各有心心各有智不察列国大势不知其邦强弱不察列国论议不知其意美恶不察列国学术不知其技巧拙是谓聋瞽聋瞽者侮之媒也愿我兄弟廓其耳目而周知外事也

　　论今之时局与战国大异　　　　　
何树龄

数理历万年而不变人事随时运为转移国势因古今而异辙苟拘牵典籍勉强附会执旧方以疗新病服夏葛以御冬寒可谓之识时务之豪杰哉今之言经济者拟时局为战国目俄为强秦一人倡之百人和之其说遂若确乎而不可易彼盖谓穷巷之儒祗能学陈轸周最苏秦张仪之一车两马周流列国也好名之士祗能学商鞅吴起李悝司马错之辟草莱任土地富国强兵也呜呼误哉环球之面百国立焉路纵横若缩地焉轮舟络绎泯天堑焉电线回绕化畛域焉东西南朔若门庭焉朝发夕至近于邹鲁何以游说之士不复见于五大洲也坚甲利兵过于秦楚何以战阵之祸不轻发于诸大国也何树龄曰昔战国之政出自君王今欧洲之权在于议院君民之趋向不同而古今之世变遂悬殊矣

专诸进鱼荆轲献地若非仇国即宗人品位相敌妒忌乃起今则尼希利之私会结自编氓墨斯高之学生囚于囹圄此异于战国者一

合纵连横为盟主者必秦楚珠盘玉敦执牛耳者未闻邾娄弱肉强食小国大役天下一是振古如兹今则英俄德法共盟于瑞士之京后帝皇王来同于乡老之地此异于战国者二

召陵之会蔡卫争先黄池之盟吴争伯大小轻重楚子问鼎朝名市利张仪图周杞宋齐鲁纪年不同颛顼夏商用历各异宗周蠢蠢空有作君之名天道悠悠孰是作师之统今则定公使之班次罗马居先数阳历之春秋欧美同朔此异于战国者三

一人为刚万夫为柔一人有智全国皆愚然后捭阖之徒妾妇之行得以蛊惑权要蠹国殃民一怒而诸惧安居而天下息今则议政之局谋及庶人辩难周详集思广益鬼谷子无以饶其舌范应侯无以投其骨此异于战国者四

深宫九重欲伏尸二人而无可伏也国门万里欲流血五步而无可流也虽有唐睢之勇无所用之虽有聂政之侠无所行之今则飞车出而关隘失其险炸药出而贲育失其勇此异于战国者五逆君之贼与国之所恶也倡乱之民天下之所诛也今则自由之党日本有之革命之党英国有之以美利坚为藏身之固以欧罗巴为致命之场此异于战国者六

韩非子曰天子及天下诸侯及其国大夫及其家士庶人及其身过于所者谓之侵是以黔敖为食未蒙曾子之褒子路施浆先端木之贡礼文是尚仁道以衰今则布德氏之施济欲遍五洲合众国之赈捐将及千兆以师得民以儒得民以会得民以利得民此异于战国者七

天生五材民并用之阙一不可谁能去兵然古之整军经武者以光耀先王之宗庙为词今之拓地辟疆者以丰殖百姓之财产为义且古之者以弓以矢以车以卒于有象今之者以士以农以工以商于无形此异于战国者八

既有八异经世者当翻然改图矣不可自私具刺客之众多也不可自尊具公法之摈斥也敬教劝学具为荒岛野国也舍已从人惧为独夫民贼也俯就舆情避亚力山德第二之覆辙也任言民政散梯能欹尔之乱党也大同之运方长域民不以封疆之界也息争之会可成威天下不以兵革之利也凡此数端已露萌牙培而植之易为力耳舍地球之善士而不为而欲为战国之良臣其不为子舆氏所痛诋者几希

　　论世变之亟　　　　　
阙名

呜呼观今日之世变自秦以来未有若斯之亟也夫世之变也莫知其所由然强而名之曰运会运会既成虽圣人无所为力圣人亦运会中之一物既为其中之一物谓能取运会而转移之无是理也彼圣人者特知运会之所由趋而逆其流极唯知其所由趋故后天而奉天时唯逆其流极故先天而天不违于是裁成辅相而置天下于至安后之人从而观其成功遂若圣人真能转移运会也者而不知圣人之初无有事也即如今日中倭之构难究所由来夫岂一朝一夕之故也哉尝谓中西事理其最不同而断乎不可合者莫大于中之人好古而忽今西之人力今以胜古中之人以一治一乱一盛一衰为天行人事之自然西之人以日进无疆既成不可复衰既治不可复乱为学术政化之极则我中国圣人之意以为吾非不知宇宙之为尽藏而人心之灵苟日开瀹焉其机巧智能可以驯致于不测也而吾独置之而不以为务者生民之道期于相安相养而已夫天地之物产有限而生民之嗜欲无穷孳乳寖多镌镵日广此终不足之势也物不足则必争而争者人道之大患也故宁以止足为教使各安于朴鄙颛蒙耕凿焉以事其长上是故春秋大一统一统者平争之大局也秦之销兵焚书其作用亦犹是降而至于宋以来之制科其防争尤为深且远取人人尊信之书使其反复沈潜而其道常在若远若近有用无用之际悬格为招矣而上智有不必得之忧下愚有或可得之庆于是举天下之圣智豪杰至凡有思虑之伦吾顿八纮之网以收之即或漏吞舟之鱼而已暴断耆颓然老矣尚何能为推波助澜之事也哉嗟乎此真圣人牢笼天下平争泯乱之至术而民智因之以日窳民力因之以日衰其究也至不能与外国争一旦之命则圣人计虑之所不及者也虽然使至于今吾为吾治而跨海之汽舟不来缩地之飞车不至则神州之众老死不与异族相往来富者常享其富贫者常安其贫明天泽之义则冠履之分严崇柔让之教则嚣凌之氛泯偏虽繁有补苴之术荏苻虽伙有剿绝之方此纵难言郅治乎亦用相安而已而孰意患常出于所虑之外乃有何物泰西其人者自高颡深目之伦杂处此结编发之中则我四千年文物声明已涣然有不终日之虑逮今日而始知其危何异齐桓公以见痛之日为受病之始也哉夫与华人言西治常苦于难言其真存彼我之见者弗察事实言中国为礼义之区而东西朔南凡吾王灵所弗届者举为犬羊夷狄此一蔽也明识之士欲一国晓然于彼此之情实其议论自不得不存是非善否之公而浅人怙私常詈其誉仇而背本此又一蔽也而不知徒塞一己之聪明以自欺而常受他族之侵侮而莫与谁何忠之道固如是乎周孔之教又如是乎公等念之今之夷狄非犹古之夷狄也今之称西人者曰彼善会计而已又曰彼擅机巧而已不知吾今兹之所见所闻如汽机兵械之伦皆其形下之粗即所谓天算格致之最精亦其能事之见端而非命之所在其命云何苟扼要而谈不外于学术则黜伪而崇真于刑政则屈私以为公而已斯二者与中国理道初无异也顾彼行之而常通吾行之而常病者则自由不自由异耳夫自由一言直中国历古圣贤之所深畏而从未尝立以为教者也彼西人之言曰唯天生民各具赋得自由者乃为全受故人人各得自由国国各得自由第务令毋相侵损而已侵人自由者斯为逆天理贼人道其杀人伤人及盗蚀人财物皆侵人自由之极致也故侵人自由虽国君不能而其刑禁章条要皆为此设耳中国理道与西法自由最相似者曰恕曰絜矩然谓之相似则可谓之真同则大不可也何则中国恕与絜矩专以待人及物而言而西人自由则于及物之中而实寓所以存我者也自由既异于是异丛然以生粗举一二言之则如中国最重三纲而西人首明平等中国亲亲而西人尚贤中国以孝治天下而西人以公治天下中国尊主而西人隆民中国贵一道而同风而西人喜党居而州处中国多忌讳而西人众讥评其于财用也中国重节流而西人重开源中国追淳朴而西人求驩虞其接物也中国美谦屈而西人务发舒中国尚节文而西人乐简易其于为学也中国夸多识而西人尊新知其于祸也中国委天数而西人恃人力若斯之伦举有以中国之理相抗以并存于两间而吾实未敢遽分其优绌也

自胜代末造西旅已通迨及　国朝梯航日广马嘉尼之请不行东印度之师继至道咸以降持驱夷之论者亦自知其必不可行喙稍息于是不得已而连有廿三口之开此郭侍郎罪言所谓天地气机一发不可复遏士大夫自怙其私求抑遏天地已发之机未有能胜者也自蒙观之夫岂独不能胜之而已盖未有不反其祸者也惟其遏之愈深故以祸之发也愈烈不见夫激水乎其抑之不下则其激也不高不见夫火药乎其塞之也不严则其震也不迅三十年来祸患频仍何莫非此欲遏其机者阶之厉乎且其祸不止此究吾党之所为不至于灭四千年之文物而驯致于瓦解土崩一涣而不可复收不止也此真泯泯者智虑所万不及知而闻斯之言未有不指为奸人之言助夷狄恫喝而煽其焰者也夫为中国之人民谓其有自灭同种之为所论毋乃太过虽然待鄙言之方西人之初来也持不义害人之物而与我构难此不独有识所同疾即彼都人士亦至今引为大诟者也且中国蒙　累朝列圣之庥幅员之广远文治之休明度越前古游其宇者自以谓横目眚耏之伦莫我贵也乃一旦有数万里外之荒服岛夷鸟言夔面飘然戾止叩关求通所请不得遂尔突我海疆虏我官宰甚而至焚毁宫阙震惊　乘舆当是之时所不食其肉而寝其皮者力不足耳谓有人焉伈伈俔俔低首下心讲其事而咨其术此非病狂无耻之民不为是也是故道咸之间斥洋务之污求驱夷之策者智虽囿于不知术或操其已促然其人谓非忠孝节义者徒殆不可也然至于今之时则大异矣何以言之谋国之方莫善于转祸而为福而人臣之罪莫大于苟利而自私夫士生今日不西洋富强之效者无目者也谓不讲富强而中国自可以安谓不用西洋之术而富强自可致谓用西洋之术无俟于通达时务之真人才皆非狂易真心之人不为此然则印累绶若之徒其必矫尾厉角而与天地之机为难者其用心可见矣善夫姚郎中之言曰世固有视其国之危亡不以易其一身一瞬之富贵故推鄙夫之心固若曰危亡危亡尚不可知即或危亡天下共之吾奈何今若辈志得而自退处无权势之地乎孔子曰苟患失之无所不至故其端起于大天士之怙私而其祸可至以亡国灭种四分五裂而不可收拾由是观之仆之前言过乎否耶噫今日倭祸特肇端耳俄法英德旁午调集此何为者此其事尚待深言也哉尚忍深言也哉诗曰其何能淑载胥及溺又曰瞻乌靡止心摇意聊复云云知我罪我听之阅报诸公

　　救亡决论　　　　　
阙名

天下理之最明而势所必至者如今日中国不变法则必亡是已然则变将何先曰莫亟于废八股夫八股非自能害国也害在使天下无人才其使天下无人才奈何曰有大害三其一害曰锢智慧今夫生人之计虑知识其开也必由粗以入精由显以至奥层累阶级踏实地而后能机虑通达审辨是非方其为学也必无谬悠影响之谈而后其应事也始无颠倒支离之患何则其所素习者然也而八股之学大异是垂髫童子目未知菽粟之分其入学也必先课之以学庸语孟开宗明义明德新民讲之既不能通诵之乃徒强记如是数年之后行将执简操觚学为经义先生教之以擒挽之死法弟子资之于剽以成章一文之成自问不知何语迨夫观风使至然挟兔册裹饼饵逐队唱名俯首就案不违功令皆足求售谬种流传羌无一是如是而博一衿矣则其荣可以夸乡里又如是而领乡荐矣则其效可以觊民社至于成贡士入词林则其号愈荣而自视也亦愈大出宰百里入主曹司珥笔登朝公卿跬步以为通天地人之谓儒经朝廷之宾兴蒙　皇上之亲策是朝廷固命我为儒也千万旅进人皆铩羽我独成龙是冥冥中之鬼神又许我为儒也夫朝廷鬼神皆以我为儒是吾真为儒且真为通天地人之儒从此天下事来吾以半部论语治之足矣又何疑哉又何难哉做秀才时无不能做之题做宰相时自无不能做之事此亦其所素习者然也谬妄胡涂其曷足怪其二害曰坏心术揆皇始创为经义之意其主于愚民与否吾不敢知而天下后世所以乐被其愚者岂不以圣经贤传无语非祥八股法行将以忠信廉耻之说渐摩天下使之胥出一途而风俗亦将因之以厚乎而孰知今日之科举其事效反于所期有断非前人所及料者今姑无论试场大獘如关节顶替倩枪联号诸寡廉鲜耻之尤有力之家每每为之而未尝稍以为愧也请第试言其无獘者则孔子有言知之为知之不知为不知是知也故言止于所不知固学者之大戒也而今日八股之士乃真无所不知夫无所不知非人之所能也顾上既如是求之下自当以是应之应之奈何剿说是也夫取他人之文词腆然自命为己出此其人耻心所存固已寡矣苟缘是而幸幸则他日掠美作伪之事愈忍为之而不自知其为可耻然此犹其临场然耳至其平日用功之顷则人手一编号曰揣摩风气即有一二聪颖子弟明知时尚之日非然取去所关苟欲求售势必俯就而后可夫所贵于为士与国家养士之深心岂不以矫然自守各具特立不诡随之风而后他日登朝乃有不苟得不苟免之概耶乃今者当其做秀才之日务必使之习为剿诡随之事致令羞恶是非之心旦暮梏亡所存濯濯又何怪委贽通藉之后以巧宦为宗风以趋时为秘诀否塞晦盲真若一邱之貉苟利一身而已矣遑恤民生国计也哉且其害不止此每逢春秋两闱其闱内外所张文告使不习者观之未有不欲股弁者逮亲见其实事乃不徒大谬不然抑且变本加厉此奚翅当士子出身之日先教以赫赫王言实等诸济窍飘风不关人事又何怪他日者身为官吏刑在前而不憟议在后而不惊何则凡此又皆所素习者然也是故今日科举之事其害不止于锢智慧坏心术其势且使国宪王章渐同粪土而知其害者果谁也哉

其三害曰滋游手扬子云有言言心声也书心画也故知言语文字二事系生人必具之能人不知书其去禽兽也仅及半耳中国以文字一门专之士而西国与东洋则所谓民之众降而至于妇女走卒之伦原无不识字知书之人类且四民并重从未尝以士为独尊独我华人始翘然以知书自异耳至于西洋理财之家且谓农工商贾皆能开天地自然之利自养之外有以养人独士枵然开口待哺是故士者固民之也唯其蠹民故其选士也必务精而最忌广广则无所事事而为游手之民其獘也为乱为贫为弱而中国则后车十乘从者百人孟子已肇厉阶至于今日之士则尚志不闻素餐等诮十年之间正恩累举朝廷既无以相待士子且无以自存棫朴丛生人文盛极然若以孙伯符杀丹阳太守坐无所知者例之则与当涂公卿皆不容于尧舜之世者也夫益之以保举加之以捐班决疣溃痈靡知所届中国一大豕也虱总总处其奎蹄曲隈必有一日焉屠人操刀具汤沐以相待至是而始相吊焉固已晚矣悲夫夫数八股之三害有一于此则其国鲜不弱而亡夫兼之者耶今论者将谓八股取士固未尝诚负于国家彼自明以来用之矣其所收之贤哲巨公指不胜屈宋苏轼尝论之矣果循名责实之道行则八股亦何负于天下此说固也然不知利禄之格既悬则无论操何道以求人将皆聪明才智之俦入其彀设　国家以饭牛取士亦将得戚百里大夫以牧豕取士亦将得卜式公孙丞相假当日见其得人遂以此为科举之恒法则诸公以为何如夫科举之事为国求才也劝人为学也求才为学二者皆必以有用为宗而有用之效征之富强富强之基本诸格致不本格致将无所往而不荒虚所谓蒸砂千载成饭无期者矣彼苏氏之论取快一时方与温公介甫立异抵巘又何可视为笃论耶总之八股取士使天下消磨岁月于无用之地堕坏志节于冥昧之中长人虚骄昏人神智上不足以辅国家下不足以资事畜破坏人才国随贫弱此之不除徒补苴罅漏张皇幽渺无益也虽练军实讲通商亦无益也何则无人才则之数事者虽举亦废故也糠及米终致危亡而已然则救之之道当何如曰痛除八股而大讲西学则庶乎其有鸠耳东海可以回流吾言必不可易也

　　国朝六大可惜论　　　　　
韩文举

无贤君而国萎瘁者有矣无贤臣而国萎瘁者有矣无其时无其势而国萎瘁者有矣士气不倡人民不慧而国萎瘁者亦有矣然皆不患此也其君则变法励治之英主也其臣则中兴自强之元勋也其士民则聪明智慧通变达时之翘秀也然而卒不免制于俄败于日束缚于英法德何哉不然则风俗蒙蒙愚鲁充也不然则奸佞纶纶据要津也不然则勇士殚智士残也不然则谋策多言风波也不然则巧宦滋章营营身家也不然则奸民谍伺以情输敌也不然则不务天时不治地利也不然则游民阗溢寇盗多有也不然堂上百里堂下千里门庭万里也不然商贾失计百工无艺农民困匮也不然文巧不禁游幕侵蠹胥吏盗权也不然士人蔀塞搢绅骄恣官吏婪悍也不然国自为国民自为民官自为官也有一于此不可为国数者兼备岂不痛乎岂不痛乎器械虽精无用也海军虽修无用也陆兵虽练无用也营垒虽坚无用也城郭虽巩无用也不然何为其如是也

或曰西北回部一金顺而三月定矣发捻巨匪蹂躏十余省盘踞十余年曾左诸公接踵而出而犁其庭扫其巢矣谅山之战冯王诸将歼其丑类覆其全队矣信如子言得毋诳乎曰恶是未达时势者言也中国水师奚与英比而商务无论也中国陆军奚与德俄比而舆地学校无论也中国繁富奚与美比而风俗技艺无论也中国制造奚与日比而振作无论也奚为而不衰奚为而不愚奚为而不弱奚为而不蹙而昧昧者不知也子未知国有六惜乎昔　世祖章皇帝时周朗上书请二十家选一长百家置一师男子十二至十七皆令习经十八至二十使修武授以书记图律训以军部舟骑上下男女咸令习医习经者五年有立言于司徒娴武者三年善艺升于司马若不成罢归乡里终身不得为宦大哉言乎设用其策人无不学民无不兵律无不解图无不精医无不良舟无不善扼南洋以制欧西辟西北以控强俄临高丽以迫日本俄虽强日虽兴英法虽悍黑龙江珲春缅甸安南高丽琉球奚得而陷失哉惜其言不用以至今日此可惜者一也
  </div>
  <div class="pagination">
   <a href="皇朝经世文统编_page280.html">
    上一页
   </a>
   <span>
    ...
   </span>
   <a href="皇朝经世文统编_page276.html">
    276
   </a>
   <a href="皇朝经世文统编_page277.html">
    277
   </a>
   <a href="皇朝经世文统编_page278.html">
    278
   </a>
   <a href="皇朝经世文统编_page279.html">
    279
   </a>
   <a href="皇朝经世文统编_page280.html">
    280
   </a>
   <span class="current-page">
    281
   </span>
   <a href="皇朝经世文统编_page282.html">
    282
   </a>
   <a href="皇朝经世文统编_page283.html">
    283
   </a>
   <a href="皇朝经世文统编_page284.html">
    284
   </a>
   <a href="皇朝经世文统编_page285.html">
    285
   </a>
   <a href="皇朝经世文统编_page286.html">
    286
   </a>
   <span>
    ...
   </span>
   <a href="皇朝经世文统编_page282.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
