<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 9 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 9 页/共 101 页</h1>
    <div class="content">　　强邻环伺谨陈愚计疏　　　　　　　　　　　　　　
薛福成

奏为强邻环伺世变方殷谨陈愚计略备　采择恭折仰祈　圣鉴事窃臣博考舆图遐稽史籍知我　国家幅员之广轶汉迈唐而超越于宋明数倍惟元代极盛之时差足比隆然　元之塞外诸部不时自为分裂未若我　圣朝之一统无外控制得宜盖形势之雄治平之久人民之众洵莫与京矣自泰西诸国航海东来始不过藉互市之名逐什一之利相狎既久寖有违言衅端之起仅在五十余年以前谋臣议论不一忽和忽战累次失利纷纭者逾二十年而元气已大损矣厥后更定约章稍持和局外警之迭起环生者几于无岁无之中外筹议不能不以防海为兢兢地之险者扼之土之荒者辟之军之阙者设之才之乏者练之械之精者购之艺之良者习之盖既经荩臣硕辅内外合谋苦心经营者亦逾二十年中国声威稍稍异于畴昔然濒海之区回环万数千里布置既已难周犹且艰于物力缺于人才限于时势格于议论措施不过十之二三而狡寇窥逼之大势又不仅在海而在陆矣臣窃按英俄法三国欧罗巴著名强国也其国都皆距中国三四万里彼知西洋大小诸邦竞能自立难逞雄图未肆西封遂勤东略英人初藉公司之力蚕食五印度未几而沃壤数万里尽为所并遂与我之西藏为比邻近且胁服阿富汗克什弥尔巴达克山什克南诸部为英属国其大势骎骎北向既越葱岭而与我之回疆相接南并缅甸而云南之迤南迤西悉与毘连矣俄国自兴安岭以外东傅于海包我黑龙江全境暨外盟蒙古乌梁海诸部西轶新疆诸城地势尤为广远自咸丰年间来索旧地而黑龙江以南乌苏里河以东勘界一误蹙地数千里至今西人动辄借口谓为中国不重边地之明证侵夺之谋无时或息俄人又于同治年间乘我内寇不靖稍以兵力吞灭浩罕布鲁特哈萨克布哈尔诸回部自是俄境亦接回疆其地匝我三陲回环殆不下二万余里法人自争得越南旋胁取真腊一国归其保护近又侵割暹罗湄江东岸之地疆圉愈固气势自雄而两广云南边外益以多事由斯以观中国东南两面大海绕之其自东北以讫西南则三强国之境绕之防于海者动虞诸国窥伺防于边者日与三国周旋至于南洋诸岛星罗布昔人所谓海外杂国东南际天地以万数时候风潮朝贡者今已为英与荷兰西班牙三国之外府竟无一岛能自存者此殆宇宙之奇变古今之创局也然犹有可冀者曰彼虽盛于一时终将衰于异日顾臣观西洋大国图治之原颇有条理英俄法皆创国数百年或近千年炎炎之势不始今日今其制胜之术屡变益精舟车则变而火轮矣音信则变而电传矣枪则变而后瞠矣战舰则变而铁甲矣水雷则变而鱼雷矣火药则变而无烟矣窥敌则变而用气球矣照夜则变而用电灯矣专家之学互殚智力往往能制驭水火呼吸风霆新艺迭出殆无穷期其恃强逞威之具既如此

然犹有可慰者曰彼既与我和好未必遽蓄狡谋顾国必自强而后和可恃夫制敌而不制于敌者莫如铁路英之铁路一已抵西藏近边之大吉岭一已达云南近边之新街俄之铁路将由塔什干而趋浩罕近复经营西伯利亚铁路东联珲春海参崴法开铁路以通商货已由河内直接谅山而我无一足以应之俄人移我界碑胁我属部之事时有所闻迩来粕米尔一役终不脱占地故智英人力争野人山地印度各官志在分据险要侵逼滇疆臣因滇缅分界知其隐衷法人注意滇南诸土司已见端倪彼既撤我藩篱稍久必窥堂奥其贪得无厌之情又如此盖事变如此之棘时局如此之艰皆肇端于此数十年内夫自开辟以来神圣之所缔造文物之所弥纶莫如中国一旦欧洲强国四面环逼此巢燧羲轩之所不及料尧舜周孔之所不及防者也今欲以柔道应之则启侮而意有难餍以刚道应之则召衅而力有难支以旧法应之则违时而势有所穷以新法应之则异地而俗有所隔交涉之事日繁一日应付之机日难一日诚不知何所底止矣惟是通变方能持久因时所以制宜伊古盛时或多难以保邦或殷忧而启圣臣愚以为　皇上值古未有之奇局亦宜恢古未有之宏谟夫英国地多而势散俄国土旷而人稀法国政烦而民困彼有所长亦有所短我有所短亦有所长诚能弃所短而集所长自可用所长而乘所短未得其术则难者益难苟握其要则难者亦易臣谨择其约而易行者请为　圣主陈其大一曰励人才所谓才者何常时方无事则以黼黻隆平为贵时方多事则以宏济艰难为先夫道德之蕴忠孝之怀诗书之味此其体也而论致用于今日则必求洞达时势之英才研精器数之通才练习水陆之将才联络中外之译才体用兼该上也体少用多次也当风起初开之际必有妙术以鼓舞之则人自濯磨矣迨豪彦竞进之时必择贤能而倚任之则事无丛脞矣才之振奋默运于　九重之精神劝之有具斯培之有本培之有本斯用之不穷至于多设学堂随地教人多选学生出洋肄业亦皆储才之要端也一曰整武备欧州诸邦以战立国者一二千年凡事皆有专门名家故中国练军不能不参仿西法海军取法于英陆军取法于德已稍着成效矣顾北洋而外推行未广尚不足以建威销萌且论今日海军不在骤拓规模而在简核名实不在遽添船而在增练材艺俟其成效足与西军相颉颃再援昔日化一为三之议扩充分布则海疆自可无虞至各省绿营疲窳特甚前督抚臣曾国藩胡林翼已早言之似宜先就临边之地与英俄法相近者稍稍变绿营为练军因其旧饷给以新式火器而以西法部勒之渐除废弛拘挛之习免为西人所笑侮又查有可屯垦之地不妨酌置练军或仿漠河金矿之例许公司集股开矿练营自护随时操练以备调用似亦两得之道也一曰浚利源泰西诸国竞筹藏富于民之法然后自治自措之裕如即臣所谓养才练兵亦非帑项充盈不可盖生财大端在振兴商务商务以畅销土货为要诀欲运土货以创筑铁路为始基今者　国家既筹的营造山海关铁路以期渐达于东三省此固护边至计也然地势稍偏土货不旺尚需岁贴养路巨费恐非持久之局今欲使此路广引商货化贫为富似非通内地铁路不为功内铁路地仍宜查照湖广督臣张之洞原议分年筹费由汉口开路以抵芦沟桥而达山海关则秦陇楚蜀晋豫之土货日出日多转输益远商利自饶必有自集公司依干路以筑枝路者不必官为筹寖假六通四辟富庶之机蒸蒸日上不仅有事时征兵运饷为便矣

臣又尝阅光绪初年各关贸易总册洋货入口与土货出口厥价足相抵近年洋货骤赢土货骤绌中国每岁耗银至三四千万两则以洋布洋纱畅销故也盖其为物出自机器洁白匀细工省价廉华民皆乐购用而中国之织妇机女束手坐困者奚啻千百万人今上海武昌皆已购机设厂织布纺纱天津亦有纺纱之议诚宜推之各省及各郡县官为设法提倡广招殷商设局分司优免税厘俾资鼓励收回利权莫切于此其它养蚕缫丝之法植茶焙叶之方炼铁开煤之学一一讲求整顿岂非利用厚生之政探本握要之图乎一曰重使职昔汉武帝诏举茂才异等可为将相及使绝国者西洋诸国或以宰相及外部大臣出为全权公使或以资深望重之总督出为全权公使其视使职与将相并重大抵相臣襄内政使臣襄外务外与内相表里也将臣尚武力使臣尚文辩辩与力相补救也有百年边安之计定于三寸舌者富弼之使契丹是也有一介行李之驰贤于十万兵者陆贾之使南粤是也方今英俄德法美数大国各挟胜势以相陵相伺其事体又与古迥异彼与我立约通商定界动辄有大利大害倚伏乎其中臣尝谓国势之振兴不尽恃战胜攻取但能于交涉数大端措注合乎机宜恢张自有明效夫总理衙门所恃为耳目为手足为心膂者莫如使臣中国古多卓荦之士然今尚稍艰其选者不讲之于豫也西洋久着强盛之绩然今尚不竭于用者能练之以渐也伏愿树之准绳明示激劝则风声一播足以奔走天下俾人人以经济为先资以远谟为急务上之所重下亦重之下之所重效自随之亦在　圣意之专注而已以上四端类皆劳臣之所经画　圣主之所施行臣不过稍请变而通之扩而大之用力既专收效自倍庶冀纾外患而固邦本大抵英人坚韧俄人倔强法人蛮横而探其狡黠之谋则各造乎其极殊令我有应接不暇之苦然论我固有之权力苟善用之未尝不为彼所深惮诚使经理日宏贤能日奋必善审三国之变而备之可也即徐待三国之衰而制之亦可也傥因循而不早为计则敌已迫矣患已深矣儳焉不可终日矣诗曰心之忧矣疢如疾首微臣奉使四国稍睹外洋情势辄敢贡其拳拳之愚不胜战栗彷徨之至所有强邻环伺世变方殷谨抒愚计缘由理合恭折密陈伏乞　皇上圣鉴训示谨　奏

　　变法自强疏　　　　　　　　　　　　　　　　　　
胡燏棻

奏为因时变法力图自强谨条陈善后事宜恭折仰祈　圣鉴事臣闻五帝殊时不相沿乐三王异世不相袭礼盖穷变通久因时制宜之道不同也上年倭人肇衅陆师屡挫海军继失寇焰猖狂神人共愤我　皇上不忍两国生灵久罹锋镝以大字小舍战言和虽两害从轻计不能不出于此然自古驭外之策断无一意主和可以久安之理唐于吐蕃宋于金人是其明鉴今辽河以东失地千里虽由俄法德三国合起而争许还故土但倭人仍有从容商议之语恐不免枝节横生台湾交地近复激成变端倭人能否不起责言固难预料然此风一开事变一日亟一日及今而不思改计窃恐数年以后大局更不堪设想目前之急首在筹饷次在练兵而筹饷练兵之本源尤在敦劝工商广兴学校伏查　国家赋税所入岁有常经今忽添此二万万两之兵费非借洋债从何措置以最轻利息六厘计算每年需息银一千二百万两而陆续偿还本银尚不在此数且自上年用兵以来关内外各路添兵购械所借华洋商应偿本息已属不少此外奉直两省善后事宜仍须节节增修次第兴举北洋海军亦不能不从新创办以图补苴约计购船置械非数千万金不能成军此后水陆所需每岁又不下千余万金入者祇有此数出者骤然加增虽日责司农以筹划度支亦恐无从应付窃观泰西各国无论军饷工程千万之需咄嗟立办何者藏富于民多取之而不为虐而民亦乐输以奉其公彼其器械日制而日精商务日开而日盛水陆之兵日练而日强盖董劝之始国家设各项学校以培植之艺术既成分各项官守以任使之故民有人人自奋之思治有蒸蒸日上之势今中国土地之广人民之众物产之饶为泰西各国所未有办理洋务以来于今五十年矣如同文方言馆船政制造局水师武备学堂凡富强之基何尝不一一仿行而迁地弗良每有淮橘为枳之叹固由仅袭绪余未窥精奥亦因　朝廷所以号召人才者在于科目天下豪杰所注重者仍不外乎制艺试帖楷法之属而于西学不过视作别途虽其所造已深学有成效亦第等诸保举议之流不得于正途出身之列操术疏斯收效寡也日本一弹丸岛国耳自明治维新以来力行西法亦仅三十余年而其工作之巧出产之多矿政邮政商政之兴旺国家岁入租赋共约八千余万圆此以西法致富之明效也其征兵宪兵预备后备之军尽计不过十数万人快船雷艇总计不过二十余号而水陆各军皆能同心齐力晓畅戎机此又以西法致强之明效也反镜以观得失利钝之故亦可知矣今士大夫莫不以割地赔费种种要挟为可耻然时势所逼无可如何则惟有急求雪耻之方以坐致自强之效耳昔普法之战法之名城残破几尽电线铁路处处毁裂赔偿兵费计五千兆佛兰克其数且十倍今日之二万万两然法人自定约后上下一心孜孜求治从前弊政一体蠲除不及十年又致富强仍为欧洲雄大之国论者谓较盛于拿坡仑之时今中国以二十二行省之地四百余兆之民所失陷者不过六七州县而谓不能复仇洗耻建我声威必无是理但求　皇上一心振作破除成例改弦更张咸与维新事苟有益虽朝野之所惊疑臣工之所执难亦毅然而行之事苟无益虽成法之所在耳目之所习亦决然而更之实心实力行之十年将见雄长海上方驾欧洲旧邦新命之基自此而益巩岂徒一雪割地赔费之耻而已臣之愚昧何敢挟其刍荛之见轻言变法但纵观世运抚念时艰痛定思痛诚恐朝野上下高谈理学者狃于清议鄙功利为不足言习于便安者又以为和局已定泄沓相仍设或敌国外患猝然再举更虑抵御无方然则卧薪尝胆求艾疗其尚可稍缓须臾耶微臣早夜焦思今日即孔孟复生舍[富](当)强外亦无立国之道而舍仿行西法一途更无致富强之术用敢不揣冒昧就管见所及举筹饷练兵重工商兴学校数大事敬为我　皇上缕晰陈之

一开铁路以利转输也中国铁路之议屡举屡废自经此次军事利钝之故昭然共见应请援照前两广督臣张之洞原议自汉口至京开办干路顾办法次第必当先定大纲第一在劝立公司准民间自招股本而一切窒之处如买地勘界等类必须官为保护第二在勘明道里从前原议北自芦沟桥至正定南自汉口至信阳州分头举办查汉口至信阳山路崎岖工费较巨不若取道襄樊地势平坦其铁轨渡河之路尤宜在郑州以西荣阳以东已出山险经流不改之处既渡河则东循淇卫西倚太行北行而达保定地高路平较为稳固第三在多开支路自汉口至京迤长三千里若仅有干无枝则贸易必不旺商旅必不多其势亦难持久窃谓支路宜分三段南路由光山固始出六安以载茶叶由应城京山安陆出荆门当阳以运煤铁西路由怀庆出轵开经蒲解以达关陇东路由开封归德过宿泗以抵清江如此则天下大局若网在纲商务工务漕务军务莫不四通八达第四在议定规制自高铁轨之制出而火车一变自电气传力之机出而火车又一变今俄人自加斯滨海达珲春一路即系用高轨电气车之法今创办之初宜择其至便至捷者为之以免他日纷纷改造又有我钝彼利之叹迨办成后每年除公司费用修理经费外所余利银官收其什一之税诚能各省一律举行则公家岁可得数百万金而且东西南北节节流通土物日出商务日旺厘金关税亦日饶是每岁所增入又不下数百万金一旦疆有事运饷运兵朝呼夕至今日寓强于富之道计无有切于此者矣　一筹钞币银币以裕财源也昔元明以钞票为虐政者则以一纸空券欲抵巨万现银情同诳骗耳西国以钞币便民者则以有一万之银始发一万之票无丝毫虚浮也中国不自设银行自印钞票自铸银币遂使西人以数寸花纹之券抵盈千累万之金如汇丰德华有利等洋行之钞票是也以低潮九成之银易库纹十成之价如墨西哥吕宋日本等国之洋钱是也今诚能于各省通商口岸一律设局自铸金银铜三品之钱颁定相准之价垂为令甲一面于京城设立官家银行归户部督理省会分行归藩司经理通商码头则归关道总核购极精之器造极细之纸印行钞票而存其现银于银行妥定章程明颁　谕旨俾民得以钞币两项完纳租赋税厘至各省旗兵绿营防营之饷京外文武百官之廉俸亦即以钞币两项分搭匀拨而尤必各处银行于出入授受之间随时查核不至钞溢于银并绝无毫厘短折方能取信于人持之久远惟用人必须按照西法用商务之章程杜官之习气慎选精明廉洁之人综计出入其余亦须屏绝情面皆由公举不得私荐方免弊窦至于放息责成殷实保人一有亏折惟保人代偿押则值十押七一经逾期拍卖偿抵不足仍向欠户追还果能照此认真办理实力奉行其收回利权孳生息计每岁盈余之数至少当在千万以上此诚今日至要之务不可忽视者也　一开民厂以造机器也中国各省设立制造船政枪子药等局不下十余处向外洋购买机器对象不下千百万金而于制造本源并未领略不闻某厂新创一枪自造一能突过泰西不闻某局自制一机器能创垂民用一旦有事件件仍须购自外洋岂真华人之智不及西人哉推其病源厥有三故各厂之设也类依洋人成事而中国所延洋匠未必通材往往仅晓粗工不知精诣袭象而遗神明其病一厂系官办一切工料资本每岁均有定额即有自出心裁思一器者而所需成本苦于无从报销且外洋一器之成如别色麻之钢克鹿卜之或法经数易或事更数乎成本费数十万金然后享无穷之利垂久大之业今中国之工匠既无此坚忍之力　国家又别无鼓舞之途遂事事依样葫芦一成不变其病二外洋各厂之工头匠目均系学堂出身学有本源而其监督总理之人无不晓畅工艺深明化重光电算数之学故能守法创法精益求精今中国各局总办提调人员或且九九之数未谙授以矿质而不能辨叩以机栝而不能名但求不至偷工减料已属难得器械利钝悉听工匠指挥茫无分晓其病三窃谓中国欲藉官厂制器虽百年亦终无起色必须准各省广开民厂令民间自为讲求如　国家欲购枪船械机器均托民厂包办包用其试不如式者虽定造亦必剔退则人人有争利之心亏本之惧自然专心致志实力讲求以期驾乎西制之上如此则漏既塞一有兵事取求易给不至为洋商垄断居奇受重价之累且不至为敌人阻港揽舟冒行海之险矣

一开矿产以资利用也中国煤铁五金遍地皆是从前业经各处招商开办乃卒至股本耗折成效毫无者非矿之不可开实办之不得法耳夫办矿之要又有四第一在重聘矿师西洋实有学问之矿师其国中且延致不及故往往不愿来华其愿来者不过外托行家阴图渔利迨一悟其欺妄而全局已隳故欲开矿当先求师欲求师当先重聘第二在慎选矿地夫贵州铁质非不佳也乃转运至千里已外则成本重而其价昂矣漠河金苗非不旺也乃地处极边百货腾贵则工作难而出数少矣故开矿之地必须择其水陆交通转运便利之处则人工往来易于招集对象辐辏易于取求第三在细考矿质同一矿也而质有良楛即价分贵贱故往往集本同而获利不等假使当日者以开平矿务之规模资本而开齐鲁淄潍之佳矿则今日获利当倍蓰于此矣第四在厚集矿本夫资本出于富家则原有置产业贻子孙之心资本出于市侩则无非借股票低昂为买办空盘之计收效稍迟即弃如敝屣从前公司为股票牵掣一倾百倒皆由于此故招散股不如招大股招商股不如招官股而其大要尤在办理之得人必须正大光明赤心为国绝无一毫私见否则矿不成则害在公家矿既成则利归私室初次选择断不可瞻徇情面果能于此四者讲求尽善而谓矿务不能办矿利不可求必无是理况将来欲广造铁路则处处需铁需煤欲自铸钱币则各局需金需银需铜欲自开民厂铸枪机器则各需五金及硝磺铅汞等质是招股开矿实今日之最大利源也　一折南漕以节经费也查京仓支用以甲米为大宗官俸仅十之一八旗兵丁不惯食米往往由牛彔章京领米易钱折给兵丁买食杂粮约南米一石仅合银一两有奇官俸亦然四品以上尚多亲领其余领米票以转卖米铺每石亦一两有奇夫南漕自催科征调督运验收经时五六月行路数千里竭百姓无数之脂膏聚吏胥无数之蟊贼耗　国家无数之开销运至京仓至每石之值通扯或十两或五六两不等而及其归宿乃为易银一两之用此实绝大漏徒以冗官蠹吏中饱所在积习不改此真可为长太息者也推原其故　朝廷深思远虑以为岁无南漕二百万石流通市中则一切杂粮必牵掣而骤贵兵民有受其饥者故不惜繁费而为此然自轮船畅行以后商米北来源源不绝利之所在人争趋之市中有米与官中有米同则少米之患在今时可以无虑谓宜通行各省改征折色其耗费一概带征并归藩库起解至旗丁京官应领俸米或援照成案则每石折银一两四钱或按照市价则每石折银亦不过二两有奇而一切漕河之工程海运之经费漕督粮道以下之员弁兵丁仓侍郎监督粮厅以下之胥吏差役皆可一律裁汰蠲除是　国家岁省数百万开销反多数百万盈羡而官兵两项所领实银且较增于从前领票转卖之值公私两途一举而均得大利有益于国无损于民亦何惮而不为哉即使虑及岁饥乏食则每年提出盈余银数十万两在津兑买南米存储通仓新陈互易以为有备无患之计其事亦轻而易举如虑海疆有事运道或至梗阻恐将来官商两病则更不然盖名为官米则敌船可以捕拿名为商米虽仇国亦不能阻截公法具在有例可援是可不必顾虑也

一减兵额以归实际也粤捻事平以后绿营之无功已可显见而老成持重动以不裁为言于是有减兵增饷之议各省或变绿营而为练军今倭事敉平则练军之有无功又可显见乃犹坐养此数十万无用之民耗此数千万有用之饷一旦有事各省仍纷纷募勇是兵外加兵饷外加饷国用安得而不绌夫绿营之所以不能遽裁者徒以水有汛陆有铺缉捕防守有专责耳殊不知近年绿营兵饷藩库入不敷出往往饷有按照七八成或五成核放者每兵每月仅领银数钱平日不敷养赡多以小买营生巡缉俱属虚文况各省水陆聚会之区如闽浙之渔商则雇船出洋自护矣是汛兵亦无用直省之会城则另设保甲守望等局以巡缉矣是铺兵亦无用为今之计莫如酌地方之繁简裁其老弱按年先裁二成五年裁竣国家岁可省千余万金即以此责成直省按照西法先挑老兵子弟择其年力精壮粗识之无者另行创练新军现任实缺提镇参游如尚堪造就者即充统领营官之任否则一概裁去如此一转移间化无用为有用国无坐食之费兵有精练之实倘虑水陆各汛捕务一无专责或将保甲守望等局仿照西国巡捕之制城乡市镇人物辐辏之区所设巡捕由官督率而分稽查之职于绅董事更可得实际但求　朝廷排斥疑破除成例毅然行之未有不立见功效者也　一创邮政以删驿递也中国各省皆设驿站铺递每年支销钱粮计三百余万金其实各省之奏牍公文所递有限而仕宦往来之所扰滋多至督抚则更有提塘折差每一折差抵京费以百十两计民间所开信馆索赀既巨又多遗失此公私两困也查泰西各国莫不由国家设立邮政局往来函牍公私一体权其分量之轻重定给递费之多寡由邮部刊刻信票印花出售凡寄信者预先购买用时取黏信角投入信箱有人按时收取此法不但省驿站之费而且岁获盈余为泰西各国进项之一大宗亟应仿照办理其第一办法则先借招商局为发轫之始每船各派专司文报一人通商十九口岸均设分局管理公私信件则纠合民间各信局而为之内地各码头各市镇令信局一家承包其第二办法则借电报局为推广之路凡有电报分局地方亦派一人在局专司文报代为递送至未设电报各处亦照前法令信局一家承包其第三办法则俟火车畅行再借铁路公司为往来之总汇凡干路支路火车停卸之处各派一人在局专司其事至将来欲遍行内地各镇各埠尽可广设分局派人经理如此则若网在纲无远弗届现在地球各国其邮政章程通为一例到处流行公私递费并无多寡之殊即日本亦在其列就英国而论每年邮部除用费外计赢英金一百数十万磅独吾中国未尝仿行急宜参考西制从速举办庶每岁可省驿站三百万之耗费而收邮部数百万之盈余如以为京外各官因公来往京师例须乘驿恐一旦删去驿站致多窒碍则更为掩耳盗铃之谈今东南十余省凡官员来往无不雇坐轮船独山东山西河南陜甘五省尚有官站耳若计其道里远近人数多寡由户兵二部酌给路费沿途听其自雇车马在应差各官实所深愿更无庸多虑

一创练陆兵以资控驭也此次东征兵非不多而一无足恃则非兵之不任战实由统将太多每遇战事往往心志不齐互相掣肘动如唐朝九节度之师夫东召宿将西起老臣此募十营彼募万人譬之治疾一人有病延医满室寒热杂投断无不毙之理而尤有积习之应行痛改者厥有四端昔年淮楚诸将起自田间志在杀贼人皆朴诚弊端尚少承平以后统兵大将骄奢淫佚濡染已深军需日增勇额日缺上浮开下扣百弊丛生兵之口粮尚未能养赡一身谁肯命疆以致万众离心遇战纷纷溃散此一病也从前粤捻之乱军火未精将领祇须勇气百倍易于取胜今则泰西官兵之选必先由各营学馆出身其所考各学有本国文腊丁文法文地理学几何学代数学古今史学三角法信手绘图法国家平日重视此选民间亦以得选为荣其千把总之职略如中国词林之清望故能学余于事人余于学今中国先事一无培植一闻招募各营员皆以钻谋为能事不以韬钤为实政是兵官先不知战安望教兵以战此又一病也西国之讲求武备者凡枪新器一出试之而佳即通饬各营改用一律今中国本地无著名之厂件件购自外洋承平之日部臣以绌为难先事未能预备及变起仓猝疆臣各办乃事但以购得军火为贵未能详求以致同属一军而此营与彼营之器不同前腔后腔但期备数德制奥制并作一家所由一旦临阵号令不能画一施放不能取准此又一病也考西国每经一战则列阵之体一改每创一器则行阵之式一更今中国一切攻守之法又沿旧习湘楚各军尚有以大旗刀矛为战具者并有持新器而茫然不知用法者犹复师心自用以为昔年曾经战阵即无不能御之敌承讹袭谬沿而不改此又一病也今欲创练新军宜通饬各省一律改练近年新出之西法而其大要先在直省设立武备学堂行取各州县武生武举考其汉文通顺年力精壮者选令入塾给以养赡即聘洋员为之教习三年后由洋教习考给文凭然后由堂分派入营充当哨官其学问尤杰出者充当营官从此或将武科乡试亦以枪命中为去取则将才辈出不患有兵而无官现在都守以下候补各员其有汉文通顺情愿投入学堂充当学生者亦一体办理此训官之法也至募兵不可太杂今各处所招之勇急于成军不暇选择乞丐无赖混杂其中艺未练成驱以赴敌一经临阵望风而遁反以利器资敌沿途更肆焚日后又投别军仍蹈前辙以致屡战屡败欲救其弊必先由本籍地方官查取住址亲族年在十六以上二十以下者方许入营当勇以杜将吏逃亡之弊到营时先验身材不入格者当即剔退既成阵伍先练步法手法次练打准并练行军操法年满四十者给以一年饷银令归乡里在营之年三年给假准其回籍但一闻征调虽在假内即须立至此练兵之法也其统领营哨各官之薪水欲杜其扣之弊必须从丰兵勇之饷项亦宜分别加增由各省督抚设立粮台按月由粮台点名给发设粮台短发准统领官申详告讦以杜侵扣成军之始应发号褂棉袄皮衣等件均不扣钱恤其饥寒方能得其死力此放饷之法也新练各军取用机器宜因时制宜改归一律就近年新制而论步枪以曼里夏毛瑟小口者为佳马枪以可尔脱为佳轻以克虏伯格鲁森为佳快以拿登飞尔哈乞开司为佳此简器之法也至兵数多寡统计北洋宜练兵五万人为一大枝南洋宜练兵三万人广东湖北宜练二万人其余各省每省有万人已敷调遣务须扫除积弊习练操法统归一律庶征调乃能得力也

一重整海军以图恢复也中国创设海军之初原议沿海七省后先举办祇因经费不充故以北洋为发轫之始春间威海继陷舟师全没虽由诸军之不力抑亦援师之莫继也夫泰西各国皆以铁甲快船之坚利雄长五洲故就今日之情事以观凡地球近海之邦苟非海军强盛万无立国之理查德中国从前办法与西制多有不同其受病亦即在此西国之制海军可以节制陆路而陆路不能节制海军盖洋面辽阔军情瞬息百变必非陆路所能知也今中国则海军提督须听疆臣之指挥矣其不同者一西国海军提督必由水师学堂出身积累而升其于重汽算天文地理各学无一不通无项不熟为各船兵官所服故志趋合而号令行今就北洋而论如已革提督丁汝昌本系淮军陆将水师学问毫无根柢平日各兵官本轻视之一旦临阵无论其不知水战之法即曰知之亦安能号令各船其不同者二各国兵船岁岁考求新理精益求精凡旧械之不合式者必更易之新器之可致用者必训练之今中国如档雷之裙网甫经购置尚不知法上年大东沟之战以攻铁甲所用之尖弹击倭人钢皮之快船故倭船虽受创而无大损是用器简器之不审也其不同者三今欲重整海军宜于购械而外改定章程选求将帅仿照泰西成规海军提督但听枢府之号令不受疆臣之节制两国既下战书即许便宜行事尤应沿海各省一律举办无事则分道巡游有事则联为一气不得稍分畛域今春威海告急南洋兵轮坐视而不之救重为泰西诸邦所姗笑急宜统筹全局俟办理稍有端绪应合沿海七省特简总统大员庶使筋节灵通声气联络一方告警全军立至矣目前办法应先向英国延聘水师宿将如昔年琅威理其人者并多设水师学堂以储人材然后派学成各生或出洋游历或代备资斧分寄各国兵船以资习练天下无不可办之事但求实心实力以行之耳　一设立学堂以储人材也泰西各邦人材辈出其大本大源全在广设学堂商有学堂则操奇计赢之术日娴工有学堂则创造利用之智日辟农桑有学堂则树艺饲畜之利日溥矿务有学堂则宝藏之富日兴医有学堂则生养之道日进声光化电各项格致有学堂则新理新物日出而不穷水师陆师各项武备有学堂则战守攻取日习而益熟乃至女子亦有塾政聋哑亦有教法以故国无弃民地无废材富强之基由斯而立至其学堂之制不必尽由官设民间绅富亦共集资举办但国家设大书院以考取之今中国各省书院义塾制亦大备乃于八股试帖诗赋经义而外一无讲求又明知其无用而徒以法令所在相沿不改人材消耗实由于此拟请　特旨通饬各直省督抚务必破除成见设法变更弃章句小儒之习求经济匡世之材应先举省会书院归并裁改创立各项学堂将现在京师总署上海制造局已译各种西学之书分印颁发一面仍广译格致新闻及近年新出西史延积学之西士及中国久于西学有成之人为之教习尤必　朝廷妥定考取章程垂为令典务使民间有一种之学国家即有一途之用数年以后民智渐开然后由省而府而县递为推广将大小各书院一律裁改开设各项学堂即民间亦必有自行集资设立者将见海内人士喁喁向风而谓一切工商制造之法货财之利水陆之军不能媲美欧洲臣不信也日本自维新以来不过一二十年而国富民强为泰西所推服是广兴学校力行西法之明验今日中国关键全系乎此盖人材为国家根本盛衰之机互相倚伏正不得谓功效之迂远也　以上各条或变通旧制或创行新法臣愚亦何敢谓所言尽属可行第变通尽利力求富强之道舍此不图更无长策自来殷忧启圣多难兴邦时局转移之机正在今日伏愿　皇上法五帝三王制作之遗意　敕下部臣疆臣通筹合议断自　宸衷俯采而施行之上以固亿万年有道之基下以慰薄海臣民之望臣不胜战栗迫切之至谨恭折具陈伏乞　皇上圣鉴训示施行谨　奏

　　培养人才疏　　　　　　　　　　　　　　　　　　
陶模

奏为培养人材勉图补救敬陈管见恭折仰祈　圣鉴事窃维海防事起议和议战众论纷然臣愚以为国之强弱视人才为转移人才不足不但和与战均无可恃即幸而战胜亦无益于根本自古用人文武并重文有科目武有营伍立法之初未尝不善积久弊生仕途日益杂民生日益困人才日益不可恃臣窃伤之夫所用非所养所养非所用古今同慨人才不养于平日而欲招致于临时虽伊吕复生无能为力今日者创巨矣痛深矣善于谋国者不以胜而志满不以败而气沮艰难困苦之时正　圣主激励奋兴之日易曰穷则变变则通天下事所当变通者不止一端而人才其尤亟非惩前毖后破除一切拘牵之习无以作天下之士气而收实效于将来臣不揣愚昧敬就管见所及略举其概为我　皇上陈之　一国子监宜先整饬也京师为首善之地太学为育才之所教法未修何由得士臣以为宜敕督抚学政选择举人贡生之敦行力学者及大臣子弟蒙　恩荫者入监肄业略仿周官师氏保氏之法宋儒程朱学校之制胡瑗经义治事之规治经务通大义治事必达时务祭酒司业当择学行兼优众所推服者久于其任教以致君泽民之道修己治人之方择学业有成者上其名于　朝凡部院需人督抚请拣皆于是选取之成效既着复取堪为人师者今分教于天下庶学宫不为虚设士子皆有实行治化之基实在于此至纳粟入监系明景泰间秕政沿至今日流弊实多所有捐纳贡监生旧例拟请一律停止　一汰考生减中额以慎科名也学术不明士鲜实行徇俗滥取安望得人迩来应考人多作弊愈巧条例虽密仍属具文天下事惟简可以御繁学臣岁科试轮流校艺抉择易精乃乡试之前又录遗才复将岁科试不取者概行送考试卷过多考官校阅难或潜使子弟幕友随入襄理余如弥封誊录弊端尤多拟请　敕礼部定议各省学政于岁科两试悉心衡校考列三等及新生未经岁试者均勿录送乡试如此则考官得从容评阅文理平常之士不至徒劳跋涉吏役可减经费可省宿弊可除真材可得一举而数善备焉从来为治之道贵乎核实臣窃思所贵乎读书者欲人人为忠臣孝子也若徒事虚文虽人尽登科有何裨益今日士习益陋宜援照乾隆年间裁减中额旧案将乡会试中额各减数成俾知科名非可幸邀学问必益加奋至考试之法亦宜变通时文必不能废而浮华之诗赋宜裁策问贵乎通今而禁言时事之条例宜改庶几明体达用人才自蒸蒸日上矣　一定小试年限以端蒙养也夫进德修业本与词章科第无涉宋儒程颢谓子弟轻俊只教以经学念书勿令作文字程颐以少年登科为不幸朱子谓俗儒记诵词章之习其功倍于小学而无用盖童子血气未定其良知良能导以孝弟忠信尚虑不及若令作文干禄纵获科名懵未见道处则无益乡里仕则贻误民生拟请　敕部明定限制凡年未及冠者概不准应府县试庶培养深厚远大可期

一停捐例以清仕途也天下大弊在官多官有限而候补之官无限于是有筮仕一二十年而不得一事者及其有事则久困之余难言志节文官则剥民蚀帑武官则侵饷缺额几乎相习成风矣且入官既易则谋为官者日多士不安于学校农不安于畎亩工商不安于肆或谋捐纳或求保举或幸获科名纷纷扰扰皆有不可终日之势其托足宦途者莫不仰给于有事之官官之应酬愈繁其操守愈难信民俗之敝士习之偷官箴之败军实之隳皆由于此科目劳绩捐纳三途弊实相等而捐班其较着也人以为报捐者皆殷实而不知贫人反居大半在四民中一无所能谋生无计称贷入官本已行同商贾乃竟有为商贾所不忍为者虽捐班不尽无才然源既未澄流何由清安得以一二人有才概诸人人耶督抚虽有甄别之权犹之纵狼入羊责牧人以调驯狼性势必不能既悬其格以招之安得尽人而劾之此弊不除小民因此藐视官长强邻因此非笑中华一旦发祸再掷千万金亦难平定饮酖止渴利害昭然明知理财为第一难事遽议停捐鲜不谓妄然近年捐例所入岁不过一百数十万两此后恐日见其少留此区区无补于贫徒贻后患非计之得也拟请　皇上断自宸衷将捐例概敕停止一面将内外冗员及宦官等大加裁汰凡用度之无关　国计民生及内务府织造衙门各项费用可裁则裁可减则减所省当不止一百数十万而官常以饬民志以定邻国亦当钦服不战制胜之策莫先于此至劳绩保举之滥弊尤百出新定部章较严臣不再赘陈　一各部院堂司官宜练习政事也自部务权归书吏而司官绝少真才臣所闻惟刑部司官尚有明白例案者此外但能润色文稿便称有才堂官随时更调成案山积虽有过人之资势难览书吏名为年满更易实则无异世业故部务莫昧于官莫熟于吏舞文弄法贿赂公行一事也欲准欲驳皆有案可引堂司官即再三斟酌仍不免堕其彀中夫弃为后稷契为司徒终身不迁用能庶绩咸熙后世人才逊古政事愈繁责任不专成效奚彰臣愚以为尚书侍郎升迁宜不出本部一部堂官六员本近于冗茍有悬缺不妨兼摄司员应令娴习例案分类经管各员有履历可稽非若奸胥之诡托姓名莫可究诘各部本有则例足资援引一切旧案概可弗用傥遇疑难堂官不能决者奏明请　旨不必定凭故纸仍入胥吏把握臣见户部陜西司每奏一案必以活字板印行积久成帙名曰陜曹奏牍始自光绪九年各部傥皆仿行则准驳之故人人可以检查不但舞弊者有所顾忌堂司官练达事理所益尤多

一旗兵宜破除积习以固根本也各省驻防旗兵向称忠勇承平日久习于骄惰无异闲民值海氛不靖　朝廷选择将才广招新勇内地旗兵罕闻征调废弛情形已在　圣明洞鉴夫运用枪各法必学习二三年方能心手相应以精械付粗人旬日间便成废物新勇皆市井无赖而宿将愿招募者为其能耐苦耳驱不教之卒御精娴技艺之敌徒恃耐苦二字作万一或胜之想臣实不知其可而慨然于旗兵之急宜精练也练技艺练攻守须自练筋骨始旗兵不执他役原属格外优待然同治以来湘楚诸军土木各工皆责成勇丁无碍战事盖精力愈劳愈出筑垒挖濠系行军本分请　敕各将军都统除实力训练外遇有台垒城濠渠堤等事应借资兵力者令旗兵一体作又各省防军练勇分要隘均有护送饷差缉捕盗贼之责较旗兵苦乐悬殊兵法首重地理断无株守城垣可称有用之师者宜将各省驻防旗兵酌抽数成出屯要道归督抚兼辖绳以汉人军法于护饷缉捕等事分任办理以资练习旗兵无忽招忽散入会传教诸弊果能悉成劲旅则绿营可减饷项亦可稍节值此时势日棘愈蹉跎愈难致力满蒙官员为　国家世仆为汉人表率使人人知宴安酖毒之非克自振作一二十年后满蒙人才不亚于乾隆以前天下幸甚　一文武大员宜勤以率属也属员之贤否视上官之好尚为转移彼溺于声色货利者无论矣即或怡情金石寄兴诗词多一嗜好必多一懈弛而属员之勤政者怠矣又如将军提镇舍马坐轿水师将领离船住屋身耽安逸何以督率弁兵并有武员学为诗画自鸣高雅其于戎务废弛必多应请　旨通行禁止仍令于应事之余纵观经史激发忠诚涉猎近今地理政书讲究新译水陆兵法期于实用有裨夫人才不择地而生各省大员果能破除情面屏斥浮文于吏治营务切实讲求需以岁月当有可观此亦造就人才之一端也　一禁食洋烟宜自士大夫始也天下人才半坏于烟士为四民之首不先立戒何以责民官为民之表率傥有嗜好何以服众请　敕各督抚学政谕教官廪生嗣后童生吸烟者不准保送府县试诸生吸烟者不准乡试并不准补廪报优举人吸烟者不准会试如有蒙混从严惩办并请　饬在京各部院堂官在外将军督抚查察有瘾官弁悉令回籍戒烟查各国洋人均不吸烟中华士大夫高谈学问侈言攘夷于戒烟小事尚不及岛族耻孰甚焉

一分设算学艺学科目以裨时务也周官有九数之教曲礼判六工之名力必专精诣乃深造近年定算学取士之例先由总理衙门考试算学后送入顺天乡闱同试诗文华实兼收非唐代明算科所得比然习算之士罕来应试其故有二缘九章难于八股算学中足资问难而非切用者反复穷究皓首难尽究之制器者祇须略知几何重学而算家一切考据辩难可弗习今定例以算学及格物测量机器制造水陆军法船水雷公法条约各国吏事一律考试安有如此奇才一人而兼众长乎徒令知难者逡巡不前轻于尝试者仍蹈空言无补之病未尽善者一也合众人而衡文或百无一取或十取四五今考算学者乡试卷面另编字号每二十人取中一名定额不得过三名傥诸生文理均优反因考算而限于定额未尽善者二也拟请分算学艺学为二门试算学者兼天文及地理测绘试艺学者以学及制造船之学为主总理衙门于秋闱之前严密三试之择优录送顺天乡试分编算学艺学字号增加中额以广招徕臣更有请者算艺与时文试帖兼习之必未兼精定章今习算者并考诗文不过借此以塞文士之口徒徇俗情乃归敷衍近时保举捐纳庸人皆可得官何独于稍有实用者必多方以靳之可否专设算艺二科　钦派大臣特试仿照翻译举人进士之例不必兼试诗文庶专门名家各得自见　一水军陆军急需文武兼通之才宜破格鼓励也天津闽粤设立水陆师学堂本系因时制宜而臣工犹或泥海国图志旧说谓守外洋不如守海口守海口不如守内河以学习船为多事如果船不必习敌人果何恃而横行海上乎夫沿海万里防不胜防必有海军数大枝海口方能联络各岸防军亦可酌减惟驾驶兵轮法至精密海道沙固应熟悉尤须知算学汽学乃可司机能测七政恒星乃可司舵非独武夫不足任即才智之士亦罕臻此诣拟请　敕各督抚督令水师学堂学生勤习天文海道御风布阵修造汽机演放水雷诸法期于能言能行每若干年奏派海军提镇率领学生驾驶练船游历外洋途中亲试各生所学专门之技是否纯熟分记等第到外洋时由驻洋大臣按名试以水军兵法各论果能清通奏明作为水军秀才送办理海军南北大臣再加考试择其优者为水军举人并请　敕各督抚督令武备学堂学生勤习西国整散阵法测算遥击挖沟交轰马步起伏及明暗台堑测绘地图管理军械各事每若干年奏派司道分内外校阅技艺条对兵发果能精熟作为陆军秀才送南北洋大臣再加考试择其优者为陆军举人仍　钦派王大臣覆校水军陆军各举人择最优者作为进士如文理较长明白治体量授文职与文进士一体优待上下毋欺真才自出臣又查武备水师学堂章程本尚周密近闻有将少年不能读书者滥行送入何能确收实效应由该管大臣严行遴选无论旗汉文武官员及士民子弟须明白谨慎文理清通方准留学凡文字算学等择关系武备者设课其余概勿教学免致分心沿海沿边各省择要增设水师武备学堂一律办理以时宣讲浅近切要各书启发忠爱之忱至旧有武科得人本少若辈恃有顶戴往往武断乡曲转难约束傥谓弓矢无益而改习火器则家家可置枪流弊尤甚似应将旧例武科一律停止

一各省操法宜变通也水师武备学堂非三四年所能见效宜令各营先将新式后门枪及西人水陆操法择要学习今各督抚亦有知西人治军之善者以经费不尽合例未能一意讲求且大阅时仍须合操旧法武弁既惮其勤劳文员尤多所訾议譬如乡村富人延师课子其子既畏读书之难旁观亦谓不必效寒士攻苦且谓其子聪明足傲文士一旦入文始悔学之未至今之讲求洋务者何以异是拟请　敕明白中外情形大臣参考德英诸国兵法舍短取长酌定简明章程认真教练近来火猛烈城垣难御外洋各国将旧有城郭撤毁专事沟堑暗垒及升降不定之攻法变则守法不能不变也各处紧要地方不可专恃高城大台亦宜令知兵大臣筹划设险之法预为演习　一工艺为富强之基宜加意考求也古之教者合道与艺为一唐虞之世殳斨与皋夔同列朝班诚以有裨国家之事虽至微细必授以专官俾求精造惟枢机之运炼冶之纯悉本于算学重学化学汽学历世传授方能以器制器断非一知半解所能窥见奥窍各省机器军械船政电报各局委员多未学习间或卤莽涉猎究难洞达精微今各国往往遣王子赴他国学习工艺兵法用意深远可以想见　国家创办幼童出洋之举行之已二十余年而成效尚未大著者一则官视为鄙事办理仍等具文一则专门之学本非一蹴可几况所派子弟多未读书文义不明难资重用拟请　敕总理衙门查核历次奏定章程切实推广选择满汉勋旧子弟已读孝经四书略知大义者送同文馆教以浅近九数视其性之所近咨明驻洋大臣分送各国书院机厂矿局于制器驾船兵法商务矿务农政水法殚精肄习其水陆学堂船政机器各局优等学生亦酌遣出洋再加历练务期各擅一艺回华后派充诸局所委员庶几驾轻就熟成效益彰今日致富之要当与地争利勿与民争利当栽培工商以敌洋货而杜漏勿搜括税厘以病民而自病此矿务商务工艺所当竭力研求以冀渐收利权者也至添购兵舰似可暂缓以此财用培植工艺俟学业有成后或购或造较有把握　一大小臣工宜力戒自欺也世变之奇有先圣所不及料者而士大夫犹以不谈洋务为高夫不谈洋务可也不知彼并不知己不可也今我政事因循上下粉饰吏治营务久为邻国所窃笑明明不如人而论事者动发大言自谓出于义愤不知适以长庸臣之怠傲蔽志士之聪明一二有识者畏受訾謷或曲为附和或甘于缄默绝无古名臣交相警戒之风平日视危为安视弱为强文武骄惰莫由觉悟一旦有事不肯平心体察谬托正论务虚名而贾实祸诚可为痛哭流泪者也事前既莫知不如人事后众论仍莫肯直认不如人甘心自画又安望有自强之一日拟请　敕总理衙门选择同治以来办理洋务奏折文牍翻译各国政务诸书呈备　御览并刊发各衙门各处书院俾天下士大夫洞悉中外情形晓然于　朝廷为天下万姓多方斡旋不得已之苦衷庶人人知耻知难愈恐惧愈发愤人才以策厉而愈出易危为安转弱为强机实在此　

以上十三条略知时务者类能言之特未尝为　皇上切实敷陈耳当此危疑震撼之时舆论孔多泥古者谨守旧章忧时者竞谈新法然积习实不能不改而变法亦未敢轻言臣祇就事所可行者为救弊补偏之计非激扬士类则虚文相市可与共安乐而不可与济艰危非精究洋务则成法虽高可以制土寇而不可以备强敌环海各国以中华为鱼肉皆由我之痼疾久中于腹心而肢体之痿痹随之彼日本于三十年前为英美所败纳币行成因惧而奋遂成强国我诚能发愤自强合策力急起直追何事不可勉为若仍缚于成例淆于浮议不以全力赴之虽勉行十之八九亦无济于事伏祈　皇上俯纳刍荛迅饬内外各大臣悉心核议实力施行以振人心而扶危局臣尤伏愿　皇上鉴天灾之屡警念民困之莫苏懔内政之宜修知外患之难弭励精图治日新又新默究理乱之根原旷览宇宙之大势　敕军机处总理衙门王大臣等各矢公忠绸缪未雨集思广益共济艰难各部院堂司官精白一心综核名实使吏胥毋上下其手以坏法度将军督抚提镇各率其属懔然于　朝政之严明寡欲清心杜绝请托用人理财一秉至公自　朝廷以至百执事毋始勤而终怠毋狃目前而忘远虑上有卧薪尝胆之大臣下有断虀画粥之志士贤才争奋庶政修明四境绥安远人宾服实天下臣民所旦夕仰望者也微臣远处西陲于海防近事未得其详念时局之日艰愧献言之已晚冒昧上陈敬效愚者千虑之一伏乞　皇上圣鉴训示谨　奏光绪二十一年五月十一日

　　原强　　　　　　　　　　　　　　　　　　　　　
严复

今之扼腕奋肣讲西学谈洋务者亦知近五十年来西人所孜孜勤求近之可以保身治生远之可以经国利民之一大事乎达尔文者英之讲动植之学者也承其家学少之时周历寰瀛凡殊品诡质之草木禽鱼集甚富穷精虑垂数十年而着一书曰物种探原自其书出欧美二洲几于家有其书而泰西之学术政教一时斐变论者谓达氏之学其一新耳目更革心思甚于奈端氏之格致天算殆非虚言其书谓物类繁殊始惟一本其降而日异者大抵以牵天系地之不同与夫生理之常趋于微异洎源远流分遂绝相悬不可复一然而此皆后天之事因夫自然驯致如是而非太始生理之本然也其书之二篇为尤箸西洋缀闻之士皆能言之谈理之家摭为口实其一篇曰物竞又其一曰天择物竞者物争自存也天择者存其宜种也意谓民物于世樊然并生同食天地自然之利矣然与接为构民民物物各争有以自存其始也种与种争及其稍进则与争弱者常为强肉愚者常为智役及其有以自存而遗种也则必强忍魁桀趫捷巧慧而与其一时之天时地利人事最其相宜者也此其为争也不必爪牙用而杀伐行也习于安者使之为劳狃于山者使之居泽以是以与其习于劳狃于泽者争将不数传而其种尽矣物竞之事如是而已是故每有太古最繁之种风气渐革越数百年数千年消磨歇绝至于靡有孑遗如学家所见之古兽古禽是已动植如此民人亦然民人者固动物之类也达氏总有生之物标其宗旨论其大凡如此至其证阐明确牦然有当于人心则非亲见其书者莫能信也此所谓以天演之学言生物之道者也

斯宾塞尔者亦英产也与达氏同时其书于达氏之物种探源为早出则宗天演之术以大阐人伦治化之事号其学曰学犹荀卿言人之贵于禽兽者以其能也故曰学凡民相生相养易事通功推以至于刑政礼乐之大皆自能之性以生又用近今格致之理术以发挥修齐治平之事精深微眇繁富奥殚其论一事持一说必根据理极引其端于至真之原究其极于不遁之效于五洲殊种由狉榛蛮夷以至着号开明之国挥斥旁推什九罄尽而于一国盛衰强弱之故民德醇漓合散之由则尤三致意焉殚毕生之精力五十年而著述之事始蒇其宗旨尽于第一书名曰第一义谛通天地人禽兽昆虫草木以为言以求其会通之理始于一气演成万物继乃论生学心学之理而要其归于学焉夫亦可谓美备也已

斯宾塞尔全书而外杂着无虑数十篇而明民论劝学篇二者为最着明民论者言教人之术也劝学篇者勉人治学之书也其教人也以浚智慧练体力厉德行三者为之纲其勉人治学者意则谓天下沿流讨源执因责果之事惟事为最难非不素讲者之所得与故有国家者其施一政着一令本以捄弊坊民也而其究也所期者每或不成而所不期者常以忽至至夫历时久而转相因其利害迁流则有不可究诘者格致之事不先偏颇之私未尽生心害政未有不贻误家国者也是故欲为学必先有事于诸学焉不为数学名学则吾心不足以察不遁之理必然之数也不为力学质学则不足以审因果之相生功效之互待也名数力质四者之学已治矣然吾心之用犹仅察于寡而或荧于纷仅察于近而或迷于远也故必广之以天地二学焉盖于名数知万物之成法于力质得化机之殊能尤必藉天地二学各合而观之而后有以见物化之成名数于天地征其实力质分于天地会其全夫而后有以知成物之悠久杂物之博大与夫化物之蕃变也虽然于学犹未也盖者人之积也而人者官品之魁也欲明生生之机则必治生学欲知感应之妙则必治心学夫而后乃可以及学也且一之成其体用功能无异生物之一体小大虽而官治相准知吾身之所生则知之所以立矣知寿命之所以弥永则知国脉之所以灵长矣一身之内形神相资一之中力德相备身贵自由国贵自主生之与相似如此此其故无他二者皆有官之品而已矣故学问之事以学为要归唯学明而后知治乱盛衰之故而能有修齐治平之功呜呼此真大人之学矣

不观于圩者之为墙乎与之一成之砖坚而廉平而正大候得而大小若一则无待泥水灰黏之用不旋踵而数仞之墙成矣由是以捍风雨卫室家虽资之数百年可也使其为也山敧嵚立(舛)小大不均则虽遇至巧之工亦仅能版以筑之成一粪土之墙而已矣廉隅坚洁持久不败必不能也此凡积之事莫不如此唯其单也为有法之形则其总也成有制之聚然此犹人之所为也唯天生物亦莫不然化学原质自然结晶其形制之穷巧极工殆难思议其形虽大小不同而其为一晶之所积而成形则虽折之至微至于莫破其晶之积面隅幂无不似也然此犹是金石之类而已大其动植之伦近代学者皆知太初质房为生之始其含生蕃变之能皆于此而已具但其事甚赜难与未尝学者谈而其本单之形法性情以为其总之形法性情欲论其合先考其分则昭昭若揭日月而行天壤不刊之大例也夫如是则一种之所以强一之所以立本斯而谈断可识矣生民之大要三而强弱存亡莫不视此一曰血气体力之强二曰聪明智虑之强三曰德行仁义之强是以西洋观化言治之家莫不以民力民智民德三者断民种种之高下未有三者备而民生不优亦未有三者备而国威不奋者也反是而观夫苟其民契需怐(矛)心各奋其私则其将涣以将涣之而与鸷悍多智爱国保种之民遇小则虏辱大则灭亡此不必干戈用而杀伐行也磨灭溃败出于自然载籍所传已不知凡几而未有文字之先则更不知凡几者也是故西人之言教化政法也以有生之物各保其生为第一大法保种次之而至生与种较则又当舍生以存种践是道者谓之义士谓之大人至于发政施令之间要其所归皆以其民之力智德三者为准的凡可以进是三者皆所力行凡可以退是三者皆所宜废而又盈虚酌剂使三者毋或致偏焉西洋政教若自其大者观之不过如是而已

由是而观吾中国今日之民其力智德三者固何如乎往者日本以寥寥数舰之舟师区区数万人之众一战而翦我最亲之藩属再战而陪都动摇三战而夺我最坚之海口四战而威海之海军熸矣使曩者议不成则畿辅戒严亦意中事耳当此之时　天子非不赫然震怒也思改弦而更张之乃内之则殿阁枢府以至六部九卿外之则洎廿四行省之疆吏旁皇咨求卒无一人焉足以胜御侮折冲之任者猛虎深山徒论耳兵连不及周年公私扫地赤立洋债而外尚不能无扰闾阎其财之匮也又如此夫一国犹之一身也脉络贯通官体相救故击其头则四肢皆应刺其腹则举体知亡而南北虽属一君彼是居然两戒首善震矣四海晏然视邦国之颠危犹秦越之肥瘠合肥谓以北洋一隅之力御倭人全国之师非过语也此君臣势散而相爱相保之情薄也将不素学士不素练器不素储一旦有急则蚁附屯授之以扞格不操之利器曳兵而走转以奉敌其一时告奋将弁半皆无赖小人觊觎所支饟项而已至于临事且不知有哨探之用遮萆之方甚且不识方员古陈大不宜于今日之火器更无论部勒之精详与夫开阖之要眇者矣即当日之怪谬苟纪载其事而传之将皆为千载笑端而吾民腼然固未尝以之为媿也夫阃外之事既如此矣而阃内之事则又何如法獘之极人各顾私是以谋谟庙堂佐上出令者往往翘巧伪[污](汗)浊之行以为四方则效其间稍有意者亦不过如息夫躬所云以狗马齿保目所见而孰谓是区区者之终不吾也至于顾问献替之臣则不独于时事大势瞢未有知乃至本国本朝之事其职分所应知者亦未尝少纡其神虑是故有时发愤论列率皆唵口臬童騃徒招侮虐功罪得失毁誉混淆其有趋时者流自许豪桀则徒剽窃外洋之疑似以荧惑　主上之聪明其尤不肖者且窃幸事之纠纷得以因缘为利求才亟则可侥幸而骤迁兴作多则可居闲而自润嗟乎此真天下士大夫之所亲见仆之为论岂不然哉夫人才者民力民智民德三者之征也求之有位之中既如此矣意或者沈伏摧废高举远行而不可接欤乃吾转而求之草野闾巷之间则又消乏雕亡存一二于千万之中竟谓同无何莫不可然则神州九万里地四十京之民此廓廓者徒土荒耳是蚩蚩者徒人满耳尚自冠带之民灵秀之种周孔所教礼义所治诸君聊用自娱则可耳何关人事也耶且事之可忧可畏者存乎其真而一战之胜败不足计也使中国而为如是之中国则当日中东之事微论败也就令边不开开而幸胜然而自有识之士观之其为忧乃愈剧何则民力已恭民智已卑民德已薄故也一战之败何足云乎今虽有圣神用事非数十百年薄海知亡君臣同德痛锄治而鼓舞之将不足以自立而岁月悠悠四耽耽恐未及有为已先作印度波兰之续将斯宾塞之术未施而达尔文之理先信矧自甲午迄今者几何时天下所振兴者几何事固诸君所共闻共见者耶呜呼吾辈一身无足惜如吾子孙与四百兆之人种何天地父母山川神灵尚无相兹下土民以克诱其衷咸俾知奋

闻前言者造而开余曰甚矣先生之言无异杞人之忧天坠也今夫异族之为中国患不自今日始也自三代以迄汉朝南北狺狺互有利钝虽时见侵无损大较固无论已魏晋不纲有五胡之乱华大河以北沦于旃裘膻酪者数百年当是之时哀哀黔首革枕戈不得喙息盖几靡有[孑](了)遗耗矣息肩于唐载庶载富而李氏末造赵宋始终其被祸乃尤烈金源女真更盛迭帝青吉斯汗崛起鄂诺威憺欧洲忽必烈汗荐食小朝混一华夏南奄身毒北暨俄罗员之大古未有也然而块肉沦丧不及百年长城以南复归汉种至　国朝龙兴辽渖圣哲笃生母我黎革明敝政湛恩汪濊盖三百祀于兹矣此皆着自古昔者也其间递嬗要不过一姓之废兴而人民则犹此人民声教则犹古声教是则即今无讳损益可知林林之众讵无类而吾子耸于达尔文氏之邪说一将谓其无以自存再则忧其无以遗种此何异众人熙熙方登春台而吾子被发狂白昼见魅也哉不然何所论之怪诞不经独不虑旁观者之闵笑也夫　昭代厚泽深仁隆基方永景命未改讴歌所归事又万万不至此殷忧正所以启圣明耳何直为此也且而不见回部之土耳其乎介乎俄与英之间壤地日蹙其偪也可谓至矣然不闻其遂至于亡国灭种四分五裂也则又何居吾子念之物强者死之徒事穷者势必反天道剥复之事如反复手耳安知今之所谓强者不先笑后号咷而吾子言桼叹嫠忧所甹君自损者不俯吊而仰贺乎

应之曰唯唯客所以袪吾惑者不亦至乎虽然愿请间得为客深明之若客者信所谓明于古而晻于今得其一而失其二者也姑微论客之所指为异族之非异族也盖天下之大种四黄白赭黑是已北并乎西伯利亚南襟乎中国海东距之太平洋西苞乎昆仑黄种之所居也其为人也高颧而浅鼻长目而强发乌拉盐泽以西大秦旧壤白种之所聚也其为人也碧眼而鬈发隆额而深眶越裳交趾以南东萦吕宋西拂痕都其间多岛国焉则赭种之民也而黑种最下亚非利加及绕赤道诸部所谓黑奴是已今之满蒙汉人皆黄种也檀君旧国箕子所封冒顿之先降由夏后客何疑乎故中国遂古以还乃一种之所君实未尝或论于非类第就令如客所谈客尚不知种之相为强弱其故有二有鸷悍长大之强有德慧术智之强有以质胜者有以文胜者以质胜者游牧射猎之民是已其国之君民上上截然如一家之人忧则相恤难则相赴生聚教训之事简而不繁骑射驰骋云屯散旃毳肉酪养生之具益力而能寒故其民乐战轻死有魁桀者为之要约而驱使之其势可以强天下虽然强矣而未进夫化也若夫中国之民则进夫化矣而文胜之国也耕凿蚕织城郭邑居于是有礼乐刑政之治有庠序学校之教通功易事四民肇分其法令文章之事历变而愈繁积久而益富养生送死之资无不具也君臣上下之分无不明也冠昏丧祭之礼无不举也故其民偷生而畏法治之得其道则易以相安治之失其道亦易以日窳是以及其末流每转为质胜者之所制

然而此中之安富尊荣声明文物固游牧射猎者所深慕而远不逮者也故其既入中国也虽名为之君然数传以后其子若孙虽有祖宗之遗令切诫往往不能不厌劳苦而事逸乐弃惇德而染浇风遁天倍情忘其所受其不渐摩而与汉物化者寡矣苏子瞻曰中国以法胜而匈奴以无法胜然而其无法也始以自治则有余迨既入中国而为之君矣必不能中国之法而以无法之治治之也遂亦入于法而同受其敝焉此中国所以经累胜而常自若其化转以日广其种转以日滋何则物固有无形之相胜而亲为所胜者虽身历其境而尚未之或知也然则取客之言而深论之则谓异族常受制于中国也可不得谓异族制中国也

至于今之西洋则与是不可同日而语矣何则彼西洋者无法与法并用而皆有以胜我者也自其自由平等以观之则捐忌讳去烦苛壅蔽人人得其意申其言上下之势不相悬隔君不甚尊民不甚贱而联若一体者是无法之胜也自其官工兵商法制之明备而观之则人知其职不督而办事至悉莫不备举进退作息皆有常节无间远迩朝令夕改而人不以为烦则是以有法胜也其鸷悍长大既胜我矣而德慧术知又为吾民所远不及故凡其耕凿陶冶织牧畜上而至于官府刑政战守转输邮置交通之事与凡所以和众保民者精密广大较吾中国之所有倍蓰有加焉其为事也一一皆本诸学术其为学术也一一皆本于即物实测层累阶级以造于至精至大之涂故蔑一事焉可坐论而不足起行者也苟求其故则彼以自由为体以民主为用一洲之民散为七八争驰并进以相磨砻始于相忌终于相成各殚智虑此既日异彼亦月新故能用法而不至受法之敝此其所以为可畏也往者中国之法与无法遇故虽经累胜而常自存今也彼亦以其法以与吾法而吾法乃颓隳朽木虫如此其敝也则彼法日胜而吾法日消矣何则法犹器也犹道涂也经时久而无修治精进之功则扞格芜梗者势也以扞格芜梗而与修治精进者并行则民固将弃此而取彼者亦势也此天演家言所谓物竞天择之道固如是也此吾前者所以言四千年文物俛然有不终日之势者固以此也嗟乎此岂徒客之甚恨哉然而事既如此矣则吾岂能塞耳涂目而不为吾同胞者垂涕泣而一指其实也哉

且吾所谓无以自存无以遗种者岂必死者国量平泽若蕉而后为尔耶第使彼常为君而我常为臣彼常为雄而我常为雌我耕而彼食其实我劳而彼享其休以战则我常居先出令则我常居后彼且以我为天之僇民谓是种也固不足以自由而自治也于是加束縳驰骤奴使而虏用之俾吾之民智无由以增民力无由以奋是蚩蚩者亦长此困苦无聊之众而已矣夫如是则去不自存而无遗种也其间几何不然夫岂不知其不至无类也彼黑与赭且常存于两间矣矧兹四百兆之黄也哉民固有其生也不如死其存也不如亡亦荣辱贵贱自由不自由之间异耳

客谓物强者死徒事穷者势反固也然不悟物之极也固有其所由极故势之反也亦有其所由反善保其强则强者正所以长存不善用其柔则柔者乃所以速死彼周易否泰之数老氏雄雌之言固圣智之妙用微权而非不事事听其自至之谓也不事事而听其自至此太甲所谓自作孽不可逭者耳天固何何尝为不织者减寒为不耕者减饥耶至土耳其之所以尚存则彼自谟罕蓦德设教以来固以武健严酷死同仇异之道狃其民者也故文不足而质有余学术法度虽无可言乎而劲悍胜兵则尚足以有立此所以虽介两雄而灭亡犹未也然而日削月侵其为存亦仅矣此诚非暖暖姝姝偷儒惮事如中国之民者所援之以自广也悲夫

虽然论国土盛哀强弱之间亦仅畴其差数而已夫自今日中国而视西洋则西洋诚为强且富顾谓其至治极盛则又大谬不然之说也夫古之所谓至治极盛者曰家给人足曰比户可封曰刑措不用之数者皆西洋各国之所能也且岂仅不能而已自彼学之家言之且恐相背而驰去之滋远焉盖世之所以得致太平者必其民之无甚富亦无甚贫无甚贵亦无甚贱假使贫富贵贱过于相悬则不平之鸣争心将作大乱之故常由此生二百年来西洋自测算格物之学大行制作之精实为古所未有民生日用之际殆无往而不用其机加以电邮汽舟铁辙三者其能事足以收六合之大归之一二人掌握而有余此虽有益于民生之交通而亦大利于奸雄之龙断龙断既兴则民贫富贵贱之相悬滋益远矣尚幸其国政教之施以平等自由为宗旨所以强豪虽盛尚无役使作横之风而贫富之差则虽欲平之而终无术矣中国之古语云富者越陌连阡贫者无立锥之地富者唾弃梁肉贫者不厌糟糠至于西洋则其贫者之不厌糟糠无立锥之地与中国差相若而连阡陌梁肉固未足以尽其富也夫在中国言富以亿兆计可谓雄矣而在西洋则以京该秭载计者不胜偻指焉此其人非必勤劳贤智胜于人人也仰机射利役物自封而已夫贫富不均如此是以国财虽雄而民风不竞作奸犯科流离颠沛之民乃与贫国相若而于是均贫富之党兴毁君臣之议起矣且也奢侈过深人心有发狂之患孳乳甚速户口有过庶之忧故深识之士谓西洋教化不异唐花语虽微偏不为无见至盛极治固如此哉

然而此之为患又非西洋言理财讲学者之所不知也彼固合数国之贤者聚数百千人之智虑而图之而卒苦于无其术盖欲捄当前之弊其事存于人心风俗之间夫欲贵贱贫富之均平必其民皆贤而少不肖皆智而无甚愚而后可否则虽今日取一国之财产而悉均之而明日之不齐又见矣何则乐于惰者不能使之为勤乐于奢者不能使之为俭也是故国之强弱贫富治乱者其民力民智民德三者之征验也必三者既立而后其政法从之于是一政之举一令之施合于其智德力者存违于其智德力者废当是之时虽有英君察相苟不自其本而图之则亦仅能补偏救獘偷为一时之治而已矣听其自至浸假将复其旧而由其常焉且往往当其补救之时本弊未去而他獘丛然以生偏于此者虽祛而偏于彼者闯然更见甚矣徒政之不足与为治也往者英国常禁酒矣而民之酗酒者愈多常禁重利盘剥矣而私债之息更重瑞典禁贫民嫁娶不以时而所谓天生子者满街法国反政之后三为民主而官吏之威权益横美国华盛顿立法至精而苞苴贿赂之风至今无由尽绝善夫斯宾塞尔之言曰民之可化至于无穷惟不可期之以骤而吾孔子亦曰为邦百年胜残去杀又曰虽有王者必后世仁程子曰有关睢麟趾之风而后可以行周礼古今哲人知此盖审故曰欲知其合先察其分天下之物未有不本单之形法性情以为其聚之形法性情者也是故贫民无富国弱民无强国乱民无治国 

然则假令今有人于此愤中国之积弱积贫攘臂言曰胡不使我为治使我为治则天下事数着可了耳十年以往其庶几乎然则其道将奚由彼将曰中国之所以不振者非法制之罪也患行奉行不力而已　祖宗之成宪具在吾宁率由之而加实力焉于是而督责之令行举之政兴如是而为之十年吾决知中国之贫与弱犹自若也何则天下大势犹水之东流夫已浩浩成江河矣乃障而反之使之在山此人力所必不胜也于是又有人焉曰法制者圣人之刍狗先王之蘧庐也一阵不可复用一宿不可复留宇宙大势既日趋于混同矣不自其同于人者而为之必不可也方今之计为求富强而已矣彼西洋诚富诚强者也是以今日之政非西洋莫与师由是于朝也则建民主立真相于野也则通铁轨开矿功练通国之陆军置数十百艘之海旅此亦近似而差强人意矣然使由今之道无变今之俗十年以往吾恐其效将不止贫与弱而止也盖一国之事同于人身今夫人身逸则弱劳则强者固常理也然使病夫焉日从事于超距赢越之间以是求强则有速其死而已矣今之中国非犹是病夫也耶且夫中国知西法之当师不自甲午东事败之后始也海禁大开以还所兴发者亦不少矣译署一也同文馆二也船政三也出洋肄业局四也轮船招商五也制造六也海军七也海署八也洋掺九也学堂十也出使十一也广务十二也电邮十三也铁路十四也拉什数之盖不止一二十事此中大半皆西洋以富以强之基而自吾人行之则淮橘为枳若存若亡不能实收其效者则又何也苏子瞻曰天下之祸莫大于上作而下不应上作而下不应则上亦将穷而自止斯宾塞尔曰富强不可为也政不足与治也相其宜动其机培其本根卫其成长则其效乃不期而自立是故苟民力已薾民智已卑民德已薄虽有富强之政莫之能行盖政如草木焉置之其地而发生滋大者必其地之肥硗燥湿寒暑与其种性最宜者而后可否则萎矬而已再甚则僵槁而已往者王介甫之变法也法非不良意非不美也而其效浸淫至于亡宋此其故可深长思也管商变法而行介甫之变法而敝在其时之风俗人心与其法之宜不宜而已矣达尔文曰物各竞存最宜者立动植如是政教亦如是也

夫如是则中国今日之所宜为大可见矣夫所谓富强云者质而言之不外利民云尔然政欲利民必自民各能自利始民各能自利又必自皆得自由始欲听其皆得自由尤必自其各能自治始反是且乱顾彼民之能自治而自由者皆其力其智其德诚优者也是以今日要政统于三端一曰鼓民力二曰开民智三曰新民德夫为一弱于强之间政之所施固常有标本缓急之可论惟是使三者诚进则其治标而标立三者不进则其标虽治终亦无功此舍本言标者之所以为无当也虽然其事至难言矣夫中国今日之民其力智德三者苟通而言之则经数千年之层递积累本之乎山川风土之攸殊导之乎刑政教俗之屡变陶均炉锤而成此最后之一境今日欲以旦暮之为谓有能淘洗改革求以合于当前之世变以自存于匡儴烦扰之中此其胜负通窒之数殆可不待再计而知矣然而自微积之理而观之则曲之为变固有疾徐自力学之理而明之则物动有由皆资外力今者外力逼迫为我权藉变率至疾方在此时智者慎守力权勿任旁夺则天下事正于此乎而大可为也即彼西洋之克有今日者其变动之速远之亦不过二百年近之亦不过五十年已耳则我何为而不奋发也耶

然则鼓民力奈何今者论一国富强之效而以其民之手足体力为之基此自功名之士观之似为甚迂而无当顾此非不佞一人之私言也西洋言治之家莫不以此为最急历考中西史传所垂以至今世五洲五六十国之间贫富弱强之异莫不于此焉肇分周之希腊汉之罗马唐之突厥晚近之特一种莫不以壮佼长大耐苦善战称雄一时而中土畴昔纷争之代亦皆以得三河六郡为取天下先资顾今或谓自火器盛行懦夫执靶其效如壮士惟均此真无所识知之论也不知古今器用虽异而有待于骁猛坚毅之气则同且自脑学大明莫不知形神相资志气相动有最胜之精神而后有最胜之智略是以君子小人劳心劳力之事均非气体强健者不为功此其理吾古人知之故庠序校塾不忘武事壶勺之仪射御之教凡所以练民筋骸鼓民血气者也而孔孟二子皆有魁桀之姿彼古之希腊罗马人亦知之故其阿克德美柏拉图所创学塾之中莫不有津蒙那知安此言练身院属焉而柏拉图乃以骈胁着号至于近世则欧罗化国尤鳃鳃然以人种日下为忧操练形骸不遗余力饮食养生之事医学所详日以精审此其事不仅施之男子已也乃至女员女亦莫不然盖母健而后儿肥培其先天而种乃进也去岁日本行之申报论其练及妇女不知所云嗟夫此真非以裹为美之智之所与也故中国礼俗其贻害民力而坐令其种日偷者由法制学问之大以至于饮食居处之微几于指不胜指而沿习至深害效最著者莫若吸食鸦片女子缠足二事此中国朝野诸公所谓至难变者也然而夷考其实则其说有不尽然者今即鸦片一端而论则官兵士子禁例原所未用假令　天子亲察二品以上之近臣大吏必其不染者而后用之近臣大吏各察其近属如是而转相察藩臬察郡守郡守察州县州县察佐贰学臣之察士将帅之察兵亦用是术焉务使所察者人数至简以期必周如是定相坐之法而实力行之则官兵士子之染袪官兵士子之染袪则天下之民知染其毒者必不可以为官兵士子也则自爱而求进者必不吸食夫如是则吸者日少俟其既少然后着令禁之旧染渐去新染不增三十年之间可使鸦片之害尽绝于天下至于缠足本非天下女子之所乐为也拘于习俗而无敢畔其范围而已假令一日者　天子下明诏为民言缠足之害且曰继自今自某年所生女子而缠足吾其毋封则天下之去其习者犹热之去燎而寒之去翣也夫何难变之与有夫变俗如是二者非难行也不难行而不行者以为无与国是民生之利病而已而孰知种以之弱国以之贫兵以之窳胥于此焉阶之厉耶是鸦片缠足二事不早为之所则言变法者皆空言而已矣

其开民智奈何今夫尚学问者则后事功而急功名者则轻学问二者交失其实则相资而不可偏废也顾功名之士多有而学问之人难求是则学问贵也东土之人见西国今日之财利其隐赈流溢如是每疑之而不信迨亲见而信矣又莫测其所以然及观其治生理财之多术然后知其悉归功于亚丹斯密之一书此泰西有识之公论也是以制器之备可求其本于奈端舟车之神可推其原于瓦德用灵之利则法拉第之功也民生之寿则哈尔斐之业也而二百年学运昌明则又不得不以柏庚氏之摧陷廓清之功为称首学问之士倡其新理事功之士窃之为术而大有功焉故曰民智者富强之原此悬诸日月不刊之论也顾彼西洋以格物致知为学问本始中国非不尔云也独何以民智之相越乃如此耶或曰中国之智虑运于西洋之聪明寄于实此其说不然自不佞观之中国矣彼西洋尤西洋实矣而中国尤实异者不在虚实之间也夫西洋之于学自明以前与中土亦相埒耳至于晚近言学则先物理而后文词重达用而薄藻饰且其教子弟也尤必使自竭其耳目自致其心思贵自得而贱因人喜善疑而慎信古其名数诸学则藉以教致思穷理之术其力质诸学则假以导观物察变之方而其本事则筌蹄之于鱼兔而已矣故赫胥黎曰读书得智是第二手事唯能以宇宙为我简编民物为我文字者斯真学耳此西洋教民要术也而回观中国则何如夫朱子以即物穷理释格物致知是也至以读书穷理言之风斯在下矣且中土之学必求古训古人之非既不能明即古人之是亦不知其所以是记诵词章既已误训诂注疏又甚拘江河日下以至于今日之经义八股则适足以破坏人才复何民智之开之与有耶且也六七龄童子入学脑气未坚即教以穷极眇之文字事资强记何裨灵襟其中所恃以开浚神明者不外区区对偶已耳所以审核物理辨析是非者胥无有焉以是为学又何怪制科人十九鹘突于人情物理转不若农工商贾之有时而当也今之蒿目时事者每致叹于中国读书人少自我观之如是教人无宁学者少耳今者物穷则变言时务者人人皆言变通学校设学堂讲西学矣虽然谓十年以往中国必收其益则又未必然之事也何故旧制尚存而荣途未开也夫如是士之能于此深求而不惓厌者必其无待而兴即事而乐者也否则刻棘之业虽苦市骏之赏终虚同辈知之则相忌门外不知则相忘几何不废然反也是故欲开民智非讲西学不可欲讲实学非另立选举之法别开用人之涂而废八股试帖策论诸制科不可

至于新民德之事尤为三者之最难今微论西洋教宗如何然而七日来复必有人焉聚其民而耳提面命之而其所以为教之术则临之以帝天之严重之以永生之福人无论王侯君公降以至于穷民无告自教而观之则皆为天之赤子而平等之义以明平等义明故其民知自重而有所劝于为善今夫上帝临汝勿贰尔心相在尔室尚不媿于屋漏者大人之事而君子之所难也而西洋小民但使信教诚深则夕惕朝干与吾之大人君子无所异内省不疚无恶于志不为威惕不为利疚此诚教中常义而非甚瑰琦绝特之行者也民之心有所主而其为教有常故其效能如此至于吾民则姑亦无论学校义废久矣即使尚存如初亦不过择凡民之俊秀者而教之至于穷檐之子编户之氓则自襁褓以至成人未尝闻有孰教之者也孟子曰饱食暖衣逸居而无教则近于禽兽夫饱食暖衣之民无教尚如此则彼饥寒逼躯救死不赡者当何如乎后义先利诈伪奸欺固其所耳曩甲午之办海防也水底碰雷与开花弹子有以铁滓沙泥代火药者洋报议论谓吾民以数金锱铢之利虽使其国破军杀将辱地丧师不顾则中国今日之败它日之危亡不可谓为不幸矣此其事足使闻者发指顾何待言然诸君亦尝循其本而为求其所以然之故欤盖自秦以降为治虽有宽苛之异而大抵皆以奴虏待吾民虽有原省原省此奴虏而已矣虽有燠咻燠咻此奴虏而已矣夫上既以奴虏待民则民亦以奴虏自待夫奴虏之于主人特形势禁无可如何已耳非心悦诚服有爱于其国与主而共保持之也故使形势可恃国法尚行则靴刀面胡天胡帝扬其上于至高抑其已于至卑皆劝为之一旦形势既去法所不行则独知有利而已矣共起而挺之又其所也复何怪乎今夫中国之詈诟人也傌曰畜产可谓极矣而在西人则莫须有之词也而试入其国而傌人曰无信之诳子或曰无勇之怯夫则朝言出口而挑斗相死之书已暮下矣何则彼固以是为至辱而较之畜产万万有加焉故宁相死而不可以并存也而我中国则言信行果仅成硁硁小人君子弗尚也盖东西二洲其风尚不同如此苟求其故有可言也西之教平等故以公治众而尚自由自由故贵信果东之教立纲故以孝治天下而首尊亲尊亲故薄信果然其流獘之极至于怀诈相欺上下相遁则忠孝之所存转不若贵信果者之多也且彼西洋所以能使其民皆若有深私至爱于其国与主而赴公战如私仇者则亦有道矣法令始于下院是民各奉其所自主之约而非率上之制也宰相以下皆由一国所推择是官者民之所设以厘百工而非徒以尊奉仰戴者也抚我虐我皆非所论者矣出赋以庀工无异自营其田宅趋死以杀敌无异自术其室家吾每闻英之人言英法之人言法以至各国之人之言其所生之国土闻其名字若我曹闻其父母之名皆肫挚固结若有无穷之爱也者此其故何哉无他私之以为己有而已矣是故居今之日欲进吾民之德于以同力合志联一气而御外仇则非有道焉使各私中国不可也顾处士曰民不能无私也圣人之制治也在合天下之私以为公然则使各私中国奈何曰设议院于京师而令天下郡县各公举其守宰是道也欲民之忠爱必由此欲教化之兴必由此欲地利之尽必由此欲道里之辟商务之兴必由此欲民各束身自好而争濯磨于善必由此呜呼圣人复起不易吾言矣

此三者自强之本也不如是则虽有伊尹吕尚为之谋吴起李牧为之战亦将寝衰寝灭必无有强之一日决也虽然无亦有其标者焉然则治标奈何练兵乎筹饟乎门乎通铁道乎兴商务乎曰是皆可为有其本则皆立无其本则终废自甲午以来海内樊然并兴者亦已众矣其效何若其有益于强之数与否识时审势之士将能言之无假鄙人深论者也虽然有一事焉自仆观之则为标之所最亟而不可稍或辽缓者也其事维何曰必朝廷除旧布新有一二非常之举措内有以慰薄海臣民之深望外有以破敌国侮夺之阴谋则庶几乎其有豸耳不然是琐琐者虽百举措无益也善夫吾友新会梁启超之言曰万国蒸蒸大势相逼变亦变也不变亦变变而变者变之权操诸己不变而变者变之权让诸人传曰无滋他族实逼处此愿天下有心人三复斯言而早为之所焉可耳
 
　 
卷一中　通论

　　自强大计折附片二件　　　　　　　　　　　　
盛宣怀

奏为自强大计当举其要谨就管见胪陈梗概恭折仰祈　圣鉴事窃自海防事起中外上下竞言自强谠论嘉谟日有献纳上年经日朝之衅荩臣志士益慨然于强弱利钝之故欲尽取欧洲之新法变易华夏之旧习　朝廷深维至计举其大者远者于是有创办南北铁路之役顾臣以为铁路者所以速征调通利源为自强一端非干路既成即可坐而俟其强也泰西诸邦用举国之才智以兴农商工艺之利即藉举国之商力以养水陆之兵保农工之业盖国非兵不强必有精兵然后可以应征调则宜练兵兵非饷曷练必兴商务然后可以扩利源则宜理财兵与财不得其人虽日言练日言理而终无可用之兵可恃之财则宜育才臣顷蒙　召对陈愚虑嗣军机大臣复奉　旨传询俾罄蠡管窥测之微仰见　圣人兼听并观迩言是察不揣愚昧谨以三事为我　皇上条析陈之

一曰练兵之要中国三代寓兵于农唐宋以降专用召募兵民久分各国皆然近年东西诸国兵制皆由募兵而复为征兵世变所趋中国岂能独不然哉顾今日既縻饷千余万以养无用之绿兵复縻饷千余万以养有用之练勇发捻平定二三十年所谓有用之勇一旦临敌其偾事与绿兵等方事之棘各路添募仓猝成军臣所目多有不能持枪施放者盖募兵一事无赖亡命兼收并蓄来无所考其弊一少壮从军衰老除汰去无所归其弊二闻警增募类驱市人不教谓弃其弊三事定遣散多为盗贼遂贻民害其弊四近者议裁绿营而减兵不能汰官议建洋操而饷重不能多练况勇饷与兵饷不同新勇与旧勇饷复不同饷厚者不免相矜饷薄者自甘废弛军制愈纷饷力愈绌兵气愈弱现除京营外各省实存绿兵练勇八十余万人更新而不去旧无此财力制兵而不画一非善治军宜将天下画分十镇海疆边疆为重腹地僻为轻坚强朴实之地多征膏沃柔脆之区少选参酌西法简练新兵三十万人就各镇形势轻重差等数多寡征选户籍可稽未经罪犯年在二十以上二十五以下体质身干合格者录为常备兵入营教练期以三年退为豫备兵亦期三年退为后备兵亦期三年退为民兵期以五年除其兵籍自豫备兵以下平时在家服农有事以次征集豫备兵每年一次召集屯营与常备兵合操后备兵每年一次召集便宜地方使之演习皆视道里远近给路费民兵不集操在籍者皆免本户徭役每岁十月由各镇拣派选兵官分赴各属会同州县验选合格者注于籍随时征充常备壮者入营而老者退籍老者退而壮者又复入营历三年而一兵之饷得二兵之用历六年而一兵之饷得三兵之用九年以后岁额三十万之饷常得一百二十万人之用兵皆土著游惰不录其利一更递进退室家可归其利二事至征召人皆练习其利三事毕归农不流为匪其利四各镇营制饷章统归一律各营枪器械统归一式举绿营勇营悉去之以其岁饷三千余万两练常备兵三十万人重订饷章祇期核实不必过优岁约不逾二千万两其余以备洋教习薪水豫备后备兵调操路费及酌留绿营之饷计无不足此事为强弱关键虽加筹项亦所应为况就饷练兵尤难濡缓但持之贵坚行之宜渐或每镇先练三分之一练成后再行添练以足额为止裁革绿兵营勇亦如之至绿营向有城守防汛之责护饷解犯等差或酌留若干属于州县加各国警察捕之意而责成整饬之自无偏废之虞应请　特简知兵重臣会同兵部户部查明兵数饷数并采取英德俄法美日诸国练兵之法决择参酌厘定章程　奏准施行永为定制

一曰理财之要理财有二义开源节流尽之矣今之广制造兴矿政以开源也纱布各厂成本之重不足敌洋产五金各矿收效之速不足济急需今之并局卡裁冗费以节流也减并者百一无裨国计之大节裁者锱铢何当中饱之巨言常用则岁出岁入不相抵言通商则输出输入不相抵言洋债则竭内外之力而更无以相抵欲求足国先无病民欲收商利在挽外溢加税之议事未就绪闻西人以厘金为词盖窥我国用之绌必不能停收厘金也应机决策莫若径免天下中途厘金加关税为值百抽十令彼无所借口厘金既免即彷行西国印税之法办理得宜计加收之关税新收之印税合之当倍于厘金而免厘则出口土货易于流通加税则进口洋货或稍清减取益防损利在无形所谓足国而不病民且阴以挽外溢之利者此也西人聚举国之财为通商惠工之本综其枢纽皆在银行中国亟宜仿办毋任洋人银行专我大利中国银行既立使大信孚于商民泉府因通而不穷仿借国债可代洋债不受重息之挟制不吃镑价之亏折所谓挽外溢以足国者此其一也墨西哥国以九成之银铸钱运行中国易我十成之银岁耗以万亿计近来中外臣工多议自铸银元广东湖北北洋南洋先后铸造分两轻重悉准墨银臣愚以为　国家圜法自古及今皆自为制度随人趋步各国所无既不能废两为元各库出入仍需元宝必致无银可铸查光绪十二年十月海军衙门奏请将应放南北洋经费及东三省饷项均按二两平核发是饷需改用京平已有成案今宜在京师特设银元总局以广东湖北天津上海为分局开铸银[币](弊)每元重京平九成银一两再酌铸金钱及小银钱使子母相权而行凡出俱用官铸银币各省关收纳地丁钱粮盐课关税厘金俱收官铸银弊元宝小锭概不准用惟收仍照库平十成银计算库平较京平定以每百两加平六两十成银较九成银每百两应加色十两除各库上兑津贴银一两定以每百两加色九两如应交库平足银一百两者实收银币一百十五元无轻重高下之别无减平扣色之弊易简理得妇孺难欺每年度支八千余万两户部约可盈余平色银一千二百万两较向来各省拨解平余多收当不下千万所谓挽外溢以足国者又其一也此外商务巨细万端设施有序应请　特简通达中外商务之大臣专司商政会同户部取法邻国实见施行兴起商学鼓舞工艺利源无外溢藏富于商民君孰与不足国何患不强

一曰育才之要西国人才之盛皆出于学堂然考其所为学堂之等入学之年程课之序与夫农工商兵之莫不有学往往与曲台之礼周官之书左氏公羊之传管墨诸子之说相符盖无人不学无事不教本三代学校之制特中国去古既远寖成文具而泰西学堂闇合道妙立致富强益以见古圣人之道大用大效小用小效文轨虽殊而莫能外也近日刑部侍郎李端棻推广学校一折洞见本原当蒙　采择窃谓各府州县骤难设学堂宜令各省先设省学堂一所教以天算舆地格致制造汽机矿冶诸学而以法律政治商税为要先设武备学堂一所教以筑垒测地枪炮制造弹丸发送队伍分合马骑控御诸学而以兵律戎机有勇知方为要在下之趋向全视在上之用舍同文广方言馆出洋学生縻费不少而得人不多文科之八股试帖武科之弓刀石不待督责而莫不致力其明证也今不能尽改科举之制似宜专设一科裁天下之广额为新学之进阶明定功令使文武学堂卒业者皆有出身之正途齐仕进于科第则闻风兴起学校如林人才自不可胜用应请　特简通知时务学行俱懋之大臣专司学政会同礼兵二部提挈纲领一新海内之观听有志之士不自奋于有用之学者未之有也

以上三端参酌欧美致富致强之术实不外圣经足食足兵之谟举而措之要在知人用人而已所虑拘牵旧制难以变通又或慨然于物穷则变意在振兴而尤虑天下督抚心志不齐难以统筹全局恐年复一年外人耽耽视我一无足恃肆彼要求得步进步无兵则不能保守利权无饷则不能充养兵力二者互为掣肘甚至洋债不能再借边土不能自保至其时始悔七年之病不蓄三年之艾殆已晚矣自古国家政事之张弛强弱之机括皆系于君臣之谋虑一转移间其效立见臣惟国耻不可忘邦交不可恃伏愿　皇上鉴覆辙之在前审宇宙之大势发愤自强毅然　定断勿敷衍而畏难勿回感于疑议王大臣等皆公忠体　国卧薪尝胆同赞　圣谟国富兵强远人自服此薄海臣庶所延颈企踵以俟之者也臣管见所及谨冒昧陈伏乞　皇上圣鉴训示谨　奏

再银行昉于泰西其大旨在流通一国之货财以应上下之求给立法既善于中国之票号钱庄而国家任保护权利无旁挠故能维持不敝各国通商以来华人不知务此英法德俄日本之银行乃推行来华攘我大利近年中外士大夫灼见本末亦多建开银行之议商务枢机所系现又举办铁路造端宏大非急设中国银行无以通华商之气脉杜洋商之挟持议者谓国家银行当全发帑本简大官通行钞票由部造发如英法等国财赋皆出入于银行是户部之外府也然中外风气不同部钞殷鉴未远执官府之制度运贸易之经纶恐窒碍滋多流弊斯集或致委重西人取资洋数千万金咄嗟立办其词甚甘其权在彼利害之数未易计度臣惟银行者商家之事商不信则力不合力不合则事不成欲慎始而图终必积小以成大拟请　简派大臣遴选各省公正殷实之绅商举为总董号召华商招集股本银五百万两先在京都上海设立中国银行其余各省会各口岸以次添设分行照泰西商例悉由商董自行经理臣前在上海与开设粤闽浙沪江汉各海关官银号之绅商候选道严信厚议及银行之事严信厚顾全大局情愿以其独开之银号归并公家之银行使其气局宽展并照汇丰银行规制以精纸用机器印造银票与现银相辅而行按存银之数为印票之数以备随时兑现各省官司向银行借贷应照西例由总行禀明户部批准以何抵还方能议订合同欧洲国债数千百万皆由银行筹办印发借券应收年息归行取付大信不渝集事自易嗣后京外拨解之可交汇以省解费公中备用之可暂存以取子息官造银元尚不通行尽利者可由银行转输上下官得坐收平色之利银行用人办事悉以汇丰章程为准则合天下之商力以办天下之银行但使华行多获一分之利即从洋行收回一分之权并照西例俟有余利酌量提捐归公预定章程遵守商民既交得其便国家即阴收其益俟将来官商交孚内外政法变通尽利再行筹设国家银行与商行并行不悖庶几早见措施以免空言无补谨附片陈请伏乞　圣鉴训示谨　奏

再使命不辱专对称能自非学人莫任斯选迩者环球通商皇华载道泰西各国来华使臣类能尊主庇民克举厥职虽凭借国势要其才行多有本原日本维新未久观其来者亦往往接武西士中国遣使交邻时逾廿载同文之馆培植不为不殷随使之员阅历不为不广然犹不免有乏才之叹者何欤毋亦孔孟义理之学未知其本中外政法之故未通其大虽娴熟其语言文字仅同于小道可观而不足以致远也臣上年在津海关道任内筹设立学堂招选生徒延订华洋教习分教天算舆地格致制造汽机化矿诸学禀经直隶督臣王文韶　奏明开办本年春间又在上海捐购基地禀明两江督臣刘坤一筹议建南洋公学如津学之制而损益之俟筹办就绪再当陈奏综厥成课收效皆在十年之后且诸生选自童幼未有一命之秩既不能变更科举即学业有成亦难骤膺显擢予以要任相需方殷缓不济急日本明治初元麑岛马关战屡失利诸藩皆择遣藩士翘楚厚其资装就学外国今当路诸人率出于此拟请取其意在京师及上海两处各设一达成馆取成材之士专学英法语言文字专课法律公法政治通商之学期以三年均有门径已通大要请　命出使大臣奏调随员悉取于两馆俟至外洋俾就学于名师就试于大学历练三年归国之后内而总署章京外而各口关道使署参赞皆非是不得与资望既着即出使大臣总署大臣之选也其入馆之法两馆各以三四十名为额京官取翰林编检六部司员外官取候补候选州县以上道府以下令京官四品以上外官三品以上各举所知出具切实考语保送　特简专使学政大臣考取分发京师上海两馆其常年经费延请洋教习及馆舍膏奖书籍食用各项每年两馆约需银十万两请由臣在所管招商轮船电报两局内捐集解济以伸报其设馆之地京师由专司学政大臣酌定上海附于南洋公学详细章程俟奉　命旨后由专司学政大臣核定　奏咨照办抑臣更有陈者孔门以德行为首科西学以修身为根本必先贞固乃为干事之材未有华士可当重远之寄保送之人必以志操坚卓器识深稳为指归勿震声华勿牵私故庶几行己有耻可使四方此则内外诸臣所共知而在臣特为鳃鳃过虑者也谨附片具陈伏乞　圣鉴训示谨　奏

</div>
    <div class="pagination">
<a href="皇朝经世文新编_page8.html">上一页</a><span>...</span><a href="皇朝经世文新编_page4.html">4</a><a href="皇朝经世文新编_page5.html">5</a><a href="皇朝经世文新编_page6.html">6</a><a href="皇朝经世文新编_page7.html">7</a><a href="皇朝经世文新编_page8.html">8</a><span class="current-page">9</span><a href="皇朝经世文新编_page10.html">10</a><a href="皇朝经世文新编_page11.html">11</a><a href="皇朝经世文新编_page12.html">12</a><a href="皇朝经世文新编_page13.html">13</a><a href="皇朝经世文新编_page14.html">14</a><span>...</span><a href="皇朝经世文新编_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
