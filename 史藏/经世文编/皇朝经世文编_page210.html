<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 210 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 210 页/共 219 页
  </h1>
  <div class="content">
   淮扬水利考序　
计东

从来河漕重臣。经理运道。自临清以南。清河以北。荒度之功。不敢不至。至淮安以南。瓜洲以北。运河三百里。则视为内地安澜。不甚加意。惟浅则挑浚。潦则宣泄。以为故常而已。今乃有大不然者。向恃高堰翟坝周桥一带之堤障。遏淮泗使不得阑入内河。而藉全淮之水力。注清口。合黄河。刷其沙以入于海者。今且啮左堤而灌高宝诸湖。水力分而愈弱。河蹑其后。沙淤其下。运道梗而湖水溢。民与漕交病矣。向恃芒稻运盐两河。为诸水入江之口。庙湾云梯关。为淮黄入海之口。又必藉白塔河四闸。及丁溪石等闸。以广其浩瀚者。今则故道淤塞。以滔天之水势。仅求出于瓜仪两之间。则漕堤屡溃。民田与盐场尽湮。而淮扬两郡。岌岌乎有陆沈之患矣。于是有为利漕利民利商之计者。建上流中流下流之规画。曰增筑高堰。曰固塞翟坝周桥。曰复天妃下闸。此治其上流也。曰开泾河大。曰开黄浦子婴双闸。此治其中流也。曰浚芒稻河。曰浚白塔丁溪石诸闸。以畅其入海之路。此治其下流也。建白纷纷。皆了如指掌。　　天子既命重臣专董其事。而史子寿平复汇诸家之论。着为淮扬水利考全书。何堤宜复。何筑宜增。何决口宜塞。何故道宜浚。何利于漕又不病于民。生长其地。故讨论精密如此。顾未知立功者。能虚心采听之否耶。

　　论治下河一　
张鹏翮

淮南。古泽国也。禹贡曰淮海惟扬州。田下下。赋下上。以其地多沮洳。为水所宅也。然在上古。祗淮而已。至元益之以黄。洎明又益之以运。控引诸流。而淮扬之患益深矣。下河者。扬之江都兴化泰州高邮宝应淮之山阳盐城七州县。迤东际海之地也。按陈应芳敬之集云。自泰州新城河以至兴高宝盐之间。凡为湖者五十有奇。则民生之不垫隘者几矣。康熙二十八年。允淮扬士民之请。挑浚下河。大发帑金。以部臣专领其事。相继未就。三十八年正月。　　上阅视河工。　　谕前河臣曰。下河地方。田庐漂没。朕轸念民艰。屡遣大臣往治。不惜数百万金钱。务朝早绥黎庶。及历年已久。未有成功。今水势仍复横溢。浸漫城庐。沉没邱陇。以致民多失业。于是撤员寝工。且曰下河不必复浚。如将上河堵筑坚固。则下河不治而自治矣。所以然者。下河居运河之下。运河又居淮湖之下。洪泽堤岸不固。则七十二山河之水。建瓴东注而运堤坏。运堤坏。而江兴泰高宝山盐七州县滨海之民。如鱼游釜底。其势然也。洋洋　　圣谟。从古言河渠者所未发。然下河为泄水入海之道。道不通。则泛漫停蓄。亦足为害。此　　上谕所以有挑浚下河。引积水入海之旧案也。前河臣未暇兼顾。臣鹏翮奉　　命至。开海口。辟清口。塞六坝。一禀　　皇上成算。上河次第就理。负海之地。高原亦已种麦。惟积水不去。乃筹所以宣泄下河积水之法。分为三路。高邮泰州兴化其南路也。宝应其中路也。山阳盐城其北路也。余拏舟按视。博诹父老。洞其曲折。于高邮则自南关大坝下。起拦马河讫朱三桥。凡三百九十一丈。又自车逻坝。起拦马河讫齐家庄。凡三百三十丈。各开置引河。汇入运河。径一沟二沟三垛。至兴化之海沟河白驹场入于海。泰州则自淤溪至车儿埠滔子河以入于海。其旧径也。今滔子河凡三十二里。久为盐商闭塞。则引挑由苦水洋以入海。兴化地最洼。形如釜底。水患视他邑尤剧。则浚海沟河。起鲍家庄。径黄庄至白驹场。凡一万四千四百八十丈有奇。而南路之积水消矣。于山阳则开泾涧二河。二河所以泄运河溢槽之水。通舟楫之利。兼以流恶而导其滞也。自泾河兴文二闸废。堙为平陆矣。予按其。于泾河起闸下径大小张家桥黄家舍至留家庄以入射阳湖。达于海。凡七千二百五十丈。于涧河起闸下径通济桥陈家舍车家桥刘均沟。入射阳湖以达于海。凡一万四千三十丈有奇。各兴工挑浚。于山阳盐城。则虾须二沟。射阳湖之尾闾也。往自童家营溃。黄河挟沙而入。二沟之无存。予访得之。畚淤沙。篦宿泥。开通深广。如梁河之瓦子庄。西塘河之老鹳尖。东塘河之由葫芦觜。其役维艰。二河凡一万六百七十丈。沟既通。湖不日涸。又加挑若干丈。与溜相接。入朦胧河。会为一。径庙湾以达于海。而北路之积水消矣。于宝应则导子婴沟入射阳湖。以达于海。而中路之积水俱消矣。大约下河以兴化为壑。故水多趋之。以运盐河海沟河为络。故水多径之。以射阳为归墟。故水多萃之。尾闾通而包络俱畅。今下河六七州县。尔宅尔田。各有宁宇。桑麻被野。并海皆青。孰非我　　皇上念深虑至。不惜金钱。疏通积水之所致哉。始余下车。即开挑人字芒稻诸河。引湖水入江。已除水患之半。至下河三路入海之道通。而沮淤俱去。泽国化为乐国矣。尚拟开挑串场河。自泰州以至盐城。径庙湾入海。凡三百里。为商民永利。而范公捍海堤岁久残缺。亦欲大修之。以水患初平。且有待云。

　　论治下河二　
张鹏翮

淮之通江非古也。自春秋以后。吴子争雄上国。开邗沟而江淮始通。其后因之为漕。径路益辟。不可废也。或曰禹时淮不入江。未闻以淮涨为患。后淮之归墟有三路。入海者二。入江者一。而淮之为患滋甚。此何以故。由黄河之南徙始也。以一淮身而受二渎之流。则其势必涨。必多为之径以泄之。前人于邗沟通江旧渎外。另辟芒稻河。分杀淮势。保堤岸而护民生。子舆书之误记。正后世之良筹也。我　　皇上天纵聪明。洞精水理。于康熙三十八年之观河也。　　谕曰。高邮东岸之滚水坝涵洞。俱不必留。将湖水河水俱由芒稻河引出归江。入江之河口。如有浅处。着挑深。如此条治。各河之水。既不归下河。下河不必挑修。七月初十日。　　谕于成龙曰。细阅河图。其中有最要二事。在南方时。曾面谕尔芒稻河着速行挑浚。至今尚未动工。若再迟误。运河东堤必不能保。不独堤岸民生关系匪轻。不可不速行挑穵宽阔五六十丈。为此复行特谕。又闻　　法驾之南巡也。躬御小舟。按视人字等河形势。稔知分淮入江。为拯民昏垫之要筹矣。明年臣鹏翮总河务。　　陛辞之际。又复申举前　　谕。且云朕于此所见甚明。于是决排疏瀹。一切奉诏书方略从事。堤六坝以塞漏。疏运口以达清流。而又大开芒稻河以注之江。于是淮黄交汇。向若归墟。涓滴不及下河。而山盐高宝兴泰江都。茫茫烟海之区。下者长禾黍。高者反虞亢暵。浮家泛宅之民。安其田里。乃知上河治。则下河自治。大哉　　圣言。抉理水之要。确乎其不可易也。或者谓下河治而上河之扃钥益固。则危高堰。浸泗盱。利害相半。非多径窦以纾其怒。未为全策也。是大不然。夫今之言宣泄者。大抵援孟子排淮泗而注之江一语。谓自龟山之枯河。历天长六合以达于江。旧是隋炀帝所开。风雨之际。隐有帆樯云树之形。凿以通江。可泄淮湖之涨。与孟子语合。此妄说也。自春秋时吴开邗沟。兵交上国。淮始入江。禹时原不与江合。且淮入江之路。即今运河。其不足泄淮之涨明矣。舍是而别凿一河。绵地三百余里。隔限大山。阻礓石。坏田庐。夷邱墓。高下不齐。回折异势。小凿之不足为有无。大凿之则劳费不可以巧历算也。或又曰。唐运道。即炀帝所开枯河。由江入淮。说非无据。此又全不见史书。凿空凭臆。敢为妄言以欺世者也。按唐宋贡赋。皆由邗以达淮。由淮以达汴。清口以南。与今之运道无异。昔宋天禧中。淮南连岁旱。漕运不通。谭稹为制置使。欲开一河出宣化下。发运司相度。陈亨伯遣其属子諲视之。子諲曰。运河高江淮数倍。自江至淮凡数百里。人力难浚。昔唐李吉甫废置堰。治陂塘。泄有余。防不足。漕运始通。此唐宋运道。由邗达淮之验也。而唐书食货志载裴耀卿条漕事宜。曰江南送租庸调物。以岁二月至扬州。入斗门。四月以后。始渡淮入汴。刘晏领诸道租庸使。故时转运船。由润州陆运至扬子。斗米费钱十九。晏命囊米而载以舟。减钱十五。由扬州距河阴。斗米费钱百二十。晏为歇艎支江船二十艘。每船受千斛。自扬州遣将部送至河阴。皆自邗沟达淮河。有从天长六合闲别寻支河入江之说哉。总之。海门深通则黄流自驶。清口大辟则淮涨自平。上下河两利之策无出于此。舍是而妄谈宣泄之法。儿童之见也。

　　扬州水利论扬州府志
高邮州境之西。南连郡中。以至滁泗天长诸山。地势为高。东北诸湖荡。与山阳宝应盐城相接。地势最下。其高者水之所出。其源有七十二涧。下者水之所归。凡七十二涧之水。皆汇于三十六湖。汪洋浩荡。方二三百里。循湖而东。有河曰运河。有堤曰平津堰。凡田地在堰西者曰西上河。在堰东者曰南下河。以西高于东也。南北下河之间。又有河曰运盐河。其堤曰东河塘。凡田地在塘南者曰南上河。塘北者曰北下河。以南高于北。故南不曰下河。而亦曰上河也。堰有闸数座。塘有斗门石涵洞数十处。遇水。则西河藉南河北河以为之泄。遇旱。则南河北河藉西河以为之溉。言邮之水利者。不外乎此。然邮之上流有淮黄。恃高堰周桥翟坝为之障。下流有海。恃庙湾白驹丁溪等口为之泄。倘上下流不治。邮亦不得自主。且运河西当湖冲。东于城。今堤益高。水益上。始则田低于河。继则城处堤下。邮民休戚。系于此焉。绸缪经画。前人之章牍具在。可忽乎哉。

兴化县。环县皆水也。或为溪。或为河。或为湖荡。萦绕于数百里。而城郭居其中。洵哉泽国矣。且水之来也。西北从宝应之广洋湖。西从高邮之海陵溪。西南从邵伯之艾陵湖。南从泰州之蚌沿河。东从各盐场之梓新车路诸河。将欲东注于海。必先取道于兴。而水之去也。仅达于盐城一路。渐次而入于海。是来多而去少也。兴地势之洼下。如在釜底。西下东高。又如侧釜。是来易而去难也。议者咸以多开海口为筹兴良策。然使上流不治。淮黄之奔湍急下。纵有海口以为疏浚。而径路纡远。河道浅隘。譬以瓶罂之口。欲其骤纳百斛之水。未有不横溢于四旁者。曩时归仁堤决。兴城之不浸者三版耳。境内鱼盐之产。安能蒙业。况瘠田多困波臣。或少有收获。以暂给饔飧。几见有茨梁之庆哉。今幸上流之堤堰坚固。南北之串场河道疏通。白驹丁溪草堰诸海口。畅流无阻。庶几倾釜底而出之。可以转来水为去水。百余年水之为害于兴者。其无忧乎。从来利害不并立。水害既除。斯可徐图水利矣。

宝应县。绕城西为运河。其西南西北。皆水乡也。史称魏将军邓艾作白水塘。立屯。可溉田万二千顷。唐长庆中。犹凿大府泾以溉塘。南宋时屡议修复。不果。是塘利之不讲久矣。运河为转漕通津。河堤接泛光白马诸湖。往日上资输挽。下润田园。且茭芦鱼蟹。为利甚伙。迨淮黄不循正道。涨湖溃堤。惟宝应受害最先。议者皆以开子婴沟浚射阳湖为泄水入海之策。及子婴开矣。而水势不减。射阳浚矣。而淤浅如故。或且尤前言之不效。然西堤隔断河水。沟闸仅能泄漕河之一线。沿海各场。闸港闭塞。沟之下流。何由畅达。而射阳赴壑之要冲。未经讲求。以致水流迂缓。积沙不能渐洗。行不力。非言不效也。今此沟已建滚水大坝。更屡疏下流以及海口。况上流阳防永固。淮水安澜循规。以为善后斯可矣。至于弘济河之捞浅勿懈。通湖闸之启闭及时。安不忘危。又在经理之得其宜耳。

泰州。自郡城湾头折而东者为上河。自高邮邵伯灌注于东北下乡者为下河。其上河自斗门入州境。距州仅二十五里耳。下河水道三支。一自新城殿折而东北者。经于溪秦潼西溪以抵各盐场。一自新城殿折而直北。经鱼行以至港口镇。又至凌亭阁。与兴化分界。一自新城殿折而西北。则尽于樊汊。与江都接壤焉。上河之高田常苦旱。下河之低田常苦涝。且上下河盐艘千万。络绎于途。而不讲开浚以为潴蓄。苦于涝者辄转瞬而亦苦于旱。然则言泰州水利者。惟在挑浚及时。潴汇得所。固东西二坝。而使水有所制。疏串场河及海口诸闸。而使水有所归。即白塔芒稻之河流。外泄之江。而运盐河浚之既深。必不至浅涸。下河兴化之堤。亦未必阻西方之水。勿复以曲防诟邻封也。

　　运河上下游议扬州府志　
史奭

江都之河渠。有关于河防水利者。惟运河为大。北接高邮。南至大江。一漕堤。与河俱长。而最险要者。则自邵伯金家湾起。北至露筋界牌止。计堤四十余里。堤以西曰上河。自朱家湖黄子湖迤西。地势渐高。常忧旱。堤以东曰下河。自堤迤东。地势渐低。常忧涝。昔晋太傅谢安。始筑邵伯堤以界之。堤以西无旱忧。堤以东无涝忧。民皆便之。至明季。高堰失修。翟坝冲缺。水势直灌高江。此江都漕堤之所以屡决。而民胥为鱼也。然患虽中于江都。而所以受患之故。则有来源去路。不仅在江都也。须分三路之水而治之。三路者何。曰上流中流下流也。上流不治则来水无穷。虽日治中流无益也。中流不治则蓄泄无方。虽日治下流无益也。下流不治则水无去路。虽日治中流亦无益也。所谓上流者。高堰周桥翟坝是矣。高堰宜帮阔也。周桥不可开也。翟坝宜坚筑也。则淮水不致旁泄。得以全力冲出清口。上而清口不淤。下而高江不溺。再查高堰以上之归仁堤。照旧实筑。而洪泽湖来流减半。高堰翟坝俱为易守。则来源既少。而上流治矣。所谓中流者。自淮至扬运河漕堤是也。旧制十里设一小闸。旱则蓄。涝则泄。以济漕运。以卫民田也。又堤西诸河。霪雨非常。及清江浦之上通济闸水下注。与旴眙天长高良涧水陡发。运河不能容受。于是在山阳则开泾河黄浦二大闸。在宝应高邮界则开子婴沟大闸。在江都则开金湾三闸。及新河十四里芒稻河东西两闸。自邵伯至江。不过三十二里。泄水最为直捷。康熙间河院王光裕。又于两闸之西开闸三门。亦因此地泄水最易也。但金湾闸门尚窄。闸下新河孔家湾。南北淤沙浅窄。宜开通广阔。再将陆漫沟以北。开一二闸。使运河水势。南北分泄。则蓄泄有方。而中流治矣。所谓下流者。则范堤各场之海口是也。云梯关在昔止为淮水尾闾。故能容受而无沙淤之患。自宋神宗熙宁间。黄河南徙。黄始入淮。浊流夹沙而行。稍一旁决。则势缓沙停而河塞。愈塞愈决。愈决愈塞。且黄家嘴七里沟相继旁决。而云梯关大淤。正坐此病。是云梯关为黄淮两水之尾闾。乃第一要紧海口。不必言矣。其外若山阳之庙湾海口。盐城之石天妃庙海口。兴化之刘庄青龙桥口。白驹之龙港口。草堰之卤河口。小海之小海团口。泰州丁溪之龙开港口。河垛车儿坝之滔子坝口。凡此皆所以泄堤东七邑之水者也。年来非不开放。而究竟田庐不免渰没。人民不免漂溺。屡烦破格蠲赈者。有二说焉。一则各海口离漕堤俱三四百里而遥。纡回曲折不能直达也。一则下河七邑。四高中洼。地形如釜。沿堤减闸之水。譬之由釜边而入。范公堤各场口。地势反高。譬之由釜边而出。则釜底之田庐。已在深渊矣。沿堤三十余减闸之水。滔滔东注。既不通江。又难达海。非民田受之而焉往也。故运河之水导之入江入海者上策也。不得已而泄之下河。则当准漕堤闸口之水。与各场海口之数相等。庶来源去路足以相当。而其中之行水河路积年淤塞。尤不可不亟为深浚者也。在泾河黄浦之下。则射阳湖一路。子婴沟之下。则盐城旧官河一路清水潭之下。则泰山庙东河一路以及兴化之海沟河白望河车路河。邵伯之下。则颜家庄杨家庄以达樊汊及泰州西溪河。并各场之串场河与范堤东达海。河路俱开通深阔。则水有去路。而下流亦治矣。

　　大挑运河疏扬州府志　
御史徐越

淮扬一带内河。原系人力开凿。以黄河挟沙之水。既夺淮水南下之位。灌入天妃闸。而内河浅隘。水缓沙停。数十年来。运河之底。垫高益甚。而东西两岸。每年逐渐加增。堤薄土浮。何恃不溃。且也运河浅阻。淮湖相连。不能宣泄使速归江。以致沿堤地方屯蓄为灾。如欲运道永通。民无水患。必实实大加挑浚。将河泥尽移两岸堤外。惟令平厚。不许增高。其迂回三百里内。土性之刚柔沙油。地形之高下阔狭。山阳与宝应不同者。以近湖远湖也。宝应与高邮不同者。以高邮有通湖水口连设两闸。而宝应无之也。高邮与江都不同者。以江都有稻河瓜洲镇仪征县入江之口。而高邮又诸水之所锺也。何处当束之使狭。何处当浚之使深。何处当先施畚锸。何处当相度水平。应直挖者。当计土以分方。应水刷者。当逼岸以瀹底。访知熟谙之人。详审预定。不致措置孟浪。有始鲜终。则开销一分钱粮。即得一分实济。不必别议宣泄。而运河既已深通。入江自尔湍速。上而天庾通济。下而地方民生。皆有裨益矣。

　　沿海闸河议扬州府志
扬州濒河诸邑。惟江都地势稍高。宝应次之。高邮为中洼。泰州亚于高邮。至兴化直如釜底矣。其沿海各场。地势南高而北洼。故盐城又居兴化之下流。而水皆趋东北。职此由也。或谓沿海高于内地。殆不其然。大都各场与高江地势略相等。察水平可见。祇因兴泰二邑独处洼下。故聚水而不能泄。其害较他州县更深且久。各场诸闸圮废。运盐河到处淤塞。西水东注而不知所归。则弥漫民田。长为泽国矣。旧制诸闸。经画周详。各流分派井井。不独正河宽大。即支流旁泄之处。口面皆阔数丈。今已渐成平陆。水行地中之谓何。尚何水利之可言哉。他邑之水。治之四境之内。兴化之水。治之四境之外。若下流之海口。其在境内者。止白驹小海诸场东行一路。而在境外者。则射阳神台。与夫盐城之石天妃口也。沿海诸场。地势既高。水势平缓。一旦破堤决防。西北洪流。滔滔下注。必非东偏数闸所能聚泄。故议开河垛之车儿埠。固迂远无当。即议开白驹之牛湾河。亦仅能泄釜边之水。而釜底潴积之水终不克去。是以向来言水利者。必以射阳湖为诸州县之尾闾。射阳受泾河子婴沟诸路之水。由朦胧口直达庙湾。乃入海第一门户。自明万历三年。河决黄浦。独沙垫入内地。湖始淤塞。后屡开屡淤。今几化为平陆。施工亦难矣。无已其议石天妃二口乎。石口在盐城县东。天妃口在盐城县西北。俱起兴化。由冈门十八里至盐城。其迤东则下石口。其自登瀛桥绕而西。则下天妃口。俱入新洋港归于海。旧置石闸启闭。此泄水故道也。盐人以形家言不利风水。遂潜加修筑而塞之。至　本朝康熙十二年。洪水冲决。二闸溃开数丈。驶流入海。及奔湍稍平。海沙骤涨。二闸之填淤者又如故。此非二闸之不能泄水。河身未尽浚。而石闸不早建之故也。按兴化邹庄至界河。界河至冈门。其路最径而直。宜开其狭隘。浚其淤浅。俾疏通无阻。而又建置闸板。水大则启闸以导河水之出。水小则闭闸以遏海沙之入。如此。庶宣泄有路。而数州县获享水利乎。要而论之。射阳神台行水之正路也。石天妃其路稍偏。而亦快捷方式也。沿场诸口则支分派引。而非泄水之通涂也。人知高宝邵伯河堤为下河州县之门户。高堰翟坝又上河之藩篱。藩篱不固。门户因之失守。固也。殊不知射阳诸湖。喉也。高宝诸土田。腹也。海口。尾闾也。灌于喉而涨腹。所必至者。况多其入。少其出。大于口。小于尾闾。而能不洚洞滔天也乎。缘岁久湮塞。豪强盘踞其间。煽惑众听。谓开之将不利于商若。且恐生奸人窥伺。抑思为居人计。独不可就附近之地。因下而别为泽乎。至民田在范公堤内。岂海潮所能骤侵。又何有于咸水伤禾。淡水伤盐之说乎。况浚而深之。煮海者得不负戴而舟焉。利当不在民后。抑海口仅取出水。势不等于大洋。帆樯难以竞渡也。此诚万世永赖之休矣。

　　下河末议　
徐旭旦

淮扬南襟大江。北带黄河。西仰淮流。东俯沧海。其间延数千里。诸水注汇。夙称泽国。而运河一线。自北而南。横亘其中。西则恃武墩高堰周桥翟坝为之障。北更使淮出清口。合黄入海。而淮扬得以宁居。东则恃范堤外诸海口为之泄。使高宝山盐兴江泰诸邑之水。循其地形高下以派分之。而七邑得以安堵。南则芒稻白塔两河。分西水以入江。亦可泄水之二三。此其梗概也。即下河形势而言。西南高而东北低。若庙湾海口。若天妃石。入新洋港海口。皆在东北流散。若丁溪海口。若白驹等场。会入龙港海口。亦皆在东北流散。其安丰以南诸场。虽有海口。而西北之水。并不南趋。此西北高而东北低之明验也。海口既得所归。应各寻河以导之。自庙湾而上。则有沟须沟东塘西塘射阳。以引涧河冈门。临泽广洋。以引子婴界首诸闸堤水。自白驹丁溪诸场而上。有车路白兔海沟三河。接高邮运河。以引城南一带滚堤闸水。以上支河不一。络相通。其间疏导之法。开新不如循旧。筑高不如就低。迤远不如取近。因势利导。逐节疏通。一由庙湾逆流而下。约泄水十分之四。一由天妃石顺流而下。约泄水十分之三。其余一分。芒稻河导之入江。至海口迅流。滔滔东注。此又素所目睹。必无海面高于河面者也。若夫串场一河。绵亘范堤。既为盐艘利涉。又会引诸湖水传送各场。以此海口最为关键。而河身淤垫。亟宜开浚。海口既导。引河既疏。自上流以至下流。必首尾贯彻。停泄有方。若夫上而泾河黄浦子婴间。原有通河减水闸。下而诸水口。原有各场蓄泄诸闸。并应修建。使上下相应。随水消长。以时宣泄。则水得长流。潮无内灌。永杜淤没之患。亦无旱潦之忧。万世乐利赖此矣。

　　敬筹淮扬水患疏康熙六年　
通政使经历王明德

当今第一急务。莫重于水。除大河以北。河淮济泗发源。臣未亲历。不敢妄陈。若淮扬为淮黄下流。漕运咽喉。臣生长其土。受害极深。见闻最确。故其受病根源。知之亦最真。敬为我　　皇上详陈之。臣思天下赋税。半属东南。由江达河。止恃漕河一。察从前漕规定制。粮运行后。方淮官民船只前进。时当五月。即闭天妃大闸。不容黄水溢入内河。以防流沙淤垫。其沿河额设浅夫。严勒限程。惟令浚河使深。帮堤阔厚。不许加高。致令运河受水有地。不知孰浅孰深。至故明末季。法则寝敝。不审前贤立法深意。惟以恤商为名。遂令商民船只。尽得由闸。不问寒暑。昼夜通行。以致浊水直入内河。全河尽淤。新旧相承。遂忘漕规旧制。嗣后一切管河官吏。又复止知增堤。并不浚浅。殊不知运堤日增而日高。则河身日淤而日浅。更兼上流高堰。其石堤将尽之处。向系高厚土堤。日久年深。未加修筑。遂致自周桥闸至白水塘周家坝止。二十五里之内。冲开大小各口。共计五处。有阔十余丈。深至丈余者。有阔十余丈。深八九十尺三四尺者。淮水尽从高堤上流翟家坝一带。竟入高邮宝应各湖。直射漕堤。是以内河之漕堤不能支全淮大势。既从上流劈开水道。四路奔行。则下流清口等处。淮水之力渐减。不能冲刷黄河浊水。而黄河浊水反逆流入淮。凡淮水入河之清口皮家场一带。尽系流沙淤垫。是以清口之淮水不能下。一遇水发。淮黄并涨。逐渐加堤。其高过于居民房屋。及遇飓风。势力不敌。终归溃决。庐舍田园。鸡犬老幼。随波尽逝。康熙四年七月初三日。龙风大作。高宝之民。男妇没。不可胜计。堤岸过高。水力逾横。势所必然。固非修筑不坚之罪也。及遇亢旱。又以河身淤垫。积水无几。有司漕运为重。闭闸蓄水。涓滴不容小民为浥注灌溉之需。是以顺治九年十年。江南全省大旱。高宝兴盐各州县。堤下小民。田苗尽枯。固不必言。且有小民被渴而立毙者。此微臣伏处田间时所目睹。又非仅得于传闻也。总缘淮扬沿河州县。地处卑下。水出无源。更兼蓄泄无方。雨则一时皆集。旱则滴水不通。臣愚以为治淮规则。似应查照南河旧志。酌议讲求。仍当浚河使深。帮堤使厚。不应止于堤上加堤。止救目前。不思久计。然不复漕运过淮完后。五月即闭天妃闸旧例。将浊流洋洋流入内地。漕河亦旋浚旋淤。河终不可得而深也。不于高邮宝应山阳江都各漕堤单弱处所。量造滚水石坝。水大则预行宣泄。水小则实筑固漕及高邮堰冲开各口。速行修筑。将来水势横溢。去水无路。漕堤亦旋修旋溃。堤终不可得而固也。但实闭天妃大闸。从前漕河重臣。亦曾议及。多以奉差官兵。及商民船只未便。未敢具疏题请。臣请比照济宁境内天井石佛等闸事例。验实部单。按时开放。似无不可。惟建造漕堤滚水石坝。实筑高堰新开冲口。未免致费国帑。雇募民夫。然所利虽在军国大计。实为下民永除疾苦。所需夫役。自应各州县协济。百姓自救身家。何辞力役。与其年年冲溃。岁岁起夫。困苦难堪。何如实力修筑。共襄大计。以图一劳永逸之举。是固淮扬士民所心悦而乐赴者也。若夫长河所经。淮源所至。以及沂济漳泾各处滨河地方。直省小民。受害当不减于淮扬。或更甚淮扬者。亦未可知。伏乞　　天语部酌议。是否淮水关系最重。臣议有无可采。更饬河漕重臣。及直省督抚大臣。严饬管河官吏。悉心体访。详考河志。通权酌议。一切河道。如何而后疏防两利。如何而后蓄泄兼资。当此未雨绸缪。自应事半功倍。将水土平而后民生奠。乐利之休。不难立见于今日矣。

　　筹湖河来源去路疏乾隆十五年　
高斌

高宝诸湖之水。归入运河。邵伯以上。向从高邮车逻南关五里各坝。分注下河入海。邵伯之下。向从金湾三闸。及凤凰壁虎桥湾头闸各路分注。由芒稻河入江。查运河入江。较入海之路甚为近捷。而运河之水高于江面。通流顺势。消退亦速。若从兴盐等县入海。路既辽远。又沿海地面。昂于内地。所有通海河港。多被沙淤。即使浚极深。亦恐潮水内灌。且兴盐一带形如釜底。运河下水稍大。必先淹过内地。然后归海。是入海不如入江之便。形势显然。康熙三十八年。恭逢　　　圣祖仁皇帝南巡。奉有谕旨。将湖水俱由芒稻河人字河引出归江。如有浅处。俱令挑深。仰见　　　圣谟广远。洞悉机宜。乾隆七年。臣面奉　　皇上圣训。将邵伯以下入江之路。酌量加增。臣愚以为湖河之水。固当筹其去路。尤当溯其来源。高宝两境运河。东堤建筑闸坝共十四处。皆泄湖河溢涨之水。而其来源。则本于洪泽湖。每于伏秋湖水涨发。由运口历清江淮安。下注高宝。城郭堤工。俱当其冲。不得不多求分减之路。而下河高宝兴盐阜甘泰等七州县之田庐。多成巨浸。前河臣张鹏翮以启坝虑为害于民田。闭坝又恐伤于堤岸。遂将过水最多之五里车逻南关三减坝。改为石滚坝。非值有余。不令过泄。以冀两全之道。后又经历区画。而下河一带。仍难免于淹浸。究之计其流而未究其源者。臣高斌仰遵　　圣训。悉心筹划来源。于乾隆四年。奏请湖之天然坝。无使轻易启放。祇留三滚坝。以资减泄。又于大挑运河案内奏请于运口内建设闸坝。既以节洪湖之水。使畅出清口以御黄。又以保高宝下流无泛溢之患。查高宝一带闸坝。口门俱宽四五六尺不等。节宣有制。惟五里车逻南关等坝。俱各宽六十余丈。泄水过多。今来源既减。则此三坝毋庸轻放。其五里等坝。俱用柴草堵筑。设遇洪泽湖异涨。三滚坝泄水过多。请酌量将南关车逻二坝启放。以减水势。其五里中坝地势卑下。泄水过大。一经启放。则下河不能容受。应请常行堵闭。而下河各支河。又于水利案内蒙　　皇上发帑挑浚深通。上减来源。下通去路。从前被灾各邑。得免沦胥。无不仰戴　　皇仁。讴歌　　圣德。

　　筹上河归江事宜疏乾隆二十二年　
嵇璜

臣遵　　旨往下河。率同何煟详勘淮扬运河东堤减入下河之水。自邵伯以北者皆归海。邵伯以南者皆归江。缘邵伯迤东地高阜。天然限制。各有分途。若欲使之向若归虚。必顺其就下之性。臣查下河归海之路。从前所建各闸。丁溪小海。地势外高。不能泄水。其草堰刘庄伍佑新兴等场。皆得地势之宜。分注龙港新洋港等口归海。惟查刘庄场之围团闸。至新兴场之石闸。相距五十五里。中间并无一闸。应请于伍佑场之沿洼口蔡家港地方。添设五孔石闸二座。开挑上下支河。引归新洋港入海。又查石闸天妃越闸。两墙裹头尾俱已塌卸。应请修补坚固。又各闸下支河。年久淤浅。现在北闸底高二三尺至四五尺不等。应请估挑。又沿海港口。现俱深通。惟射阳湖湾曲太甚。泄水不畅。竟有东西仅隔里许。而南北绕一大湾至数十里者。应请挑通径捷归海。至串场河以西。河渠甚多。其导水顺而今淤塞者。如泰州之孔家涵。盐城之冈沟河皮岔河。应疏浚深通。以资利导。又高宝运河东堤。原设石闸十余座。水大则泄水归海。水小则灌溉民田。今郎儿闸子婴南闸并邵伯之三闸。年久倾圯。应请拆修。以利启闭。以上皆下河归海之路。第查下河州县。本系水乡。形如釜底。每遇淫霖。即遭渰漫。若高邮诸坝。过水太多。盈科渐进。未及至海。而下河已皆泛溢。查湖河水势。归江近而归海远。归海纡回。而归江径直。多一分入江之路。即少一分归海之水。臣查运河归江之路。芒稻闸董家沟石羊沟廖家沟四处。闸坝俱宽八十六丈。邵伯以南运河东堤。旧设有金湾六闸。金湾滚坝。东西湾坝。凤凰桥壁虎桥湾头闸等处。其宽九十余丈。上下相应。用以导水入江。今查东堤仅金湾六闸。并湾头闸过水。通计七闸口门。止宽十二丈八尺。尚不如芒稻东西二闸之宽。凤皇桥正南木桥。过水甚为微细。东西湾坝面本高。金湾滚坝。淤土久积。以致运河之水。不能及时宣泄。臣前于五月内奏明动支帑银一千两。将金湾滚坝并凤皇壁虎二桥。抽挖沟槽。不过暂为宣泄之计。应请俟霜降后。将金湾滚坝挖低一尺。东湾坝改低二尺五寸。凤皇壁虎二木桥下淤滩。一并挖深。比运河底高七尺为准。惟西湾坝形势不顺。无庸挑挖外。应将东湾坝添宽十二丈。壁虎北木桥之上。另开河头十二丈。添建木桥。汇入壁虎桥引河内以资宣泄。又金湾闸底太高。应将北闸底改低一尺。照上年所估成数办理。东湾凤皇壁虎等桥。坝外支河。应照所改坝脊。一律挑深。又邵伯西岸诸港口。为湖水递入运河之咽喉。内有葵花港奶奶庙港陈家港红桥港。久经淤塞。臣亦于五月间奏明疏浚。已经完竣。惟查邵伯诸湖递注之引河。多有浅阻。不能畅流。每致积水停蓄。应请将黄子湖通连朱家湖之汤家绊引河。改向西南。疏浚宽深。再朱家湖通连董家湖之王家庄地方。开挑新引河一道。引水直注董家湖。以达孔家桥。形势湾曲。应请以东首另挑引河入尤家洼下。接挑新河一道。由芜城墩后引入越河。再将越河加挑宽深。节节引导诸湖积水。湍流入运。由凤皇壁虎二桥出廖家沟等坝归江。又查运河宝应之竹络坝外滩渐高。难资宣泄。应请于竹络坝之南。建滚水石坝一座。庶高宝水势。可以平缓。以上皆湖河归江之路。至查宣泄机宜。惟在冬春初夏。若六月以后。江面既高。潮汐又大。虽尽开闸坝而宣减无多。且山盱五坝宽三百三十丈。又益以蒋家坝十八丈。而归江闸坝止八十余丈。来水几五倍于去水。必须长年开放。寸寸泄减。俾高宝诸湖预留过水之地。斯不至壅滞为患。

但查芒稻闸河。乃两淮盐艘必由之路。若下板堵坝以济运。则河工坐误机宜。若全开闸坝以利湖河。则盐船恐致浅阻。期于两不相妨。庶可行之久远。臣悉心谘访。或称别开运盐河道。或称于人字河筑坝建闸。二说皆不可行。查湾头至丁堰之运盐河道。现在深浅不一。竟有浅至尺许者。所以芒稻闸一启板。即虞浅阻。应请将运盐河道估挑。以芒稻西闸底水深五尺为度。使运盐河内长存五尺底水。则盐船可以遄行。而沿河闸坝可以长年启板。既有利于河工。亦无碍于盐运。再查下河各州县。小港支渠。不可数计。岂能普例兴挑。查康熙年间。每岁令下河居民挑浚渠港。着有成效。应请责成地方官于农隙之时。查明田间水道。有湮塞浅隘之处。传集里民。按照地亩办理。佃户出力。业主给食。逐年开挑。挑出之土。即推成圩岸。以护田畴。是在有司善为督率。则地方日有起色。每年将所挑各河造报督抚稽考。数年以后。庶渠港通达。旱涝有备。至筹办应修各工内。归江者应请列为急工。归海者应请列为缓工。其归江工程。须在九十月间兴工。方为有益。仰恳　　敕下督河抚盐诸臣。会同确议。速估具题。务于秋汛后刻期攒办。以收实效。再各工内所需银两。有隶属水利。应于江苏藩库内动支。有隶属盐务。应于两淮运库内动支。隶属河江。应于河库内动支者。统俟会议分别办理。

　　筹湖水归江别开盐河疏乾隆二十三年　
嵇璜

查上江河南兴举水利。各河汇注下游。则高宝邵伯诸湖受水更多。诚如　　圣训。亟宜广求去路。以为倡导之计。惟是湖河水势。归海远而归江近。归海纡回而归江顺便。江都所属之芒稻闸坝。实为湖河诸水归江第一尾闾。若使长年启放。俾诸湖积水畅泄归江。于冬春水落时早为腾空。以备伏秋容纳之地。则高邮南关车逻二坝。自然过水无多。而下河各州县。可免淹漫之虞。此实拯治下河之要键。无如芒稻一河乃淮南盐艘必由之路。当河工急需泄水之时。正盐艘盛行趱掣之候。若将芒稻闸板彻底启放。则溜势湍急。盐船难以挽纤。若因此全行堵闭。则湖河水无去路。必致壅积为灾。伏惟江南诸省。水患频仍。仰蒙我　　皇上轸念民瘼。指示机宜。大兴水利。现在上下支干各河。均已逐一开挑。节节疏导。而芒稻河为归江吃紧尾闾。更当亟为讲求妥协。方与全局有裨。臣尹继善嵇璜会同臣高晋前往查勘。芒稻河自西北直趋东南。而湾头河则自西南至东北。横亘其间。所有运河东岸之金湾东湾凤凰壁虎湾头等闸坝减泄之水。皆直趋芒稻闸及董家沟石羊沟廖家沟各滚坝归江。盐船素由湾头河行走。必须闸门下板。方资浮送。所以芒稻闸坝。不能启放合宜。臣等再四筹划。查芒稻迤东。现有旧越河一道。应令盐船由越河直走金湾北闸。不绕芒稻闸出湾头。则泄水运盐分为两途。芒稻闸可以长年启放。董家沟石羊沟廖家沟皆可不必封闭。庶使湖河之水。畅泄归江。实于水利有益。第查越河长六百余丈。臣等测量水势。甚觉淤浅。应再挑深五六尺。一律深通。以利盐艘遄行。又查金湾北闸。闸底尚高。改低二尺四寸。以便盐船挽运。如遇水势过小之年。再行相机办理。如此。则归江尾闾。无所壅遏。诸湖积水。得以递相灌输。不致汇积为患矣。

　　筹疏堵下河来源疏乾隆二十五年　
白钟山

查高宝兴泰下河被水之由。议论不一。或谓归江之路。尚有淤阻。以致湖水壅滞不畅。殊不知通江各河。如东湾西湾金湾六闸凤凰桥壁虎桥湾头各河。俱经节节疏通。而芒稻一闸。又系常开不闭。廖家沟石羊沟董家沟处处通流。归江之路。不为不畅。近来并无淤阻。是下河之受灾并非因通江之无路也。议者又谓夏秋之时。海潮甚大。内外顶阻。以致下河之水。不能归海。臣等亦以为可信。及亲阅细勘高宝一带。去海数百余里。当高宝受淹之时。离海口甚远。水未到海口之先。而高宝早已受淹。是谓海水顶阻以致下河受灾之说亦不确也。然则下河受灾之由。究何在乎。查洪泽一湖。汇潴全淮之水。每当盛涨。即由五滚坝减泄。尽入高宝诸湖。将欲南流归江而相去尚远。将欲东流归海而为道甚迂。惟有下河各州县地势低洼。形如釜底。湖水由高邮各坝建瓴而下。先及高邮。次至宝应。再次至兴化泰州。以及阜宁盐城。盈科后进。节次被淹。皆由车逻南关等坝。并无限制。故湖水一长。不及归江归海。而先从各坝滚入下河。其流甚顺。其势甚便。从前高斌任总河时。曾经奏明堵闭高邮诸坝。截拦湖水而注之江。不使流入下河。下河各州县。即得连收数年。后因束水太紧。运河东堤。不能收拾完固。以致有二闸之溃。臣尹继善臣白钟山悉心讲论。高晋之误。在于不能因时变通。谓之事非全美则可。而泥于一时之成败。谓其所办全非。则不可也。窃查乾隆十八年臣尹继善会同　　钦差臣刘统勋等。曾经奏明将南关车逻等坝封土三尺。伏秋水涨。次第开放。后于二十二年。又经改议。坝上不必封土。任其过水。意谓以渐而去。下河可以容受。但因漫无节制。一遇水势长发。下游即易受淹。臣等从前所议原未合宜。不可不图变计。今遍访舆论。再四筹思。于前人成法之中。考其得失。权其轻重。欲使下河减灾。惟有节其来水。欲节其来水。惟有将南关车逻等坝。仍封土三尺。俟水势长至三尺之外。方许启坝。再不能容。方启五里昭关等坝。次第宣泄。如在三尺以内。严谨防守。不得擅启。俾湖河之水端注归江。历查各年过水尺寸。大率一二尺至二尺余寸者居多。过至三尺以外者。十年之内。不过三二年。如水长在三尺以内。滚坝无下注之水。则下河可获丰收。倘过水而时日稍迟。则早稻先登。已有得半之数。即使间遇异涨。启坝早。而数年一次。小民亦所甘心。是坝上封土一策。实为保全下河之良法。论者谓下河之水减少。固能受益。而上河之水壅滞。必更受淹。似非公平之道。不知下河之田数十倍于上河。多寡之间。原应通盘较量。况遵照奏定之案。于湖水盛涨时。即将惠济各闸相机下板。减河口之来源。使运河腾空。以为宣泄高宝湖水之去路。再将低洼湖田查明豁粮。以为潴水之地。则上河亦不至于偏枯。而下河之所赖以保全者广矣。惟所虑者运河一带。全恃东堤以为保障。滚坝一经封土。则大汛水长。必至盈堤拍岸。堤工处处受险。河员防守为难。必须将东堤土石砖工通身查勘。凡有残缺卑薄之处。及时修理。并将运河身内两旁有碍淤滩酌量挑挖。使水有所容纳。其运河之西堤。先当湖水之冲。现在堤身卑薄。兼有砖石旧工塌卸损坏之处。若不修筑坚实。恐一东堤。不足以资抵御。应请将西堤一并查勘修理。以为重门保障。并将西岸各港口相度收拾。高宝湖内之引河。如有淤者酌量疏通。如此则下河之水既可减其来源。上河之水又为筹其去路。实于救弊补偏。大有裨益。臣等再三细筹。舍此别无善法。俟再亲行查勘。将应办工程确实估计。于今冬明春即行办理。

　　筹办下河水利疏乾隆二十六年　
南河总督高晋

窃查扬州府属之高宝兴泰等下河地方。积年被淹。荷蒙　　皇恩。准将高邮之南关车逻等坝封土三尺。又于金湾坝下加挑新河。分流畅泄。俾水归江。现在业已完工。另折奏　闻。自此洪河运河之水。不致漫过三坝而东注。则高宝兴泰等处。可免西来之水患矣。惟是下河各州县境内支河汊港及田间积水。向来俱汇入串场河。北流二百余里。于盐城境内之石天妃等闸。始行归海。道远行回。骤难消涸。民间虽挑沟筑圩。不足以资捍卫。历来每有西水不至。而雨水久积。亦足为患者。是下游被淹之故。固应杜其来源。而本地积涝之区。亦当筹其去路。此闸下有归海之引河。不可不加疏治也。而议者有谓海潮势大。近海挑浚。恐内水未出。外水先进者。又或谓雨多水涨。各处汇集。即分疏引河。不能泄水归海者。臣等伏查范公堤亘六百余里。串场河自南而北。向建石闸十八座。每闸均有引河。专为泄水归海之计。嗣因洪湖之水。由高邮各坝东注下河。形如釜底。水未到闸。地已被淹。是以不暇计与门下之引河。今南关等闸。既已封土。金湾又复开河。经始既有成模。则善后必规全局。查现在盐城境内石天妃闸引河深阔。由新洋港归海。泄水甚畅。又兴化境内之白驹青龙八大团等闸引河。于乾隆二十二年。奏准挑浚。由龙港归海。虽不能如石达等闸之通畅。而闸水外趋。颇资宣泄。其余迤南之丁溪小海。迤北之上冈草堰陈家冲等五闸。缘彼时尚可通流。列入缓工。未及挑浚。年来水漫沙停。有竟成平堰者。各闸亦常闭而不用。臣等先后亲往各该处上下查勘。现有王家港。水深八九尺至一丈二三尺。宽十四五丈。又有射阳湖。宽深更甚。臣等凛遵筹办下河诸务之　　圣训。悉心讨论。再四讲求。若将丁溪小海二闸引河疏浚深通。顺势再开一引河。汇入王家港归海。又将上冈草堰陈家冲三闸各引河疏浚深通。顺势亦开一引河。汇入射阳湖归海。就其阻塞之途。因势利导。俾散漫之水。裁湾取直。顺轨安流。总以海为归宿。并非另疏海口。当不致有倒灌之虑。至谓引河不能泄水归海。则从前所开之白驹等闸引河。现在泄水归海。已得济川。历有明征。积水之区。若得多一尺去路。即可早消一尺积潴。并可早涸一尺田地。数州县之积水。增此五闸之引河。节节流通。源源宣泄。小民见水易消涸。自必齐心合力。各挑河沟。加筑圩围。蓄泄兼资。旱涝有备。将见沮洳渐成沃壤。仰沐　　圣恩。永资乐利。臣等为下河通筹全局起见。用是合词条陈。恭请　　圣训。倘蒙　　俞允。容臣等于本年封土以后。夏秋之间。再看下河各州县水势情形。详筹审度。将应需银两撙节估计。另行妥议。请　　旨遵行。

　　广湖水归江诸路疏乾隆二十七年　
刘统勋

臣等仰蒙　　皇上训示。前往高宝甘泉运河。相度疏泄机宜。沿途查勘。测探运河水势。现在深通。至湖河之水以坝为来源。以江海为去路。而归江多一分之水。即下河受一分之利。臣等遵　　旨查勘运河归江之路。自邵伯以下。向设有湾头闸壁虎桥凤凰桥西湾头东湾坝金湾滚坝金湾六闸共七处。俱系宣泄湖水。由盐河归寥家沟石羊沟董家沟芒稻闸等四河。分流下注。兹细加查勘。内如湾头闸泄水最畅。壁虎桥河仅长一百余丈。即与湾头闸河相连。凤凰桥河两岸陡崖。历来积土甚高。难以展宽。且该处砖木桥三道河面已宽十余丈。足敷分泄。均不必另行办理外。查金湾坝引河。系上年新挑。该处紧接六闸。地居上游。而董家沟下注。宣泄湖河。最为便捷。惟是滚坝宽五十丈。测量河身宽十五丈。河底宽八丈。尚觉未能畅达。又金湾六闸。旧有盐河。由芒稻闸归江。最为宽深。从前原系与金湾坝之水汇归入江。去路甚畅。今金湾滚坝既另挑新河。该处六闸。金门尚存其旧。仅宽十丈八尺。未免来源过窄。又东湾滚坝。先于乾隆二十三年落低三尺。西湾坝未经并落。宣泄不畅。以上三处。臣等公同商度酌议。将金湾坝新挑引河。再行量为展宽。以河底十丈为率。河身下游。地势稍仰。亦应一律再加挑浚深通。使有建瓴之势。六闸盐河。旧为归江水道。向设南中北各三闸。河头筑堤。分为三路。汇归一处。其北闸二门。为运盐要津。南中二闸。闸底较高。原系相机蓄泄。较之滚坝过水。尚觉迟滞。应将北二闸仍留以济盐运。自中闸迤南。添建石坝三十丈。并将中闸照旧存留。与北闸相隔二十四丈。闸下土堤。再行量为接筑加长。并酌挑引渠以顺水势。其下注之水既与盐运并无妨。而盛涨之时湖水得以畅达。西湾滚坝。照东湾一体落低三尺。并于西湾河头酌挑宽深。以导引水势。如此则高宝诸湖归江之路并增。宣泄之形益畅。实于下河民田庐舍大有裨益。

　　覆奏湖河高下情形疏乾隆四十二年　
高晋

伏查淮扬运河。因从前黄水倒漾。上下河身。虽不无停淤。而水势下注。仍无阻碍。两年来清水畅出。自运口以至宝应。业经刷深。因宝应洪济旧闸。为之一束。水势未免较缓。未能畅刷。致高邮上下。间有浅处。前奉　　旨履勘。是以酌将洪济闸拆除。并挑挖滩觜。堵闭通湖港口。俾长河水势畅顺。以期迅流刷涤。渐次深通。惟于折内泄运入湖引湖入运之处。未能详悉陈明。以致上烦　　睿虑。实切悚惶。兹查西岸宝应诸湖。周围三百余里。湖面宽阔。水势一律相平。而运口以至瓜洲。计高十四丈有奇。地形北高南下。势若建瓴。是以三沟闸之外。未设堤防。下游之邵伯一带。湖河相通。向来形势。即系如此。并非近年变迁所致。臣等复委淮扬道松龄参将李永吉前往运河上下。逐段测量。目下宝应运河。水深八九尺至一丈一二尺。河面较高湖面一丈二寸。汜水汛运河水深六七八尺。河面较高湖面六尺七寸。永安汛运河水深六七尺。河面较高湖面五尺五寸。迤下六满闸至万家塘一带。河面较高湖面四尺五寸及二尺九寸一尺八寸不等。迨至高邮一带运河。水深五六七尺。河面与湖面相平。惟露筋闸迤下至三沟闸通湖港一带。则湖面高于河面。自二寸四寸一尺不等。此高邮以上河高而湖低。高邮以下湖高于运河之实在情形也。其湖水归宿之路。溯查从前水大之年。一由高邮以下西岸通湖二十四港口入运。从东岸南关五里车逻昭关等坝泄入下河归海。一由西岸三沟闸之通湖港。及邵伯鳅鱼等港入运。从金湾东西湾凤凰壁虎桥等处归江。后因归海之路纡远。下河民田易于被淹。仰蒙　　指授机宜。大展清口。使洪泽湖清水会黄东注归海。山盱五滚坝一律封土。每年酌量启放。因宝应诸湖存水较小。高邮南关车逻等坝久经封闭。即西岸通湖各港亦俱堵塞。现在湖水止由三沟闸迤下之邵伯通湖各港入运。二十年来。形势颇为顺利。臣等前请将三沟闸迤下通湖港一道。筑坝堵闭。使湖水由二河行走。至邵伯西岸各港入运。仍从金湾等闸下注归江。其去路原未改易。祇令湖水从近里二河之鳅鱼各港入运。距三沟闸较远。俾三沟闸以下运河水势至此。不为湖水横冲兜阻。则运河上游之水。得以流行迅疾。于湖水归江之路。仍无阻碍。至宝应西岸修建闸座之处。臣等因淮扬运河。绵长三百四十余里。遇水势盛涨之年。一线运河。下注不能迅速。未免壅盛。不得不预筹分泄。查运河东岸闸座涵洞。水小时。应须蓄水济运。即使下河民田需水。亦只量为挹注。以资播种。若运河水大时。下河民田形如釜底。未便将河水泄入。致淹民田。是东岸闸河不过资农田灌溉。不可分泄运河盛涨。惟有西岸宝应临湖一带。河面高于湖面数尺。尽可宣泄。查从前原有竹络坝三里沟滚坝及减水闸等处。分泄运河有余之水。以减上游暴涨。近因该闸坝年久损坏。是以酌请于三里沟上下。修建石闸二座。以备减泄入湖。尽可容纳。臣等身任河防。自当悉心筹办。以期上副　　天心。断不敢通融迁就。致运道河防。稍有贻误。

　　泄湖入江议道光三年　
高邮州知州叶机

窃洪泽湖之水。泄于宝应高邮邵伯等湖。由运河各坝。淹及下河州县。高邮地势实当其冲。运河东堤五坝。而高邮居四。是以受水最先最甚。溯自黄河夺淮。淮水尽归洪泽。而黄河各闸坝盛涨减泄。又趋洪泽。淮黄同入。洪泽之患滋大。不得不开两坝三河。合淮黄而入高宝等湖。每逢坝水暴至。湖面与运河一片。漕堤民命。节节危险。是以前人筹议于高邮建设南关中新车逻等四坝。由下河各路东至范公堤之少海丁滨草等闸。归范公堤外之古河口王家港二河入海。此湖水入海之道也。甘泉县邵伯镇下于运河。建设金湾六闸。凤凰壁虎湾头等闸。使湖水东南入江。各闸下之廖家沟董家沟石羊沟芒稻白塔等河。皆入江之要道也。但自高邮至范堤各闸二百里。堤外至海。又一百七八十里及二百里。频年坝水下注。堤内之河。间段淤阻。堤外之古河王港。亦久已淤塞。涓滴不能入海。机昔曾身历其地。访之土著。佥称近年高邮坝开。水流一月。尚不到堤下之串场河。两三日间。溜尚湍急。后则渐缓而平。以致运河一单堤。内外交病。万一堤根浸透。百里长堤。难保无事。且开坝能先期出示。民犹知避。若黑夜仓猝。一概沦溺。识者常惴惴焉。窃谓海口不通。既难挑办。其各邑田圩。则小民自出财力。筑围田作。坝水一至。极力保护。若欲毁平。势必激生事端。为今之计。不能入海。惟有导之入江。入江即入海也。考乾隆二十二年。嵇相国协办总河时。曾奏言湖河水势归江近而归海远。归海则纡回。归江则径直。多一分入江之路。则少一分入海之水。今查邵伯以南。运河归江之路。董家沟石羊沟廖家沟芒稻河金湾六闸金湾坝东西湾坝凤凰桥壁虎桥湾头闸等处。共宽不及二百丈。河道年久淤窄。洪湖二坝三河。计宽三百数十丈。加以蒋家坝十八丈。是去水仅及来水之半。无怪归江虽有其路。而连年涨易而消难也。机谓入江之利有四。稍不便可转而为利者有一。高邮四坝。至海口凡四百里。分挑各河。每河须挑四百里。若入江应挑之河道。不过三十余里至四十余里。较入海之路十仅得一。钱粮省而蒇工速。利一。一昼夜水行可五六十里。高邮坝开一月。水尚不到范堤。堤外至海。尚有二百里。其远可知。今入江止四十里。路近则水行疾。一日行数日之水。消减必速。利二。治水无他法。顺水之性而已。水性无不就下。地势河形。自宝应至扬州。由高而下。本年八月。高邮启南关坝。湖水志椿深一丈三尺五寸。同日。下游扬粮厅具报。水涨至一丈七尺四寸。形势高下。此其明证。至江口自必更低。导之入江。势如建瓴。利三。百姓耕田而食。所谓以民自养则有余也。　国家岁入有常。岂能使灾民岁岁仰给仓廥。今灾缓递缓。费以亿计。缓数积久。仍归邀免。若计历年赈蠲之费。以挑归江之路。　朝廷既纾司农之急。小民亦免垫溺之灾。利四。其稍不便者。人字河芒稻河为入江众水会归之地。亦为淮南盐艘经由之路。故闭闸堵坝。则运盐利而归江之路阏填。若开闸泄湖。则江路通而运盐之船浅阻。欲求两利。惟有照嵇相国奏议。以芒稻西闸底为度。挑深五尺。使运盐河长存五尺底水。以利运行。则各闸坝可长启放。既利河工。亦无损运盐。且通江路畅。下河州县可以永免水患。

乾隆二十三年奉　　旨嗣后芒稻闸。永远不许再下闸板。业经恭刊　　上谕。立碑以照遵守。夫洪湖骤涨。临时始图宣泄。故至壅滞难消。若能长年开放。俾高宝等湖底水不大。虽洪湖骤涨。亦有益无害。今能照挑深五尺之议办理。则不惟无碍盐舟。且转而为两利矣。或有虑导湖入江。恐江潮顶托难消。不知江淮与河。源流各异。互有盛弱。乃理之常。万无湖河与江并涨之理。且潮由海至。海潮一月大小两次。一日长盛亦两次。大潮盛涨。不过数日。每日亦不过三五时。其余则退潮可从江水而去。以江之大。岂有不能容二三百丈口门之水。使随退潮归海者乎。或又虑导水归江。扬城当其冲。查扬州南瓜仪两口。本湖河入江之路。只恐泄少来旺。或有溢及郡城之患。若将扬州北之各河道开通畅泻。则瓜仪两口。输泄甚速。而何患及于扬城。此皆不足虑也。惟挑办必筹经费。此役不易兴举。但历岁赈蠲豁免积欠。计其费亦足相当。且众水入江。下河永绝水患。从此正供无亏。缓蠲可免。是目前动用之银。数年后不独可以取偿。且有赢溢也。否则如历年泛滥民田。下河百姓。自筑圩岸。以为救护。本年节令较早。尚可以水小抢救。一遇节迟水大之年。虽有圩岸。堵护不及。田庐漂没。一望汪洋。士农寄民。悉捐沟壑。见者伤心。听者酸鼻。此归江之路。费虽不訾。似不容缓议者也。至挑深运盐河五尺。今虽商力告绌。亦似未易措办。但百姓行田之河。尚系业食佃力。自行挑浚。若河为运盐。商人坐视不挑。且壅遏水道。以害民田。民心实不能平。是挑盐河以佐公家。商人亦谊不容辞也。机自分疏愚。不习河务。然闻之人事尽则灾患可弭。事可设施。不敢因循苟默。谨议。

　按邵伯以南之水宜归江昭关坝以上之水宜归海北文专就高邮情形而言故专主入江其论挑深盐河长启闸坝诚可为分泄盛涨之一助存以备采

　　重浚射阳湖议　
王永吉

窃惟淮扬两府之民。岁苦水灾。而淮之盐城山阳。扬之兴化高邮宝应江都泰州为尤甚。二十年中。无岁不受水灾。而六七年来为尤甚。黄河水溢。则势重南徙。淮既避黄以直下。若淮泗水溢。则力猛东注。淮复引黄而合趋。以高宝一线漕河。容纳南北两河滔天浴日之水。而下流壅淤。无所宣泄。水聚中饱。安得不奔溃决堤。病漕而害民哉。士民苦于水患。因下流不通。辄纷纷陈控。求开海口。殊不知海口之在泰州兴化盐城界内者。如丁溪场白驹场刘庄场神台场四口现开。原无阻塞。若泰州河垛场一口。万历十三年。本州岛乡官林海楼议开。地方抗阻。盐城城东之天妃口。天启六年。兴化乡官李碧海议开。地方抗阻。凡事有碍于地方。知其不可为而强为之者。终画饼耳。至于山阳境内之庙湾海口。此口空阔。实为七州县之尾闾。更无一毫阻塞之处。夫各处海口。既无阻塞。何以水不趋下。反泛滥而横行耶。永吉蒿目心伤。考之传记。询之土人。乃知射阳一湖。全然淤垫。中间隔断。上下不通。虽有海口。水不东注。病漕害民。根原在此。为今之计。重浚射阳湖真有一日不可再缓者。查盐城县志。载射阳湖在城西一百四十里。西接宝应县界。西北接山阳县中流为界。回约三百里。南北浅狭。自故晋地方至喻口北流入海。东属盐城。西北属山阳县。故晋而上至射阳属宝应。嘉隆以来。湖乃大淤。万历七年。民李雯等建议开浚。万历九年春。知县杨瑞云申详具题。请发帑金重浚。水繇庙湾新丰市入海。水患稍息。民赖以安。至崇祯四年。淮北苏家嘴柳铺湾新沟建义口决。筑塞久无成功。黄流灌注三年。水退沙停。支河小港。大半壅淤。而射阳湖几化为平陆矣。然湖形现在。疏凿不难。有硬沙垫高者。亦有泥水夹杂深浅不等者。里数不多。若合七州县之力。认真疏浚。成功何难。大概分为三段。其上一段自宝应盐城界上射阳镇起至安丰镇止。约长二十五里。自安丰镇至山阳县东作地方止。约长十六七里。自东作至泾口止。约长五里。以上系泥水相杂之工。自东作至山阳盐城界上清沟止。约长二十里。系泥沙旱工。此处接连湖面。查湖面旧制三十六丈阔。今止存三四丈。极阔者七八丈耳。湖面尽淤。安能受水。宜裁阔如旧。自清沟至南马骆一林坊地方。约十五六里长。此处亦甚逼窄。凿之使宽。则下流通畅。由此入山阳之轧东沟。由沟入蒙泷喻口。由喻口入庙湾。则入于海矣。中一段自盐城夺基庙起至林上止。约十二里长。自林上由旧浦河至马家荡止。约三十里长。自马家荡至陶家林止。约十里长。以上亦系泥水相杂之工。应用铁口●子捞浚。其泥用船装载。去湖稍远。庶不再淤。此处旧名沟。从此至东尤庄。约二十里长。则入须沟。而水直达于射阳湖矣。其西一段。则单在盐城县境内。旧名东塘河。西塘河。西塘河自黄土沟起。至许家湾止。约二十里长。只此淤浅。急宜挑浚。从此入于楼下庄唐桥镇。则一路阔深。直达射阳。出庙湾入海。通行无碍也。东塘河自唐子镇起。至安丰王庄。约三十里长。自王庄过界河至大港镇。约二十里长。自大港至九曲河庙止。约三十里长。从此二十里至古吉寺。又二十里至院道港。入蒙泷喻口。达射阳。入庙湾。则入于海矣。此与盐城县近河生员周国显梁卓徐行等。面相考订明白者。虽未尽确。或亦不远。大约黄自北来。淮从西下。如人身喉项。庙湾各口。如人身尾闾。而射阳湖则如人身之胸膈肠腹也。若人身日进饮食。而胸膈不得通。肠腹不得纳。纵有尾闾。无从消导。安得不郁而病。病而至死哉。全湖形势了然。疏瀹决排。原无难事。而坐视沦胥。无人肯救者何也。各州县有司。画于封域。未必周知。即或知之。而彼疆此界。观望推诿。不肯担当。殊不知所渰没者。本州岛县之田禾。所漂淌者。本州岛县之庐舍。筑塞漕堤决口。所起派者。本州岛县之人夫。利害相关。剥肤切骨。孰大于此。又或精神疲于催征。工夫分于狱讼。视此畚锸之劳。反为不急之务。殊不知湖淤河决。水满岁荒。死亡流窜。十室九空。钱粮从何出。漕米从何完。差徭从何供。赎锾从何纳。老幼男女。麤方粝食从何来。　国课根本。万民性命。舍此别无活路。州县正官急务。亦孰有急于此者。奈何不深思也。

至于治水衙门。不肯着力。必谓此系下河。不是上河。殊不知下河之水不通。则上河之堤必决。治湖正以治河。表里原是一事。又必谓河帑不敢轻动。日后难于开销。殊不知所淹者下河之民田。所决者上河之漕堤。堤决年年筑塞。筑堤月月起夫。民间每岁起派人夫。或百万或数十万。固可怜。　朝廷每岁销算钱粮。或数万或数千亦可惜。公私交困。何不急图一举两便之策乎。欲兴大工。事关题奏。务求详确。未敢草草敷陈。管见大约有五。一曰先估勘。揭中所开淤塞村落地名。及道里长短。原系采访。未曾亲到。必得实心任事之大员。不辞辛苦。督率山阳盐城高邮宝应兴化江都泰州诸属。各乘小舟。沿射阳湖上下各处淤浅地方。逐节逐段。再三讲求。务要直捷便近。不得迁就迂回。恐有奸民假公济私。避害趋利。希图本村本镇便宜。其应开浚处所。该挑若干里。若干深。若干阔。一一详开。如有与揭开不合者。即行改正。估勘既有清册。则工程难易。人人共知。酌远近浅深阔狭。品搭派工。庶无多寡不均之叹。一曰专责成。各州县官。分定工程。则一切人夫器用船只稽察督催等事。自应逐项料理。但职务烦剧。未能尝驻工所。除淮扬两府各有提调。及分委府佐监督外。每湖滩十里。须于两府各州县中。选委干官一员。义官数员。分头催趱。庶无照管不到之虞。一曰派人夫。湖水无阻。则漕堤坚固。运道通行。可省年年塞决帮堤之费。似当量动官银。以襄大役。然河帑空虚。难以轻议。止可酌估犒赏。或官备竹铁●子合掀等项。以省民间扰累。亦无不可。各州县欲图永利。合派民夫。如东塘河西塘河若果单泄盐城一县之水者。俟查确另议外。其余关系山盐江泰高宝兴七州县利害者。自当均匀酌派。庶无偏私不平之鸣。一曰严功罪。先年亦曾兴工开浚。上司正官。足迹未到湖边。提调诿之各州县。各州县诿之佐贰。佐贰诿之义官。义官与夫头通同折夫。无人实力。遇水泊。无载泥之船。遇淤泥。无捞浅之具。朦胧报完。徒费民财。毫无成效。似当预先题准。若有急公勤事者。纪录优升。倘或苟且塞责。迟误缺少者。摘参重处。至于包夫折夫。误事殃民。情法难恕。但有犯者。不论有职无职。立置重典。则积弊可除。不难事半功倍也。一曰定期限。霜降前后。水势泛涨。虽极淤浅。亦沉水底。难以相度。目前牌行会勘。须限十一月上旬。估完详报。以便仲冬具题。如此大工。既不多动河帑。部覆必无滞。似当一面入告。一面择日部署开工。若以九年正月为始。定限一百日报竣。断无不完之工程。不通之水利矣。此湖僻在东北一方。非若上河为南北咽喉。秋冬有回空。春夏有重运。筑坝开坝。甚费掣用。议早定。则今冬亦可举行。工难成。则来冬亦可补足。两府士民。异地同心。虽劳不怨。七省漕船。波恬浪静。飞渡无忧。　国计民生。漕堤运道。永远攸赖矣。
  </div>
  <div class="pagination">
   <a href="皇朝经世文编_page209.html">
    上一页
   </a>
   <span>
    ...
   </span>
   <a href="皇朝经世文编_page205.html">
    205
   </a>
   <a href="皇朝经世文编_page206.html">
    206
   </a>
   <a href="皇朝经世文编_page207.html">
    207
   </a>
   <a href="皇朝经世文编_page208.html">
    208
   </a>
   <a href="皇朝经世文编_page209.html">
    209
   </a>
   <span class="current-page">
    210
   </span>
   <a href="皇朝经世文编_page211.html">
    211
   </a>
   <a href="皇朝经世文编_page212.html">
    212
   </a>
   <a href="皇朝经世文编_page213.html">
    213
   </a>
   <a href="皇朝经世文编_page214.html">
    214
   </a>
   <a href="皇朝经世文编_page215.html">
    215
   </a>
   <span>
    ...
   </span>
   <a href="皇朝经世文编_page211.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
