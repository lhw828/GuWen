<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 76 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 76 页/共 219 页
  </h1>
  <div class="content">
   识远则量大。虽至可震衒之事。视若寻常。其实原亦寻常也。武侯以王佐才。受顾命之重。但云先帝知臣谨慎。曹彬下江南。凯还时。但云至江南勾当公事回。昔人有德政。致猛虎渡河之异。对君问。但云偶然耳。今人梦得一钱。至旦还笑。掷骰遇采。逾日未忘。视此当何如哉。

涡河在淮之南。商船自淮入涡。至河南祥符县铜瓦箱在县西北二十五里以达阳武。阳武去卫河只六十里。此元人陆运之故道也。倘漕运中梗。河道未能遽复。而又不经黄河之险。此亦备急之一策也。

昔人推水学者。曰郏亶。曰单锷。郏亶详于治田。单锷详于治水。兼而用之。水利举矣。然行之大是不易。昔周夏二公。治水吴中。民初不便。询诸父老。父老对曰。相公开河功多怨多。千载之后功在怨磨。二公断而行之。功施到今。

　　书崔寔政论后　
袁枚

崔寔政论曰。严之则治。宽之则乱。孝宣之治。优于孝文。仲长统曰。人君宜书此一通。置之坐侧。是二人者。教后世之君。日以杀人为事者也。夫政者正也。当其可则政矣。古之圣人与其杀不辜。寍失不经。议贵议亲。非宽也。刑人于市。与众弃之。丕蔽要囚。非严也。亦曰当而已。当则无所不治。不当则无所不乱。安见严者皆治。而宽者皆乱也。或曰寔之为此言者。目击元成之衰。孝宣之中兴故耳。是大不然。夫元成之衰。是昏也。非宽也。果其宽则萧傅不杀。堪猛不诛。王章不死矣。孝宣之中兴。是明也。非严也。若果严则不弛酒食之禁。不除子匿父之条。不纵张敞之亡命矣。或曰寔此言。为桓灵之柔懦言之。是尤不然。善射者有志于杀人。其所杀者其仇也。不善射者有志于杀人。则旁穿斜出。必杀数十人而仇犹未死也。教英主以严犹可。教庸主以严尤不可。当桓灵之昏。党锢牢狱。毒流海内。李云寇荣张钧刘陶之死。寔犹以为未足乎。然则子产火烈之说非欤。曰。火明象也。明其法使不犯而已。不以焦烂为功也。古之人知英主不世出。昏主亦不世出。故为中人说法。曰御众以宽。曰宽则得众。曰宽而有制。未闻以严教者。以宣帝之明。而有意于严。故赵盖韩杨之死。犹不厌众心。况桓灵乎。吴刘廙作先刑后礼论。陆逊非之是矣。

　　名实论　
张士元

天下之事。有本非格令之所限。而蹈常习故。若限于格令而不可稍变者。按其名则是。究其实则非也。试言其大略。一曰循例。一曰避嫌。古无所谓例。断之以义而已矣。无所谓嫌。出之以公而已矣。世道既衰。上不能无疑于下。下亦不能无疑于上。于是事之有例者。非例不敢为也。其无例者。以他事之例例之。亦非例不敢为也。令所当避嫌者。固不敢不避矣。即非令之所当避者。亦一切避之。何则。天下明毅之人少。而庸懦之人多。二事不利于明毅之人。而最利于庸懦之人。夫不循例不避嫌。而遇事奋发。有补于国家者。未必加赏。而循例避嫌者。虽逡巡畏缩。亦不加罚。则人臣何为而不循不避哉。此弊仍而不革。则举天下大臣小臣内臣外臣。皆奉格令以从事。而无由考其贤不贤才不才矣。故曰。不利于明毅之人。而最利于庸懦之人也。汉汲黯为谒者。上使往河内。视火灾。还报曰。家人失火。屋比延烧。不足忧也。臣过河南。贫人伤水旱万余家。或父子相食。臣谨以便宜持节发仓粟。以赈贫民。请归节伏矫制之罪。上贤而释之。丙吉治巫蛊郡邸狱时。宣帝以皇曾孙坐事系。其后上有望气者言使尽杀诏狱系者。吉闭门拒之曰。他人亡辜死者犹不可。况亲曾孙乎。使者还以闻。武帝亦悟。因赦天下。夫黯与吉之所全者大矣。使兢兢守常事之例。岂能成功乎。晋祁奚辞于军尉。悼公问孰可。奚曰。臣之子午可。公使午为军尉。军无秕政。唐太宗任魏征。或告征私其亲戚。帝使御史大夫温彦博按之。无状。犹以其不避嫌疑让之。征曰。君臣同心。是谓一体。若俱存形。则国之兴丧未可知也。帝瞿然悔之。夫奚与征之不避嫌。岂可谓私乎。又如赵充国备羌。诏书屡促其出师。力持留兵屯田之议。护军等争之。充国曰。诸君但欲便于自营。非为公家忠计也。其上奏曰奉诏出塞。引军远击。虽亡尺寸之功。偷得避嫌之便。而亡后咎余责。此人臣不忠之利。非社稷之福也。卒从其言。羌人降服。然则循例避嫌者。得非内有所不足欤。惟事关君臣之分。礼涉显微之际。则君子必循所当循。避所当避。不肯冒不韪之名。然此乃人臣一时之遇。而非谓可概施之常事也。且君之于臣。固当推心置腹。委任责成。而为臣者受国家之任。膺重大之责。亦宜慷慨赴义。有以自效。岂得苟且从事。而情同局外哉。台省之臣。以宣布诏谕为职。封疆之臣。以承奉文移为职。漫不省得失可否。自谓洁[己](已)奉公。脱然无累。则天下之事。果谁任之耶。汉世遇天时水旱。日星变蚀。川溢山颓。则三公引咎请退。若不可对人者。而郡县被灾害什四以上。则太守亦坐免。后世此道不行。虽国家有大灾异。天子下罪[己](已)之诏而大臣恬然不知惧。以为我事事取中旨。未尝窃丝毫之权。则国之治否民之安危。固不任功过也。然至国家有大喜庆之时。则隆恩殊典。锡予稠迭。亦未见有固辞不受者。是但享其安乐。而不共其忧患也。岂知巽恧巧避亦有时不能逃其谴责耶。是故用人之道。在核其名实而已。名实既核。则忠佞与优劣俱见。而朝廷可以收人才之实效矣。石庆相齐。齐国大化。黄霸守川。治行甚高。及两人为相。皆不能称职。宋王珪居翰林。欧阳公以真学士称之。至于进位平章。乃有三旨相公之目。假令石庆黄霸终于郡国。王珪常为学士。则亦天下之名臣也。诚何取乎台鼎之位。以暴其所短哉。

　　法制日知录　
顾炎武

法制禁令。王者之所不废。而非所以为治也。其本在正人心厚风俗而已。故曰居敬而行简。以临其民。周公作立政之书曰。文王罔攸兼于庶言庶狱庶慎。又曰庶狱庶慎。文王罔敢知于兹。其丁宁后人之意。可谓至矣。秦始皇之治天下之事。无大小皆决于上。上至于衡石量书。日夜有程。不中程。不得休息。而秦遂以亡。太史公曰。昔天下之网常密矣。然奸伪萌起。其极也。上下相遁。至于不振。然则法禁之多。乃所以为趣亡之具。而愚闇之君。犹以为未至也。杜子美诗曰。舜举十六相。身尊道何高。秦时任商鞅。法令如牛毛。又曰。君看灯烛张。转使飞蛾密。其切中近朝之事乎。汉文帝诏置三老孝弟力田常员。令各率其意以道民焉。夫三老之卑而使之得率其意。此文景之治所以至于移风易俗。黎民醇厚而上拟于成康之盛也。诸葛孔明开诚心。布公道。而上下之交。人无间言。以蕞尔之蜀。犹得小康。魏操吴权。任法术以御其臣。而乱夺相仍。略无宁岁。岂非天下之事固非法之所能防乎。

前人立法之初。不能详究事势。豫为变通之地。后人承其已弊。拘于旧章。不能更革。而复立一法以救之。于是法愈繁而弊愈多。天下之事。日至于丛脞。其究也。眊而不行。上下相蒙。以为无失祖制而已。此莫甚于有明之世。如勾军行钞二事。立法以救法。而终不善者也。

　　论治四则　
魏禧

考核人才。绳以六曹之职。如学兵者。考其韬。学刑者。考其律例。最为切实不浮。然天下之才。有未必能专精一曹。而独能明于国家兴除之大故强弱之大势。断非常之事。定卒然之变。其精强于六曹者。至此或束手而无措。若必以专才绳之。则此等人皆遗弃矣。故循名责实之术。反有时而失人。司用人之柄者。不可不知也。余制科策。分六曹策士。而有通论国势治体之题。意盖以此。

古今之弊政有十反。重垦令而田益荒。行保甲而盗益横。讲乡约而不孝不弟益多。举俊秀而子弟益弃诗书。行乡饮酒礼。而父老益卑贱颠连失所。蠲灾荒之租而下益费。精庠序之选而士益伪。黜公府旧役。使良家子代之以除其害而民益困。纠墨吏而官益贪。惩蠹胥而吏益毒。门人问曰。可得闻乎。曰一言以蔽之。上下交征利而已矣。佃民田者费一。佃官田者费三。令下而不应。则以法勒其邻农。而近官之民田。不敢耕矣。是谓重垦令而田益荒。一家失盗。十家并坐。株连囚系。敲扑取货。故不闻官。则一家之害。止于被盗。闻官则十家之害。甚于被盗矣。于是见盗而不敢指。盗亦自知为官吏之资也。公行而无忌。是谓行保甲而盗益横。以为不孝不弟也。罪其子弟矣。又罪其父兄之失教。非行货不得释也。家有逆子。而父不敢闻于人。子未惩而父先得祸。则姑听而任之。是谓讲乡约而不孝不弟益多。诏举俊秀。则下产以上能识字者被蚕食。于是易业工商。窜为胥徒。是谓举俊秀而子弟益弃诗书。登宾席者破产百金。一时师生幸为肥身报怨之具。于是温饱市人年近五十者。闻将举盛典。则挈家逃匿于远僻。日用亡聊。愁苦生疾。有司或拘囚鞭扑。诬以隐慝。至有礼请甫临。而县梁仰药以求死者。是谓行乡饮酒礼。而父老益卑贱颠连失所。议上灾伤计亩科费。急于正供。幸而赐免。追征[已](己)尽。是谓蠲租而下益费。减弟子员额。以求真才也。则高值而多鬻。是谓精庠序之选而士益伪。良家子畏近官府。破家求免。免甲则签乙。乙以下递免。而老吏积胥。居然用事。故代役之令一下。则奸胥愈饱。良民愈贫。是谓除害而民益困。墨吏有纠。蠹胥有惩。则莫不责货而开释奖劝之。于是官胥之富者贫矣。贫复求富。则思以一月之得。偿其一岁之失。若饥者之望饱。而食于民必甚。是谓纠墨吏而官益贪。惩奸胥而吏益毒。语云兴一利不若除一害。君子不幸而居末世。虽有善政。吾不忍闻也。

治事人最要有。方处置得宜。然有大略有远略有雄。目前紧要着数。得一二可当千百者曰大略。事机出耳目之表。利害在数十百年之后曰远略。出奇履险。为人所不敢为。不斤斤于成败利钝之算。而目无全牛。气足吞敌。曰雄略。识不远者。不能见大略。器不大者。不能知远略。识远器大。而无雄才壮气者。不能具雄略。雄略天授。不可学而至。故人当以拓充器识为先也。井田既不可行。均田亦不易行。惟限田不失古意而可行。然前人皆以法绳之。亦于人情不顺。惟苏洵田制近之。又未有画一之法。予覃思五年。作限田三篇。其法一夫百石止出十一正赋。过百石者。等而上之。加以杂差。若田多者。卖与无田之人。或分授子孙不过百石。则仍止出正赋。是同此田也。贫者得之则赋轻。富者得之则赋重。所以驱富民贱卖。而田不必均而可均矣。私谓三代以后。最为善法。质诸君子亦皆叹服。独家伯子以为不可。谓苟行此法。天下必自此多事。且后世天下之乱。止在官府缙绅贪残。民不聊生。不系富人田多贫民无田。茍刑政得理。民自乐业。何必纷纷为此也。浙江秀水曹侍郎名溶号秋岳则谓此法。议之南方犹可。若北方贫民佣田者。皆仰给牛种衣食于多田之富户。今即每夫分以百亩。耕作所须。色色亡有。田渐荒而赋不可减。数年之后。唯有逃亡。况望其以贱价买诸富民乎。陕西泾阳杨兰佩。名敏芳则谓田赋轻重。朝无成法。官无定规。吏因作奸。民多告讦。非天下县官人人贤能。则扰乱方始矣。予以三君言反复思索。凡数夜不寐。乃焚其。因笔记于此。以见改法之难为。独见之难任。人当国事。切不可轻试纷更也。

国家所以明礼义超越前代者。四书五经制科之得。而非八股之得。所以无经术远逊前代者。八股制科之失。而非四书五经之失也。以八股可观德。则奸伪辈出。以八股可征才。则迂陋已甚。以八股可明理。则圣学实昌明于宋儒。未尝有八股也。故为经济题。能如汉人制策。理学题。能如性理中之成文可诵者可矣。予于乙酉间作制科策。欲以四书五经命题。而以论策制体云。

　　论治　
陆世仪

周礼是治国之书。盖古人封建。王者所治止于王畿以内。故书中所详。止于一国之事。使诸侯各如是以治其国。则天下皆治矣。后世治郡县之天下则不然。紧要在择守令。明黜陟。若守令得人。则青苗保甲之法。皆可徐举而无弊。王荆公不识此意。初执政柄。即立制置三司条例司。司不问守令若何。概以青苗保甲之事强诸天下。

是以治国之道治天下也。所以不终朝而坏。试观荆公治临川时。青苗保甲。原自有成绩。则知治国之道贵密。治天下之道贵也。古今异宜。为治者不可不审。

天下利而已矣。善言利者。使天下皆利其利。故己亦得利其利。不善言利者。欲一己独利其利。故天下亦各利其利。

古之天下礼乐尽之。今之天下赋役尽之。能平赋役。治天下为得半矣。

欲兵之精不如省兵而增粮。欲官之兼不如省官而增俸。

　　书王荆公文集后　
袁枚

荆公上仁宗书。通识治体。几乎王佐之才。何以新法一行。天下大病。读其度支厅壁记。而后叹其心术之谬也。夫财者。先王以之养人聚人。而非以之制人也。今其言曰。苟不理财。则闾巷之贱人。皆可以擅取与之利。以与人主争黔首。而放其无穷之欲。然则荆公之所以理财者。其意不过夺贱人取与之权。与之争黔首。而非为养人聚人计也。是乃商贾角富之见。心术先乖。其作用安得不悖。三代圣人无理财之官。但求足民。不求足国。其时黔首熙熙。一心归附。譬之臧获婢妾。仰食于家主。然所以畜之者。恃有恩意德教维系其间。不徒恃财以相制也。后世秦隋两朝。专求足国。不求足民。卒之与争黔首者。陈涉窦建德之流。贫民乎。富民乎。夫物之不齐。物之情也。民之有贫富。犹寿之有长短。造物亦无如何。先王因物付物。使之强不凌弱。众不暴寡而已。春秋时阡陌未开。豪强未并。孔门弟子业已富者自富。贫者自贫。而圣人身为之师。亦不闻裒多益寡。损子贡以助颜渊。劝子华使养原宪者何也。宋室之贫。在纳币郊费冗员诸病。荆公不揣其本。弊弊然以赊贷取赢。考其所获。不逮桑孔。而民怨则过之。以利为利。不以义为利。争黔首反失黔首矣。悲夫。

　
卷十二治体六治法下

　　拟策五道　
韩菼

问天人相与之际。盖可畏矣。人事兆于下。则天表应于上。灾异者。固盛世所宜有。而人君强勉之所起与。然滋惧矣。我　皇上以冲龄嗣历服。于天之不假易。盖兢兢焉。乃即位以来。彗星见于翼轸及娄。历十有三宿。京师地震。河北淮南水暴溢。侵庐舍。坏城郭。陕公元霜降。大雨雪。偃禾稼。杀人民。山东西大饥。人相食。江北旱蝗。都城堕陷十余丈。下视水中若庐舍然。或讹言佛出。相惊恐。盖五六年之间。变故多矣。我　　皇上饬躬斋精。思与海内更新。求直言。赦罪囚。已逋责。蠲租赋。发仓廪。赈贫穷。恤孤独。停不时之繇。斥贪酷之吏。恩泽及民甚厚。所以偕大小臣工。修省阙失者甚至。乃入春以来。白气天。长数丈。如疋练。灼烁有光。陕西益饥。民死相枕。河数溃徙。淮上州县被水灾。而畿辅亢旱不雨。五月癸卯。太白昼见。凡三日不灭。垂象着明。赫然可畏。夫变不虚发。缘感而起。厥咎何占。其应云何。何修何饬。而可使风雨节。寒暑时。年谷熟。星纬顺序。川后循职。以几于太和之盛。其悉意直陈。毋以谶纬乱经。毋以偏党害公。将欲究天人之致。明治乱之极焉。

问古之圣王。皆赖贤臣以共功名。一时之臣。无大小。无远迩。咸资其言。献其身。任与议常兼。而亡有顾望怀安之心。猗欤。其声绩顾不伟欤。降及后世。往往小臣议。大臣任。发言盈庭。而受裁于执政用事之臣。任事者之心不坚。而议者亦倾摇懈弛。无复慷慨言天下事。人才敝矣。治亦阙焉。我国家振厉官方。俾官得其职。职得其事。所以训诫之者甚备。然比见事无巨细。部院诸臣不任也。必督抚议。督抚不任也。必其属议。及议上犹不任也。

复递下以议。何任与议交相待也。其果有见于民生利害。政事得失。外吏言之。曰无容议也。台谏言之。曰无容议也。何任与议交相左也。今何以策任事者之心。而并以作议事者之气与。比奉　　上谕。凡文书奏报。部院诸臣当以时定。毋借端驳察。而又谕言事之臣。务条利弊。毋泛论渎陈。约敕至矣。其遂可以破积习而儆惰靡否也。夫文移往复。纠举细故。非议也。坚守成例。非任也。果何以振饬在位。肃然更新以共图治理。俾文章政事。卓然有可观。

问古者完要塞。备边竟。亡敢轻弃尺寸地。所以卫民生而固吾圉也。曩以海氛未靖。惧奸民之为贼间也。而内徙之。滨海处所。悉斥为旷土。民窃至其地者。加法。此独智远览。无穷之计。不惜数千里之地。而坐销奸宄之萌。支解寇盗之具也。独是民以迁徙故。流冗失业。或阽于死亡。甚可哀伤。比年以来。贼益衰息。议者颇欲令民返故地。毋久失佃渔利。欲如议予之耶。恐为奸者不知法禁。或潜与贼市。以重为边竟忧。即勿予。是久苦吾民也。审何道而可。议者或曰。今兵多冗食。而所弃地故肥饶。即劝之佃作。所以收地利。省厚费。甚便。然诸军士大夫。劳苦于外。十余年于今。其勤甚矣。今巨孽未平。猥劳以农夫之事。疲其力于久废不耕之地。恐非所以慰征夫而恤远役也。幸今兵威远届。边鄙稍寍。甚惜此土田。不忍长弃捐。而未知所以兴复之宜。试条其可者。

问国家岁漕东南之粟以实京师。令民以道里之费予军。而官复定其耗。率三锺而致二。费亦甚矣。而江南省复岁运白粮十五万余石。计其僦费二十余万金。悉领于县官之经费。以粟贱时计之。不啻再倍于正额也。往者议罢运。令民输其直。于后则行半运。而余输直如故。顾粟贱而官不时其值。民甚苦之。不得已复岁运之旧。然官益萧然烦费矣。我　　皇上念官与民之不可以偏困也。而思所以变通之。因令于岁漕之数。量留十五万石。令输其直。而即以所余之船与军。赍白粮而致之京师。此一转移间。不益漕。不僦船。不增一卒之费。而坐省大司农金钱十二万余也。然此岁漕十五万石者。不以漕而以金。其将安出与。均之出于民也。其果能时其直以敛民耶。抑不然也。方今粟钱不得其平。稽诸古制。宜出金钱以敛民之粟。顾益散粟于民间而敛之以金。得无使民重病。愿更有以权之。期于官民两利。无独困此一方民而后可。

问货利于刀。流于泉。钱之为言泉也。如流泉而百货通焉。往者法钱不行。而奸钱日蕃。因禁所在无铸钱。专令宝泉宝源二局铸作。挟铜积笼。奇羡而毕归之上。宜也。然官钱益少。而民益得挟其伪钱以自便。利权散于下。钱货壅于上。于法禁未便。比者令督抚臣各量其地。与应用钱之多寡。复开鼓铸。其地丁课税。民得赋钱率什之三。而官之予兵。及给诸经费亦如之。此故往例。而益明厉其法。欲使必行。庶几乎钱之流通。可日月冀与。然尝思其制。间有未安。官钱之直贵。民颇不便之。一矣。以官之直予兵。兵转而他售。将无所焉。二矣。吏操造币之势。咸殽杂为巧。三矣。欲毋惜铜爱工。使质重而工良。又恐采铜日蕃。究无所取赢焉。四矣。钱文不精而直又重。则隐屏盗铸者得而乘之。五矣。凡斯所虑。阙而不图。何心计之鲜也。能商功利者或不乏矣。其务有以权之。欲使货贿流通。下以便日中之市。而上为国家收鼓铸之利。期于余财贯朽而不校。称盛治焉。 

　　法令应归简易疏康熙四年　
广东总督卢崇俊

奏为政归简易。以端治原事。臣闻民生休戚。动昭天象。国家利弊。实系民生。使果弊尽革而利尽兴。自当有休靡戚矣。臣窃以为国之大利在于政治简易。而国之大弊在于法令繁多。何也。夫法令一多。则内外衙门。在大官惟成例是遵。每多查驳之烦。在有司惟功令自畏。有不遑救过之虑。岂能计及民生之休戚。而施抚字之仁耶。且因丛迫之际。以致左右作奸。则民生愈受其困矣。若政治一归简易。则大小臣工。各有暇豫之精神。衙门各役。莫施鬼蜮之伎俩。是害不除而自绝。利不兴而自溥。不必求遂民生。而民生自遂。故古来止颂宽大之为美政。未闻以文法之繁为善治也。夫一法立则一弊生。故法愈多而弊愈滋。夫滋弊缘于法多。则救弊惟在减法。有不辨而自明者矣。向来立法之密。其意在于除弊安民。奚知弊反从此而滋。民又从此而扰乎。恭逢我　　皇上智仁天纵。知大计军政之循陋规。知考满等第之恣营求。而毅然停之。知四部考成之繁琐丛弊。而归并户部综核。知各关差官之骚扰商民。而责成地方征收。天下官民商贾。已受无穷之福。此即多事不如省事之明效也。今日求治之法。不须远法前王。但就　　皇上此念而扩充之。将六部现行事例。命其逐件讲求。如书有云。刑故无小。宥过无大。止将贪暴奸私。明知故犯者。按例处治。其余因公获过者。概免琐议。减之又减。直至于必不可减而始存其大且要者。则法令简明。大官易于综核。有司得以展舒。始能共讲抚字之术。以遂民生而回天象不难矣。

　　请省奏销驳查疏康熙九年　
给事中姚文然

题为请慎奏销之驳查。省冗奏以节　　睿劳事。臣惟章奏之最繁者。奏销之驳查。但钱粮款项未清。驳查必不可省。言省驳查则非矣。惟有不应驳而驳者。以至内外屡题屡覆。频渎　　宸聪。此等之类。实属可省。臣举一二事言之。如湖广省康熙六年兵马买用豆草等项。价值共五万余两。初经部覆湖北巡抚刘兆麒。湖南巡抚周召南。奏销康熙六年钱粮两疏内。俱云草价与定价相符。豆价比上年减少。均应准销。于康熙七年五月九月各奉　　旨依议钦遵在案。乃七年九月部覆湖广总督张长庚。报销康熙六年兵马钱粮一疏内。又称豆草价值已浮。难以照算。请　　敕下该抚覆减具题等语。臣查康熙六年该督报销湖北湖南之豆草。即湖南北两抚所奏销之豆草。三疏本属一事。款项价值相符。何为三月之内。一允一驳耶。至康熙八年二月及五月内。湖南北两抚具题。该部两疏具覆。俱称豆草等价。查已于奏销康熙六年钱粮案内。准销在案。均无容查议等语。是康熙七年准销于前。康熙八年照旧准销于后。则中间七年九月内之一驳减可省也。省此一驳。而后此该抚两次具题。该部两次具覆。皆可省矣。又如广西省郁林三里全州等营。节经经略臣洪承畴该督于时跃等题准该营全支战饷。屡年奏销无异。乃部覆广西省康熙四年五年奏销钱粮两疏内。将各营所支战饷数万余两。俱驳令追扣。累经督抚提臣疏请免追。部覆不允。最后该抚金允祖两疏具题。该部于康熙八年八月及十二月内两疏具覆。皆称该督卢兴祖于康熙六年具题。减战兵改为守兵。此四年五年战兵支过钱粮。俱系未定之前支给。相应免扣等语。是顺治十三年。康熙元年。节次题准全支战饷于前。康熙八年。题覆照旧免扣于后。则中间奏销康熙四年五年钱粮疏内两次驳扣可省也。省此两驳。而后此抚臣屡疏请免。该部屡疏具覆。皆可省矣。此臣所举奏销两案。皆见于章疏者也。旧例疏外更有驳单。胥吏查册呈单。多者至数十件。其中岂无不应驳而驳者乎。臣思户部与别部不同。钱粮款项千端。卷案牵连数载。言事者累月查一二件。事后指摘甚易。任事者一日行百十件。当下稽察甚难。因此反复思维。该部事务既已因繁得难。必须求易于简。而求简之法。先自求详始。盖省其应省者简也。先辨其应与不应者详也。从来堂官执要。司官执详。臣请三言蔽之曰。司能详则堂可简矣。人能详则事可简矣。始能详则后可简矣。伏祈　　敕下该部。详饬该司。凡遇驳查款件。无论列疏开单。最初加详慎。或有关涉两司者。须彼此移覆明白。有卷连远岁者。将旧案细查原委。部例壹则断两行之路。旧案熟则收胥吏之权。应驳者必驳。不应驳者即省。庶内省章奏之繁。外省驳查之累矣。

　　请简承追章奏疏　
王奂曾

伏见我　朝立法。远迈前代。提纲挈领。百度具修。即如吏部考功司。职掌议处事件。号为最烦。然　钦部事件处分则有汇题。盗案处分则有汇题。而正项钱粮奏销。户部会同吏部。一省各一次具题。以及盐课驿站等项奏销。类皆先有常期分省总题。凡以定例在前。胪列题明故事。可不烦而整齐易结也。独杂项钱粮。户刑兵工各部。随便将承追未完之官。移交吏部议处。吏部有并四五案具题者。有并二三案具题者。亦有一案具题者。虽因便并省。而一年之内。此等处分犹不下六七百疏。合之督抚原题。一年或至八九百疏。章奏之烦于此为甚。我　　皇上励精图治。万虑周详。即不以烦琐为厌。然臣子之道。列在言路。苟有一得。可以佐　　圣政。无烦　　圣虑者。谊不容苟默已也。臣惟承追未完处分。自有定例。而参处之时。则总以其人之承追不力为词。合无令各省巡抚。每年将该省州县承追杂项钱粮之官。查明案件。行令每处分晰完欠项款。各造一册。定于奏销正项之后。具疏总题。各部按册核明。会同吏部。通作一本具题。处分仍照定例。自该员到任经手之日计算。承追一年以上不完者。降俸督催。其原参亦仍照定例。罚俸督催。于办事则甚清。于题奏则甚简。提纲挈领。法莫便焉。臣更有请者。各省亏空之案。有承追十余年至二十三十余年。年年参处。并不完结者。其果家产尽绝耶。州县何不出结详报。司府何不加结转详。该抚何不据结保题。其尚有家产可变耶。该州县身在地方。按籍可考。该府亲临上官。严查可得。该司该抚。若果认真督催。计日可楚。乃既不具结保题。又不力催结案。使　国家徒蒙追比之虚名。终不获完补之实效。迁延岁月。视为固然。官旷事堕。莫甚于此。臣请　　敕部通查见在各省亏空未完之案若干。每案数目若干。其承追自原任至回籍共历若干年。造册进呈。行令各该抚逐案备查。果系何因。迟久不结。务期明白立限具疏奏　闻。力清积案。在外不徒循报参之具文。在部不徒幸驳查之为利。体　国奉公。实心治事。亦振起庶官积玩之一端也。如果臣言不谬。伏祈　　敕部议覆施行。

　　敬陈时务疏顺治十七年　
给事中姚延启

伏读　　上谕。因天旱灾变。引咎省躬。令臣得极言时事。宽其忌讳。臣谨摘时务中有关　　君德。有裨　国计民生者。列为七款。伏祈　　皇上垂察焉。一建言诸臣首宜优恤也。言官之设。原以补衮批鳞为职。若止纠绳臣下。而不敢匡弼　　君父。则唯诺盈廷。何贵旴昲。今　　上谕所云。十二十三年有言官处分者。如季开生李等。戆直犯颜。业已身膏原野。伏祈　　皇上特准骸骨归葬。家口还乡。仍加优恤。以彰敢谏之忠魂。以昭转圜之盛事。其余流徙降革诸臣。亦各加存录。次第擢用。则海内无不鼓舞称庆。从此忠鲠之风。翕然丕振。不致徒以脂韦容悦。为保身家禄位之长策矣。一刑狱宜复旧制也。　　本朝律法。刊布天下。臣民晓然知所趋避。今屡奉　　上谕。增改律条。耳目惶乱。即如拾两籍没之令。原为惩贪。然法愈严而贪风不止。今又改为席北。大贪大恶。反漏网于吞舟之鱼。又如因民间玩法者众。故增杖罪罚赎之例。今贪污官吏。反借此以害民。赎锾尽入私囊。愚民不知。怨归朝廷。又如欲警情之官。将承问不公者。拟大辟。立法太重。此后刑官承风希指。欲免己祸。枉入人罪。以刻为明。以杀为威。怨咨之气。上干天和。此尤近日旱魃之所由致也。伏祈沛然更始。除去新法。尽复旧条。则天下欢呼解网。上帝必立降甘霖矣。一钱粮催科不宜太急也。天下之民有圈地之苦。有逃人之苦。有喂养马匹供应大兵之苦。有封船之苦。有纤夫之苦。有打造战船之苦。有藩府朘削之苦。有驿递骚扰之苦。有盗贼焚掠海寇出没之苦。又有水旱不时之苦。天下原未太平。民生原未丰裕也。今不问疾苦。概责之以十分之钱粮。而此外又有私摊私派。或一年三四次派。如河南地方。陈德兵马经过。勒派车辆。即输四万余金。如此之类。过于正赋者。不知几许矣。近日闽浙用兵。百姓摊派之苦。供兵供马。解草料。解钉铁。解油炭。解船木桅木。行赍居送。十室九空。目前急务。谓宜起征现年。将带征者宽缓。以示轸念民艰之意。至于用兵地方。更望格外加恤。此在　　皇上厚下安宅之仁。非臣愚所得臆揣也。一有司人才摧折急。宜从宽久任也。夫钱粮积逋。非因地方民穷。即由前官遗累。虽使龚黄复生。亦不能立起沉。今不敢多举。摘其治行尤卓者。如原任松江知府李正华。太仓州知州白登明。常州知府崔宗太。衢州知府袁国梓。绍兴知府王廷议。湖州知府刘愈奇等。皆有守有才。表表着声。钱粮旧欠不完。概令谪罢。小民扳辕涕泣。莫可如何。　　皇上欲开久安长治之业。须重爱养百姓之官。臣愚以为凡考成应降应革者。乞　　敕抚按察其治行。如果民心爱戴。不妨特疏题留。带罪任事。则久任廉能。可以免更易之苦。黎民得所怙恃矣。一兵饷不足度支告匮土木似宜停止也。今户工二部钱粮日绌。即　　内帑所积。能有几何。各处新旧大兵月饷。压欠动至半年。呼庚呼癸。苦无以应。水衡金钱。与其耗之于神宫梵宇。何如储之以饱腾士马。赈恤饥荒。伏乞　　睿裁。酌其可缓者停之。其万不容已者。亦乞　　敕部因旧增设。不得分外糜费。省一分即留无限脂膏。节一毫即养无穷命脉。昔汉文帝欲造露台。而惜百金之费。以为破中人十家之产。故能驯至殷阜。府库充盈。海内乂安。前事可为明鉴也。一贤路不宜太隘也。天生人材。原以供　国家之用。故宋太宗见制科取士。曰天下英雄。尽入彀中矣。

我皇上屡次开科。纲罗贤隽。超轶往昔。而迩者因士风靡敝。以为多收不若约取。遂将生童入学科举之数。减之又减。大县止进十五名。科举亦裁其半。窃恐读书者日少。既不为农。又不为儒。其抱才负气者。好勇疾贫。必至弃诗书而为戎首。闻近日南方盗贼。多有废书不读之辈。夫学校之设。原为养成俊良。亦以羁靡奸猾。伏乞　　睿裁。仍复三年两次进学之例。其乡会中额。亦再加扩充。或比旧例稍减三分之一。使跅弛之士。不至于牢骚放废。铤而走险。亦敉宁之最要着也。一服色不可不辨也。历代帝王。创制典礼。衣冠之式。原不必同。但贵贱等威。岂容无辨。　　皇朝定鼎。十有七载。君臣章服。与官役弁冕。不甚分别。混淆孰甚焉。乞　　皇上诏礼官博采前代。斟酌损益。务于　　大清衣冠之中。仍示上下尊卑之体。以为万民瞻仰。尊　　朝廷而重元首。名分亦不患于亵越矣。以上七款。皆臣素日怀之胸中者。今幸遇　　皇上颁布德音。求言若渴。谨据实披陈。伏祈　　睿鉴。

　　与安徽李方伯　
方苞

执事服官有年。声绩显布中外。尚恐民治有缺。越二千里而询于愚儒。今而知所至称贤。不苟然也。安徽诸郡。吏民所公患。莫若采铁。初额仅七万斤有奇。大府上言宜拨移产铁之地。部议驳责。转以三倍。自是无敢及此者。倘能与有司详议。白大府密奏闻。而阴有以慰户部及内府诸郎吏之心。然后露章以请。则无曩者壅遏之患矣。又凡害之已见者。人知忧之。而伏积于无形者。则昧焉。往者遂宁张公子为怀宁县令。谓周官荒政。弛山泽之禁。令民得纵渔樵。自是以后。岁小祲衰。恶民千百为。决堤防。毁坟墓。莫可御止。古者山泽隶于官。故弛其禁以利民。今则民力所自营。而租赋之所从出也。可任其相夺乎。用此三十年中。陆陂池少远于宅舍者。民皆弃置而不务孳息。薪材鱼价踊三倍。使常利坐失于伏闇之中。而乱心生于理平之日。非早遏其流。异日必为乱。昔宓子治单父。齐师将至。父老请曰。麦已熟矣。请使邑人出自刈。传郭者三请。宓子不许。曰。宁使齐人刈之。令吾民有自取之心。其创必数年不息。此仲尼之徒。深明于先王以道立民之意也。其它法久弊生而宜革者。如铺设总甲以稽窃贼。而为贼谋主。江置汛地以防大盗。而为盗窟宅。里立乡约保正以息争察讼。而辩繁。壅蔽生。执事久官南中。闻此必熟矣。若能与所司详议而改纪之。俾良有司奉行有成效。则下其法于诸郡。非一时之利也。凡兹所陈。或关于大府。或责之有司。或议于同官。执事皆可为之枢纽。若官中之事。以执事之仁明。必曲得其次序久矣。无待于某之渎告也。

　　敬陈亲政四事疏嘉庆四年　
御史何道生
  </div>
  <div class="pagination">
   <a href="皇朝经世文编_page75.html">
    上一页
   </a>
   <span>
    ...
   </span>
   <a href="皇朝经世文编_page71.html">
    71
   </a>
   <a href="皇朝经世文编_page72.html">
    72
   </a>
   <a href="皇朝经世文编_page73.html">
    73
   </a>
   <a href="皇朝经世文编_page74.html">
    74
   </a>
   <a href="皇朝经世文编_page75.html">
    75
   </a>
   <span class="current-page">
    76
   </span>
   <a href="皇朝经世文编_page77.html">
    77
   </a>
   <a href="皇朝经世文编_page78.html">
    78
   </a>
   <a href="皇朝经世文编_page79.html">
    79
   </a>
   <a href="皇朝经世文编_page80.html">
    80
   </a>
   <a href="皇朝经世文编_page81.html">
    81
   </a>
   <span>
    ...
   </span>
   <a href="皇朝经世文编_page77.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
