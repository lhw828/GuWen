<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 63 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 63 页/共 103 页
  </h1>
  <div class="content">
   何谓畏临事而惧好谋而成是也恃强者败戒强者胜恃胜者败畏败者胜恃险者败保险者胜败而畏者胜败而忘者败随时随地无不设防者胜随时随处不致畏谨者败故观将帅有三道焉一曰才大小二曰胆勇怯三曰心畏怠
非兵而如兵之谓防水军防火陆军防围军行防覆军追防伏昼战防败宵战防劫敌降防诈险阻防失退军防追远袭防截远行防饥久攻防援战防劫寨困防死卧防刺客饮防下毒至于守城防敌则必每垛二军一主外视敌军敢有回顾者斩攻伐防败则必有截有伏有诱有援有夹攻有奇兵有正战敢有违军者杀未已也大败防乘大胜防袭军众防溃军少防围大风雪大雨露防掩入锡诏书飞羽檄防伪致一地不防为敌所陷一刻不防为敌所算之四语者军志之钥
迟而待之之谓需德不足则增修粮不足则积储军不足则修补此需之己者也群雄各起必有伤者吾俟其疲而攻之敌人远来利在速战吾深沟高垒以困之遇敌可灭不灭之兵可乘不乘之坐失事机贻国家害此需之失也何生曰需有利有害急而乘之之为疾敌援未至吾急攻之险阻之地吾先据之有轻车捷马一日驰二百里者有潜师利兵一军而袭国都者有乘胜击之使不得合谋者有席卷乘威而剿灭后患者有乘胜急进而敌不知备者有先需而后疾者需为疾辅疾为需辅宜需则需宜疾则疾
久者何持久以要之是也敌无外援敌无降志必度我之力足以制敌可为之不然鲜有不败者
激者何自激以作怒是也速杞之役季梁请下之以怒楚师楚伐庸师叔曰彼骄我怒而后可克盖激将必称敌之勇焉激士必辱己之名焉
断者何决也好谋无断每战必败得策辄行每战必胜盖断者必合彼之利害衡之必合己之长短衡之计之已决不为小败沮不为君命止不为群言惑或诱或截或伏或援或追或遏是之谓军司当断不断反受其殃不当断而断亦受厥咎奉诏班师中原不复君子曰惜哉岳飞之无断也
何谓听集思广益是也听于众则受谏听于贤则谋决听于能则谋胜听于贵则令行听于私则大败听于谗则军离盖听者必以万胜万败计之半胜半败计之不胜不败计之计之已熟乃行之岂中心无主者可几哉诡也者行军要道也故声东则击西声西则击东班师则伪进急战则伪退敌畏吾强则示之强敌欺吾弱则示之弱者诡道也敌畏吾强则示之弱敌欺吾弱则示之强者亦诡道也知己之所以诡人而不知敌之所以诡我一胜一败知己之所以诡人而知敌之所以破我诡者而我别行所诡每战必胜知人之所以诡我而知敌之所以防我诡者而我别行所诡每战必胜不知己之诡人人之诡我每战必败迂儒治军而曰吾以诡道行之吾弗屑是欲灭君父天下也
何谓信治军誓将赏罚必信信之在己也不诛降卒不掠妇女曩者有此言矣而反之天下将不信而叛我也帝王之军有诡有信残贼之军有诡无信迂儒之军有信无诡余曰治国者信为重诡不可用治军者诡为质信为辅
至于间谍何为哉有仕于其国蹈衅以图之者有饵其臣仆漏言于我者有离其君臣将相之交者有使人入其境谍其事以相告者是谓用间秦谍袭郑而晋知之子元伐郑谍告曰楚幕有乌是谓用谍谍者军之耳目也间者军之心腹也吾有谋矣数不能间机密也故行军之道心腹有所未知临战有所不漏其神哉
何谓内奸之在内者也栾盈之八晋也因魏献子伯有之入郑也因马师颉莒嫠妇纺焉以度而破纪鄣楚子建之母召吴人而启之以入郧今夫谋人之国而使心腹为之内焉国必败故金人之用秦桧以相宋而宋遂灭矣可不戒哉可不戒哉
何谓衅或以内乱或以外侵或以年饥或以远袭
何谓偪孟献子请城虎牢诸侯戍焉以偪郑晏弱城东城以偪莱环城堙之而传于堞以入莱是知偪之为道可不战而屈人之兵者
何谓与与国是也汉武欲厄匈奴而攻西域取车师以断匈奴之臂可谓能军矣或远交而近攻或左交而右攻或翦之使微弱或间之使孤党或取所恶以取入
何谓善与国虽众吾能操纵之也何谓不善借敌之兵强我有余则为噬矣
何谓胁晋伐郑秦伐晋以救郑宋围曹郑侵宋以救曹此攻其国者也晋伐齐楚伐郑以救齐晋伐郑楚侵陈侵宋以救郑此攻其与者也魏质徐庶之母而徐庶降楚质太公而汉兵退若是者胁之道也
何谓假假于意假鬼神吉征假物象瑞应以收天下之人心是一道也
何谓名继统者利正位矣放伐者利声罪矣草泽利安民矣名不正未有能成者也成之未有可久者也
何谓辞作为明示昭告天下敌苦税敛则曰薄征敌苦君虐则曰除暴敌苦军兴则曰息民于是履之以信天下感之此辞之大也至于说敌亦曰祸福譬之利害蔽之而已虽然恃辞者败有辞者胜
何谓备未战备战将战备败已战备败军行备战军止备败散地备败险地备败何子曰无时不备败无地不备败有备无败无备有败太公复起不易吾言矣
何谓法法莫急于讲习法莫大于赏罚法莫大于赏举能而罚蔽能法莫大于任将
何谓同一曰与士卒同甘苦二曰与苍生同忧患
何谓本修德息民是也知本者知天下灵蠢莫不贪生恶死故遇敌则攻之遇民则生之孟子曰如有不嗜杀人者则天下之人皆引领而望之矣故治乱世者以杀为辅以不杀为本
何谓保既以武略定天下矣而不修文德以柔之未易保也是故攻胜易保胜难取国易保国难知其难以图其易厥圣哉
何邦彦曰不嗜杀人为得天下之本鉴别智勇为选将帅之本爵秩尊卑为驭英雄之本赏罚必信为军政百司之本清心寡欲为修身出治之本慈化廉让为天阖杀运之本先才后德为平乱世之本文武并重贤能各任为收人心之本内外相制官民递授为保天下之本惧失人心不得罪于天下为万年辟基之本能知此者可谓王佐于虖敬之哉
　　致官使相言立小统领　　　　　　　　　　　　　　　　　　　　　
胡林翼
近日与希庵商议以二十余营分立前后左右中五军每军派总管一员所辖或三四营或六七营每一总管另设总帮一员仿营务处之实而避其名其黜陟调遣大政仍归统领如此则纲目张举事理专一而大权亦不致旁掣其美利不可胜言分统有人则责成易专约束易明其利一平时相亲相习性情既已融洽临事则左攻于左右攻于右队伍不致纷乱其利二营官如州县设天下有州县而废道府则钜细均归于督抚殊失相维相制之义是犹治丝而棼之也今有总统又有分统则事以分责而自理不致一一请示统领致丛脞于前忽于后其利三松柏之下其草不殖父兄庇荫之下其子弟安暇不知撑支门户之苦军事亦然派以总管四五营则用心必专可以练习兵政之大事如其才也以磨练而自精其不才也以试用而其伎之良否亦不能自匿未始非甄陶人才之一端其利四大寇入境非分枝抵御不能得势林翼尝论兵事如手足之分枝足分枝短故仅能行能立而不能作事手分枝长故万事万物皆一手造成故兵事以善分枝为妙用若并于一处则亿万人出队只数人居前队者其余均在拥挤杂乱之列实兵事之所深忌预先分派乃免临事张皇其利五小寇入境岂可一概坐视不理分统有人则防剿均便其利六希庵母病已久性既固执情更肫笃既当喜惧之年又处拂逆之境君子不违人之情也如分统得人万一有远游之召以大事归之营总以小事归之分统自理尚不致决裂于一时其利七也商量二三月之久希庵至今夜乃能定局足见用心之苦而军政之难矣质之高明当以为然
　　复多都统书　　　　　　　　　　　　　　　　　　　　　　　　　　
胡林翼
用兵之道全军旅为上策得土地次之杀贼为上策破援贼为大功得城池次之古人必四路无贼然后围城又兵法十则围之今则兵少于贼不止十倍下游数十郡皆贼也若我兵困于一隅贼必以弱者居守而以惯战悍贼旁轶横扰乘我于兵力不及之处又或四面来援腹背受敌我不能制贼之命彼即将蹈我之瑕也此间去年腊月至本年正月合马步四五万人之力仅复二城而贼已于下游连陷数十郡县鄙意目今之局不徒以得城为喜而以破援贼为功老兄智识过人敬祈随时示复为幸
　　致李方伯多都护书　　　　　　　　　　　　　　　　　　　　　　　
胡林翼
贼匪破陷金陵城外营垒东南大局不支军国之事愈办愈坏实堪痛哭一月二月之后皖北楚北皖南江西亦将应接不暇愚见江南大营之弊其虚冒荡佚乃其致败之由其调度布置实亦不能尽善患在有围兵而无备战之兵有守兵而无备剿之兵以七万人顿于城下贼从后路旁路纷扰闻江南大帅迟疑吝啬而不肯速分兵又不肯多分兵继因所分之兵败挫不力后路旁路已陷饷道己阻始不得已而再分兵则应战之兵气已挫而围城之兵力又单乃得乘闲抵衅以陷其营垒此金陵军营之覆辙也愚见皖北楚北之军务只应以一处合围以致贼其余尽作战兵援兵雕剿之兵假如围安庆则不可再围桐城若处处合围则兵力皆为坚城所牵缀援贼大股上犯势必无劲兵可备援剿不破援贼则城贼不可得而灭不剿流贼则守贼不可得而走此一定之局也假如以万人围城或分布枞阳或枞阳不可即得则于枞阳之下作远势以围之仍必须留二万余人或三万人作战兵援兵及雕剿之兵则满盘棋子均是活着彼江南之军事七万人均作笨兵騃兵误矣以韩信之才而李左车尚戒其不可顿兵坚城之下情见势绌似宜及早图谋以备不虞思虑所及请密商定
　　与本省司道书　　　　　　　　　　　　　　　　　　　
曾国藩或记为胡林翼作
奉到二十五日公函嘱弟带勇晋省恳挚盛意敢不敬从惟弟将此事规画大局已尽布于连日寄中丞各书矣兹复陈其区区求诸君子筹之焉省城饷项及煤米等具尚可支持数月城内守垛之兵及游击之兵亦经早为筹备贼匪若来似尚可坚守无虞弟所虑者不难于坚守一二月而难于驱之使去不难于城外与之相持而难于河下有以攻其船而夺其所恃贼此次来湘必于近河安扎营盘与河下之船联为一气缓则乘便进攻急则退居水次以舟为巢闻分数百号船游弈沿湘上下湘潭常德衡州等处皆将分股掳掠城外之兵勇纵使援师日集求与之一战而不可得不过三月城内乏饷即成坐困之势鄙意未曾被围之前先谋解围之法须筹所以攻毁其船者无使其扬帆鼓来往自如而后可冀其逐去也刻拟赶造本簰与之水战其法编杉为排宽约七尺长约丈有五尺剡其两头以便劈水疾行前后安放两轮如翻水车旁施两桨头尾置舵顺逆皆可驶行置大铁钉于头以便冲击逆船上置帐房一架如京师所谓西洋房子者顶及四围皆用夹布每日三次浇水以御枪彼船高仰我簰贴水枪仰攻则远而劲俯放则子易落其利一也簰身吃水既透帐房亦极渍湿贼之火弹火球烧我不能燃烈我之火箭火球近船即可焚放其利二也我勇在簰退则落水贼若登簰不得不尽力死战可救奔溃之积习其利三也每簰之费不过二十两造簰百架工不满一月费不过二千工价俱省其利四也每簰仅雇一舵师二桨手余皆用寻常兵勇盖簰身稳实不虑荡摇不必习惯之舟师皆可驱之于水战其利五也弟日来筹思专在此事诚使咄嗟办此可用火箭火球烧其船可用枪大击其人可以轰翻小船可以冲穿大船但能击破贼船数百号彼失其所恃或可少免近水州县四出掳船之患省城亦有解围之日愚见若此伏求各位大公祖深思熟计如其利一而害十则不必兴办即候详示倘或害少而利多利求迅速示复俾得星夜赶办一月以内弟可统领此师顺流而下必且与此酋鏖战一场也
　　致卫静澜侍讲书　　　　　　　　　　　　　　　　　　　　　　　
胡林翼
贵省近年以来百姓之身家性命其为捻逆所伤残兵勇所荼毒者不堪设想云浦中丞奉　旨督办防剿事宜盖　帝念中原长城倚重诚能改弦易辙一反从前大帅所为或可稍苏民困自古未有不战而能守不剿而能防者也弟前此贤才之举曾列旭初大名二人同升必不难宏济艰难及时补救惟团练可以济兵力之不及而不可与言摧陷廓清之事以额兵所无能为力者而责之不教之乡愚以糜费数十百万之饷所不能有成者而责之不名一钱之民捐民办此则私心所未安者也近探贼众分布和州芜湖两岸势已西趋前请阁下代募虎士百五十人如力不能及则马队百人亦可自成小队购马一百匹并备鞍鞯等件秋高来鄂以资征剿兹奉上银三千两惟阁下便宜行之不胜感企南人使船北人使马取其所长而用其所习弟惟日盼铁骑前来如何选法如何操法诸候尊裁非弟所能遥度亦不责兄以程限也
　　与官中堂　都将军　曾侍郎　杨军门论兵事机宜书　　　　　　　　　　
胡林翼
兵事以攻城为下策得一坚城破数十巨垒杀贼不多贼氛仍炽而士卒伤残元气不复非用兵之至计也又当逼城攻垒之时如雀之伺蝉志在于蝉而不知弋人之又伺其后攻坚不克志懈力疲他贼旁援往往误事此尤近年之通弊鄂军谋皖已历二年而未能得势以兵祗一路也七年贼畏黄梅之马步而闲道从蕲州张家塝内犯已绕黄梅之后八年我军力扼宿松张家塝复设重兵贼又闲道由霍山绕麻城黄安乘虚以犯汉阳德安之边境无他备一路而虚一路贼之乘闲抵隙固宜然也又八年麻黄之贼以迪庵昆季之精兵并调省营二三千人又调宿松二郎河霆营三千人幸而获胜势尚汹汹今度吾军之力能如往时否统兵大将之调度能如往时否三河之败迪庵固非不知兵者一分于彭湖再分于蕲黄三分于桐城四分于舒城所带之勇亦攻坚之余创残之遗耳其忠心义气可感其分防分守之苦心亦可怜然则谋皖之事若再枝枝节节为之可逆料其必无所济无论现在之兵力不能如八年秋后之精即令力攻而得太湖得石牌得潜山得桐城事事如前而分防分守仍不能不如前是终不免前车之覆况其必不可得也说者曰急攻安庆得安庆而鄂可保窃虑安庆未必即克而贼之踞石牌者方且修城浚壕为久拒计必不急与官军交战攻城无良策自昔已然是说也心疑其旷日持久而又虞他贼之从霍英以袭我后非完计也说者又曰以全力攻太湖攻石牌然后以一枝循安庆作围兵期以二年之久如浔阳之四面合围断其饟道一枝循潜山作战兵伺贼来战随机策应是说也较为得力惟英霍一路尚嫌其虚六安一路无人守御从英霍可侵两蕲从六安可达光固而侵麻黄径袭蕲黄贼不得逞于此必转计于彼以期官军之却顾而回剿仍是七八年故智耳唐余二将可守于蕲州而不能分守于麻城罗田蕲水心尚危之且石牌太湖又岂易得耶似无实在把握或谓以唐以余以阿以蒋分守蕲罗英霍作守局而以希庵一军速进石牌林翼随之以多与鲍进太湖都公统之作战局其说然与或谓以蒋道扼荆桥异日可进石牌以多鲍唐进太湖异日可捣潜山不必改调贼即闭匿不出而攻不足者守有余是黄梅一路已无他虑若以黄州之勇七千人从罗田英山出潜霍之天堂专主于战不主于攻深入虎穴则各路之贼必属集来援如其布置得宜接应有法大战数次十数次贼气自馁而各城守贼将无固志是说也其计颇奇盖以兵出潜霍之境是已据罗田蕲水蕲州之外藩则内地之防不胜防者御于户庭之外可以无虞其侵轶其得力一也不走太湖石牌之正路而以拊其背者搤其吭前面太湖石牌安庆之贼已属自惊而且必纠聚而求战较之逼近城垒与石为仇者不同其得势二也惟兵出于潜霍之交山径崎岖地势较险米粮军火转运最难非亲自督办则呼应不灵非多设委员招引绅士则转运必误且贼所必争必有大仗非强兵能力战者不能奏功此则必须筹酌尽善者也总之非三路分进终是头痛医头脚痛医脚枝枝节节为之三四年未必成功而水陆将领精力尽疲英华衰歇是欲速而反迟也若蓄势审机驻兵于贼所必争之地使贼欲不战而不可得则一半年之后城邑可尽复是似迟而实速也更有奇者昔东吴晋宋之际公瑾士行均以舟载陆师登岸杀贼洗脚下船此东南地势如此自昔已然若以另枝由江流登岸筑垒伺便进剿兵来之先贼必无备贼备之后兵又他徙兵退之日贼必弛备弛备之后兵可倏来不过一年贼已备多力分疲于奔命此申公巫臣教吴之至计也又宋世龙骧将军张兴世以军入横浦所谓奇兵数千潜出其上因险而壁见利而动使其首尾周遑进退疑阻中流既梗粮运自艰此亦制贼之奇也似可于一万水师之中挑选将领兼习三四千步兵如舢板十六人以八人兼习步兵口粮须于水师本分应领外酌议加增以水师之半习步则登岸之后乃有患难相依之情若以陆师改水或借船以渡陆师则情意不孚难期共事此计果行贼无不灭之理此又兵事之至奇而至当必乞速筹者盖行此则又不仅三路竟可变化不测头头是道作为无数胜着也以上各条乞公议而酌行之军事重大安危所系不敢以一人之见贸焉从事也
　　与李幼泉书　　　　　　　　　　　　　　　　　　　　　　　
曾国藩
仆本力诫阁下不可分兵分将贵军现作守局即稍分亦尚无妨师行所至之处总须多问多思思之于己问之于人皆好谋之实也昔王璞山带兵有名将风每与贼遇将接仗之前一夕传各营官齐集与之畅论贼情地势袖中出地图十余张每人分给一张令诸将各抒所见如何进兵如何分支某营埋伏某营并不接仗待事毕后专派追剿诸将一一说毕璞山乃将自己主意说出每人发一传单即议定之主意也次日战罢有与初议不符者虽有功亦必加罚其平居无事每三日必传各营官熟论战守之法张凯章是王之帮办刘寿卿是王之部将故二人守王之章程将战之先夕必传众营官会议至今不改阁下于军事阅历尚浅如鲍之两层大一字陈打进步连环李之不肯轻进待贼先扑王之将战会诸将各献计谋皆宜深思而善学之令兄与程学启等必有独得之秘不可及之处亦宜博访而师法之坚其志苦其心勤其力事无大小必有所成也
　　与袁小午编修书乙卯十月　　　　　　　　　　　　　　　　　　
徐鼒
阁下为国为民允文允武昔希文之在陕州尧夫识诸将魏公之设幕府南轩冠绝宾僚以今方古蔑以加兹敝邑两载以来大小数十战仰荷　国家威灵士民用命弹丸之地得以瓦全然六邑贫瘠之区耳养勇几数千人费银日数百两罗掘已尽供亿维艰裁撤之则濒于危仍旧贯则难为继此巧妇穷于炊粥之势也鼒思今日之务非实行保甲团练不可以裁募勇非裁募勇不可以苏民困取前贤已定章程实心奉行之而势有不可强同者请为阁下陈之戚少保之法曰选丁刘观察之法曰派丁选丁则乡愚不乐入选或貌为无知或当场抛弃器械无从稽察也派丁则老弱充数无从厘剔也今拟选派并行户两丁者选其一五丁者选其二七丁者选其三勤为教习严定劝惩庶无偷滥之弊矣卢忠宣以下诸人皆言筑堡必择三面陡绝之地筑栅亦须临险六合东南滨大江西北多平衍阡陌相连茅檐错处无险之可扼也今拟择冲要来路挑挖深濠设吊桥以通出入筑牛马墙以备冲击较筑堡似为便矣筑楼火器之费前人虑扰民曰官为给费今官之费无所出也取之捐输则又累民今拟猱树以当望楼鸣锣以当鼓角备石子灰粪以补火药之不及制竹枪狼筅以助铁械之所需庶费不钜而易办矣其余因革损益令不出乎旧章效必期诸见在刍荛之愚十不及一伏惟阁下趋庭讲习必有新定章程可以补前贤之罅漏而牖下士之愚蒙者剖析而详示焉则阁下所以光家学而报　君恩者岂惟敝邑之福云云也
　　上各宪请武场添试火器刀矛笺己未守福甯　　　　　　　
徐鼒
窃以　国家乡试武生院府县试武童首场用马步射次场用弓刀石不更试以火枪杂技者挽强命中之材束之志正体直之事原于讲武之中示不黩武之意法良意美何可更张顾揆之近日情形似宜变通以济急务也夫弓矢利属金行而枪用兼火力为害烈而奏功亦殊前史述战功言神臂弩克敌弓连珠箭近日军营　奏报凡我将士之杀贼及不幸死于贼者则枪十居其七刀矛二三至弓矢几无闻焉黑龙江三姓吉林之兵皆关东劲旅黑龙江习弓矢吉林三姓习火枪今关东兵之在江南北者吉林三姓屡有功黑龙江则无闻焉盖铁骑劲弩驰骋注射利于旷野不利于险阻其势然也我闽省无处无山无山不峻数里之地向背已殊数步之中高下不及贼之乘我者每伏处岩谷突出相搏而我之拒贼者亦利于居高临下势同压卵此则骑马不能行弯弓不相及也愚以为利用火器较他省为更切也顾当此经费支绌之时添制火器增募枪手月费数万金势必不能窃谓因利乘便有益无损莫若就武场试士之法少变通焉其便有三敢为大人陈之福甯五属除乡试武生不计外武童几及千人漳泉各属倍之计通省不下万余人宜可以备爪牙一遇有事转欲募别项之人者彼之所能非今之所重也生童之分优于兵勇而兵勇之技切于生童故无事与考试之典临事反成冗费之才今若于马步射外试以火枪旁及刀矛中用者与选不中用者不与选则彼急功近名之心父以督之子师以传之弟一二年后可得数万精链火器之人彼武事本素业非强以不愿也衣食本自给非待于豢养也籍贯本可稽非外来奸细可冒充也有增置枪手之益而无其弊便一也且增置枪手必增制火枪无论需费不资自来官置器械必不如私置之精火枪或药不过门或一二次即炸裂今彼恃为考试之具则制造必极其坚好试毕必谨于收藏是增数万管火枪而官无监制之劳无库存之扰便二也前年粤匪来犯各属以联甲保卫而间有望风溃散者有易聚之人而无拒敌之技也今此与试生童无县不有亦无甲不有第令地方官善为倡率择其技精而行良者授为队长团长定期日以相演习稽勤惰以为赏罚则人自相师家自为战并联甲之人亦相竞劝以次裁撤兵勇节省粮饷便三也凡此三者皆因利乘便有益无损虽于科场条例有未符而当有事之时似可通融办理
　　劝诫营官四条上而统领下而哨弁以此类推　　　　　　　　　
曾国藩
一曰禁骚扰以安民
所恶乎贼匪者以其淫掳焚杀扰民害民也所贵乎官兵者以其救民安民也若官兵扰害百姓则与贼匪无殊矣故带兵之道以禁止骚扰为第一义百姓最怕者惟强掳民夫强占民房二事掳夫则行者辛苦居者愁思占房则器物毁坏家口流离为营官者先禁此二事更于淫抢压买等事一一禁止则造福无穷矣
二曰戒烟赌以儆惰
战守乃极劳苦之事全仗身体强壮精神完足方能敬慎不败洋烟赌博二者既费银钱又耗精神不能早起不能守夜断无不误军事之理军事最喜朝气最忌暮气惰则皆暮气也洋烟瘾发之人涕洟交流遍身瘫软赌博劳夜之人神魂颠倒竟日痴迷全是一种暮气久骄而不败者容或有之久惰则立见败亡矣故欲保军士常新之气必自戒烟赌始
三曰劝训练以御寇
训有二端一曰训营规二曰训家规练有二端一曰练技艺二曰练军法点名演操巡更放哨此将领教兵勇之营规也禁嫖赌戒游惰慎语言敬尊长此父兄教子弟之家规也为营官者待兵勇如子弟使人人学好个个成名则众勇感之矣练技艺者刀矛能保身能刺人枪能命中能及远练阵法者进则同进站则同站登山不乱越水不杂总不外一熟字技艺极熟则一人可敌数十人阵法极熟则千万人可使如一人
四曰尚廉俭以服众
兵勇心目之中专从银钱上着意如营官于银钱不苟则兵勇畏而且服若银钱苟且则兵勇心中不服口中讥议不特扣减口粮缺额截旷而后议之也即营官好多用亲戚本家好应酬上司朋友用营中之公钱谋一身之私事也算是虚糜饷银也难免兵勇讥议欲服军心必先尚廉介欲求廉介必先崇俭朴不妄花一钱则一身廉不私用一人则一营廉不独兵勇畏服亦且鬼神钦伏矣
　　书破地雷事　　　　　　　　　　　　　　　　　　　　　　　　　
李元度
粤寇之陷全州也穴城窴火药潜爇之声若迅雷破地出城塌十数丈守陴者杂砖石掷空中贼随以入号地雷及踰岭涉湘道郴桂掠业煤矿者数千人益咄嗟立办堕名城不可胜纪发而未破者惟长沙南昌二城耳若武昌庐州吉安杭州及义甯诸城主者明知贼用此技不能御坐汔于亡死数十万人乌虖岂劫数不可回欤咸丰八年七月余以平江军三千分守玉山广丰常山三县贼自建甯出二杜关猝犯广丰守者裁五百人闻警济师千人往援贼围之三我军婴守不能下贼詗知援丰者率自玉山来玉城虚可袭也十五日贼二万掩至守卒仅七百城外民廛栉比曰七里市三里街百货所辏余亲逆战十里外断贼浮梁贼以步队缀我军骑贼趋上游跐水渡将薄城余急入拒守贼踞西门外市廛为窟穴急火之燔三十余户贼扑火熄聚残甓为垒穴壁施火平击城上人我军坚守两昼夜贼忽罢攻钲铙声杂作有老卒惊曰贼今穴地用钲铙掩锄钁声耳昔破吉安义甯皆此术也乃悬赏令壮士缒城破贼垒余立埤堄闲督战飞中左颊仆流血升余幸斜击得不死时十八日日昳候也越日军士来告地道已逼城计安出余裹创巡城知县袁君翼相顾失色余忽悟拒之之法急下令起小西门汔北门计城百丈最受敌每二丈挖洞一广二三尺深五尺许横出城根下勿伤其址土皆内辇城以外勿透风每队穴洞一计洞五十限半日成违者斩众未喻其法也逾时工竟问且何为余曰每洞选壮士持短兵昼夜蹲伏其中饮食溲溺皆更代贼穿隧至勿惊鏦以短兵可立毙众如法行袁君犹疑畏余谂之告众曰贼之为地雷也必紧贴城根忌偏斜偏则不相值忌旁泄旁泄则力杀计凿隧必横长十余丈我先伏隧以待贼是贼隧十丈而与吾遇者五其尚能逞乎众皆噪曰善十九日日晡贼穿隧道将及城亲卒来告戒勿声磨刃以待俄斜穿及洞众跃起立殪二贼隧为贼尸所壅不能出追乃灌以水隧道破越日贼渠登南门外塔山隔江望城中新土累累如蚁蛭知术败又三日窜德兴玉山围解余上其法于鄂抚胡文忠公公飞书报曰子法信善矣然我军亦用此制贼若武昌若吉安九江皆着成效今方捣安庆法为贼得则吾术亦败矣其秘之余遂绝口不复道其后安庆及江甯卒用此法下巨憝歼焉益服公之远识也尝阅兵家言古法凿地道止用以撼城基或出奇兵掩敌无潜纳火药轰城者故备御之法于古未闻嘉庆中王师平滑县地雷法始大着粤寇窃其绪余所过多残灭然卒以是自毙天道诚好还哉是役也余情急智生千虑中偶一得以所守至约故立谈破贼而不劳今粤贼已尽殄反覆思之无以易此法也笔之以告当事者
　　预筹三支水师疏咸丰十年五月　　　　　　　　　　　　　　　
曾国藩
窃臣自闻苏州失守之信即以京仓无漕为虑及奉　命署两江总督海漕系职分中事日夜焦灼卒无良策曾于本月初三日附片具　奏在案迄今又逾旬日不知江苏巡抚　简放何人驻扎何地其力能设法办漕以济京仓否无从函商查淮扬之里下河产米最多而盐场为大利所在若改为就场征课经理得宜较之近年所入可多得银百万以外如果苏松久陷不能办漕或于里下河办米解京或于盐课中筹巨款实银解京专供京仓买米之用亦足以济权变而固根本然欲保下河之米场之盐非于淮安多造战船急办水师实有岌岌不可保之势昨准淮安抚臣咨到奏稿亦以保里下河为言湖北抚臣胡林翼七次寄函皆劝臣奏办水师以保盐场淮扬二郡自古称为泽国北有长淮南有大江中有洪泽邵伯高邮宝应诸湖运盐串场人字芒稻诸河巨浸支流互相灌注一片汪洋若能造战船二三百号多购洋精选将弁则不特可保下河之米场之盐亦且可以辅扬州之陆军使逆贼不敢北犯助临淮之陆军使川路不致梗塞此淮扬水师急宜筹办之情形也贼之守金陵也以安庆庐州为犄角以太平芜湖为护卫芜湖之南有固城石臼南漪丹阳诸湖上则通于甯国之水阳江青弋江下则止于东坝掘东坝而放之则可经太湖历苏州以达于娄江古之所谓中江者也芜湖孤悬水中贼匪守之则易官军制之则难是以五年血战不能得手而黄池湾沚屡次失利皆以全无水师之咎臣愚以为欲克金陵必先取芜湖必于甯国另立一支水师布固城南漪等湖之中甯国水师攻其内大江水师攻其外如七年攻破湖口之例庶几芜湖可克而东西梁山可期以次恢复此甯国水师急宜筹办之情形也逆匪坚忍善守各路无兵不能断其接济从前武昌九江临安等处之拔实亦舟师之功居其少半侧闻红单师船体质笨重非大江狂风不能起舵又不能接应陆战不能巡哨汊河金陵所以久而无功亦由水师一面始终不得丝毫之助今苏州既失面面皆水贼若阻河为守陆军几无进师之路城外几无扎营之所臣以为欲攻苏州须于太湖另立一支水师浙江无事宜于杭州造船浙江有警亦宜于孝丰等处造船必使太湖尽为我有而后西可通甯国之气东可拊苏州之背而陆师亦可得所依附此太湖水师急宜筹办之情形也此三者皆目前之急务如力不能兼则先办淮扬及甯国二支如力仍不逮则专办淮扬一支盖苏省财赋之区沦陷殆仅留下河之米场之盐若不设法保全则东南之利尽弃矣臣自咸丰三年奉　旨办理水师阅历颇久而三处皆臣所管辖之地盐漕皆臣应办之事义无可辞责无可贷顷已专丁至　钦差大臣袁甲三军营函询淮安等处尚有木料可以造船者否其甯国安吉亦当派人前往察看木料之多寡船工之难易至位一宗拟即派员齎银至广东购买洋五百尊由大庾岭过山达江西而出湖口又由英霍等县过山以达固始而出长淮计往返须五月有奇程途虽远而限期必覆搬运虽艰而志在必行是否有当伏乞　圣慈详明指示屡据探报逆首陈玉成欲由徽州窜据江西臣进驻徽境与张芾一军联络防剿俟鲍超张运兰及左宗棠新募之勇次第到齐将皖南布置稍定立脚粗稳臣或径赴淮安监办水师或奏派大员赴淮办理届时再行　奏明请　旨遵行
　　通筹全局疏同治元年二月　　　　　　　　　　　　　　　　
曾国藩
窃臣于正月初十二十二两次奏报亦已粗陈梗概惟以　圣主信任之专　两宫皇太后望治之切而臣等章奏寥寥几于月仅一至疏迟之罪夫复何辞臣忝列戎行历年以来奏报甚稀其所以硜硜自守者盖亦有故一则不轻奏谣传之言如近日贾臻奏庐州克复袁甲三奏巢县克复皆因无稽之探报以为入告之实据又或贼踪未近豫相震惊辄以十万二十万具奏尤足以惑军心而误大计臣处向不凭探报入奏不欲以谣传之言淆　朝廷之耳目也一则不轻奏未定之事凡大股悍贼之来其始常危险万状能坚忍支持而后渐臻安稳如去岁黄文金之内犯攻陷七县坚持三月臣仅汇作四次入奏去冬徽州之被围苦战九次坚守弥月臣仅汇作两次入奏不欲以未定之状增　朝廷之忧虑也一则不轻奏预计之说兵事成败难以逆料咸丰八九年间江南屡奏金陵指日可克十年夏间浙江屡奏嘉兴指日可克厥后皆不能践言臣初督两江之时奏称由甯国进兵可达苏境厥后甯国失守至今不能践言臣深以为耻至近日内臣章奏蒙抄示臣处者或称援浙之师可由嘉兴直捣苏州或称扬州之师可由常熟进攻苏州皆不量兵饷两穷之苦而预拟万不可成之计臣不欲以预计之说入奏非特虑大言之难践亦恐纷乱　朝廷之规画也因此三者每存敬慎之心转蹈迟延之咎前此　文宗显皇帝御宇分任其责于封疆将帅臣犹得以碌碌随诸帅之后循愚拙之常兹值　圣皇践阼之初微臣尤忝非常之遇倚任弥重　延访更殷钦奉　谆谕自当变更前辙随时飞章入告嗣后拟十日奏事一次有急则加紧具奏所有此次　谕旨垂询之件及正月历奉　寄谕垂询诸事谨分条一一详奏
一去年攻克无为运漕东关等处本可乘胜直捣巢县梁山进图金陵近日袁甲三一军攻克天长六合江浦口尤有直薄金陵之机方今东南糜烂臣等孰不思直捣老巢擒渠扫穴惟用兵之道可进而不可退算成必兼算败与其急进金陵师老无功而复退何如先清后路脚根已稳而后进所有进兵金陵之次第以臣愚计之多隆阿一军应俟攻克庐州而后进曾国荃一军应俟攻克巢县含山和州西梁山而后进袁甲三李世忠一军应俟会克庐州守定六合而后进都兴阿一军应俟守定扬州浦口而后进彭玉麟杨载福之水军应俟攻克裕溪口西梁山而后进欲拔本根先除枝叶仍须计算各路游击之师数倍于金陵围城之师庶几无撤回之虞拟即以臣议商之袁甲三都兴阿等是否有当恭候　训示遵行
一颍州围城之贼闻系捻匪与苗党勾结志在必得颍郡与寿州霍邱为犄角之势李续宜业经奏派成大吉萧庆衍两军赴颍救援据报于正月二十六日自霍山起程惟绕道固始计程四百七里十途次无米可买恐到颍不能迅速但求颍城坚守月余胜保救之于北成大吉等援之于南必可立解重围李续宜所部之兵留三支驻守湖北分防襄阳德安麻城等处以两支赴援颍州以一支防守六安此外亲兵带来安庆者亦无几矣
一谋浙之道保广信之粮路以守衢州保徽州之后路以攻严州舍此二者别无良策臣已两次具奏在案目下左宗棠驻扎开化境内正月十七日在篁岸获一胜仗二十日在马金岭等处获大捷一次即日进攻遂安等县系从严衢之间下手惟徽州歙绩二县贼又复聚我方图入浙境贼乃图犯江皖春夏间必战争不休湖州海甯久无信息鲍超围攻青阳未下不能遽及甯国之境又岂能遥通湖州之信昨奉　寄谕垂念赵景贤饬赴福建粮道之任　朝廷爱才之心薄海臣民闻之生感无如音问难通徒深忧灼
一江苏军务自奉贤南汇川沙失守后上海已岌岌可危至今月余岿然幸存盖发逆畏忌西洋不敢骤树大敌而目下情势舍借助洋兵亦别无良策臣于二十二日曾经附片具奏上海僻处东隅论筹饷为要区论用兵则为绝路使无洋人相助发匪以长围裹我官兵若少而弱则转瞬又成坐困之势若多而强则不宜置此无用之地再四思维不得所以保全之法拟仍借洋人之力开诚布公与敦和好共保人财将来果派何军协同防守之处应俟李鸿章到镇陈士杰到皖再行察看奏明办理
以上各条均系近日　谕旨下问之件有业经具奏者有未及详陈者理合一并胪举仰慰　慈

葛士浚《皇朝经世文续编》卷

皇朝经世文续编卷七十一
　兵政十兵法下
　　公启曾协揆　　　　　　　　　　　　　　　　　　　　　　　　　　
冯桂芬
天祸吴民陆沈一旦焚烧夷戮之惨远接宋建炎四年金阿术之祸为吾吴七百有三十年未有之大劫然阿术自南而北五昼夜即去如疾风暴雨之一至非若今日之贼之窟宅蹲踞两年之久而未有已也幸　先帝圣明　然于江南天下之重举而畀之执事是天未绝我吴民之命而使执事更生之也惟是措置必规大局攻取务求万全移兵则形势不宜分兵则调遣不足执事远谋硕画所见者大某等具有一知半解不胜钦佩故一年以来未敢辄以浮词轻渎清听近谂锋车收复安庆沿江州县次第肃清前驱已达芜湖闻者无不额手称庆翘首跂足于旌旗之至不独某等私幸已也夫三郡财赋之衍沃两年倒悬之困苦万户壶箪之悃忱凡兹皮傅肤受之说执事心知而饫闻之不敢以进惟是江苏今日之情事有可乘之机而不能持久者三有仅完之地而不能持久者三敬为执事陈之一曰乡团去年各城被陷乡团抵死拒贼有相持至数月之久者以苏府言之永昌徐佩瑗黄土桥马安澜其尤也所居在苏州常熟之间纵横三十里内水陆勇数千附近乡团一呼四应不下数万嗣受中丞密檄与送款之贼首熊国荃约盟而壁垒如故大军一至必可为邪许之助迟之又久万一事泄则糜烂及于乡党故屡请此间进兵不应则流涕以去此不能持久者一也一曰枪船江浙间向有之船小而行捷枪准而心齐其始弋凫鹜为业继为开赌演花鼓戏之渊薮官不能捕军兴转受雇防堵吴江陷其渠沙锅阿四者死难次渠费玉孙四喜亦受中丞密檄觇贼各船来往飙忽屡为贼患贼畏而招之许不蓄发出入贼中阳阳如平常此辈显持两端而一狎于宽大之政一恋于毛土之恩实委心于我大军一至必可为向导之助惟贼明知彼之不为用而縻之彼亦明知贼之不相容而暂受其縻日复一日必且中变此不能持久者又一也一曰内间闻贼中送款中丞者不少苏州李兆熙至以母子为质春间李大举来犯先期而漏师交绥而旋遁当非无因大军一至或可为倒戈之助迟之又久亦必中变更易贼将益复牢固不可收拾此不能持久者又一也然此犹其小者也请言其大者此犹其虚者也请言其实者其数亦有三焉一曰有兵无饷之镇江冯镇军子材所统多张忠武旧部艇船等水师亦号称勇锐贼两攻之辄大败今扬通一带安堵固由贼志在南不在北亦未始非镇江障蔽之力及今而大军一至可保全之以为北路一面之师然饷欠钜万孤城无依兵心已摇溃可立待此不能持久者一也一曰兵单饷乏之杭湖两郡为贼所注意之地两年来以全力制之乃灵光岿然百撼不折可谓难矣及今而大军一至可保全之以为西南一面之师然精锐无多师久而老仰给过钜饷久而匮比闻萧山绍兴相继不守四面受敌文报不通湖州更逼贼氛四乡瓦砾几无人烟若无援师终于溃散决裂而后已此不能持久者又一也一曰有饷无兵之上海上海为饷源重地江浙余烬所萃商民辐辏兵籍数万可恃者不过数千及今而大军一至可保全之以为东路一面之师且可筹备水陆粮饷然势居下游无险可扼蕞尔之区孤悬浮寄数十里外皆贼兵勇虽多或为近地游民选懦而不能前驱或为大营溃勇犷悍而不知循律虽孙吴复生亦不能为功幸贼不大至视息偷安日复一日总非长策此不能持久者又一也由前三者言之果使大军破金陵而来即乡团尽散枪船归贼内间无闻不碍其为破竹之势由后三者言之则金陵既下贼且徜徉南徙自两浙而皖南而西江绕出上游甚且蔓延江北以蹑大军之后而执事自西北控东南之议不复可行恐纚风沐雨正无已时而吴中之果能出水火而登衽席尚在可知不可知之间也
某等借箸筹之及今三两月之内可乘者未尽溃散仅完者未尽决裂但请奇兵万人以一勇将领之间道而来旬日之间苏常唾手可得大军一至则朽株枯木亦助声威大军不至则铁郭金城将沦灰烬及今不图后悔必矣闻大军以一军围芜湖以一军趣甯国上游布置已密所谓奇兵万人者宜由江北渡福山袭常熟或由长江直薄江阴以执事之威挟疾雷迅霆从天而降之势各路兵勇民团人人奋发内外应合即一万可抵十万之用一面檄镇江兵南攻丹阳西次高资檄扬州兵截江要击檄艇师沿江助战为北路之军一面檄宝山兵攻嘉定松江兵攻青浦为东路之军一面檄杭州兵攻嘉兴湖州兵由太湖复宜兴以会甯国之师为西南路之军同时大举下游各贼必将自乱自溃执事堂堂之阵正正之旗由芜湖太平以薄金陵虽有智者不能为贼谋矣肃清江南在此一举昔梁王僧辩败侯景景奔吴郡僧辩遣侯瑱追之景南趋嘉兴势复炽幸赵伯超力拒之乃退松江而死明祖平吴廖永安先以偏师入福山港徐达常遇春自宜兴入太湖趋湖州守将李伯升降嘉兴松江继降然后进围平江二者皆上游进兵殪贼吴地之证然皆先以下游一军牵制之如出一辙传所谓譬如捕鹿晋人角之戎人掎之与晋掊之是也敬陈刍说愿执事采择焉至师行以粮食为先执事拔营有日即飞札吴方伯预为筹备方伯善筹饷一以委之必不贻误昨已胪陈大略吁之　圣主其有奏牍所不能尽者缕如右特遣钱户部鼎铭齎呈属以包胥秦庭之事愿听执事无衣之赋如不得命江南亿万姓从此死无日矣惟执事进退之
　　书袁端敏公年谱后　　　　
孙衣言
呜呼自　宣宗皇帝之季至于咸丰庚申辛酉二十年间军旅之祸可谓亟矣洪秀全发难广西以祆神夷鬼之教驱胁死党轶出桂管顺流而下不半载破荆鄂据金陵南极闽峤北惊帝畿而曲沛霖张隆张乐行以淮北七八无赖挟乡里不逞之徒抗官剽祸亦挺于秦晋齐鲁两犯畿辅当粤贼之炽跨据江表建立名号尽有财赋之地几成割据之势疑非淮贼之所敢望然金陵窟穴用兵十年遂无类而苗张遗孽后七年乃灭何成功之迟速殊耶则所以治之者有不同也昔者圣王之于民尽心焉尔矣为之田里以赡之为之庠序以教之为之礼乐以养之其于吾民若惟恐拂其性而伤其生也而其不率我教则刑亦随之故有五礼以章德则曰天秩有礼有五刑以讨罪则亦曰天讨有罪皆所以奉天行事而非吾之有所私也兵者刑之大也刑以禁奸邪兵以御强暴所谓天之事也后世教民之法一切尽废固不知所以为礼又其甚者至于刑不足以示警兵不足以示威夫至兵不足威则天之予我以权者几无所施而天子奉天之事废矣呜呼其将何以振哉当粤贼之变合吴楚数省之兵竭天下之财力以攻一城其于三代之用兵不知何如而志在戡乱则犹先王用刑之意也至于淮贼之乱始有抚之一说而刑罚之权弛矣夫抚之为说古人有用之者用之外国汉文帝之于冒顿宣帝之于呼韩邪是也用之中国张乔祝良等之在交趾是也文帝之时汉之始兴宣帝之时武帝兵威极盛之余也张乔祝良之定交趾非顽民之好乱迫于州县之虐而欲自救其生者也方兴极盛之时彼固知我之兵力足以灭之而有余而民之逼迫于州县则如婴儿之见苦于婢仆号呼以求慈母此固可以一抚定也使其为天下之乱民方谓我法之不足畏而夷狄方有轻视中国之心乃欲苟且以出于抚之一说则其祸必不可救靖康建炎之际李纲宗泽赵鼎韩岳诸将相皆可以有为而宋之徽钦高宗为女真所胁遂出于和明之流贼盖亦屡抚而屡叛此其效亦可矣无他汉之不肯用兵者仁爱恻隐之心也宋徽钦高宗之议和熊文灿等之用抚畏葸苟且之计也出于仁爱恻隐其用心可以屈夷狄感异类而出于畏葸苟且则五尺之童笑之夫岂徒如此而已哉忠义之气君父之仇虽衰乱之极而其蕴结于中者不能泯也吾不能用其所不能泯而以畏葸苟且之说倡之于上则于怀忠义以报君父者必百计以挫之民知其气之无可伸也斯亦已矣一旦有事而有求于久受折挫之民则势必无及夏少康以一成一旅而中兴宋徽钦席累世之业抚万里之地而社稷移于一朝此何故哉呜呼岂不可危也哉夫粤贼之乱今日已无事矣使其当长驱乘胜王师屡挫之时按兵不动伪为求抚当时必有堕其计中者则粤祸至今未已可也苗沛霖之初起即盛兵以折之其灭于咸丰三四年闲亦决也治粤贼知其必出于战而于沛霖冀其或可以抚故其成功之不同遂至于此皖北之乱吾所目击也张隆张乐行之徒当时将帅皆谓苟且可抚而贼不能隐忍以误我旋抚旋叛幸而速灭沛霖以阴狡之性介于官与贼之间者将十年当时之议且有以不能急诛沛霖议公者及见公之奏章则知当时皖中兵食尽操于某帅之手公孤军疲乏力固有不得为而其苦口以言于　上及密谋于楚帅以诛之者固策沛霖之必叛也其后沛霖果叛果即诛死盖惟知贼之必出于叛则吾亦不能不真出于战真出于战而后天下亦遂无不灭之贼呜呼兵者刑之大也天下事固有必出于战者而谓可以畏葸苟且之见行之也哉
　　专责成剿捻十议之二　　　　　　　　　　　　　　　　　　　
葛士达
捻逆之起十有余稔矣所蹂躏五六省矣议所以剿且抚之者非一日矣斩获散遣积十数万矣而贼数不加少且浸而盛焉将师不武臣不力耶责成不专也夫不能剿而抚纵受縻还复叛去抚之无成效已可见即所谓剿者不过贼东亦东贼豫亦豫贼秦楚亦秦楚往来逐北既难得当即得一当力疲气怠仅仅自保已为幸事假使获捷斩馘数百于数十万之贼曾不损其毫发而我已疲于奔命其在贼则势皆致我在我则势皆致于贼安在其所谓剿也故曰今之办贼非专责成不可然议者必曰贼踪飘忽靡定忽东忽豫忽秦忽楚将谁责成而可不知贼虽飘忽靡定其目前所窜之处即为定处加窜东即为东境之贼当责之东抚窜豫窜秦楚即为豫与秦楚各境之贼当责之豫抚秦楚抚其入也纵不能扼而尽歼之既追之出当防之使不得入再入焉即不得辞其责东豫秦楚各守其疆使不得入而贼将何所容身议者又必曰中州地势平旷无险可扼即欲各防其界非增数十万之兵不可增兵不能增饷奈何不知所谓专责成者一省则责之督抚督抚责之边界各府州邑若东之南境曹单等邑豫之东北境兰考虞永等县西南境南汝二属西境灵阌等处楚之德黄秦之华阴华州苏之丰沛萧砀徐邳皖之宿亳英六等属皆为贼出没之路责之各属地方官使各守其境以无兵无饷为虑则仿唐李抱真守泽潞之法籍户抽丁给以器械蠲其租赋加以训练一邑之租赋不足则蠲近邑之租赋以助之每边邑约兵三千择有胆略才识者为之守令俾统其众加以本省夙练之军贼来则互相联络勿得浪战但击退勿使入境即为首功如有虞律以军法　朝廷责成督抚督抚责成边邑使贼无所容身而湘淮军踵而游击或可克期扫殄剿定而抚可徐议矣
必绝其四窜之路而后可以蹙灭牧令坚守将帅力击各专责成贼如釜鱼阱兽矣
　　联民圩剿捻十议之三　　　　　　　　　　　　　　　　　　　
葛士达
南北用兵地势互异南方地窄得劲旅数千足以控扼一路北方地旷难于扼截计须联络民圩协力剿守步步为营既以收犄角之效复以靖不逞之心东豫两省圩寨错立始则结寨以御寇继且据寨以抗官寨长既非端人寨中莠良不一往往贼至则献粮纳款兵至反闭关绝籴若任其漫无钤束久必生变明季李际遇沈万金之辈不可不虑意谓当于边境贼所往来要路各寨预为布置每大寨择一将统两营兵驻之小寨以一营兵驻之约束不得扰累毫发寨中严为清厘一寨男女总立一册籍其强壮另造一册五家为伍伍长主之二伍为什什长主之十什为队队长主之连环互保驱其无赖诛其党恶择有才望勇略者为之长严定科条酌立赏罚配给火器军械无事则统兵者教之操演有事则留一半为守按伍登埤以一半随两营兵为战视贼举动相机出剿明举烽燧邻寨援应邑中兵亦出而继之或击其中或邀其前后或冲突其左右如常山蛇首尾相应如诸葛八阵星罗棋布触处为首贼决不敢深入退亦无所掠于野又绝献粮纳款之弊乃以大军踵而扼之其势自困矣
兵扰民则民与兵兵民则民更乐为将用其要在驾驭有道耳
　　贼党剿捻十议之四　　　　　　　　　　　　　　　　　　　　
葛士达
贼数虽多乌合蚁聚不相统属急则相合缓则相图岂能同心协力莫若广为招徕以之秦观云盗贼不足深虑所虑者其中有豪杰耳当仿战国七科虞诩三科之法即召募东皖豫之人不论杀人劫盗苟有艺能皆得应募能十人者即为十人之长能百人者即为百人之长压之以不测之威予之以非常之赏激以忠义结以至诚彼盗中自负其能或与贼有嫌隙不自安者自必闻风而来得其一二杰黠肯死力或令归间其党与或命为内应或令为乡道剿办乃有把握矣昔岳忠武讨杨太所部皆西北人不习水战众以为难后得贼党黄佐令间其心腹遂八日克之用是道也今贼之长技在马而我之所长在步使必舍所长习所短不特南北性殊不能娴习而弥年累月贼势駸駸乎将不可复制况能有待耶自来御夷之策莫妙于以夷攻夷而剿贼亦莫善于以贼攻贼捕雀以鹰鸇搏兔以狡犬虽指使者人而不尽恃夫人力者物各以其类相制也假令雀能飞兔善走必强人以习雀之飞习兔之走而后捕搏之吾见雀兔不能得人且先毙矣
以贼攻贼如以毒药攻毒疮取效最速
　　重间谍剿捻十议之五
  </div>
  <div class="pagination">
   <a href="皇朝经世文续编-清-葛士浚_page62.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page58.html">
    58
   </a>
   <a href="皇朝经世文续编-清-葛士浚_page59.html">
    59
   </a>
   <a href="皇朝经世文续编-清-葛士浚_page60.html">
    60
   </a>
   <a href="皇朝经世文续编-清-葛士浚_page61.html">
    61
   </a>
   <a href="皇朝经世文续编-清-葛士浚_page62.html">
    62
   </a>
   <span class="current-page">
    63
   </span>
   <a href="皇朝经世文续编-清-葛士浚_page64.html">
    64
   </a>
   <a href="皇朝经世文续编-清-葛士浚_page65.html">
    65
   </a>
   <a href="皇朝经世文续编-清-葛士浚_page66.html">
    66
   </a>
   <a href="皇朝经世文续编-清-葛士浚_page67.html">
    67
   </a>
   <a href="皇朝经世文续编-清-葛士浚_page68.html">
    68
   </a>
   <span>
    ...
   </span>
   <a href="皇朝经世文续编-清-葛士浚_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
