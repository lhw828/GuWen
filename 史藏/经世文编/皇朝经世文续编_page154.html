<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 154 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 154 页/共 192 页</h1>
    <div class="content">赓陛窃以为责成州县者。当布便宜之令。而严讳饰之科。当计获盗之功。而宽防之例。盖粤东抢劫成风。在近省各郡县。几于无日无案。即下四府各县。亦几每月有案。从未有一县之内一年之闲并无盗案者。然而通报到省者。十不及一二。何也。皆州县讳盗不报耳。今若推诚宣谕。酌定外办条规。不以案多案少为州县殿最之方。而以已破未破为州县功过之地。傥一案而仅获一人。即准邀免开参。以宽其文网。傥十案而已破五案。即准功过相抵。而略其科条。其有事主未经报案者。经州县访闻。许其按月列折汇报一次。若有破获。亦准其与未获别案。互抵功过。如一月出有十案。能全破而获盗数多者。准酌加保奖。获十之八九者。亦从优外奖。六七成者。酌给记功。傥有讳匿。一经发觉。即予特参。府州揭报在先。准其免议。若待上司行查而始补揭者。并严议之。州县获邻境之案。其犯数足请内奖者。仍予奏奖。若仅获一二名者。一起准抵未获本属两起之过。能获盗而审出别县讳匿之案。一起准抵本属未获四起之过。此于变通成例之中。隐寓核实办公之道。州县无讳饰。则合省盗风之炽戢。上宪可以周知。州县不避难。则合邑盗贼之来源。牧令可以渐熟。由是则宵壬知惧。冤滥亦稀。第是审盗之难。倍于寻常词讼。事非亲经目。必不能洞中隐微。案无证验推敲。尤难以信诸方寸。偏于刑鞫者。既虞冤抑之多。狃于哀矜者。又启纵容之祸。然冤抑之弊。有据而易察。纵容之弊。无形而难知。窃见粤东巨盗。屡获屡释。释愈多。则贼胆愈肆。皆由问刑者托名矜慎。率信狡供。不事研求之所致。不知此贼一纵。为害尤大。以此求福。必无是情。甚至妄禀营兵。坐以诬良之罪。反究事主。科以擅杀之条。近来营兵不敢邀功。乡民不敢捕盗。皆不肖州县作而致之耳。诚使州县积习全除。虚心推鞫。有盗必究。有功必扬。正本清源。一二年后。境内必靖。所谓责成州县者此也。

至水师无船。已非一日。即近来闲有一二补设者。要皆因陋就简。以民商船只改造而成。非复从前拖红单可比。兵丁苟失教练。不特风涛沙线。非所夙谙。即遇巨浪长风。动欲眩吐。以此捕贼。何以胜之。应请酌令各营重设师船。以资得力。纵因经费支绌。不能全复旧规。亦宜稍具规模。俾得藉资巡缉。船械既备。乃可责令洋巡。如再徒托虚名。应请立予参究。兵丁酌定教限。如在限外。仍不谙练船务者。即将因循之备弁从重严惩。傥有获盗弁兵。应请不惜奖拔。傥获到真贼。州县不能审出实情。准其据实禀请。饬发附近审断明允之员。覆讯完办。以免沈抑。至随获赃物。为研讯要据。并请通饬各营。务须约束兵丁。逐件解验。不准隐匿私分。转成疑案。如赃物悉数解清。准于案结时。由县禀请优给奖叙。轮船利临大敌而不利逐小寇。利战大洋而不利入小港。窃见外洋兵船。随带必有大舢板一二只。其制可容二三十人。船头可安小铜一二尊。颇称便利。应请分饬管带之员。酌度情形。量为添置。其分段处所。幅太阔。照料难周。应于所在广设侦探。一闻贼船入境。即行飞速报知。应请复获盗保奖之章。以作其气。宽防诘问之责。以达其情。仍于每月将见闻辖内失事之案。汇报一次。但有隐讳。即予严惩。傥有捕擒。即免究诘。亦可察见州县讳盗之情。所谓责成水师洋巡及管带轮船之员者此也。总之捕盗之责。文武并司。弭盗之方。州县尤重。如果所在牧令。殚心所事。受任既专。有犯必惩。有功必录。不讳饰以文过。不姑息以养奸。不攘人之功。以没其劳勚。不徇人之请。而任其因循。威信既行。感孚自捷。是又在州县之得其人耳。

　　测绘海图议　
罗丰禄

南北防务之不同。可两言而尽也。曰。北之险要在港澳。南之险要在岛屿。大连湾旅顺口烟台威海胶州。皆港澳也。崇明舟山南关仓石海坛厦门澎湖台湾琼州。皆岛屿也。夫设险扼要。首藉图志。而图志之确切。维赖乎测量。测量精则图志确。图志确则防守之轻重缓急无不宜矣。测量之学。首在择器。次在审法。三在布算。四在摹绘记载。而图志乃成。测量仪器。名目綦烦。而其体不外乎矩度。经曰。偃矩以望高。覆矩以测深。卧矩以知远。而山岳河海无遁情矣。洋人所制测量之器。有名纪限仪者。有名象限仪者。有名回光环者。有名子午仪者。有名地平纬仪者。有名地平经仪者。有名罗经者。约而言之。回光环地平经仪。即所谓卧矩也。子午仪地平纬仪。即所谓偃矩覆矩也。纪限仪象限仪。具矩之体。而其用则可偃可覆可卧者也。至于测地平高低之器。量底线远近之器。又与诸仪相辅为用者也。大抵所测之地。小则宜用矩度。大则宜用地平经纬仪。山路崎岖。则宜用纪限仪。道里纡曲。则宜用罗经仪。器之用各有所长。在择之而已。测量之法。首在先择高显之地四五处。其相距远近大致。务择其相均者。递次测其角度。则地之大势。如田之画井。如秤之布罫。而四隅八到无不合矣。布算之法。其最密者。则用八线三角。次则用画法代算。次则检讨立成句股表。其法具见梅氏丛书。及近人著作中。西人图绘记载地理。皆有简法。其城堡桥梁。道路田园。皆立有标记。而省注释以清眉目。其法正自可师。陆图以坡谷之高低起伏为最要。海图以港道之浅深纡回为最要。测量记载尤不可不详。至比例之法。各以图之几分几厘当作几里几丈。尤宜校勘精善。累黍不差。庶案图而稽。不啻身至其境矣。丰禄搜讨西学。见西人所称为绝诣者。多由中国剽窃而去。不特阿尔热八达之为东来法已也。丰禄读裴氏序云。制图之体有六。一曰分率。所以辨广轮之度也。二曰准望。所以立彼此之体也。三曰道里。所以定所由之数也。四曰高下。五曰方邪。六曰迂直。此三者。各因地制宜。所以校夷险之异也。有图象而无分率。则无以审远近之差。有分率而无准望。则得之于一隅。必失之于他方。有准望而无道里。则施于山海绝隔之地。不能以相通。有道里而无高下方邪迂直之校。则径路之数。必与远近之实相违。失准望之正矣。故必以六者参考之。丰禄案裴氏所谓分率。即西法所谓比例尺也。西图之旁。每缀尺图一具。注明图之若干分。为地之若干里。图之若干厘。为地之若干码。图之若干毫。为地之若干尺。阅图者比例参观。而广轮远近。无不了然矣。裴氏所谓准望。即西法所谓角度也。夫地平之经纬度。罗经之向度。其理皆不外于角度。西法以角度括之。裴氏以准望括之。名异而实同也。裴氏所谓道里。即西法所谓纡道也。西法绘图折算。有人行之道。有鸟飞之道。人行之道纡而长。鸟飞之道径而捷。人行之道。可步量者也。鸟飞之道。必由折算而得。二者固可相通。

裴氏所谓高下方邪纡直。即西法所谓陆图以坡谷之高低起伏为最要水图以港道之浅深纡回为最要也。丰禄谨案北洋海防。分言之则曰大连湾旅顺口辽河山海关北塘大沽烟台威海。合言之不过辽渤二海而已。盛京之旅顺口。山东之登州。南北相望二百五十九里。中列北隍城及南隍城小金山大金山砣矶高山猴矶长山大黑山庙岛诸岛。实为辽渤二海门户。夫拒盗于庭户之闲。不如御盗于门墙之外。山海关北塘大沽。畿辅之户庭也。旅顺口登州。畿辅之门墙也。查旅顺口登州之中。计有口门八。由黄金山至北隍城岛。曰辽铁门。计二十三海里。由南隍城岛至小金岛。曰小金门。计三海里半。由大金岛。至砣矶岛。曰北砣矶门。计六海里。中砣矶岛至高山岛。曰南砣矶门。计五海里。由高山岛至猴矶岛。曰高山门。计六海里半。由猴矶岛到大黑山。曰长山门。计五海里。由大黑山到庙岛。曰好望门。计四海里。由庙岛至登州。曰庙岛门。计三海里。查八口门中。惟辽铁门为最阔。其余皆不过三四五六海里。现在洋大者。弹及三海里。以上各门。除最阔者外。如南北各建垒。轮船断难飞渡。再以兵船七八艘。横亘辽铁门之中。辽渤二海。即可高枕无忧矣。旅顺口为海门左枢。形势甚壮。惟嫌大连湾西北金州蜂腰之地。宽不过六里。敌若据有大连湾。由后包抄。旅顺口便恐失势。故守辽渤二海。不得不守旅顺口。守旅顺口。即不得不守大连湾也。之罘威海之于登州。犹大连湾之于旅顺口也。庚申之变。敌人先据威海崆峒。以为后路。方敢进兵犯我。今我守登州以为海门左枢。即兼守之罘威海以为登州犄角。夺彼所夙恃。壮我之声威。辽渤既固。畿辅自安。惟八门诸岛。西图尚未详尽。应请饬派精通测量之管驾官。携带各种仪器数表。案照裴氏六法。测绘精图。勘视诸岛是否可设台。绘图贴说。呈请酌办。海门诸岛。既经量竣。则北之大连湾旅顺口山海关北塘大沽登州烟台威海各港澳。南之崇明舟山南关南澳厦门澎湖台湾琼州诸岛屿。皆案前法。次第测量。则南北办理海防。既有精确之图志。则无险不设。无要不扼矣。

　　长江筑坞防海策　　　　　　　　　　
廖连城

窃维江南事势。当以海防为先务。长江水师森列。未雨绸缪。所以防海也。第寇以水师冲来。我以水师御之。交锋于烟波浩荡中。胜负未可测。兵法云。古之善战者。先为不可胜。以待敌之可胜。不可胜者守也。可胜者攻也。按江口蓼角嘴营前沙。南北相对。海面阔百四五十里。为大江第一重门户。江北周家桥与江南岸图山相对。江中有顺江洲。为两岸分界。周家桥南至顺江洲。江面止六七里。顺江洲南至新洲夹。江面止七八里。新洲夹南至图山。江面不过十四五里。为大江第二重门户。京口瓜洲。南北相对。江面不过七里有奇。为大江第三重门户。明嘉靖闲。因倭寇充斥。留意江防海防。沙洲浦渚。非不节节设立营堡。而东南卒糜烂者。营堡未得法。无以制寇而夺其气也。方今欲先为不可胜之计。莫若于滨海门户要害之地。对岸各筑小坞。广轮五十丈。计可屯兵二千五百。将战船火船火藏入坞内。守江边之坞。以御海中之寇。计似迂阔。利有十焉。自古无必胜之兵。而为将有自全之术。营垒不固。则猝为贼乘。溃败不可收拾。小有挫动。逃窜无所依归。筑坞。则贼少击之坞外。贼多避入坞中。勇夫重闭。纵有小挫。必无大衄。立于不败之地。其利一也。坞内筑造仓库房屋。多积粮米火药。守御有资。久持不困。军需无匮乏之患。粮台无剽掠之忧。士卒安逸。不至土处而病。四围墙壁。坚固方整。隐若内城。便于巷战。其利二也。水军登岸。有弃船之虞。陆军临河。有过涉之患。故寇扰于陆。则水师束手。寇扰于江。则陆军裹足。今筑此坞。水战则战船放入江中。陆战则战船收入坞内。水军陆军。一人两用。既为岸上之虎。即为水中之龙。其利三也。兵之为用。匏系株守。多亦见少。变动周流。少亦见多。查江苏安徽两省额兵。数逾五万八千八百。不为不多。乃往年粤匪入寇。当事常以无兵为忧。投闲置散者多。驰驱力战者少也。坞小而固。但留五百人。足以固守。其二千兵无内顾之忧。得以窥伺利便。沿海巡逻。忽水忽陆。忽去忽来。如飘风急雨。游驶驰骤于苏松淮扬数百里之闲。不致坐困一隅。虚縻粮饷。是养一兵而得数兵之用。其利四也。坞小则闲谍无从混。虚实贼无从知。猝有寇警。五百兵凭营堡之固。恃械之利。所守者约。所备者寡。定可相持数日。以待回师救援。寇虽数万。留攻数日。足资守御。以应无穷。守兵虽少。而有多兵之势。其利五也。江口第一重门户。南北相对。并立四坞。第二重门户。周家桥南至顺江洲。对立两坞。顺江洲南至新洲夹。对立两坞。新洲夹南至图山。对立两坞。第三重门户。京口与瓜洲。对立两坞。星罗碁布。声势联络。呼吸相通。战船有所依据。进退自由。我之江路通。海寇之江路塞。长江形势。在我而不在寇。其利六也。各坞屯守重兵。示之以必守。晓之以必援。则附近居民。各有固志。可以坚办团之心。而褫从逆之魄。团练得手。渐有成局。兵力愈强。猛虎在山。藜藿不采。大江既断接济。乡闲无从掳掠。寇虽倾国而来。将有不攻自困之势。其利七也。

寇弱则南北并出战船以扑之。寇强则坞内以大击之。寇惰归则战船迅追之。寇越坞而入江。则诸坞之船。各出而围剿之。我步步为营。彼面面受敌。虽有悍贼。必怀戒心。视为畏途而不敢犯。其利八也。或谓寇舟迅疾。日来则可施。夜来则难中。况江口南北海面。阔百四五十里。寇舟由中流入江。两岸辽远。坞内不能及。何以御之。此实不足虑。昔安南国两次克夷。皆不守海口。因其深入内江。而后纵兵击之。夷人片帆不反。缘夷船高大。驶入内江。止能鱼贯而行。不能棋错四布。我船短小。转旋甚便。可以乘风趋利。横冲直撞。无所不宜。彼如深入。破之甚易。且其船既深入内地。一时讵能驶出海口。坞内夜出火舟火筏焚之。其船鲜有不为我所毁者。顺治闲。郑芝龙御荷兰。募死士善泅者。夜以火舟钉夷船舵而燃之。焚其三艘。余悉逃去。道光闲。福建之役。总督邓廷桢所募水勇。佯作商舟。乘无风攻之。偪其后艄。焚其帆索。伤其舵师水手。夷船即遁。由此观之。御夷之策。固莫利于火攻。况诸坞并峙。乘夜出火舟火筏。尤夷之所不胜防者乎。其利九也。行军之道。将卒持重。则病于迁延而无奇功。深入出奇。则苦于冒险而致大败。有坞可恃。则有将卒持重之慎。而不失之缓。有深入出奇之功。而不失之危。兼此二胜。除其两败。何策如之。且兴筑十二坞。每坞所费。不至万金。现在水陆兵勇。足以分布诸坞。无烦额外招募。船亦无须添制。而声威大振。气势加倍。无事则泛舟长江。往来游徼。有事则南北齐奋。战守随机。可以坐制海寇。固我封疆。邻省纵有他警。亦可抽兵应援。不致动辄掣肘。保障一方。实操天下之胜算。其利十也。昔晋城虎牢以偪郑。吴筑濡须以拒魏。唐城受降以安边。宋徙合州以定蜀。金川之碉。塞外之堡。皆是法也。合于古。宜于今。计无有便于此者。作坞事宜。开具于后。

一筑坞须择江滨要害之地。临水则可以四面挖濠引水。使寇不得掘地道以攻我。江滨则便于攻击。以断寇舟之入窜。

一筑坞广轮五十丈。墙高二丈。厚七尺。周围二百丈。坞心二十八丈。坞边五丈之地。皆培土一丈。则水涨而不浸。击而不。

一坞四角。各筑一空心台。内空四丈。

一坞心二十五丈。筑室安居。并于四角筑空心小台。内空三丈。

一坞心二十八丈之外。坞边五丈之内。周围挖一内濠。绕曲如环。制同璧沼。深六尺。广六丈。堑成设险。壑利藏舟。于临江一面。开一水门。

一近海江滨。宜避潮汐。除加土培高地基外。再浚深内濠以受水。水门置闸以蓄之。俾水不涸而舟可通。

一坞外濠内。另立帐棚。办理外事。坞外之人。一概不许入坞。以绝窥探。

　　训练沿海水师议　　　　　　　　　　
顾广誉

宋元及明。澉浦乍浦。设水师统制千户等官。迨入我　朝。乍浦遂屹为重地。雍正闲。特设满洲蒙古八旗水师兵。以副都统镇辖其地。而于绿营始置游击。旋更参将。近又更设副将。水师之盛。几亚于省会矣。然非训练有方。虽多而无以收其实用也。海氛久靖。兵士目不烽烟。戎务渐以废弛。而水师尤甚。曩者海上之警可鉴矣。善为治者。不恃彼之不至。而恃我之有以待之。则训练不可不急讲也。训练之要奈何。一曰端倡率。海疆重大。一切徒委之弁目。必有受其欺诳而不知者。况非亲历实在情形。一旦有事。何以临行阵而指挥自如。夫所谓身先士卒者。非独临战身先。诸难事皆当身先。所谓同甘苦者。非独患难时同甘苦。安常时皆当同甘苦。精气所凝。万人感发。夫如是而百务可举矣。二曰肃号令。程不识之异于李广。李光之代郭子仪。史策可稽已。嘉庆闲。李壮烈以定海总兵统帅温州黄岩两镇。申明军令十二条。截然不乱。从来未有号令不明。而能徼幸集事者也。三曰善任使。为将而不知弁目。与无弁目同。弁目而不知兵。与无兵同。夫将非必不知兵也。由弁目以得其兵之优劣。则兵举可识矣。某人可任彼事。某人可任此事。识之于平素。而用之于临时。其得人也必百倍。今就舵工论之。云象之不明。礁脉之莫辨。其贻害何可胜言。而况于弁目之大乎。四曰重赏罚。却大敌而仅予以不及等之赏。则人莫知劝矣。临阵退而犹幸逃必杀之刑。则人莫知惩矣。曩者海疆之失守。大率由此。今宜矫其弊。凡有功者必奏闻以加懋赏。有罪者必核实而毋姑容。惩劝既昭。军威自振。五曰汰疲庸。方今营伍。精壮者自不乏人。而游手失业。恒多窜入其中。甚者吸食鸦片。烟瘾难支。以若人而用之水战。安望其击楫向前。以若人而用之汛守。何有于寸步不失。是当立加澄汰。毋听滥竽充数。不惟兵气渐扬。亦足断其根株。无至沦胥以溺而不可救。六曰求敢死。前者之变。集远近劲兵于海上。其数尝数倍于敌矣。而卒以溃败者。上无敢死之将。将无敢死之士也。昔苏子瞻之论倡勇敢也。其略谓战以勇为主。以气为决。为上者。必于无事之时。视其勇者而加厚之。凡缓急而为倡者。必其上之所异也。此可以观矣。七曰精器械。昔错引兵法曰。器械不利。以其卒予敌也。今营中刀枪等件。多窳不可用。将何以杀贼。是当厚其值而严其罚。于制器时。具镌监与铸者姓名。有舞弊以至日后误事者。必以军法从事。杀一人以谢千万人。岂为苛哉。八曰习火攻。　昭代以火鸟枪定天下。方今鸟枪人所惯使。娴熟者多。惟大虽行伍皆不善用。然火攻独力远及数里之地。又彼族最工用。非内地能及。故攻盗而善用。易以取胜。攻夷而善用。仅以救败。且善用。非真无其人也。闻闽商船人多擅此技。是宜以重赏招募。使传授其法耳。他若过山龙。曩陕兵以击夷。为夷人所惮。亦不可不知重也。

九曰齐心力。孙子有言曰。吴人与越人相恶也。当其同舟济而遇风。其相救也如左右手。况以海洋之险。又有盗众在其前后。相与争死生于呼吸之闲。自非为将者。平时谕以同心一力。其曷以济。十曰均巡哨。明胡宗宪之言曰。防海之制。谓之海防。则必宜防之于海。犹防江者必防之于江。此定论也。隆庆四年。定制四哨。羊山一哨。浒山一哨。大羊山以南之洋属浙海盐。图经云。浙西极冲要害。羊山至浒山一潮。浒山至乍浦一潮。羊浒尤浙江门户。惟分番巡哨于其地。则风涛之趋避日熟。兵士之能否周知。土盗息而外夷可徐图矣。凡右所陈。考诸遗编。参之闻见。虽非专为水师之事。而训练水师之要。亦无过于此。是赖居其官者。力任其责。而地方大吏以至牧令。复为左右而维持之。出之以深沈。行之以久远。满汉同其劳逸。将士共此艰难。本公忠体国之心。为恺恻忧民之举。奸宄除而商旅集。根本固而挞伐张。用以仰赞万年巩固之休。养成亿兆禔安之福。胥于是乎在。谨议。

　　与陆立夫督部论防海制书　　　　　
梅曾亮

前接手示。言坚壁清野。计甚善。　国初姚启圣以海贼善用。乃退海二十里守之。此良法也。今贼所长者。吾亦用。以短攻长。必败之道。历揣广东福建及浙省失事情势。皆由我兵不知部分。屯聚一方。而彼船高大。用千里眼视我兵厚处。开击人。我众既奔。彼始涌上。万无两军相接彼能开之理。若用于两军相接之时。则彼众先尽。此理之必然者也。然则制之法。莫如致敌而接战。致敌接战。莫如于贼登陆之处。去海十余里。多掘深沟。沟以内纵横各一丈。深五尺。足容十人。以沟内之土。加于沟上。向敌之方。形如半坟。沟左右稍陂陀之。令士易登上。沟以外相去纵横亦一丈。便于出入击刺。彼见我兵去海远。又沟土蔽。无所施。必将登陆。待其近沟。始与接战。彼空行二十里。锐气已衰。我兵又无火器之患。彼衰我壮。然后胜负可得而言也。又敌来之方。近沟百步。多掘小坎。深广尺余。内用枯枝或短木。支芦席。上盖浮土。以惑敌人。一贼失足。百人皆惊。我军以整攻乱。胜之必矣。阁下精敏诚笃。又亲得按临形势。变通行之。必有成效。若的然可行。或告知凡有海防之处。皆可通行。此虽若琐琐。较之筑台用。以短攻长者。相去万万矣。

　　查覆虎门排炼台疏道光十九年　　　
林则徐

窃臣于三月初七日。在虎门舟次。承准军机大臣字寄。二月十六日。奉　　上谕。据邓廷桢等奏筹议虎门海口创造木排铁链添置台位一折已降旨允准虎门海口为粤海中路咽喉现当筹议海口章程自宜妥为布置以密巡防该督等所请于海面安设木排铁链以羁绊夷船并添设台添置位之处是否有益着林则徐详细查察情形据实具奏原折着钞给阅看将此谕令知之钦此。伏查粤东中路海口。以虎门为咽喉。臣此次亲至该处。督收夷人鸦片。即住在水师米艇。寄椗海中。四面形势。皆可瞭望。当经留心相度。窃见重重门户。实属险要天成。自伶仃大洋。过龙穴而北。两山斜峙。东曰沙角。西曰大角。由此以入内洋。是第一重门户也。进口七里。有一山屹立中央。名曰横档。其前有一巨石。俗名饭箩排。又其前小山一座。曰下横档。海道至此。分为二支。其右一支多有暗沙。左一支以武山为岸。武山亦谓之南山。山前水深。洋船出入皆由于此。此第二重门户也。由横档再进五里。则为大虎山。其西为小虎山。再西则狮子洋。即由黄埔以进省之路。是大小虎山。乃第三重门户也。此外如蕉门芦湾山三门口新涌口等处。港汊旁出。岛屿周回。尚非夷船出入要津。姑不具论。以台言之。先有横档南山两处。均系康熙五十六年所建。形势稍狭。嘉庆五年。于沙角添建台一座。二十年。复就横档台加筑站台一座。又于南山台之西北添建镇远台一座。各安四十位。二十三年。又于大虎山建台一座。安三十二位。道光十年。大角山又添台一座。安十六位。迨十四年冬闲。提臣关天培到粤。适在驱逐夷人口律唠啤出口之后。与前督臣卢坤商议。以大角沙角两台。中隔海面一千数百丈之远。两边火。均恐不能得力。只宜作为望台。遇有应行防堵之时。放报信。其南山镇远与横档三处台形如品字。中隔水面三百余丈。火可期得力。惟南山台地势过高。子易于冒过船顶。其余原建墙垛。亦俱单薄。于道光十五年。会折奏准。将南山台前面。环筑站台。名为威远。又将镇远横档大虎各台。加筑坚厚。添铸七八千斤大。分别安配。并于横档背面山麓。及对岸芦湾山脚。续添永安巩固台二座。安四十位二十位不等。此十五年以前陆续添建台之原委也。维时提臣关天培即欲于横档山前海面较狭之处。创造粗大铁链。安根两岸。铁链之下。承以木排。木排两端。系以锚缆。有事则横绝中流。无事则分披海岸。如门开阖。防堵益严。以经费未充。前督臣卢坤任内。未及办理。邓廷桢到后。正与关天培商议筹办。旋于十八年夏闲。有咭唎国夷目吗口他口伦巡船三只。窥探虎门。见海口布置森严。畏惧窜去。复经邓廷桢与关天培钦遵　　谕旨。倍谨修防。以铁链木排。实为阻挡夷船要具。察看威远镇远横档各台之闲。海面较狭。安设排炼两道。足资堵截。

惟威远镇远两台。虽同在武山脚下。而相距尚有里余。排炼既截中流。台尤宜联络。故又于威远镇远中闲。添建大台一座。安放大六十位。以护排炼而壮声威。此邓廷桢等现在奏办之情形也。兹钦奉　　谕旨。令臣详细查察。当又移舟至武山横档一带浏览登眺。此处本系第二重门户。最见紧严。其海面自西北量至东南。横宽二百七十余丈至三百三十余丈不等。所有排炼两道。西北皆安根于武山脚下。其东南则第一道安根于饭箩排之巨石。第二道安根于横档山脚。俱各凿深石槽。以八千斤废。横安槽底。外加铁四道。上扣铁链四条。由四而并为二。由二而并为一。中闲纽合两头。贯以大铁链八条。用大铁锁接扣两边。以便开阖。其木排。则以大木截齐。各长四丈五尺。合四根为一小排。穿以横木二道。又以四小排联成一大排。量宽一丈六尺余寸。面底又各夹以横木六道。箝用大小铁箍三十口。第一道安大排三十六排。大炼三百九丈零。第二道安大排四十四排。大炼三百七十二丈。两道排炼相去约九十丈。共配铁锚缆二百四十副。并设划船四只。水兵一百二十名。管以把总二员。无事则中闲常开。以通出入。如须防堵。则关闭甚速。察看木排箍坚固。铁链煅淬精融。开阖亦俱得法。其新建台。俯临两道排炼。正成扼吭之势。平宽六十三丈。高一丈四尺五寸。台墙钉桩砌石。垛墙洞则用三合土筑成。安六十位。后围石墙九十丈。高出山巅。除兵房望楼官厅军装火药两库尚未竣工外。其余均属完整。演试铜铁大。子均能远及对岸山根。设有不应进口之夷船。妄图闯入。虽遇顺风潮涌。驾驶如飞。一到排炼之前。势难绕越。即谓夷船坚厚。竟能将铁链冲开。而越过一层。尚有一层阻挡。就令多能闯断。亦已羁绊多时。各台火连轰。岂有不成灰烬之理。似此重重布置。均极森严。闻黄埔及十三行出入夷人。行舟过此。皆懔然生严惮心。于海防实属有益。惟排炼日被咸水泡浸。加以潮汐荡摇。即木大铁坚。亦自不能无损。若有寸铁脱扣。一木离簰。立刻即须修复。总使联成整片。百密不任一。设或迁就怠延。则寸节偶乖。即全局为之松劲。查提臣关天培于排炼一事。久已殚精竭虑。寝食以之。而台工程。亦时时躬亲督造。现在文武员弁皆极认真。此后岁修事宜。均须由关天培立定章程。使将备弁兵皆谙成法。加以时常操演精熟。则海防常臻巩固。边衅永可潜消。堪以仰慰　　圣主念瀛壖之至意。

　　驳水师改陆营疏道光二十一年　　
两江总督裕谦

窃臣仰蒙　廷寄。知参赞大臣杨芳片奏。内有请改水师为陆路之议。臣前在署两江总督任内。及现在浙江军营。亦皆将巡洋官兵。酌量撤回防守口岸。盖因夷人船坚大。驰逐于汪洋大海之中。是其所长。我兵承平日久。水务废弛。船只又不甚坚大合用。不值与之海洋接仗。然止可为一时权宜之计。一俟夷务平定。必应练水师。讲求船械。以为久安长治之图。若竟将水师改为陆路。则海中岛屿。巡哨无人。几同弃置。非徒示弱外夷。任其占据。更虑沿海盗匪结聚成帮。肆无忌惮。为患甚于外夷。盖彼族专恃船。既不长于陆战。内地路径。又不熟悉。断不敢深入。亦不能深入。循海拒守。断其贸易。杜其接济。尚可制其死命。若洋盗则胆气壮于夷。步履捷于夷。膂力技艺胜于夷。道路情形熟于夷。始则出海劫掠客商。继将登陆滋扰郡县。且外夷异言异服。一望而知。洋盗则皆内地民人。无从辨识。随处可以登岸。随地可以溷。虽有陆路重兵。驻守要隘。终不能环海而守之。亦不能执途人而一一盘诘之。水师一废。窃恐外夷甫平。洋盗复起。外夷尚不过疥癣之疾。洋盗几可为心腹之患。此等权变。在杨芳亦以为万不得已。臣则以为断不可行。

　　议覆沿海港口不宜封闭疏　　　　　　
裕谦

窃臣承准军机大臣字寄。道光二十一年二月二十七日。奉　　上谕。据海龄奏请将沿海通商各马头港口严密查察暂为一律封闭不准一船一人出入俾内地米粮等物不致偷漏出洋暗中接济并搜捕汉奸藉得探知夷情虚实等语所奏自系未知收回定海一节着该大臣等体察目前情形是否可行悉心妥议具奏海龄折着钞给阅看等因钦此。臣伏查滨海之区。地多斥卤。民无恒产。而性习于海。有力者贸易于南北两洋。货物因之流通。小民藉资生计。无力者以船为家。以渔为业。出没于惊涛骇浪之中。冀有所获。以易升合。即就江浙两省而论。此等仰食于海者。已不下十数万人。其因贸易以沾润泽者。竟难数计。闽广二省。斥卤更甚。贸易更广。人数之多。可以类推。一经封港。有力者虽可支持。市廛业已萧索。无力者顿失所天。必将流而为盗。且闻上年定海失陷以后。渔户人等。因碍其采捕之路。无不同仇共愤。现署定海县事之石浦同知舒恭受在鄞县任内。一呼而集者数百艘。欲图恢复。因军令不准。遂皆解散。然亦并无接济之事。至九月以后。该逆始驾杉板小船。在浙东沿海一带。采买牲畜。购觅淡水。小民虽贪其利。仍不敢与之交易。嗣见官尚送给牛羊食物。遂亦公然交接。毫无顾忌。官不之禁。民不知非。迨抚臣刘韵珂到任。严行申禁。始稍敛。是接济敌人者。系沿海愚民。且系导之使然。并非商渔船只。盖商船之身家殷实。一船货物。可值数千金。多者数万金。地方官发给印照。其来有自。其去有所。沿海之官兵差役。无不耳而目之。设有接济。断难掩瞒。藉端勒诈。势所必至。所得不偿所失。是以多知自好。渔船虽无身家。而朝出晚归。例有一定。口岸出入。皆有稽查之人。船身窄小。有无夹带。更不难一望而知。况上年在乍浦洋面。帮同官兵击退敌船者商船也。江浙两省。雇备渡载征兵者。商船也。查探夷情救护定海难民者。渔船也。预备火攻。追逐夷船者。渔船也。现在之往来定海。济渡官兵粮饷者。亦皆渔船。是商渔船只皆为我所必用。断无用其船而不准其谋生之理。即有不法商渔。句通接济。必停泊于人不到之偏僻海汊。断不敢出入于众目昭彰之通商正口。是封港之议。徒有碍于安分商渔。而于杜绝接济之法。仍未得其要领。再查渔户冒险采捕。终岁勤动。仅能餬口。竟有终其身未见洋银一圆者。其接济贼匪。亦不过贪获厚利。而其所得究属有限。若能许以重赏。激劝而用之。断不舍无穷之富贵。而冒死接济。以求有限之钱财。即如臣于到浙后。悬立赏格。劝谕诸色人等。同心杀贼。如有偷漏接济者。即以通贼论斩。并将上年擒解伪官晏士咑喇打厘之民人包祖才等正身查出。从优奖赏。月余以来。民情孚洽。踊跃奋兴。竟有纠集多人。或以购买烟土为由。或以捕鱼为名。潜伏于山陬海澨。以待贼匪之来。设法擒击以邀重赏者。官兵亦因之而愧奋。咸思敌忾。当此用人用船之际。所有副都统奏请封港之处。应毋庸议。

至汉奸一项。籍隶江浙二省者甚少。即闽粤汉奸。本皆　朝廷赤子。或为利诱。或为势迫。陷入逆党。情亦可悯。果能杀贼归来。固当与平民一律奖赏。即畏罪潜回。自行投首。祗须察其意出真诚。有人具保。亦应量从宽宥。解散贼党。莫善于此。惟甘心从逆者。必得设法购拏到案。枭示海滨。并籍没其财产。缘坐其家属。以正人心而彰　国法。若漫言搜捕。非特阻其自新之路。抑且坚其从逆之心。不啻为渊驱鱼。更恐启挟嫌讦告株累良民之渐。似亦非宜。臣愚昧之见。接济必应禁。港口断不可封。汉奸必应拏。办理尤须得法。札商抚臣刘韵珂意见相同。谨恭折覆奏。伏乞　　皇上圣鉴。

　　遵筹布置东海各岛疏道光二十一年　　
托浑布

窃臣伏查东省洋面岛屿。有井泉柴薪田园庐舍者。二十二岛。臣恐夷船北驶占岛。掠取薪水。曾于今春委员查明各岛户口。分别议迁议守。如蓬莱县之大竹山大黑山。黄县之桑岛屺。宁海洲之养马。荣成县之鸡鸣。海阳县之马官。掖县之三山。胶州之黄鸟竹岔灵山。即墨县之阴岛栲栳等十三岛。其中居民。多者四五百户。少者二三百户及百余户不等。因其地非冲要。议令塞断上岸道路。团练岛民以自守。又如蓬莱县之大小钦岛小黑山北隍城。宁海州之崆峒。文登县之刘公。荣成县之镆邪楮岛偻岛。海阳县之黄岛棉花小青。诸城县之斋堂等十三岛。其中居民。多者数十户。少者十余户及零星六七户不等。因其地甚浅窄。重洋远隔。兵力难施。议以临时迁徙。又如福山县之之罘岛。居民五百余户。荣成县之俚岛。居民六十余户。石岛居民八十余户。蓬莱县之长山岛。居民一千二百余户。庙岛鼍矶岛。居民各百十余户。因之罘俚石二岛。均为南北海船收泊之所。且地通陆路。易于扼守。长山岛地近登州府城。故议分兵守。庙岛鼍矶岛。孤悬大洋。策应不及。议以埋伏枪。暗行设守。各岛形势。已于本年闰三月闲。分晰奏闻在案。兹复蒙　　圣明虑及夷船北驶。占据海岛。处处添兵设。不敷调拨。仰见　　庙谟深远。无微不至。臣钦遵会督登州镇道悉心参酌。欲使彼族无所垂涎。而又省我兵力。不致有顾此失彼之虞。诚莫善于谕各岛居民。悉数内徙。并将各岛井泉掘断。使彼族无薪水可掠。是我不烦一兵。已足制贼性命。查孤悬大洋之隍城等岛。木筏水勇。未必遽能得力。而近内洋各岛。现在雇募水勇。即系各该岛渔人。熟谙路径。来春拟再添雇五六百名。使之各驾渔筏小舟。暗藏火具。隐伏岛后。傥外夷妄图占岛。必来窥伺内洋之长山等岛。以为驻足之地。于其泊船寄碇之时。令岛后水勇。乘夜突出。或用火罐火箭击烧其船尾。或用刀锯铁斧由水底凿沈其三板小船。或焚毁其三板绳缆摇橹。既在内洋。相机而进。即属以我所长。攻贼所短。况长山岛距城仅三十里。大足以轰及。我以水勇挠其后。大轰其前。贼即凶狡。亦断不能肆行无忌。惟各岛人数过多。且皆沿海捕鱼为业。贼未入境。遽令迁徙。必致尽废生计。臣体察情形。除地非冲要。贼匪不能遽至之大竹山等十三岛。仍照原议。临时塞断各岛上岸路径。令民团练自守。及地通陆路易于扼守。又为海船收泊口岸。不能弃置弗顾之之罘岛及俚石二岛。仍行分兵防守外。其原议迁徙之大小钦岛等十三岛。及重洋远隔之庙岛鼍矶二岛。并近城之长山岛。拟俟明春开冻后。先行令该府县多雇商渔各船分岛停泊。贼匪不至。听民照常安居。一有警报。即令挈资分船内渡。仍分派委员。酌核人数多寡。散拨于附近各州县城乡镇。妥为安插。老幼妇女。酌给口粮。年力强壮者。即令投充水勇乡勇。协同兵力分守口岸。如此。则事前无惊扰之虞。临时无流离之患。集我兵力。专城垣。似较前议用力易。而战守皆出万全。除议徙各岛。应如何酌筹经费。安置岛民。一切未尽事宜。俟临时督饬该道府等妥为办理。另行分晰奏闻外。所有遵　　旨体察情形。豫为筹划缘由。理合恭折覆奏。伏乞　　皇上圣鉴。

　　大沽后路建筑新城疏同治十三年　　　
李鸿章

窃臣于同治九年十一月。议设津海关道事宜折内。声明津郡城外。地势散漫。无险可守。拟就运河北岸。圈筑新城。为经久防患之计。是年十二月内。遵　　旨妥议筹办天津设备事宜折内。复以圈筑新城。为海防第一急务。惟南北运河之交。市廛栉比。收买民地。购料兴工。需费甚巨。无款可筹。拟就各省解存津局练饷制钱项下。撙节动用。又于同治十年十月。添设大沽协海口六营酌定营制章程折内。查明大沽海口后路三十里之新城地方。形势扼要。拟就该处建造衙署。圈筑土城。与大沽台前后接应。俟筹有款项。即行估建。先后奏蒙　　圣鉴。饬部议准在案。嗣经臣亲往察勘。新城滨临海河。为洋船入口所必经。实属海防门户最要关键。建置不容稍缓。估计土方工料夫价。需用浩繁。即力求节省。亦非巨款不办。因与统领盛仁等军遇缺放提督直隶天津镇总兵周盛传商令该军弁勇。合力工作。以省雇募民夫之费。而购料集匠。经费尚无所出。周盛传以事关重要。亟与各营将领商劝。愿将所部二十余营积年欠饷。尽数报。饬由后路粮台陆续筹提解用。以成大役复以内地城垣台。皆用石砌成。质坚而。炸轰击。易于摧裂。新城既专为海防而设。必以力求坚厚。堵御火为要。拟参用泰西新法。并以石灰沙土三项。加糯米糁和为三合土。锤炼夯硪。打成一片。俾可坚固耐久。又因需用石灰太多。远道购运费力。询之渔户居民。佥称海滨蛤蜊可以烧灰。功用与石灰相埒。用费较省。因即雇集渔艇。在沿海各处载运。自砌灰数十座。广烧应用。此皆臣于几经审度之后。妥为图维。复于无可节省之中。力除浮费。区画既定。乃将该军队伍拔赴新城。圈定城基。派分工段。先将地盘基址。填筑高厚。然后分别兴修。兴立程课。计自同治十一年三月起。至十三年十月。每于春融开工。冬冻停作。统计筑成内外城垣两道。内城一道。周围九百八十四丈。外护城一道。周围一千一百二十八丈。内城四门。不用门楼。券之顶。即做台式样。城上不用垛。用灰土筑厚二丈二尺为堵墙。均作斜坡势。每隔十丈。筑小台一座。四围共计小台七十一座。城内择要处分建大台三座。平地矗立。其外城河。挑通海河。周围一千八百七十一丈五尺。河面宽十二丈。岸宽五丈五尺。深一丈七尺。舟楫可行。其里城濠。周围八百四十丈。面宽四丈。深一丈。其三大台。并环以外濠。与城濠相通。城外通海河水闸两道。节宣潮汐。共享银五十二万七千七百两。经臣亲往勘验。复饬将城内大台顶上。仿西洋隔堆之法。每台添做券洞四处。纵横交贯。可多藏药弹兵。两面金刚墙。皆宽七尺。中闲走道。宽八尺高七尺。券上覆三合土八尺四寸。形势椭圆。以御弹。又虑三合土压力大重。令将台脚各加厚九尺。内灰外。层层筑做。高一丈八尺。均于本年十月内一律竣工。续用银二万六千五百四十两零。统共享银五十五万四千二百四十两有奇。均归该军欠饷内核算。饬委候补道周馥知府史克宽等。前往逐细验收。查明毫无草率浮冒等情。具覆前来。

伏查津郡屏蔽京师。为北洋重地。目前筹布海防。仅恃大沽北塘海口台。气势尚形单薄。必须于后路筑城设险。屯驻重兵。互相援应。缓急方可有恃。臣受任以来。夙夜兢兢。不敢不殚竭心力。绸缪未雨。自勘定新城基址后。即妥商办法。督饬该军并力兴筑。臣逐年迭次赴工。与周盛传暨各将领商度咨询。务求格外坚实。其有关于御侮之方者。不惮变通成法。以尽一得之愚。尤不惜倍增工力。以收万全之效。今幸将士用命。全工告成。其土方之巨。灰料之多。实他处工程所仅见。从此海口孤台。可得犄角之势。于防务大有益。臣之初议。原拟就津郡北岸圈筑一城。嗣因该处民居稠密。迁徙不易。且距沽口稍远。难资控扼。再四筹度。惟新城切近大沽后路。又系旧建城基。亟应乘时设法兴筑。所需经费。前议酌提津局练饷制钱。已奉户部覆准。适直境连年水灾。筹办赈抚。业将前项制钱。奏明发给浙江典商及轮船招商局芦盐公局分领生息。已无存储。而工需万紧。又值帑项支绌之际。未敢率请饬拨。赖周盛传暨该军将士深明大义。愿将积年欠饷。尽数报。臣迭催各省将额拨淮军协款。源源济用。三年以来。竭经营。幸而蒇事。又非初念所及。刻下城工告竣。所有添兵设守建置衙署营汛购备洋守具一应事宜。容臣督饬次第察酌。奏明办理。

　　覆陈山海关防务疏光绪六年　　　　　
曾国荃

窃臣承准军机大臣密寄。奉　　上谕。詹事府左庶子张之洞奏敌船若入辽海必趋营口今日海防宜备者奉天府北山海关关外形势营口为前敌锦州为重镇统帅宜驻于此方可左右策应宋庆郭宝昌刘连捷刘维桢四军分相敌而情不相洽且湘楚皖豫饷章厚薄不同尤须主帅较近方能镇抚调护等语所奏是否着曾国荃与李鸿章会商妥筹具奏等因钦此。仰见　朝廷采及刍荛。必询其合宜而后定。在微臣察看形势。必求其有益而后敢行。窃维用兵之道。不外乎知己知彼。尤宜先顾根本。方敢次谋枝叶。今敌人声言以兵船入华要挟者。无非要挟根本重地。咸丰庚申年往事。其明证也。敌兵以船为家。一日千里。瞬息千变。方寇之未至也。各路防军反若虚设。及其来也。路路皆嫌兵单。良以彼族船坚利。有口之处。固易登岸。无口之区。泊船亦能上岸。不特无兵之地。容易登陆。即系重兵驻防之域。亦不难以大轰击。追奔逐北。从容上岸。除英法美德在中国旧有通商马头各岸。俄国不忍以兵扰其与国口岸房屋外。至若旁路沿海各边。则皆无所顾忌也。今我用兵防守。备多则力已分。兵弱则守难固。多设一方之备。即多予一路之隙。一路失机。路路皆警。一路动荡。则根本之地。不无戒严。此不可不先事筹虑者也。营口距锦州约三百里。距奉天约四百里。上下左右。头头是道。路路可通。纵驻一军于营口。未必果能制敌之不窥伺旁近各岸。究不若山海关之犹足以屏蔽京师也。请以山海关而论。实为东三省入京咽喉之路。东北锁钥。推此关为要隘。其南则滨大海。关内沿海百里之地。有老龙头石沙口小河口秦王岛汤河口金山嘴六处。可以泊船登岸。其路直达近畿。即以重兵三四万人屯驻此关。亦不见其多。今乃言舍要隘而远谋七百里以外之营口。窃未见其合宜也。现在　庙谟布置。以淮练各军驻天津。防守大沽北塘各口。以霆军驻昌黎乐亭。防守大清河洋河各口。以山海关防军兼顾金山嘴秦王岛老龙头各处。甚合机宜。所谓以有定之兵。制无定之寇。先立于不败之地也。今若调遣出关。无论未练之军。必易于涣散。且失天津昌黎二军犄角之势。万一敌船从此乘虚而入。窃恐营口之军。粮饷子药。皆无来路。或将不战而自溃矣。此料敌

-41-2-

之说。不可不据实胪陈。以备　　圣明采择者也。臣抚晋疆。抱病业已两载。足不能行。手不能提。此次率南人而戍北边。士卒兵弁。佥称水土不合。难耐严寒。经臣多方鼓舞。谓山海关足以拱京畿。凡属普天率土之民。各宜力以顾根本。及至关门。与刘维桢郭宝昌周世臣杨玉书各员。及其部下哨弁兵勇相见。则皆环跪于道。具陈奉调边防。责任綦重。不得不努力从公。惟米珠薪桂。口粮太轻。衣则无食。食则无衣。且值朔风凛冽。潮汐怒号。南人气体。不堪久戍。皆愿事定之后。即早撤回各省。仍归旧伍。经臣宣扬　　圣德。令其坚墙高垒。盖造兵房。多备薪炭。以御严冬。

许以咨请湖北督臣抚臣安徽抚臣。筹拨忠义卓胜四营武毅二营凡驻山海关者。每月皆给满饷。并准添补统领各官办公经费。由该各省筹防总局津贴转运子药米粮柴草舟楫车马之费。而后士卒帖服。人心始归画一。若遽舍近畿籓篱于不顾。而责令远戍营口。是失其效忠之心。势必谓臣无信。何敢望其用命。宋庆一军。先已远驻营口。前派杨鸿礼前来臣营。苦求调回关内。据称该九营河南饷章甚轻。兵勇衣食不足。亦难久于远戍。臣许以咨请河南抚臣涂宗瀛。照依楚军旧制。筹给满饷。添补统领经费。及津贴车马舟楫之费。杨鸿礼始回营口。此新授盛京副都统富升道经山海关所目之情状也。富升垂怜臣病。三次诣臣前。执手谈论。亦极言东三省防务。宜招吉林土著之勇一大军。训以纪效新书法度。不宜调集南人。致滋哗变。至于将帅。则宜用八旗汉军世受　国恩之知兵大员。方可调遣各旗官将兵弁。运掉如意。尤易浃洽。此诚知兵之言。尤为今日紧要应办之事。若使假以事权。宽以岁月。多给富升饷项。练成劲旅。东三省防务。必能办有起色。窃惟臣以病躯。勇皆南人。自度不能出关。又恐贻误关内。察看形势。揆度军情。近于知己知彼之说。此亦不能不据实沥陈于　　圣主之前者也。治军祗能实事求是。岂可以空言镇抚。在事诸将。各有公忠义愤。亦无须曲为调护。　朝廷总握全局。当以培养　国脉为先。必不轻言战事。言路各抒忠直。应以拱根本为主。不应偏重口岸。将领专领一隅。自当以相度缓急为衡。不敢狃于成说。臣老且病。耳聋目瞶。气虚血寒。每遇大风突起。身战栗。手足不能主持。再四筹思。与其贻误于后。致干罪戾。曷若预陈于前。犹可仰蒙　　圣主矜恤。至于原奏所云晋楚皖豫饷章厚薄不同。诚为确论。应请　旨密饬湖广督臣李瀚章湖北抚臣彭祖贤安徽抚臣裕禄河南抚臣涂宗瀛。将宋庆刘维桢郭宝昌杨玉书各营。从到防之日起。酌量加增。按月发给满饷。并添补办公经费。津贴舟车转运之费。以示体恤而固军心。一俟明年撤回各省之后。仍照该各省饷章支放。在该各省每月所费无多。而维系防军人心。则甚大矣。李瀚章彭祖贤裕禄涂宗瀛素顾大局。必肯竭力如数筹给。毋令缺乏。宋庆郭宝昌刘维桢杨玉书等老于戎行。深明大义。此次戮力同心。整军经武。用之独当一路。均足以胜任愉快。臣与李鸿章往返函商。所见相同。理合据实会陈。仰慰　宸廑。

　　拟专设海防全政大臣以一事权疏　　　
左宗棠

窃臣于光绪十一年五月二十五日。承准军机大臣字寄。五月初九日。奉　　上谕。现在和局虽定海防不可稍弛亟宜切实筹办善后为久远可恃之计等因钦此。仰见　　　皇太后　　皇上谋深虑远。轸念海疆至意。钦服莫名。臣暮年多病。思虑不周。然苟有所见。敢不遵　旨覆陈。上备　　圣明采择。伏查泰西各国。经营船。阅数十百年之久。遂得称雄海上。惟所欲为。若以中国二十年前之武备。相提并论。直不可以一战。近十余年来。中国船政局制造局水师学堂。次第举设。虽造诣未精。而规模亦已粗具。故上年法衅一开。亦即能与之接仗。镇海一口。有巨轰击。彼即败退。其明征也。就目前言之。中国水师。诚不及外夷之整练。然华人耳目心思。西人亦服其颖悟。但使在上者实力讲求。师彼之长。行且制彼之命。岂仅足自固哉。恭译　　谕旨。我之筹划备御亦尝开设船厂创立水师而造船不坚制造不备选将不精筹费不广等因。臣维造船以铁甲为先。制器以钢为要。臣前此拓增船大厂之请。已将应办情形切实言之。惟船购买。终不如自造。福建船坞。固难造大号铁甲。则拓增船厂之请。刻不容缓。闻前署湖广督臣卞宝第有请于江西鄱阳湖口设立机器局之议。长江自武汉以下。两岸港口。地险水深。无逾此处。应请　饬下江楚督抚臣派员测量。斟酌议覆。其后膛大。一俟局厂设定。赶紧铸造。或饬江南广东各机器局先行试造。以免旷误。均应及早谋之。第念海防无他。得人而已。中国水师不力。或归咎于不振作。其实内外臣工。岂乏忠谅。所以处处牵掣。必有其由。臣曾督海疆。重参枢密。窃见内外政事。每因事权不一。办理辄形棘手。盖内臣之权。重在承　旨会议。事无大小。多藉疆臣所请以为设施。外臣之权。各有疆界。虽南北洋大臣。于隔省之事。究难越俎。诚如　　圣谕。仅就一隅创建。未若全局通筹。今欲免奉行不力之弊。莫外乎慎选贤能总提大纲。名曰海防全政大臣。或名曰海部大臣。凡一切有关海防之政。悉由该大臣统筹全局。奏明办理。畀以选将练兵筹饷制船造之全权。特建衙署。驻札长江。南拱闽粤。北畿辅。该大臣或驻署办事。或周历巡阅。因时制宜。不为遥制。另择副臣。居则赞襄庶务。出则留守督工。权有专属。责无旁贷。庶成效可立矣。惟此大臣任大责重。必品望素着。深通西学。为中外倾服者。始可当之。至一切措施。不能概行预拟。转以成见误事。臣受　恩深重。未报涓埃。懔惩前毖后之模。抒蠡测管窥之见。谨将可以预定数大端。拟议七条。恭呈　御览。候　旨饬议施行。

一师船宜备造也。外洋水军。于铁甲之坚利。而以快船船鱼雷等船。相辅而行。又有粮船为转运。小轮舢板为利济。犹之中华陆军。马队步队。鸟鎗藤牌。相辅则成军。相需乃取益也。既拟大治水师。不为求备。更应求精。旧制半兵半商之船。勉为粮船而已。新制快船。略可备战。而亦不能独战。总计中国海滨万有余里。至少须练海军十大军。每军铁甲数艘之外。尤必各船皆备。临战之时。庶足应敌。

一营制宜参酌也。旧设水师。与新练海军情形不同。除长江内河水师外。沿海水师。一律应行更改。且南北洋轮船亦不成军。此后既治海军。应归海防大臣统辖。每军设统领一员。秩比提督。帮统一员。秩比总兵。管带以下。秩比副参游有差。凡一切升迁调补。皆由海防衙门奏办。各疆臣祗节制守口陆师。非军务万紧。不得调遣海军兵船。其一切差遣。应别备轮船。亦不得以兵轮滥应。

一巡守操练宜定例也。海军十大军。若徒备镇守。不时常巡历操练。徒多无益。拟十军内。以八军分布天津之大沽。宁古塔之珲春。山东之烟台。江南之崇明。浙江之镇海。福建之闽口及台澎。广东之虎门琼州。各驻一军。附近之汕头厦门镇江北坛等处。皆由派驻该省兵轮。分派停泊。朝夕操演。又此八军分驻各口。彼此互相替换。每四个月轮替一次。合操一次。周回不息。其余二军。一巡历东洋。一巡历西洋。亦如各国驻华兵轮。为保护商人之计。兼藉以练习风涛沙。并访水土民情。与夫各国形势博物制造等事。或遇两国战事。即前往观战。每年期满。仍归守口。将守口者挑换两军出洋。凡此镇守巡历各船。一年之内。必将本年所访所练各事。报明海防衙门查考。并将通船将弁优劣具考呈核。请　旨赏罚。着为定例。

一各局宜合并也。臣前折请开徐州穆源各矿。为铁甲钢材料。兹奉　旨饬议。设厂处所。若论常格。自应由两江闽浙筹款试办。或委公正绅富集股倡办。并招通晓化学之人。讲求炼法。俾速出钢铁应用。其实矿政船。相为表里。果设海防全政大臣。所有船矿厂军火。皆应一手经理。始见灵通。拟请俟　派得人。即将福建船政差使撤销。由该大臣选员奏派。各省制造局。亦概由该大臣统筹办理。以归画一。

一经费宜通筹也。查设立海军。需款甚巨。按年摊用。每岁约三四百万。目今库帑支绌。非合天下之全力。万难举办。窃为挹彼注兹之法。筹饷莫大于裁兵。约计裁经制额兵十分之六。可得数百万。裁招募勇丁十分之一。可得数十万。加洋税。减沿海水师及艇船。又可得数十百万。应由户兵二部。查核现在每年出入全数。及裁减之后。统可筹出若干。以定海军衙门常年经费。作为部款正项。不准外省短解。又总核各省历年解济各局。以及购买洋料洋货销册。统计出洋银数各省若干。按年匀摊。每年即限拨若干。交海防大臣核实支用造报。
</div>
    <div class="pagination">
<a href="皇朝经世文续编_page153.html">上一页</a><span>...</span><a href="皇朝经世文续编_page149.html">149</a><a href="皇朝经世文续编_page150.html">150</a><a href="皇朝经世文续编_page151.html">151</a><a href="皇朝经世文续编_page152.html">152</a><a href="皇朝经世文续编_page153.html">153</a><span class="current-page">154</span><a href="皇朝经世文续编_page155.html">155</a><a href="皇朝经世文续编_page156.html">156</a><a href="皇朝经世文续编_page157.html">157</a><a href="皇朝经世文续编_page158.html">158</a><a href="皇朝经世文续编_page159.html">159</a><span>...</span><a href="皇朝经世文续编_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
