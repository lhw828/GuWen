<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 19 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 19 页/共 172 页
  </h1>
  <div class="content">
   论初政纷更疏
　　三事疏
　　再具自劾疏
　　讲学疏
　　灾变修省疏
　　变卖塩引疏
　　黄陵冈塞河功完之碑
　　灾异论新政疏【酌论新政】
　　今年自六月以来、阴云蔽翳、天雨连绵、京畿内外、民舍倾颓、田禾渰没、日复一日、为患未巳、臣等官居辅导、职在爕调、忧切于中、至忘寝食、仰惟　陛下嗣登宝位、圣德格天、而阴阳盛微、其端可畏、窃闻阳主刚徤、阴主柔弱、阳主开明、阴主暗昧、人事下乖、天道上应、必然之礼也、自古帝王及我　祖宗列圣。继世更化。必大有兴革以新天下之耳目。繁天下之心志。昔在　先帝初年、加减滥设汰冗食、罢工役、止贡献、放鹰犬、出宫人凡百　圣政固巳传之天下。即当载在史书。近者　陛下登极诏条一出中外臣民、欢呼动地想望太平、但各该有司视为泛常、不即遵奉、经今两月之上、内外多余官员、未闻查减某职、传奉乞升等项、未闻查革何人、诸如此类、未易枚举、政壅于上而不得行。民望于下而不得遂。此阴阳所以失调。雨旸所以不顺也。如军器鞍辔二局各门。各马房仓库、及各处分守守备等项内官、旧设有数、今添至几倍朝廷养军养匠、钱粮万万、足供其使令、岂可不减文武官员中有旷职偾事、虚糜廪禄者、岂可不斥、内官管监匠官。御用等监画士。多至数十百人。滥授官职浪支俸禄。皆剥民膏脂以供无益。岂可不革。内承运库放支银两。全无印簿支销。二十年累数百万。以致府藏立竭。承领之人。岂无侵克。本库内官。自请查筭。岂可不查。司钥库收贮铜钱亦数百万。托称内府关支。其实置之无用。若洪武等钱不行。则新铸弘治通宝。亦为虚费。岂可不用。今特旨批断者、照旧不动。查例来看者。展转不行。则其弊政。皆难除革。诏书所载。尽为空言。天下之耳目将何以新。天下之心志将何所繁。至如内苑之珍禽奇兽且无筭。宜尽放之以省食用之资。宫人一事。近在掖庭。非外官所得干预。窃恐先朝旧宫或有年岁老大。及多余名数。不惟妄费供给。抑且不免怨嗟。亦宜疏放。或纵令宁家。或从便嫁遣。以犬布好生之德。上延和气之祥。是皆国家要务。新政所当先者。惟　圣明俯垂采纳。事干宫禁。则断在不疑。责在有司。则严加催督。其有未尽事宜、令所司查奏处置、务臻实効、不事虚文、庶可以调和阴阳、化灾为福、宗社臣民之庆也、
　　金阙玉阙真君祀典疏【革除滥祀】
　　今月十七日冬至节灵济宫祭金阙真君玉阙真君、奉旨遣尚书李东阳行礼、臣等切有愚悃、谨昧死为陛下陈之、佛老二教、圣王所必禁、儒者所不谈、中世以来、正道不明、人心久溺、如秦始皇宋徽宗好仙、汉楚王英梁武帝好佛、唐宪宗仙佛俱好、求福未得、皆以得祸、载在史册、事迹甚明、若灵济宫所奉二真君乃南唐徐温二子知证知谔、谨按正史所载徐温养子知诰篡伪吴王、杨氏诸子、皆为节度使、知证夭死知谔病死、五代石晋时无故立庙、称之为神、国朝虽有庙宇、然亦止称为真人、令道士供奉香火、成化末年加为上帝、礼官失职。不能规正。　先帝初年。革去帝号。天下传闻、以为　圣政、真君旧称、尚未尽革、至于神父神母仙妃、皆是僣叛家属、滥冐美名、尤为非礼、每岁三大节分官祭祀、不知何时复遣内阁儒臣臣等初承遣命、未敢固违、因循至今、勉强从事、恭遇孝宗皇帝崇儒访治、舍已听言、方欲具奏论列、而龙驭上升、徒深怅慕、近者文华殿所供佛像、有旨见新、令臣等撰文祝告、臣等以为事关治体、据礼上陈、荷蒙　圣断、实时撒去、仰见　陛下聪明正大、远过百王、善推所为、虽尧舜之治、不难致矣、灵济真君、生为叛臣、死为逆鬼、而冐名僣礼、享祀无穷、惑世诬民、莫此为甚、臣等读圣贤之书、当劝　陛下行帝王之道心知邪伪、而身与周旋、则讲读者皆成虚文辅导者更为何事、且有其诚则有其神、无其诚则无其神、纵使有之、亦须诚心对越、乃能感格、臣等心既不信。诚从何生。强使驱驰。虽祭无益。若先师孔子遣祭旧规臣等自常竭诚奉命、其一应寺观祭告、自来并不干预、伏乞　圣明洞察、俯听愚言、将前项祭祀通行革罢免令臣等行礼　先帝革号于莅政之初。　陛下革祭于嗣位之始传之后世于前有光庶祀典不愆治体无累、而臣等瘝官失职之咎亦少逭于万一矣
　　内侍随驾疏【请减侍从】
　　时刘瑾议取回天下镇守新用数十人各有借贷进贡时事□変矣窃见去年　圣驾看牲、及时享　太庙、内官内使随从数多、今年大祀郊坛从者、又多数倍、臣等历事　累朝见带刀披甲等项内官甚少。宣德正统前尤少祖宗深意葢以敬天事神为重不敢过为夸耀且执事给役自有定额服食供给亦有常限不可过为冗滥故也今祭　太社耕籍田幸太学等礼在迩社稷先农坛地方窄狭文武群臣、守卫执事、自有该用人数、国子监先师庭庭不过数丈、出入门巷不过数尺太学师徒、不下数千百人、伺候行礼填塞挤杂、尚恐不容、若增添内侍置之何地。乞敕司礼监查照正统以前旧制定为名数、不使仍前混杂、庶国体清肃人无窃议臣等又见每日常朝驾过文华殿、随从之数渐亦增多内府各监局题本、佥书官姓名或至七八十人或至百数十人伏覩先朝每遇登极之初必一简选今则但闻陛擢不计年资品级新旧累积贤否混杂光禄寺传办□面日逐加增、巳至七八十□、承运等库关出赏赐、各该衙门役使人匠、不知几何蟒龙玉带、内府乘马、不论其数、耗竭财用坏乱名器未及一年。已至于此。仰惟　皇上春秋鼎盛、将隆亿万载无穷之祚、此处何以处之况自奉诏书查革冗滥、文武官员俱曾革去数百各门仓库。及各处分守守备等项内官照旧不动恐非朝廷大公至正之道臣等因尝论奏、奉旨准行、因循至今、其弊愈甚、臣等谬膺顾命叨任腹心、日夜忧惶莫知所措不敢不昧死尽言尤望　皇上大奋干刚特施睿断将前项冗官通行裁革、非分赏赐服色尽行追还使制度光复于祖宗诏令不失于天下。实　社稷之福苍生之幸也
　　论初政纷更疏【初政纷更】
　　臣等俱以庸愚遭遇　先帝委以腹心临终顾命惓惓以　陛下为托臣等痛心刻骨、誓以死报、及当初政、竭力匡持未敢轻易求退近者地动天鸣五星凌犯星斗昼见白虹贯日群灾迭异并在一时京城道路、白日杀人、西北诸边、胡虏猖獗、损军折将、前后相仍、战则无兵、守则无食、民生穷困、府库空虚、风俗倾颓、纪纲废弛、赏不当功、罚不当罪、法令不行、名器冗滥、诸司弊政、日益月增、百孔千疮、随补随漏、当此之际、内外臣僚、协心倍力、犹恐弗堪、方且持禄固宠、任情作弊、谗谤公行、变乱黑白、人怨于下而不知、天变于上而不畏、窃尝历观载籍、徧阅古今、未有如此而不乱者也、恭惟即位之初、诏书一下、天下延颈想望太平、而朝令多改、迄于宁日、百官庶府、仿效成风、非惟废格不行、抑且变易殆尽、建言者以为多言。干事者以为生事。累章执奏。则谓之再扰。查革弊政。则谓之纷更。忧在于民生国计。则若罔闻知。事涉于近幸贵戚。则牢不可破。以一二人之私恩。坏百年之定制而不顾。以一二人之邪说。违满朝之公论而不惜。臣等叨居重地、徒拥虚衔、或旨从中出、略不预闻、或有所议拟、径行改易、似此之类、不能一一备举、臣等心知不可、义所当言、累有论列、多不见允、比为户兵等部议处塩法功次等事、具本上陈、极言利害、拱俟数日、未蒙批荅、若以臣等言是则宜俯赐施行、臣等言非、则亦明加斥责而乃留中不报、视之若无、使臣等趋向不明、进退无据、深忧极虑、寝食弗宁、亦知内告外顺、人情之常、但政出多门、咎止帚臣等、扪心反顾、无以自明、展转于衷、事非获己、尝闻宋儒朱熹有曰、一日立乎其位、则一日业乎其官、一日不得乎其官、则不敢一日立乎其位、今势穷理极、巳至于斯、若诿顾命之名、而不尽辅道之实、因循玩愒、窃禄苟容、则既负　先帝、又负　陛下、不但取讥当世、亦将贻笑方来、用是共沥愚诚、上尘天听、伏乞　圣　矜察、特允退休、别选贤能、代兹重任、少逭分毫之罪、幸延犬马之年、则　陛下优待旧臣之心、励精新政之义、两尽而无遗矣、
　　三事疏【票拟三事疏】
　　昨司礼监逓出户部兵部吏部都察院各一本传示圣意、令臣等拟断、臣等据理论事、皆不可行、逐一从公拟票上请、又蒙发下、不从所议、臣等情意迫切、谨昧死为　陛下陈之、今塩法之坏极矣、谭景清等肆行贿赂、假公营私、先是上大司徒亦一　奉讨之既不肯奉诏还官又不肯领回原价、沮坏新政、累母后之圣德、论其情罪、死有余辜、况皇亲之家、既自辞退家人引目、此商人者已不相干、朝廷乃信其巧言、曲为庇护、宁废国法误边计而不顾。此不可者一也。军法之坏极矣大同随征、所开冲锋破敌、三次当先二项、旧制俱不该升。况经侍郎等官核实京军战居阵后。无显功。无明证。姓名差讹。多寡不一。依拟给赏。已为从厚。乃欲踵近弊升冗员至于数百。其买功卖功。事觉置对者。皆小官贱人。又以特恩宥免。使奸人得计法令不行。坏名器。糜廪禄。皆不之恤。此不可者二也。刑罚之坏极矣、神英侵卖官马赃余千两、为监督等官所劾、下巡按御史勘实、而乃占恡其子、不甘就鞠、欲并释其家人、自来武臣无敢玩法抗上如英比者。英纵有微功。亦当别为议处若通免究问。止令罚俸。堂堂朝廷。不能制一武夫何以控御天下。威服夷狄。此不可者三也。选法之坏极矣。御用监书篆缺人、吏部奉旨考选送用、今乃令已斥人员、通送本监考较、优劣不信铨衡而信宠幸。　祖宗旧制恐不如此况夤缘传奉者奉诏裁革。曾不几时而遽开此例则匠官术士仿效成风以邪路为当行。祗诏书为故纸。其所关系亦非细故。此不可者四也。凡此四者、或该部掌行、或会官议奏、朝廷任贤图治、责在有司、不宜以一二人之私恩。坏百年之定制。以一二人之邪说。废万世之公论。况　皇上春秋鼎盛。政令维新而地震。天鸣。白虹贯日。恒星画见。太阳、无光。盗贼纵横。夷虏猖獗。财匮民穷。怨谤交作。内外臣仆。方且持禄固宠。乘机作弊。排忠直如仇仇保奸邪如骨肉。日复一日。愈甚于前。祸乱之来。恐亦不远。臣等受知　先帝、久侍青宫、叨任腹心、实同休戚近者或旨从中出、略不与闻、或有所议拟、竟从改易似此之类、不能悉举、而事穷势极责亦难辞、若顾恤身家、共为阿顺、则欺君误国之罪、无所逃于天地之间矣、所有前项四本、不敢别议、谨将原票封进、若以臣等迁愚、言不足信、则当乞身避位、以让贤能、
　　再具自劾疏【再具自劾】
　　昨日臣等具奏自劾、奉　圣旨臣等切切为治之心　已知悉、所言事待斟酌行、其悉心辅导如故、臣等闻命惊愓、愈不自安、窃闻委质事君者、人臣之常职、托孤寄命者、天下之重任、必处常而不失其身、任重而不负其托、然后可以无愧、若徒旷官尸位、而假委质之名、不能扶颠持危、而冐托孤之寄、断乎其不可、痛惟　孝宗皇帝大渐之时、召臣等至干清宫御榻前、面赐顾命、谆谆数百言、臣等顿首拜受、不胜呜咽、彼时司礼监太监陈宽等实共闻之、伏自　陛下嗣位之初、臣等辅导启沃、多见施行、少伸报称、近数月来、往、往旨从中出、略不预闻、有所议拟、径行改易、诏书不信政令失中、臣等叨冐宠荣、忧惭无地、今不敢缕数、姑以其重者言之、商人谭景清等附托皇亲奏讨残塩、而乃曲为庇护、宁使帑藏空虚、边饷匮乏、此政令之失一也。大同随征所开冲锋破敌三次当先一项、旧制俱不该升、而乃查近年弊政、欲升数百冗员、以官职为人情、视爵禄如粪土、此政令之失二也。内府佥书守门、及各处添设分守守备等官、奉旨减革者、百无一二、而南海子凈身人又选八千余、至于蟒龙玉带、滥赏无筭、此政令之失三也。御用监书篆缺人、乃令革退人役、通送本监考校、凡匠官术士之查革者、皆将仿俲成风、以邪路为当行、视诏书为故纸、此政令之失四也。他如皇庄田土已令巡抚官查数、又复差官踏勘、带领人役、骚扰地方、畿民困苦已极、何以堪之、此政令之失五也。皇亲家人、妄奏畿民、侵占田土、彻为出给驾帖、提解来京、镇抚司鞠问、俱与原奏不同、未免仍解本处官司问理、牵连负累、破家荡产、冤苦之声、致伤和气、此政令之失六也、韦兴齐玄蛊惑先朝、盗空府库、罪大恶极、一则夤缘分守、累劾不退、一则奏请追究、止令取回、迁延至今、未正刑典、此政令之失七也。各营执事官军、及内府军匠各仓军斗、俱经奏准、查赴团营、及各衙门乞留、仍复照旧、废营伍之籍、供私门之用、此政令之失八也。内承运库银两、支销累数百万、内府支用不给、印票该库内官、自请查筭、竟尔不行、司钥库铜钱、该部累奏支用、展转推延、至今不发、此政令之失九也。饶州滋器、奉诏蠲免二年、又令起运来用、此政令之失十也。似此之类、未易悉举、臣等或传闻坐视、无可奈何、或封还执奏、不能终止、其为失职、实所难辞、追思　先帝临终顾命之言、仰念　陛下委任旧人之意若涓埃之力、少有所裨、犬马有知、犹当报德、况主少国疑、四方多事、岂忍洁身去位、自求便安、但忠不足以格君、才不足以济世、智穷力竭、日甚于前、向者臣等所陈、奉有　圣谕、朕便处治至今事有未行今所奉　圣谕云待斟酌行。是必言无可采乃使之照旧辅导。亦不过仍前失职而巳。　先帝赫赫之灵临之在上。岂欲其冐辅导之虚名。而蹈旷废之实咎如此哉。臣等再二筹度、夙夜靡宁、陈力就列、不能者止、闻之古人、亦有明训、与其身自坏之不若让之能者、用是备沥愚衷、再伸前请伏望　圣明俯垂洞察、谅臣等为国之心、非由矫饰、正臣等失职之罪、特赐罢止帚、亟选非常之才、俾任难为之事、庶可以上回天变、下慰民心、承　先帝付托之隆、保　宗社基业之重矣
　　讲学疏【勤讲学】
　　窃闻自古帝王、未有不资讲学以成其德者、书称学千古训乃有获、诗称学有缉熙于光明、皆言君之不可不学、而学之不可不勤也仰惟　皇上嗣承大统日新　圣学、今年二月二日、聿开经筵、次日即允、臣等日进讲读、中外臣民、莫不忻忻相庆、以为　圣德之光明、圣治之熙皞、实基于此矣、然自开讲以来、不时传旨暂免、计一月有余进讲之数纔得九日而巳、孟子曰、虽有易生之物、一日暴之、十日寒之、未有能生者也、以今计之、则寒之者又不能知其几何也、且中间暂免之日、多以两宫朝谒为词、近又云择日乘马、臣等愚　以为乘马等事、似与讲学两不相妨、至于　慈宫问安。往来不过顷刻　太皇太后　皇太后俱以宗社为念见　皇上勤于讲学。亦必喜动颜色。今以顷刻之问安。而废一日之学业。恐非所以慰慈颜。承尊意也。痛惟先帝临终之时、特召臣等至御榻前、面受顾命、最后重加丁宁、谓东宫聪明、但未知好学、先生每常常请他读书、辅导他做个好人、玉音在耳、死不敢忘、近又蒙　圣谕令臣等尽心辅导、重切战竞、窃惟辅导之职、劝讲为先、而今旷怠如此、将安所尽其心哉、此臣等所以忧惶惭惧不能自已者也、伏望　皇上念　祖宗付托之重、与臣民仰望之切、惕然自省、日勤听讲、除旧例假日外。其余寻常之日、不暂停免、使臣等得以少効涓埃、庶几　圣德日隆、圣治可保矣、
　　灾变修省疏【灾变修省】
　　近因灾变迭见、伏蒙　陛下恪谨天戒、谕令臣等同心修省、凡兴革事宜、诸司自当开具奏请、臣等职专辅导、事关君德者、不敢不昧死上陈、窃惟自古人君必以勤敬为德、怠荒为戒、经书所陈、史册所载、昭然可见也、伏覩近日以来、视朝大晚、免朝太多、奏事渐晚、游戏渐广、兹当长夏盛暑之时、经筵日讲、俱各停止、臣等愚昧、不知　陛下宫中。何以消日奢靡玩戏、滥赏妄费。非所以崇俭德。弹射钓猎。杀生害物。非所以养仁心。鹰犬狐兔。田野之兽。不可育于朝廷。弓矢甲冑。战鬪不祥之象。不可施于宫禁。夫使圣学久旷。正人不亲。直言不闻。下情不达。而此数者交杂于前。则圣贤义礼。何由而明。古今治乱。何由而知。民生困苦而莫伸。政事弊坏而不救。其所关甚大臣等寔切忧之。切见六月中旬、风雨飘荡、雷霆震怒、正殿鸱吻、太庙春兽、天坛树木、以至禁门房柱之类各有摧折烧毁、比之四方奏报者、事体尤重。天心示警。盖已甚明、伏望　陛下惕然省悟、奋发干刚、恭已敬德、励精图治、平旦视朝、依期奏事、屏去玩戏、放逐鹰犬、万几之暇、将旧日所进讲章直解、不时省阅、以开广聪明、穷究理义、凡诸司所开利弊、详加采纳、断在必行、庶可以消弭灾变、导迎和气、上回天意、下慰民心、诚国家万万年之福也、
　　变卖塩引疏
　　祖宗旧制、塩法本以备边、近来奏讨数多、成法尽坏先帝深知其弊、特令该部查处、臣等亲承面命、议拟施行、而　帝驭忽升、事功未就、恭遇　皇上涣颁明诏、痛革弊端、特令大臣、分投清理、天下传诵、称为圣明、奈何清理之使方行织造之命随下。生财之源既塞。蠹财之弊复生臣等若坐视不言、依阿顺旨、不惟负　先帝面托之重、亦且亏　皇上新政之明、前勑决不敢撰写、况太监崔杲奏讨引塩、不过变卖银两、若户部支与价银。尤为省径。若仍给引塩。听其支卖、必夹带数多。向来作弊射利之人。因而附搭。则塩法之坏。愈甚于前。清理之官。殆为虚设。东南困敝之民恐生不测。西北兵荒之急。何以应之。臣等之忧。有不止此、伏望收回成命、止照该部拟给与价银织造、则公用不乏、塩法可行、
　　黄陵冈塞河功完之碑【河功】
　　弘治二年河徙汴城、东北过沁水、溢流为二一自祥符于家店经阑阳止帚德至徐汴入于淮、一自荆隆口黄陵冈东经曹濮入张秋运河、所至坏民田庐、且势损南北运道、　天子忧之、尝命官往治、时运道尚未损也。六年夏大霖雨、河流骤盛、而荆隆口一枝尤甚、遂决张秋运河东岸、并汶水奔　于海、由是淤涸。漕舟阻绝。　天子益以为忧复命都御史臣刘大夏治之、既而虑其功不时上也、又以摠督之柄、付之内官监太监臣李兴、平江伯臣陈锐、俾衔命以往、三臣者乃同心协力、以祗奉诏命、遂自张秋决口、视溃决之源。以西至河南广武山。淤涸之迹。以北至临青卫河地形事宜既悉。然以时当夏半。水势方盛。又漕舟鳞壅口南。因相与议曰、治河之道通漕为急乃于决口西岸凿月河三里许。属之旧河以通漕舟。漕舟既通、又相与议曰。黄陵冈在张秋之上。而荆隆等口。又在黄陵冈溃决之源。筑塞固有缓急然治水法。不可不先杀其势。遂凿荣泽孙家渡河道七十余里浚祥符四府荣淤河二十余里。以达淮。疏贾鲁旧河四十余里。由曹县梁进口出徐州运河。支流既分。水势渐杀于是乃议筑塞诸口、其自黄陵冈以上、凡地属河南者、悉用河南兵民夫匠、即以其方面统之、按察副使臣张鼐、都指挥佥事臣刘胜、分统荆隆口、按察佥事臣李善、都指挥佥事臣王杲、分统黄陵冈、臣兴臣锐臣大夏、往来总统之、博采群议、昼夜计划、殆忘寝食、故官属夫匠等悉用命、筑台卷扫、齐心毕力、遂获成功焉、初河南诸口之塞。惟黄陵冈屡合而屡决。为最难塞。是后特筑堤三重以护之、其高各七丈厚半之又筑长堤荆隆口之东西。各二百余里黄陵冈之东西。各三百余里。直抵徐州。俾河流恒南行故道。而下流张秋可无溃决之患矣
　　皇明经世文编卷之五十三终
　　皇明经世文编卷之五十四
　　华亭徐孚远闇公　陈子龙卧子　宋征璧尚木　宋征舆辕文选辑
　　杨澄清通侯参阅
　　李西涯文集（状　序　记　疏）
　　李东阳
　　状
　　西北备边事宜状
　　西北备边事宜状【阁试　全陕边备】
　　右臣伏以比岁逆虏癿加思兰等、啸聚部党、并合群类、据我河曲、扰我延绥宁夏、深入我韦秦固原诸处、近又觇我大同、逼我万全、　朝廷命将出师、　天威所至、雉伏鼠窜、无有遗者、然其虏掠丁口、驱逐生畜、所丧巳多、况恶草难去而易生、奇疾难攻而易动、今草枯河冻。风高马徤贼北无所获计当复西西必复度河曲。纵今不度。明年必来。岁复一岁为患滋甚、所宜深防曲虑以消未然之衅。为永久之图也。议者恒以为夷狄刼敓。固其本情。边方警报。亦是常事。故以计未然者为喜事。图永久者为迂谈。沿袭因仍。莫知厎极。葢三边去京师凡数千里。国家承平富庶。巳越百年。居中夏之豊。而论远疆之僻。处寇裳之乐。而谋兵革之难者。无恠乎其然也。叙前事简洁明了臣窃观秦并天下。而长城新筑。近在洮延。宋之盛时。不收幽朔而灵夏之域。旋亦弃去。汉唐疆宇虽广。而和亲岁币所费不訾。葢匈奴盛衰不常。多至数十万。少者亦不减其半。必有凶主黠酋而君长之。逮至于元。遂僣一统、为天所厌。极盛而衰。自我　太宗亲御六师。虏益北遁。踰时累月。振旅而还。迄今虏众离乱、交雠互噬、其数不满数万、不能当我一镇、自有匈奴以来。未有裒于今日者也。夫以全盛之力。驭极裒之虏。虽草薙禽狝。亦不为难、惟　陛下本怀。以武功妨文德。有所不暇。以中国困小夷。有所不屑。以华民狥丑类。有所不忍。而职兵事者。乃或不加之意。使其窥觇紏结。为国大患。至于民罢兵弊而不解者。此臣所以夙夜而不能忘也。臣闻之书曰制治于未乱、保邦于未危、兵法曰毋恃其不来、恃吾有以待也。毋恃其不攻、恃吾之不可攻国有所恃而盛、民有所恃而安、士有所恃而力、故馈饷屯种。豫其富也。弓甲鞍马。豫其利也。城郭沟堑。豫其固也。作止围授。豫其习也。斥堠间谍。豫其明也。号令赏罚。豫其行也。故曰以治待乱。以静待哗者。治其心也以近待远。以饱待饥。以逸待劳者。治其力也。今国家经理区画、可谓甚精。体统节目。可谓甚备。然转输之地。方数千里而士屡告饥。厩寺繁列。而马无留良。武库充牣、而用辄失措。城堡棊布。墩堠相望。贼至而不知其期。贼去而莫穷其处。是岂法之过哉。奉法者之弊也。天下之弊。起于因循。成于蒙蔽。今堡伍所闻者。方镇莫得而什一也。方镇所闻者。部曹莫得而什一也。如是则安。不如是则危。蒙蔽之利开陈之害于今愈甚如是则荣。不如是则辱。如是则留。不如是则去。夫人之情。岂不知所择哉。故臣尝夙夜反复以求当今之弊或者其专在乎此也古之论将者曰委任。曰赏罚。故屯军细柳。御辔不驰。授剑江南。副将失色其委任之专如此爱能遁阵。诛及裨官。曹彬成功。尚惜使相。其赏罚之审如此。今绾章而拜。秉金戊而行。委任可谓不轻。然责其得失。则曰我不得专也。捷获有擢。失机有律。赏罚可谓不阙。然考其劝惩。则曰意不在令也。夫国之安危。民之休戚皆系之将。而其言如此。复何望哉。臣愿　陛下严简擢之法。省参督之制。核功赏之实。奋威刑之断。举一将则众议必同。任一人则群臣莫夺。赏一功则疏远不弃。罚一罪则贵近不疑。如是则人革其心官奉其职。由是而粮刍可充。器马可利。城堑可固。练习可闲。斥谍可明。号令可信。区区小虏。恶足为西北患哉。故臣尝夙夜反复、以求当今之宜、或者其无出乎此也。敢摭其大端为　陛下献、至于形势名数之细、亦　条具一二于后、兴利除慝、则有司存、惟在　陛下断而行之耳、
　　一今西北边疆。大同万全。皆据山阻塞。易为守御。惟陕西自撤东胜以来。河曲内地。弃为虏巢。深山大沙。险反在彼。或乘冻度河。或经岁不出。葢自孤山至花马池千五百余里。自花马池至高桥亦不减五百里。退无所据。进不可入。分兵而备。则无所不寡。载粮而运。则有所不给。遂使宁夏外险。反南备河以汉唐之全壤守宋朝之近地此自失其险故也、然虏始入寇。不过近边。比岁得我逋降。觇我无备。颇敢深入。葢千数百里而余。更数十年。虽在延绥。恐不易保。往时屡有建议。欲复守东胜。因河为固。东接大同。西接宁夏。以为声援者。事不果行。或以为虏众在内。未易深图。或以为中界沙地。馈运难继。或以为剏立城堡。民力不堪。葢分地出镇。止限本区。边事之无远虑其患亦在乎此受命出征。不踰年岁。谁肯任此事者。臣谨按张仁愿城受降。乘默啜之虗范仲淹。城大顺籍游兵之力。大顺固不必论。受降远在河外尚不闻缺食之困必有其说今宜专委大将一人。统领边事。训厉士卒。使贼势挫衄。乘间而入。何患无时。节财省用。假五年之积。何患无费。移近就远言之甚易行之甚难去内边之给。并力外供。俟成屯田。渐省其半。何患无食。七年之病、三年之艾、苟为不畜、终身不得、一劳永逸、以为长久计、惟此为宜、若当今攻守之宜、则如别议、
　　一屯田之制。古今所重。论守备者必先焉。今沿边诸卫所良田美地。多归长官。壮夫余丁。半为服役不能不仰给于馈挽。山西河南诸道并进。自绥德至榆林。屯兵之地。几二百里。及诸堡分给。又倍蓗之。山谷陿隘车毂不通。驴所负刍米。多至狼籍石米之费。或踰一两。束刍之费。或至三钱。民劳兵困而财不足。远不能致者。则轻赍银课。而重其入价欧阳永叔论西事欲通水陆物力不专困秦人亦此意也大抵士所食者皆陕西之米马所食者皆陕西之刍银价既贱刍米益高。为之长者。又加侵窃。卒所当得。不及其半。此其为弊。又有不可胜言者。岂经久之利哉。臣谨按赵充国之于湟中、诸葛亮之于渭南、皆以扰攘之际。责有成效、今宜严责课、督均余壮之役、广加开垦、谨防钞掠、其目前所给、取之三藩、其所屯获、寖以收积、五岁之内可省其一、十岁之内、可省其二、虽推之天下可也。一马者士之所资况与虏战。尤为急务。今太仆所俵。苑马所牧。名存而实耗。孳息既寡。其种亦消。必欲严督马政。非假数年之力。未易充足。茶马之制。其上马为斤八十。中者六十。下者四十。最为西边大利。自金牌制废。私茶盛行。有司又屡以敝茶绐蕃族。甚或有贼杀其人者蕃既憾于失信又利于私易亦往往以羸马应故事使蕃地多良马。而西边阙于用。甚为非便。臣谨按王忠嗣在朔方河东互市。欲争疆场之□□不当惜小得失也高估马价。诸胡争卖马于唐胡马少唐兵益壮今宜敕巡茶御史。及陕西布按二司。揭榜招谕。明立恩信。复金牌之制。严收良茶。颇增旧价。上者二百。下者亦不减一百。彼贪于高价则私市不得行我便于多马则微利不足恤以一岁八十四万之课。所得亦不减千五百匹。此亦修马政之一端也。
　　一臣谨按宋西边三路、东兵三十万、土兵之募、亦十五六万、今河曲兵不过二万有奇。强健者不及其半。营堡之间。多者数百。少者数十而巳。较之于宋。二十而一。况日减一日。虽欲增置。其道无由。惟土兵之制。犹有古之遗法。常时召募。甚得其用。迩者驱之版筑。编之卫所。即成真军。甚乃坐名佥补。使为世役故召募虽勤而应者不至夫自兵民既判。则籍农为兵。犹非得巳。况驱迫维絷。使同罪人。谁肯为之。今宜厚加优恤。罢其卫所。除其补代。无事则归守令。有阙则增其召募。则应者必多。而保障可固矣。
　　一兵家之势。击首则尾应。击尾则首应。击其中则首尾俱应。以一镇论之。具自有首尾。以天下论之。则诸镇相为首尾。如一镇所辖。少者不下数十城堡。相去多者或至百里。两镇相接。必有所分。其所分地。非请命于主将。则不敢妄动。其所主将。非受命于　朝廷则不敢远遣。或有紧急。各幸其不值。闭城坐视。或当其分界。则互为诿托。以避罪辜。至有经数城而入寇者。其为玩事甚不细。臣谨按赵充国在边。西则张掖酒泉。北则鴈门代郡。东则渔阳上谷。皆其所统。故其任不分。张仁愿在边城。东西中三受降城。相距八百里。斥堠之所。千有八百。故其援不绝。今陕西之地。以镇名者三。河曲二千余里。以堡计者纔二十有三而巳。今宜总置大将一人。统领三镇。增置城堡。使不过三二十里令百里之内虽不同镇亦相捄援若有所失。罪及其邻。则兵势不离。而边患可弭矣。
　　一胡虏之性。本无远图。在于得利。其所以能死其众者。亦以利。战胜而获。利归其身。故其来也不劝。其丧也不悔。中国之兵。上下有统。有所俘获。必闻于帅。然帅遂责而取之。或供公需。或为私畜。其在官之利甚微。而在下之觖望甚重。人有遗力。亦此之由。夫细人之情。孰不为衣食计。以死易食。在彼犹难。军富兵疆。利固在我。臣谨按晁错。胡人入驱。而能止其所驱者。以其半予之。县官为赎。今有所获。计籍纪功。惟子女归其家。自余铠仗驼马。使得用之。牛羊财货。使得有之。而官不与焉。则士卒之气。不劝而自倍矣。
　　一比年命将出讨。多领官军掾史动数百人。往往怙宠恃势。所过州县需索百端。临戎接战、则耎缩不前。报捷纪功。则争奔恐后。使边民兴怨。边士离心京军戌边有骚扰之弊然亦习劳可用自世庙以来京军不复出而营卒遂至冗冐不堪矣至或阳称贼退以幸其早还或阴匿边情以弭其复出其为弊也何可胜言。况制胜则所费不訾。失利则损威不细。边兵生长疆塞。能寒苦。习战鬪。诚为可用。但以筋力则困于驱使。以田产则穷于朘削。得首级则苦于需夺。殒锋镝则蔽于申报。故无肯致死命者。臣谨按陈贯言、禁旅当卫京邑。不宜戌边。不如募土人。今宜省行赉以增边赐。节馈运以益边储。操养作厉以专其用。则财不徒费。功不虗成。在内则邦本不摇。在外则国威不失。其轻重利害可坐而辨也。
　　一功以首计。自古为然。比年以来。南则郧襄广东西。东则辽阳、西则延绥诸处出讨官军。或以贿取。或以势胁、或以老稚。或以妇女。甚者邀杀被虏之人、夫功不以实。巳非惩劝。若吾民被虏者。去而从贼。尚可得生。反逆我军。顾不脱死。孤穷困厄。实可哀怜。伤天地之和。坏国家之体。虽以死偿死。其损巳多。今罪恶暴露。而主事者尚蒙迁叙。造罪者不过赎功。夫罚而弗果。则如勿罚。勿罚犹惧其罚。罚而弗果。则无复有所惮矣。臣谨按魏尚差上。不免絷囚。石鉴虗张。竟行罢黜。此古之所已行者。宜严敕边将。戒饬官士。敢有仍蹈前恶者。以军法狥于军中。用谢百姓。主将不举者。御史劾之。虽有功宠。亦不相掩。以戒将来。则民怨获信。士气始振。不然臣恐颇牧为将。未易成破虏之功也。
　　一臣谨按春秋传曰、王者不治夷狄、葢必操之得其要。处之尽其宜。此理也。亦势也。吐鲁番近我甘肃境外。今虐夺哈密。怙其桀骜。又假贡献。以觇我动静。置之度外。似为良策。恐小人者投抵衅隙。邀功利。损威命。以启觊觎之心。继今以往。不宜轻遣信使。来则容之。去则遣之。慎固封守。以消未然之患。此所谓操之得其要也。哈密之使。还自京师者。既无所归则羁于甘肃葢至数十百人。既费廪给。又烦防范。日复一日不可不虑。今宜择近边隙地置为官司给田授种。使之居作。彼感我恩惠。愤其仇雠或有外患可使尽力不然则分置天下诸郡。优其力役。使为编民其愿归本地者。纵而勿禁。此所谓处之尽其宜也。
　　序
　　送舅氏刘侯之宁夏序
　　送舅氏刘侯之宁夏序【边将】
　　守河曲则宁夏高枕甚得守边之要天子有道守在四夷畿辅之间畧焉可也宁夏之域、左界黄河。右臂贺兰诸山。在三边为险地。然其所统方数千里。而河曲乃居其半。则皆连山大沙。无长城巨堑之险。自河外失据。画地以守。不过数百里。列堡分土侯。一功而什力。今虏骑之警。不及宁夏正德中虏入花马池杀总制尚书乃自花马池兴武诸路以入则宁夏所备不在外而在内此向之形势可论也自古城守者必在外而不在内楚城郢而智士忧之矣故守宁夏者。必慎守河曲。河曲宁。则宁夏可以高枕而卧矣。然以今昔之异势、而成什一之全功者岂不难哉古之论择地者、必曰择人、故南城有檀子、则楚寇不侵、高唐有盻子、则赵人不入、徐州有黔夫、则燕赵交祭、虽齐之一国尚如此。况国家一统之盛。群才之富。而制远方之虏。则亦何所惮哉今年夏廵抚宁夏都御史张公、议政于朝精选裨将亦是要着言其所统地广而裨将不足于用　上命兵部简于众、得三人、其一则我舅氏署都指挥同知淮安刘公永也、公以武冑蚤闲骑射、从征于外、南至湖湘贵州以入两广北历万全西极于三边之界、皆在阃幕、执旌鼓符信以号令羣士、策名功籍、遂自千户累陟都阃、人以为才、居常奋厉、欲以兵革自効、今匈奴未灭尚厪庙谟、而公适以选择承委任、识者知其将建功于西鄙也、令人三叹于此语呜呼士既患无才而又患于所用以公之才。得谋国求士、如张公之贤者而为之用。其将有所赖而成乎。东阳少负陟屺之戚、于公之行、深有感于渭阳之义方喜边镇之得才。韩文每有此风调与人之获于用也。故先述其大者而后及其私焉。
　　记
　　冀州城重修记
　　岳州府新筑永济堤记
　　宿州符离桥月河记
　　重修吕梁洪记
　　安平镇减水石坝记
　　冀州城重修记【修城】
　　丙子虏変值雨潦大至滹沱不受溢卑原皆成巨浸虏惊而止呜呼谁谓霖雨为灾害哉
　　冀古州名也自九州岛湮废天下郡县代有沿革。今所谓冀州者。隶真定府亦古冀域分。并州地也。州故筑土为城。冀本泽国秔稻皆可种屯田而忧无水谬矣环城东北有渠。以泄滹沱衡漳诸水。每雨急水溢。渠不时泄。则城为所浸。久益圯。成化壬寅夏六月、雨、水大至、城自北门迤东至于南门、坏者二千二百余丈、州人恟惧哀泣閧不能定。莗田李君德美寔知州事、出谕民曰、吾在其母恐。惟吾所令。乃栅水畚土囊瓦石以蔽水冲。水小却。回薄于西门。门且坏。君露顶跣足。吁天而号。忽有栖苴数百。乘流而下。比及门。覆土下坠若与之会者。叙得古徤于是木石可藉而施。水不得入。乃徐决渠浍以杀其势。越三日而水去。民相贺曰、活我者李侯也。癸卯之春、沮溺未平、君乃议修复会物计费。经略既定。告于部使府长、下令于州中帅丁男五千余人、俾就役事、断杶榆诸木、坎而厥木之。蒭土瓦甓以次而下。下广上閷。属于故垣。楼橹睥睨。俱崇并峙。遂嶷然为城焉。自是役之兴、旸燠以时、未浃月而工毕、毕之夕、大雨如注、民赖城以益安、大夫士能诗者皆赋而颂君、尤欲刻之金石以纪岁月、乃属君乡人刑部主事林君俊、以请于予、夫所贵乎守令者、能卫民生、捍民患、以为之父母者也、水患之至民之死生聚散。皆系乎城。城存而后民有所恃。故曰城所以盛民也。然则捍菑补敝之责。非守土者其谁望哉。菑患之至。出乎天数。然必修人事以备之应变于仓卒之时而图安于千百载之后则虽患而不为甚矣苏文忠公在徐、水患既去、以为河之塞不塞天也。数年前徐州水患甚大乃修其城曰水虽复至。不能以病徐也。是之谓以人事备天数。滹沱之为冀患久矣。数十年以来。去岁为甚。方水之窥城而入也。非栖苴之来。虽木石填委。无所施其力。是城之全也。亦有所谓数焉。然非李君辑众协力以为之备。水虽少缓。未免浸滛之患。非其培植修葺。俾坚完而不阙。亦岂能豫菑备患垂百岁之利哉。且城之设。非直为水患计也。设险守国之义固于是乎在冀畿辅地。归重本根甚得大体干城保障之寄。不为不重。君之功亦岂但捍菑补敝于旦夕间哉。姑记其事如此
　　岳州府新筑永济堤记【堤桥】
　　文华遒老大有昌黎之风
　　岳州府城北十五里。有矶曰城陵。当川广云贵之冲。官所置有驿。有巡检司。有虎运河泊二所。凡　朝所遣使。有事于西南诸藩。牧伯而下。方廵岁代。及执事役夫之宣教布令。商贾民庶之往来。岳实楚之要胥此焉集其为地至要也顾其西则长江奔流。冲啮无定。东则白石翟家二湖所汇。地势卑垫。每夏秋际。洞庭江汉与二湖合。浩荡掀播。茫无畔涯。舟行则多限风涛。或累信宿。陆行则廵山历涧。迂回三十余里。艰阻万状。人甚苦之。前知岳州府眉山吴侯行验、欲筑堤构桥、以得代弗果、福清戴侯某继守、始就二湖口、构木为梁、颇利病涉、但冬置春设、岁费烦扰、利与劳不相直、成化癸卯、弋阳李君文明知府事、事既就绪、乃命筑土为堤。长四千丈。广二丈。缘地势为平。高者七八尺。堤成名曰永济。傍夹树柳二万。以固积壤。又凿巨石于华容之层山。为桥二于旧所置梁处。广二丈。高倍半。用意作古文长五倍之下可容舟桥成。名其南与堤同。其北曰广通。复虑水涨。则舟不能出入。乃仿规运河。甃石为闸于二桥之北。广五丈。高丈有二尺之加高之三尺架木梁以通车马。建亭列室以为官属迎侯之地。而堤之事始备。葢始于甲辰十月。越一年丙午某月。为工二十有七万。金三千余两而成。初城陵居民、与水高下、依山并矶以附市集、至是乃募民俾自占堤筑土架屋。市货咸凑。烟火相接。户累数百。无复有转徙虑。堤东隰地。旧为萑荻之区者恃其障蔽渐可耕艺以顷计者要其成可至数百云夫堤堰之制。起于中古。所以障蔽水患。为田壤计。鲜有专为道涂设者。然民之生。夷险劳逸。亦惟所在而为之利。独田也哉。城陵之险。惟道涂最急。今易水为陆。缩远为近。就平夷而脱危阻。其利可知也。甚者变槎居为市集。化弃地为膏沃。又昔之所未有者。葢一举而数利兼焉。古称更旧政者。好土功者不可不闻此言不十倍利。则不必兴有如是役亦可以兴矣且其费必公、出工必佣、致虑定而事动、期克而功集、改听易视而民不知、微李侯之贤、其曷克臻兹哉、堤以永济名者自唐巳有之。今名存实废。不可复考。是堤也吴侯之志。戴侯略施之。李侯寔大成之。嗣是以往。如数侯者。异时而同志。则斯名也。其亦可以称情矣乎。
　　宿州符离桥月河记【治河】
　　自公本议欲自东平□兴济凿数小河引水入大清河交古黄河以入海后格不行若从此议惟无独受之患利有十倍于小河月河者
　　宿州符离桥月河者。户部左侍郎白公所辟、以杀河势者也葢自弘治二年秋河决原武支流为三其二决封丘金龙口。漫于祥符长垣下曹濮。冲张秋长堤。其一出中牟下尉氏。其一泛滥于兰阳仪封考城归德以至于宿。弥衍四出。不由故道。禾尽没。民溺死者甚众、守臣闻于　朝、诏廷臣举可任兹责者、公自南京兵部改命兹职、至则金龙巳塞。因堤而南之。又导中牟之派于淮。然河之大者未泄也。复举兵部郎中娄君性、于南京、会于宿迁。咨议既协。徧视原隰。得废渠于小河口、东与泗接。询诸耆民。咸曰。引汴而通之则河势可杀。退而稽据典籍。得之书曰。灉沮会同。传曰灉即汴。沮即睢。今睢尚名州。而宿有睢宁驿。淮亦有睢宁县。弘治七年刘忠宣寨张秋堤亦浚废河自陈留至归德分为二其一即小河口也则知小河之为睢也。遂浚而西抵归德饮马池诸口、以受汴。中经符离桥、见其庳不能樯舟。且水为所阨。故横不可制。乃为月河于桥南禹庙之下。长三百八十丈。广十三丈。深二丈五尺。既又以其地当驿涂。为机于梁。水涸则设以通舆马又病河势多曲。径其折而疏之为月河者十月四。为丈殆万余。又缘河为堤七百里。塞决口三十六论者每忧淮不能分河之势由是汴入睢睢入泗泗入淮以达于海复古故道。梁宋之地。没于。河者复为良田。植艺交作。贸易骈集固小河之利亦月河泄之也凡河之费、取于边储之价、及有司之藏、夫取于近州卫之籍、而是河也用银五百两、夫三千五百人、量地授役、廪食发息、老弱者稍节其力、病则遣之归、而责代其家、若其夫之长、工始于三年五月望日、至八月望而成、呜呼、河之为患。自古有之。汉以后决无常时。治法亦异子由已先此而论矣葢有塞有浚有疏而疏之说胜国朝凡四决。后为张秋都御史徐公有贞治之、有挠其议者、此语可□曰不能塞河而顾开之邪。使者至徐出示二壶。一窍五窍者各一注而泻之则五窍者先涸使归而议决此白公之所亲闻者也。金龙之决。山东以为忧。地势不同如此而河南复虑其塞。两议之弗定亦久矣白公既从塞议。于是培增汴堤。又疏其下流。如所谓月河者。故两省之民咸宜之。疏之效亦明甚矣哉。使继公而治者。修废达滞。类触而葺之。河之患可以终息。汉之白公。不得专一渠之利矣。公名昂、武进人、丁丑进士、今为刑部左侍郎
　　重修吕梁洪记【治河】
　　徐州有二洪。一以州名。一以山名。山名者曰吕梁。吕梁之为洪有二。上下相距可五里。葢河之下流与济水会于徐。以达于淮。国家定都北方。东南漕运。岁百余万艘使船来往无虗日。民船贾舶。多不可籍数率此焉道。此其喉襟最要地也洪石狞恶廉利。虎踞剑擢。阳搤阴龃。中仅可下上。水势为所束不得肆。则激为飞流。怒为奔浪哮吼喧閧见者皆骇愕失度。巨缆弦引进。不得寸尺乘流而放。瞥掠瞬送迅。不复措手。其囏如此。铅山费君仲玉以工部主事督水利于徐顾而叹曰、此可以人谋胜也乃循行洪北、见其支流水所泄处、旧阏以束藁、水至则荡为浮梗以去、州县所具藁、岁至二十五万、以钱输者加十有三、而恒病不足、则又叹曰、谋之不臧劳无益也。乃白诸部长及总漕都御史张公瓒、平江伯陈公锐、聚徒给廪辇块石植壤迭为长堤百六十有五丈。广五尺。而崇不过五尺。水小则迫之归洪。河用不涸。大则纵之使漫流其上。又于堤西筑坝二十余丈。以杀湍悍。而堤得以不啮。又观于东堤丛石间。民困牵挽。足不能良步。乃畚瓦砾实其洼隙。外以石甃之。为丈四百二十有奇。又东则甃为长衢。为丈七百九十。而梁于衢上者三以析牵挽之壅而行者。因以为利。吕梁之洪。历数千万年。而十去五六。君于是有奇绩焉。然问其役则洪夫之余力、问其费所出、则岁课之赢财、问其食所由致、则剥载之余粟、而自以经画佐之、未尝责办于有司、劝假于漕士、及往来之商民、而所奏减藁束岁十余万、民钱至三十余万、功倍而费益省、可谓难矣、初君自成化庚子、越三年而成西、堤任满当代、民交章借君、又三年而东堤成、君既报政、迁武选员外郎、吾友华容刘国纪、亦与君有夙昔、及知徐州、观君所营作。叹其绩不可以无述。请予记、予复闻于君从子翰林修撰子充者为详、乃为说曰、天地之道必赖乎财成辅相、然后可以利乎民、故唐虞置虞官而益掌山泽。佐禹治水。周礼以中土为川师。掌川泽之名。办其物与其利害。其为制不可详。而其职固在也。今漕河所经。各有分职。要害之地。则委郎官以总之。利害因革。惟其所任。然不过水道之疏塞。如所谓沟逆地泐水属不理孙者。则浚涤之而巳矣。修治之而巳矣。若长虑倍力。去险为夷。因害以为利者。讵不甚难矣哉。君名瑄、仲玉其字、
　　安平镇减水石坝记【治河】
　　文正论水之文甚多此篇奉　敕特撰且刘忠宣之迹在焉故尤为详尽其后河変不一疏塞异势或向之所是而为今之所非者不可一槩定也
　　弘治初、河徙汴北、分为二支、其一东下张秋镇、入漕河、与汶水合而北行、六年霖雨大溢、决其东岸。截流径趋、夺汶以入于海、而漕河中竭、南北道阻、　上既命都察院右副都御史臣刘大夏、治厥事、复命内官监太监臣李兴、平江伯臣陈锐、总督山东兵民夫、往共治之、佥议胥协疏塞并举、乃于上流西岸、疏为月河三里许、塞决口九十余丈、而漕始复通。详明又上则疏贾鲁河、孙家渡、塞荆隆口、黄陵冈、筑两长堤、蹙水南下、由徐淮故道、又议以为两堤绵亘甚远、河或失守、必复至张秋、为漕河忧、乃相地于旧决之南一里、用近世减水坝之制、植木为杙、中实砖石、上为衡木、着以厚板、又上墁以巨石屈铁以键之、液稬以埴之、坝成广袤、皆十五丈、又其上甃石为窦。五梁而涂之梁、可引缆。窦可通水、俾水溢则稍杀冲啮、水涸则漕河获存。庶几役不重费、而功可保、工既告毕、　上更命镇名为安平、赐兴岁禄二十四石、加锐太保兼太子太传增岁禄二百石、迁大夏为左副都御史、又　命工部伐石、　敕内阁臣为文、各纪功迹臣、东阳当记兹坝之成、臣窃考之、治水之法疏与塞而巳矣塞之说不见于经。中古以降、堤堰议起。往往亦以为利。宋学士尝曰河在中原无洞庭彭蠡以为汇势必常溃可杀其流不可以力胜甚言塞之不宜利与害相值。必较多寡以为重轻。若殴役土石。当水之怒。费多而利寡。此古人所深戒。惟水势未迫。后患尚未形。周思豫制。以为之备。则障之利。亦不可诬。况兹坝者。势若为障。而实疏之。顾其疏不至漏、障不至激、去水之害以成其利。暂劳而永逸。费虽不能无。而用则博矣拨之善沟者水潄之善防者水淫之云者不亦兼而有之乎易象财成书陈修和君出其令臣宣其力、虽小大劳逸不同。同是道也、今　圣天子勤民思理、重馈饷、悯流垫、宵衣而南顾者累岁、非二三臣之贤、其孰克副之、当决之未塞也、水势冲激、深莫可测、每一舟至、百夫弗能胜、则人舩俱没、卷扫筑堰、垂成辄败千金之费、累日之功、卒然失之、若未始有者、羣议喧閧、皆欲弃而弗终、改而他图、葢方御患不暇而何豫备之有、及臣职就工、而地灵顺轨不逆性以制物不后天以违时、而又从容优格以图可久之利、销未然之患、诚事会之不可失者也、然则鉴往辙之覆、而思成功之囏、修废补罅、以期不坠庸讵非有司者之责哉、呜呼天下之事、莫患乎可以为而不为彼宦成之怠、交成之诿、遗智余力而莫为尽、未有不贻后日之悔者。独水也哉亦自得立言之体人无于水监当于民监斯言也亦可以喻大矣唐韦丹筑扞江提窦以疏涨、诏刻碑纪功、着在国史、臣不文谨书此为明命、按工始于乙卯春二月、毕于夏四月、凡用夫万六千。巨石万有奇。粝者倍之。巨木三千。小者倍十而五。铁为斤万一千。他物称之。分董是役者、山东左参政张缙今擢右通政、仍领河事、按察司佥事廖中迁副使、都指挥佥事丁全、进署同知、文武吏士进秩增禄者若干人。皆刻其名氏于后云、
　　疏
　　应诏陈言疏
　　应诏陈言疏【陈言经传】
　　此疏系文正本集所无别搜得之经筵时所上孝宗书也
　　近奉敕谕、以久旱求言、臣被擢先朝继尘侍从、职在讲筵、不关政务、惟君心为化理之原、经传乃致治之法、其埶似缓而实急、其功似浅而实深、顾讲读有时章句有限、宏辞奥义、未易悉陈、尝慕宋范祖禹讲月令而深论诚于奉天之道。林机讲禹贡而极言勤俭为治之理。又闻唐崔郾半岁不问经义。则谢以无功。李绛踰月不访理道。则自惭饱食。臣之瘝旷、实又过之、近臣于经筵轮讲孟子、两年之内、轮侍日讲、亦曰此书、今不敢远引、谨摘孟子中格言要端、切子君心治道、臣与二三讲官、巳彻　圣聪、而未悉愚见者、析为数条、极论其理、而军民利病、时政得失、　陛下所欲闻者、以类附焉、一孟子曰至诚而不动者未之有也、不诚未有能动者也、臣伏见弘治纪元以来、二三年间、天地降祥、雨旸时若、感应之理、昭然可覩、近二三年、休征弗应、由冬入夏、旱虗尤甚、意者于初政之善、有未尽合乎、抑应天之政、或以文而不以实也臣愿　陛下斋明治心、励精图治、赏一物必思天命所当予。罚一罪必思天讨所当加。御一珍膳必思民之饥。服一美衣必思民之安。灾异之奏自郡县者。汇为卷册。以备览观。章疏之付在有司者。限以旬日。必令覆奏。使议朝政者。不为道作舍之空谈。拯民灾者。不为上栽桑之故事。若斋醮一事。诳诞尤多。徒费货财。复伤治体。请断自今日。凡事关祈祷假经呪以干赏赉者。幷加屏绝。亦应天以实之一端也。一孟子曰君仁莫不仁、君义莫不义、君正莫不正、臣按人君一心万事根本、正心必先于诚意、诚意必先于致知格物、讲学者、格致之要也、宋苏轼进端午帖子曰、始觉深宫夏日长、只将无逸鉴兴亡、王岩叟因侍讲奏曰、　陛下退朝无事、以读书为乐、天下幸甚、臣愿陛下当此盛暑亢旱之时、澄清圣虑、保爱天和、慎重游宴、调节饮食、每朝谒雨宫、裁决庶政之暇、取累年讲官所进直解。置诸左右。时一翻阅。用代温书。以俟秋凉。仍旧讲读。则义理融彻。根本不移。举而措之。无不得其当者。不然则虽发言盈廷。积疏成案。一览之后。旋复置之度外矣。何所益哉。一孟子曰诗云经始勿亟、庶民子来、今诸营官军操练日少、工作务殷、见在之数。或不敷于坐派。停止之诏。或遽移于陈请。使其精力消惫。志气摧颓。嗟怨之声。上干和气。比者诸司屡尝执奏。　陛下愍其勤劳、量为停免。如金水河昌国公坟等处、特令攒完、夫有司以停止为请。一朝廷以督并为名。恐名实相违。无以昭示天下。乞俟雨泽既降、秋气稍凉、再图修治、其余不急之务、仍照往年诏旨、一切停罢、一孟子曰不违农时、谷不可胜食也、数罟不入洿池、鱼鳖不可胜食也、斧斤以时入山林、材木不可胜用也、今天下民穷财尽、其埶巳极、姑以三者言之、山东之地、艹根树皮、掘食殆尽、继以人肉、荆沔诸湖、水竭鱼荒、河泊诸课、率多折纳、易州山厂、林木巳空、渐出关外一二百里、其它赋税、大抵皆然、天下之地、无一处而不贫、万物之利、无一物而不贫、苟据图按籍。计口数物。于都邑之间。台省之内。何以知之。而况于九重之上哉。至若京师市铺。光禄寺科派太繁。供应之物。急于田赋。买办之使。亟于催征。官价不充。动踰时月。国门之税。曩因户部委官张鉴过于侵剥。嗟怨盈途。商贾几绝　陛下洞见其情、降旨切责。然后贸迁不滞。天下止帚心。但其起利太重。今虽渐减。犹未甚轻。商贾利微。物价增贵。兹欲蠲租减税。则国用不充。二者之外。别无长策。惟杂泛差役。与额外科派。请下有司。痛令裁省。而节用一事。乃万事本根。我　太宗文皇帝所服里衣敝垢、纳而复出、谓侍臣曰、朕虽日十易新衣未尝无、但自念当惜福、故每澣濯更进、昔　皇妣躬补缉故衣、　皇考见而喜曰正可以为子孙法、朕常守先训不敢忘、　宣宗章皇帝、载在五伦书君道篇节俭类。盖将为万世法也、愿　陛下远稽前代。近法　祖宗。上警天心。下悯民病。凡羣臣百司。随事经营。极力裨补者。不过分寸之益。惟　陛下一转移斡运间。而天下受无穷之福矣一孟子曰饥者易为食、渴者易为饮、臣切见山东等处灾伤巳极、近者廷臣屡请漕运官粮、量留赈济、未见准行、臣惟京储固重。岁给尚赢。若限数借拨。量价粜卖。计岁还纳。似亦无妨。乞命户部议行漕运官、借拨一百万石、少亦不下五十万石、及运舟未尽之日。扣计后船。于临清等处水次仓分纳。令收粮委官监粜。以济其急。而留贮价银。用为籴本。以俟来年丰熟量价籴还。后年运舟。分带至京。亦不为晚。惟在粜籴之间。稍加调停。脚价之耗。别为计处。使还官虽迟。不失本数。则　朝廷岂靳此百万之数。不假以一二年之期哉。况运舟后至者。多由军卫贫窘。力不能前。岁岁稽延。愈久愈困。使得稍免半途甲还暂息以图后功。亦未必为无益也。一孟子曰仁政必自经界始、切见畿甸等处、奸民恶党、竞指空闲田地、以投献为名藩王埶家、辄行陈乞、每有赐予、动数百顷、得请之后标立界至、包罗村落、发掘坟墓诉讼之牒、缠绵岁年、冤号之声、震动远迩、夫生齿既众、岂地有遗利、凡以空闲为请者。皆欺也　朝廷虽屡颁禁令。俞允继之投献者谪罚相仍。而陈请者终于得地。岁复一岁。何时而巳。臣愿自今已后除官有籍册者。上俟处分。其称为空闲。辄乞管业。更不赐许。使陈请者无効。则投献者自止矣。一孟子曰君行仁政、斯民亲其上死其长矣、臣闻广西之地、近因军粮不足、以致官军嚣哄、几成大变、及出军之际、蛮贼截途、总兵方面等官。横被戕害、因由纪律不严、事出意外、而旅进羣行、坐致奔溃、不闻有挺身犯难、以相捍御者、实亦教养失道。气沮心离、故颠沛之间视为秦越。人心国埶。所系非轻。今贼埶方张、散满山谷、攻围州县、占据材落、版图虽存人户渐耗、有司畏罪、不敢悉闻、数年之后、此地之患未易言也、攻守之议、必先兵食、今官军土兵、尚皆可用、惟粮为乏、近闻荒歉之余、岁颇丰熟请下巡抚摠兵大臣、亟议方略、措置储蓄、审计折价、务使有余、然后可以责斩馘之功、臣又闻西北诸边、军粮折价、十分为率、给不过二三分、禁例虽严、莫知改革、臣请申明禁约、依本地时价。量为增给。使人情少慰。兵气渐扬。则攻守之间。惟所用而无不效矣。一孟子曰省刑罚今之五刑、最轻者为杖为笞、然杖有分守、数有多寡、极为详慎、狱讼既多、人苦难制、乃有矫轻以从重者、在京法司、密迩辇毂、尚少过差、在外诸司、或倚法立威、笞杖之罪。往往至死。补立卷案。旁引医证纵令事觉。不过以因公还职。于是棰人重者为能吏、杀人多者为好官。以极轻之刑。置之不可复生之地伤天地之和。坏国家之治。莫有大于此者。今犯人自真□外惟畏笞耳此亦法之不平也假令以一时之暂。一二人之少。诿诸过误。理或有之。而多者数十。甚者数百。乃槩以因公自解。岂复有所惧哉。今故勘平人者。有抵命之律。刑具非法者。有除名之例。偶不出此。则谓之因公。一以公名、虽多无害。此则情重而律轻者。不可以不议也。臣请除巳往不究外、自今以后、凡拷讯轻罪、实时至死、累二十或三十人以上、本律外、仍令吏部法司议行降调、或病死不实者、医证人等、并治以罪、且律不可易而例可增。今科罚银物。不致杀人。尚有降调之例。以此罪。当此情。似不为过亦可以为残民者之戒也。一孟子曰欲为君尽君道、欲为臣尽臣道、二者皆法尧舜而巳矣、尧舜之世人人得贤者、以尧舜能容之也、中古以谏名官、言者亦少、愿治之君、常劝其直而容其过、所容者愈难。则其为德愈大。仰惟　陛下即位之初、大开言路、先朝言事之臣、如汪奎萧显徐镛者、次第叙迁、如林俊者特加超擢、天下之人歌颂　圣德、皆以为尧舜复出、间有言事狂直、上烦谴责者、词虽太戅。心实爱君。既示磨礲。宜加抆拭。近者羣臣交章请赦彭程、已蒙　恩旨、令诙部看详、必有　圣裁、臣无容议、臣切见任仪所坐。亦以扶持国体非为私谋。而小小过差。未蒙湔雪。今当　陛下求言之日。而不宥以言得罪之人天下之人。孰知所向。　陛下既复数人于前。亦何惜不宥此一二人于后。以答群臣之请。以慰千万人之望哉。臣近讲孟子此篇因推论此事、臣之愚亦尧舜吾君之心也、一孟子曰尊贤使能、俊杰在位、则天下之士皆悦而愿立于其朝矣、臣切惟今之内阁六部都察院诸衙门、所谓大臣、讲读台谏、所谓重任近年以来。上未必是下未必非但朝廷纪纲所在宁有小误不可大紊也三司得以讼巡抚。府县得以讼巡按。小官百执事。得以讼尚书侍郎都御史。事下有司。互为胜负。此风既行。渐不可长。况其所奏。多涉诬罔。上烦　圣听下骇物情。非圣世所宜有也。请自今以后。凡有屈抑。止许据实自陈本事。凡怀挟雠忿。故为诬蔑者。槩勿施行。庶几委任得专。体统不紊。臣又见经筵乃讲道之地。与朝着不同。故凡奏对之时。虽师保大臣。必行跪礼。惟讲官拜稽之后。立讲于前。以示优异此　祖宗定制。而古之大儒。犹有致议于坐立之间者以圣贤之道在焉故也官不必高。所任实重。苟非其人。不宜滥置。既授之任。必重其官。小有遗悞。遽遭纠劾。荷蒙　圣恩。特置不问。　朝廷优之以讲道之礼。而有司律之以奏事之仪。自开设经筵以来。未尝有此。臣伏覩累朝所定仪注。止有侍仪官御史二员给事中二员序班二员。无所谓纠仪者。　先帝临朝极严。奏对之礼。御史等官。不敢毫发纵贷。而如大学士陈文侍讲商良臣等。进讲差错。不闻纠劾。　朝廷亦不以责纠劾之官。臣又伏见　先帝念通政司鸿胪寺奏事繁难。特命一二字差错、不必来说、钦遵至今、即是故事、臣愚以为经筵之职、较诸通政司所奏、鸿胪所引、事体尤重、而讲读文辞、动以千计、繁文倍之臣请自今凡进讲时一二字差错者、照　先帝所降通政鸿胪恩例、勿得纠劾、以仰成　陛下优礼儒臣之盛意。
　　皇明经世文编卷之五十四终
　　皇明经世文编卷之五十五
　　华亭徐孚远闇公　陈子龙卧子　宋征璧尚木　顾开雍伟南选辑
　　李雯舒章参阅
　　韩襄毅集（记　序　疏）
　　韩雍
　　记
　　聚落新城记
　　总府开设记
　　聚落新城记【大同聚落城】
　　易曰王公设险以守其国、又曰重门击柝、以待暴客圣人立言垂训之意、葢欲君人者、必高城深池、以固其封守、豫备警戒、以防其外患、不然废弛怠荒、而患随以生、防守亦难矣、大同古云中郡。西北之重镇。京师之藩篱也。而聚落去大同二舍许。居人丛集。密迩狄境。有驿传而无城郭。往来虏寇充斥、少壮者奔伏草莽、鲜或能全、老稚女妇、死于锋镝、辱于驱逐者多矣、而驿吏骑卒。亦皆窜匿四驰因之声援不通道路梗塞虏虽遁去。莫敢遽止帚。产破而业荒。君子惜之。天顺□辰秋、巡抚右副都御史大梁王公宇、请于朝、谋筑斯城、既而公以忧去、雍代之、而镇守太监王公春、摠兵官彰武伯杨公信、俱自延绥徒镇于兹、乃相与谋曰、是果有益于边计之大者。盍共成之。副摠兵都督同知曹公安、守备中贵阮公、阿山罗公、副摠督粮储地官郎中罗君绅、巡按监察御史朱君铉、亦皆力赞、遂上其事、得请而兴工焉、余与羣公躬履其地、相厥地形、布立方位、依山而带水、于是伐材鸠工、作城周六百丈高三丈一尺。作楼按卦位。以便瞭望。作门扁其东曰镇安、西曰怀远、而复环以深隍、注以流泉严整固密、屹然一形胜之区、经始于辛巳二月二十七日、落成于是岁八月十六日、既成、益兵卒以严戍守。积刍饷以备警急。于是戍卒更夫。比屋居止。刍牧种植。以便以安。卒然患生。亦足防守。道路无梗塞之虞。驿使得寝处之安。诚于边计大益也。众率谓雍宜有言以记其成、雍仰惟　圣天子在位、道隆化洽、超卓万古、覆载之间、有生之众、罔不革心倾向、惟是北虏、虽犬羊之性、亦率皆畏威怀德、称臣奉贡、弗敢违超、兹复从臣下之请、以城斯城、真安不忘危之盛心、况太监公历事累朝、屡长边境、练达老成、才望素着、杨公乃颕国武襄公之犹子、将略家传、勇而有谋、卓然为当时名将之称首、而同事诸公、又皆同心协谋、拳拳焉以奉宣威德、弭除边患为事、宜其克副　圣心、而成功之速也、昔周之圣王。命大将南仲城彼朔方。诗人咏之曰。赫赫南仲。猃狁于襄。葢美其命将得人。城守之功成。而夷狄之难除也。今斯城虽小实当大同之冲使大同羽翼壮而屏翰固。而镇守摠兵诸公又皆得人若此。继今以往吾知阴山瀚海之北。益皆革心向化、相引来止帚、　圣天子永无西顾之忧必矣、惟诸公慎终知始、兵政益修、边备益严、以无负万里长城之托、是所望也、用记之以纪岁月、且为同志劝
　　总府开设记【两广制府】
　　两广摠督之置起自韩公公之威名至今犹赫赫于广部凡有调度皆遵用之以为韩公故事也
　　两广古百粤地。自秦置郡县以来。蛮夷倡乱。代不能无。置将分阃不常所治。而摠府之名未立国朝洪武初、　太祖高皇帝疆理天下、设官分职、两广各置都布按三司统治之。永乐中、广西置镇守内臣、摠兵武臣、景泰天顺间、广东置如广西、然各守一方。不相统制。而两广摠镇摠兵之名未有。自是以后。军务兼用文臣。或摠督、或提督赞理。或兼巡抚或不兼。又或专巡抚。不加督理。而摠督两广军务兼理巡抚之名亦不多有成化改元初、　圣天子轸念两广生民、久罹贼害、累征未能平、乃命将出师、以今太监陈公瑄监督军务、雍赞理、来问叛夷之罪、师至广、前巡抚皆改任去。雍遂兼焉。明年贼平班师、诏留太监陈公镇守广东、以雍提督两广军务、仍兼巡抚、久之、雍以地广、不克遍历、上章得请、两广各添置都御史巡抚、雍专提督、五年春、雍以忧制止帚、是冬巡按广东监察御史龚晟广东按察司佥事陶鲁林锦、交章言于朝、以为两广事不协一。残贼日炽、须复得大臣提督兼巡抚。斯济时艰。　上嘉其言、下廷臣议、兵部尚书白公宗玉、集议规画、举雍对、　上可之、以太监陈公摠镇两广、起复雍进今官、总督两广军务、兼理巡抚、雍固辞、弗获、始就任、未几复以平水伯陈公锐、挂征蛮将军印、充摠兵官、镇守、两广、同开摠府于梧、便宜行事、两广副将以下、俱听节制、前广西镇守太监、两广摠兵巡抚皆裁去、又以少监黄公沁、暨署都督佥事夏正充副摠兵镇守广西、都督佥事冯升、充游击将军、都指挥杨广夏鉴张寿充参将、分守诸路、而地方大计。则悉取决于总府。皆　宸断也。惟兹梧州。介乎两广之中。水陆相通、道里适均。羣山环拱。三江汇流。岭南形胜。无可比拟。摠府之基。其山自桂岭而来。至梧城中尽而复起。巍然突出。状如盘石。登临远眺。一目千里。閟晦千万年。而一旦显于今日。岂非天造地设。有所待而然欤。洪惟我国家　列圣相承、一以道德仁义为治　今天子缵承丕绪、益迈前烈数载之间、四征不庭、罔不宾服、而复大显神谟、命官开府于兹、合天心、光　祖德、超越秦汉以下因循苟简之陋、而成万世之良图、自兹以往、出令惟一、而规画大同、以我堂堂仁义之师、坐镇于中、四顾蛮夷残孽、向彼而抚治之、彼将日循化理、变恶习、相安耕凿、以齐吾民、而凡覆载之间、有生之众、声教所及、将益无远弗止帚、唐虞三代雍熙泰和之治、不于斯见乎、虽然　圣天子宠异臣下、而付托至重、其重望固在于此、臣子感激图报称、当何如哉、书曰惟事事乃其有备、诗曰、有严有翼、共武之服、孔子曰、节用而爱人、雍辈皆当勉焉、府之正堂五楹、题曰总制百粤之堂、后作亭曰同心、门三楹、左右厢房各五楹。经始于六年四月二十六日、落成于七年五月十八日、既成、太监总兵征予记、太监字德新、镇静有谋、屡立战功、总兵字志坚、韬畧家传、卓有将才、皆名重一时、而雍得预其间始开府抑何幸与
　　序
　　玺书录序
　　送胡共之方伯之任四川序
　　送李咸章还京诗序
　　玺书录序【山西赞理】
　　玺书录、录吾又叶公与中、景泰中在边镇时、与其同事之臣、其奉之敕谕、并其所受之敕命也、国家以儒术安天下。凡方镇之间。必参用儒臣。锡之以纶綍之华。付之以责任之重。使其专经略。谨节制。以图克济厥事。然非有文武之长才。忠义之大节者。亦不轻用。故用之而多效若与中是巳。与中初举进士。为兵科给事中、寻升都给事中、以深沉英毅之资、端方廉介之操、而济之以该博纯正之学、故运之为谋猷、慎密而弘远、发之于事为、果敢而勇决、正色立朝、事所当言者、蹇蹇谔谔、知有国而不知有身家、直声流传、海内敬仰、受勑褒嘉、推封及亲、人咸以公辅期之、维时边方多事。是时独石已沦弃矣自文庄始复故先叙此而独石马营诸城。孤悬东北。尤为要害。以行省官任参赞重事亦异典也故载之廷议以与中为山西参政。赐之玺书。往赞军事。自后凡玺书下军中者。事无巨细。必及与中。所录者是已时他镇督理参赞皆为都台之官独与中外职若难于为而与中处之有道区画措置之有方。抚绥禁防之有法。故将吏辑睦。卒伍精练。戎器锐整。城堡墩隘之属。罔不完固。他如广屯储。兴学政。表节义之类。良法美政。不能具纪。境内丰乐。边尘不惊。越四载、以忧去、人至于今、若慕慈母、天顺初、朝廷以两广地大民众、难于抚巡、特起与中进位都台、往兼二镇、其所建宏勋巨烈、未能悉数、异时进登台辅、秉枢轴、握化机、责任以天下之重、又不止如所录而已、若与中者诚不愧所学、无负朝廷、有光于吾乡也、吾乡古今代不乏贤、远者不暇论、若范文正之在当时、其所存所行虽屡出安边、卒登柄用、先民称其忠义满朝廷、事业满边陲、功名满天下、千载之下、犹景仰羡慕之不已、与中当思所以企齐焉、敢以此复与中、且以自勉
　　送胡共之方伯之任四川序【四川左辖】
　　正统中、余与胡君共之一时入台御史、时陈僖敏公掌台事、待余二人加厚、俾掌三法司十三道谳狱之奏书、予与共之日恭事、每四鼓待漏、联步入朝、朝罢出则联骑入台、暮则同散归、间访故旧、亦未尝不同往返、即是者三载、共之勤敏详慎、凡斟酌法律、讨论词章、煅炼精审、长益余良多、后予累出使、比还、与共之皆外补、未几、予进官都台、后与共之皆升沉转迁不一、十数年间、不过一再会、会则未尝倒话旧也、成化改元秋、予奉命有事两广、时共之为右布政广西、入疆、闻其廉公仁恕之誉、韩公为两广制台时人称其贵倨即此亦首尾洋溢远迩、因即礼致幕下。凡行师机宜。多与共之计。共之出奇献谋。雅相契合。用致肃清大憝。奠安南服。而凡区画军资赏犒之费。验讯献馘俘掳之烦。一付之共之。用周事集。而全活甚多。有功军中非浅浅也时余与监军总戎上共之功迹于朝、谓可膺峻擢、当大用、固巳简在　帝心、中外士大夫期共之进六卿、登台宪非一日矣今数载始获一转左而又道险途、去他邦、凡广西兵民老稚文武僚属生徒吏胥闻之、皆流涕、日数千人诣台下乞留共之不置、摠镇镇守摠兵诸公巡按三司皆请余入奏、予难之曰、君子之视天下、一其心而不偏视其民、广西之民、得共之固终惠矣然蛮夷已平、临以重镇、民犹易治也、四川天下险地。自所司乖于抚制。赵贼愤起。民皆煽动。劳师数载。始克平一。而反侧未安者。犹或有焉。既裁去摠镇即凡事皆□□左辖亦异事也故载之今朝廷裁去摠兵巡抚大臣而以共之为左布政临之岂非乱后之民。休养生息必得安静出羣之才。以专付之与。执政论荐之公、　圣天子简任之明、与将来付托之重谅有在也。广西安能私共之哉、共之往焉、施其平昔欲有为而不能专之抱负、以大安川蜀之民、俾朝廷无西顾之忧荆楚江东。无上游之虑。经畧中原。分奠九州岛者。无顾此遗彼之患。则功益茂而誉益彰。终必移一方之惠、以惠天下、四川亦安能私共之哉、予所歉然者、与共之相知极深、而先登有年、力未能引之同升、视其去、不能不汗颜耳、众皆曰然遂相与饯之东江驿、而书以壮其行、
　　送李咸章还京诗序【荐举】
　　今　圣天子嗣大统、网罗英贤、作新士气、首诏天下守令、各举怀材抱德之士于其乡。贡诸吏部而试用之。于是吉安郡守。以泰和李咸章应诏以闻咸章处州太守之子、今少保大学士陈先生之壻也、承家庭之训有年矣、读书绩文、履道植行、孝又称于家、义让称于乡、乡人化之、勃勃起时名、斯举也人皆以为宜、既天官核实其行。进试内廷、敷陈条答、数千百言、足以裨益时政、遂裒然擢高第、荐举人材复用廷对甲乙之故事当考试事春宫、去年冬奉使岭南、便道故乡、兹竣事还京、与予邂逅江浦、即之温然、叩之锵然、大非流辈所能及、信乎有司之举明天官之试公。而家庭之训有验也。孔子曰、鲁无君子、斯焉取斯、夫体诸身者谓之德。见于事者谓之才。朝廷以此举士。士以此进岂直美其名以为仕进之阶固将望有其实。以为致理之具焉。然古者才德为一。而后世为二。兼之者恒鲜。士既以此进。当以古大贤君子自期。进进不已。使名实相符。随施而宜可也。譬之马焉、贺鸾舆、属车清道而行、因称调良之骥、至于用之战陈、施之较猎、非绝尘骏足、不足取胜而获多、是知二者、固不可不兼、然骥之可称、则以德不以力也往哉咸章骎骎显融矣、古大贤君子。未必皆出于科目。亦未有不可企及者。在士之立志何如耳。况少保先生之道德功业文章誉望、　圣天子之所倚毘、百辟之所承式、海内元元之所仰戴、卓然冠世之大贤君子也、凡缙绅士夫、闻下风、望余光者、莫不感发兴起、而出其门者、皆黾勉尽瘁、求以偿其知遇而无玷、又况其家之子壻当何如耶、免旃咸章、上论古人若李沆之风范端凝、若李谘之苦学奉亲皆以德而显者也、又若李汉之文章、无玷于昌黎、此皆咸章之先世也、勉之庶乎其可也、
　　疏
　　断藤峡疏
  </div>
  <div class="pagination">
   <a href="皇明经世文编_page18.html">
    上一页
   </a>
   <span>
    ...
   </span>
   <a href="皇明经世文编_page14.html">
    14
   </a>
   <a href="皇明经世文编_page15.html">
    15
   </a>
   <a href="皇明经世文编_page16.html">
    16
   </a>
   <a href="皇明经世文编_page17.html">
    17
   </a>
   <a href="皇明经世文编_page18.html">
    18
   </a>
   <span class="current-page">
    19
   </span>
   <a href="皇明经世文编_page20.html">
    20
   </a>
   <a href="皇明经世文编_page21.html">
    21
   </a>
   <a href="皇明经世文编_page22.html">
    22
   </a>
   <a href="皇明经世文编_page23.html">
    23
   </a>
   <a href="皇明经世文编_page24.html">
    24
   </a>
   <span>
    ...
   </span>
   <a href="皇明经世文编_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
