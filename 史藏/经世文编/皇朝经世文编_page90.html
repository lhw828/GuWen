<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 90 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 90 页/共 219 页
  </h1>
  <div class="content">
   诫子书　
聂继模

尔在官不宜数问家事。道远鸿稀。徒乱人意。正以无家信为平安耳。山僻知县。事简责轻。最足钝人志气。须时时将此心提醒激发。无事寻出有事。有事终归无事。今服官年余。民情悉熟。正好兴利除害。若因地方褊小。上司或存宽恕。偷安藏拙。日成痿痹。无论将来不克大有所为。即何以对此山谷愚民。且何以无负师门指授。见答黄孝廉札。有为报先生春睡熟语。此大不可。诗曰。夙兴夜寐。无忝尔所生。居官者宜晚眠早起。头梆嗽。二梆视事。虽无事亦然。庶几习惯成性。后来猝任繁剧。不觉其劳。翻为受用。长公负文章。遭时不偶。愤激而谈。何必拾其唾余耶。山路崎岖。历多虎患。涉水尤险。因公出门。须多带壮役。持鸟鎗夹护。不可省钱减从。自轻民社之身。又不可于途中旅次。过行琐责。此辈跟随。亦有可悯。御之以礼。抚之以恩。二者相需。偏倚则害。流民在衙供役者亦然。邑中除去五患。人咸为尔庆。我每思及。反觉蹙然。李忠定公譬此辈犹痰。乘虚火而生。火降水升。仍化为精。痰与精岂二物。而顷刻变化如此。天下无德。精而痰者。皆自吾身生。在反身而已。此后须设法处置。无使数千里外老人。魂梦作恶也。尔家书屡言办过军需。并未赔垫。此殊可疑。湖南州县。无不赔垫者。况尔初任。几户穷民。额粮不满二万。又适逢荒歉之岁。肯于此时。加一分恩。全活实多。兼可不误大件。人笑尔迂。我心弥喜。若云全不赔垫。则将取之谁耶。若尔本曲为此言。冀宽我心。犹为有说。尔视我为何如人。好消息。恶消息。以善养。不以禄养。彼闺阁中人。能分晰言之。况八旬须眉老翁哉。此后凡遇上司公文。关系地方兴除。须设法行之。至万不能为而后已。大抵自己节省。正图为民间兴事。非以节省为身家计。同一节省。其中殊有义利之分如此。俸薪须寄回。为岁时祭祖用。倘有参罚。即不必如数寄。毋致上欺祖宗。且可为办事忽戒。养廉银两。听尔为地方使用。通邑仅得二社。目前即须谋增建。穷戚友亦不宜恝然。京师乡老。重修会。此是义举。既有札通知。须量力应答。年谊中曾有以诗文送赠者。须有以报之。如一时不能。不妨迟致。空札告穷苦。此最是习气。取人厌骂。且非诚心待人之道也。往省见上司。有必需衣服。须如式制就。矫情示俭。实非中道。知州去知府尚远。然既属直隶州。即当以知府相待。须小心敬奉。又不可违道干求。尽所当为而已。官厅聚会。更属是非之场。大县遇小县。未免骄气。彼自器小。与我何预。然切不可以小县傲之。又不可存鄙薄心。须如弟之事兄。如庶子之待嫡子。如乡里人上街。事事请教街上人。可否在我斟酌。诚能感人。谦则受益。古今不易之理也。官厅子内。不可自立崖岸。与人不和。又不可随人嬉笑。须澄心静坐。思地方事务。若有要件。更须记清原委。以便传呼对答。山城不得良幕。自办未为不可。但须事事留心。功过有所考验。更须将错误处触类旁通。渐觉过少。乃有进步。偶有微功。益须加勉。不可怀欢喜心。阻人志气耳。镇安向来囹圄空虚。尔到任后。颇多禁犯。但须如法处治。不可存怒恨心。寒暑病痛。亦宜加恤。我虽非官医。每入禁视囚病痛。给以药物。十余年来。地方官因尔通籍。不便延我入禁视病。然我自乐为之。尔母亦亲手做丸药。近来益以此为事。尔体此意。自宜于牢狱尽心。山中地广人稀。责令垦荒。原属要。但不时奖劝。切不可差役巡查。如属己业。不可强令报官。有愿领执照者。实时给付。不可使书吏勒索银钱。日积月累。以图功效。生童文理晦塞。耐烦开导。可取。即加奖劝。又当出以诚心庄语。不可杂一毫戏嫚。此二事皆难一时见功。须从容为之。不可始勤终倦。 

我最爱雷先生与尔书云。种子播地。自有发生。尔在镇安。正播种子时。但须播一嘉种。俟将来发生耳。知县是亲民官。小邑知县。更好亲民。作得一事。民间即沾一事之惠。尤易感恩。古有小邑知县。实心为民造福一两事。竟血食千百年。土人或呼为某爷某公。视彼高位显秩。去来若途人者何如哉。蒲城罗明府名文思者。查乡会年谱。都无其人。在省契合。且多劝勉。此最难得。宜相处在师友间。然不可以此望之人人。尔性狷介。吾不虑其不亲贤。虑过以贤望人也。州县中。闻亦有曾系中丞公加意者。卒罣白简。可见大人爱憎。至公无私。尔蒙格外勉望。吾既喜复忧。尔能自忧。即吾之喜也。曾子云。官不敬。非孝也。我老矣。因尔作官。益信此言。糟糠之妇。布裙荆钗。安之若素。不致累尔。万水千山。来此穷乡。情殊可念。当相待以礼。凡有不及。须以情恕。官场面孔。毫不宜施。镇安僻陋。尔子不致染纨习气。吾无他虑。但暇宜课以读书。尔亦藉此得与典籍相近。至于律文精奥。尤须字字研究。中庸所谓宪章即此也。讵得以法家者言忽过。护送人等。嘱令到即回家。勿听久留署。闻尔士民。时时念我。足见风俗古。我身健傥能复来。得地方起色为乐。余言尔妻自悉。不暇谈。

　乐山聂翁布衣也精于医仲子焘令镇安翁寄书诫之陈榕门相国抚陕时尝手批此书者三次并命撰入镇安县志云

　　官戒示长儿子守诚任金衢严道　
陈道

初到地方。宜博访僚属。察其俗尚美恶。旧政沿习何似。无甚害义者。且循故。无轻率变动。未能洞悉原委而轻妄动。不惟无益而且滋扰。渐次熟练。知其端的。而后可以图议。治属疆界山川道里。均宜先知。托同官练达者。将各府绘一总图。地之肥瘠高下。土地所宜。水利开塞。以及州县接壤。水陆道途所通。及大市镇。并细注图内。吏胥机巧。非智计所能防察。当立定章程。使不能为弊。恩信相孚。使不能欺。不假权于若辈。批判一由内幕。而尤严饬门仆。无与为比。内署左右。为书吏耳目所系。本官性情。又为左右所伺察。必自守严正安重。无偏好。无轻言妄动。使人得而玩之。

日用物件。悉照民间平买。无贪小利。短折累民。或旧有官价陋规。须潜访察。明张告示。无为买办蒙蔽。食用须酌定章程。丰俭适中。他物宁自节省。无好侈靡。奢而不足必致妄取于人。所得甚小而所失甚大。

衙署房屋。足蔽风雨。即便安居。不必修葺。如令属官代修。尤为不可。图一己之快。而为累于人。何为也。凡有馈遗。宜谢绝。即食品不便却。亦须择其至轻者。凡送物投汝所好。必将有所为。且与门仆相通。方能如是。宜峻拒之。稍涉游移。后将引类而至。所累甚多。而玩物甘言。尤足中汝。切宜谨守。至于托人购买对象。尤为非理。此口一开。人无不轻而玩之。

养廉按月支给。无预借。诸友馆谷。逐季送清。余以给日用。能节存十之二三。以备急用为妙。万一不敷。宁家中补凑。断不可妄取人钱。祖父以清白传家。非义之物。一介不可取。事上宜恭谨而不可卑谄。平素守正不阿。人自不以非理事相委。若素常诡随。临时岂能谢绝。凡与人交。不可求一时亲密。人之易见喜者必易见怒。惟遵礼致敬。不见好亦不招尤。所谓淡而可久是也。见两司及在抚军坐中。凡言他属能否。与计议政事。不可轻易出言。本属有公事。及官当迁调之处。均宜先与两司商定。再陈之抚军。两司总持风纪。通省政事。皆其主张。分巡职当听命。无专擅之理。遇公事差遣。切不可推诿。院司书禀宜常通。但须择地方切要有益而可行者。无泛举动以启人厌。

待僚属宜宽平和易。使人相信而不疑。故作威福欲以生人敬畏。而不知适足以使人轻贱。遇一老猾者。虑其不测。即先发以相制。未能制人而先自败。属吏能否。当于政治实绩间验之。语言状貌未足为凭。固不可先设疑心待人。亦不可以词组投合。便深信不疑也。今有察吏之责。益不可不详慎矣。

州县相见。并须和悦颜色。论地方政事。须听其畅言毕后方诘其曲折。或所见不同。亦宜和婉相商。有能抗论是非者。必其中有所见。尤宜平心下气。加意采择。无执己见。遽折人非。人有胆弱者。一折便将不顾事理。曲附上官之意。贻误民事不浅。同是公事。只期事理得当而已。人己意见。断不可留。

本境武官。尤宜和协。若有事相关者。和同办理。无分彼此。无大小。接待总宜谦下。

出巡于地方未能有益。而先于属官有损。但初任不能不一行部。切宜轻装减从。一幕友。二三老实家人。书吏晓事者各二人。足供使令便好。此外无多带仆从。夫马及船。自发钱雇。无取于县。尤要在不遣头站人。诸弊皆从此生。先已行牌通知。断无须人前去。属吏预备执事郊迎。俱拒回。随留数人备传呼而已。所带家人。只一可信者应门。余俱不得与府县人相通。所到地方。或有讼狱。当折者就近理之。利害当兴革者。细心察看。与同官参议。回署再酌。无以己见遽令出也。一切馈遗。除酒食外。行谢绝。无因语意殷勤。稍涉游移也。或办差务及往省。均须酌定合用人数。无多带闲人。

善柔之人。能以曲说巧语入人心腹。当前甚觉可喜。或引而进之。谓此人必为我用。而不知为此者。有所图也。图之既得。或他事未尽如意。即生怨怒心。我之势又或稍失。彼将转媚他人。遂不难加以谗谮陷害。此自古迄今小人之常态。未足为怪。阅历未深者。往往为其所中。事后追悔。已无及矣。官场中倾轧之事甚多。而此尤难测。好谀者尤当随地自省。加意防察。

幕中诸友。须情意亲洽。礼貌周到。不可忽。饮食酌定数品。只一二席。稍丰时常陪饭。便令厨子不敢损减。论事当和婉相商。无执己见。轻行改窜。即或意见不合。亦宜以礼貌相别。无出恶言。

分巡虽有察吏之责。而无进退之权。稍一专擅。欲自见长。则上疑于僭。下嫌其侵矣。要以安静恬退。为守官之道。为政最不可喜事。喜事见能。必致生事滋扰。而奉行不善者。非藉以取巧。即因缘为奸。然又不可因此而自怠苟安也。事到面前无大小。皆当细心体察。分所得为者。审时度势。随事救正。于民生不无小补也。

人惟能受善言。能知人善任。使虽无才。亦可免过。矜智恃才以自用者。乃下愚小器。适以自害而已。用人听言之道。前已详说。今更提撕。当时时以此自省。

　此篇虽系戒巡道之书然处己接物官箴无二与专言察吏御属者不同故仍入之守令中不以职分泥也

　　寄董大兄书　
牛运震

仆见墨卷揣摩家。有典显浅诀。仆为县官。亦谬效之。猥有三言拙谋。曰俭简检而已。俭者薄于自奉。量入为出。所谓以约失之者鲜。此不亏空不婪赃之本也。仆愿为秦安中产分衣食甘苦。简者令繁而民难遵。体亢而下难近。一切反之。毋苛碎。毋拘执。毋听陋例。毋信俗讳。仪从可减减之。案赎可省省之。无日不与百姓相见。差与之齐。而讯其苦乐。惟求一切便民。虽驱世笑我以黄老。吾不知也。检者。天有理。人有情。吏部有处分。上司有考课。豪强在国。将吾伺。奸吏在衙。将吾欺。入一钱。乙诸简。得毋纳贿。施一杖。榜诸册。得毋滥刑。即今日去官。吾仓库不畏后任。明日还乡。吾心迹可白友朋。此又所谓检也。三项之外。仆又有平生自矢可信于心者。实心爱民四字。常举以告人。不敢自负。如其负之。愿尊兄屏诸西戎。勿复与相见也。

　　申饬官箴檄　乾隆十年三月　
陈宏谋

朝廷设官。原以为民。官必爱民。乃为尽职。故府州县官皆以知为名。又名之曰地方官。谓地方之事。府州县当无所不知也。百姓称官曰父母。自称曰子民。谓民间苦乐。府州县当无不关切如一家也。屡奉　　上谕令惠爱生民。力行教养。近又奉准部议覆条奏。行令地方官遍历乡。体验兴举。饬禁事宜。有无成效。无非欲地方官周知民事之意。一则使小民知官司之政令。有所遵从。一则使官司知民间之利弊。有所措手。惟是巡访虽在临时。而筹划端在平日。官衙之内。未曾有一番讲求。下乡之时。必不能有一番措置。徒然游目四境。究竟仍无实济。而属员众多。接见时少。亦难领悉。今酌定数条。合行通饬。即便遵照。

一曰耐烦劳。　一郡一邑。何事不待理于我。何人不仰望于我。每日所事。非关百姓身家性命。即关地方风俗人心。其中情伪百出。疑难多端。小心翼翼。犹恐有误。岂可有厌烦之心。惟日孜孜。犹恐不及。岂可有惮劳之心。故人谓居官则可免烦劳。不知正为居官则不能不烦劳。亦不敢不烦劳也。看案而耐烦劳。则原委透明。审事而耐烦劳。则虚实可辨。立谳而耐烦劳。则供看明切。检验而耐烦劳。则尸伤明确。后来案无疑窦。鞫囚而耐烦劳。则反复研讯。不事刑求。真情可得。批词而耐烦劳。则批断切中。小民不致守候再告。禀复而耐烦劳。则确切对针。不致答非所问。踏勘而耐烦劳。则界址分明。堂审更有把握。签票而耐烦劳。则票内字句轻重。名目多寡。俱有斟酌。胥役不能朦混。而里民免无端之惊扰。绝意外之株连。耐烦劳以兴利。则利虽难而必可兴。耐烦劳以除害。则害虽大亦必可去。固有官司耐一时之烦劳。而百姓受无穷之福泽。即有官司厌一时之烦劳。而百姓受无穷之扰累者矣。况事虽极烦杂。自有端诸。能耐烦劳。则心与事习。理得心安。久之将有不烦而得。不劳而理之效。近见各属。明知事之可为。职之当为。而或畏其难。或以为迂。或阳奉而阴违。或始勤而终怠。即如日行案件。亦有潦草塞责。得过且过。甚至上司公司。并不全看。颁发条。并未细阅。偶遇叩问。惊愕失措。茫然不知。皆坐不耐烦劳之病。苟非充类至尽。不能自祛痼习。故以此为诸君勖。

一曰戒揣摩。　人有本心。事有定理。当时不免浮言。事后岂无公论。无如仕途恶习。不讲实在是非。惟以私心摹拟。即如举一人也。不以其政迹过人。而以为因某事为上台偏喜也。不然则某人吹拂也。劾一人也。不以为奉职无状。而以为因某事触上台之忌也。不然则某人中伤也。岂上台全无公是公非。而祇有偏好偏恶耶。全以私心揣测上司。一倡百和。而激扬之公泯。劝戒之意不昭矣。至于办理案件。一有私意揣摩。必至是非混淆。轻重倒置。何以彰法纪而服人心。况一有揣摩之心。便工迎合之计。奔竞钻营。无所不至。其有关于吏治风俗人品心术。殊非浅鲜。所愿各属莅民理事。本心而推。循理而行。自守以正。相勉以公。论人则平心而察。在己则自反而思。毋囿于积习。毋惑于浮言。去一分揣摩。即扩充一分天良。即存一分公道。为自己展布事业。为地方维持风教。即为朝廷推广德意矣。

一曰禁扰累。　居官而有意扰民累民。虽愚不至此。但乡民至愚。地方甚广。奸胥猾吏。地方奸徒。情伪百出。稍有举动。便可藉端扰累。故无论官政烦苛。即良法美意。而体察未到。扰累不浅。无论奉行错谬。即遵奉力行。而防闲未周。亦足扰累。如应速而迟。则有守候之苦。应迟而速。则又有逼迫之苦。取结造册。需索生焉。传谕问话。诈吓生焉。即不耗费银钱。而废时失业。民已苦之。即不受刑坐罪。而惊受怕。民已苦之。本人之拘系。此扰累也。无干之株连。亦扰累也。至于官衙借用对象。虽云给还。而取送无非民力。守候更为失时。况未必全还也。买卖物件。虽云给价。而多寡不能相值。迟早不能如期。况未必给价也。加以签差出票。展转守催。则酒食使费。更在应付对象之外矣。即如州县因公下乡。巡历乡。原以为民。倘或候迎送。或事铺设。或备供应。或供马草。或平道路。均属扰累。即或不须伺候。不肯苛求。亦宜不时检点。以防里甲指挀。或自己丝毫不扰。而随带人役。亦须防其暗地需索。总之州县乃亲民之官。下乡乃亲民之时。非立威之时。止宜拜跪坐立之有礼。不在仪从供张之可观。虽无扰民累民之事。须时存惟恐扰民累民之心。周历一乡。可使乡民聚乐观。毋使乡民愁苦相对。必使民幸其复来。不可使民忧其再至。至于道府直隶州巡历州县。更宜轻装减从。迸绝馈遗供应。以为表率。不然则未得巡历之益。先受巡历之累矣。干咎亦不小。不可不切切留意也。

一曰绝回护。　官司治事。原宜慎重于先。乃不致翻覆于后。但事理无穷。物情变幻。初时或见闻倚于一偏。或事多不暇致详。及至推行不去。已知错误。则惟有及早回头。据实改正。庶几理得心安。更见虚怀远识。即或有干例议。而改过不吝。事得其平。上可以见上司。下有以对士民。所谓公可服人也。无如官场陋习。乐于见长。不乐于见短。明知前此未妥。或以民愚。可以计诱势逼。或恃才长。可以弥缝牵合。安心不肯改悔。抵口不敢认错。前此错误。犹云无心之过。后此回护。已成有心之恶。小事回护必至酿成大案。小过不改必至积为大恶。往往有破百姓之身家性命。供为官者一时之迁就。种种罪孽。无不因回护而起。况此习不改。不止回护自己也。以小人之腹。度君子之心。则为经手之上司回护。罗案外无干之人。解结中难解之结。则为承办之同官回护。以莫须有之装点。加平民不可解之冤累。则更为诈赃诬拿之书役回护。方且恃为周旋巧计。一时目为干办能员。殊不知　　圣明在上。功令森严。欺人适以欺己。自作还宜自受。明干　　国宪。阴遭天谴。往往而是。善乎诸葛孔明云。违覆而得中。犹弃敝履而得珠玉。诸君常熟服此言。增一分虚公之心。即少一分回护之念。始而难。终而易。救过在此。造福亦在此矣。

一曰息忿怒。　临民之官。平心静气。犹恐下情难悉。处置失当。一有怒意。堂上官之气先不能平。焉能平阶下之不平。再加以忿。则偏向偏恶。非刑逼辱。何求不得。虽有真冤实情。申诉难入。不但事失其平。破家丧命。皆不可知。迨至事后气平。虽知民冤。而狱谳已成。悔亦无及。若夫乘官怒而阴肆其毒。激官怒而侧持其柄。则又胥役惯技。固惟恐官之不忿不怒也。每见官司逞一时之怒。小民抱终身之冤。官亦造无边之孽者矣。世俗谓堂上一呼。阶下百诺。似居官易于生怒。又若可以怒者。殊不知惟居官独不可怒。更不敢怒。虽遇可怒可忿之人。尤不忘可哀可矜之念。吕氏云。当官者先以暴怒为戒。事有不可。当详处之。必无不中。若先暴怒。只能自害。岂能害人。此为笃论。能息一分忿怒。即昭一分平允。以此临民。庶几无过。至于上官接属。一有忿怒。是非混淆。吏治人材。所关不浅。克己可以治怒。自治而后治人。又在上官之身先作则也。

　　通饬各官熟读律例江右集　
程含章

大清律例一书。乃　国家之大经大法。昭示万古。大无不统。细无不包。为牧令者。吏户礼兵刑工之事。无一不当办。即无一不当知。非讲读律例。何处更问津梁。本部院到任以来。察看各州县中才具优长。知勉为好官者。颇不乏人。而于承审案件。听断词讼。及一切政事。每有轻重不得其平。缓急不得其当。或滥传妇女。率交官媒。或滥押人证。轻施缧绁。诸如此类。不一而足。自居谨慎者。一味畏葸。当断而不断。自诩才华者。任意草率。应慎而不慎。遂使书役讼师。始则揣官之性情。而怂舞弊。继且持官之短长。而挟制逞刁。卒致畏葸者。一事颟顸。酿成多故。草率者。一时意气。贻悔后来。此无他。皆由律例不熟。事理不明之故。孔子所谓正墙面而立是也。诚取而熟读之。则事体之轻重缓急。是非疑似。诈伪变幻。无一不了然心目。即以办案而论。知何事为法所不恕。何事为情所当原。某案以某项情节为重。某事以某项人证为重。重者应如何办理。轻者应如何处置。平日反复讨论。知其当然。复知其所以然。至临事而成竹在胸。施行自然中肯矣。至命案全凭尸伤。尸亲呈报致死之情节。凶犯所供下手之情形。皆以相验辨之。生前死后之伤。如何分别。金刃他物之伤。如何分别。同一受伤。而有速死不速死之分。同一下手。而有欲杀不欲杀之别。深浅之分寸。痕荫之颜色。孰真孰假。差之毫厘。谬于千里。而其法备载于洗冤录中。今见各州县验报命案。或部位错误。或分寸遗漏。不破口之伤。则混填血流血污。已破口之伤。则率报红色紫色。致尸亲凶犯藉以狡执。开检之案层见迭出。甚至有故意不验。以详请开检。诿相验不实之咎者。试思百姓不幸而死于非命。已属可怜。复因验不如法。而令死者遭蒸检之惨。为民父母者。于心安乎。皆由平时于洗冤录不能领会。及到尸场始行翻阅。无异临阵读兵书。自然茫无头绪。至以验尸为秽污。假手于仵作家人。则荒谬更甚矣。夫农商百工一身一家之计也。而不明其理。不通其法。则弗能为良。况牧令为　朝廷治一州一邑之民。理一州一邑之事。而不明其理。不通其法。仅凭幕友之略节以审案。据仵作之喝报以填格。遇事茫然。毫无依据。可乎哉。州县至繁亦不过半日之公事。各牧令如不溺于声色之娱。断不致刻无暇晷。律例洗冤录想亦案头所有。何意束之高阁不一讲求耶。合行通饬所属各厅州县。嗣后于办公之暇。将大清律例及洗冤录二书。每日反复披阅。深思熟读。务令事理之轻重缓急是非疑似诈伪变幻。无一不了然心目。勿以迂阔而不为。勿以浅尝而辄止。则临民莅事。从违自有定衡。加以蹈履洁清。心术醇正。如是而谓不能敷政优优者。吾不信也。良有司其共勉之。

　　论用人学治臆说　
汪辉祖

吾友邵二云编修。言今之吏治。三种人为之。官拥虚名而已。三种人者。幕宾书吏长随也。诚哉言乎。官之为治。必不能离此三种人。而此三种人者。邪正相错。求端人于幕宾。已什不四五。书吏间知守法。然视用之者以为转移。至长随则罔知义理。惟利是图。倚为腹心。鲜不偾事。而官声之玷。尤在司阍。呜呼。其弊非说所能罄也。约之犹恐稽察难周。纵之必致心胆并肆。由余官须自作之说。而详绎之。其必有所自处乎。

选官初至省城。及简县调繁。间遇资斧告匮。辄向幕友长随假贷子钱。挈以到官。分司职事。此等人既有挟而来。必揽权以逞。辞之则负不能偿。用之则名为所败。所当谨之于初。无已。宁厚其息而不用其人。勿令幕友长随为债主财赋繁重之地。印官初到。书吏之有仓库职事者。间有馈献陋规。若辈类非素封。其所馈献。大率挪用钱粮。一经交纳。玩官于股掌之上矣。无论不能觉其弊也。觉之亦必为所挟持。不敢据实究办。谚云。漏脯救饥。鸩酒止渴。非不暂饱。死亦及之。其斯之谓欤。顾官即洗心。则门印亦难染指。必且多方怂。非有定识定力。不惑者矣。勿受书吏陋规

幕宾长随利弊。前已历历言之。若寮友访人于我。果相信有素。自当应其所求。如以素未深信之人。姑为推荐以塞责。使寮友以信我之故。过信其人。万一误事。何以相见。故素未深信之人。断不必徇情说项。或有推荐亦当详其所长。不讳其所短。使用之者可略短以取长。庶于事无偾。于心可安。勿滥荐幕友长随

用人弊不一端。撮要言之。则曰上下壅隔而已。为上官者类以公事为重。万不肯苛求于下。而左右给事之人。不遂其欲。辄相与百方媒孽。昔吾浙有贤令。素为大吏所器。会大吏行部过境。左右诛求未餍。一切供储。皆阴为撤去。晓起镫烛夫马。一无所备。遂撄大吏之怒。摭他事劾去。此隔于上之一端也。又有贤令勤于为治。纤巨必亲。赏罚必信。其吏役有不得于司阍者。遇限日朱单必濡迟而出。比其反也。又不即为转禀。率令枉受逾限之谴。此隔于下之一端也。被害者据实面陈。何尝不可立惩其弊。然若辈势同狼狈。所易之人。肆毒尤甚。安能事事渎禀。频犯投鼠之忌。故下情终不可以上达。须防上下壅隔。

长随与契买家奴不同。忽去忽来。事无常主。里居姓氏。俱不可凭。忠诚足信。百无一二。得缺之日。亲友属托。到省之初。同官说荐。类皆周全情面。原未必深识其人之根柢。断不宜一滥收。至亲临上官面言者。其势不得不允。处之散地。尚非善策。不若任之以事。心体察。足供驱使。固为甚善。觉有弊窦。立时辞覆。使其无可归怨。亦有辞以对上官。勿滥收长随

滥收长随之弊。始于误人。终于自误。若辈求情面而来者犹可。其曾出荐资者。一经收录。荐主之责已卸。投闲置散。不惟荐资落空。且常餐之外。一无出息。若辈又多贪饮嗜食。加以三五聚处。赌博消闲。势不得不借债鬻衣。此皆由我误之。彼不自度材力。又不能谅我推情收纳之故。而署中公私一切。彼转略有见闻。辞去之后。或张大其词以排同类。或点缀其事以谤主人。讹言肆播。最玷官声。滥收长随之弊

宅门内用事者。司阍曰门上。司印曰签押。司庖曰管厨。宅门外则仓有司仓。驿有办差。皆重任也。跟班一项。在署侍左右。出门供使令。介乎内外之间。惟此一役。须以少壮为之。司阍非老成亲信者不可。其任有稽查家人出入之责。不止传宣命令而已。心术不正。将内有所发而寝阁。外有所投而难。揽权婪诈。无所不为。其后必至钩通司印。伺隙舞弊。此二处官之声名系之。身家亦系之。管厨办差。则有浮冒扣克之弊。管仓则有盗卖虚收之弊。皆亏累所由基也。用长随之法

用人不可自恃。往承乏宁远。止录游幕时先后所用旧仆五人。一门一印一跟班一司仓一管厨。其中一人素无才识。余以阍人苍猾。稽察不易。特令专司启闭。不甚检核。阅岁之后。捺朱票。阁禀单。稍稍婪索。间有言者。余念大小公事。一一手治。渠不敢旁参词组。未之深信。又一年而事败。乃痛惩焉。已几几受累矣。兼视并听。如之何可过恃耶。嗟乎。不可自恃。又岂独在用下人哉。用人不可自恃

　　用亲不如用友学治臆说　
汪辉祖

谚曰。莫用三爷。废职亡家。子为少爷。为姑爷。妻兄弟为舅爷也。之三者未必才无可用。第内有蔽聪塞明之方。外有投鼠忌器之虑。威之所行。权辄附焉。权之所附。威更炽焉。任以笔墨。则售承行鬻差票。任以案牍。则通贿赂变是非。任以仓库。则轻出重入。西掩东挪。弊难枚举。即令总核买办杂务。其细已甚。亦必至于短发价值。有玷官声。故无一而可。事非十分败坏。不入于耳。迨入于耳。已难措手。以法则伤恩。以恩则坏法。三者相同。而子为尤甚。其见利忘亲者无论。意在爱亲。而孳孳焉为亲计利。势必陷亲于不义。所以危也。余佐幕三十年。凡署中有公子主事者。断不受聘。坐视其害。义有不安。以疏间亲。分有不可。目击官之受此累者。比比皆是。乾隆二十九年。诸暨令黄汝亮之重征。五十一年平阳令黄梅之苛敛。并因子累。身干重辟。子亦罹刑。尤炯鉴之昭然者矣。然则与舅犹可用乎。曰否。特其恩较杀于子。其分较疏于子。或不致十分败坏。尚易发觉耳。然至于发觉。亦复不易收拾。治则碍女。治舅则碍妻。隐忍黜逐。已累不可言。总不若择贤友而任之。友以义合。守义则尊而礼之。苟其负义。何嫌乎绝交。友有瑕疵。旁人皆可启白。且一经受玷之后。托足无方。故自爱者恒多也。至亲不可用事

然则一行作吏。至亲皆可疏乎。曰不然。自未遇以至通籍。莫不厚望于我。其情重可感也。幸得服官。如之何勿念。不畀以事权。则负才者无所肆。不责以功效。则无才者可自容。称吾之力。衣之食之。分禄以周之。尽吾心焉而已。心有余而力不逮。无可如何也。若夫任之以事。以致废弛决裂。情面两失。则是陷人于恶耳。岂爱人以德之谓乎。至亲但尽心力

官衙习气。最足坏人子弟。凡家居不应有之事。官中无所不有。虽居官者。纪范极严。然时而升堂。时而公出。检朿总有不至。仆从人等。饱食居。乌能尽安素分。如睹钱唱曲养鸟鱼嬖优狎倡之类。何地蔑有。衣美食肥犹其小者。子弟血气未定。易为所惑。且若辈唯恐不当公子之意。用事者以此固宠。未用事者以此邀恩。一有所溺。父兄之教难行。为害不浅。况官非世业。久暂靡常。子弟即幸无外染。而饱暖嬉闲。筋弛骨懈。设不能仰给于官。将无所恃以自立。故惟子弟可治儒业者携之官中。俾受严师约束。其它不若各就所长。令其在家治生。以为久远之计。子弟不宜轻令随任

至亲密友。义不可却。其可资照料者。偕至官中。不无臂指之助。即酌量赠遗。力尚能支。然有恒产有恒业者。必不肯离家远出。惟无用之人。多乐随任。不知官中公事。须延幕友。官亲可办者。不过仓库。仓库并关重大。非深可倚信之人。不敢轻托。一时面。挈之而去。至于无所事事。徒滋悔怨。非惟无益。而又害之。何如实言婉谢之为得乎。亲友不宜概听赴署

挈眷之官。累固也。然实有万不可已者。署无眷属。则宅门内如客寓然。一切俱无检朿。官一升堂拜客。仆从即无顾忌。遇公出晚夕。印匣亦难信托。昔有同寮。孑然在官。腰间悬匙累累。每出必与印偕。殊非体制。或以姬妾任之。则又不可。贤明者百无二三。小家女何知大义。属理内政。势有不能。万一小有色艺。驯至恃宠揽权。祸更有不可胜言者。采苹之诗。颂有齐季女。有以夫。任所不可无眷属

　　论用财学治臆说　
汪辉祖

士既服官。凡官之所需。及应酬种种与官俱来者。断不能省。然官一而已。非合家皆官也。一人官而家之人无不官样。禄其足济乎。且即官之一身。衣服可以肃观瞻。舆仆可以供任使。似亦足矣。而必备美是求。有一带而悬表佩玉。费及千金。他物称是者。试问官声果否系此。而亏累因焉。果何为哉。优令宜屏。燕会宜简。裘马宜朴。家人之衣饰宜俭。借曰缺美息阜。则有原思用九百之义在。岂患货之弃于地者。而况其未必然耶。故用财宜节。不节必贪。人即不自爱。未有甘以墨败者。资用既绌。左右效忠之辈。进献利策。多在可以无取可以取之间。意谓伤廉尚小。不妨姑试。利径一开。万难再窒。情移势偪。欲罢不能。或被下人牵鼻。或受上官掣肘。卒之利尽归人。害独归己。败以身徇。不败亦殃及子孙。皆由不节之一念基之。故欲为清白吏。必自节用始。不节必贪
  </div>
  <div class="pagination">
   <a href="皇朝经世文编_page89.html">
    上一页
   </a>
   <span>
    ...
   </span>
   <a href="皇朝经世文编_page85.html">
    85
   </a>
   <a href="皇朝经世文编_page86.html">
    86
   </a>
   <a href="皇朝经世文编_page87.html">
    87
   </a>
   <a href="皇朝经世文编_page88.html">
    88
   </a>
   <a href="皇朝经世文编_page89.html">
    89
   </a>
   <span class="current-page">
    90
   </span>
   <a href="皇朝经世文编_page91.html">
    91
   </a>
   <a href="皇朝经世文编_page92.html">
    92
   </a>
   <a href="皇朝经世文编_page93.html">
    93
   </a>
   <a href="皇朝经世文编_page94.html">
    94
   </a>
   <a href="皇朝经世文编_page95.html">
    95
   </a>
   <span>
    ...
   </span>
   <a href="皇朝经世文编_page91.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
