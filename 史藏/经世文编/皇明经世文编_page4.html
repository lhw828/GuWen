<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 4 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 4 页/共 172 页
  </h1>
  <div class="content">
   送晋王相汪君序
　　梅思礼授大督府副使制【奖擢顺】
　　国初总立大都督府若副使则副掌戎籍益尊官也
　　建庶官以临万国、任莫重于本兵、掌邦政而统六师、选必先于硕辅、具官梅思礼、材资骁勇、器量雄深、胸襟韬略之奇、被服诗书之雅、早登华冑、作镇藩翰、保境安民。此是元将来止帚者待四方之厎定。提强籍户。爰一旦而来止帚。明炳几先、忠于内附、去留灼知乎天命而危疑克断以人谋、辞项从刘、知同曲逆、舍嚣去述、识拟伏波、凡我师徒。束兵而下淮甸。暨其士女。按堵有如泰山。靖言思之、厥功懋矣、是用擢居宥密。俾赞枢机、匪彰顺之勤、式示输诚之劝、于戏、立非常之功、则有非常之赏、既肇以殊恩、奋国士之报、以酬国士之知、益图于显
　　代詹学士封靖西王制
　　此胜国之冑也想亦终入沙漠
　　朕惟窦融保五郡而事汉、式彰惟载之忱、李绩举十州以止帚唐、益着忠贞之节、在当时之宠越常典以褒嘉、眷尔外藩、忠于内附、为绩既懋、其报宜丰、具位某、曩在北朝、为近戚、任维城之重寄、乃胙土于遐耴、抚御合宜、官府各修其职业、恩威并着、部落咸赖以安全。兹朕诞开鸿业之初、惟尔灼知历数之在、审干去就、率先遣使而来庭、藉其土疆、不待兴师以及境、知同马援之识真主、义等箕子之止帚成周、是用颁新命以示恩、仍旧封而授任、庶使守其祭祀。岂惟保兹民人。于戏、锡爵疏土、不忘诚服之意、柔远能迩、实切宠绥之心、尚思对扬、益崇忠荩、
　　国学公试策题八首【策问】
　　太祖为吴国公策问亦代言也
　　问为人君者、莫贵于勤、莫大于断、莫难于信其臣、周文之日昃、汉宣之励精、秦皇之程书、隋史之传、同为能勤也。而或治或乱不同焉。晋武之平吴、宪宗之取蔡、符坚之南伐、宋文之北讨、同为能断也。而或兴或亡不同焉。秦穆之于孟明、汉昭之于霍光、燕哙之于子之、此亦苏氏之余论德宗之于卢木巳、同为能信其臣也。而或安或危不同焉。学者之论事。惟其未至之理难为说。而抵其巳往之迹易为言。请陈此十二君者、其始何得何失、而其后之反、以傋请问之及、袭其所以成、而改其所以败、度有取也、
　　问、能稼而能穑、斯谓之良农、能获而能烹、斯谓之善猎、能开边而能安边。斯谓之优于为国。故汉收河北。兵不再兴。唐复河陇。未尝出师。今西蕃朔漠之地。秦汉唐宋之所不能有者。我国家谈笑而悉取之矣。伊欲吏戎狄宾服。不敢南向而牧马。洮陇幽蓟之民。目不覩旗旐。耳不闻钲鼓。而安于耕凿。必有良策。二三子其悉陈之、
　　问、井由也、学挍也、礼乐也、此王政之大者也、为法虽不同。而先后尝相资。颜渊问为邦、而孔子则以四代之礼乐语之、滕文问为国、而孟子则以三代之井田学挍告之、然则此数者果可偏废欤、夫为治未有不本于古、而可行于今者也、孔孟所言、具在方册、时所谓上者又何人也岂龙凤主乎其设施之次第、愿推言之以闻于上、
　　问羲和之典历后夔之典乐、皋陶之典刑、益之典鸟兽、弃之典稼穑、皆守一职。终其身焉。近世仕者一人之身、而兼数官者有之、一岁之内、而历诸司者有之、岂其人皆贤于古人。而措诸事业者。无施不可欤。将徒知计班资之崇庳。而耻于一官欤。抑拘于数易之制。而材有不得尽欤。夫唐虞之时。洪水方去。天下可谓多事。而当其时。事无不治。今四方大定。时方今割何得云四方大定非有难治之政。而当世之务。往往废滞。夫安其分而专其智能于一职。与夫急于进取。而无常职。其得失亦可见矣。居今之势而欲复古之道、如之何其可也、
　　问、常衮之居相位也、选举不自专、一命巳上、皆付之定法也、可谓尽公无私矣、而贤愚有同滞之讥、崔贻孙之居相位也、未一年、除吏八百、多其亲旧、可谓出乎法制之外矣、而当时有得人之称后之宰相以常为法乎。则涉于避嫌。以崔为法乎。则近于专权。专权致威福下移之谤。避嫌失竭诚狥国之义。而谓贤相为之乎。夫古之贤相。孰有加于伊尹传说周公召公者乎。伊尹则敷求哲人。传说则旁招俊乂。周召则明扬俊乂既不自以为歉而其君。亦不以为疑是果何道欤为相不师伊传周召。顾自处于常崔之间。抑可不可欤。请为之说
　　问、在朝言朝、在野言野、在学挍而言学挍、可乎、有虞冑子之教、专之于居夔成周国子之教、摠之于学正、则乐岂非尤学士之所当重欤、后世何以希阔而弗讲欤、古者兴师、其出也受成于学、其反也献俘献馘于学、则兵岂非亦学士之所当知欤。后世何以忌讳而弗谈欤。所言者无非天人性命之理。而指六萟为器之末。所习者无过记诵词章之间。而视六德六行为空言。后世之学校、果三代之学挍欤。夫何佻达城阙、则其习至于令而尚存、成材就实、则其人质诸古而有愧。岂非学挍仅以着令而存、其教养之法巳疏欤。然六馆三学之士、或叩阍上书、而挽留先生、或倡明大义、而不污僣伪、或指斥权臣、而窜责不恤、亦尝见之、而君子以为盛事、果何以致之欤、岂所谓不待文王而兴者欤、国家建首善之地于京师、而二三予游焉息焉、岂惟稽往行以自鉴、择善者以自从而巳、凡古法之当施于今、与今日之所当务者、极陈之以修举缺陋、使教导兴而人材盛、亦有司之望也、
　　问、商书曰事不师古、匪说攸闻、周书曰、不于古训、于何其训、是以夏商周之有天下、其损益者有之、而所因者犹一日、董仲舒以谓质文有改制之名、而无变通之实者是也、自秦人废古、而先王维持天下之大经大法、荡然无复存焉者矣、汉兴、掇拾于煨烬之余、岂无一二为先王之旧、然自秦迄今、千五六百年、时君世主、初未尝谆谆然取法之为务也、而不害其为有天下、有天下而最盛者、莫过汉唐、汉之法大抵袭秦。唐之政一切因隋。而其治则皆几乎三王。乃若新莽之复井田。宇文周之复六官。可谓笃于师乎古者矣。而无救于其昏乱败亡。何秦隋之制可以传远而先王之法度顾不可以垂宪欤夫岂高帝之大度。文帝之仁厚。宣帝之励精。太宗之英武。乃致治之资。而莽之恶。宇文之庸。固自有取亡之道欤。将善复古者贵求其实。不慕其名。在得其意。而不在泥其迹欤。不然。岂所谓世殊事异。不相沿袭者不诬。而商周之书。乃虚言欤。幸推其故
　　送谭镇抚调平阳序【国初镇抚】
　　卫有镇抚所亦有镇抚以千户为主将而镇抚佐之则谭侯乃所镇抚也其于武弁为至微矣而苏先生辈又以文学为　太祖所优礼者乃其居乡以镇抚之折节为难而称道之然则国初武弁之重何如哉此可以观事埶之变故存之
　　都指挥使徐公、以平阳岸大海。内与南闽接瓖。外连日本诸藩。虽宿重兵。而守将不足以任折冲。既简千夫长之材者往代之。复命镇抚谭侯济翁往佐焉、闻命之日济翁方与吾党之士、就谒胡先生金华山中、胡先生方刲羊豕、备酒醴、相燕劳、酒行而报至、济翁命焉竟止帚。满坐咸怃然不怿、曰谭侯其遂去我等矣、自今我等。当谁慰藉哉。竟酒无一人醉者。嗟乎文武士之异趣久矣求其见能且不可得尚何相切之望乎、今吾党顾于济翁如此、夫岂不以于济翁而复见折节下士之风哉。余之留京师也、闻方今藩翰。惟浙东诸大将。能忘执以礼天下之士。而平章李公左丞林公、指挥徐公夏公、实表励焉、余恒欿然以不得趋其下风为憾暨辞免编摩之职来止帚。则李公林公皆征入朝徐公夏公皆移镇钱塘、所见克绍其风猷而士誉翕然止帚之者、上则师长朱君、下则镇抚表仁仲、驭吾济翁皆其人也、而幸托交焉、济翁暇日过余升堂即席必让、周旋必度、语诺必谨、相接以文、而相与以诚、始余见之、意其新交际适然耳、既而其后交际皆然、今且四五年、朝夕聚首、其交际未尝不然、过相规也、疑相质也、急相赒也、喜相庆也、有无相通也患难相恤也、疾病相忧也、岁时必臻吾门、拜吾亲、而时致异味奉焉、曰而之亲犹兄弟也、托姻联于吾、而以空乏叩其门、必有以赈焉、曰而之亲戚、犹吾之亲戚也、四方俊乂、游吾土而知吾者、礼之惟恐不至焉、曰、而朋爻犹我之朋友也、何其自谦若尔耶嗟乎无所肖似若余、岂足言士哉、而路翁礼貌之乃尔、则其于鸿生魁彦、可知巳、且济翁友余于里居家食之日。固知其不能延誉。而使之增重于时。于是从而礼貌焉。则凡济翁之交际。岂要名誉而借助声埶哉。夫亦志乎道而巳矣。岂易得哉、而今又当别去、则于济翁之别也、岂不异于人之别欤、兹吾党所为眷眷者耶、济翁之美众矣余独表其一节以告平阳之士、尚闻其风声、争磨冶洗濯以求交于济翁、而无槩视为武弁之流哉、先民有云、自天子至于庶人、未有不须友以成者、济翁能取友以宏其德器、而增崇其远大之业、虽当方面而有余裕矣、况佐平阳乎、此余之所望于济翁而亦济翁之志也、
　　送晋王相汪君序【晋府相传】
　　国初诸王国相秩二品又置文武二传亦尊官也树立之始用强藩辅非常制也圣天子统一函夏。图惟治道。念夫为国之藩屏。在乎众建亲王。爰以夏四月乙丑。九子一孙。同日封为王。授之册宝。锡之车服。胙之土田。复简朝之重臣为之保传。亲御便殿。面谕而临遣之。俾之先往缮城。树府寺。传仪。董官联。施政教。以待诸王出阁。而龙舒汪君、宝、拜晋王相、昔三王之于世子、莫不旁求硕士、为之师、为之传、为之保、而道以德义辅以政事、保其身体汉氏以来因之、几诸侯王列置传相、其位秩差后二师。而礼貌之隆。责任之重。则钧一焉。矧今晋王所赐履表里山河。乃尧之故都。叔虞之旧封。韩赵魏之全壤。地大且要。保王躬而制外阃。不有重臣。则何以哉。汪君负倜傥杰出之资、夙承训于家庭、又尝师武威余公、其奥学雄文、宏材远略、卓乎非流辈所可及上之渡江也、首被知遇、出入左右、扬历中外、惟其所用、而声实以着、譬则万石之钟大叩之大鸣焉、小叩之小鸣焉、今由二千石擢拜是官、眷注尤非昔比矣汉光武以张佚不难于正朕、故用佚为子传、唐太宗谓李绩不绩于李密、故托绩以孤幼、帝者为子择相类如此汪君之使河南也、被留久之、而卒完节来归、其在中台也、数犯　天威、陛陈谠论、可晋王、岂复有过于君者哉、则君所辅导、视佚与绩之所辅导者、虽有本文之异、此言得体而上之所以用君者、与光武太宗之取佚与绩、千载同符也巳、鞠穷尽瘁、启沃弥纶、以光孝又之行、以拓维城之切、以追河间东平之贤、使晋邸绰为令王保有社稷、与国同休、永永无疆、上无负　圣天子建亲王之至计、择保傅之盛心、固大夫士之所望、而亦君之所优为、者哉、君且行。朝士之能诗者、式歌以饯而余叙之、于是乎述
　　皇明经世文编卷之六终
　　皇明经世文编卷之七
　　华亭陈子龙卧子　宋征璧尚木　徐孚远闇公　李雯舒章选辑
　　王会荃星宰参阅
　　朱学士集（序）　桂正字集（疏）
　　朱学士集（序）
　　朱升
　　序
　　送分宪张公序
　　行枢密院判官邓公勋德颂
　　送分宪张公序【按察】
　　天台张君行按来徽、责言于故人升以广其政、升以民生休戚在长吏长吏之贤在通其民情盖自古经之初。军国百需之出于民。势不得巳。编民供亿公上。是固其职。长吏于此时也。其抚字之仁。与催科之严。二者不得并行焉。亦势也。然于其间。得无亦有下所不堪。上所不及知。长吏必当以闻者乎。姑以此时此土至浅近之一事言之。茗贡课株十赋其一、而一株之额粗精二两、此乃沃土所有。而我徽瘠土也、每百株、赋其十株、责其纳茗二十两、殚其地之出、而供其本色、巳不堪矣今又不收本色、以钱米代之、茗之粗者、此时此土、值米不及三升、而令纳一斗、精者值米不及五六升而令纳二斗、穷山荒疃采摘之家、虽竭其庐之入、亦不能应、此乃事之章章不可行者、上之人惟不知耳、岂有知其不可、而不改其令者乎、君之行按也、长吏有能为深长之计、通达民情、攘蠹弊开隆平、委曲条陈以闻、则贤于人者也、君则课之最以进之、其有明知蠹弊、坐视旁观、如茗课浅近之事、而尚不为君一言则长吏之不贤者也、君则课之殿以退之、则长吏有所劝惩、民情得以上达、而耳目之职举矣、君之明特达、岂真有资于人言者、仆别君数年、聩盲跛蹩非复旧日、然于君而耿耿者、固在是以因下问而不容巳于言、丁未四月朱升序
　　行枢密院判官邓公勋德颂【定乱】
　　岁辛卯、淮西兵起、明年自蕲渡江者、蹂饶陷徽、江东大扰、至于丁酉六月之间、胜负相寻、徽民受兵者、凡十有二矣、而犹不知所终也、于是泗水邓公奉江南行省平章朱公命、由宣取徽、先声所至、不戮一人、郡邑以定、公淑德夙成、威信昭著、始至即立城堡、作庐舍。作事简疾如此旬日竣事而民不知有役。纳降附。下条教。村疃帖服而民不知有军。分兵戍诸县。揄才以官治之。军民有职。上下相维。遗黎乃知免矣。将官张思总戍休宁县。能宣布公之德美、以福其民庶、又请邑士朱升作颂以传之、颂曰、徽之为郡、介乎万山、昔有革代、招附以安、曩岁淮兵、渡江窥浙、直捣于徽、肆其燔劫、突来荐至、奔北相仍、六胜六负、哀哉民生、猗与辨章、秣陵开省、勋业崇崇、纪纲井井、既克宛陵。南复楚强。有献于公。请事徽方。公曰噫嘻。无穷于远。蕞尔山城。其边三面。策者曰否。彼邻杭封。全有三关。浙右囊中。公曰噫嘻。兹为重役。总率招徕。必资淑德。曰邓友德、兰茁其芽、汝父汝兄、致命邦家、宣众未降、长鎗余党、既屯于徽、惧残彼壤、事有机速。为我南行。汝亲吾养、汝家吾承、邓公曰唯、惟辨章令辨章之心、徽人之命、爰敕渠师即日启行衙兵之胡、新附之汤、江淮之雄、苗獞之锐、列骑联旗、两州相缀、惟徽厌乱、城郭久空、诸军毕入、诛其莱蓬、既栅既城、以营以室、将士分功、成之句入、乃纳降附、浆酒温存、受其鸡豚、为之饔餐、使观其军、使行其垒、意气包涵、家人笑语、民曰此军、与我为侪、曩者轹我、今吾服怀、士日此军、非曩之匹、阃幕衣冠、中原典则、此事古今同嘅曩之来者。驱民为兵何为强弱。徒歼厥生。曩之来者。每事报复。指摘吹求。炽然荼毒。今兹下令、军民判然、不教之众、奔北之先、今兹下令、新自今日、无长浇风、酷为指挥、流离还定、渐复其初、里有耕桑、家有诗书、凡此之功、在于镇静、万喙同声、归功于邓、镇静之道、制胜之规、谢公指顾、秦败淮淝、镇静之道、致治之式、曹师葢公、民以宁一、繄公懿质、辨章登之、进之于学、玉而成之、云台元功、少年杖策、人谓我公、今之高密、以究劳绩、以开隆平、秉心勿替、引我民生、徽民愿公、祝公眉寿、仰彼昊苍、夕昕稽首、戍将承德、请作诗章、刻之县斋以传无疆、
　　桂正字集（疏）
　　桂彦良
　　疏
　　上太平治要十二条
　　上太平治要十二条【太平治要】
　　一曰法天道、天不言而四时行、百物生、天生圣君、位至尊而统六合、必当仰法于天明如日月、恩如雨露威如雷霆、信如四时、百职劳、庶事自理、若身兼庶务、则若劳臣逸、非所以法天也、夫天道好生圣人亦好生、好生之德、洽于人心、则人皆化干为善、而自不犯法矣、孔子曰、惟天为大、惟尧则之、此之谓也、二曰虞地利、中原为天下腹心。号膏腴之地。因人力不至久致荒芜。近虽令诸郡屯种。垦辟未广。先臣建言屯种亦屡矣而卒不若中原不讲于水田故也莫若于四方地瘠民贫。户口众处。令辞司募民开耕。愿应募者。资以物力。宽其徭赋。使之乐于趋事。及犯罪者。亦谪之屯田。此法亦可以处降附者使荒闲之田。无不农桑。三五年间。中州富庶。财用丰足矣。三曰顺人心天下以人心为本、人心所在即天命所在、故善治天下者、必上承天命。下顺民心民之所好好之。民之所恶恶之。葢人情莫不欲富寿安逸。故三王生之而不伤。养之而日厚。节其力而不困。君之于民。既犹父之于子。则民之于君。亦犹子之爱敬于父母矣。三代之所以得人心者、此也、四曰养圣德、夫聪明睿智之主、文武仁圣之君。乃天生圣德本无不备然万几之顷、或相感触。则意念之起、如重翳之蔽白日、故虽大圣、必兢兢戒谨、常加存养省察之功。节其嗜欲、惩其忿怒清明在躬、志气如神、则犹青天白日、万物咸仰、圣德加盛、圣寿万年、传曰有大德者、必得其寿、此之谓也、五曰培国脉、夫三代之历祚延长者、以仁义道德。教化斯民。不专尚刑罚。故民得遂其生养之乐。而天命眷顾之也。秦隋享国不久者。专事苛刻。力役不休。仁义不施。故民不聊生。而天不佑之也。今功成治定。万邦悉臣。当以三代有道之长为法。秦隋之失为戒。则人心和悦。天心眷佑。而国祚如泰山之安矣。六曰开经筵、自昔圣主贤臣。治天下之大经大法、具载六经。垂法万世、不可以不讲也讲之则理明而心正、措之政事、无不得其当、今当大兴文教之日、宜择老成名儒。于、朔望视朝之际。进讲经书一篇、敷陈大义。使上下耸听。人人警省。兴起善心。深有补于治化也。七曰精选举、夫官得其人、则庶务自理、万民乐业、故选举之际、不可不精审也、六部十三布政使司、乃股肱重任。岂可轻用而轻废哉。必历试其才能德量可当此者。然后信任之、至于提刑按察司、与知府之职、固尝不能尽、知其人、然亦不可轻任也、宜令京官五品以上、各举贤良正直一员、知州知县、于民最亲、亦须选择、国初用人多主此意宜令按察知府岁项廉勤淳厚者一二员。凡所举。不问巳仕未仕。但得人则有赏。缪举则有罚。如此。则人皆悉心求贤。而无遗才矣。若新进人才、且当试以佐贰之职、果有艺能出众、特加超擢、则官得其人矣、八曰审刑罚、刑罚一事、人命所系、不可不审、故书曰与其杀不辜、宁失不经、钦哉钦哉、惟刑之恤哉、葢死者不可复生、刑者不可复续苟不钦恤而详谳之、则伤人必多、伤人既多。必损和气。非所以善治也。理刑之官、必择其公明正大仁厚之人、如汉之张释之于定国辈。亲信而委任之。则天下无冤民。而致刑措之矣。九曰敦教化、学挍所以宣明教化、长育人才、非止训诂文辞而巳、今大兴国学、增广生员、教育之恩至矣、然国学首善之地、既选名儒以五经分教诸生、必先德行而后文艺、抑浮华而尚淳笃、未可骤用以启其奔竞之心、当日就月将、得其真修寔践、使成人有德、小子有造、将见风俗日厚、人材辈出、可为朝廷之用矣、十曰驭戎狄、夫驭戎狄之道、守备为先。征伐次之。开边衅。贪小利。斯为下矣。故曰天子有道。守在四夷。言以德怀之。以威服之。使四夷之臣。各守其地。此为最上者也。若汉武之穷兵黩武、徒耗中国而无益、隋炀之伐高丽、而中国蠭起、以唐太宗之明智、后亦悔伐高丽之非、是皆可以为鉴、非守在四夷之道也、今海内既平、车书混一、蛮夷朝贡、间有未顺、当修文德以来之、遣使以喻之、彼将畏威怀德、莫不率服矣、何劳勤兵于远哉、北狄遗烬、尚烦　圣虑、当选将练兵、分屯镇守、谨其防御、俟其衅隙、一举而荡平之、未晚也、十一曰、搜才俊、古之俊才、或隐于耕钓版筑、或出于商贾屠酤、皆足以兴邦而名世、非一端所取也、故书曰立贤无方、旁求俊乂、今于秀才等项、悉巳举而用之、若军伍谪戍、农圃医卜、或以微罪困于里闾者、岂无其人、宜令有司尽心求访、果有才器出、学识超众者、则举荐之、开其自新之路、许其忠竭力、庶可以得奇才异能之士、拔十得一、自可当千百人之用矣、十二曰广谘访、昔舜好问而好察迩言、乐取诸人以为善、故能以天下之善为巳善、而能周知天下之事、足以开物成务、使万民各得其所、伏惟　圣明混一华夏、统御万邦、遐方幽远、恐未周知、嘉言善行、或未尽取、正宜大开言路、广访博询、使常朝百官、得关轮对、布政按察府州县正官朝觐之时、各令敷奏以言、观其贤否、凡时政得失、民瘼利弊、许诸人陈诉、古有纳言之官、专掌其事、宜选学识高明、通达治务者、特授纳言之官、以详择其可否、则天下之事、可以周知、天下之善、可以毕至、而内外百司、罔敢怠逸、各思尽职矣、
　　皇明经世文编卷之七终
　　皇明经世文编卷之八
　　华亭宋征壁尚木　徐孚远闇公　陈子龙卧子　何刚悫人选辑
　　宋子建存标参阅
　　叶居升奏疏（疏）
　　叶伯巨
　　疏
　　万言书
　　万言书【分封用刑求治】
　　臣观当今之事太过者有三、曰分封太侈也。曰用刑太繁也。曰求治太速也。何以明之、日者、君之象也、月者、臣之象也、五星者、卿士庶人之象也、臣愚不知星术、姑以所闻于经传、并摭前世已行之得失者论之、诗曰彼月而食、则惟其常、阴盛阳微、则为不善矣、今日刑于月、犹之可也、而曰日月相刑、则月敢抗于日者、臣敢抗于君矣、切明　主上之有天下。扫除雄。如践草芥。包络豪杰。如臂使指。今公卿大臣数十万之众。战必胜。攻、必取者。朝廷遣一介之使召之。则拱手听命。无敢后时。况敢有抗衡者乎。传曰都城过百雉、国之害也、先王之制、大都不过三国之一、中五之一、小九之一、使上下等差。各有定制。上得以兼乎下。下不得以兼乎上。所以强干弱枝。以遏乱原而崇治本也。国家裂土分封。使诸王各有分地。以树藩屏。以复古制。汉高及我太祖非不知分封太广之患亦势之不得巳也葢惩宋元孤立。宗室不竞之弊也。然而秦晋燕齐梁楚吴闽诸国。各尽其地而封之。都城宫室之制。广狭大小。亚于天子之都。赐之以甲兵士之盛臣恐数世之后。尾大不掉。然后削其地而夺之权。则起其怨。如汉之七国。晋之诸王。否则恃险争衡。否则拥众入朝甚则缘间而起。防之无及也。此皇天眷顾之甚。或者谴告以相刑之象欤。今议者曰诸王皆　天子亲子也。皆皇太子亲弟也。分地虽广。制度虽侈。所谓犬牙相制。盘石之宗。天下服其强耳。岂抗衡之礼邪。书曰列爵惟五、分土惟三、今王亦爵也、汉谓诸侯王。亦不过三分之一耳。礼莫大于分。使王侯之国。与京畿同。则为列国矣尚有君臣之分乎今秦晋燕齐梁楚吴闽诸国。皆连带数十城。而复优之以制。假之以兵。议者何不摭汉晋之事以观之乎。孝景皇帝。汉高帝之孙也。七国之王。皆景帝之同宗父兄弟子孙也。当时一削其地则遽构兵西向。晋之诸王。皆武帝之亲子孙也。易世之后。迭相拥兵。以危皇室。遂成五胡云扰之患。繇此言之。分封踰制。祸患立生。援古证今。昭昭然矣。此臣之所以为大祸者欤。公与贾生之论同但贾生言于文帝之时而公言于太祖之日公所以不免也昔贾谊劝汉文帝早分诸国之地空以待诸王子孙、谓力少则易使以义、国小而无邪心向使文帝尽从谊之所言。则必无七国之祸。愿及诸王未之国之先节其都邑之制减其兵限其疆里。亦以待封诸王之子孙。此制一定。然后诸王有圣贤之德行者。入为辅相。其余世为藩辅可以与国同休。世世无穷矣。割一世之恩、以制万世之利。以消天变。以安社稷。天下幸甚、臣又观列代开国之君未有不以尚德缓刑而结千民心。亦未有不以专事刑罚而失民心。国祚短长。悉繇于此。三代秦汉隋唐享国之数。具在方册。昭然可观。其故何也、易曰天地之大德曰生、圣人之大宝曰位、何以守位曰人、何以聚人曰财、理财正辞禁民为非曰义、此可以见天地好生之心。与圣人守位之道矣。然而禁民　非之义。特居末者。明不得巳而用刑。而不专任刑罚也。古者断死刑。天子为之彻乐减膳。而寓惨怚之意于其间。诚以天生斯民。立之司牧而教养之。俱欲其并生于天地之间也。然而不率教者人于其中。则不得不刑之耳、故其仁爱之笃洽于民之肌肤。沦于民之骨髓民思其德愈久而不忘。故其子孙享国久远者六七百年。近者亦三四百年。岂偶然而巳哉。今议者曰宋元中叶之后。纪纲不振。专事姑息赏罚无章。以致亡灭。此行小仁而灭大义虽有其位而不能守之。　主上所以痛惩其弊。而矫枉之过者也。故制不宥之刑。权神变之法。使人知惧而莫测其端也。臣闻开基之主垂范百世。一动一静。必合准绳使子孙有所持守。况刑者民之司命可不慎欤。夫刑罚贵乎得中。过与不及。皆非天讨有罪之意也。使刑政不立。而强暴得以相凌。则国非其国矣。若刑罚繁苛。而政治促急。则民无所措手足矣。姑以当今刑罚言之。笞杖徒流死。今之五刑也。用此五刑。既无假贷。一出乎大公至正可也。而用刑之际。多出　圣衷。致使治狱之吏。务从深刻。以趋求上意。深刻者多获功。平允者多获罪。或至以赃罪多寡为殿最。欲求治狱之平允。岂易得哉。近者特旨杂犯死罪免死充军。其余以次仿流徒律。又删定旧诸诸律条、减宥有差此渐见宽宥。全活者众。而　主上好生之仁。已譪然布乎宇内矣。然未闻有戒治狱务从平允之条是以法司之治狱。犹循旧弊。虽有宽宥之名。而未见有宽宥之实所谓实者在　主上不在臣下也故必有罪疑惟轻之意。而后好生之德。洽于民心。必有王三宥然后刑之政。而后有囹圄空虚之效。此非可以浅浅致也。唐太宗谓侍臣曰。即路温舒之论鬻棺之家、欲岁之疫、匪欲害于人、欲利于官售故耳、今法司核理一狱、必求深以成其考、今作河法使得平允、太宗矫隋之暴刑罚务从宽宥、犹患及此。况今立严密以矫宽。纵能无是失。何以明其然也。古之为士者。以登仕版为荣。以罢黜不叙为辱。今之为士者。以混迹无闻为福。以受玷不录为幸。以屯田工役为必获之罪。以鞭笞捶楚为寻常之辱。其始也朝廷取天下之士。网罗捃摭。务无遗逸。有司催迫上道。如捕重囚。比至京师。而除官。名以貌选故所学或非其所闻而其所用或非其所学洎乎居官。言动一跌于法。苟免诛戮。国家自宣宗以后士大夫有仕宦之乐矣则必屯田工役之科。所谓取之尽锱铢。用之如泥沙。率是为常。少不顾惜。然此亦岂　人主乐为之事哉。欲人之惧而不敢犯也切见数年以来。诛杀亦可谓不细矣。而犯者日月相踵。岂下人不惧法哉。良由激浊扬清之不明。善恶贤愚之无别。议贤议能之法既废。以致人不自励。而为善者怠。宋程颐有言曰、君子小人常相半也、天下治则小人多化为君子、而君子多于小人、天下乱则君子多化为小人、而小人多于君子、此言在上之人有以化之耳。有人于此。廉如夷齐。智如良平。一或不谨少戾于法。上之人将录其所长弃其所短而用之乎将舍其所长指其所短而寘之法乎苟取其长而舍其所短。则中庸之才。争以为廉为智。而成有用之君子矣。苟取其所短。弃其所长。为善之人皆曰某廉若是。某智若是。少不如法。朝廷不少贷之。吾何所容其身乎。致使今之居位者。多无廉耻。当未仕之时。则修身畏慎动遵律法。一人干官。则以禁网严密。朝不谋夕。遂弃廉耻。或事掊克。以修屯田工役之资者。率皆是也。若是非用刑之烦者乎。汉之世。徙大族于山陵矣。未闻实之以罪人也。今凤阳　皇陵所在。龙兴之地。而率以罪人居之。以怨嗟愁苦之声充斥园邑朝廷非所以恭承宗庙意也近令就中愿入军籍者。听其免罪。复官者宥之。而犹闻有拘其余丁家小在屯。此皆有司不行请明之故夫有罪之家长既赦而任之以政矣余丁家小复何罪哉夫摧强敌垒。则扬精鼓锐。奋三军之气。攻之必克。擒之必获可矣。高帝时乃有此当时谋臣大将何在也今贼人伪四大王突窜山谷。如狐如鼠。无窟可追。以计获之。庶或可得。而乃劳重兵以讨之。彼之惊骇溃散。兼之深山大壑。人迹不能追从之地。与之较奔走。则彼就熟路而轻行。与之较生死。则彼负必死之气。三军之众。孰肯舍生而争锋哉。今捕之数年。既无其方。而乃归咎于新附户籍之细民而迁徙之。骚动四十里之地。鸡犬不得宁息。况新附之民。日前兵难流于他所。朝廷许之复业而来归者。今既附籍矣。乃取其数而尽迁之。是法不信于民也。夫有户口而后田野辟。田野辟而后赋税增。今责守令年增户口。正谓此也。近者巳纳税粮之家。虽承特旨。分释还家。而其心犹不自定。已起户口。虽蒙怜恤。见留开封听候。今军土散漫村落。居民不知所为。讹言惊动。况太原诸郡。外界边鄙。民心如此。甚非安边之计也。臣恐自兹之后。北郡户口。不复得增矣。何者。小民易动而难安。今之小民以为新籍在官。乃见迁徙。反易逃匿。若欲迁徙。槩而迁之。我奚先受其殃乎。凡此皆臣所谓太过而足以召灾异者也。未见其可以结民心而延国祚者也。晋郭璞有言曰、阴阳错缪。皆烦刑所致。今之天变、岂非烦刑所致者乎。臣愿自今朝廷宜录大体。赦小过。明诏天下。修举八议之法。严禁深刻之吏。断狱平允者。则超迁之。苛刻聚敛者。则罢黜之。凤阳屯田之制。见在家小住屯者。听其耕种起科。已逃户口见留开封者。悉放复业当差。如此则　人主足以隆好生之德。以树国祚长久之福。兆民自安。天变自消矣。昔者周自文武至于成康。而后教化大行。汉自高帝至于文景。而后号称富庶。文王武王高帝之才。非不能使教化行以致富庶也。葢天下之治乱。气化之转移。人心之趋向。非一朝一夕之故。致治之道。固不可骤至。今国家既纪元九年于兹。偃兵息民。天下大定。纲纪大正。法令修行。亦可谓安矣。而　皇上切切以民俗浇漓。人不知惧。法出而奸生。令下而诈起。故或朝诛而暮犯者有之。昨日所进。今日被戮者有之。乃致令下而寻改。已赦而复收。天下臣民。莫之适从而不能相安者。甚不称　主上求治之心也。愚臣谓天下趋于治也。犹坚冰之将泮也。冰之坚。非太阳一日之光能消之也。阳气发生。土脉微动。和气熏蒸。然后融释。圣人之治天下。亦犹是也。刑以威之。礼以导之渐民以仁。摩民以义。而后其化熙熙也。孔子曰、如有王者必世而后仁、此非空言也、况今之天下。犹古之天下。民俗虽漓。而民好善恶恶之心。则未尝泯也。因其好善恶恶之心以正风俗。则求治之道在是矣。求治之道。莫先于正风俗。正风俗之道。莫先于使守知所务。使守令知所务。莫先于使风宪知所重。使风宪知所重。莫先于朝廷知所尚。则必以簿书期会。狱讼钱谷之不报为可恕。而世俗流失败坏为不可不问。而后正风俗之道得矣。风俗既正。天下其有不治者乎。古之为郡县守令为民之师帅。则以正率下。以善导民。使化成俗美者也。征赋期会狱讼簿书。固其职也。今之守令。以户口钱粮簿书狱讼为急务。至于农桑学校。王政之本。乃视为虚文而置之不问。将何以教养黎民哉。以农桑言之。方春州县下一文帖。里中回申文状而已。守令未尝亲点视种莳。次第早潦预备之具也。以学校言之。廪膳生员。国家资之以取人才之地也。今各处师生缺员者多。纵使具员。守令亦鲜有以礼让之寔。作其成器者。朝廷切切以社学为重。教民之急务。故屡行取勘师生姓名。所习课业。如是之详。今之社学。当镇城郭。或但置门牌。远村僻处。则又具其名耳。圣祖时巳如是所以任法之难也守令亦未以教养为巳任。徒具文案以备照刷而已。及至宪司分部按临。亦但循习故常。依纸上照刷。亦未尝差一人巡行点视。兴废之实。上下视为虚文。如此小民不知孝弟忠信为何物。争鬪之俗成。奸诈之风炽。而礼义廉耻扫地矣。此守令未知所务之失也。风纪之司。所以代朝廷倡导风化。访察善恶。条举纲目。约有万事。至于听讼谳狱。其一事耳。今专以狱讼为要务以获赃多者为称职。以事绩少者为阘茸。一有不称。虽有忠臣孝子义夫节妇。视为虚文末节而不暇举。若是谓之察恶亦近之矣所谓倡导风化者安在哉其始但知以去一赃吏。决一狱讼为治。而不知劝民成俗。使民迁善远罪。为治之大者也。此风宪未知所重之失也。守令亲民之官。风宪亲临守令之官。未知所务如此。所以求善治而卒未能也。王制论乡秀士升于司徒曰选士、司徒论其秀士而升于太学曰俊士、大乐正又论造士之秀升诸司马曰进士、司马辨论官材、论定然后官之、任官然后爵之、其考之详如此。成周得人为盛。今使天下郡邑生员考于礼部升于太学。使历练众职。任之以事。可以洗历代举选之陋。而上法成周之制矣。乡贡士此时患于用之太速其后患于用之大迟然而郡邑生员升于太学。或未数月。遽选入官者。间亦有之。臣恐此辈未谙时政。未熟朝廷礼法。不能倡导德化。上乖国政。下困黎民、虽曰国家养育之仁。然世间奇才。罕有如颜回耿弇邓禹者。固可拘于常法。虽贾谊之才。汉朝以年少难任委之。开国以来。选举秀才。不为不多。选任名位。不为不重。自今数之。贤者宁有几人。后之视今。亦犹今之视昔。昔年所举之人。岂不深可痛惜乎。凡此皆臣所谓求治太速之过也。
　　皇明经世文编卷之八终
　　皇明经世文编卷之九
　　华亭徐孚远闇公　陈子龙卧子　宋征壁尚木　何刚悫人选辑
　　唐允谐尹季参阅
　　方正学文集（颂　铭　书　序　记）
　　方孝儒
　　颂
　　郊祀颂
　　郊祀颂【郊祀】
　　皇帝肇禋于上下神祗、奉太祖高皇帝配、先是十二月癸卯朔、乘舆临视殿坛、戒饬百吏、涤牲省器、各严厥职、无敢或违、是月戊寅、上御奉天殿、公卿士咸受誓戒、其夕宿于斋宫、明日巳卯、出舍皇邸、尚食进素膳、及期行事、自元旦至于祭。天地开朗。日月华曜。氛祲屏除。风气穆清。先生出宋景濂之门其文笔正复相似方当出郊龙旗徐行万骑不惊。山川草木。皆有喜色。六军百姓。忻跃聚观。泊将展礼、玉辂望门、降趾而趋、脱舄登殿、秉璧奠瓒、兴府拜跪、寅畏慎恭、如对天颜、与神明居、星妃岳君。海王渎长。翕忽晻霭。若歆若格。夜半礼成。仰瞻霄汉。焕朗澄莹。上为动容。昧爽还坐正殿。在廷臣僚、及百执事、相率拜贺毕同、进言曰、王者嗣位而郊见上帝。葢上以占天心。下以定民志。若天地享答。神灵悦豫。黎民永受福祉。苟不顺洽人用弗宁。今皇上肇祀而神祗协赞。六合之内。光昭显赫。阳明发舒。阴慝消伏。浃于旬日。纤翳靡形。白叟鲐翁。叹未尝遇。兹岂智力所及哉。上之至诚贯彻二仪。皇天降鉴。锡以万年。休命祥征。灼灼可信不诬。翰林侍讲臣某曰诚之动天固然矣、然臣伏覩陛下自即位以来、鸿恩惠泽、渐渍万方、赦重罪、免逋租、恤困穷、赈乏绝、受直言、褒赏良吏、登任才俊、此乃建文君之所以失也宁屈国法而不忍以法病民宁阙储积而不忍以敛妨农仁声义闻。升格穹昊。上帝眷怀。保佑顾绥。若父慈子。夙夜不忘。禋而居歆。葢盛德之明验也。天所享不常。视德臧否。以为喜怒。有德而生民安其治则天心悦。无德而怨讟下兴。则天用不佑。德之动天。厥惟昭哉。臣不佞、幸执笔缀从官后、躬覩盛礼、谨作颂辞、以明圣德之格天、以播善政于无极、其词曰、上帝至仁。视民如伤。眷求同德。俾典万邦。自唐之衰。夷擅中国。迨于有元。人胥于狄。赫赫太祖。受命孔时。黄金戊朱旗。载清九围。复天之常。修人之纪。荡削秽腥。上帝攸喜。休养黎元。若疾在身。大功未终。授之圣孙。唯圣天子。皇祖是嗣。奉承天心。克受帝祉。霈泽是施。大赉是庸。椼杨不陈。囹圄虗空。孰租之逋。奚贷之负。厥数千亿。弃而勿取古逸有汉人之遗孰为螟蟊扑之除之降以风雨俾涵濡之登贤用能。幽滞奋发。容受嘉言。众志必达。四海所环。有万其区。至仁溥畅。庶类昭苏。乃诹令辰。正月壬午。誓戒臣工。大祀攸举。阳德显融。敛戢群阴。天开日舒。百神鉴临。玉辂出郊。乐备不作。斋于祠宫。盛服俨恪肃肃于动栗栗于言上帝在兹。敢有弗虔。昭哉广殿。取类明堂。金铺瑶璴。势切穹苍。鼎爼既豊。币玉既饬。灺烛炜煌。骍牲芬苾。乘舆徐来。及门而趋。执圭屏息。仰觌天居。乃盥乃荐。乃绥乃燎。俨若居歆。覩其色笑。分命臣僚。献于神。合敬同诚。百礼具陈。云君岳祗。海王渎伯厥灵洋洋来举饮食帝谓天子。致孝事天。爰锡纯嘏。子孙万年太祖叹言天子至仁恩加黎庶。四夷、咸宾。天子稽首。受天之胙。拜跪周旋。如奉宝璐。乐止礼成夜气正中星斗交罗其光烿烿圣情欣豫上帝予辅。万口同声。昔未尝覩。还坐法宫。端拱受朝。至和盈庭。如闻九韶。天子曰喜。来尔臣邻。惟天惟祖。匪德畴亲。政或未修。惠或未博。各殚乃心。助予谘度。勿厚其敛。重困细氓。勿苛尔刑。必臻于平。乃稽诗书。乃施教化此数言巳寓变革之意乃建皇极崇王斥伯。准则尧禹。绍述商周。纯用道德。配古作逑。邪慝阴类。弗眤弗使。君子阳刚。是崇是仕。民所愿欲。宵旰推行。其所畏恶。绝于未萌。人心既悦。天命自久。圣子神孙。百世之保。流以源长。国以仁兴。敬天靡渝。万方永贞。
　　铭
　　省躬殿铭
　　省躬殿铭
　　皇上嗣大宝位、清心恭巳、喜怒不形、轻徭减赋、赏罚以类、举措得宜、行之期年、万姓悦服、生欣豫、薄海内外、熏为太和、上犹谦让、弗自以为德、旦暮亲政、勤励靡遑、复于干清坤宁南北二宫间。为退朝燕处之殿。置古书圣训于其中。沈玩静思。名之曰省躬。谕以尚父所存。丹书之旨。夏书所歌。声色宫室之戒。曰汝其以是为铭。臣受命而退、拜手稽首言曰、天下国家之本在乎君、君之所以建极垂范于四海者、在乎身、而致此身于无过之地、俾黎元蒙福、后世承式者、不以心为之宰乎、是心也、五性具焉、五典行焉、万理萃焉、万事出焉、苟或不有以持之、则发乎正者易微、流乎欲者易危、是以圣人慎之、而加省察之功、德若尧舜、可以为至矣、而兢业不懈、勋若禹汤武王、可谓难能矣、而未尝敢忘乎学、祇德而闻、善则拜者、禹也、屏远声色货利、而圣敬日跻者、汤也、从事敬怠义欲之训、而铭于席鉴衣冠以自警者、武王也、其为事不同、其敬以省躬则一也、故其德业、如日月之光、与天地并存、后之君。非无雄才美质。然不知圣学之要。或始于勤而终于肆。渐次切入本旨或勉强于众庶瞻觌之时。而放逸于闲居狎处之际。其不能比隆于古。岂无所由然哉。惟我皇上、以二帝三王之资、居二帝三王之位、而笃志圣人之学、日莅治朝、命令之宣、政事之着、陶治庶类而措斯民于治安者、既无媿于古矣、退而燕休。不少暇逸而复省躬于斯焉。覩栋宇而若上帝之临、抚屏扆而若祖宗之格、圣心湛然。与天为一。思虑图猷、靡有弗敬、至理昭朗、邪慝消除、爱恶怒欲之偏、无自而出、芬华靡丽之诱、无间而入、固不待省而自存也、而省躬之念不忘、匪深得乎尧舜禹汤相传之道、乌能臻斯盛乎、斯道不传也建文君既具谦仁之性而当时大臣侍从诸人复以三代垂拱之学进之任道而不任势以至于颠覆所以遗爱虽在于民心而天祚不延于曩日也葢久徒知以智术法律为治。以故小不足以移风易俗而大不足以祚天永命圣上以敬为学、继自今始终弗二、内外罔愆、将见阴阳协、年谷登、四灵至、品汇咸若、子孙黎民、受祉于千万年矣。臣幸以劝讲为职、谨奉制献铭曰、天眷君德。付兆民。民之惨舒。系于一人。万化之原。庶政之本。大哉此心。与天地准。心乎克敬。恭巳无为。百度以贞。四海雍熙。或怠以肆。天德沦亡。内外交荒。邦用弗昌。至圣唯尧。舜禹汤武。以敬相传。千载同矩。明明天子。前圣是师。端拱法官。天下顺之。未旦而朝。既旰而食。渊默斋庄。以建皇极。于郊于庙。鬼神降临。惠于臣民。动靡不钦。任官以贤。敷政惟德。薄赋宽刑。恤孤掩骼。至仁畅达。沾被万方。惟帝克敬。惟天降康。帝心弗居。弥自谦抑。内殿燕休。寅恭朝夕。究观前史。以鉴安危。左书右诗。千古与期嗜好未形。防巨于小。喜怒之发。必循乎道。恩欲其普。政欲其平。兵欲不试。刑寓好生。下察民情。上祗天戒。咸省诸躬。无时怠懈。敬怠之征。古有训辞。怠则患生。敬为福基。身心既谨。复省于事。于盛时。可保长治。帝心干干。如日在天。不息于行。照临八埏。华构有严。寔资圣敬。育德绥民。永受天庆
　　书
　　与友人论井田
　　与友人论井田【井田】
　　仆向者僣不自量、窃伤三代圣人公天下之大典、隆地巳久、见今国家法立令行、寔足以乘势有为、举而措之、无所难者、故着论井田之事、可复不疑仆虽不才、亦尝三思之而熟究之、非偶为是夸谈也、然每患有志者寡、无与论讲明之者、始见吾子、行淳貌古、心独慕焉、以为可语斯事、故出而示之、意吾子异于流俗人、今吾子乃不察其道而横为异辞以非之、井田不可行事势自然虽豪杰无如之何不必尽是流俗人言也谓不可行于今、此流俗人之常言仆耳听之而几瞶者也吾子安取而陈之哉、且人之言曰、古法有不可行于今者、若井田是也斯言甚惑也、古之时。席地而食。手掬而饮。歃血而啖毛。衣皮而寝革。为巢为窟。以相居。拍手鼓腹以为乐。此其不得巳也。固不若后世宫室钟鼓服食器用之美且适也若此者非惟不可行亦不必行以其非中制也若井田者。更三四圣人而始大备酌古今之中。尽裁成之理。生民之巨方礼义之所由立也。古者之世富庶胜于今。风俗美于今。上下亲洽过于今国之盛强且久过于今曷为而不可行哉。人又言曰禹之洪水。桀纣之暴虐。人民稀少。故田可均。夫古之时。人民之众。后世莫及。此葢通于古今之言与耳食者有别桀纣之暴非若秦隋之麋烂其民也汤武诛其君而巳非若战国秦汉之际杀人盈城野民何为而少哉今天下丧乱之余。不及承平十分之一。田不必一于画井但能徙民于空虚之地多寡相均即古意不失矣故均田之行莫便于此时而吾子乃援王莽尝行证之以为不可益谬矣。且王莽之乱。非为井田也。欺汉家之老母而夺其玺称制于海内。海内之人愤怒。思剖其心而食之。然莽之所以失亦在于更制也故因变奋起使莽不行井田。海内亦乱莽亦诛死。于井田何有哉。吾子又谓汉唐不行、今欲行之、难矣、尤非知本之论也、汉唐不行者。非不可行也。汉祖之时实有未暇不见其终身于兵革平唐太宗则庶几矣未尝行也汉高祖之世可行也而时无其人导之唐太宗有志于三代之盛而魏征之流未知先后不能辅之以成大业孰谓之可行也。此论地势得之流俗之谓不可行之者以吴越言之。山溪险绝。而人民稠也。夫山溪之地。虽成周之世。亦用贡法。而岂强欲堙卑夷高。以尽井哉。但使人人有田。田各有公田。通力趋事。相救相恤。不失先王之意则可矣。而江汉以北。平壤千里。画而井之。甚易为力也。东海有鱼曰鲲。身如丘山。动则雷霆游则涛涌。桥井之蛙。未尝识也。伸其股而自托曰。东海宁大于井乎。鲲鱼之大。孰若吾股乎。今未知天下之故。而曰井田不可行者。是桥井之蛙之类也。且仆鄙固之意。以为不行井田、不足以行仁义者、非虗语也、仁义之行。贵人得其所。今富贵不同。富者之威。上足以持公府之柄。下足以钳小民之财公家有散于小民小民未必得也有取于富家者则小民巳代之输矣富者益富。贫者益贫。二者皆乱之本也。或难仆以为陈涉韩信。非有陶朱之富。而岂富者为乱哉。以此论井田疏矣。是殆不然。井田之行。则四海无闻民而又有政令以申之。德礼以化之。乡胥里师之教。不绝乎耳。苛取暴征之法不及乎身。何苦而乱乎使陈涉韩信有一廛之宅一区之田不仰于人则且终身为南亩之民何假反乎仆故曰井田之废。乱之所生也。欲行仁义者。必自井田始。吾子欲舍井田而行仁义。犹无釜而炊也。决不得食矣。夫不以釜炊。虽愚妇知其不可。不以井田为治。士大夫安之岂智顾不如愚妇哉。抑习俗之移人也。俗之降衰。日趋而日下。特立而不变者。惟豪杰之士能之。吾子俨然在缙绅之列。不务明圣人之道、以淑来者、而非先王之制、甚为吾子不取也、仆讷不善为辩、性颇质、又不喜为媚、故直以故告吾子、孟子不云乎、不直则道不见、然而仆亦非过也、将以明道也、吾子倘有疑于心、当以见教、仆尚能终其说不宣
　　序
　　应天府乡试小录序
　　京闱小录后序
　　京闱小录后序
　　送徐思勉之山东按察司佥事诗序
　　送太学赵孝先从军诗序
　　应天府乡试小录序【试录】
　　圣天子受天命、作四海九州岛主、神武既昭、大敷文治、闵前代习俗陋、而事功卑也、建学树师、更定制度、聚俊茂之才而作新之、复设科目、登进其贤能、以备任使是年为洪武二十六年则自再行科制以后末十年也此云二十年葢自设科之始统而论之耳于是二十年间、列于中外、赫然有声者、以百计、如稼于田而俟其有秋、木于林而望其成室、揆日收功果获其用、是岂特多士之敏于学所致哉、实皇上用贤图治之心、格于天而天有以相之也、天欲昌乎国家、必默佑之而赐之以贤才、众贤集于朝、才列于位、而天下不蒙其福、治功不显于世者无有也、洪武二十有六年、当试之期、京府实试太学及畿甸十四郡三州之士、出币征四方缙绅以程艺文之高下。得士盛衰在于主司此搜才之要至期、治中刘庸请于朝、俾监察御史王仲和孙仁莅其事、通判王子修赞其政、于是衣巾笔牍而至者八百人。有职于试事者、莫不虔恭以求称取士之意、比于初试之时其额稍多矣迨拔其绝尤者得士八十八人既揭其名以示观者、复将传于四方、垂于后世、士之生于斯者、可谓幸矣、然某闻之、朝廷取士以文。而所望于士者。不徒在乎文也。士之升以科目。而所以成其身者。不可恃乎科目也。葢皆阶此而进焉尔。夫君子之所学者、圣人之道、圣人之道、莫大乎仁义忠孝、士秉仁义忠孝、犹农夫之于耒耜、不可一朝去也、达焉与俱、穷焉与偕、故立于朝以之事君。则成豊功。着大节。次为社稷镇。行乎藩屏。处乎民上。以之治民。则使黎庶举得所愿。以无胎国家之忧。如是则庶几不负圣天子之恩。而可以称为学之士矣。苟或贸贸焉而食。营营焉而趋。而以进士自居呜呼其尚深思养士之初意也哉
　　京闱小录后序【京闱小录】
　　语名山大川者。不称其高深。而必称其出云雨。语灵区奥壤者。不称其饶沃。而必称其宜黍稷。论天下国家富庶昌隆。岂不以贤才之众多乎。周之诗人。称周之所由兴。不言其它。而惟及乎士君子之众。曰思皇多士。生。此皇国。夫四海亦广矣。千载亦远矣贤士君子奚为独出于文王之时而聚于其国哉葢国家之兴。天也。天之佑乎国家。莫大乎锡之以贤才。可为发深叹贤才多而道德政教无不举。国家未有不享悠久治平之福者也。圣天子有天下。士景从。海宇晏宁。然圣心犹以为未也。大设学以陶钧士类。而收之以科举、每三岁天下大比、洪武丙子、京府当试、太学暨畿甸郡邑士至者千余人、司选拔者。皆时之耆俊。其言得体而某之昏陋亦天预焉。既试而阅其文。通古今识正道者彬彬以数百计。监察御史及京府官僚议取士但当论才之少多不必定额若唐之制举亦然以为今岁士盛于往昔宜循旧比请于朝以定去留诏定其数三百于是缙绅相贺。以为自开国以来。取士未有盛于斯者。将录其名、与其文之美者以传、而俾序其故、自唐以降夷狄横。中国微。至五代而极。宋兴以太祖之雄而不能攘契丹。宇内不完。中叶遂剖为三。至于元而又极。圣人奉天明命。汛扫万方。弥天际海。罔不臣顺。行仁立政。涵育抚驯。豊功盛德。在宇宙间虽前圣之粒蒸民。修人纪者。莫之能先也。天道报施。用锡万年之祚贤才之盛于斯时夫岂偶然哉圣人之心。上与天通。凡有所欲。天必辅之圣心所属虽非恒人之所及知然岂无所望于多士者乎为士者幸生乎今、其必识天命之当然、知其生之不偶然而所知、竭所能、以辅安宗社黎民于无穷、如成周多士、为邦家之基、斯善矣、苟不能然。而为科举之学为巳足。不思其远且大者。如食焉而怠其事。吾恐有媿于古人矣。岂所望于盛时之士也哉。
　　京闱小录后序【京闱小录】
　　皇帝既即位、大诏纪今年元为建文春三月上丁、车驾幸太学、亲祀先师孔子。拜跽盥献。咸用享庙社礼。缙绅聚观。以为崇文祗圣之典。古所未有。风行万方。小大喜悦皆思自奋。以进庸于世。秋八月天下当大比、太学暨畿内士集于京府者千五百人、有诏命翰林儒臣、及时之名士较其文、御史莅之、而董其庶事、则属之府僚佐焉、七月甲辰入院、越九日乙巳而毕、屏芜黜陋、选擢俊良、葢去者几十之八。十分取二犹以为难则今时何如哉而登名于籍者二百十四人非难之也葢以上初取士天下后世将于是观盛美焉。而不敢弗慎也。昔太祖高皇帝创业绍正统之三年。即兴科举中间停科举故勿叙至十七年甲子而益盛。历四举而至于兹归美先朝言有体识今在朝廷之人大率多先朝之所简拔者也自古圣王。授子孙以天下。不徒遗之以人民土宇府库甲兵。而必遗之以贤才。俾共守之。苟无贤才。即谓之空虗。而不能为国。士之宜重葢如此。今高皇帝垂宪于前。皇上嗣之尊右文教而士竞劝。得才视昔有加。其为万世计。可谓至矣。将见仁人君子。为时并出。辅成宽大之化。养育黎民。登于太和。以传祚于无穷。讵不盛哉。棫朴之诗曰。追琢其章。金玉其相。勉勉我王。纲纪四方。圣德固有之矣。南山有台之诗曰。乐只君子。邦家之基。又曰乐只君子。民之父毋盛时之士其可不以古人自望乎
　　送徐思勉之山东按察司佥事诗序【送行】
　　以刑罚禁人。不若以礼义化人之易入也。以言貌察人不若以行事试人之易见也。古人治道　于今而有遇焉、皇上嗣登天位。念习俗之陋。贪诈者之多。圣祖以严致治嗣君未知其意故上下相勉以宽厚然国势亦以弱矣以为昔者治之以法而犯者滋众岂非教化有未至欤乃蠲逋租赦死刑选擢良吏。以治海内。除民之所患苦。而与之以所欢。未及期年。万姓协和。四方丕变。士君子以行道辅时为荣。而不贪禄知百执事庶人以谨行保身为常。而耻言货财上而朝廷。下而穷邦小邑。皆思洗濯瑕生月。以自归于善。可谓盛矣。上犹以为未也凡朝廷特遣使臣有便亦有不便前人论之详矣亲择廷臣二十有四人为采访使以观风言烛幽隐利民之事。得以便宜行之。繇是天下忻然谓太年可立致使者之出。莫不自奋励。各思建明图画以求称任使之意。及既事还朝。卓卓以政事闻者。葢居其半。给事中华亭徐君思勉。有闻之最者也　天子以为可用、会大同有警、复俾持诏往抚慰兵民、思勉精敏劲正、所奏举皆切时事、其能愈彰、适山东按察司以缺官告、即授按察佥事、将行、其僚友喜思勉之受知干上。而乐圣朝贤才之众也、为诗以饯之、而以首简为属、昔周之中兴也、宣王善干修政。用贤而贤才众多。诗人歌之韩奕烝民崧高诸篇。皆饯行之辞也而烝民特为仲山甫祖齐而作。其俞扬德业为尤盛。至今观者如逢其时。见仲山甫焉。今思勉之职视仲山甫未必同。而徂齐则同。将王命则又同。第未知诗所述作。能如尹吉甫之壮丽温厚。与典训并传否。虽然。世有圣君。不患无贤臣。德业既盛。不患无歌颂之者　上圣明。不媿三代贤主。思勉能以古人自望。仲山甫之事。宁知其果不可冀耶。咏歌之士。必有敷扬焜耀。以照千古者矣。抑尹吉甫之言有曰。按察为提刑之官故云尔柔亦不茹。刚亦不吐不侮鳏寡不畏强御此其部使者之事也、予不能诗、请为思勉赋之、
　　送太学赵孝先从军诗序【土人从军】
　　临海赵君孝先为国子生、其父老矣、当为兵京师、孝先奋曰、吾不代父、谁当为父言者、如告祭酒以愿代状、木许则言于礼部、事闻诏可之当时无兵兵者即卫军也　圣祖时严于卫军不许轻于脱伍一传之后法渐废弛至于今日而卫军之弊极矣是时可其奏而不脱其籍葢不以一人废法也释其父遣归孝先得命、喜不自胜、如疾甚遇药、如积雨获见日月、如羇旅亡聊而获禄位也、即变服以行爱孝先者曰孝先诚爱父矣然何不自重也。有才如孝先。蓄德践行如孝先。有声名如孝先。旦夕当为美官。官于朝而以情请。上未必不许也。而何急自代为哉。为世惜才者曰。国家地尽四海。执干戈职战守者如林。而少者岂一兵乎。而使孝先为之。夫以孝先行能、用之诚当其所长。于民有所补益。课其积效。孰为寡多。乌可狥一夫之私愿。而失良士哉。孝先之发方希直闻之曰、爱孝先者。非知孝先者也、为世惜才者。此叚议论纯乎儒矣犹未能阐发圣祖本意也安知国家之深指乎以巳视人则己重而人轻重者宜先轻者宜后也。以亲视身。则身轻而亲重。苟为荣辱计。而忘大义纵得大位、何能一朝安。中人且不忍为。况孝先卓卓良士乎。圣天子天运神断。以成大业。其所举措不易而审亦明矣。岂不知孝先也。岂不知兵之用薄。得士之效大也。辟之天然。将欲暑之。必先寒之。将欲成之。必先难之昭昭生于太阴。隆隆隐于至微。安知抑之非扬。舍之非用乎。安知万金之非轻。秋毫之非重乎。且士之所学。以善俗化民为本。孝先一举而使天下士莫不自濯磨奋发。知亲之不可遗。禄位之不可苟由是而子则为孝。繇是而臣则为忠。有益干人纪。岂不甚大。其于为人。岂不甚可贵乎。于是言者谢曰。非圣天子之仁。不足以遂孝先之志。非孝先之知学。不能处其以身道信乎士不可不学也。乃相率为诗以美之而余书其说以序之、
　　记
　　御史府记
　　御史府记【御史府】
　　皇上嗣位之初、即下明诏行宽政、赦有罪、蠲逋租巨万计去事之妨民者、明年以纪元赐高年米肉絮帛民鬻子者、官为之、赎、免田之租税几年、分遣使者问海内所患苦赏廉平吏、罪至死者多全活之、于是刑部都蔡院论囚视往岁减三分之二人皆重于犯法。二年春二月甲子、有诏若曰、顷以诉状、繁易、御史台号都察院、与刑部分治庶狱、此建文君变制之失嬉难之师于是为有名也今赖祖宗神灵断狱颇简其更都院仍汉制为御史府、专以紏贪残、举循良、匡政事、宣教化为职、搏击之任务为宽厚亦非致治之要省御史员、定为二十八人务为忠厚以底治平三月戊辰。赐御史衣。明日己巳。圣祖置三法司公署于太平门外此亦有深意何为辄移置之以都院旧署在太平之北于朝谒为难命即詹事府为御史府赐宴于新治。复命文武大臣皆预以宠绥之。既而有令臣某记其事、臣惟斯民之生。以德养之。则安于为善。以刑制之。则弃于为恶。圣人之治天下。岂有他术哉使人人皆知去恶以从善而治道成矣。惟御史之官始于周。其职之所治。与权任之重轻。虽累变不常。然得其人则纪纲振而国体尊。非其人则人望不肃而是非错缪然专任以刑狱则自近代始曩者法吏持刑深刻。犯者滋众。先皇帝甚厌苦之。欲有所更革而未暇。今皇上以德养人。生喜悦。讼者哀止。复古官名。其意不然善为措笔以修善政实行先帝之遗志自今居是府者。其敬承圣训。凡便于国。利于民者。则言之。为民之蠹。为国之病者。则去之。毋溺于私。而枉其所守。毋慑于势。而屈所当为。一以道辅佐天子行德教。使黎民醇厚如三代时。斯不负建官图治之意。苟为不然。舍其大而务其细。或事小忠末节以市名。或为诡行憸言以规荣利。于民之治否。国之安危无预焉则是官之名虽更而实之可厌苦者自若也奚可哉臣幸执笔从太史后。夫纪政教。明职守。以示后世。史氏职也。故书其事以为居位者规。
　　皇明经世文编卷之九
　　皇明经世文编卷之十
　　华亭宋征璧尚木　陈子龙卧子　徐孚远闇公　周立勋勒卣选辑
　　何刚悫人参阅
　　金川玉屑集（策　书　序　记）
　　练子宁
　　策
　　廷对策
　　廷对策【命官】
　　此文全学子瞻而无摹古之迹
　　臣对伏见　陛下发德音、下明诏、以得人之难、下询艹茅之陋、其谋之不可谓不广、其求之不可谓不切矣、臣不知　陛下、果能有以听之欤、抑将少布衣疏贱之臣、不足以与天下之大计、姑有以试之欤、虽然、君以名求、臣以实应之、　陛下举是名以问也、臣敢不举实以为对也、若夫好言以招祸、触讳以亡身、则非臣之所敢恤也、伏读　圣策曰、朕稽古名世者、惟敬事而畏人神、趋事以历知、涉难以立志、日运不息岁运不巳、虽在寝食、未尝忘其所以、由是大辅人君、福臻黎庶、所以名世者、为此也、嗟夫、敬事而畏人神一语、此乃唐虞三代圣人命官之一本也。　陛下能以是求诸古昔、命世之臣、则必以是而择、夫今日命世之臣矣。彼区区管商之谋、申韩之习乌足为　陛下道哉。　陛下既有意于唐虞三代之臣、臣不敢复引汉唐之臣以为对、请以唐虞三代之臣终焉、昔者舜之命九官十二牧也、曰钦哉惟时、亮天工、武王之称有夏之臣曰、惟御事厥乐有恭、伊尹之戒太甲曰鬼神无常享、享于克诚、周公之戒成王曰、小人怨女詈女、惟皇自敬德、夫能以是而告夫君、则能以是而任诸巳、可见矣、曰钦曰恭、曰克诚、曰敬德、又岂有出于　陛下所谓敬畏之外者哉、趋事以历知、涉难以立志、日运不息、岁运不巳、虽在寝食、未尝忘者、亦孰非敬畏之发见也、是故语其大辅人君、则上而唐、虞放勋重华之极治、语其福臻黎庶、则下而三代乃有刑措不用之丕绩、皋陶伊傅周召之为臣、率是道也、伏读　圣策曰、朕自代元、统一华夷、官遵古制、律放旧章、孜孜求贤、数用弗当、臣以为　陛下以天锡之资、居表正之位、即位以来、十有八载、孜孜求贤为生民计、日夜念此至熟也、至于数用弗当、虽臣亦疑之然而未敢遽为　陛下道也夫人君之道在于知人人臣之职在于任事。君有知人之明。则臣有任事之实矣。昔者皋陶之陈谟曰、在知人、文王之任宅俊曰、克知三有宅心、灼见三有俊心、大抵人各有心、不可测度、知人之难、从古病之、然古之圣人、未尝患其难、而不以是为先务也。故唐虞之用人必敷奏以言而后明庶以功必明庶以功而后车服以庸未尝轻易而授之也文王之于三宅也。既得其人以居常伯常任凖人之任矣又储其才以备常伯常任凖人之选焉未尝造次而任之也今　陛下孜孜求贤而数用弗当者无他焉亦察之不详而用之太骤之过也。伏覩　陛下自顷岁以来诛戮奸、回作新政治于是纷然擢用天下之士以共成厥功或以聪明正直为名。或以孝弟力田为选或以贤良方正为科。　陛下责望之意非不深也委任之意非不甚专也然而报国之效。茫如抟风岂是数者之果不足以为治哉、亦狥其名而不求其实之故也是故古之用人者日夜思之必其人之足以当是任也。然后以是任之而不疑。今也不然。以小善而遽进之。国初法至严明故以为言以小过而遽戮之　陛下求贤之急虽孜孜。而贤才不足以副　陛下之望者。殆此也。且夫天下之才。生之为难。成之为尤难。陛下既知生之成之之难矣又岂忍以区区之小故而即付于刀锯斧金戊之地哉。昔汉武帝以英武之资、而所用之人、或朝奏暮召。小不如意。则诛戮随之耳故汲黯有言曰以有限之才纵无穷之诛武帝曰不然。天下之才无穷。特患人君不能用之臣以为武帝非不能用之患在不能知之耳苟诚知之也大以成其大小以成其小量其才而任之以官。因其能而授之以职。果奸邪也。则诛之戮之。果庸劣也。则黜之退之。又何忍于杀戮。而后曰吾能用天下之才也哉。使武帝之计为是、是尧舜三代之道、为不足法矣、伏读圣策曰、其有能者委以腹心、多面从而志异。纯德君子授以禄位、但能敷古、于事束手、中才下士、廉耻无知身命弗顾、造罪渊泉、永不克巳、张君之恶、若非真贤至圣亦莫不被其所惑若此无巳。柰何为治。臣闻德胜才。谓之君子。才胜德谓之小人。才德俱全、谓之圣人、才德俱亡、谓之愚人、才德俱全、固世之所罕矣、臣窃观自秦汉以来窃人主之柄、以成天下之祸者、举皆才胜德之小人也、又岂特面从而志异哉、若夫纯德君子、但能敷古、于事束手者、无他、亦历涉之不详。练习之不敷故耳。故三代之教、八岁入小学、而教之以礼乐射御书数之文而后世有皓首不能周知其名数者、十五入大学、而教之修巳治人之道、而后世有没齿而不躬行其万一者、此古之君子、皆卓然有为。而今之君子。所以不及也。臣伏覩　陛下升御以来、兴天下之学较育天下之贤才、亦云至矣、然而教之之术、尚有未尽、故士之成就者、亦尚有所未至也、臣愿　陛下求胡瑗之法、立经义治事斋经义斋者、各治一经、治事斋者、各治一事、如治民治兵。水利算数之类。内自京邑。外达府州县。各妙选其术之尤者。以为学较之师。而岁考其成绩。则成德之君子。不患其束手无措矣。至于下士之徒、无耻之辈、则臣所谓才德俱亡之谓也。是固宜在摈弃之列矣、　陛下能详于其始。则可略于其终。能劳于其先。则可□于其后、知人之道、苟无其缺、则施之职任、各得其当、又焉有奈何为治之叹哉　陛下之所以策臣者、大略如此、而于其末、复命之曰、尔诸文士、虽在进学之秋未愽乎庶典、但能条陈可否、则知利钝、此　陛下怜臣之愚、而欲臣尽其说也、又曰既承命、悉乃心力、志根名世在斯举始、必如朕意。此　陛下导臣之进、而欲臣以古人自期也。国初名臣文集可采者少因取斯篇臣之所谓可否者、前既巳陈之矣、至于利钝、则非臣所较计也　陛下之欲臣以名世自期者、臣则请服膺于敬事而畏人神之一语矣、至于阿曲以求恩、逢迎以徼宠、不以责难陈善之道进乎、　陛下曰、必如　陛下之意焉、则非臣之所学也、臣等荷　陛下生成之恩、受　陛下教育之德、倘不以蒭荛之贱而弃臣、则所谓欲得夫名世之臣者在　陛下教之之有其方、知之之尽其道尔。愚陋之言、无足采者、惟　陛下悯其拳拳之忠、而有以教之不胜幸甚、臣谨对
  </div>
  <div class="pagination">
   <a href="皇明经世文编_page3.html">
    上一页
   </a>
   <a href="皇明经世文编.html">
    1
   </a>
   <a href="皇明经世文编_page2.html">
    2
   </a>
   <a href="皇明经世文编_page3.html">
    3
   </a>
   <span class="current-page">
    4
   </span>
   <a href="皇明经世文编_page5.html">
    5
   </a>
   <a href="皇明经世文编_page6.html">
    6
   </a>
   <a href="皇明经世文编_page7.html">
    7
   </a>
   <a href="皇明经世文编_page8.html">
    8
   </a>
   <a href="皇明经世文编_page9.html">
    9
   </a>
   <span>
    ...
   </span>
   <a href="皇明经世文编_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
