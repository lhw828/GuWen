<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 133 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 133 页/共 219 页
  </h1>
  <div class="content">
   铜政议下　
王太岳

具此五难。是以滇之铜政。有救荒无奇策之喻。虽然。荒固不可不救。而铜固不可不办。不可不运也。窃尝求前人之论议。厝注得失之所由。其有[已](己)效于昔。而可试行于今日者。曰多筹息钱以益铜价也。通计有无以限买铜也。稍宽考成以舒厂困也。实给工本以广开采也。预借雇值以集牛马也。云南之铜。供户工二部。供浙闽诸路。供本路州郡饩饷。其为用也大矣。故铜政之要。必宽给价。给价足而后厂众集。厂众集而后开采广。广采则铜多。铜多则用裕。前巡抚爱必达疏云。汤丹大小等厂。开采之初。办铜无多。迨后岁办铜六七百万。及八九百万。今几三十年。课耗余息。不下数百万金。近年矿砂渐薄。窝路日远。近厂柴薪伐尽。炭价倍增。聚集人多。油米益贵。每年京外鼓铸。需铜一千万余觔。炉民工本不敷。岁出之铜。势必日减。洋铜既难采办。滇铜倘复缺少。京外鼓铸。何所取资。前巡抚刘藻以汤丹大碌不敷工本。两经奏　　允加价。厂民感奋。大铜厂本年办铜六十万。大兴厂夏秋雨集停工。尚有铜三百七八十万。各厂总计共铜一千二百余万。历岁办铜之多。无逾于此。实蒙　　特允。初未见有不许也。今之去昔。近者十年。远者二十余年。所云硐日远。改采日难者。又益甚矣。而顾云发棠之请。不可数尝者何也。有铜本斯有铜息。有铸钱斯有铸息。故曰有益下而不损上者。不可不讲也。按乾隆十八年。东川增设新局五十座。加铸钱二十二万余千。备给银船工本之外。岁赢息银四万三千余两。九年之间。遂有积息四十余万。自是以后。云南始有公贮之钱。而铜本不足。亦稍稍知有取给矣。二十二年。东川加半卯之铸。岁收息银三万七千余两。以补汤丹大水四厂工本之不足。二十五年。以东川铸息不敷加价。又请于会城临安两局。各加铸半卯。二十八年。再请加给铜价。则又于东川新旧局。冬季三月旬加半卯。三十年又以铜厂采获加多。东川铸息尚少。则又请每月每旬。各加铸半卯。以加汤丹诸厂之铜价。而大理亦开钱局。岁获息八千余两。以资大兴大铜义都三厂之戽水采铜。先后十二年间。加铸增局。至五六而未已。滇之钱法与铜政相为表裹。已久矣。以厂民之铜铸钱。即以铸钱之息与厂。费不他筹。泽不泛及。而此数十厂百千万众。皆有以苏困穷而谋饱暖。积其欢呼翔踊之气。铜即不增。亦断无减。于以维持铜政。绵衍泉流。所谓多铸息钱以益铜本者此也。取给之数。诚不可议减矣。诸路之所自有。与其缓急之实。不可不察也。往者江南江西浙江福建陜西湖北广东广西贵州九路之铜。皆买诸滇。沓至迭来。滇是以日不暇给。夫　圣朝天下一家。其在诸路者。与在滇之备贮。固无异也。窃见去年陜西奏开宁羌矿硐。越两月余。已获现铜二千四百觔。仍有生砂。又可炼铜五六千觔。由此追凿深入。真脉显露。久大可期。又湖北奏开咸丰宣恩两县矿厂。先后炼铜已得一万五千余觔。将来获利必倍。见之邮报者如此。今秦楚开采皆年余矣。其获铜也。少亦当有数万。而采买之滇铜如故。必核其自有之数。则此二邦者固可减买也。贵州本设二十炉。继而减铸二十三卯。采买滇铜亦减十万。顷岁又减五炉。议以铜四十四万七千觔。岁为常率。而滇铜仍实买三十九万六百六十觔。至于黔铜。则减七万。将以易且安者自予。而劳且费者予滇。非平情之论也。是故黔之采买亦可减也。又今年陜西奏言局铜。现有二十五万一千四百余觔。加以商运洋铜五万。当有三十余万矣。委官领买之滇铜六十二万六千二百觔。且当继至。以此计之。是陕西已有铜九十余万。而又有新开之矿厂。产铜方未可量。此一路之采买。非惟可减。抑亦可停矣。

又闽浙湖北。及江南江西旧买洋铜。每百觔价皆十七两五钱。而滇铜价止十一两。较少六两五钱。其改买宜矣。然此诸路者。其运费杂支。每铜百觔。例销之银亦且五六两。合之买价常有十六七两。其视洋铜之价。未见大有多寡。加以各路运官贴费。自一二千至五六千。则已与洋铜等价矣。以此相权。滇铜实不如洋铜之便。则此数路者。可停买也。诚使核其实用。则岁可减拨百数十万。而滇铜必日裕矣。所谓通计有无以限买铜者此也。厂欠之实。见杨文定公始筹厂务之年。后乃日加无已。逮其积欠已多。始以例请放免。其放免者。又特逃亡物故之民。而身有厂欠。受现价采现铜。而纳不及数者不与焉。是故放免常少。而逋欠常多。乾隆十六年。议以官发铜本。依经征盐课例。以完欠分数考课。厂官堕征之罚。止于夺俸。厂官尚得藉其实欠之数。以要一岁之收。于采固无害也。其后以厂欠积至十三万。而督理之官。自监司以下。并皆逮治追偿。寻以铜少不能给诸路之采买。遂以借拨运京之额铜。二百六十几万者。计其虚值。而议以实罚。于诸厂之官。罚金至十有四万。寻以需铜日急。严责厂官限数办铜。其限多而获少者。既予削夺。或乃惧罹纠劾。多报铜觔。则又以虚出通关。按治如律罪至于死。斯诚铜厂之厄会矣。夫大小诸厂。炉户砂丁之属。众至千万。所恃以调其甘苦。时其缓急者。惟厂官耳。顾且使之进退狼狈。莫所适从。至于如此。铜政尚可望乎。由今计之。将欲慎核名实。规图久远。蕲以兴铜政。裨　国计。则非宽厂官之考成不可。何也。近岁之法。既以岁终取其所欠结状。而所辖之上司。又复月计而季汇之。厂官不敢复多发价。必按其纳铜之多寡。一如预给之数。而后给价继采。是诚可以杜厂欠矣。然而采铜之费。每百觔实少一两八九钱者。顾安出乎。给之不足。则民力不支。将散而罢采。欲足给之。而欠仍无已。必不见许于上官。是又一厄也。然则今之岁有铜千百万者何恃乎。预借之底本。与所谓接济之油米。固所赖以赡厂民之匮乏。而通厂政之穷者也。谨按乾隆二十三年。预借汤丹厂工本银五万两。以五年限完。又借大水碌碌厂工本银七万五千两。以十年限完。皆于季发铜本之外。特又加借。使厂民气力宽舒。从容攻采。故能多得铜以偿夙逋也。三十六年。又请借发。特奉　　谕旨。以从前借多扣少。厂民宽裕。今借数既少。扣数转多。且分限三年。较前加迫。恐承领之户。畏难观望。日后借口迁延。更所不免。仰见　　圣明如神。坐照万里。而当时又以日久逋逃。新旧更易为虑。不敢宽期多发。仅借两月底本。银七万数千两。而以四年限完。厂民本价之外。得此补助。虽其宽裕之气。不及前借。而犹倚以支延且三四载。此预借底本之效也。又自三十四年。三十七年。先后陈请借贮油米炭薪以资厂民。厂民乃能尽以月受铜价。雇募砂丁。而以官贷之油米。资其日用。故无惰采。斯又所谓接济者之效也。今月扣之借本。消除且尽。独油米之货。当以铜价计偿。而迟久未能者。犹且仍岁加积。继此不已。万一上官不谅。而责以逋慢。坐以亏挪。则厂官何所逃罪。是又他日无穷之祸。而为今日之隐忧者也。前岁云南新开七厂。条具四事。户部议曰。炉户砂丁。类皆贫民。不能自措工本。赖有预领官银。资其攻采。硐赢绌不齐。不能绝无逃欠。若令经放之员。依数完偿。恐预余地。惮于给发。转妨铜政。信哉斯言。可谓通达大计者矣。今诚宽厂官之考成。俾得以时贷借油米。而无他日亏缺之诛。又仿二十三年预借之法。多其数而宽以岁时。则厂官无迫挟畏阻之心。而厂民有日月舒长之适。上下相乐。以毕力于矿厂。而铜政不振起。采办不加多者。未之有也。所谓宽考成以舒厂困者此也。

小厂之开。涣散莫纪矣。求所以统一之整齐之者。不可不亟也。窃见乾隆二十五年。前巡抚刘藻奏言中外鼓铸。取给汤丹大碌者十八九。至余诸小厂。奇零凑集。不过十之一二。然土中求矿。衰盛靡常。自须开采新。预为之计。庶几此缩彼盈。源源不匮。今各小厂旁近之地。非无引苗。惟以开挖大矿。类须经年累月。厂民十百为群。通力合作。借垫之费。极为繁巨。幸而获矿炼铜输官。乃给价其微。不惟无利可图。且不免于耗本。断难竭蹶从事。又奏云。青龙等厂。乾隆二十四年。连闰十有三月。共获铜四十八万。自二十五年二月。奉　　旨加价。至二十六年三月初旬。亦阅十有三月。共获铜一百余万。所获余息。加给铜价之外。实存银二万九千数百两。较二十四年。多息银一万有奇。而各厂民亦多得价银一万二千余两。感戴　　圣恩。洵为惠而不费。又三十三年。前巡抚明德奏明。言云南山高脉厚。到处出产矿砂。但能经理得宜。非惟裨益铜务。而数千万谋食穷民。亦得藉以资生。由此观之。小厂非无利也。诚使加以人力。穿峡成堂。则初辟之矿。入不必深。而工不必费。又其地僻人少。林木蔚萃。采伐既便。炭亦易得。较大厂攻采之费。当有事半而功倍者。尤不可不亟图也。今厂民既皆徒手掠取。而一出于侥幸尝试之为。而为厂官者。徒于坐守抽分之课。外此已无多求。是故诸小厂非无矿也。货弃于地。莫为惜也。又况盗卖盗铸。其为漏。又不知几何哉。小厂之铜。岁不及汤丹大水诸大厂之十一者。实由于此。诚于厂之近邑招徕土著之民。联以什伍之籍。又择其愿朴持重者为之长。于是假之以底本。益之以油米薪炭。则涣散之众。皆有所系属。久且倚为恒业。虽驱之犹不去也。然后示以约束。董以课程。作其方振之气。厚其已集之力。使皆穿石破峡。以求进山之矿。而无半途之废。虽有不成者寡矣。若更开曲靖广西之铸局。而以息钱加铜价。则宣威沾益诸山之铜。不复走黔。路南建水蒙自诸山之铜。无复走粤。安见小厂不可转为大也。所谓实给工本以广开采者此也。

滇之牛马诚少矣。滇之所储备又虚矣。而部局犹以待铸为言。移牒趣运。急于星火。殆未权于缓急之实者也。铜运之在滇境者。后先踵接。依次抵泸。既以乙岁之铜。补甲岁之运。又将以乙岁之运。待丙岁之铜。而泸州之旋收旋兑者。亦略不停息。则又终无储备之日矣。夫惟宽以半岁之期会。然后泸州有三四百万之储。储之既多。则兑者方去。而运者既来。是常有余贮也。如是而凡运官之至者。皆可以时兑发。次第启行。在泸既无坐守之劳。在途亦有催督之令。运何为而迟哉。若夫筹运之法。固非可以滇少马牛自谢也。则尝窃取往籍而考之。始云雨之铸钱运京也。由广西府陆运。以达广南之板蜂。舟行以达粤西之百色。而后迤逦入汉。而广西广南之间。经由十九厅州县。各以地之远近大小。雇牛递运。少者数十头。多者三五百。至一千二百。以先期给价雇募。每年夏秋触冒瘴雾。人牛皆病。故常畏阻不前。既又官买马牛制车设传。以马五百八十八匹。分设七驿。又以牛三百七十八头。车三百七十八辆。分设九驿。递供转运。会部议改运滇铜。乃停广西之铜。而以江安浙闽及湖北湖南广东之额铜。停买归滇运京。于是滇之征耗四百四十余万。悉由东川径运永宁。其后以寻甸威宁。亦可达永宁也。乃分二百二十万。由寻甸转运。而东川之由招通镇雄以达永宁者。尚二百二十万。其后又以广西停铸之钱。合其正耗余铜。通计一百八十九万一千四百四十觔。令依数解京。是为加运之铜。亦由东川寻甸分运。至乾隆七年而昭通之盐井渡始通。则东川之运铜。半由水运。以抵泸州。半由陆运。以抵永宁。十年。威宁之罗里渡又通。则寻甸陆运之铜。既过威宁。又可舟行以抵泸州矣。十四年。金沙江以迄工告。而永善黄草坪以下之水。亦堪通运。于是东川达于昭通之铜。皆分出于盐井黄草坪之二水。与寻甸之运铜。得径抵泸州矣。然东川昭通之马牛。亦非尽出所治。黔蜀之马。与旁近郡县之牛。常居其大半。雇募之法。先由官验马牛。烙以火印。借以买价。每以马一匹。借银七两。牛四头。车一辆。借以六两。比其载运。则半给官价。而扣存其半。以销前借。扣销既尽。则又借之。往来周旋。如环无端。故其受雇皆有熟户。领运皆有恒期。互保皆有常侣。经纪皆有定规。日月既久。官民相习。虽有空乏而无逋逃。亦雇运之一策也。今宣威既踵此而试行之矣。使寻甸及在威宁之司运者。皆行此法。以岁领之运价。申明上官。预借运户。多买马牛。常使供运。滇产虽乏。庶有济乎。然犹有难焉者。诸路之采买。雇运常迟也。顷岁定议滇铜。每以冬夏之秒。计数分拨。大小之厂。各以地之远近。铜之多寡。而拨之。采买委官远至。东驰西逐。废旷时月。是以今年始议。得胜日见白羊诸远厂之铜。皆自本厂运至下关。由大理府转发。黔粤之买铜者。鲜远涉矣。而义都青龙诸近厂。与云南府以下之厂。犹须诸路委官就往买铜。自雇自运。咸会百色。然后登舟。主客之势。呼应既难。又以农事。牛马无暇。夏秋瘴盛。更多间阻。是故部牒数下。而云南之报出境者。常虑迟也。往时临安路南之铜。皆运弥勒县之竹园村。以待诸路委官之买运。其后以委官之守候历时。爰有赴厂领运之议。然其时实以云南缺铜。不能以时给买。非运贮竹园村之失也。诚使减诸路之采买。而尽运迤西诸厂之铜。贮之云南府。以知府综其发运。又运临安路南之铜。运贮之竹园村。以收发责之巡检。如是则诸路委官。至辄买运去耳。岂复有奔走旷废之时哉。若更依仿运钱之制。以诸路陆运之价。分发缘路郡县。各募运户。借以官本。多买马牛。按站接运。比于置邮。夏秋尽撤马牛。归农停运。则人马无瘴疠之忧。委官有安闲之乐。于其暇时。又分寻甸运铜之半。由广西广南。达于百色。如运钱之旧。即运京之铜亦且加速。一举而三善备焉矣。惟择其可采而纳焉。

　　厂记　
檀萃

募隆之出。由吴尚贤家贫走厂。抵徼外之葫芦国。其酋长大山王蜂筑信任之。与开茂隆厂。大赢银出不赀。过于内地之乐马厂。二厂东西竞爽。故滇富盛。民乐而官康。尚贤志渐张。思假贡象得袭守。大吏谩之。随贡行。贡既进。不能如所望。怏怏回。恐其回厂生变。拘而饿死之。厂遂散。蛮方之所惮者。募隆吴尚贤。桂家宫里燕。后又诱杀宫里燕。滇人所谓自去防边两虎。而边衅生矣。论者以银币之济中国者。首则滇之各厂。次则粤海花银。滇昔盛时。外有募隆。内有乐马。岁出银不赀。自尚贤死。募隆遂为夷人所据。而乐马亦渐衰。于是银贵钱贱。官民坐受其累。况启衅召兵。如往者征缅之役。骚动几遍天下。数十年来元气尚未充。由官之措置乖方。甚哉守边者宜用有学问。通达治体之重臣也。故着明银厂之开。可以实内地。厂民之保厂。足以防边。始尝为论以告于上官。因无见省者。乃书于此。以为后之守边者取法焉。募厂孟连土司之东。土司刁氏。世擅其地。雍正八年。刁派夷献此厂。愿岁输厂课银六百两。总督鄂尔泰以闻。　　上嘉之。为减其半。宁台诸厂。介黑惠澜沧之间者出铜。自涌金山。而至于悉宜募隆募在诸土司地滚弄江内者皆出银。古者重铜以充鼓铸为钱币。而银币不行。数百年来钱银并行。而银币尤盛。凡额征输纳饷运俸廉。岁百千万皆以银。故银出之丰啬。尤为民生之利病。说者必欲锢银厂。使厂民专趋于采铜。铜亦勉强支撑。而银日见其缺。以不度于时势。而各欲济其私也。自古以来。未有不重厂务也。其山有厂者。必谨封而祭之。申其厉禁。感召山灵。而宝藏兴。黄帝于山之见荣者有然。距封十里而为一坛。乘者下。行者起。犯令者死不赦。修教十年。葛庐雍狐之山。皆发而出水。金从之。受而制之。其严如此。今任厂民之自为。官不为修其祀。宜乎山之见水不能常也。夏水商旱。禹发历山之金。汤发庄山之金。作币以济民。文武之王天下。取牛氏边山之玉。汝汉右洿之金。赤野末光之珠。皆距周七八千里。深远而至难。珠玉为上币。黄金为中币。刀布为下币。刀布即今钱也。而已居金之下矣。银白金也。白金之币行之久。执锢银开铜之偏论。原非所通。主者亦皆附和。心不能白。能不动山灵之诃乎。昔贡禹奏言古者不以金钱为币。专意于农。故一夫不耕。必有受其饥者。今汉家铸钱及诸铁官。皆置吏卒。徒攻山取铜铁。一岁攻十万人已上。中农食七人。是七十万人常受其饥也。凿地数百丈。销阴气之精。地藏空虚。不能含气出云。斩伐林木。亡有时禁。水旱之灾。未必不繇此也。自五铢钱起已来。七十余年。民坐盗铸钱被刑者众。富人积钱满室。犹亡厌足。民心摇动。商贾求利。东西南北。各用智巧。好衣美食。岁有十二之利而不出租税。农夫父子。暴露中野。不避寒暑。捽草杷土。手足胼胝。已奉谷租。又出税。乡部私求。不可胜供。故民弃本逐末。耕者不能半。贫民虽赐之田。犹贱卖以贾。穷则起为盗贼。何者末利深而惑于钱也。是以奸邪不可禁。其原皆起于钱也。疾其末者绝其本。宜罢采珠玉金银铸钱之官。亡复以为币。市井勿得贩卖。除其租铢之律。租税禄赐。皆以布帛及谷。使百姓壹归于农。复古道便。窃案贡公之奏。谓攻采消阴气之精。不能含云出雨。是时铜铁之官。于各郡国。今远在滇黔。未能以一方云雨及天下。其为害犹属渺茫。至谓一岁受饥。且七十万夫。此根本切实之论。今合顺宁诸厂。其人之多不可算数。况总全滇诸厂而计之。则其数岂止七十万哉。而以食七人为算。则受饥且七百万人矣。且钱以准货。不过此数。以流转无甚大耗。今滇南供京局及各省局以斤计。铜岁千二百万。钱出之多。宜公私山积。而今富家未闻有积钱满室者。钱质虽大。积数年自碎。故无积之者。又不可销。销即不可为器物。故无销之者。积与销俱无。而钱不见盈。则归于何处耶。尝以此义语于通人。俱不能解也。

　　复当事论厂务书　
倪蜕

凡采取五金之处。古俱曰冶场。今音讹曰厂。按周礼司徙职。矿人掌金玉锡石之地。而为之厉禁以守之。若以时取之。则物其地图而授之。巡其禁令。此古冶场之所自始。而今矿厂之所由名。然今天下之厂。于云南为最多。五金而外。尚有白铜朱砂水银乌铅底母硝磺等厂。大小不止百余处也。今请言银厂。历考载籍。云南之厂。肇自明时。管理者为镇守太监。其贴差小阉。皆分行知厂。今迤西南北衙厂。尚其遗也。初亦不立课额。以渐增至三万有余。逮硐老山空。矿脉全断。凶阉以此课款。迫令摊于民田。厂俱封闭。以后或开或闭。听民为之。至康熙二十一年。滇省荡平。厂遂旺盛。嗜利之徙。游手之辈。具呈地方官。查明无碍。即准开采。由布政司给与印牌。谓之厂官。繁缨垫坐。先马执殳。居然官矣。于是择日出示。开炉试煎。每用矿砂。不计多寡。煎罩之际。厂官课长硐领。各私投块银于内。以取厚汁之名。因即宰牛祀山。申文报旺。此名一传。挟赀与分者。远近纷来。是为米分厂客。或独一人。或合数人。认定峒口。日需峒丁若干进采。每日应用油米盐菜若干。按数供支。得获银两。除上课外。分作十分。镶头峒领。共得一分。峒丁无定数。共得三分。厂客则得六分。若遇大矿。则厂客之获利甚丰。然亦有矿薄而仅足抵油米者。亦有全无矿砂。竟至家破人亡者。此关乎时命。亦不可必得之数也。至上课之法。则品定矿觔。入炉煎罩成汁。较定三拍。以铁为之。如戥盘而有柄。上拍可两许。此为解上官课。中拍可五钱。是厂官养廉。下拍可二钱。系课长及诸役分支。商民所开之厂。大概如此。至于踹获大厂。非常人之所能开者。则院司道提镇衙门差委亲信人拥赀前去。招集峒丁。屏辞米分。独建其功。并不贷。虽获万两。亦与商民无与。然有本有利。诸无怨辞。当其时厂未升课。又极兴隆。是丝丝入扣。官民皆优裕有余资矣。及康熙四十七八年。贝制军始报课二万七八千两。至今二十余年。陆续增至七万两。先以年多缺额之故。裁去厂官。分属府厅州县管理。以便参处。嗣有存库公银一项。年年拨出补额。已数载于兹。云南银厂始末。颇尽于此。然云南之厂。云南之害也。厂分既多。不耕而食者。约有十万余人。日糜谷二千余石。年销八十余万石。又系舟车不通之地。小薄其收。每忧饥殍。金生粟死。可胜浩叹。故唐宪宗诏曰。铜可资于鼓铸。银无益于民生。天下见采银坑。并宜禁断。亦见及乎此已。且近厂之地。食物必贵。盗贼必多。鸡犬不宁。虀盐告匮。此则民之害也。煎炼之炉。萎黄菽豆。洗矿之溪水。削损田苗。此又民之害也。有矿之山。概无草木。开厂之处。例伐山。此又民之害也。藏亡纳叛。不问来踪。大慝巨凶。因之匿。此又民之害也。舍其本业。走厂为非。翦绺赌钱。诈骗无忌。此又民之害也。流亡日集。奸匪日滋。杀勾连。附彝索保。此又民之害也。至若邮递厂文。供亿厂役。种种难罄。亦无一而非为民害者。是资于课者无多。而害于民者实甚。而谓百姓乐于地方有厂者。岂其然乎。今承下问。谨将悉知之利害具陈。惟鉴照而加之意焉。

　　与云南李参政论铜务书　
李绂

盐政已详前幅。更有渎者。滇中之弊。莫甚于盐。而滇中之利。莫大于铜。当日滇中铜觔。与钱法实分为二。目今特奉　　新纶。命滇鼓铸。则滇中之铜觔。产于滇者十之五六。产他省者十之三四。当未开洋时。天下铜觔。大半仰给于滇。而铜觔足用。宝泉宝源。未闻缺额。目今开洋采买。而铜觔反致缺额者。以滇铜不出故也。铜乌乎不出。自滇省设立官铜店。而滇铜遂不出矣。矿民入山采铜。官必每百觔。预发价银四两五钱。至铜砂煎出时。抽去　国课二十觔。秤头加长三十觔。共交一百五十觔。此无本之矿。民所由困也。其有不愿官价。自备工本。入山开采者。至铜砂煎出时。令矿民自备脚力。驼至省店领银。每百五十觔。给银五两。又旷日持久。不能支领。于是有本之矿民亦困。其有私相买卖者。谓之私铜。将铜入官。复坐以罚。夫矿民开采铜觔。其费甚大。有油米之费。有锤凿之费。有炉火之费。其运至省店也。有价之费。所费甚大。而官价不足以偿之。所以矿民每有硐老山空之请。托之以逃耳。硐实未尝老。而山未尝空也。夫山海之利。公之于人则普而多。私之于官则专而少。公之于人则可以富国而裕民。私之于官则至于害民而病国。至民逃铜乏。而官课亦亏。专利之弊。反至于无利。往往然也。今滇省开局鼓铸。需铜之时。势不能不设官店。但官店可设。而官价必不可发。若能出示晓谕。除无干田园庐墓外。招民肆行开采。照市价发给矿民。则利之所在。人争趋之。铜觔所出。自必数倍于寻常矣。上可以佐　朝廷鼓铸之用。既有利于钱法。而铜觔既多。抽收必广。又有益于课银。下可使穷苦之民。入山采铜。得铜获银。食天地自然大利。既有益于民。而铜觔多出。办铜官员。不受缺额之。又有利于官。铜觔既多。则买铜之银。归之滇省。有益于游食刁悍之徙。聚之矿地。使得衣食。渐知自爱。盗贼鲜少。讼狱衰息。风俗政治。咸受其益。公利之利无往不利。此亦必然之势。当事者所宜急加之意也。夫铜觔者钱法之源。钱法者铜觔之流。其源既开。其流易杂。滇省鼓铸。其弊有三。私铸行则病公而害民。官钱轻则私铸之官役。可以盗铜而肥己。搀铅多则暗中省铜而钱易于坏。诚能并杜此三弊。则源广而流亦清矣。故曰铜觔与钱法。实合而为一者也。

　　重铜运以杜弊累疏　
严烺

臣伏查滇省。岁运京铜六百余万斤。向由滇省委员解运户工二局。嗣经云南巡抚奏请分省递运。准行在案。本年二月。复奉　　上谕三省递运一事。势属难行。照部议。仍循旧定章程。滇省委员。径送进京。以归简易。钦此。臣窃以为滇省运员之累有二。其一在滇。其一在京。在滇者往往运铜。多委亏空之员。希图当下扣其运费。以补亏。夫州县有亏。原宜因时题参。而运费之应领于滇者。不下六七千。一经扣抵。难以敷用。此泸州领铜时。即有卖铜之弊。又不敷用。复有沿途盗卖之弊也。其不肖州县。或缺分本无亏空。一闻委运之信。即将官项入。装点亏空。明求藩司扣其运费。而一路卖铜为费者。亦时有之。种种积弊。皆宜急除。应请　　旨敕下云南巡抚。于每岁派员解运时。查其本任亏欠。在一千两以内者。立即追完。方准发给运费。饬催起行。数至一千两以外者。即行指名题参。另换他员解运。至于滇省应领运费。毋得丝毫扣扺。庶运员长途有资。各顾考成。不至盗卖官铜。自取罪戾矣。至于在京之累。则户工两局胥吏需索是也。前年童焕曾破案之后。奸胥稍知敛迹。然法以防小人。则防维不厌其密。闻铜运抵大通桥时。运员即与户工两局书吏。往来关说。使费议定。交贿后始能进局。否则百般刁难。必致兑收无日。臣查江南道御史。有稽查户局之责。陜西道御史。有稽查工局之责。每月到局。监放饷钱。应请嗣后于铜运抵大通桥时。令大通桥监督。报明两道御史。酌限十日。或十五日。即令起运进局。仍户工两局。知照两道御史。统于十日内传该运员眼同兑收。以杜胥吏任意需索。累月搁压之弊。至交收明白。仍将有无亏短挂欠。曾否依限兑收。知照两道御史查核。且恐兑收时。胥吏等上下其手。运员无可如何。除户工两部管理钱法堂侍郎。不时到局查验外。应请照御史监放饷钱之例。　饬令满汉科道。每月轮流一人监兑。庶胥吏等有所警畏。运员不受需索抑勒。如运员有亏短铜斤过多者。即将其亏短实数先行奏闻。再听户部照例核参。如此办理。不惟胥吏无所售其奸。即运员亦不敢盗卖短少。似属两有裨益。庶以仰副我　　皇上慎重铜运。体恤运员之心于万一矣。

　　滇系序　
洪亮吉

滇铜滇盐。实为一方利害所在。然盐之害。今已奏定归民。可以不烦更制。惟铜之害。其在官者。州县必实缺。方运京铜。往返率五六年。摄缺者少亦四五辈。夔门则有守候之虞。江行则有沉溺之责。津门则有剥运之苦。交户工二部。则胥吏勒索百端。不至罄其家不止。甚至有戕其身者。已屡见奏牍。害之在民者。厂民皆游手。厂本出库。已十去二三。余复供结纳之资。酬饮博之费。迨至流亡死故。责虽归官。而累仍在民。欲除官之弊。莫如接省递运。则费省而责分。欲除民之弊。莫如听人开采。而官仅设店。按价购买。则游民不至擅费帑项。胥吏不至任意侵渔。庶一方有限之资。不至渐久渐归无。如是而官民之元气始复。边境之蓄积始储。即有水旱甲兵。而可以无意外之变。要亦经理此方者。所当豫为之计也。敢因君言而推广及之。他日倘稽六诏之图。撰一方之志。有非此书不可者。则君与此书。又当并垂不朽矣。

　　请收矿税煎盐疏雍正二年　
贵州巡抚何世

窃臣履任时。黔西商民。纷纷具呈。请开矿厂。臣初虑有利不能无害。不敢轻率准行。既而思之。黔省土瘠民贫。不习织之业。复不擅商贾之资。止藉耕获营生。而山高岭峻。转运维艰。惟矿厂一项。乃天地自然之利。但能经画有方。防范得法。上可益课。下可便民。商之督臣鄂尔泰。亦以为可。遂行查羊角柞子白蜡三厂。已有成效。其余所报之处。现在饬司清查。一有实效。议定作何抽收之法。再会同督臣。确议具题。至民间食用。盐觔最为急需。而黔省向资川盐。山岭崎岖。驮载不易。小民往往食淡。臣思盐乃天地所产养人之物。川滇皆有。何独黔省无之。故到任后。遍加访察。乃知黔省非不产盐。止缘煎试无法。故致湮没。因原任安顺府知府管承宠。先因厂课被参。今已赔补完足。在黔日久。熟悉地方情形。颇知煎盐之法。故会同督臣鄂尔泰。咨部暂煎试。今据禀称有数处。其中地名白果树小河二处者。原系当年旧开之井。但灰石填塞年久。今雇觅井匠探验。大有卤气。确系盐井。业经置备器具。雇夫开挖。已深五六丈。只待盐卤一出。即可煎盐呈验等因前来。伏思凡事难于图始。而易于乐成。但得一二处有效。其余即可渐次而求。幸赖　　皇上如天之福。倘得每岁出有盐觔。足以接济食用。则民力更舒。而课饷亦不无裨益矣。谨奏。

　　请开矿采铸疏雍正十二年　
广东总督鄂弥达

窃粤东界连数省。一帆可通。若得就近开铸。王但本地钱文流通。兼可资两江三楚浙闽等省之用。伏思粤东开采之议。屡奉　　谕旨严禁。矿口悉封。臣职任海疆。自应杜渐防微。况利弊相因。岂容轻举妄动。但臣粤数载。遍察情形。熟思审计。有可保其有益而无害者。粤东山多田少。生齿日庶。生计倍艰。查惠潮肇诏等府。矿产甚多。原系天生之宝。以资小民之生。固宜应时变通。以疏众货之源。若谓人众堪虞。易聚难散。恐滋生事端。查粤省铁炉不下五六十座。煤山木山。开穵亦多。佣工者不下数万人。俱各相安无事。粤东向称多盗。迩来仰赖　　天威。前此窠巢。已成乐土。民情渐知畏法。苟得开矿营生。方见踊跃思赴。各立家室。实无他虑。查滇南开采多年。并无他患。湖南郴桂等处。从前历年开采。粤西亦现在开采。并无异说。且铜铅金锡。皆地气凝成。此衰彼旺。彼衰此旺。更递开之。实可不匮不竭。若以人多则谷价易昂。试思以本地之利养本地之民。即以本地之人食本地之谷。未开采之先。人不少而谷不加多。即开采之后。人不多而谷岂见少。见在连年丰收。谷价平减。惟不令外省游手。冒入充工。固万无人满之患。况本地居民。各爱其生。岂肯利归他境。更可不禁而自杜。臣请酌量仿照各省开厂事宜。就本省地方。招殷实商民。取具该地方官家道殷实印结。令其自备资本开采。专委廉正之员。董理巡查。其召募人夫。各州县官查朴实穷民。取具户邻保结。编立保甲。填明户口住址。连名互结。并可察匪弥奸。实有利而无弊。如蒙　　俯准就近开铸。则上裕国课。下养穷黎。流布钱文。通济邻省。莫有便于此者矣。

　　请开矿铸钱疏雍正六年　
广东布政使王士俊

窃广东各属山场。所在皆产铜铁。铁炉现在开煽输税。未奉停止。惟铜矿久经封禁。但粤省田少人稠。民无常业。自铜矿奉禁以来。附近居民。仍复群聚偷挖。在地方文武各官。视铜矿为小民衣食之地。明知偷挖。不行拦阻。督抚提镇。知有矿徙聚集。虽檄饬官弁驱逐。无如伊等声息甚通。官弁未到之先。则已另往他处。官弁既去之后。旋回垄口挖砂。其实矿徙。究未尝一日逃散也。臣查肇高雷等府。民间贸易行使。悉系唐宋旧钱。广韶等府。俱用低薄砂钱。相隔一二百里之间。钱有行使不行使之别。故钱法之坏。莫甚于粤东。倘蒙　　敕令督抚。勘明各属山场。照云南湖广之例。一体开矿采铜。并历年收买之铜器。设局鼓铸。所有唐宋旧钱。及低薄砂钱。令各州县于收买铜器处所。发价收买。新铸制钱。分运各府。换银行使。支放兵饷。搭定银七钱三。将见旧钱砂钱。自然无适于用。而现在偷挖之矿徒。转为开采鼓铸之夫役。国宝流通于薄海。群黎食力于铜砂。是诚一举而两得也。或以开采铜矿。疑夫役易聚难散。但铜矿与铁厂无异。今铁厂所需夫役颇多。取结互保。并无难散之虑。铜矿夫役。照铁厂一例编查。止用附近居民。不许外人溷入。聚固甚易。散亦不难。又何有意外之虑耶。臣从钱法起见。因敢敬陈刍荛之言。伏乞　　皇上睿鉴。

　　陈粤西矿厂疏雍正五年　
广西提督田畯

窃臣查南丹土州地方。旧有锡矿。间出银砂。自明时开采。以至于今。系湖广江西及本地人偷挖。近又于附近各山。开有新山水龙北乡等厂。经前督抚提臣。令广西近厂地方官。严禁油米铁器。不许入厂。意在绝其日用。自必散去。立法可谓严谨。无如此厂。与黔省独山州黄坭哨狗塘寨土司连界。油米等物。俱在独山州搬运。由黄坭哨蛮尾塘入厂。日用终未缺乏。矿[徒](徙)仍未驱尽。臣细访矿厂情形。富者出资本以图利。贫者赖佣工以度日。惟利是图。不敢扰民滋事。是以旋驱旋聚。无所底止。臣愚以为不如明令开采。设立廉干文员。驻札厂地。定议作何抽收。并设弁兵弹压。如矿砂未绝。则照例抽收。至矿尽山空。则利徒不驱自散矣。

　　停止开矿事宜疏雍正十三年　
两广总督鄂弥达

窃查粤东惠潮韶肇等府。矿产甚多。原系天生自然之利。与其封禁。使无知贫民偷挖而罹于法。毋宁竟行开采。明予以资生之路。且工商俱用本地。可无易聚难散之虞。食口并不加增。又无人满粮贵之患。实于地方有利无害。臣等是以奏请开采。自蒙　　圣恩俞允。臣等即遴委能员。会同各该地方官。将属内有矿山场。确勘煎试。示召本省殷商。取具地方官印给。令其自备赀本。前往开采。其需用人夫工丁。饬令各州县查出朴实穷民。取具甲邻户首保结。开明往址。备造清册。移送管理之员。如有面生可疑之人。潜匿在山者。即行拏究。并于附近厂地之村庄。饬令各保甲严行稽察。如有外来之人歇宿。务须根究。毋得容匪人。潜行窥探。地方文武。以及委理之员。稍有疏忽。即行参处。如此立法严密。将来矿旺人多。固不虞其滋事。即矿竭之时。此项人夫。原有姓名住址可稽。仍可令地方官。按册着令原保之甲邻户首领回。照旧安插。臣等于未经陈奏之先。先已再三筹划。实无难散之虞。兹据条陈内。称康熙三十七八年间。督抚奏请开采。而各处道路村庄。因受劫掠之害。至康熙五十一年。余孽仍复猖獗。掠英德翁源曲江等处。名为山贼。实系矿徒等语。臣等检查原卷。康熙五十一年。行英德县民锺上位等家。系铁炉停煽工丁关凤生等。伙同行。并非矿徒余孽。至所称翁源曲江二县。五十一年。无盗案可稽。且查康熙三十七八年间。开矿至五十一年。已十有余载。封矿既久。如何尚有矿徒聚集。据云矿徒亦不过数十余人。粤东文武官弁。兵丁数万。所司何事。竟任其猖獗。至十有余年不息。又条陈内称入山佣工者。即系无赖之穷民。今矿山一开。则无赖奸徒。号召云集。诚恐将来滋事等语。臣等查盗贼多属游手好闲。焉肯佣工开矿。至于矿徒。虽不能保其全系良民。但其中佣工受值者多。游手好闲者少。且穷民入山佣工。既得生计。尚恐甚为无赖而滋事。如并不与以资生之路。岂反能保其不滋事乎。又条陈内称粤东一年所收之谷。不足供本省半年之食。第查粤省虽属山多田少。若无旱涝。所产米粮。亦可敷一年之食。再藉西谷。即能充裕。是以臣等奏请建仓贮谷。无非为充裕民食。预备荒歉之计。今乃云不足半年民食。未免言之太过。又条陈内称鼓铸之事小。臣等请开矿鼓铸。原非专为　国家经费起见。祇因天地所产金银有数。民计艰难。今将铜铅鼓铸。使官铸流通于各省。而山场所出。皆成有用之金银。粤东百姓。增出金银无数。自然家给人足。于国计民生。均有俾益。似非细事。但查矿山既开。将来各场。需用人夫工丁。以及买卖食物人等。口角争之事。固所不免。倘或传闻附会。借此以实其言。臣等将何辞以自解。况即不开采。通省盗案。亦不能保其必无。设将来一有盗案事发。尽归罪于开采。臣等身家性命。固不足惜。究无补于地方穷民。且深负我　　　皇上矜全之隆恩。臣等再三筹议。停止开采。实属安静。且恭绎　　圣谕。数年以来。粤东年谷顺成。米价平允。盗贼渐少。地方宁谧。为大吏者当以静镇处之。不当引之于动。大哉　　皇言。诚帝王治世安邦之至理。千载不易之良谟。臣等不胜感激之至。查粤东开采之事。奉行未久。惟惠州府属。已开三四处。在厂人夫。不过一二千人。办理少有头绪。其余各府现在查办。尚未开采。停止甚易。似应仰恳　　圣恩。将开采之事。　　敕部暂行停止。理合遵　　旨。据实陈明。

　　苗疆铜矿毋庸开采疏乾隆十二年　
杨锡绂

八月十八日。奉　　上谕据署广西巡抚鄂昌奏称桂林府属。义宁县龙胜以内之独车地方。与湖南绥宁县连界。该处有耙冲岭坐落楚地。铜矿甚旺。应行开采等语。朕思开采一事。虽有益于鼓铸。每易于滋事。而界接苗疆。办理尤宜慎重。今所奏绥宁一带。既系苗猺地方。必须悉心详查。彻始彻终。细加筹酌。将来开采之后。万无一失。方可举行。若于苗疆稍有未便。断不可因目前之微利。启将来之患端。不如慎之于始。照常封禁。以杜聚集奸匪之渐。可将此折。抄寄湖南巡抚杨锡绂。令其加意查察。据实奏闻。钦此。臣密札布按二司。委员前赴。确加勘验查察。今于十一月十五日。据委员辰州府同知朱燕。署绥宁县知县明英。禀称卑职等。同至耙冲地方。四面俱系苗寨。于广西义宁怀远两县。苗寨连界。其出矿之处。周围丈量。共止九十五丈。因从前开挖。下截已塌为平坡。上段亦已破裂。中有仙旺等五洞。系乾隆四年招商开采。后因众苗纷争。焚卡抢物。审详咨部封禁有案。乾隆八年。两广庆督院咨商开采。经前任知县董炎查明议详。仍请封禁。乾隆九年。前任鄂督院饬委湖北安陆府同知岳都查勘刨试。于旧矿左右。复开六洞。深至二三丈。因出砂有限。又行封禁在案。今卑职等于旧开最旺之新兴洞旁。挖深二丈有余。并无矿砂。又于洞左再挖一洞。获有黑色矿砂。用水淘洗。两次煎炼。费过五十一工。实得净铜八觔九两。询之炉户砂夫。俱称从前初开。原有绿色好砂。自乾隆四年以后刨挖。便只有黑砂。实铜砂之最下者。又勘得山下。即系苗田。询据苗头等。佥供从前开采。压坏苗田。现有痕迹可验。此地粮田数千亩。全仗溪水灌荫。若开采必在溪内淘洗矿砂。有碍灌田。再每逢天雨。水从厂上流下。俱有铜锈气汁。禾苗被伤。更兼聚集外来多人。柴米俱贵。实多不愿等语。查耙冲矿山既不宽广。砂又不旺。深在楚粤苗寨之中。聚众开采。淘砂之水。既碍苗田。柴米价昂。又碍民食。虽有文武官弹压。难保不生衅端。似应仍前封禁等情。臣查开采铜矿。虽以资鼓铸。然地在苗疆。即使铜砂果旺。亦应筹划万全。今绥宁县之耙冲地方。经臣委员确勘。出矿之山。既不宽广。刨挖铜砂。又属低下。是目前本无利益。且深处苗穴。于田亩民食。俱有所碍。乾隆四年开采。已有苗民焚抢之案。则其地之易于滋事。已可见。诚如　　圣谕。断不可因目前之微利。启将来之患端也。所有耙冲矿厂。臣悉心详查。应请仍旧封禁为便。

　　奉　　旨议禁铜器疏雍正五年户部
为钦奉　　上谕事。我　　皇上因各省设立收买铜器公所。恐各州县与所设公所窵远之处。民间交纳未便。令民间交纳铜器。准其扺作正赋钱粮。奉　　上谕。应如何举行。可行于何等省分。并作何交纳扣抵。与生铜熟铜定价之处。详议具奏。钦此。臣部议各省有未完旧欠钱粮。行令督抚酌量。于各省民欠内。以二十万两为准。准令欠户交纳铜器。扣扺应完旧欠之数。倘银数抵扣完日。尚有交纳铜器者。督抚再行具题请　　旨。此所交铜器。熟铜照颁定价值。每斤以一钱一分九厘九毫三丝计算。生铜价值比熟铜减二。每斤以九分五厘九毫四丝四忽计算。各州县官于绅民交纳时。按其生熟成色斤两。以所定价值算抵。如有奸民销毁制钱。充作废铜片块。打成器皿物件者。发觉之日。照律治罪。其收铜之州县官。不得丝毫扣减价值。亦不得以重秤收兑。令其亏折。每季将所收铜器斤两数目。报明督抚。解交公所。督抚于年底奏报。其无民欠之省分。及无民欠之州县。与无旧欠之粮户。有以铜器交官者。俱按生熟铜成色。给与价值。将所收铜器。存贮公所。于年底奏报。如各省地方官有现将已资。收买黄铜器皿者。着解交公所掌管官。即按生熟铜斤。给与价值。倘地方官有不遵　　谕旨。借捐买名色。以贱价收买民间铜器者。督抚即指名题参。交部严加议处可也。

　　请严铜禁札子　
李绂

奏为请清销毁制钱之源。以重　国宝以平钱价事。本年十一月二十六日。钦奉　　上谕严禁奸徒销毁制钱。以康熙钱文稀少。为销毁之证。此诚我　　皇上至圣至明。灼见弊源。确然而无可疑者也。但严禁销毁之令屡下。而奸徒之销毁如故者。固由有司奉行不力。亦由销毁之弊。难于查捕。非若私铸者之广聚徒众。有炉有器。一捕而即得也。钱文入铜铺之炉。即化为铜未化之前。原系制钱。不可得而捕也。既化之后。已成废铜。又不可得而捕也。惟禁断打造铜器之铺。则销毁亦无所用。而销毁之弊不禁而自除矣。虽今现在功令。亦既严禁打造黄铜器皿。而销毁公行。钱价不平者。止禁黄铜。未禁白铜与红铜也。议者以白铜非制钱所用。不知今之所谓白铜。皆黄铜也。议者以红铜非制钱所化。不知今之所谓红铜。皆黄铜也。铜为锭锞。煮以药水。可为假银。岂不能为白铜。嘉兴烘炉。以药水染之。作古铜色。岂不可充红铜。故臣谓今所行白铜红铜。皆黄铜也。或谓现今禁用黄铜器皿。则用铜之处甚少。不知即袋一物。即以耗制钱而有余。臣访闻外间用制钱十数文。打造袋一枝。即可卖制钱六七十文。在小民嗜利。毫末必争。顷刻取数倍之利。有不冒险为之者乎。今天下不用袋之人。百不得一。犹有一人用数枝者。人之数千万而无算。则袋之数亦千万而无算。鼓铸所出。岂足当销毁之数哉。或谓器用亦有需铜者。恐难全禁。不知富贵之家。金银可用。士大夫以下。锡铁瓷漆。无不可者。必欲餍纷华之好。则广东上锡。云南精铁。备极华美。何必分用铸钱之铜。致滋奸弊。臣请自铸镜及乐器而外。一切打造黄铜红铜白铜之铺。尽行禁绝。犯者发充边远。使天下之铜。尽归鼓铸。　国宝流通。永无销毁。而钱不可胜用矣。

　　请弛铜禁疏乾隆元年　
户部尚书海望

窃念钱文为民间日用所需。宜加经理。近年以来。鼓铸无缺。价值昂贵。建议者莫不多求禁铜之法。而臣独以弛禁为请者。诚以钱贵之害小。累民之害大。仅禁黄铜。已为深扰。而弊窦多端。禁黄白器皿。滋扰尤深。而于钱法亦终无裨益也。夫铜器散布民间。相习甚久。一旦禁使勿用。则其情有所不便。而易生藏匿之心。往往迁延而不交。交纳而不尽。缓之则互相观望。急之则百弊丛生。是以展限之奏请屡闻。收买之告竣无日。胥吏借此需索。刁民借此讹诈。得贿则卖官法。不得贿则入人罪。搜括难尽。用法不均。其弊一也。民隐既难上达。有司未必皆贤。民间交纳铜器。或有侵蚀扣克。仅得半价者。或有除去使费。空手而归者。名为收铜。实为勒取。其弊二也。此等铜质。本极麤杂。加之锈烂。一经钱局镕化。折耗甚多。工价不减收买之时原费帑金。即所得不偿所失。鼓铸毫无所益。其弊三也。又况黄铜。乃系红铜白铅配搭而成。是以百万斤之黄铜器皿。其中即有红铜五六十万斤。今禁用黄铜。而不禁红铜。是较之未禁之先。铜又多费。而适以昂其价值。速其私毁。是故未禁黄铜之先。白铜甚少。既禁黄铜之后。白铜甚多。岂白铜之所产果多。皆奸匠销毁制钱。搀药煮白。以成器皿博厚利耳。其弊四也。凡此四弊。若不究其根源。以酌变通之计。徒将一切铜器。行禁止。臣窃以为不可。何则。铜器之禁。若止行京师。则他处仍得贩卖。于事无益。若通行直省。则普天之下。业此者不下数万户。藉此以衣食者。不下数十万人。今既禁使勿造。是伊等平日所造器皿。务必令其交官。以备鼓铸矣。夫民间铜本。原溢于官价。加以工本。为数更多。必若合算工本。全数散给。则小民虽不至于亏本。已有失业之苦。而于　国帑亦大有折损。若祇照官价收买。则铜本既属不敷。而工价又无所出。小民借贷经营。生计甚薄。一旦失其所依。欲改业则无门。欲坐食则无本。其何以堪。夫鼓铸钱文。原为便民利民。今因鼓铸需用。而顿使民间失业。是欲便民而适以累民。我　　皇上轸恤商民。无微不至。即一夫不获。尚　　宸衷。岂忍使数十万人之流离失所乎。臣又考之史策。而知禁铜乃前代权宜之计。非可常行者也。铜器为民间必需之物。故前代亦有因铜禁既严。采买于官。而鬻之于民者。既而官烦民病。仍听民间造器。而官为立价。辗转弥缝。迄无善法。其事已大可见矣。我　国家钱货流通。　　　圣祖仁皇帝六十余年。未尝下一禁铜之令。而铜未尝不足于用。故曰禁铜足以扰民。而于钱法究无裨益也。又闻古语云。铜贵钱重。则有私行销毁之弊。铜贱钱轻。则滋私铸射利之端。是以钱文轻重必须随铜价之低昂而增减。庶可杜私毁私铸之弊。上年　　　世帝宪皇帝。　　特饬九卿议令酌减分数。其钱一文重一钱二分。每年合省铜斤四五十万觔。缘事在初行。自未能立竿见影。然所以调剂夫铜贵钱重者。成效自有可观。固已不必屑屑于禁铜之末务矣。臣愚请照康熙年间旧例。将收禁铜之令。悉行停止。民间买卖。悉从其便。祗于云南苏州办铜之处。立官分职。统计部用铜斤若干数目。尽行采取。如有余铜。任民贩卖。则鼓铸自得充裕。而小民亦不致失业矣。

　
卷五十三户政二十八钱币下

　　汴宋历朝钱文轻重记　
顾栋高

乾隆四年。余就九江榷使幕。设馆大孤山塘西。去府治德化县四十里。又东十里为青山。俱滨鄱阳湖。为设税口岸。十月水涸。有客舟青山下。移舟举碇。重踰常。悉力举之。则累然有物。发视之。皆古钱也。居民闻之。竞来取。日集三四十小舟。凡得钱数十百万。往日运钱。曾覆舟于此。积水中六百余年矣。钱皆宋时物。杂出唐开通钱一二文。兼用八分篆隶。余取其轻重一一较之。唐开通元宝重一钱。开通系武德四年铸每十钱重一两历代遵为定式世目为开元通宝者读误也余较其轻重果信又有唐国通宝。重一钱一分。南唐李氏所铸。宋太宗时始用纪元铸钱。曰太平通宝。其轻重一准唐开通。重一钱。或钱二分不等。真宗朝。天禧重一钱二分。咸平重一钱。祥符重一钱一分。或九分半不等。景德重一钱三分。或一钱。仁宗朝嘉佑及至和俱重一钱一分。景佑一钱二分。天圣一钱五分。庆历一钱八分。又有皇宋通宝。及圣宋通宝。俱重一钱一分。文献通考云国朝钱文皆用通宝而冠以年号及改号宝元文当曰宝元元宝诏学士议因请改曰丰济元宝仁宗时命以皇宋通宝为文庆历以后乃复冠以年号神宗朝。熙宁重二钱四分。或一钱不等。元丰二钱或一钱八分。哲宗朝。元佑一钱一分。绍圣二钱一分。或九分不等。徽宗朝。元符二钱二分。或一钱一分。大观三钱。崇宁三钱二分。余所见钱文之重。无逾于此。且铜质润泽坚厚。轮郭端好。钱文堆起。如金剜成。宣和二钱。政和二钱七分。自是汴宋亡矣。自熙宁而后。钱重者。文俱云重宝。高宗朝。建炎一钱七分。绍兴一钱六分。南宋钱。止此两年号。余之所见止此。余维自古铸钱通物。以前民用。钱之关于民也大。而轻重之际。治乱因之。周景王铸大钱。单穆公争之。汉桓帝时有议改铸大钱者。刘陶言其不便。乃止。以货重则物壅。令数易则豪强易以为奸故也。自古称得轻重大小之中者。汉五铢而后。莫如唐开通。故宋初因之。今观前所列者。凡系太平有道之世。钱俱不甚相远。至浊乱奸佞之朝。则重逾常格。此非其明效大欤。庆历之钱特重者。以是时方有事元昊。而乏军需。用张奎范雍言。铸大钱与小钱兼行。寻至盗铸数起。为公私患。自是仁宗之弊政。其余熙宁之钱重。由于安石。绍圣之钱重。由于惇卞。崇宁大观政和之钱重。由于蔡京。元佑司马一出当国。而钱复其旧。统前后观之。其故了然矣。余读文献通考至钱币。名臣论列凿凿。而莫有详其轻重铢两者。今于六百年后。而得悉有宋一代钱文之轻重。与马氏之说相表里。而治乱得失。于此可想见。不可谓非读史之一助。爰泚笔而记之。

又曰。大观钱文书法端好。系徽宗亲书。蔡京当国时也。蔡绦国史补曰。国朝铸钱。沿袭五代及南唐故事。岁铸之额日增。庆历元丰间为最盛。铜铁岁无虑三百余万贯。及元佑绍圣而废弛。崇宁初。已不及祖宗之数多矣。鲁公秉政。政和二年徙封关中思复旧额。以铜少终不能得。乃考古人子母相权之说。因作大钱。以一当十。至大观。上又为亲书钱文焉。昔者鼓冶。凡物料火工之费。率铸十钱。得息者一二。而赡官吏运铜铁。悉在外也。苟稍加工。则费一钱之用。始能成一钱。而当十钱者。其重三钱。加以铸三钱之费。则制作极精妙。已得大钱一。是十得息四矣。始得通流。又以其精致。人爱重之。然利之所在。故多有盗铸。如东南盗铸。其私钱既锲薄。且制作麤恶。遂以猥多成弊。大观三年。鲁公罢攻。朝议改为当三。当三则折阅倍焉。虽县官亦不能铸矣。而大钱遂废。案绦此条。于当十钱源委利害。了如指掌。亲见其父建置。惟思图利殃民。而不顾国家之祸。使人主屈万乘之尊。为钱文书字。其钱流布四出。卒成播迁。为殂落五国城之谶。此真罪不容诛。然其言可备故实。聊附识于此。　宋史蔡京传。京自崇宁大观宣和政和。凡四居相位。四变封国。自崇宁二年。即创为当十大钱以图利。至宣和六年复相。目昏眊不能事事。悉决于季子绦。绦恣为奸利。长子以绦钟爱于京。数白徽宗。请杀之。则当十钱之说。即出绦之规画可知矣。观其所书。利害明析。真所谓如贾三倍。君子是识者。而其言正可借鉴。利之所在。虽刑戮不能禁。有国家者慎无与小民争利哉。

　　滇系论钱法　
师范

钱前也。所以前民用也。又全也。非是则缺而不全也。然置金于两戈之旁。其势亦险矣。太昊氏高阳氏谓之金。有熊氏高辛氏谓之货。陶唐氏谓之泉。商人齐人谓之布。齐人莒人谓之刀。金之品有三。而其用也。或以钱。或以布。或以刀。或以龟贝。太公立九府圜法。轻重以铢。黄金方寸重一斤。布广二尺二寸为幅。长四丈为疋。故货宝于金。利于刀。流于泉。布于布。束于帛。周理财之官甚多。唯外府掌赍赐之出入。泉府主买卖之出入。于钱币之职为最专。景王铸十二铢钱而国用匮。楚庄改轻币而民人怨。大小失宜。自周已不免。秦铸半两。汉病其重而改为榆荚。然高后二年所行之八铢。即半两之遗制。既改八铢而废榆荚。然六年所行之五分。即榆荚之旧钱。钱制未定。迁移有不能自主也。文帝铸四铢文重半两。至武帝建元元年。改为三铢。五年。复罢三铢而行半两。半两者即前四铢也。与秦制不同。有司以盗磨钱质而取镕。钱益轻薄。乃消半两。更铸三铢。三铢轻而奸伪易作。于是更请郡国铸五铢。周郭其质。令不得消镕。而钱制遂定。然犹以郡国不无奸铸。故令京师铸官赤仄。一当五赋。行之二年。稍贱。而民以巧法用之。故卒不便而废。天子乃悉禁郡国铸钱。而专其事于三官。自三官之钱既行。天下非此莫用。向之郡国所铸。皆消为铜。以输入于官。而民间盗铸私积之患渐息。先是朝廷乏用。造鹿币与白金。重其直以舒急。及官铸赤仄。白金不贵。民弗之宝。唯元狩所铸五铢。其为用甚广。其历时最久。迄孝平时。已成二百八十亿万焉。自是以后。五铢之行。益利于民。有变其制而大之者。王莽之十二铢。陈宣帝之六铢。东魏梁末之四柱两柱。孙权之一当千。一当五百。后周之五行大布。永通万国。唐肃宗之干元重宝。重轮干元。李后主之永通泉货是也。有变其制而小之者。汉董卓晋沈充宋孝武之孝建二铢。前废帝之重铸二铢。与夫来子荇叶鹅眼綖环是也。有变其制而能得轻重大小之中者。唐高祖武德时之开通元宝。千重六斤四两者是也。若夫不变五铢之制而遵用于移者。则唯东汉之世祖。西晋之诸帝。北魏之孝文。隋代之文帝。前凉之张轨而已。然王莽之作大钱契刀错刀。必与五铢并行。谓之四品。蜀先主造直百钱。亦勒为五铢。后周宣帝铸永通万国钱。必合五行大布及五铢并用。谓之三品。是变易五铢之制者。亦未尝尽废五铢而不使之兼用也。

汉桓帝欲改大钱。以刘陶之言而止。灵帝更铸四出文钱。而卒兆后日之乱。故行之及身而废。魏文改用绢帛。至明帝又立五铢。北齐高帝。因孔觊请铸五铢。乃使诸州市铜。惜身殁而志不遂。陈宣帝改用六铢。身后而复为五。由是观之。所谓不朽之良规者。即五铢也。夫事有异而同。有同而异。宋元嘉铸四铢钱形铸与古五铢一价。百姓不资盗铸。无五铢之名而有五铢之实。魏孝庄时所用五铢。薄于榆荚。迄北齐神武霸政之初。犹沿永安之旧。自是钱日细薄。有五铢之名。而无五铢之实。然则名孚于实。重如其文者。其文宣之常平五铢乎。而梁武帝所铸内好周郭。则又名实俱混。均此五铢之文也。而或重四铢。或重三铢。或重五铢。或重八铢。或重三铢半。或名曰女钱。或名曰男钱。或名曰稚钱。或名曰对文钱。凡钱之用。有通塞。有升降。各随其时以权之。故自唐显庆之以一善钱售五恶钱也。而恶钱之禁以弛。自干封之改铸泉宝而不能久也。而开通元宝以之再行。自宋璟之请禁恶钱而不果也。而二铢四参以之终废。夫行废者。岂钱之所自为耶。亦其时为之。是故肃宗之干元重宝。一当十者也。至代宗而以一当二。重轮干元。一当五十者也。至上元而减为三十。至代宗而一以当三。且三日后而大小诸钱。皆一以当一。其始也。人铸铜为钱以取赢。改钱为钱以获利。其卒也。人销钱为铜以增直。化钱为器以便用。贞元元年。申消钱之禁。至后唐天成而其弊难除。十四年弛见钱出界之禁。至天成而乃限五百以上。宋时则出界皆置重罪。故虽王安石之愎。亦只除于一时而不能止。其禁于后者。以与契丹邻境。恐钱出之资敌也。晋天福二年。铸二铢四参之钱。文以国号。与唐之开通无别。唐穆宗禁销钱造物。而周世宗则毁佛像以铸钱。事有不同。利民之心则一也。唐宪宗以钱币不充。运用不便。于是始制为飞券钞引。以通商贾之厚赍贸易者。其法盖执券取钱。非以券为钱也。自宋庆历后局中始有交子。建炎以来。东南始有会子。交会既行。天下直以楮为钱矣。大抵宋初诸钱。或为元宝。或为通宝。人间有铁镴者。悉以送官。莫不以铜为适用。其后国帑渐匮。杂用大小铁钱。铸钱之官愈多。而用愈不足。加以交会之法。既有行在会子。又有川引淮交湖会各自印造。而卒至收换不行。称提无策。元时天下皆通用银。唯武宗尝一铸钱。其外皆银与钞。明初禁银钱而专用钞。然而钞卒不克行。迄化治以后。糜烂殆尽。而钱法之坏极矣。铁钱初起于公孙述。至光武而罢。继起于梁普通中。至陈而罢。迄南唐时韩熙载铸之。李氏行之。诸国相承用之。始犹以铜铁相权而行。干德以后。只持铁钱而已可贸易矣。宋祥符后铜坑多不发。天禧以降。以铸铁为急务。张咏黄观。实董其役。相与度其大小。量其轻重。而每岁所铸。盖二十万余贯焉。夹锡钱。崇宁二年所作。因二虏以中国铁钱为兵器。惟杂以锡铅。则柔不可用。而敌资于是乎寡。锡钱起唐河东。自元和四年。河东节度王锷。置炉距马河水铸钱。以剌史李听为使。于是月铸钱三十万。而河东之锡钱皆废。后太和八年。锡钱复起。以蔚州所铸之钱。岁不满十万缗也。嗟乎。钱之变至为锡铁。九府之制大坏。世变亦因以随之。而后周时河西诸郡。又有用西域之钱者。其钱乃以银为之。与今粤地之洋钱同制。然所行不广。自货币之兴。惟钱之行可久。钱之用最利。而贡禹桓元。乃以为不便于民而欲废之。五铢之行。马援孔觊任城王澄。皆善其通易无滞。而陈高谏之。乃以为不利于国。而欲以三铢易之。岂人之意见。有不可强同者耶。

夫钱之置监。着于隋。盛于唐。最众者莫如宋。总计诸路所置。共二十六监。而铜居十七。铁居其九。夹锡之钱。则附于铁监焉。宋铸钱之剂。八十两可得一千。三分其剂。六为铜而三为铅锡。皆有奇赢。凡钱输官之数。其号为百者。或八十。或八十五。而天下私用。则有以七十为百。以四十八为百。且有以三十五为百者。钱愈杂而数愈淆。是故论钱之重。以千钱计之。则齐十一斤以上。隋文帝之四斤二两。唐六斤四两。宋五斤。齐与隋乃同以五铢。而分量不一。夫太公立钱法以利后世。由周以至两汉。由六朝以至唐宋。沿革之制。变通之用。马端临考之甚详。而谓晋用魏五铢钱。不闻有所更创。则其叙晋事也稍失之。按前凉太府参军索辅言于张轨曰。晋泰始中河西荒废。遂不用钱。裂匹以为段数。缣布既坏。市易又难。弊之甚也。今中州虽乱。此方安全。宜复五铢。以济通变之会。由此言推之。则晋泰始时。中州皆用帛而不用钱。马氏于魏文之改用绢帛。则特为书之。而此不详。何也。我　国家承明之后。设局户工二部。而滇为产铜之区。云南临安大理沾益。四处皆有铸局。其后罢举不一。近惟云南东川二府。委官监铸。省局统于藩臬两司。东川统于知府。每千钱铜六铅四。约重七斤半。立法之善。实迈往古。乾隆五十五六年间。私铸充斥。每银一两。易钱至十千文。　　　纯庙命福公康安。来滇经理。立将匪徙搜擒正法。并设局收买小钱。积弊始清。大抵私铸之弊必先清局。私铜之弊必先清厂。尤在奉行者有皭然之操。确然之志。庶于钱法可无更变焉。

　　文帝除盗铸令论汉史亿
  </div>
  <div class="pagination">
   <a href="皇朝经世文编_page132.html">
    上一页
   </a>
   <span>
    ...
   </span>
   <a href="皇朝经世文编_page128.html">
    128
   </a>
   <a href="皇朝经世文编_page129.html">
    129
   </a>
   <a href="皇朝经世文编_page130.html">
    130
   </a>
   <a href="皇朝经世文编_page131.html">
    131
   </a>
   <a href="皇朝经世文编_page132.html">
    132
   </a>
   <span class="current-page">
    133
   </span>
   <a href="皇朝经世文编_page134.html">
    134
   </a>
   <a href="皇朝经世文编_page135.html">
    135
   </a>
   <a href="皇朝经世文编_page136.html">
    136
   </a>
   <a href="皇朝经世文编_page137.html">
    137
   </a>
   <a href="皇朝经世文编_page138.html">
    138
   </a>
   <span>
    ...
   </span>
   <a href="皇朝经世文编_page134.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
