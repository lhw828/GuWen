<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 17 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 17 页/共 103 页</h1>
    <div class="content">　　书学案小识后　　　
曾国藩
唐先生撰辑　国朝学案命国藩校字付梓既毕役乃谨书其后曰天生斯民予以健顺五常之性岂以自淑而已将使育民淑世而弥缝天地之缺憾其于天下之物无所不当究二仪之奠日月星辰之纪氓庶之生成鬼神之情状草木鸟兽之咸若洒扫应对进退之琐皆吾性分之所有事故曰万物皆备于我人者天地之心也圣人者其智足以周知庶物其才能时措而咸宜然不敢纵心以自用必求权度而絜之以舜之浚哲犹且好问好察周公思有不合则夜以继日孔子圣之盛也而有事乎好古敏求颜渊孟子之贤亦曰博文曰集义盖欲完吾性分之一源则当明凡物万殊之等欲悉万殊之等则莫若即物而穷理即物穷理云者古昔贤圣共由之轨非朱子一家之刱解也自陆象山氏以本心为训而明之余姚王氏乃颇遥承其绪其说主于良知谓吾心自有天则不当支离而求诸事物夫天则诚是也目巧所至不继之以规矩准绳遂可据乎且以舜周公孔子颜孟之知如彼而犹好问好察夜以继日好古敏求博文而集义之勤如此况以中人之质而重物欲之累而谓念念不过乎则其能无少诬耶自是以后沿其流者百辈闲有豪杰之士思有以救其偏变一说则生一蔽高景逸顾泾阳之学以静坐为主所重仍在知觉此变而蔽者也近世干嘉之闲诸儒务为浩博惠定宇戴东原之流钩研诂训本河闲献王实事求是之旨薄宋贤为空疏夫所谓事者非物乎是者非理乎实事求是非即朱子所称即物穷理者乎名目自高诋毁日月亦变而蔽者也别有颜习斋李恕谷氏之学忍嗜欲苦筋骨力勤于见等于许行之并耕病宋贤为无用又一蔽也由前之蔽排王氏而不塞其源是五十步笑百步之类矣由后之二蔽矫王氏而过于正是因噎废食之类矣我　朝崇儒一道正学翕兴平湖陆子桐乡张子辟詖辞而反经确乎其不可拔陆桴亭顾亭林之徒博大精微体用兼赅其他钜公硕学项领相望二百年来大小醇疵区以别矣唐先生于是辑为此编大率居敬而不偏于静格物而不病于琐力行而不迫于隘三者交修采择名言略依此例其或守王氏之故辙与变王氏而邻于前三者之蔽则皆厘而剔之岂好辩哉去古日远百家各以其意自鸣是丹非素无术相胜虽其尤近理者亦不能餍人人之心而无异辞道不同不相为谋则亦已矣若其有嗜于此而取途焉则且多其识去其矜无以闻道自标无以方隅自囿不为口耳之求而求自得焉是则君子者已是唐先生与人为善之志也
　　劝学篇示直隶士子　　　
曾国藩
　与左逸民书　　　
鲁一同
书来推大雅明哲之义葆爱茂勉甚厚材猥知下不能尽明窃怪足下谓士人好论时势中贾生之毒殆非明识所宜言也又汉文不用贾生善守家法益不然也人生要不立天地间一日践毛土不可不求豪毛补益仁贤用心自古以然何必贾生独为狂惑汉兴承千载之衰周踵暴秦之覆辙风纪荡佚法制乖迕贾生一痛哭而明主回心史册所载文帝遇大臣有礼先仁义后刑罚广积储兴礼乐以化天下开梁代以制六国延及孝武推恩分封坐制强藩皆师其意何谓不用哉孔子曰三年无改于父之道又曰武王周公其达孝矣乎因时立政与世推移斯为善守藉令汉文不用贾生之言箕踞怒骂不好儒术岂非其家法哉斯已颇矣周公承文武之德乃作周官及其所用又不尽合夜而思之坐以待旦孔子告颜渊四代礼乐帝王御世如日御天历年既久必有差忒动烦推算足下乃谓守成之世一切不宜更改则吕公不当兼三王孔子不当论四代矣又谓人以才智加友友必嫉之加其祖父嫉之弥甚以明臣子不宜议法而不知忠臣亮士日夜焦心苦思以求天下之故者将以利国家安社稷邪将慢其君父以才智加之也不求其端不责其是而曰故事此汉唐中主饰非拒谏之常谈足下又黜大义而伸小忠益便于人臣持两端而保爵禄者也一代之兴规模大体万世不易其小小节目日变月易自以不同宣成之制已殊文景开元之礼变于贞观推移之渐故也且如本朝二百年来　列圣相承未尝一议更革然冗官渐多岁出浸广文法浸繁准之　开国已难悉合而论者不以为非今汰冗官省岁出易文法则以变易为罪不知变者为变乎不变者为变乎天下安常习故庸人乐其无事而不肖有所容彼自全躯畏祸耳至于草野讲求何畏何忌乃欲卷舌入口以无讳之世为重足之忧非所望于士君子也足下抱观古之识究极物变汪洋其文仆每目惊心怖尝欲极论以拯天下之惑而足下先施教戒其敢不尽言以报大德
夫足下推禅让薄世及进退尧舜抑扬禹文降汤武于莽操进范蔡为知机谓太伯伯夷有心为善此皆衰周大乱之世庄惠驺慎之徒所以惑世而害民方今　圣人御宇正教昌明犹守此不变以为奇怪可喜则谈鬼说梦颇足娱心何必詖词陈陈厌耳若实见为如此则是衰周数子之学待倡明于足下也万一远近流传诧为诡诞采风之使密以上闻事后之悔殆不可讳数十年来人心渐肆士大夫为大言以毁前圣小人私智而抗国法此宜深识所用隐忧足下又从而张之殆加甚焉凡人议论贵平实文章务切事情至于求高好险犹舍菽米而吞马肝毁冠裳而衣木叶甚非所以养性命之道也耳目所及当世之故粲然易明犹扞格不入唐虞殷周去今数千载法度典籍百无一存壁书冢史真伪参半上圣用心凡近迥绝今舍当世之得失究皇古之是非掇断烂之词参私臆之说推常人之腹测圣哲之心已乃不合一切诋毁首尾横绝黑白混淆人禀天地之余气百年如驶精爽几何徒弃掷于无用之地使当世斥其狂愚后世指为异学岂不哀哉推足下之心岂谓往圣可非籍可毁徒以流俗文字奄弱一出高论震惊万物大名立致不知文章如水火土谷可以养身其余以养人其余以养天下后世要其指归无足惊喜若画布为龙张革为虎以诧乡里小儿则譁然走矣宇宙甚大后来无穷岂皆童昏幼稚可以鼓而惊之哉闻足下为诗杂取子史追琢为词储而待选大才盛气何所不可要之此事须从心出夫假物于人虽十年不还其主亦不追索要之吾心岂不摇摇如传舍哉足下疏达而和深明退让之理必受尽言吾辈议论不厌十反直谅之友古人所贵若鄙论可采感动于心去其曼衍割其假借则足下之清空迈往足以自雄于天下仆将执鞭而从其后若足己自是听言不答则足下之业止矣天下之人必无能如仆之爱足下进苦口于足下者异才难成直口易忤交臂之间可为浩叹又前赠诗诚钦澹泊之风高素尚之志不图怪异以为见轻足下十年不入城五年不入市犹以贫贱为羞邪文章事业皆以静俭为根柢诚不愿畸人高德效此俗怀也仆见足下文词奇质爱重不已至于昕夕不能去怀又感教戒之意于鄙心私有未尽故敢布其区区狂言伤直惟恕而赐覆幸甚不宣
　　与左君第二书　　　
鲁一同
书未发又得来教喜足下议论渐确实多可采者虽然足下殆未明于今日之大势也传曰高言不止于众人之心又曰法后王可也为其论卑而易行昔盖宽饶刚直高节好犯上意王生伤之寓书见规以为数进不用难听之言匡拂左右夫言不取高务在切时高而不切犹乖时用况于匪高足下之言曰国家取利多途政源不清下流易浊于是欲罢乌喇探珠之军止吉林采参之贡革三姓征貂之官辞叶羌搜玉之使却波斯珊瑚之琛去关市之征开鱼盐之禁绝外洋之商清心寡欲以风天下陈议甚高伟纠时甚直切抑足下徒观前世之失未今日之弊若陈此论于汉太初宋大观明万历之世岂不识时务明政体豪士哉惜乎献闇王之规于有道之世绳墨虽切肯綮未得譬奏刀于无用之地虽不缺折亦无解焉国家　列圣相承　世德继美　皇上御极以来躬行节俭为天下先闻诸近臣　皇上御澣濯之衣却珍奇之味后宫无盛宠外戚鲜恩私匪颁有节出入有常可谓恭俭矣未明而视朝既哺乃罢纲纪庶政一日万几可谓兢业矣且今吉林三姓叶尔羌之属昔称绝远悉隶版图物贡其方何有费帑劳人上困下敝哉天下大利所在圣人必操其权节其出入而救其敝关市有征盐利有禁外夷有市所以权衡百货消息万物历汉唐宋明千数百年踵沿不改今乃欲引隆古迂远之事一切罢去不知天下地丁杂税岁入四千余万灾荒停缓在其中而户部奏岁出至三千三四百万脱田赋之外悉取裁革军国事体重大匪如足下匹夫小家可以拮据补苴僶俛卒岁此真经生之迂谈宜吾不敢服也
古人之税民有田有口周官九赋汉有口率唐称两税所以警游手恤南亩也今天下之丁皆并于田法取简捷农夫重困游民滋多足下又议去杂税农人焉得不流亡奸民焉得不滋横钱之与银流通货物而已非可而食之裁而衣之也不在于此则在于彼上下转输无关息耗足下以银贵为外洋通商之故此朝士已议之矣不思天下之困不专银少由衣食之源不足衣食不足由物力之艰物力之艰由糜费之众糜费之众由风俗之奢风俗之奢由百官之侈官侈于上士华于下工作于市农效于野朴为雕皆官之由以今日河员言之一饭之费八口数月之食也一衣之费中人一家之产也河水非金穴堤防非银矿何由而致哉足下谓仆节省工帑为言利聚歛仆诚不肖不至为桑弘羊裴延龄而足下必欲庇此积习至引汉高陈平之事纵其出入以为大度而专一责取朝廷以节俭之意是犹治家者听奴仆之逋窃而疏食饮水以求无贫不可得也足下但识嘉庆年间河费至五六百万谓今日省减不知当其有事千万不吝当其无事则两河四百万之帑漏非小吾见其长奸而病国未见其为大度也足下又谓胥吏无能为弊官不勤也官之不勤捐职多也今捐职渐少矣由科甲者未见其能勤民而制吏也古之治天下者皆略于上而详于下三代封建数千皆州县也方伯连帅落落数十人分土而治诸侯以下卿大夫士无虑数百胥吏减少足以为治汉法极重守令刺史之秩甚微唐县七等节观察为数亦少其后失制乃更加多明初督臣用之沿边中叶以后浸以设由此言之封疆大吏在得其人不在多设夫州县所以不能制胥吏者牵制太多文牒太繁驳覆太密穷日夜之精神以承总督巡抚布政按察巡道五六公之意旨而恐其不给又安能亲民而督吏足下以督抚为心膂司道为耳目州县为手足胥吏为袖履心膂不太多乎耳目不太多乎手足不太多乎袖履不太多乎吾则以为宰相心膂也近臣耳目也院司臂也州县指也胥吏犬也两臂不能运一指故院司宜少一指不能御千犬故胥吏宜减夫牵一指于两臂尚不能御犬为臂者又纵犬而啮其指指益困矣足下切齿州县之弊由今之道虽足下为之焦心苦思倾产破家亦不能给又安能去弊诚牵制之患深长吏之职难也天下事必有受病之处不得其处东指西斥愈纷愈乱论国用则减赋额而纵官贪论治术则乐牵制而护胥吏皆由好高不由情实由君子言之欲国不贫先核浮冒欲吏不扰先一事权浮冒核则出入有经矣事权一则指臂相使矣足下幸留心当世熟思其宜无徒高言匡拂　朝廷宽纵臣子以从王生之戒
　　与陈颂南书　　　
张穆
先生以直谏闻天下天下仰望风采以一瞻颜色为幸即如敝乡人士素木强不工应酬今且吁为先容通刺相谒盛名难副讵可不力自振刷慰天下仰望之心乎窃见先生年来日以招呼名士为事苟有闻于世必宛转引为同类从无闭户自精读书味道之时穆蒙不弃不四五日辄示过乃不闻以新知相贶所谈者皆泛泛不关痛痒之言何以自了深为先生惧之当今天下多故农桑盐铁河工海防民风士习何一事不当讲求先生富有藏书经学既日荒废治术又不练习一旦畀以斧柯亦不过如俗吏之为而已古今必无徼幸之名臣循吏也愿稍敛征逐之发架上书择其切于实用者一二端穷原竟委单心研贯一事毕更治一事然后于朋友中明白事理如印林伯厚比者相与讨论之如此则取友自然不滥他日出而宰世亦不至贸贸而行令人有言行不相顾之疑也度今天下更无以直言贡执事者过承厚爱故敢竭其狂瞽惟亮察千万
　　与蒋瀛海书　　　
罗泽南
瀛海足下苔洲自书院归言足下近与诸友龃龉忽逞怒气悔悟之余欲得吾一言以相警可见足下悔过之速且有喜闻过之诚幸甚幸甚余意昨日之事大约非一朝一夕之故不平之意久蓄于中偶尔触动遂一发而不可禁不知吾人持身涉世亦惟求己之不是而已不必计人之不是也求己之不是者日用酬酢必自立于无过之地一言未法不啻芒刺之在背一行未善不啻嘉石之自陈忧惧惕厉以保无咎自检点之不暇何暇检点他人若惟以计人之不是为心此心祗见人之不是不知人亦有是矣此心惟欲攻人之不是不知此攻人不是之一心先已自蹈于不是矣始犹欲以己之是责人之不是继则浑忘己之不是而惟索人之不是始则犹以人之不是为不是责其必出于是继则直以人之是为不是以掩覆乎己之不是是与不是遂颠倒于吾之一心而不可以复辨操是术以往处乡邻则结怨于乡邻处朋友则结怨于朋友甚至于父兄师长之前亦将絜长论短负气不肯相下小则招尤大则取祸皆由此见人不是之心以至于此极耳夫人之所以充乎一身者气也能宰制此气者理也人之于气惟时以理御之则可成为德义之勇足以胜天下之大任否则为客气为暴气为戾气如无之马无楅之牛奔放触而不可以复制天壤闲以气坏事者最多匪气之为害由无义理制之故也足下天资强健英气勃勃充其才力似亦可以有为伏惟平时读书穷理以义理浇灌心胸取古人严以律己宽以待人之道鞭策自己身心以调和其血气临时又痛自省察之翦落之人是矣而我不是不是在我于人何尤我是矣而人不是不是在人于人何校顺乎道理抑其躁戾庶心平气和行事不至有失且刚大自养足以配道义而无馁矣余少时好逞气不惟行事多错至今胸闲尝有肝气作痛足下自当以我为戒宿雨初收天气清和此际正好平心读书以观义理之所在慎勿以区区微嫌芥蔕于胸中也惟足下释之
　　遗书日记二十二则　　　
倭仁
世情冷煖有一毫介意便是渣滓亟宜化之
室人讥予多言隐觉怫然方望一家迁善而恶闻己过悖矣
知其不可为而为之满腔恻隐之心也不问世道人心如何这一副与人为善热肠断冷不得
谈人过止缘心地不洁以恶感恶遂牢着于心不去耳过岂在口哉
武侯言违覆而得中犹弃敝屩而获珠玉恶直喜谀自怙其过无乃宝敝屩而弃珠玉耶
支持外面尚是畏人意多不到安处善乐循理地步终靠不住
孔子之乐在发愤忘食颜子之乐在克己复礼孟子之乐在不愧不怍不从实地上作工夫悬空想像以为至乐在是圣贤无此学问
才看出些少道理便是己非人如何能有长进
一言不诚欲行掩护病中生病
昔人谓岩墙处处有之饮食起居不适其宜皆岩墙也宜时时畏谨
朴庵患闲思告以思本心官思得其正自无闲思遏抑他不得惟时以圣之贤之言栽培浇灌令义理融洽与心为一则俗肠俗骨变矣工夫以渐以恒不可欲速助长
人能禁得冷耐得穷便有几分人品
薛方山以汉之二疏为为身谋以后其君而责以伊周之事夫伊周之德之位岂二疏敢望盖自度其德与力不足以转移储贰如太甲成王之迁善悔过则莫若移疾去位犹可以远辱而保身高节远识亦大异乎知进而不知退者矣何事过求乎
无坚定之力视听持行且游移无据更莫论处大事临大节
疑人偏见安知非己之偏不可不察
利害倚伏不必别有害利心即害也
言适可而止多一句便错字字当理言简意尽最难
居敬工夫到至虚极静时看道理便亲近
本源不透彻藉古人语言激发意兴转眼便衰歇了终归无济
双池云视听言动偶失其则家人已生漫易之心亲爱贱恶稍流于辟家人已生怨怼之心读此思修身之道有多少不检之处
蕺山云无事得一偷字有事得一乱字诚然惟其无事时偷所以有事时乱
交游宜慎不止比匪为伤即一种不长不短随俗浮沈朋友日与渐濡亦足损人高明之志
　　求阙斋日记二则　　　
曾国藩
人必中虚不着一物而后能真实无妄盖实者不欺之谓也人之所以欺人者必心中别着一物心中别有私见不敢告人而后造伪言以欺人若心中了不着私物又何必欺人哉其所以自欺者亦以心中别着私物也所知在好德而所私在好色不能去好色之私则不能不欺其好德之知矣是故诚者不欺者也不欺者心无私着也无私着者至虚者也是故天下之至诚天下之至虚者也当读书则读书心无着于见客也当见客则见客心无着于读书也一有着则私也灵明无着物来顺应未来不迎当时不杂既过不恋是之谓虚而已矣是之谓诚而已矣以此读无妄咸中孚三卦盖扞格者鲜矣
治心之道先去其毒阳恶曰忿阴恶曰欲治身之道必防其患刚恶曰暴柔恶曰慢治口之道二者交惕曰慎言语曰节饮食凡此数端其药维何礼以居敬乐以导和阳刚之恶和以宜之阴柔之恶敬以持之饮食之过敬以检之言语之过和以敛之敬极肃肃和极雍雍穆穆斯为德容容在于外实根于内动静交养睟面盎背
　　塾言三十七则　　　
刘熙载
志于道则艺亦道也志于艺则道亦艺也故君子必先辨志
有先事之学有即事之学事已至前学似无及然能察之明处之当便是工夫
能事人而后能使人知亲上敬上推之即知慈下礼下矣故小学之教自事人始
证父非直从井非仁仲子恶能廉匡章非不孝以此类推可识圣贤精义之学
因时制宜因地制宜因人制宜穷理须是将理穷得活了方有用
干土之下有伏泉死灰之中有宿火几希可以扩充如是
问昔者有过今日无过可谓之过乎曰昔者疾今日愈可谓之疾乎只怕自谓已愈之时仍是病人耳
夜行者以火照路照路只为行路起见学或务知不务行与照路而不行何异
人外无道道要在人上尽事外无理理要在事上尽
不言而四时行者天也天以行代言人以言代行可乎
责己者尽伦之本舜之负罪引慝孔子之所求未能只是常见己之不是耳
有志立品者未至纯粹且须坦白表里如一便可实实用功以去非求是不然挟助长之心强附纯粹必反落着善掩不善界里断送一生矣闻圣人取狂狷而恶乡愿以此
狂狷可为社稷之臣直谅之友乡愿则容悦而已矣善柔而已矣余以是推之
大者不立故廉为小廉谨为曲谨不然君子之一介不取细行必矜又何尝有一时不以廉谨自律哉
有益生人之用方可为才观高幸才子高阳才子可以定才之实矣
能用才而不为才所用方是量余才外若有一分技痒之意浅矣
体不立则用不行而非用要无以见体观于天以时行物生为道则知人有开物成务之责矣
既内自尽又外求助此二语通乎学问事业之本
古与今理同势异不能贯通之是不知本不能变化之是不知用
超出一物斯能运动一物纳身瓮中尚欲瓮惟我运乎
己富而能济人之贫己贵而能恤人之贱己智而能觉人之愚己勇而能振人之弱与物为体即是可推君子
推乐于人引忧于己小人反是
吾欲为物计久远物或不喻其意而反以为苦之吾于此不可忿疾于顽致不能从容以成事焉
善操舟则风不为患人事之可以挽回气数何疑
隐用变化之道于人而人不知者上也若待于显辨是非须是理平而气不动人乃易从
谋贵详断贵约推而上之可通精一之旨一是一非显然相形则无事乎权权从似乎两是者而生故非有精义之学者不可言权
困于饮食男女与困于死亡贫苦皆非易之所谓亨者
心贪为贫屈为贱衰为老疚为病亡为死若心无累境自不能困之
木入水则浮金入水则沈浮者自浮沈者自沈水无与焉舍分量而问位置枉为务外而已
随时之义随时救之非徇之也以喜随人者不占而已矣
为人作一事要旁人道好及要其人生感其不因人不知而辍者鲜矣抑所谓人之君子天之小人也
道只是个常常必合对待流行者以观之遇盈谓盈遇虚谓虚遇消谓消遇息谓息难以知常矣
观于药性知草木亦秉五常之一只是不能相通故天地之性人为贵
人之本心喻以镜不如喻以日日能长养万物镜但能照而已用异则体可知矣
生于其心害于其政举趾高心不固内以占外外以占内皆易理也
不情之理非理非理之情不情失在礼乐不相用也相用者须是节而和和而节
　　劝诫浅言四则　　　
曾国藩
立身以不妄语为本治家以不晏起为本居官以不要钱为本行军以不扰民为本
以才自足以能自矜则为小人所忌亦为君子所薄
好谈兵事者其阅历必浅好攻人短者其自治必务实之学必自禁大言始欲禁大言必自不轻论兵始自不道人短始
三达德之首曰智智即明也古来豪杰动称英雄英即明也明有二端人见其近吾见其远曰高明人见其粗吾见其细曰精明高明者譬如室中所见有限登楼则所见远矣登山则所见更远矣精明者譬如至微之物以显微镜照之则加大一倍十倍百倍矣又如粗糙之米再舂则粗糠全去三舂四舂则精白绝伦矣高明由于天分精明由于学问好问若买显微之镜好学若舂上熟之米总须心中极明而后口中可断能明而断谓之英断不明而断谓之武断武断自己之事为害犹浅武断他人之事招怨实深惟谦退而不肯轻断最足养福
孔子教人莫大于求仁而其最切者莫要于欲立立人欲达达人二语立达云何盖我要步步站得稳须知他人也要站得稳所谓立也我要处处行得通须知他人也要行得通所谓达也圣贤教人修身千言万语而要以不忮不求为重忮者嫉贤害能妒功争宠所谓怠者不能修忌者畏人修之类也求者贪利贪名怀土怀惠所谓未得患得既得患失之类也忮不常见每发露于名业相侔势位相埒之人求不常见每发露于货财相接仕进相妨之际将欲造福先去忮心所谓人能充无欲害人之心而仁不可胜用也将欲立品先去求心所谓人能充无穿窬之心而义不可胜用也
　　修绠山房日记二十则　　　
瞿庆贤
周官云学古入官议事以制又云不学墙面事惟烦三代以上未有歧学与事而二之者
儒者之学期于明体适用今则为治心之学者不求通时务为经世之学者不反励身修所学庸有济乎无省察克治之功虽终日读书只是虚度日子
功夫最怕外周密而内疏懈谨于人所共见忽于人所不见终身不能入道
士穷见节义特谓穷则节义显见耳实则无处不可见节义日用闲于不当为之事断然不为即节义之所见也苟且徇之即是节义不立
与人谈论率有二病一是必欲直己之说一是苟且顺之人说
勿顺己意所便安勿徇人情之好尚处事方直截了当卤莽而不精审沾滞而少决断皆事之贼
</div>
    <div class="pagination">
<a href="皇朝经世文续编-清-葛士浚_page16.html">上一页</a><span>...</span><a href="皇朝经世文续编-清-葛士浚_page12.html">12</a><a href="皇朝经世文续编-清-葛士浚_page13.html">13</a><a href="皇朝经世文续编-清-葛士浚_page14.html">14</a><a href="皇朝经世文续编-清-葛士浚_page15.html">15</a><a href="皇朝经世文续编-清-葛士浚_page16.html">16</a><span class="current-page">17</span><a href="皇朝经世文续编-清-葛士浚_page18.html">18</a><a href="皇朝经世文续编-清-葛士浚_page19.html">19</a><a href="皇朝经世文续编-清-葛士浚_page20.html">20</a><a href="皇朝经世文续编-清-葛士浚_page21.html">21</a><a href="皇朝经世文续编-清-葛士浚_page22.html">22</a><span>...</span><a href="皇朝经世文续编-清-葛士浚_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
