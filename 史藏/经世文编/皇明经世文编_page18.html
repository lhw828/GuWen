<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 18 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 18 页/共 172 页
  </h1>
  <div class="content">
   答陈彦章
　　答陈彦章【处州山寇】
　　凡制师破敌、莫善于自重、莫不善于自轻、以敌为重则吾自备者亦重、以敌为轻、则吾自备者亦轻、自重者、始能匿其机、终能轻敌自轻者其始先失其机、终以敌为重矣、孔子曰、必也临事而惧、好谋而成者也、生死胜败之微、在重不重之间耳、夫处州一隅。其流毒不为不甚。其于藩镇不为不近。出将遣师。不为不专且久。其曰士卒不勇。犹有所止帚。苟徒曰山川不可用武。设使鸱义矫处。负固益甚。终不然。则弃其地耶。披巉履险。莫若剑阁而邓艾破之。倚山靠洞。无甚帮源而童贯破之。在得人何如耳。古人用兵。告之众人参之天时、吉而后举、况乎以新乘之师、而入险危之地、正宜按兵辑旅、士伍戒严、择善地以安之、贼虽跋扈、未敢窥也、今以裨将支兵、脱甲冐刅、辎重扼其前、援兵断其后、营垒未成、号令未施、而贼已与之接、虽有智者、亦无及矣、夫将莫难于兵之所恃也、莫重于贼之所畏也、有将如是而不自重、贼其有不逞、人其有不怯者乎、所谓敌人之来、荡荡无虑、此必破之机也、不此之虑、而傲然轻进、芒锐既倒、余铁颓然、卒至我师丧气、无复取鬪之心、贼势益张、人心益惧、其原皆起于自轻、此用兵之失一也、兵之识敌、犹医之识证、察其腠理、审其血脉、望闻问切、必得其源、投之一匕、可坐而起、苟寒则温之热则凉之、因袭陈方、罔知腠理、吾见其能死病者矣贼以乘势、方欲连兵、吾以前日之鉴、正宜抚慰众心坐定谋虑布既往之过误示将来之可图、相几度义远攻近取。见其来而弗怖。舍其去而弗追。游哨其隐伏之区。窥觇其出没之路。以逸待劳。以静制动。毕知其情。然后出奇设伏以图之。所谓知其广狭。尽其浅深。乃可为奇而胜之、此击险之法。不此之虑。而恬然自居。庸将用兵不知変计往往皆然今日出一兵犹前日之兵也已损其一明日出一兵犹昨日之兵也又损其一阳气之驳。阴气之蚀也。卒至折车倒毂。马困兵疲。而贼尚自若。未尝不由于无谋。此用兵之失二也。夫威与信。兵家所恃以为藩篱者也。然必信立而后威有以行。未有威不能制而可诱以信也。故名将之临敌。欲致人之死。必容人之生。谕以利害。诱其顺从如不用命。兵且加矣。若夫犹豫不决。进退狐疑。既虑信之不行。又惧力之不赡。执已之疑。而欲人之无疑。不可得已。及其锋力既挫然后一切以招抚为辞彼虽至愚独不知此耶今乃番然自来。略无回互。此正天与之机也。正宜固其酋首。招其部曲。开心见诚。以申彼此之情。披肝露胆。以释疑惧之意。呈乞诏宥。以安其心。复其居。继其业。有干有年于兹。然后诛首恶以申大法。则余党不复疑矣。而乃欣覩快执。若获大捷威既不行信复不立将何以固众志哉此其失三也。夫士卒将之所恃以为手足者也。将之所麾。莫不从移。将之所指。莫不前死。用之有道。处之有法。则寡可敌众。弱可敌强。用之无道。处之无法。虽众且强无益也。在今日宜劳之以礼。动之以义。明生灵无辜之冤以激其心。举从事跋涉之劳以慰其勤。使知将之爱其命惜其死。无不感愤。争欲自効。然后信赏必罚以劝其功。立期定会以要其成则人皆知进死得生退生必死矣。若天因人迫已、然后驱而陷之死地、赏不徧及。罚不致严。营居无同甘共苦之人。临阵无勇敢当先之士。昔李晟以孤军而破强敌。谢玄渡淝水而破秦兵。岂势均体敌而然有以厉临士卒故也此于处州何如。此其失者四也。葢将士励。所以成其谋。处置宜。所以行其谋。自重者必知有谋。而自轻者未尝知有谋也。惟一失其机于营垒未定之时。而人心无不自危。再失其机于狼犬自投之日。而贼心始期必死。以自危之兵。而捍必死之贼。此愚所以深惜其自轻也。虽然、姑自前日论之、彼贼之负固不服、初不过乘南贼之乱、恃摽掠之富、依山道险、轻吾兵之无略而巳、今南贼既破。则声势倒矣。南师既还。则士气益矣。久御我攻。则欲掠无所矣。力过德踰、则山川不足恃矣。牌券一呼。行伍响应。数卒发勇。羣贼奔溃。则彼此之情见矣其所以坚持不服者特以叛逆之余势不可复生。与其死于彼不若死于此故也今　皇上以天地好生之仁。降赐纶音、使之自附、如天地之于万物、一于长育、而悍疾忿戾、有不暇顾、诚圣人之心也、设使　天诏迟之数日不下。愚不知其成功果何如也。虽然犹有一焉。窃闻虞书曰分背三苗。周书曰除恶务本、在今日虽无事矣、尤当以此为意
　　疏
　　斋醮进香
　　斋醮进香【谏止进香】
　　臣闻释道之教、邃古所无、下至汉唐、其法寖盛、本之昌黎表然三代君主寿考、世运灵长、后世衰乱相仍、年祚少永、佛老无补、视昔可知、夫父子君臣夫妇兄弟朋友长幼、人之大伦、自古体国立法、修政建事无非为此五者、而为之经理防范耳、五者顺序、百度以宁、是以圣人之道、始于有为、而终于无为、彼佛　之法、不足以有为、而强于无为、遂欲去君臣废夫妇、一切止帚诸虚无□灭、假使其教尽行、则婚姻既无、子嗣俱绝、不过百年、人类尽矣、虽有事物、将谁用之、历代英君谊辟、有见于此、非不欲深恶而痛革之、特以其颇能以祸福轮回之空谈、警动于人、可以化导愚昧、姑将存之以为治化外之一术耳、非真谓其能扶世立教、延永国步、而为之崇奉也、恭惟　皇上、曩在青官、继登　大宝、夙精儒学、日御经筵、于凡治乱之由、正邪之辩、洞明深识允蹈躬行、当即位之初、诏天下寺观不许藏匿无度牒僧道等项、寻承　睿旨、不许增修寺观、乞请额名、上书言事者、又每以滥度呌化不便为词、多被奖纳、传之将来、固当永远无弊矣、迩者恭遇　皇太后诞日、令僧道建设斋醮、此见　皇上将欲表扬孝道、慰悦　圣慈、无所不用其极之心也。诸大臣及百职事、但当和衷助德、仰赞至情、上绥懿祉、则心诚道得、允合旧章、而礼部尚书姚夔等、乃于各衙门敛会财物。收办炷香。约以至期赴坛行礼。为儒者自失其守。业彼者乌知其非。臣虽至愚为此深惜。切惟人臣之于君、愿其福也、则当劝修德善、愿其寿也、则当劝以去逸欲、愿天心之向顺也、则当相之以和保小民、康济四海、故曰求福不回、天寿平格、又曰欲王以小民受天永命、未闻有以祷祠得福、丹药致寿、假符瑞以永天命者、今乃不能尽所当为、徒以瓣香尺楮、列名其上、宣扬于佛老之神、相率而拜曰、为　朝廷祈福祝寿、天地鬼神、山川河岳、昭布森列、可厚诬如是哉、昔孔子之于异端、孟子之于杨墨、韩愈欧阳修诸儒之于佛老、为其惑世诬民、充塞仁义、故词而辟之、论而排之、今若此、其流不止于惑与诬矣、通朝之人、靡然相从、仁义不止于充塞矣、学圣贤之学者、既不能辟而排之、又不能以正自处天下后世谓之何哉。然则此疏　宪庙初所上公于时亦将外转矣伏惟　英宗睿皇帝当复位之初、国事多虞。属有足疾。其时一二大臣。所见不远。不察古人行祷之意。故尝举行此事。葢一时臣子迫切至情。事不得巳。然非　祖宗之旧典。　先帝之本心也。因循至今、实意不存、尚沿故习、夫臣之于君、犹子之于父、一指一发、皆其长养、一饮一食、皆其赐予、若能以斋醮助国、虽杀身亦所不辞、岂敢自以儒者门户、为此倔强、与彼相较量哉、但以无益事情、徒伤大体、其于经筵　圣学、不无略有所妨、其于进讲儒臣、亦恐难以身劝、伏望　皇上、法古昔圣贤正常道之心、监大学衍义明道术之语、乞勑礼部及文武衙门、今后凡遇庆贺日期等项。不许仍前擅备炷香于寺观行礼。庶可以扶名教、振士风、全一代之治体、而与三代之时并隆矣
　　碑
　　海宁县障海塘碑
　　海宁县障海塘碑【海宁障海塘】
　　海宁古塩官县、濒海南上、有山名赭、赭南远有山对峙如门、是为浙江受潮之口。岁久沂洄渟滀。赭涘出潬若陼。则口隘潮束。仄击于塩官隈岸。宋嘉定中、潮汐冲塩官、平野二十余里、史谓海失故道有由也。成化十三年二月海宁县潮水横滥冲圯堤塘、逼荡城邑、转眄曳趾顷、一决数仞、祠庙庐舍器物沦陷略尽郛不及者半里、军民翘端奔吁、皆重足以待、县上其事于府、府守陈上其事于钦差镇守太监李、廵按监察御史佀、二公以所上事询诸三司、布政使杜按察使杨、又以二公命各询其佐、威集厥地周视翕谋、区画会计、相与祭于神、具以成业托分巡佥事钱曰、君宜任重、有所给乏、从革惟君自处、公乃躬履原隰、量材度宜、命杭湖嘉兴官属因地顺民、采石于临平安吉诸山、物用林积、舟楫转挽、蔽河而至、分命把总指挥李通判何兼摠工役、初用汉犍絙法。不就。乃断木为大柜。编竹为长落。引而下之。泛滥稍定。人知有成势。皆奋趋事。计以日费致月。工填垒稠复、为力渐易业可待就。时盛暑、公有念曰、吾闻圣禹治水、奏鲜定赋、非但疏泄而巳、今民荡析未宁、农稼方作、饥劳野聚、必有疾疫、未可亟也、由是作臣虽严、间辄抚循劳来、失次者徙寓空舍、惠以薪米、大集医药、以疗病者、作副堤十里、卫灌河以防泄卤之害、义声倡道、富人争自振施、民至是始忘死徙之念、岁八月塘成、适沙涂壅障其外、公因增高倍厚。覆实捣虚。使腹抗背负屹成巨防而海复故道矣。是冬举羡余之财、修葺文庙增广学地、重建按察分司、致祭告成、公乃复、邑父老过相语曰、昔元延佑海患。财力大艰。时官寡谋。诬以异术。今之深玅铁神遗迹近在。吾少岁犹见大父行于悒流涕而道其苦辛者。　皇朝永乐九年海决有司不时治、民流移者六千七百余户、沦田一千九百余顷、事闻、遣保定侯孟英等力役苏湖九郡。赀累巨万。积十有三载。其患始息。此吾辈耳目所及者。今钱公以一骑行邑敛不及民、劳不縻众、徒以三府万二千人、仅七越月而绩用聿成、患大费省、力少效速、较之前事、孰与此贤、方首事之际、振撼仓皇、若遇勍敌、虽有优才绝力、当亦不暇顾、公能发心蕴竭性能纾徐委曲、以庇食我、以调济我、以成我稼穑、以宁我妇子、凡吾辈今日得以复安此土者、皆公赐也、奈之何泯没其德、遂相率具书币走征予文刻石、予念风涛涨溢。凡际海之区。无不间遇。至于冲决激射惟浙江地势为常自延佑及今。纔百五十年。海巳三变。虽曰气数消长。未尝不以人力定胜。但恐物非天成终当复故使赭山之潬复出。沙涂之壅再去。后之继任非人。文献无考。则父老前日之忧。将或在其子孙也。
　　皇明经世文编卷之五十终
　　皇明经世文编卷之五十一
　　华亭陈子龙卧子　宋征璧尚木　徐孚远闇公　何刚悫人选辑
　　钱尔进及甫参阅
　　刘文和集（疏　记）
　　刘珝
　　疏
　　慎服食疏
　　免立五岳庙碑疏
　　遵旧制以安人心疏
　　开言路疏
　　慎服食疏【服食】
　　臣风闻近日内府有术士造紫霞杯者、宪宗时颇尚方技多传陛之官此其类也葢紫霞杯以硫黄为主、本草云、硫黄太热有毒、夫五脏柔脆、只宜平和、不宜饵此燥烈之物、况金石之药、古人所忌、硫黄朱砂、此正金石之药也、　皇上春秋鼎盛、圣軆方强、臣恐术士巧饰虚词、有以此杯进御、一或用之、倘有后患、追悔莫及、臣子之心、日夜忧惶、伏望　皇上念　祖宗付托之重、万几之暇、清心寡欲、静以颐飬、则血气自然平和。可以无疾。凡一切热补之剂。悉宜峻绝弗用。医书云人年五十以前。不可服补药是也。乞将造杯之人、斥逐于外、无使出入内府、荧或圣听臣不胜惓惓纳忠之至、
　　免立五岳庙碑疏【五岳庙碑】
　　窃惟唐虞三代时、五岳视三公、四渎视诸侯、其余视伯子男、至秦汉以后、始有封禅、或封元帅、或封王、或封帝、崇名羙号不一、至我　太祖高皇帝、以为岳镇海渎、自天地开辟、英灵之气、萃而为神、岂国家封号可加、渎礼不经、莫此为甚、前代封号、尽行革去、止以山水本名称其神、一洗万世之陋、若立碑必颂神功德。正诏书所谓渎礼也。非　祖宗之意。况神不享非礼。孔子曾有泰山不如林放之叹。我朝　祖宗不立者。恐亵渎故也。今莫若每岳镇海渎。各颁赐一敕。令有司岁时修理祠庙墙垣供具。选委本处道士四五人。看守焚修。仍给田百亩。或五十亩。为香火之需。载在敕内。令永久遵行。庶广　朝廷以礼奉神之意。
　　遵旧制以安人心疏【谏罢西厂】
　　窃惟东厂之设、实自　太宗皇帝、建立北京之初、专为缉访谋逆妖言犬奸大恶等事、止令内臣提督之犯于法典。仍下所可究治。此亦当时权宜之制。　向因而遵行未曾敢易。即黑生月也近日京城妖狐夜出。人心惊惶皇上特设西厂官挍。暂令太监汪直提督缉访。用戒不虞以安人心。臣闻自立厂之后。事情纷扰。人心反至不安。其于国家安危关系非小。伏望　圣明洞察事机。特将西厂革罢。官较悉回本卫。庶使旧制不为变乱。而人心自安。臣巳与同官论奏、未荷俞允、故不避震怒、再此申渎、臣无任待罪纳忠之至、
　　开言路疏【言路】
　　臣闻宋臣苏轼曰、天下治乱、出于下情之通塞、至治之极、至于小民皆能自达、大乱之极、至于近臣不能自达、易曰天地交泰、其词曰上下交而其志同、又曰天地不交否、其词曰上下不交而天下无邦、夫无邦者、非真无邦也、虽有邦而亡之形具矣、臣不敢远引前代明王遇灾求言之典、伏惟我　太祖高皇帝临御之时。自公侯以及守令。下至军民匠役诸色人等。皆得言事。其言中理。即为施行。且或予之官。或给之赏。言不中理亦置而不问。葢诱人使之言也。犹恐人不得尽言。再设登闻鼓于左右长安门外。应有可言之事。许直至御前陈说。所以广耳目不偏听。防壅蔽而通下情也。故当是时虽闾阎之间。细微之事。无不周知。天下太平。良有所自。洪惟　皇上嗣承大统、即诏天下凡军民利病、许诸人直言无隐、臣有以见皇上之心。即　太祖高皇帝求言图治之心也夫何十数年以来。以言而行赏者固有之、以言而得罪者亦不少。夫在古圣人、奖人使言。人尚不敢。况加人以罪而孰敢言哉。即今妖物伤人。京城骚动。人持兵刃。昼眠夜作。说者曰此阴盛之状。又曰此胡虏将来寇边之兆。延今半月之久。无一人敢言。岂非顾望箝结于平时哉。设若有甚于此。亦孰敢言。或得祸乱。不言可知矣。伏望　皇上廓宇宙之量、容涓滴之微、诏六科给事中十三道监察御史及一应官吏军民人等明言致灾之由、殄灾之策、不复忌讳、　皇上俯垂霁览、虚心听纳、如所言果中、即赐施行、以兴政治、以厌群望、如所言不中、亦望姑容、如是则言路开、君子进小人退矣、万事何忧不理、灾害何忧不息哉、
　　记
　　济宁中新闸记
　　镇戎千户所记
　　重修大小清河记
　　济宁中新闸记【济宁新闸】
　　济宁郡南河曰会通。元人开以漕运者。自济宁分水闸。至东昌临清。凡四百余里。久而淤塞国朝永乐初年、诏大臣率民夫往浚之、其济宁则引泗洸及徂徕诸山谷水注焉。以后通行不易。然而官舸商舶、鳞集麻拥于济城之下、在城天井二闸、有不能容、肆于二闸南穿越河、可四里许、更益以闸、曰上新下新、数十年来、人虽为便、然下新闸之上、几二百步、旧有小水桥、铧石以岸、中仅二丈余、上新闸之下、有济安桥中流石堆屹立篙工檝师、至此皆骈臂束肩、瞪目不敢前、前此司运者不知其几、漠然以为秦越、乃成化甲午秋、平江伯合肥陈公志坚、督运过此、步自堤上、相厥地势、询知宿弊、遂与都宪李公自得议曰、斯桥斯堆、弗夷、斯舟弗良于行、乃檄东臬宪副陈公某、卜吉倡属、具畚挶列绠锸、撤其桥、去其石堆、披材辇壤、拨腐曝淤、培高即卑、迭石为址、琢石为柱、覆石为梁、直上下新之中增一闸焉、首事于乙未二月、奏功于四月、既成、名曰中新、中新之上为拖桥一、易济安为渡舟二、于是水陆无滞、往来之人咸称曰快、凡縻钱十九万四千余、夫丁千余、木石以数千计、他百色之需以百计、财、因素、蓄、民不告劳、爰是工曹主事储公明谓斯杰迹、虽由众力、造端托始、则实志坚、不可不刻文于河浒以昭示永久、因以言见征、夫自汉初用萧何计户转漕。而有漕运之名。自唐则天用李杰为水陆发运使。而有漕运之官。历代官设不一。漕法亦异而建都亦不同。如汉漕仰于江淮。宋漕仰于汴。元漕仰于会通卫潞。以其迩于都。时然而然也。我国家迁都于北。葢漕元人之漕者。自永乐初年以迄于今日。此漕不易。志坚大父恭襄、父庄敏公、调度经营、河道清肃、饷运不乏。卒之上裕国用、下福生人。至今江浦临清、人为祠之碑之、足以耀当世而芳千古矣、
　　镇戎千户所记【镇戎千户所】
　　陕西于天下为雄藩、临戎控虏、而中国之警、自秦以来无虚岁、其间制御之术、攘却之功、随时代为强弱、可考见矣、开城在平凉为属邑、北去县治若干里、其地衍沃肥厚、而居人多事耕牧、旧有城基尚存、相传以为范文正公。御李元昊诸砦堡之一、纪志虽无征、要亦云然、南有黑水口、海刺都魏王城韦州花马池、宁夏中卫、其北则接西安州干塩池、打刺赤靖虏卫周围险旷数百里、丑虏窃发、往往至此、亦实要害处、成化丙申、廵抚右副都御史西蜀余公子俊、建白欲设置千户所、守御于其地、事未举、以兵部大司马召赴京、越三年庚子、右副都御史阮公勤、为廵抚时、整饬兵备按察司副使王继、以前事闻、　上以为然、未几继升山西宪使去、而继兵备者、副使翟廷蕙、实相与共图之、方伯鲁能、宪使左钰、相与始终之、于是因遗址循定制筑垒焉、砖瓦陶诸野、木石采诸山、兵民若干、并力偕作、晨夜罔倦、工未就绪、庭蕙丁内艰去、而副使孙逢吉、乃始继成焉、城高凡三丈、围仅三里、门止设其一。易防守也。千户所置于街之中、而又置宪司行台于所之东南隅、公馆仓场营舍、皆以次而成之、又设墩台若干、随山就险、以便瞭望、以开城在宋属镇戎军、故仍拟其处曰镇戎、其经始自壬寅夏四月、而告成之期、则癸卯秋八月也、阮公以城既修、而边有备、不可不书、乃乞文于某、某尝考宋史矣、昔夏人为患兹上、往往有可除之势、然机每至而宋不之省、识者不能无憾焉、方继迁不臣、势犹未横、固宜一奋而捣其巢穴。人心斯快。宋不能然。固矣。若乃继迁中流矢待死。自度孤危。将不免于宋取。乃属其子德明。以归宋为请。岂得巳哉。当是时。宜复合番汉之众。而压其境。覆其人。此机也。而宋失之。卒至元昊势焰纷纷。横不可遏。而宝元康定之间极矣。其后元昊死、谅祚幼弱、政专外族、当是时可行间说、捐数千金诱其亲密、或许授节金戊、以啖其部将。使内自分乱。乃引兵而促之。可以得志。此亦机也。而宋人失之。卒至于终宋之世不能去。或曰宋不敢有加于夏者。以有契丹也。是不然、契丹尝以党项。故于夏有怨者累年。是时使宋外假契丹。而拥兵西向。责以负恩背约。叛服不常。不惟威夏而契丹亦有警。不知出此。而乃复加册封、苟安目前、鸣呼惜哉、大抵宋之为国、武不胜其仁、疑不知其断、而志不足以振其气、是以隐忍飬寇不耻、葢宜矣、君臣之间、相与内修外防、孜孜求治、而仁宗得以贤君称、亦可嘉哉、若夫我国家以武功定天下、混一疆宇、奄有甘凉、而戎虏不敢以犯天讨、固非区区有宋者比、然余以为为文正公经畧处、故因以宋事言。以见我　朝廷之所以盛也。
　　重修大小清河记【清河】
　　维青之区有河曰大清、曰小清、小清之源。出于历城之趵突泉。中汇淯漯孝妇诸水。东北抵乐安高家港达于海。大清则济水渠也。自东阿之张秋东北抵利津富国塩场。达于海。往年舟楫浮于二河。商塩徧于齐。诸道水利。鲜与为俪。自永乐初堙塞不通、水失其径、一值天雨、茫茫巨浸、坏民田庐、弗以数计、乃成化癸巳冬、参政唐源洁分廵海右、言于廵抚都宪牟公曰、今二河为患、守土诸君子、以频年饥馑、民不任劳为辞、彼不知救荒之中。有可以兴利者。役民之中。有可以济民者。患而不知为政。恶在其为民父母也。疏河之责某请当之、敢告、都宪公曰、事当豫图、斯无患、岂直二河、凡东藩六郡罹水患之处、即率属理之、无食之民、食而役之、庶上下两得、吾知若必能办此、其行无惑、源洁遂躬任其责、焦劳靡宁、拥节宵征、相视地形、令水工准高下。自历城浚至堰头。又至乐安。小清通矣。自张秋浚至平阴之滑口。大清通矣。大小清既通。水循故道。退出邹平等邑。膏腴可耕之田数万顷。民用大悦。其河水备浅。又置潴水闸。防深置减水闸。闸旁各凿月河摠迭闸二十。浚通水路五百二里所役即无食之民。当赈济者。每人日给米三升。赏钱若干文。民凡百万七千百四十名。米一万六千百五十石。钱一百九十八万四百文。复虑仓廪空竭、措置户口塩五万引、俾鬻诸商、得银若干、易米以补前米、易钱以补前钱、仍以塩之羡利、为一切佣工造闸之费。是役也。财不出于官。不取于民。而济青之善利以完。青船人于济济船入于张秋东西转输之人大称曰便以甲午二月始、至十月告完、厥功既成、都宪公为疏源洁修河之劳于朝、公卿大夫罔不称善、某东人也、尤便之、自夫泄荒之世、天地人并位、未尝理水事、理之自唐虞始、以人而任天地之责、所谓经理山川、古圣贤第一功也、移天时、变地力、取不穷、用不竭旱不灾、饥不困万世之计也、缺焉补之、乏焉继之、一方之入、纔足一方之出、天下之产、仅供天下之用、国可静也、可逸也、不可动也、不可劳也、静以逸、固不至虐敛、静而劳、则难免厚赋、一时之计也、夫二河之力、本天地自然之利、或者以为窘于堙塞、迫于岁饥、若终不能为者、赖都宪公独知远览预定事机、多方设法、既息小清之患。并通大清之波。二河如一水之周流。斯民历年荼毒盘剥之苦、一旦告除、非万世之利而何哉、
　　皇明经世文编卷之五十一终
　　皇明经世文编卷之五十二
　　华亭陈子龙卧子　徐孚远闇公　宋征璧尚木　李待问存我选辑
　　董云申士开参阅
　　刘文靖公奏疏一（奏疏）
　　刘徤
　　奏疏
　　论崇佛老疏
　　论票拟疏
　　论虏情疏
　　论财用疏
　　论军功疏
　　言时政疏（时政节财用公赏罚）
　　论崇佛氏疏
　　论时政疏（时政）
　　论圣政疏
　　谏造塔疏
　　谏崇道士疏
　　论火灾疏
　　御虏安边事宜疏
　　论崇佛老疏
　　刘文靖为首揆凡疏多三老共之谢文正奏议亦见于此矣两朝实□载之甚明
　　佛老异端、圣王所禁、中世人主、崇尚尊奉者、未必得福、反以得祸、载在史册、其迹甚明、我朝之制、虽设僧道录司、而出入有清规、斋醮有定数、未闻于宫闱之内、建立坛场、聚集僧道、有如此者、葢　祖宗宫禁之制。至严至密。虽文武大臣。勋戚贵人。不得辄入。岂可使胡羯邪妄之徒。羣行喧杂。连朝累日。以腥膻掖庭惊动　寝庙　祖宗法度。一旦荡然。其为圣德之累不小矣。若谓　圣祖母太皇太后在上、必欲曲为承顺以祈福寿、则　皇上修建宫殿、不日而成、问安视膳。无间朝夕。纯诚至孝。通于神明。自　天降祥。有愿必遂。岂必假异端之术。干官禁之制。然后为孝哉伏望速颁严诏、将所建番坛、实时撤去、各寺胡僧尽行斥出、使宫闱清肃、政教休明、臣等日直禁垣、职专辅导、平居无格正之功、臣事乏规谏之益、□等诏旨、不得与闻。尸素之罪万死莫赎、今事出仓猝、不暇从容论列、不胜待罪俟命之至
　　论票拟疏
　　臣等仰见　皇上委任腹心、慎重机务、开决壅蔽、防闲漏泄之意、易曰君不密则失臣、臣不密则失身、几事不密则害成、正为此也、臣等俱以庸驽、谬承简任、辅导无状、尸素有年　圣谕下临、扪心知感、窃惟内阁之职。所以承德弼违。献可替否。辅佐朝廷。裁决政务。与百司庶府。职掌不同。中间事情。诚为秘密。在　祖宗朝。凡有谘访论议。或亲临幸。或召见便殿。或奉天门。或左顺门。屏开左右。造膝面谕。以为常制。臣等不暇远引。且如　宣宗章皇帝屡幸内阁。御座所在。至今臣等。不敢中坐　英宗睿皇帝视朝将罢。不时面召李贤　宪宗纯皇帝亦尝召李贤陈文彭时。或遣司礼监太监。如牛玉怀恩一二人到阁计议　上有密旨。机密如此下人安可不慎则用御前之宝封示。下有章疏。则用文渊阁印封进。直至御前开拆。此臣等耳闻目见者也。因循至今。事体渐异。朝参讲读之外。不得复奉　天颜。虽司礼监太监。亦少至内阁。朝廷有命令。必传之太监太监传之管文书官。管文书官方传至臣。内阁。有陈说。必达之管文书官。管文书官达知太监。太监乃达至御前。至于誊写之职。例委制勑房中书一二人。臣等虽时常戒饬。而经历太多耳目太广岂能保无漏泄宜如有　皇上所谕者。臣等自当涤虑省躬。尽忠补过。以副　圣心。但内阁文书。多系机密。凡事关得失利病。职在辅导。不敢阿顺缄默。未名有所陈奏。缘臣等不习楷书、字画钝拙、恐不能一一自写、除事理重大者、自行书写封进、以听　圣裁。其余仍乞容令中书代写。臣等亦当申严戒饬。勿致漏泄。　皇上若有咨议。仍乞照　祖宗故事。或召臣等面谕。或亲赐御批数字封下。或遣太监密传　圣意。使臣等有所遵奉。庶情得通达。事无漏泄实为便益。
　　论虏情疏【酌处虏情】
　　先朝辅臣边将更易皆以提请近乃云阁臣不宜与闻边事何也
　　虏寇扰边日久、朝廷命将出师、到彼巳踰一月、未闻出奇制胜、少挫贼锋、诸将怯懦无谋、不足依仗、诚如圣谕、但今武职大臣、亦□见有才勇超卓、可当重任者、乞再降勑切责陈锐等、令其奋勇设策、务图成功、其大同总兵官王玺怯懦尤甚、众心不付、恐终误事、乞以游击将军张俊代之郄将先任游击将军刘淮代俊统领游兵。庶克有济、臣等又闻贼势渐向东行、目下正在宣蔚地方、乞令都督神英统领京营官军五千、作急前去、郄令陈锐等移兵前来宣府、会合剿杀、庶兵威振举、可挫贼锋、臣等愚见如此、伏乞　圣明裁处、其一带边关、襄城伯李鄌、都督李澄张晟、各统领官军前去防守、巳奉成命、仍乞令兵部促之前去、不许迟延误事、
　　论财用疏【省节财用】
　　延绥达贼扰边、王师久驻、粮饷缺乏、上厪庙议、屡遣廷臣、而计无所出、开中引盐。则盐法已坏。商贾不前鬻卖官吏。则名器徒隳实用亦寡。邻方籴买。则货轻脚重。运送艰难。至如附近穵运。民已不堪。逃亡相继。外患未除。而内地先弊。夫官军一出。辄已阙乏如此。设使经冬及春。贼势不解。不知何以给之。一方用兵。尚且窘急如此。况辽东虏势大张。边患大作。湖广贵州。军旅继动。不知何以应之。臣等每思至此、食不下咽、窃惟天下之财。其生有限。若非节畜于平日。岂能骤集于一时。近年以来、用度太侈、光禄寺支费、增数十倍、各处织造、降出新样、动千百匹、显灵朝天等宫、以　孝庙之忧勤恭俭而犹然若此内庭积弊难去也泰山武当等处、修斋设醮、费用累千万两、太仓官银、存积无几、不勾给边、而取入内府、至四五十万、宗藩贵戚、求讨田土、占夺盐利、动亦数千万计、他如土木工作、物料科派、传奉官员、俸钱皁隶、投充匠役、月粮布花、岁增月益、无有穷期、财用之匮。率由于此。当紧急阙乏之时。犹不为儆省节缩之计。将至大坏极弊。莫能救药。其为祸患。何可胜言。向来大小衙门陈言会议。事有干碍内府及亲王贵戚者。无问可否。槩令照旧。臣等屡尝因事规诤、虽荷优容、未尽采纳、伏愿皇上念国计之艰、悯民力之困、躬行节俭、减省供应、绝异端无益之费。停内府不急之工。仍勑各衙门。凡有救荒革弊之策。画一具奏。特赐准行。其事关财用者。尤加之意。则邦本既固。国用自舒。内治自修。外攘自举。而区区夷虏之患、不足虑矣。
　　论军功疏【升赏军功】
　　有旨令拟升赏捣巢功次、欲将奋不顾身二百一十员名、特升署职一级、臣等看得兵部三次议拟、极言军功升职、必论首级、系　祖宗定制、彼处所获首级止于三颗、今拟升七人、赏四千余人、其奋不顾身等项、又比赏加赏、已为过厚、足以激励人心、若又升职太滥、则恐将来军前。不独惜一时之费实为不劝之赏俱各仿效冐报敢勇当先奋不顾身等项。以图侥幸升职。谁肯着实向前杀贼。弊端一开。末流难塞。此诚为国大计。若臣等苟且阿顺。则是该部为朝廷守法。而臣等职在辅弼。乃反坏之。罪无所逃。以此不敢轻易。伏乞　圣明采择、
　　言时政疏【时政节财用公赏罚】
　　近因各处灾异、伏蒙令各衙门将紧要事情具闻、所司必能仰体　圣心、备陈利害、臣等职在辅导、凡事关君德者、不敢不言、窃惟人君之德。以勤俭为本。以刚断为用。此天下古今不易之论也。且如视朝奏事、旧有定期、日渐迟缓、其观瞻事重、伺侯人难、臣等巳尝屡言不敢再渎但人心之志气。多在清晨、譬如常人之家。家主早起。则子孙僮仆。无敢偷安。况人君为宗社生民之主。百司庶府。观视意向。少有宽纵。则互相仿效。怠政误事。习以为常。伏愿　皇上益勤政务、每日黎明视朝、辰未时两次奏事、则朝政肃清、事无壅滞、又如经筵直讲、　圣学所关、讲学必久、然后理有定见、而异端邪说、不得以惑其聪明、心有定系、而嬉游玩好不得以移其志虑、近年每次开讲、不过三四日而止、虽具虚文、何益之有、伏愿　皇上益勤讲学、除节假及大寒暑外、每日朝退时、暂屈　圣躬。俯容进讲、庶义理明着、至治可臻、财用者。国之急务。近年国计空乏。民生穷困。皆以织造工役。科派频仍。冗食滥赏。费用无度。而内外斋醮。岁无虚日。以赤子之膏血。填异端之口腹。病民蠹国。为害尤甚。伏愿　皇上敦行节俭。于凡一应冗费。痛加裁省。庶民命少苏邦本永固赏罚者。国之大柄。近年赏不当功。罚不当罪。夤缘冐滥者。虽无寸功。有求必得。奸贪怯懦者。罪虽极重。亦得幸免。日甚一日。不知底极。皆缘　上有不忍之心。下多姑息之政。以致此耳。伏愿　皇上益加刚决。断在不疑。赏必加于有功。无功者。不得以滥及。罚不及于无罪。有罪者。不得以苟容。则公道大行。天下咸服。若有司论奏事件、俟至日尤愿详加省览速赐颁行、以荅　天心、以消变异、天下幸甚、
　　论崇佛氏疏【谏崇释氏】
　　近蒙发下释迦哑嗒像、令拟御制赞、臣等窃惟帝王之文章制作。必播之天下。传之后世。其所赞颂。惟可施于古昔圣贤。如宋太祖之赞孔颜。高宗之赞七十二贤。史册载之以为美事。若释氏乃夷狄之教。称为异端。而番僧全无戒律。尤浊乱圣世之大者。自胡元之君。肆为滛佚。信其蛊惑。始加崇重。及天兵扫荡。无益败亡。可为明鉴。本朝虽有宣德十年御制西天佛子像赞。彼时　英宗新立、在幼冲。辅导之臣。不能开陈正道。上启圣聪。实难辞责。仰惟　陛下重道崇儒清心寡欲、即位之初斥遣番僧、禁绝私习、海内闻之罔不称快、近因灾异修省、礼部陈言辟异端一事、特颁诏旨、自有斟酌、中外臣僚、方倾耳拭目以观　圣政。若亲制赞辞。识之御宝。以装饰胡鬼。流播夷方。国体所关。诚非细故。臣等素读孔孟之书、惟当以尧舜之道事　陛下、若曲为承顺以希容悦、负君误国罪不容诛、伏乞　圣明、特垂鉴纳、收回前命、吾道幸甚、
　　论时政疏【时政】
　　窃闻天下之事。未有不以勤励而兴。亦未有不以懈怠而废。是以自古圣明之君、兢兢业业、不遑暇食、诚知夫创立之难、而覆坠之易、故虽当天下极治之日而不敢有一毫骄怠之心、骄怠一生。则威权下移。奸弊滋积。政刑舛错。灾异荐臻。而祸乱之作。理有然者矣、恭惟　陛下、聪明仁厚、　圣质天成、即位之初、百度一新、远近欢戴、大有为之君也、迩来勤励之志、渐异于前、每日早朝、不过数刻、而起鼓或至日高、宫中奏事、止得一次、而散本或且昏黑、侍卫接本之人、筋力疲惫、不得休息、百司庶府之事、文书壅滞、不得施行、一事之决、动逾旬月、一令之出、随辄废弛、羣寮玩习、视以为常、如此而欲久安长治、保无祸乱、恐亦难矣、臣等屡尝言之、虽荷优容、旋复如故、夫祸乱未形、固宜不见信、若祸乱既作、诚恐悔亦无及、此臣等所以忧惶惭惧、不能自巳者也、且昼勤而夜静者、天道之正、昼作而夜息者、人事之常、故朝以听政、昼以访问、夕以修令、宴息向晦、此古昔之明训、虽圣哲亦不能违也、　陛下思　祖宗创业之艰、念臣民仰望之切、体昼动夜息之理、慎上行下效之机、颐精养神于暮夜宴息之时、奋发勤励于旦昼清明之际、视朝听政、省览万几、一如即位之初、守而勿替则威权在巳奸弊不生、刑政自清、灾异自弭、圣治可保于无疆矣
　　论圣政疏【法圣政】
　　窃惟天下之事。有轻有重。有缓有急。得其序则治。不得其序则乱。而所不当为者弗论也。夫事之重且急者、不过亲贤爱民、赏功罚罪而巳、近时以来、奏事之期、日渐迟晚、散本不及、禁门巳闭、内外章疏、动经累日、甚者或延至半年、或终留不出、因循积习、遂以为常、仰惟　皇上于声色货利。无所嗜好。宫禁严密。臣等所不敢知。但恐佛老鬼神之事。有妨　圣政耳。夫神之所当祭者。不过　天地　宗庙　社稷山川及古昔圣贤而巳。其礼有时而不妨于政。其用有节而无害于民。若佛老之教。邪妄不经。空虚无益。蠹政病民。非所当务者也。窃闻寺院宫观、斋醮无时、佛书道经、刊写相继、甚者或累岁挂袍于千里之外。或白昼散灯于大市之间朝野传闻。无不骇异。夫宠尚僧道。则亲贤之礼疏。耗费钱粮。则爱民之意阙。此等皆奸人借以消果断之心刚毅之气以方便为仁厚则冐功求进者得蒙滥赏以慈悲为宽容则坏法失机者得迯重罚是当急者反缓。当重者反轻。凡政之弊。皆由于此。孔子曰、务民之义、敬鬼神而远之、葢谓当祭之鬼也。而况非所当祭者乎、老子亦自曰、明王在上、其鬼不神、葢谓邪之不能以干正也。而况为吾圣人之教者乎。伏愿　皇上法孔子之正言。原老子之初意。洞启　圣聪。奋行乹徤。以万几为重务。而速赐施行。以异端为蠹政。而不劳　圣虑。务使纪纲大震、德化旁通下结人心。上回天意。实　宗社万万年无疆之庆也
　　谏造塔疏【罢止造塔】
　　上得公此疏即命罢止益见孝皇纳谏之美
　　臣等仰惟　陛下圣明、不意有此举指、闻命惊惶、夜不能寐、窃念佛老鬼神之事、无益于世有损于民、臣等已尝累陈、不敢多渎、今举其明且切者言之、前代人主信佛者、无如梁武帝、而饿死台城、宗社倾覆、信道者、无如宋徽宗、而身被拘囚、毙于虏地、本欲求福、反以致祸、史册所载、非臣等所敢妄言、在　祖宗朝、僧道有定员、寺观有定额、不过姑存其教、未尝妨政害民、所以治天下者、惟尧舜周孔之道而巳、今寺观相望、僧道成羣、斋醮不时、赏赍无算、竭天下之财、疲天下之力、势穷理极、无以复加、夫以　天纵圣明、洞见物理、乃空府藏而不惜、竭民膏而不恤者、葢谓其能祈福消灾、庇民护国也、近年以来、灾异迭见、南畿浙江湖广陕西诸处大旱、人民失所、江西各府、盗贼纵横、广西土官、侵占地方、四川番夷、扰害边境、达贼在套、复图寇掠、祸患之多、难以枚举、不知其所祈者、何福。所消者何灾护国庇民。其功何在。今者造为延寿之名、上惑　圣听、而　陛下信其游说、辄与施行、尝闻尧舜之寿。皆过百岁、当时未有僧道。未有塔寺。不知谁与延之。　陛下德合天道。政恊民心。则和气致祥。圣子神孙。自可享万万岁无疆之寿。何假于僧道塔寺之力哉。若建塔造寺。果可以祈国家之福。延君上之寿。则臣等虽家出资财。身就工役。亦且为之何暇与之校论是非。称量利害。但决知其无是理尔。祖宗朝间有塔寺之举。但当时官有余财。民有余力。虽终无益。亦未大损。今内库急缺叚匹、太仓银数渐少、光禄寺行价、累年賖欠、各边粮草、所在空虚、灾伤地方饿死盈途、逃亡相继、赈济官员、束手无措、尤为窘急、而塔寺之费动以数万、若省修建之财。为赈济之用即可以活数百万生灵之命。岂非祈福延寿一大功德哉。且民之病远在天下。　陛下恐不得而闻。军之病近在目前。乃　陛下所亲见。今班操官军。岁少一岁。正以各项工役累力赔钱宁犯官刑。苟逃性命。朝廷屈法容恕。差官催督。尚未肯来。若又闻此大役。则今岁春班到者益少。堂堂京营。无人操备。设有不测。　陛下谁与守哉。臣等每思弊政之来、不能力救、惭惧交并、今事关撰述、若苟为承顺以上累　圣聪、下妨治化、则臣等身自坏之。误国之罪、虽万死不足赎矣、伏望　陛下大奋乹刚。特收成命、将前项塔寺、即为停止、其敕书免令臣等拟撰、　宗社幸甚、
　　谏崇道士疏【谏罢道士诰命封号】
　　疏上亦随得报罢
　　今早司礼监传旨赐问臣等所撰真人杜永棋等诰命封号、久不进呈、臣等窃惟异端之不可信、及诰命封号之不当与、近尝具奏已详、但诰命之典。朝廷所以奖贤励能。虽师保大臣。必待三年考称无过。乃得颁给。今永棋等即与诰命。不知其何贤何能。而反重如此。至于封号。尤为非礼。葢祖宗庙号。不过十六字。亲王及文武大臣有功德者谥号止一二字。而此辈封号。乃多至十八字。虚辞滥誉流布朝野传闻后世。皆曰此朝廷之所褒奖。儒臣之所拟撰也臣等荷蒙简任内阁。不能弼正阙失。而坐视邪妄之徒。妨政坏俗。死有余愧。若又阿容撰述。则今日所为与前日所言。自相背戾。何以上格君心。此臣等所以展转逡廵未敢仰承明命者也。臣愚以为此等诰命、待三年后颁给封号即令停止庶几国体不失、而名器不滥矣、
　　论火灾疏【修德弭灾】
　　切见迩年以来、灾异频仍、内府火灾尤甚、军器库火、番经厂火、干清宫西七所火、内官监火、而前日清宁宫之灾、为异尤大、臣等目击、实为寒心、窃惟古之圣王。未有不遇灾而惧者、或避殿减膳、或责巳求言。修治政事。明正赏罚。然后可以转祸为福变灾为祥。本朝　列圣以来。具有故事。诚今日所当举行者也。臣等又恐议者或以为天道茫昧。变不足畏。此乃慢天之说。罪不容诛。或以为天下太平。患不足虑。此乃误国之言。死有余责。或以为斋醮祈祷为弭灾。此乃邪妄之术适足以亵天或以为纵囚释罪为修德。此乃姑息之弊适足以长恶所谓羣子遇灾而惧小人遇灾而喜也向来奸佞之人。每用此说。荧惑圣聪。妨蠹圣政。以致贿赂公行。赏罚失当。纪纲废弛。贤否混淆。工役繁兴。科泒百出。公私耗竭。军民困惫。而大小臣僚。被其挟制。畏罪避祸。箝口结舌。下情不达。上泽不宣。愁叹之声。仰干和气。灾异之积。正此之由。今幸天道昭明。此指李广耶元恶殄丧。　圣心开悟。洞察前非。然余慝未尽宿弊未革。虽　圣仁广大。姑示含容而中外人心。愤郁未释。故上天仁爱。复以此异。警动渊衷。此正　皇上奋发励精。一新庶政之时也。伏愿大开离照、独运干刚、进贤黜奸、明示赏罚、当行之事、断在不疑、毋更因循以贻后患、尤望特降纶音、戒谕臣工、痛加修省、广求直言、指陈弊政、并加采择、次第施行、以收人心、以回天意、实　宗社生民之福也
　　御虏安边事宜疏【御虏安边事宜】
　　一大同出战军少、京营官军到彼、止可助为声援、不若边方生长之人、习谙战鬬、合无就于彼处。除已在兵籍外。其余不分舍余乡民人等。但有勇力可备出战者。多方选募。照依正军给与粮饷、并盔甲器械马匹、每人仍赏银二两、或三两、养赡家口令其随军调度、庶几人乐効死、事克有济、一大同马匹、倒死数多、兵部虽曾俵给、尚不勾用、况给与马匹、亦多不堪骑战、闻彼中马匹。亦有可买。合无将太仆寺马价银。运送三五万两前去。就彼收买。稍宽价直。出榜召商。则人皆趋利。各处马自至矣。一大同草粮不敷、近虽已准开中引盐、缘近来盐法废坏、商不得利、上纳者少、恐不济事、合无将太仓官银再运一二十万两前去召商中纳粮草以应急用。一彼处武职官员、生长边方、多有勇略过人者、但为资格所拘、一时不能超拔合无着总兵等官用心访察。但有才勇可用者。不拘资格。随宜取调。领军杀贼。仍一一具名上闻、以备简擢、一彼处将官畏怯退缩误事者多、仅有一游击将军张俊谋勇颇闻、近又能以寡御众。合无特写一敕前去奖励以劝有功一兵部原拟、再选京营官军一万员名、令都督李澄孙贵统领以备后援、臣等访得二人皆非统驭之才。恐不胜事。近有取回都督神英原任大同总兵颇谙彼中边务。堪领前项官军。合令兵部再行访求如神英者一人以备任用。庶不误事。一京师天下根本、京营官军、扈卫　宸居、所系至重、今闻先选一万员名听征、此外精锐、数巳不多、近该各官建言查选营卫军士、以实行伍事无急于此者。伏望　皇上轸念　社稷大计、速赐施行、庶不临时误事、一京营坐营把总等项官员胜任者少、在外卫所武职或有可用、乞令兵部广询博访、不拘资格、但有才勇可取者、疏名具奏、以修任使、一各处守边官员、有因误事降级带俸差操、及为事罢黜者、中间多系曾经战、阵谙练边事之人合无令兵部通查送赴军前立功、其有才堪领军者、就领军杀贼、一近日兵部奏准招募军士号令巳出、应募者少、今京城内外官、无名籍之人甚多、合令兵部设法挨查、但有年力精壮、原无名籍在官者取具贯址明白收充军役、庶得营伍充实、一虏寇变态不常、近闻大众拆墙入我边内、连营驻札、虽大同附近州县城堡消息。与城内猝急不能相通。若必待彼奏报。然后处置诚恐缓不及事。合令兵部选差惯骑铺马。谙晓军事之人。三五日一次前去探听。星驰回报。庶边情易达。事机不误。一虏众入境久驻、肆行抢掠、我军未能少挫其锋、合令总兵等官、询访彼处谙练边事之人、从长计议、多方设策、或招募敢勇、掩其不备、直捣巢穴、设伏出奇、乘其零散、相机截杀、务使痛遭挫衄、畏威远遁、
　　皇明经世文编卷之五十二终
　　皇明经世文编卷之五十三
　　华亭陈子龙卧子　徐征璧尚木　徐孚远闇公　李雯舒章选辑
　　顾开雍伟南参阅
　　刘文靖公奏疏二（疏）
　　刘徤
　　疏
　　灾异论新政疏
　　金阙玉阙真君祀典疏
　　内侍随驾疏
  </div>
  <div class="pagination">
   <a href="皇明经世文编_page17.html">
    上一页
   </a>
   <span>
    ...
   </span>
   <a href="皇明经世文编_page13.html">
    13
   </a>
   <a href="皇明经世文编_page14.html">
    14
   </a>
   <a href="皇明经世文编_page15.html">
    15
   </a>
   <a href="皇明经世文编_page16.html">
    16
   </a>
   <a href="皇明经世文编_page17.html">
    17
   </a>
   <span class="current-page">
    18
   </span>
   <a href="皇明经世文编_page19.html">
    19
   </a>
   <a href="皇明经世文编_page20.html">
    20
   </a>
   <a href="皇明经世文编_page21.html">
    21
   </a>
   <a href="皇明经世文编_page22.html">
    22
   </a>
   <a href="皇明经世文编_page23.html">
    23
   </a>
   <span>
    ...
   </span>
   <a href="皇明经世文编_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
