<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 287 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 287 页/共 287 页</h1>
    <div class="content">
　　劝孝说
云间颜云麓先生性至孝年甫十三即任家政及长窥母意颇怜弟乃悉以赀产让之寸椽尺土一无所取娶妇杨氏侍讲公女也亦善事姑每侍膳毕方敢就食常以零钱暗贮姑箧随姑所喜与之以适姑意家中米盐之入必先及弟以悦亲心故里中称双孝焉此孝之明证也然当今之世而欲得一以孝事亲者亦未之前闻耶夫人之不孝皆起于小小而不孝习成有四一曰骄养父母爱怜过甚常顺他性骤而逆之则便不堪又让他便宜任他安逸令之服劳奉养则便不习稍有过失亲不忍责其子而子乃搪突其亲文行技能父极力夸其子而子反谓父出我下积成骄肆他人处使不出父母处偏使得出矣二曰习惯言语粗率惯应对便敢冲突动作易惯出入便敢恣纵父母分甘绝少惯遂不复忆其甘旨父母扶病忍苦惯遂不复问其痛痒三曰喜放纵见同辈不胜意气侍双亲而漠然入私室无限温存对高堂而机夫人子不乐对父母岂有孝心由中出哉四曰忘恩记怨夫恩久易忘怨久易积人情然也人子于父母以亲爱为固然遂有以忧我而获忤者矣以训诲为烦遂有以誉我而被厌者矣以任劳护庇极力经营为平等遂有强与我事而生怨怒者矣眼前大恩惘然不识犹何能推及胎养之恩襁哺之苦哉此四者人情之常积久而不知悟者所当急急唤醒快快回头小不孝之渐即大不孝矣大不孝习成亦有四一曰私财财入我手便为我有而在父母手者又谓我可得之财也求财不得则怨亲且有以单父只子而争财啰者有矣少长互推而弃亲不养者有矣不知身为谁之身我不带一财来而衣食无缺以至今日谁为之乎二曰恋妻子妻子习狎而父母严重也一旦拥妻抱子而爱亲之念遂衰不知子为我子而我为谁子亲既无赖于我我亦何赖有子哉我如逆亲子必逆我理有固然势所必至若妻固可乐亦人情之常然当呱呱提抱时妻亦何能顾我生活辛劳养我指望成人代劳乃子有妇而亲不得有子耶三曰嫖赌游荡贪淫正炽客诱如狂有倚庐伤心而不解者矣家业浪费性命攸关有劝导剀切而不顾者矣昏黄不寐风雨凄长夜之魂垂白添愁菽水冷半生之奉呜呼狂兴几何忍令至此四曰争天地之大人犹有憾父母之于诸子情岂无偏乃攘臂争财侧目夺宠或兄弟而参商或姊妹而计较相谗毁而家道乖积嗔怒而孝情薄有此四者其流弊遂不可言矣乃父母之取厌于子孙者亦有数种一曰迂衣冠礼数老人不合时宜当思颁白不可多得古趣令人可爱二曰惜财勰勰持筹常禁子孙滥用当思为谁艰苦为谁悭日所衣食者是谁所留三曰嬴起止不便动借扶持当思养儿防老欲报劬劳正在此时四曰昏耄言语纠重听蹇涩当思我生之初无知无识为谁欢笑五曰爱怜少子推衣让食偏护太甚不思爱及童仆尚应体心我同气倘于此处起一厌心渐入不孝而不知急宜回省勿谓亲心之厚我可自恕勿谓世道之薄我犹胜人要思孝为万善之根百行之本舍本不立虽纷纷利济徒枝叶耳感应之理惟孝为最奇王氏之鱼孟氏之笋姜氏之涌泉与造化酬答捷于桴鼓吾愿世之为人子者尚其鉴诸

　　异端有关风化说
夫天下之士智于人而愚于人故智者受恒愚夫之制今沪上五方杂处良莠不齐作邪术以骗人财物者愈出愈奇有如远方僧道游于沪上常劝人皈依佛法立钉关者数日不食面不改色人以为奇抑知此乃常事不足为奇皆为觅衣食计耳近日租界中佛店颇多令人闻之殊足一哂佛乃释教所奉香烟敬之已耳乃将所供之佛藉作生涯哄骗老妪少妇及未婚闺女皈依为徒不可胜数此风最坏非独哄骗而且有关风化今奉　宪示驱逐改作扶颠双惜局正所以除风俗人心之害也今沪上西城内万福宫即茅山殿春季解饷之期老扶幼结队成纸宝如山或有托人寄香者或雇舟至句容者纷纷不少殿中亦有人充作真君之坐骑者赤身露体持刀乱砍其身名之曰跳马或钉铁钉于板床仰卧其上妄称坐龙床种种恶习可笑可恶以致妇女逐队而来且有涂粉画眉淡妆浓抹入庙烧香以致浮游荡子拥挤殿廷此智者而受愚之制也谨按真君乃景帝时人年十八入恒山受业于王君既至句容坐茅山常劝人行孝端方正直元康二年传言白日升天玉帝封九天司命之职并不受人间之虚花财帛即如果有其事亦不应受人间血食此说实为虚诞者乎今之士庶既有心于敬神必先诚心遵道视神如在其上如在其左右何必行此虚事且更有奇愚可笑者人在疾病中辄请老妇入门名曰关仙看香能知未来之事云香上可以见鬼卒并有发药治病之法此法亦不在三教中未知何师所授而有此法也此种异端为极奇极愚之事只贪数百青蚨乃以虚言造药伤人性命罪不胜诛人既患病于旦夕延医以诊之服药以治之弃此邪术病亦可愈何故引鬼入门耶生死有关天命岂邪术所能救援人若信此何其妄也余观沪俗中事外之费甚属不少今日者晋豫之灾黎惨不忍言何不省此无益之费寄于晋豫两省救人性命造福无穷上天自有施报同居覆载之中甘苦不啻天壤又何忍坐视而不拯救为此布告伏祈　仁人君子乐善好施各随心力解囊助赈仰体造物好生之德上沐　朝廷奖叙之荣此则所谓智而不愚者矣谨以苦口良言告请大雅采择幸毋以不文嗤之也

　　说运
孟子曰莫之为而为者天也莫之致而至者命也注以理言之谓之天自人言之谓之命似言天命者已于斯二语尽之矣至若不定于天不根于命虽不得谓之天命而未始不从天命中来则更有所谓运者在也顾天命指在乎人者言运则不专在乎人天命指人之毕生而言运则不在乎毕生而偶见于一时天命不待已然而即可预卜其将来运则一任乎循环之所至非未然之先所能料自阅历以来尝近而之一身一家远而之一乡一国而恍然于运之一字诚信而有征也试先举一身言之余本寒素又乏援引除二三知己外无一可与语衷曲论事理而所谓知己者又数年不见或十余年不见故困守蓬茅将于此有终焉之志或告曰某某者非子之亲戚耶而子意忘之耶余闻之怦然心动于是致书以告之央人以达之晤面以恳之以为庶几有好音乎乃久之而寂然又久之而仍寂然而卒之拔我于蓬茅者不在于素所属望之亲而在于多年不见之友使早知求友之有益不将舍其求亲者而求友耶然而未至其时虽求无当也即使有当而不经前此之难仍不见后此之易也则运之见于一身者此其一又举一家言之谚云不怕赚得少只怕用得多余谨守斯言故家道虽窘尚可支持厥后所出者较大而所进者亦较丰使早能如是不已稍有余蓄耶而乃入如所出若有暗为之权衡者则运之见于一家者此其二更举一乡言之上海一隅富甲天下当时射利之徒购地造屋者莫不此抢彼夺乃至今日而房屋之在四马路一带者岁入不知几许在南北边者仍属平常回思未辟租界之前均之荒野耳置产者亦祇随意购买耳而何以相隔数十年其利息之厚薄不同竟如是则运之见于一乡者此其三至于一国之运更难言矣历观前代当其隆盛之时人君端居于上百官供职于下吏治蒸蒸人才辈出盖不待严刑峻法改弦更张而国势已臻于上理及乎叔季则法律愈严奸宄愈出更变愈亟弊窦愈多夫岂不欲其国之复振哉而何以所持以振其衰者适以速其衰则运之见于一国者此其四由是言之以运为无凭而果确有其可以运为有凭而又虚悬而难必其将安坐而待之乎抑将勉强以为之乎非也君子之持身也不过以奔竞夤缘为无益非谓当谋者不必谋也君子之治家也不过以遗子传孙为无用非谓当俭者不必俭也君子之居乡也不过致力于耕耘播获之地非谓坐拥万顷者皆非也君子之为国也不过默会乎治乱兴衰之故非以忠义奋发为迂务也君子哉岂委心任运者所可同日语哉或曰子之说诚然世固有生长富贵之家不数年而一败涂地欲求如寻常之人而不可得者何也曰此非运之不属乎斯人也亦非斯人之终不得运也必其富贵之时淫佚荒耽任情挥霍将一生福泽发泄净尽以至于此故君子虽高官厚禄常兢兢焉为其歉不为其盈者无他恐一泄之后不可再复而特为将来失意时留有余不尽之地耳不然荣枯靡定忧乐无常不转瞬而境遇判若天壤者多矣何独至君子而荡荡平平毕生如一日哉

　　辟巫说
聪明正直之谓神凡各处土谷之神所以能庙貌巍峨千秋享祀者必其生前有大功德于民故死后而民不能忘也岂乡闾愚氓所能假术以驱使之哉虽炎汉之时巫觋之术已行然多以疾病残废之人为之故荀子有伛巫跛击之称周礼春官司巫掌巫之政令或疑周礼一书为汉人所撰予初不信及观司巫一职始叹斯言之不谬圣人设官制治原以仁义为宗道德为本若乃以吞刀吐火之妖民列入国典贤如周公岂肯为此虽然古之为巫者未必皆一无所知故南人人而无恒不可以作巫医之说孔子犹啧啧称之若今之所谓巫者曰太卜曰师娘曰神婆曰扎仙曰跳仙曰关亡婆曰看鬼娘种类纷歧称名俚俗而察其为人要皆愚夫愚妇不识之无或求术于父兄或受法于邻佑或自为好事大言欺人凡童男幼女生而异状目似重瞳者尤易欺愚惑众以为斯男也能见鬼斯女也能通神一唱百和阖里哗传若辈乃假冒其音容故神其气象始则闭目凝神喃喃诵咒既则信口雌黄任意谬说谓某鬼在斯即尔之某人今因某故欲索楮镪若干枚某神在斯即某山某老爷今因某故欲索斋饭若干餐与则身健家安不与则疾病死亡愚民何知坚信不疑出其数月之粮质其御寒之衣倒箧罄囊贸贸入市买香烛购楮马备酒食订期指日邀集亲朋请巫至家禹步作法自朝及夕钲鼓喧阗遂使阿堵数千顷刻归于乌有而所谓某鬼某神者实未尝一睹其形容一闻其謦欬也此愚人之愚不亦大可笑哉曩有某茂才少时尝读书于某姓家主妇有一少子年四龄颇聪慧妇甚爱之一日酒食五六簋钱四百文往训师娘时茂才犹未知问鬼之谓何也尾之行约三里许始至巫家见堂上悬有一观音像俄顷一老妪出讯所从来并详叩来意妇以为子祈福答之妪令出其酒食供诸像前三拜后长跪不起历半时许始高声向像曰某嫂在此问其子能生长成人乎言已有唧唧声不知何来妪回首告妇曰神已告予谓尔子必能长大惟明年正月间须以其庚帖来寄名于神乃可永保无恙妇喜甚取所酒食钱尽与之至明年正月果如所言又往祭奠肴馔酬资更丰于前自是以后妇以为子之身有恃无恐矣岂知未及二年此子竟死若是则巫言之不足取信可知矣然此可为通达事理者言难为浅陋寡识者道也即如余家邻居有陈太者自称皈依于高景山城隍充服侍太太之役每月朔望必到山梳洗雨雪风霜不敢间断虽有要事亦不得倩人相代间或误期次日必头昏目眩呻吟于床自与余为邻每闻其病问何以故辄以未到山答四五年来历历不爽又云山上有二叔叔者即城隍之马夫灵异常时到其家索食虽为小孩买饵亦必先供桌上祭之方可取食不然转瞬间所买食物即杳不可得是说也余常疑之夫既为城隍冥中岂无女仆何藉于阳间一老妪为之梳洗马夫职司鞭策宜终日伺候于门若得偷闲至民家骚扰无论有旷厥职必遭驱逐即城隍亦难辞失察之咎然则陈太之谬造此说其为或众敛财无疑矣因近世巫风之盛而纵论之愿良家妇女勿误堕其术也可

　　辨惑篇
星命之学其始滥觞于洪范周易后世若京房郭璞诸子从而推衍其说以人生一世之吉凶祸福其言颇有者然而上智之士不屑道也迨至唐宋而后其说愈衍愈繁如陈希夷邵尧夫诸人继起竟有所谓皇极铁板等数抑若吾人之寿夭穷通无不早定于有生之初一定而不可易者即平日之间一饮一啄亦有数存焉以是当时之不学无术者咸深信其说奉若神明降而至妇人女子殆有甚焉故星命之学一起父母之于子女有据其言以为爱憎者矣尊嫜之于子妇有凭其语以为取去者矣甚矣其惑也夫所谓星者大抵四余七政飞次舍之类耳所谓命者无非天干地支孤虚王相之谈耳夫岂有是而即可以推算人生之终身哉昔宋元王信司马子韦之言恐惧修德而荧惑为之退舍邾文公不信卜史之言卒迁于绎而君子以为知命由是言之星与命皆随人为转移乌有所谓一成而不变者耶故曰圣贤知命君相造命知命则不囿于阴阳术数之言造命则不惑于荒唐无稽之论惟其所见者大故星命家言不得而蛊之也又有所谓奇门遁甲者相传其术出于诸葛武侯而演于刘诚意伯然而吾皆弗之信也浸假京房郭璞而知趋吉避凶则不至被元帝之诛而撄王敦之祸矣浸假武侯刘基而能知来藏往则不至成马谡之败而饮惟庸之酖矣而日月五星之行无论何地圆颅方趾之俦莫不共见不能为祸福于一人之身也三命通会一书无论何人年月日之造皆已尽推无待伸臆说于后来之士也如曰星命之学确乎可信而不容訾议则何以柳下之与盗跖一邪一正判若天渊耶岂乃兄全盘皆为吉曜而乃弟四柱无非恶煞耶又何以老彭之与颜子一寿一夭大相悬绝耶岂老彭八百不逢墓绝颜子三十即遭刑耶且也白起坑降四十万陆逊烧营七百里一时同死者岂必其同日而生耶郭汾阳满床置笏张安世七叶珥貂一家皆贵者胡遂无一人之贱耶昔汉高帝与卢绾同日生帝独受命而绾乃覆亡其故何耶宋高宋与钱镠异世出享国同符建都一辙其故又何耶然则星命之说徒见其为惑世惑人而已矣惑之浅者亦不过自隳其奋发有为之心惑之甚者不免遂启夫巫蛊祈禳之祸崇尚虚无而不求实际中国所以日即于贫弱者以此也抑吾犹有说者有道不仕则虽贱犹贵无德而禄则虽贵犹贱见危授命则虽死犹生临难苟免则虽生犹死吾不知自星命家观之究以何者为轻何者为重何者为取何者为去耶善夫诸葛武侯之言曰成败利钝难以逆陈涉亦曰王侯将相有种乎从可知人定者可以胜天志者可以夺命所谓有志者事竟成岂彼星命家所能默探于冥冥之中而得参盈虚倚伏之消息哉夫使冥冥中果有前定之数而彼江湖术士皆得而知之则凡命合富贵之人皆将不谋而获命当贫贱之子惟有坐而待亡吾人一举一动夫已氏尽得而前知之矣天下有是事耶吾缘是纵论及之以为中国妄谈星命者破其惑云

　　辟风水说
今使谓中国之政教风俗不及外邦则人将哗然以辩焉以为中国帝王之美政至今存也中国圣贤之遗教无不遵也二千年来声明文物之盛其风厚其俗醇尤非海外诸邦所可及也此其说是也然而中国今日竟有至愚极陋荒诞不经之习俗始焉倡于奸民继焉和于儒者沿之数百年累代明君贤相不能禁止而重为外邦所姗笑者莫如风水一说恶得不辞而辟之今夫人事之重莫过于五伦俾有夫妇而后有父子有父子而后有君臣旁推之则为兄弟为朋友此中外之所同也生而有亲义别序信之五教死而不能恝然于其遗体于是有丧葬之事焉此又中外之所同也易称古之葬者厚衣之以薪葬之中野不封不树丧期无数后世圣人易之以棺椁自三代之上以至于今人无智愚贤否贵贱富贫男妇老幼莫不有死丧即莫不具棺椁而葬之于土孟子所谓孝子仁人之掩其亲亦必有道者亲之遗体以入土为安亲体安而子心亦安也闻南洋暹罗缅甸诸国以人之生辰分隶地水火风隶水者以水葬则弃诸海隶火者以火葬则燔以薪隶风者以风葬则系于木末俟其自化惟隶地者始埋诸土此其俗与中国大异乃自中国风水之说兴竟有人死数十年家停十余柩而不得安葬于土者例以死欲速朽之义则中国虽皆以土葬反不若水葬火葬风葬之泯然无矣谁尸其咎厥惟宋儒考风水之说于古无征古者天子七月而葬诸侯五月大夫三月士踰月其葬皆不择地人各有一定之地也周官墓大夫之职凡邦墓之地域为之图令国民族葬而掌其禁令又冢人以昭穆定位次而预为之图新死者则授之兆惟孝经有云卜其宅兆而安厝之是或族姓繁衍地不能容则须改卜或迁于他国如成子谓庆遗曰我死则择不食之地而葬我焉是为始迁别子墓既卜定子孙即可族葬也自秦改周制封建罢宗法废族葬之礼渐不遵行去圣久远邪说纷起淫巫瞽史簧鼓其词有所谓堪舆家者始自汉武帝时其堪舆金匮十四卷官宅地形二十卷均见班志五行形法各家是为葬书作俑至东晋郭璞益以其术鸣后世托为青囊书于是寻龙捉脉之谈其毒遂遍于天下唐太宗深恶其说悬为厉禁顾其书仍传于世宋司马文正为谏官请禁葬书张无垢治葬巫以左道惑众律此辈在唐宋时其见恶于正人君子如此奈自宋儒出而偏信其说程朱大儒皆谓葬地不可不择所谓择者原不过择取高明干燥土厚水深可免后患之地以安亲之体魄未始非仁人孝子之用心无如流弊所开竟欲以葬地为子孙邀福之计承讹袭谬遂至于今今之操此业者自称为星家尊之曰地师其术益卑其计愈狡凡在富厚之家择求吉地经年累月终无全璧此其罪犹在子孙若辈特逢迎其意耳若夫贫宁之家不求邀福但求免患似乎易于集事矣而若辈恐一家葬毕即少一家邀请乃如左良玉之挟流寇以自重虽有稳地亦称有疵其更可恶者甲所择之地乙必指摘有丧之家坐是蹉跎每致停棺不葬若辈之罪实不胜诛伏读　大清律载凡有丧之家必须依礼安葬若惑于风水及托故停柩在家经年暴露不葬者杖八十法令何等森严即近时各省大吏暨地方官屡次谕禁无如言者谆谆听者藐藐即地方本有义园善举奈其子孙顾惜颜面使亲柩久淹反不及无子孙者可得入土窃谓当今之世既不能复族葬之制又不能禁绝堪舆家言不若由地方官考试给照凡为人家邀看一地必禀官注册岁终比其功过如为十家择地得以定穴安葬在五家以上者奖之葬五家者无奖不及五家者追照销毁责令改业并无一二家者治其罪庶几业此者不致孟浪从事而停柩之恶俗可以渐革则风水之说不必辟而自无害于世矣其为风俗人心计也岂特小补之哉

　　惜食惜衣论
古书云一粥一饭当思来处不易半丝半缕恒念物力维艰是食也衣也固人所必需之物亦人所不可或离者也谁谓人莫不饮食也谁谓人莫不衣服也此皆士农工商富贵贫贱大都不可一日或无一时或间者耳人生天地之间秉五常之性为万物之灵则凡若何有负乎天地之生者若何始无负乎天地之生者当思其所以为人无忝所生者所以顺性命无负天地好生之德也性不虚悬丽乎吾身而有宰命非外铄原乎太极以成名所以皇降之衷有物所以有则圣贤之学惟危惕以惟微人奈何竟为私意自蔽私欲自挠不思天地生物之艰竟为暴天殄物也迨末俗趋华流风日靡人心不古帝怒屡迂开多怨之门蹈厚亡之咎不顾名节惟利是图则有见斯文扫地者阳冒读书之名阴脱读书之体食求其精脍求其细衣裳颠倒风人兴无度之讥所谓衣冠不正望望然去之其斯之谓与虽说无衣无褐何以卒岁无饮无食难以容生独不思布衣暖菜羹香诗书滋味长乎独不思园蔬愈珍馐韦布愈文绣乎何士也有志于道而耻恶衣恶食者其何以故此皆不守卧碑不安本分不惜声闻者其弊一也则见有农夫之耕者藉畎亩以托足放荡无归假耕种以栖身悠游岁月耕云锄雨偏辞瘁之劳手胝足胼祇畏泥涂之苦慵眠青郊之外闲坐绿野之中初不知稼穑维宝勤俭治家耕田而食凿井而饮耕三余九耕九余三此固农夫之要务亦农夫之恒乐耳所谓农之子恒为农农羞安者于农而已矣何其耻肥甘不足于口耻轻暖不足于体异裳异服颠之倒之所谓彼其之子不称其服诚不谬矣是皆不顾廉耻不安本业不惜物力者其弊二也则见有所谓工者男有余粟女有余布此固通工易事皆赖技艺以谋生是其艺至末其利甚微其名固卑卑乎不足道者奈何有无赖之徒放浪于形骸之外所衣者华黻冕所食者美味嘉肴所居者雕梁画栋俨然有富豪之景象有官宦之遗风局外观之实有出乎人情意计之外者不觉自居何等也纵云食以养阴衣以彰体一衣一食人之大欲存焉何其乎适口偏求其旨甘彰身每思其华采是皆不顾名色不安素分不惜赀财者其弊三也则见有所谓商者利觅蝇头经营是务或藉盐商以托业或开木号以栖身甚有肩挑贸易度日容生一旦稍为得志忘半生辛苦但求一日欢娱所衣则轻裘缓带所食则羊枣膏粱则所云苦中求财欢乐用此言信不诬矣是皆不谙礼义不务正业不惜货财者其[弊](币)四也然而世风之变人情之坏莫有过于上洋者别有一等人焉生平不通翰墨居然享科第之荣甚至官居二品大都贿赂千金柳巷花街猜拳赌酒享乃父之余福忘货利之艰难终朝酒地花天乐而忘返其乐何极其耻孰甚焉更有一般土毫衙役鄙俗假作斯文俨如豪富皂隶居然狐貉自混衣冠一经侍正人之侧手足无所措耳目无所加进退揖让无所用虽然衣裳楚楚犹是卑鄙情形纵使飞尘如絮命薄今生何必如土挥金福消来世已犯者急早回头诞登道岸未犯者必须留意勿入迷途尚望贤有司者整顿风俗教化人情除莠安良驱邪辅正如上古敦庞之世此固予日望之拭目俟之也

　　节口腹以惜物命论
近世劝善书多言戒杀放生而高明之士或笑以为迂夫放生诚似煦煦为仁之事然见闻所及恻隐所施亦即孟子所谓仁术也惟夫为善近名致渔猎者捕生以往或不察物性多纵恶毒乃反失之耳至议者并以戒杀为迂则亦弗思之甚矣天地蕃然而生万族其为生也原不甚殊所谓贵以其灵灵固自有其可贵者也徒以其灵焉而能施其罔绳擉刃之巧以困夫蠢蠢者而食其肉寝处其皮此不过强凌弱众暴寡之为实与禽兽等智耳曷足贵乎人不思所以贵于禽兽者而徒以杀为当然之事不知所谓当然者安在或曰天地之生物固以养人也噫天亦何私于饮食之人哉饮食者人与物共者也太古之民不知避害其劘虎豹之牙而饱蛇龙之腹者多矣独不曰天地生人以养物乎且养人之物何尝不备五谷之外蔬果佐之盐茶佐之医家言常以藜藿之体为强于膏粱然则藜藿非不足于养而杀固可禁绝者也然而先王不绝之者何也自茹毛饮血之世杀机已开故特因人情而为之节其杀也云不得已耳祭而杀以其膻芗之气厚足以达鬼神也宾而杀不用常味以昭尊敬也老者食肉为致饱也且人子之养亲务备甘旨以为悦也非是者何为乎三代而降王政不修财力所及惟欲是恣凡古所谓贰膳常珍之节无故不杀之等荡然几莫之知而溺于所习者甚且斥戒杀为佛老之学以遂其饕餮之私不知戒杀云者实亦先圣王之法非必若二氏之绝之务尽而强人以不可从也且人苟不耕而食非实有通功易事之道足以偿稼穑之勤劳而其食品乃远过于农人且上拟于贵仕对案自省将何德以堪之徒以适口之故恣意烹宰试与过屠门入膳厨闻号之声见血肉淋漓之状将何心以安之乃或不制其欲而不能戒而更昌言以戒者为非则真丧其良心之甚者也若夫戒杀之家多取死物入厨未尝无弊要亦不善戒者或又曰亲亲仁民而爱物此其末耳是宜思齐王舍牛而孟子善导之意余之论此固有感而发而非为舍本务末之说也且以明先王之法启人心之良而非为作善徼福之说也迂耶否耶识者鉴之

　　天诞地诞说
孟陬之月初九初十俗传为天生日地生日南北行省皆有此说而典籍末之载也从古俗谚大都出于街谈巷议者居多虽穿凿附会以误传误然究其故必有所因若确指之曰天生日地生日似乎凿凿可据至欲诘其说之昉于何人于何时则皆茫然不知所对共工陷地女娲补天荒渺之谈征诸古简是诚不足怪者矣夫太古之世有亚当者抟泥作男女形久之而能运动具智觉自相匹偶遂以孳生此人生之始也说虽不经而稗官野史往往载之至于天之何日生地之何日生并所以生天者为何物所以生地者为何物不特无其说亦并不能明其理自古迄今人人能道者不过盘古开天一事而未详其日如就天开于子地辟于丑之理揣之似宜以中国十一月建子为天生之月十二月建丑为地生之月较为近理然亦未能悬拟其日也南北朝宗元懔着荆楚岁时记云正月一日为鸡日二日为犬日三日为豕日四日为羊日五日为牛日六日为马日其说本于古时占书是日晴则所主之物育阴则灾至汉武帝世东方朔始以正月七日为人日正月八日为谷日见于事物纪原然自唐以来见诸吟者如高适诗云人日题诗寄草堂李峤诗云桂吐半轮迎此夜蓂开七叶应今朝余延寿诗云帖燕留妆户黏鸡欲饷人皆吟人日诗也此外数日则未闻有题咏者亮以六畜五谷不过入农谚田歌未足助雅人诗料故均阙如而此羌无故实之天生日地生日当千百年来无怪乎如读少陵集翻海棠诗而不得也或谓宋时正月有天庆节天基节因此误为天诞日殆未可知然观宋史真宗大中祥符元年诏以正月三日天书降日为天庆节理宗开禧元年诏以正月五日皇帝生日为天基节均启建道场特命士庶宴乐京师燃灯天语煌煌家喻户晓讵有沿谬袭讹一至于此者爰乃于诸子百家之外所有一切佛经道典均肆意搜罗恣情涉猎冀得稍探其立说之缘起以补顾亭林先生吴语证误之缺因考藏经载正月元日弥勒生大佛会二日宝胜佛生三元延寿书载正月三日万神都会又道书载正月三日北斗翼圣真君降正月四日太上大道玉神君登玉霄琳房四盼天下有志节远游之心者正月七日北极元天真君上帝午时下降此皆世所罕知者独宋张君房云笈七签与蠡海集并载正月九日玉帝生以阳数起于一而极于九原始要终厥理显著然则今人之所谓天生日者殆本于此而稍附会其说欤至以初十为地生日则以初九既为天生日遂以臆说连及之更未免失之穿凿矣夫二氏之说儒家弗道然魏书已列释老志及梁阮孝绪作七录以二氏之文别录于末亦可见缁流羽士彼教中固自有原原本本殚见洽闻者非尽无稽之言可比也然自来道家言天有三十六洞天地有七十二福地蜀杜光庭曾着为记不知玉帝之生是否以一玉帝总摄诸天抑每一洞天生一玉帝此则非善言天者恐不能效秦宓之对张温矣特是田家五行云正月初九初十晴风调雨顺百谷登今岁此两日自晨至晡黄绵袄子竟日曜灵虽料峭春寒而天朗气清祥雰缦行见春耕东作趣倳耜于丁男秋获西成庆仓箱之酉熟太平景象已肇于斯窃不禁为海隅苍生鼚轩颂之已

　　天干十字通用考
今人以甲乙丙丁戊己庚辛壬癸十字为天干亦称天干以子丑寅卯辰巳午未申酉戌亥十二字为地枝亦称地支云肇端实自大挠而名称则各有殊异尔雅甲曰阏逢乙曰旃蒙丙曰柔兆丁曰疆圉戊曰着雍己曰屠维庚曰上章辛曰重光壬曰玄黑戈癸曰昭阳子曰困敦丑曰赤奋若寅曰摄提格卯曰单阏辰曰执徐巳曰大荒落午曰敦牂未曰协洽申曰涒滩酉曰作噩戌曰阉茂亥曰大渊又有以甲为毕乙为橘丙为修丁为圉戊为厉己为则庚为窒辛为塞壬为终癸为极者大抵皆纪年纪月之用虽冯相保章亦皆范围不过至若以甲乙为东方木丙丁为南方火戊己为中央土庚辛为西方金壬癸为北方水之说则虽本自戴礼之月令而堪舆青鸟之术子平星命之书以迄六壬遁甲都箓奇门等纤纬之学要皆本之为权舆倚之为滥觞即黄老佛氏所谓经卷梵呗者亦复间有用之伊古以来于今为烈已然愚谓甲乙丙丁等字为用甚广古人有以之纪事物之次第者有以之名宫馆之次序者如汉书外戚传曰甲馆汉书张敖传曰甲第六朝庾信哀江南赋曰甲观汉书元后传曰丙殿又如晋王羲之有丙舍墓田之类皆是又有以之别帷帐之等差者如汉书东方朔传曰甲乙之帐是也又有以之纪科目之等第者如唐明经本有甲乙丙丁四科而实则惟有丙丁第进士本有甲乙二科而实则惟有乙科明法以全通为甲通八以上为乙是也更有以之纪藏书之部列者如唐代四库书以经史子集分为甲乙丙丁四部又如隋朝于东观文殿构屋储书其东屋则储甲部乙部其西屋则储丙部丁部是复有以之编卷帙之繁多者如李善注文选分赋甲赋乙以迄赋癸诗甲诗乙以迄诗庚司马温公通鉴分汉献帝纪为十卷自甲至癸又分晋安帝纪为十卷自甲至癸等类是其它有以名律令者如后汉书章帝纪曰令甲令乙令丙是即他书亦间有见之者有以之志算法者如几何原本代微积拾级以勾为甲股为乙弦为丙高为甲高对冲为乙地平为丙北极出地为丁南极出地为戊是其它算学书亦常有见之者至于以之纪官名则汉之戊校尉己校尉明之甲字库大使乙字库大使是以之编姓氏则南朝以王谢为甲乙巨族北朝以崔卢为甲乙巨族是更有以为假名者如史记万石君传长子建次子甲次子乙次子庆史记韩安国传狱吏田甲汉书高五王传次宦者徐甲又如韩非子之罪生甲福归乙梁范缜神灭论之张甲王乙李丙赵丁等说是而他说部亦往往有之复有以之记时夜者如汉书天文本始元元年四月壬戌甲夜地节元年正月戊午乙夜三国志曹爽传自甲夜至五鼓晋书赵王伦传四月三日丙夜一筹等皆是而他类书亦稍稍有之大抵物之有高下品第者皆可以甲乙区之即人之等子虚乌有者皆可以甲乙称之近则纪其事而讳其人之姓氏官阀者亦以某甲某乙某丙浑名之或照西法绘其图而纪其物之先后次序者亦以甲字乙字丙字暗记之若夫诗词歌赋骈散艺文之借为藻缋用资涂泽者更不可纪极以示征典之华缛对仗之工炼也又岂仅如温庭筠诗回日楼台非甲帐去时冠剑是丁年为脍炙人口已哉秋窗夜话与友人举一字两用一典三解者拉杂成篇以较梁晋竹孝廉两般秋雨盦新编大同小异而解说之多则于甲乙等十字首屈一指音义之多则于敦字首屈一指检书烧烛妙绪环生各举所知以正有道幸勿嗤为辞费也

　　论足
天地有自然之发育戕贼者非人生有自得之真原矫揉者失原夫人之于身也兼所爱即兼所养无尺寸之肤不爱即无尺寸之肤不养足为四肢之重一身之所系非轻即一生之所关非浅设稍有不良即不能行动自如且女子身体固多柔弱既柔弱而复以紧裹裹而务必于小是柔弱中愈增柔弱矣呜呼人何不幸而为女子身乎且自古称孝者有言身体发肤受之父母不敢毁伤父母全而生之子全而归之诚如女教会中设立天足会深体此言有取乎天然生成之意断不可故为琢伤违天之所以生成善哉此会何其于历朝所独略之端未悟之弊独能表而出之会而议之直欲挽回乎世俗振兴乎坤道可知天足会之设大有深意也我且即今之足而受害者举之始而肌肉腐烂面黄肌瘦几乎丧身继而行路艰难即行而不能健步究终且身体软弱一切操作勉力支持种种流弊笔难缕述顾或者谓此风之流行及天下久之又久岂一朝一夕之积哉上自王公下及庶人凡生有女子年方二三纔能行走为母者便不惮烦劳不顾痛苦必斤斤然于此从事且谓过此年华辄易长大即不能如玉之尖尖矣于是手以裹之恨不能斧以斯之动辄累月经年有任其终夜呼痛悲鸣泣血者甚至攻书女红一切未曾教及先恳恳以固结为急务从俗从宜牢不可破如是而骤欲以口舌争之革其今古通行之道不诚乎难之哉然世风岂历久而不移俗尚无数传而不变今诚怜此苦楚豁然开悟翻然改移一洗从前之积习则今日日本侵犯中原要盟议和苟能即此而扩充之虽女子亦可从戎而梁夫人之助夫破敌木兰之代父从军无不可见于今世巾帼中也阅申报见有所谓天足会者咸谓教中人欲矫中国足之风变而为大我意大二字为是恶作剧不过借此痛骂中国而已渠意天足二字谓不足则为天成之足而其寓意则不在此天本无足惟见三国时吴蜀辨难有曰天有头乎曰天安得无头天眷西顾是也能顾则必有头矣天有足乎天安得无足诗云天步艰难天无足安能步刻下中外纷争兼之俄德法三国亦有鼎峙争雄之势台湾之事岌岌可危复加以三百兆允赔之费无非在民间搜括窃恐民心既去未知天意何如此即望天添足之意所由来焉即以足而论大凡妇女之妍媸本不在足之大小妍者大足亦美媸者足小徒然历观史册所载历朝妇女读书人披阅之余何人不晓即观一部情史亦已赅括无遗描摹情态形尽相穷而纤纤之说则所罕觏迨至唐虞三代观型妫汭英娥之美千载如生即今所谓湘妃是也以其泪痕竹为器具人且以为雅观夏之兴以涂山亡以妹喜商之兴以有崧亡以妲己周之兴以太任邑姜其亡以褒姒降及后世始皇宫女三千阿房宫赋形容尽致而足未尝论及至于春秋之夏姬吴越之西施三国之貂蝉甄后唐则杨妃飞燕魏国夫人武氏甚至为皇帝历朝妇女美不胜收不可以枚举不可以指数亦无待余之赘言而不足之说前人论之基详始作俑者为陈之后主齐之东昏自是厥后此风渐炽无不以双月弯弯为翘楚矣明季张李作乱张献忠穷搜妇女尽行刖去其足堆作山而结顶必取最小竟将献忠妾双足结之此是足之遭而为历代小之一归束国朝此风愈盛各省争纤斗细几比哉生新月是亦奚以为哉礼有之内言不出于阃妇女本宜不出闺门一之下不过教以不出之意本不在大小上起见而目今沪滨风俗雌雉之飞来飞去类多纤纤而翘翘者则足愈小而出愈远风俗为之大坏而不可复理矣则如女教会中所谓天足会固无不可行云

　　谱牒论
宗谱者国史之流也所以传信非以传疑记曰君子反古复始不忘其所由生此物此志也岂设观夸美之书也哉昔天子建德因生赐姓书言平章百姓又言锡土姓周礼小史则奠系世辨昭穆其法旧矣迁史搜集遗文有五帝系牒尚书集世纪等书魏陈九品中正之法行而氏族重晋挚虞作族姓记后魏尤重门第有四海大姓郡姓州姓县姓之等隋书经籍志有谱系篇诸州姓谱迄于唐代故家大族均数十世传系不绝五季衰乱荡然无存有宋之兴庐陵欧阳氏眉山苏氏始创为族谱后世俱仿而行之礼大传曰上治祖祢下治子孙旁治昆弟合族以食序以昭穆别之以礼义而人道竭矣又曰尊祖故敬宗敬宗故收族然非有谱牒以联之则尊祖敬宗收族之法何由而生故仁人孝子水源木本之思尤不可一日而忘诸者也吾吴风俗近古族必聚居自始基之祖下逮子孙恒数十世不去其乡尊祖敬宗收族之道讲之有素故谱牒之修特盛于天下然尝考六一老泉二谱上溯止高曾五世而已以二公之博雅岂不足以旁搜远绍乃谱图所及隘毋滥若此亦犹春秋之文隐桓多阙子曰吾犹及史之阙文也夫以能阙者为难得则知阙而求其不阙者之妄也曾文定公叙其先世至一十三世人尚疑之古人之郑重于所自出也如此后之人亦当有以鉴之知其不可妄增即知其不可妄去而谓可师心自用削夺惟我哉何近世士夫不知此义专以门第相高或引遥遥华冑或附赫赫名宗于世次茫昧书策无征者俱欲一一贯串而详系之甚而远溯三代以前传系至百有余世将万姓统谱以及郡邑传志胥钞联缀不顾人之讪笑是望远者欲见其形听远者欲闻其声也而更有可痛者将嫡派祖先削去易以前代名贤不顾祖功宗德之湮没不问春祀秋尝之歇绝是祖宗未致庭坚之不祀而子孙反使之作若敖之鬼矣此尤为不肖之甚者也且夫谱之作也将以尊祖敬宗而收族笃亲爱而成礼让者也其为意也深其为教也详岂仅以世冑相高也哉如欲光显其先人则当磨砻于道德奋发于文章卓然有以表见于世以大其宗斯可耳奚必沾沾于谱牒之求不见夫欧阳氏苏氏之谱叙止五世而风流标举自足百世明之李北地空同集中所载族谱六篇族姓甚微而亦不失为名家吾之论及此也使夫凡为人子孙者一旦憬然自悟断自可见之世或据以祖先冢基或证以前代碑碣斯不诬其祖宗则祖宗之灵爽可凭祖宗之灵爽可凭则一本之亲得而报远崇先之义尽矣是所望于世之为孝子顺孙者

　　中国宝星考
宝星之制原始泰西所以褒赏勋劳以彰荣耀自中外通商于光绪七年十二月经总理衙门奏定宝星章程以为外邦之通好而华人之旅居外国者苟有勋德亦荷其国之赉与焉按中国宝星之制头等第一专赠各国之君第二给世子亲王宗亲国戚第三给各国世爵总理各部大臣头等公使二等第一给各国二等公使第二给三等公使署理公使总税务司第三给头等参赞武职大员总领事官总教习三等第一给各国二三等参赞领事官正使随员水师头等管驾官陆路副将教习第二给副领事官水师第二等管驾官陆路参将第三给翻译游击都司第四等给各国兵弁等五等给各国工商人等其头等用赤金地法蓝双龙第一中嵌真珠金龙金红色带第二中嵌红宝石第三中嵌光面珊瑚俱银龙大红色带二等用赤金地银双龙中嵌起花珊瑚黄龙紫色带三等用法蓝地金双龙中嵌蓝宝石红龙蓝色带四等用法蓝地银双龙中嵌青金石绿龙酱色带五等用银地嵌砗渠蓝龙月白带头等宝星式尚方计长三寸三分宽二寸二分二等以下式尚圆二等径二寸七分三等径二寸五分四等径一寸九分五等径一寸六分其上皆环首头二等带均长一尺一寸宽一寸五分两头有穗丝绳束结三等带长一尺三寸宽一寸五分四五等带均长五寸宽一寸二分凡头等第一二三暨二等第一双龙宝星均可佩用斜络大带大带结于右肩宝星垂于身左其斜络大带颜色花纹悉照原式小带圆式酌量展放合宜尺寸自制佩带以上为宝星定制但宝星之名甚多见闻尚罕兹特不嫌繁琐附考于此俾阅者知其制焉

　　宝石说
记曰天不爱其地道不爱其宝所谓宝者凡为世所罕见之物皆是不专指明珠金玉而言也李斯曰致昆山之玉有隋和之宝佩明月之珠服太阿之剑乘纤离之马建翠凤之旗树灵鼍之鼓数宝者秦不生一焉夫以剑马旗鼓为宝虽与珠玉连类言之然亦可见宝之非专属矣自人以宝物属之明珠金玉而明珠金玉其价遂昂征诸古语管子曰玉起于禺氏金起于汝汉珠起于赤野先王为其致之难故托用于其重以珠玉为上币黄金为中币刀布为下币吕氏春秋曰世皆以珠玉为宝宝愈多而民愈贫失其所宝也陆贾新语曰圣人不用珠玉而宝其身也此皆以明珠金玉为宝之证至如珊瑚翡翠玛瑙琥珀猫睛石之属皆珠玉中之一类其贵重或等于珠玉或倍于珠玉或数倍于珠玉视其价劣定其价值固不能一律论也古时天地菁华之气发之未尽故此种宝物较多每以之饰物魏武帝以玛瑙石为玛瑙勒唐裴行俭清廉直谅而家有玛瑙盘汉董偃则以紫琉璃为屏风晋王武子则供馔之盘悉用琉璃器稽之载籍凡帝王之家以及贵冑之室雕琢宝物以为器用者不可以偻指计不仅如石崇王恺互斗豪华珊瑚之树高可数尺也后世菁英渐竭石蕴川藏宝物日少匪特火齐木难希世之珍殊不经见即翡翠珊瑚珍宝中之寻常易得者亦不多觏故古人每以宝物雕之为器而今则祇足供人之首饰而已富贵之家其妇女之钗环簪珥大都用宝或缀之以珠或琢之以玉往往以一微物价值不赀物之用愈繁此所以价之昂亦愈甚近时金价之贵已为从古所未有也珠玉之价则尤倍之可谓贵重之至矣而泰西人士则不重珠玉而重宝石一时风气所趋靡然响应豪华子弟斗富鸣奢不惜重赀争相购买夫宝石有数种金钢钻石为世最珍沪上浮游之士以及巨腹贾之眷属若以饰物之中无钻石为可耻其始祇于约指上嵌以钻石近则妇女耳上之环亦有以钻石为饰者光采闪目流转不定而明红及明蓝诸宝石亦以为贵饰物中非用钻石即用明红明蓝诸宝石盖非此不足以示其豪富也考钻石西人名之曰台门的系纯炭质结成出天竺国文莱岛比离些里普鲁斯俄罗斯等处亚非利米利坚均不出其色有白者绿者蓝者黑者大红者近今所见惟白色一种最多绿与蓝者仅见黑与大红者尤不易得然其价较之白者尤昂以其少也大约钻石之价明净而磨琢端正者每颗重一合扯作八磅每磅约价洋银五元若重四合扯则作一百二十八磅重十合扯作八百磅未经磨琢者一合扯作两磅二合扯作八磅故大而圆正者其价愈贵然闻钻石取坚钢之质可以制造而成昔年西人有名毛乙生者以铁烧至三千度灌足炭精用极重压力结冷后有几分炭精成细微光明之物即真钻石也又有名洛塞尔者每想照现在新法所造坚钢其中应有钻石可取钢镕化挨次浸在浓硝强及钾绿养及轻弗及硫强诸水中即得钻石其形状与真钻石无异夫物之有真有伪因属常理但似此珍贵之物苟辨别不慎即受其欺近来用者愈多辨之较易然初时华人多不识此物吾知辗转相欺者已不知凡几矣且钻石之真者既以铁制则物非天生虽属可贵似亦非甚难得何以为世宝若此明红宝石最佳者贵于金钢石印度东疆及皮求等处有之明蓝宝石西名撒非耳产来尼河数处及锡兰暹罗皮求等地方今人于金钢钻石外大都喜用红明蓝宝石昔之玛瑙翡翠视之皆不甚贵虽曰物稀为贵然亦可见世风之日趋于颓靡矣记曰不贵异物又曰不宝远物古人防微杜渐之意甚严何以今之人不三复此训也

　　金钢钻石考
天下最坚之质莫金刚钻若矣此石系纯炭结成之颗粒地球上产有数处最大者在印度之哥里干达地方及婆罗洲巴西亦有产者其余俄国之乌拉岭常与金银同见美国之金山亦有见者罕见藏于大石之中惟水自远方冲来之沙泥中常见之外形半明如常石有暗壳包护去其壳则内质光洁晶莹以透明无色者为贵然有黄有绿有玫瑰紫有蓝有黑诸色皆次也其颗粒为若橄榄形常为凸面角甚钝而无棱人所佩系者俱皆治为平面其形制有三一为光明形一为玫瑰花形一为扁形闻诸美国人云历地球所有最大者藏于葡萄牙国库中未曾剖磨时计重十一两有奇系前七十七年取自巴西国又前三百十五年前在印度之哥里干达取得一枚形如半鸡卵计重六两印度王藏之多年后不知何往意者谓后剖为三块一卖于俄国重一百九十六分一卖于英国原重一百八十六分制成净重一百零三分一卖于波斯国重一百三十分照英国宝石称一百五十分为一两俄国者价值洋银二千万元英国者亦一千余万元又奥地利亚国有黄色者一枚重一百三十九分为玫瑰花形得此者不知为何物误以为黄玻璃卖之又法国有一枚为光无形其色淡蓝其质最精重一百三十一分以洋银七十万元买自印度国后有贩卖宝石者评价三百万元又土耳其国有一枚重四十七分制磨甚佳亦为光明形价值十二万元前因交战时恐为敌国所得已先自碎损矣然此石之大者极少自三十分以上者统地球已知者计之祇有十九枚谅地中犹有未出土者而不知后为何人所得且即不识者虽于深山大泽遇之恐亦有目不识焉故其价值于宝石之中无有过于此者即近来亚非利加南边出产甚多然无甚大者彼处之土人得之莫名其妙英国之贩宝石者见之知为金刚钻石以土人性喜火器多以洋枪等物易之但治磨此石颇不易则其至坚且硬也如欲磨之剖之必须用此石之粉其粉或废料或贱质研细而成施工制磨尤须顺其纹理用平钢轮加以细粉与油轮之飞转甚速每分可转至二千或三千次将石镶于铅内铅复作柄柄端有骱定于架而用锤使切于轮惟转之速必生大热而镕铅故须时作时止此法昉于前四百三十年荷兰国都城业此者甚多也按此石最难毁坏各强水皆不能侵不遇空气虽热至白色不毁惟用电火能使变质如枯煤若于空气内而热至银镕界已能焚而变为炭养二但剩灰质少许西人思制造此石久之未得良法闻法国京都有人以糖炭置于电气二极之间其炭渐渐化分而成细粒又有用炭硫二以磷化分之亦成细粒用显微镜窥之亦为八面橄榄形其坚硬可作磨金刚钻石之用与地中所产者无少异然若制造大粒者尚无人扩充其法耳愚谓既有人能作此细粒再迟若而年未必无人能作其大者今之化学家殚竭神智精益求精而能知其原质为何物所成渐之恐亦不难于配合矣惟以人之不能造故其值甚昂而人始珍之为宝苟有人焉能自创制则亦不显其贵重矣总之世间之物缺者为贵罕者见珍耳今之上海一隅此风盛行洋商贩卖者不一而足华人佩带者亦实繁有徒真耶耶地宝所产耶人力所制耶敢以质之精化学者

　
</div>
    <div class="pagination">
<a href="皇朝经世文统编_page286.html">上一页</a><span>...</span><a href="皇朝经世文统编_page282.html">282</a><a href="皇朝经世文统编_page283.html">283</a><a href="皇朝经世文统编_page284.html">284</a><a href="皇朝经世文统编_page285.html">285</a><a href="皇朝经世文统编_page286.html">286</a><span class="current-page">287</span>
    </div>
    <div class="pagination"><a href="index.html">返回目录</a></div>
</body>
</html>
