<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 228 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 228 页/共 287 页
  </h1>
  <div class="content">
   孙廷铨

窃观古帝王混一区夏之后无岁不蠲租薄赋与民休息故其时百姓和乐国运灵长良以其湛恩濊泽入人者深也今　皇上威加四海尺土一民悉遵　王路正当轻傜薄赋爱养休息之时也而按时审势似有所深愿而未遑者则以兵食至重府无余藏不能不需之于民耳然以目前计之一岁之赋曾不敷一岁之饷后此者民力日疲而有限兵食日增而未穷更何以给之以　皇上神略开天佐命之臣老成尚在不于此时计其通久尚何待耶考明初有军屯之制养兵百万不费民间一钱及其有事调拨方措给行兵休事已旋即停给岁费不过数百万自此而外则皆天府之藏也安得不左藏充溢红朽相因坐享殷富之利耶　皇上亲政以来廷议亦及兵屯矣及经部覆事下督抚往往以外议摇阻罢不行不过以兵力无多调征分防之外固无闲力可耕耳今四方大定征调用稀至于分防之说尤非将略所宜古人有言山有猛虎藜藿不采言其威神在已无远弗震也若必画地分土尺寸而守之将狎而无威兵分而愈弱人将易之何变之足防也臣谓宜　下各督抚镇道凡有零兵散布皆宜收还本营以时训练汛地有事则星驰电发卷甲而趋之虽远必赴即有小丑妄肆当必有震于先声而不敢动者兵力不分然后徐令讲求屯政于其屯营近处或有荒田可垦或因明季旧屯作何方略可以有成悉心实力确议具题该部即措给牛种俾其刻日兴事候二三年后籽粒收熟军食可赖则此一镇钱即可永停不拨然后再将其已试之效发诸处照例举行而其首事着绩之官亦应破格优夫古人一言主尚可爵拜通候似此兵食大计若果有人能为　国家兴万年之利着先事之勤此其为效当不在攻城略地开疆展土之下即酬以封侯世赏谁曰不宜而其以次修举者亦优世荫之如此则前事可师施行有渐即不能一时尽收其利但使一二先有成劳即岁减司农数十万之金钱　国计可以日盈民力亦可渐息此圣子神孙万世之计也

　　伊犁兴屯原始
新疆各省屯田有兵屯有回屯有户屯而无旗屯惟伊犁皆有之兵屯者绿营兵丁之屯回屯者回民之屯创自乾隆二十五年时初设兵驻守　高宗纯皇帝以武定功成农功宜举　特命参赞大臣阿桂专理屯田由阿克苏率满洲索伦骁骑五百名绿营兵百名回子三百名越穆苏尔达巴罕至伊犁镇守办事搜捕玛哈沁招抚溃散之厄鲁特即以绿营兵筑城回子乘时兴屯开渠灌溉是为伊犁屯田之始二十六年至三十四年陆续由内地增调屯田兵至二千五百名五年更替以五百名差操二千名屯种四十三年将军伊勒图奏准改为眷定额三千名以五百名差操二千五百名屯种分为二十五屯仍视仓储之多寡随时增屯种此兵屯也回屯自阿克苏原带回子三百名于伊犁河南海弩克之地分拨垦种次年调取伯克并由乌什叶尔和阗哈密吐鲁番等处陆续增调回子至三十三年共有六千三百八十三户内除彦齐回子彦齐者随伯克品级给与服役之回子三百二十三户种地所生之麦大小伯克及挖地回子六十户养赡口粮外奏定种地回子六千户分为九屯于固尔札建宁远城居之设阿奇穆伯克管辖此回屯也户屯者商民之屯创自乾隆三十七年将军舒赫德奏明客民庄世福等四十八户以无碍屯工之隙地请拟令开垦即于本年升科永为土著此户屯也以上兵回户屯等顿行之有年其来已久惟旗屯一项则前此所未有至嘉庆七年而始兴先是乾隆二十九年奉　高宗纯皇帝谕旨伊犁田土肥润如敷多人耕作莫若令满洲官兵分种既得勤于力农而于养赡家口喂养马匹均属有益着查明地亩俟满兵到齐后酌量分给耕种钦此其时将军明瑞覆奏以附近伊犁二百里以内可种之地甚多俟官兵到齐再为妥议办理嗣于回屯之东开筑新渠因地势较高未就绪而罢三十七年又设法水师为土尔扈特屯田不一二年亦罢迨乾隆五十年五十五年奉　谕旨驻防官兵生齿日繁而国家经费有常伊犁地广田肥着赏给官兵地亩佃人耕种用资生计钦此历任将军皆以灌溉乏水未及筹办嘉庆七年将军松筠相度地形亲为履勘始得导水要领奏明于惠远城东伊犁河北岸浚大渠一道逶迤数十里引用河水灌田又于城西北草湖得泉水设法疏浚筑堤岸开支渠引溉旗屯地亩又于城东北就渠畔择可种善地分授惠远城官兵播种而以前此绿营裁撤之屯授惠宁城八旗官兵均令闲散余丁代耕并雇人佃种永为世业得　旨允行嗣又浚大渠一道与前所浚之渠通名通惠渠并于其东阿齐乌苏地方浚大渠引丕里沁山前之水灌田数万亩此又旗屯之所由始也

　　附屯务成案

　乾隆二十五年办事大臣阿桂奏伊犁增添兵丁及种地回子并修筑城垣等事一折奉　旨军机大臣核议具奏钦此当经按核覆一原奏内称伊犁种地回子现有三百名宜于次年再添七百名以足千名之数适经舒赫德奏派回子五百名令其眷于来年时每名应备带小麦大麦籽种各五斗谷黍籽种共五斗农具马匹牲畜等项俱照本年移来回子之例办理令其于正月初间即由阿克苏等处起程以便二月初间雪消之际即抵伊犁种地除咨行舒赫德外尚应添回子二百名俟伊黎麦收后再行拨发前来等语查伊犁地方地广而肥若将种地回子等多为拨给实属有益但移驻种地回子所需口籽种马匹牲畜若令一时全行办理各城回子等设措不免拮据自应陆续拨发应为阿桂所奏饬令舒赫德等妥为办理所请麦收后拨发二百户回子若能同五百户回子于正月内即一并发往甚善倘不能一并发往麦收后种地之时已过与其抵彼徒糜口粮宁俟秋收后再行拨发不但由阿克苏起程不至拮据而伊等至彼不久即春季种地亦不致廪费口粮应请饬将此项二百名回子于来年秋季落雪以前即令起程拨往一原奏内称犁伊地方外界哈萨克布鲁特本年三百名回子始种三百石籽种除养赡伊等本身妻子应留籽种外回子五百名合此回子三百名每名若令种一石五斗籽种十五分收获可得粮一万八千石二十分收获可得粮二万四千石虽至少亦敷一千户回子二千五百名兵丁一年口食伊犁现有兵丁九百余名请于来年再添拨一千五百余名现有满洲索伦察哈尔兵八百余名外再派马兵六百余名除现有绿营兵一百名外再添绿营兵九百名此项增添之兵舒赫德处先添马兵四五百名于来年春间应拨五百名回子起程之际一并发来照本年春间带来官兵之例办给米羊只其余兵丁俱俟麦收后起程祗办给沿途口食等语查伊犁驻防兵丁宜量回子等所种地亩收获敷用再为陆续增添驻防本年三百名回子所种地亩收获之粮即敷千余名兵丁口食来年若再添回子耕种可得二千五百名兵丁一年口食请如所奏由叶尔喀什噶尔阿克苏等城调派满洲索伦察哈尔兵六百名绿营兵四百名由乌鲁木齐调派绿营兵五百名添驻伊犁不惟口粮易得而于防守地方有裨此项往驻兵丁于春间护送种地回子之时先令几百名起程秋季几百名起程所需口粮等项如何办给之处应饬令舒赫德行文与阿桂商酌办理一原奏内称来年回子足敷千名耕种所收之粮于壬午年即敷三千名兵丁口食来年秋季拨驻绿营兵千名抵伊犁后即先令耕种秋麦壬午年春季再令耕种小麦大麦谷黍计一千名绿营兵丁一千户回子耕种所收之粮足敷六千名兵丁口食察看此地情形尚毋庸许多丁兵若有兵四五千名即足敷用但伊犁地处极边界连外夷若驻兵五千请驻满兵三千名绿营兵二千名若驻兵四千除一千名种地绿营兵丁外请再拨绿营兵一千名前来令其盖房筑城俟换班之际再行拟定数目等语查现在固尔札海弩克察罕乌苏等处令回子居住耕种地亩于哈萨克布鲁特连界之处安设卡伦防守地方需兵较多若驻兵五千部伍成而威势盛但驻兵必裁度该处分例不使糜费内地帑项于事方有裨益今阿桂虽称年来一千名回子一千名绿营兵丁所种之粮除留存籽种外可数六千名兵丁口食然必须耕种一年得实在收获数目方可裁度定拟驻兵之数莫若于来年秋收后裁度秋收后实收谷石数目如敷驻兵五千俟奏到之日将出派何处兵丁如何拟定年限换班之处再行定议一原奏内称伊犁名胜之地河北无过固尔札河南无过海弩克若论屯地肥沃无过察罕乌苏其海弩克地方现有三百名回子即令其居住不使移动海弩克地方请建一小城驻兵数百名以遏哈萨克布鲁特等所通之路至察罕乌苏地土肥沃种地一千名绿营兵丁即在察罕乌苏居住建一小城池以遏哈萨克布鲁特由伊犁河北所来之路请将来年春季起陆续前来之七百户回子俱令驻札固尔札建一大城所有大臣衙署及仓廒房间俱修于此着马兵等于草青之时择水草善处牧养马匹牲畜以便各路远出防俟草黄落雪以前各令回城附近度冬但自今谷尚未积不便即调筑城兵丁俟壬午年夏季所拨一千名绿营兵到来专令责成筑城盖房等事其种地兵丁回子等亦令其暇时帮助使一年限内完竣等语查伊犁种地驻兵宜于形势之地修建城池以遏外夷今固尔札海弩克察罕乌苏虽俱系形势之地但固尔札野柴稀少若修建大城令多人居住不得柴薪兵丁不免拮据应于乌哈尔里克察罕乌苏哈什崆吉期伯勒齐尔等处广有树木之地或近产煤之处多驻兵丁方属有益请令阿桂另行详视定议其海弩克地方修一小城现有三百户回子不使移动仍驻兵数百名以防西通哈萨克布鲁特之路察罕乌苏地方建一小城池令种地一千名绿营兵丁居住以防哈萨克布鲁特由河北所来之路马兵于草青之时择水草善处牧马以便各路远出防俟落雪旋回等均如所奏办理再修建城池虽据阿桂称于壬午年夏季拨绿营兵一千名令其专修并令种地兵丁回子等暇时帮助一年限内完竣但现在伊犁驻兵俱系裁度该处收获粮石数目方能定议若因筑城复多派兵一千名该兵丁等到彼并不种地岂不糜费口粮计现在该处所有绿营兵丁种地回子及来年添拨绿营兵丁种地回子既有二千余名应令其种地余暇渐为筑城其二千人之力亦与一千人之力相等筑城须定年限亦毋庸一时完竣应请令阿桂通融酌办一原奏内称现议来年秋季增添一千名绿营兵丁种地而牲畜在所必需乌鲁木齐所有换获哈萨克马六百余匹虽经舒赫德奏备伊犁之用为数尚有不敷嗣后再有换获马匹于来年草青之际令安泰等一并措办千余匹送来应用外哈密巴里坤上年撤回兵丁有无回交马匹亦令行查鄂吉永宁处令备需用再有阿克苏等处至伊犁有一千余里兵丁拨移前来必须驮载牲畜虽据舒赫德具奏由乌鲁木齐驼只内调取三百只但回子地方不宜驼只秋季倒毙更甚现今乌鲁木齐尚有驼七百只请由安泰处择五百只于来年草青之时委员运送之便即将一千名绿营兵丁所需农具一并措办载前来将驼只即在伊犁牧放其阿克苏等处应拨兵丁如需用驼只即将此项驼只赶往应用等语查来年伊犁添驻兵丁必需马匹驼只应如阿桂所奏饬令安泰等现有马匹委员送往来年伊犁添驻九百名绿营兵丁臣等议得应由阿克苏派四百名由乌鲁木齐派五百名既经舒赫德将乌鲁木齐驼只调取三百则由阿克苏派出四百之兵起程时即着用此三百驼只外乌鲁木齐既尚有驼七百余只亦如阿桂所奏择五百只令驮载一千人种地所需农具即交此项五百兵带往嗣后添拨伊犁种地兵丁即就近由乌鲁木齐等处现有兵丁内调拨可免由内地派出之烦等因奉　朱批带领乌鲁木齐兵丁前往时着派安泰余依议钦此

　乾隆三十一年七月将军阿桂奏言新疆地方种地兵丁每名收获十一石以上细粮将官兵议者原因初垦地亩之际示以优奖现在可耕之地虽肥瘠不一亦不甚悬殊全赖择地引水勤力耕作果将力耕多收者加倍奖励收获悬殊而数年以来渐欠加增有收至细粮二十七石有余者乌鲁木齐等处每年每兵不过收至细粮十四五石雅尔即今塔尔巴哈台地方去岁每兵始收细粮十一石三处收获分数悬殊而官兵议纤毫无异今各处官兵俱经住定不比初种地亩之时宜将奖之例更定永远遵行每名得细粮十一石除本处食用外计每名每日应得八合三勺尚不敷三人之需嗣后请停止议每名若收细粮十八石除本身食用尚可食养五人请照现在议之例给予议每兵若收至细粮二十八石者除本身食用尽可食养八人请由现在议外再加奖励给予议如此不惟奋勉种地官兵益相鼓励而不甚奋勉种地官兵亦知奋勉实于官兵边储均属有益等因奉　旨军机大臣议奏钦此经军机大臣议覆应如所奏嗣后种地兵丁每名收至细粮十一石者停止议每兵收至细粮十八石者仍照现在议之例给予议收至细粮二十八石者由现在议例外加倍议奉　旨依议钦此

　乾隆四十七年四月将军伊勒图奏言从前因伊犁地方未有积贮粮石曾由屯田绿营兵丁三十内除各项差使五百名每年令二千五百名种地纳粮数年以来积贮之粮现在五十万余石足敷三年支放每年绿营兵丁并民人回子等所交之粮约可得十八万石除一年支放外尚可余二万石每岁积贮粮石太多以至霉变似属无益而兵丁等若不善为操练亦属无益请由屯田绿营二千五百名兵丁内撤出一千名令一千五百名种地一千五百名操练技勇如此每岁更换一半操练技勇新疆驻札兵丁技艺娴熟而一半兵丁每岁种地收获若丰所得粮石即敷支放倘遇稍歉之年积粮既多尽可无虞奉　朱批好知道了钦此

　乾隆五十四年正月将军保宁奏言查前任将军伊犁仓贮之粮五十余万石积粮太多以至霉变似属无益请由二千五百名种地兵丁内撤出一千名裁十屯令一千五百名种地一千五百名操演技勇今数年所收谷石分数二十三四五分不等计每岁所收俱以二十四分为准收获四万二千余石再发交绿营种地为民遣犯等交粮一千余石回子等交粮九万六千石及各仓斛面浮出之粮三千石一年共可得粮十四万三千余石现今伊犁一年支放共需粮十六万六千余石尚欠不敷粮二万三千石俱由仓贮五十余万石粮内陆续填补现已剩粮三十余万石虽尚敷添放数十余年但伊犁地处极边若不稍备存贮余粮倘遇有歉收或有需粮之事仓贮粮石不能接济实有关系理宜预筹办理由现在各差行走一千五百兵丁内留八百名照旧操练技勇充当各差外以七百名增设七屯令自来年种地计一年二十四分收获可得粮一万九千余石此项粮石并现在回子等请添交粮四千余石即敷每年支放所余仓贮之粮三十余万石每年出陈易新自不至于霉变而仓中可得永远备贮之粮如此酌筹办理一年收获足敷一年口粮其余操演八百名兵丁亦敷充当各项差使奉　朱批好事知道了钦此

　嘉庆四年三月将军保宁奏言绿营三千种地兵丁内令八百名操练当差二千二百名种地纳粮如许年来仰赖　圣主洪福俱各丰收每岁除由绿营兵丁民人回子等所交谷石内支放官兵外尚余粮一万石有余计现在各仓所存贮榖三十六万石有余足敷二年支放虽极边之地积蓄官兵口粮益多益善但按年积累过多以致霉变亦似可惜理宜稍为变通筹办伏思极边之地兵丁技勇所关紧要伊等虽更换种地乘暇操演究竟不能熟练今各仓既有永贮支放二年余粮请由现在种地二千二百名兵丁内撤出四百名令一千八百名种地更换操练技勇再添兵四百名不惟每岁所收之粮支放仍复有余而兵丁技艺亦可娴熟奉　旨甚是着照所请办理钦此

　嘉庆九年二月将军松筠奏言据署总兵纳尔松阿呈报该十八屯所种地亩尚照原任将军伊勒图所办停歇章程仍令种十五屯地亩之处请示前来查此处地亩不似内地用粪各屯地亩俱系耕种一年停歇二三年耕种始得肥沃丰收起初绿营曾共耕种二十五屯后因替换停歇不敷于乾隆四十七年经前任将军伊勒图奏明仓中贮谷既多必至腐朽而边疆地方操练兵丁亦属紧要去十屯撤出兵丁操演止种十五屯地亩一则为操演兵丁再则因地亩久种不能肥沃欲使辗转更换停歇是以如是酌筹办理嗣于乾隆五十四年经前任将军保宁以多贮谷石亦属紧要奏准增添七屯共二十七屯耕种地亩嘉庆四年又经保宁以贮谷既多酌量裁撤兵丁令其操练奏准复裁四屯此乃系因时筹办今该署镇纳尔松阿以现在所种十八屯地亩请仍照从前替换停歇等情合而计之仓存谷石四十万有余其所请裁者虽亦与从前伊勒图定拟耕种十五屯地亩之数相符但停歇地亩亦不可不定年限从前经伊勒图定拟耕种十五屯地亩后隔七年既经保宁奏明添种应如纳尔松阿所请令暂裁三屯照旧耕种十五屯地亩嗣后不许停歇七年应令五年停歇限满仍前添种现撤三屯兵丁照旧操演暇时令其修补各该城垣务使完整奉　朱批着照所请办理钦此

　嘉庆十三年将军松筠奏言前于嘉庆九年为按照旧办章程歇种地亩奏裁三屯折内当经声明歇屯五年限满自十四年为始即应再加三屯耕种相应奏明札行屯镇总兵国兴阿自十四年为始照例加种三屯奉　旨知道了钦此

　嘉庆十年将军松筠奏言伊犁塔尔奇地方向设水磨一座系绿营各屯摊拨弁兵轮流应役该弁兵等由仓领麦每年磨十余万斤以为出差官兵及各项当差遣犯口食应用每年磨运不独常川占用弁兵车辆而所磨之新陈相接夏熟之际不无发变每遇官兵等支领多致不堪食用竟属两无裨益查此项粮石本系伊犁回户每年交粮十万石每石加纳三升斛面余粮从前每年出差官兵及各项差役应支口粮原属有盈无绌自乾隆五十年前任将军保宁奏添惠远城满营鸟枪步甲四百名每年应需口粮支放以来皆系历年积贮斛面余粮至嘉庆八年旧存余粮俱已尽数支放所有步甲月支口粮自嘉庆九年不得不于正项粮内支给如此年复一年必致存仓正项亏短实非慎重仓储之道因思裁撤绿营磨运弁兵尽可分拨各屯加给籽种耕种自明年秋收为始每年共可增交小麦六百石所有回户交粮每石既有斛面三升而绿营屯工不交斛面殊觉偏袒应令屯工一体每石加交斛面三升每年又可增交小麦九百余石合之每年回户斛面余粮三千石三共余粮四千五百余石通计每年足敷支放鸟枪步甲及出差官兵各项差役应领口食之需仍着粮饷处按年查明报部备案再查回户交粮不独每石加交斛面三升其每斛足敷七十斤外尚有鼠耗至绿营各屯交粮从前止交鼠耗并无斛面而其每斛斤秤竟至不如回粮斤秤足敷支放实于官兵月支有碍今虽增交斛面其所有不敷斤秤仍应补交以足民食而归实贮奉　旨据松筠奏酌裁水磨加增屯粮一折其所称裁撤水磨将绿营磨运兵丁分拨各屯种地纳粮于官兵等较有裨益所奏似尚可行惟令绿营屯工于纳粮时一体加交斛面并补足鼠耗斤秤之处虽系比照回户一律办理但亦须体察绿营各屯是否力能加纳并恐开藉端勒索浮收之弊保宁在伊犁有年于该处情形素为熟习着将松筠事宜悉心详核妥议具奏钦此当经保宁议奏奉　上谕前据松筠奏酌裁水磨加增屯粮一折因保宁前在伊犁年久熟悉该处情形发交核议兹据保宁详议覆奏伊犁塔尔奇地方向设水磨派拨弁兵轮流磨运麦以给各项应差兵役口食今因麦陈积霉变该官兵等情愿领麦易自系实在情形且撤出此项兵丁仍可分屯耕种增交麦石于仓储亦有裨益着即照松筠所奏行其请令绿营屯工交纳粮石时与回户一例加交斛面三升并补足斤秤之处绿营兵丁派拨屯田仍须兼习操防原与回户专事种艺者有别所交粮石但应令其照原定斛额交足斤数若责令加交斛面三升恐丁力不免拮据且仓员等或藉词勒索浮收尤易滋弊松筠所奏不可行至惠远城满营添设鸟枪步甲每年支放口粮现于存贮正项仓粮内动用恐致日久短绌据保宁奏称伊前任将军时因仓贮过多曾经奏准于屯田兵丁二千五百名内撤出四百名轮流操演原拟于数年后察看粮石盈绌再行酌办今旧存余粮既虞全数支放若莫于原撤屯兵内再量为派拨分屯耕种每年所收粮石逐渐加增不惟官兵口食足敷支给仓贮亦可日臻饶裕等语保宁所议较为妥协即照议行钦此

　嘉庆九年将军松筠奏言伊犁种地回子六千户从前每年每月交粮十六石通共每年交粮九万六千石迨后生齿日繁添垦地亩于乾隆五十四年奏明又共续增交粮四千石是六千回户四十余年生齿倍加阿奇木伯克鄂罗木杂布垦借厄鲁特游牧闲地暂给回子垦种以资生计现在仍自余水设法开渠冀垦戈壁旷土殊属急公因查遣屯地亩极多与其屯种有名无实莫若拨给回子耕作俾应纳官粮盈余即可养赡家口庶于回子公私均得实惠询之厄鲁特总官等愿将本年回子借种之地一并拨给又春稽地方有田二千余亩亦准回子耕种鄂罗木杂布及伊什罕伯克等咸称情愿每年交纳小麦二千石以供铜铅厂夫口食奉　旨着照所请将哈什河南遣屯地亩改拨伊犁种地之六千回户耕种仍将本年回子借种厄鲁特之地一并拨给其春稽地方有田二千余亩亦准回子耕种每年交纳小麦二千石以供铜铅厂夫口食钦此

　　筹议省口外屯垦情形疏光绪十二年　　　　　
刚毅

窃臣承准军机大臣字寄光绪十二年三月二十一日奉　上谕巴燕岱领队大臣长庚奏称西北河勤泰山宜早防守金等处宜开屯田等语该大臣于边隘地势向称熟悉所称各节不无可采着刘锦棠谭锺麟鹿傅霖刚毅按照该大臣所奏体察地势情形详细规画妥议具奏等因钦此寄　谕到臣伏查金系属晋边所有议兴屯田事宜自应由臣察度筹办当经藩臬两司暨归绥道遵照一面委令萨拉齐同知徐秋驰往履勘兹据禀称躔金即台吉地属河北外套系伊克照盟所属之达拉特杭锦两旗牧界西至乌拉河东二百五十余里东至乌拉特地界二百八九十里北至黄河旧道南至现行黄河自二百余里至一百四五十里不等坐落西北斜向东南袤长五百余里平川广漠一望无垠正北狼山迤西红山即黄河旧道由南北行折而迤南迤东之处则东大畲太什拉千乌拉前山后山峦凑接气势回合续而不断由西而东渐就收宿北躔金一带山势地向之大略也套外地势西南高而东北低溯查康熙以前河行北道并无水利目改行南道蒙古始令素与交易之商租种分佃即就黄水刷低洼处所因利乘便修成渠道西则躔金计共五渠东则土人名为后套计共三渠纡约二百里中间支渠曲折蜿蜒不可枚数而余水仍可退至河之旧道由东北折向西南绕过乌拉前山之西山嘴归入南河土本膏腴渠又顺利麦榖黎秫种无不宜以故山陕直隶无业之民从前承佃到此均能自立生业此套外一带水利土宜之大略也达拉旗牧界内台吉波罗搭拉地方道光八年曾奉　谕旨准其租给商种五年抵还债项等因钦此钦遵在案嗣后续接相沿奉部文而承种者有之由台吉而私放者有之由各庙喇嘛而公放者有之开垦甚多至同治初年甘回逼扰宁夏躔金附近各商分立仁义礼智信五社办理团练以资安辑迨后防剿各军驻扎防堵或设台转输各商分办运粮致荒本业渠道旋坏不复疏浚辗转陵夷止存一二老名巨商不忍抛弃基业力耕自给而土人所称后套地方商人其时尚复不少迨光绪二年遭马贼蹂躏不特躔金之僻东西陲者牛坝商号不过数家即后套左右亦不过二百余家颓垣废堵触处皆然该处土本红润利于浇灌现在失所既久土质坚硬红柳及织机草枸杞树等茂然成林几无蹊径闻咸丰年间该旗岁收租银不下十万近岁所收租钱不及三千串文其空乏已可概见此拉特旗套外地界今昔衰旺悬殊之大略也今若于该处议设屯政则险要藉以扼地利藉以复蒙旗藉以赡诚如原奏所云于时局不无裨益等情禀请察核前来臣伏念躔金一带地近塞城远拱　京畿形势所关不独为省紧要边防实亦中外吃重关键诚能及时筹议屯政无事则固吾边圉免为逋逃渊薮有事则防敌伺隙便于控制事机策诚至善第该旗牧地历经奉　旨准其租种抵债以及养育闲散备办公费等项与他处蒙古无着闲田不同臣阅伍至萨拉齐之包头伊克昭正盟长固山贝子札那吉尔迪来见面与筹商据称该盟达拉特等旗闻有是议率皆欢忻鼓舞无非私冀开屯后上可以急公者报答　朝廷之深恩下可以沾利者稍裕身家之生计惟是办理之初仍当明示各旗裨晓然于此举固为弹压地方亦为体恤蒙古无论如何办理必因其俗不易其宜断不使该旗牧界日久归于民人蒙无可疑且有所利庶一切不致窒碍

至目前议屯先务其要约有三端一曰分套外西则金和永牛坝上下东则后套沙忽庙左右均属适中之地于此分为三拨兵一千躔金正三百二道坝渠以西分二百沙湖尔庙正三百西山嘴南哈本尔合少北分二百且耕且练西可以联络甘凉陇秦之声气东可以联络畲太现之马营每兵一名给田五十亩计需田五百顷并给牛种先就易开之渠督兵挑修通畅以后兵农两便则耕种自食由营官经理其余地亩悉由蒙古商人按照向规办理以仍其旧惟兵屯地如西山嘴哈木尔台少北等须就近借拟乌拉特地其余各就近借拨杭锦达拉特地以资分拨一曰修渠套外渠道达拉特杭锦二旗为最多此外则乌拉特中旗界内大畲太昭有山水一道向来引水浇地宽窄不过二十里两旗界内西山嘴南有珊瑚湾河道无庸另开大渠止须于湾之东北建筑一坝多开支渠则乌拉前山之前全可浇灌西口界内有乌拉河渠一道系藉黄河北流旧道之口引水浇地曩系商人自开各旗领租若开商屯应将躔金后套各渠官为修浚通利其各处旧商界内支渠仍责成各商修理务臻一律顺畅以利引浇如此则商既易于招徕蒙又多获租价将来或再于寻常租价外酌加商人二成交官名曰地粮以资公费其租价多寡仍由蒙商自行定价不准抑勒一曰设官套外地方连乌拉特三旗牧界合算东西袤延七八百里南北斜宽二百里至三百六七十里不等蒙地界址商民不能深悉向年租种者往往此招彼逐致启争端今既议开屯垦则事务日繁该处距萨厅甚远势难兼顾俟办有端倪拟另设文武官各一员驻躔金专理兵屯商屯事务其设官经费即取给于地粮二成免耗公帑遇有屯兵滋事即会同营员办理如商屯欠租暨蒙人逐佃官为分别讯理免致构衅以上三端不过将见闻所及撮其大纲至屯垦详细事宜必俟奉准开办时再行条议具奏但其间尚有为难情形亦不能不先时预计者是举也事属创始需用浩繁库乏积储经费无出则筹难开办必自兵屯始口外地方辽现有之练军均驻要隘无可抽调则拨兵难该处系达拉杭锦乌拉特等旗牧地必须筹商画一方可通融屯垦则借地难臣愚以为欲于此数难中勉筹办法计惟有裁撤树军另行挑练屯军以所节之饷为开屯之资庶期两得查树军岁需饷银八万四千余两臣现咨照大同镇总兵张树屏查照遣撤湖军章程厚给资粮分起护送回籍计岁省银八万四千余两拟仿练章于大同镇属额兵内挑兵千名作为屯军岁需薪粮及加练军饷干银二万八千余两尚余银五万六千余两即作屯费尚可无庸别筹如将来屯务得手屯饷等项均有所出即将节省树军全饷报部备拨若夫应借蒙部地及招商纳租办法应请　旨饬下伊克昭正盟长并乌兰察布盟长转行达拉特杭锦二旗暨乌拉特等三旗遵照遵议果无窒碍或先试办三年如有明效可证即行相地审宜斟酌损益着为定章无失寓兵于农之意然事体重大所议是否有当谨将躔金一带形势绘图帖说恭呈　御览仰恳　敕下户部理藩院核议施行

　　奏为饷艰难新疆南北两路急须大兴屯田以裕边储疏附新疆屯田事宜清单　户部
窃维天下之患常苦于兵多而饷不足兵愈多则国愈弱饷愈多则国愈贫史册俱在可考而知也自军务平定以来俸禄未复官已困矣厘金未裁商已困矣京协各饷定有考成追呼急则农亦困各处欠饷累千百万积欠多则兵亦无不困夫尽搜括裁省之术而犹不足以养兵此臣等所为夙夜忧惶靡知所措也以现在兵饷论之惟新疆一隅较各省养勇为多饷需亦较各省为急每年军饷不下七百余万各省关频年协济竭蹶不遑偶有不敷动请部垫部库关系根本且全倚外省解支用繁多时虞不给万难将巨屡行垫出致误要需以现存营勇论之新疆尚有四万余人不裁则终年并无战事遽裁则又恐疏虞如此不已坐耗资粮其患何所底止目下各省水患频仍海防吃紧假令协饷提解不前军心摇动在臣部既无可指拨之区各路统兵大臣又将何以为善后之计乎当此时事艰难臣等弥深焦灼勉图补救实乏良谋惟有于新疆南北两路急为大兴屯田为当今紧要切务藉人以尽地利即藉地利以养人是有五利焉新疆军粮向由内地运至哈密分运各城或于各城设采运军饷局分运各处山谷阻深道路辽远核计运所费不资若兴屯政就地收耕获之利内地无转饷之劳其利一各路请饷太多垫难按期拨解若兴屯政口粮无忧缺乏且该处所收粮食即可划抵该处饷需每年当可节省银数十万两足以纾饷力固军心其利二新疆现收民粮每年约有三十余万石皆以供支各营扣抵兵饷若兴屯政寓农于兵所收民粮即可改征折色用备度支其利三兵燹之后户鲜藏若兴屯政数年之内必有余资粮价因之而平边储亦因之而实其利四凡兵以劳而强以逸而弱各军无事坐食筋骨懈弛窃恐师老财殚缓急俱不足恃若兴屯政劳其筋骨将来驱赴战场必更勇健其利五臣等反复思维虽富强之效不能期诸旦夕而屯垦之事殊难缓于须臾且修屯政以实边陲非自今始也古人尝行之矣新疆开办屯田亦非自今始也乾隆嘉庆年间已行之矣历代屯政难以缕述我　朝自开辟新疆以来旧有旗屯兵屯户屯回屯成效昭然遗规具在可仿而行岂空言哉查臣部于上年十月会议新疆善后事宜折内曾请将屯田事宜由该大臣等明定章程奏奉　谕旨行知遵照在案迄今一年有余仍未见该大臣等声覆臣等悬揣其故必有三难一则虑边地苦寒西成难必一则虑军卒骄惰不习鉏一则虑心力不齐难归一致臣等以为无足虑也新疆地广间有戈壁然北路自本垒河起西抵伊犁地皆肥润种一石可获数十石南路八城素称饶沃各营驻札处所即不能一律大抵可耕之地居多不难择地开垦前闻俄国山诺尔地方产粮甚多曾代楚军采运夫以山诺尔偏隅之地尚有余粮售卖新疆地大物博果能勤事耕作储积自必丰盈是边地苦寒不足虑昔唐臣郭子仪封汾阳王自耕百亩以励军士于是榖麦充赡军有余粮该大臣等若严加督课以身先之该管弁勇何敢告劳是军卒骄惰亦无足虑所可虑者心力不齐耳心力不齐坐食者任意优游力耕者转扣抵饷人情既有所不甘各营或因而观望相应请　旨饬下新疆各路统兵大臣速议章程刻期一律兴办屯政并须明定赏罚以示劝惩嗣后该管营官以本营收获之多寡为殿最各统兵大臣即以各营收获之多寡为殿最庶几士皆用命饷不虚糜一俟开办稍有端倪臣部即为筹拨项续行奏明办理所有屯田事宜臣等谨缮清单恭呈　御览

　附新疆屯田事宜清单

一各处屯田地方宜豫行筹划也查新疆于三年冬收复前督臣左宗棠即有就地取资之论遴派委员分投清查地亩迄今当已丈竣此时开办屯田或因昔时旧屯或回人叛产以及零星荒地皆可耕种该大臣等应将某境内可垦田地若干亩迅速查明报部备核

一各营承种田亩宜分任责成也查新疆从前开办屯田之时每兵一名种地二十亩至二十余亩不等现在各营承种必须分任责成该大臣等应将某营认种某境内某处地亩若干每勇一名承种地亩若干分晰报部查核

一兴修水利以资灌溉也查南北两路河流甚多百余年来水利迭兴尤以故督臣林则徐所修伊拉里克水利为最着故伊犁将军曾奏请加新赋二十万两今查其地在吐鲁番托克逊之间水田甚广故屯田尤以得人为要应由该大臣等拣派熟谙水利之员勘地势或引河水或浚山泉若着有成效准其择尤保奖并令久于其任以资熟手而竟全功

一分别赏罚以示劝惩也查光绪四五等年伊犁将军派官兵在塔尔巴哈台等处屯田将出力官兵奏请奖励其实所种之地无多且有赏无罚何以示惩屯田各营耕作不无勤惰之分劝惩宜有赏罚之别嗣后各营中如有收获最多者准将该营官保奖升阶以示优异收获较少查系耕作不力者即将该营官严行参办以警效尤该大臣等均视各营收获多寡分别议议处若能总办督办大臣果能尽心尽力每年实能以粮放兵抵省饷银数十万两者仰恳　天恩特予格外优赏其为数实多者　特恩锡以世职以为广筹兵食者劝非臣下所敢妄请均俟该处开办定章再由臣部奏明会同吏兵二部遵照办理

一农具等项应分别购买修补也查开办屯田所有农具以及籽粮牛只皆需经费或招工匠制造或由他处购买或就仓存籽粮拨给由该大臣等查明某营种地若干应用各项若干报部查核嗣后修补添购或动余存经费或将收获余粮变价津贴时酌度情形办理

一收获粮石应分别扣抵存储也查光绪八年乌鲁木齐都统咨称巴里坤屯田初年耕种除口粮及籽种外倘余各色粮数十石二三年即余二百余石巴里坤系著名寒苦之区必须歇年耕种收获方能如此各处腴区甚多若每营以一半应差操一半事耕作约计每人种地仅可供数人口粮一俟收获之时该大臣等将某营某处实收某色粮若干除籽种外扣抵各营兵饷若干余存若干按年造报查核其余剩粮石择拣高燥之地建仓存储以免霉烂
 

卷八十五　经武部十六　裁兵

　　遣散勇丁论
古者寓兵于农有事则征调无事则散归故无召募之名亦无遣散之事也自李唐府兵罢后而兵农两分矣承平之世以赋税贡朝廷又有所谓地丁钱者亦为正供之赋从此民不供役民不抽丁为兵古所谓力役之征邱甲车赋之政后世皆无之后之兵制皆有定额有骄兵有步兵每省多者不过三十万少者数万而已或遇内地变乱或有外夷犯顺兵不敷用始有募勇之事焉夫募勇之事亦难言矣始则所募者非耕田农夫即无业游民不知步伐进退之方不识枪刀矛之用一旦至营训练即需多日糜饷已难计数及其开差也安家有费行路有赀既至而接仗也或以胆怯而致溃或以战败而全逃即或侥幸成功矣遣散之事更有难言者因欠饷未清姑事迁延者有之因遣归失宜别生事端者有之前曾文正公于遣散各勇时算清欠饷于营中仅给川资其余欠饷至原籍后方如数给清故各勇无逗遛在外不归原籍者亦可谓用尽心力计划无遗矣然而遣散之后或因食用改常不能再甘淡薄或有淫赌成习不能再知艰难其上者甘为饿殍其下者流为盗贼此哥老会之所以日盛而游勇之所以逐处皆然也予从公久深知公殚竭苦心仍未得为善策可见散勇之难有十倍于募勇者日前门之事闻亦系游勇所为于以见游勇之为祸烈矣夫召募之勇而不能不遣散者势也遣散之勇不得法而流为患者情也势所必至情所必有操斯权者乌可不慎哉或谓皖南荒芜田地甚多果使遣散之勇作为屯田之农不亦善乎不知使农为勇易使勇为农难此一定之理也独不见夫前代之事乎或又谓既已召募为勇矣彼既立功亦不应遣散即令易帅之日当使改归他营庶不至于为非亦不宜遣散不知国家之贡赋有常安能长养此无事之勇即养之而安分已为非计饱暖思淫欲未有不酗酒好聚赌宿娼者月饷到手随即用尽再思纵欲花消银钱无不得已小则为偷大则为盗矣有事之时日日忧劳尚知奋立功名保全性命无事之时日日安闲每至有钱即用无事不为此势所必然也故召募之勇遣散之则难即不遣散亦难也

　　裁兵刍议
天下之事不外利害两端人莫不趋利而避害而不知利之所在害即随之且利愈大者害亦愈大国家当有事之秋招兵募勇以靖内忧以御外侮藉以卫闾阎藉以守疆土此利之事也然养兵数十万或数百万岁费帑项无算帑项不足继以捐输百姓之脂膏为之竭国家之府库为之空而且兵多则必妨农事农事荒则四方之岁必歉而更不足以济国用此非害之大者乎幸而取胜或可夺人之地争人之城不致为人所夺不致为人所侵其利害尚足以相抵若乃望风披靡每战必败非但不能夺人之地争人之城反致为人所侵为人所夺则兵之有害而无利固不待智者而知之矣此古圣王所以贵乎偃武修文耀德而不观兵也然自古穷兵黩武终有已时一旦易干戈为玉帛变兵车为冠裳朝野晏安四海无事无不以休息为念节饷裁兵谓从此可以有利而无害矣不知国家可百年不用兵而不能一日无兵备虽承平时以节饷为计一若兵可不用而汰之惟恐不多且惟恐不尽天下事顾此者必失彼使一旦事起仓卒必致迫不及待无论老弱又皆欲罗之行间无论项又皆欲充之为饷所谓驱不教之民以战与弃之何异哉是欲去其害而害即寓乎其中然则招兵多害裁兵亦害用兵之道必如何而后可哉曰兵非不可招也选而已矣兵非不可裁也亦选而已矣选之奈何曰招之时选有用之兵用之也汰之时选无用之兵去之也此固夫人而知之者也中东一役中国所招之兵类皆迫不及待不事挑选以致贻误戎行及此裁汰之际是宜斟酌尽善留其强壮去其老弱庶几强壮者可以有备无患老弱者不致贻害闾阎乃自裁兵以来而各处游勇抢之事几至书不胜书则所裁者未必尽皆老弱矣所裁未必尽皆老弱则所留者亦未必尽皆强壮可知中国武备之废弛也非一日矣而其弊首在于缺额如一营二百五十人者其实不过六成之数有七成八成者其统带已为极认真办理之矣故当用兵之时必致不敷调遣所招之人既非补其缺额势必另支饷项故计臣以饷核算兵额不为不多而不知所招之兵尚不能抵缺额也前自户部奏请裁汰冗兵　朝廷屡下裁兵之诏各省有一成者有二成三成者嗣计臣又奏称各省所裁之兵为数尚少查各省兵勇约共八十余万人岁费饷项三千余万两云云前日本报又纪奉　旨裁兵一则据湖北访事友人来函云　朝廷因节饷需　谕令各省督抚将老弱之兵量予沙汰湖广总督张香帅奉　旨遵办将七营防勇去七留三由渐遣归以一年为限云云若以八十余万之兵足额而论则虽去七留三尚有精兵二十余万尽可有备无患岁费饷项不过千余万两若以八十余万本不足额之兵而欲去七留三则各省必至无一兵之可留在上者　但知核饷以求兵饬三成者下即遵三成而报之饬四成者下即遵四成而报之抑知所者果三成乎果四成乎真实兵乎抑虚额乎蒙意中国营兵之缺额已有积重难返之势趁此裁汰之际宜澈底清查各省实留若干兵每营实留若干兵余皆裁撤查有兵额不符者宽其既往严其将来宽其既往则查核之时不致有徇情蒙蔽之事自查核之后如再有扣饷缺额情弊即行从严参办如此则费一兵之饷必得一兵之用照八十余万之兵而留三成亦不为少矣然各省督抚尚须随时调操则营官自不敢缺额不敢缺额则饷不虚糜若谓中国之兵本无可用不妨除之此又因噎废食之言不足以孚众志也质之谈兵者以为何如

　　裁兵愤议
古人有言曰兵可百年不用不可一日无备以兵凶战危谋国者固不必黩武而干城之倚御侮之资则又非兵不可故备则不可一日疏也抑知时至今日以我中国幅之广各口防兵统而计之何止数十百万乃自发逆荡平以后各防营坐镇雍容除每月例操阵式步伐外莫不虚糜饷项行所无事而操演时统带既未必亲临营官亦未能督率鼓声未起而头站已先行也金声已止而末站犹未临也旗门乍开而笑声或大作也洋号已止而枪声或不闻也在上者固视为具文在下者皆虚应故事此种空有其表之兵以之扰民则有余以之御寇则不足以之耗饷则有余以之制胜则更不足何谓以之扰民有余乎大凡纪律不严之军最易处肇事如强赊货物聚众滋闹一切小民皆敢怒而不敢言即有一二稍有胆识之人告至当官而官往往以事涉军营存官官相护之念民不受亏不已此固显而易见者也若耗饷有余之说则防营积习平日军数皆不足额加之月操虽不甚认真而报消之硝磺铅子等物所费不知凡几且实大半皆入私吁　朝廷不惜重资于防营果何等郑重孰知有名无实几等掷黄金于虚牡乎然仆则以为犹可憾者古谚有养军千日用力一遭之说而今谚则谓养军千日用力一跑或更谓用力一逃不观昔年中法马江之役中日台湾威海之失与夫迩来德人胶澳之踞乎夫马江威海台湾胶澳我中国未尝无防营也而乃寇氛一炽无不拱手让人各营兵未发一枪未开一炮始知一跑一逃之谚已不幸而言之有验假令即此类推则凡各口防营有兵几等无兵何须高筑炮台广储军火作负嵎自固之计尽可逐一裁汰竟至不留一营既免徒耗饷糈更免外人贻诮此虽言之过激然有识者或亦谓与其异日之逃跑不如此时之移撒欤属稿至此忽有友人枉过寓斋纵谈时事谓防军犹告朔饩羊万不可废为今之计各营宜由大宪严饬所部精习洋操以成劲旅最为上策仆闻笑而不言友人屡叩不言之故则谓取法乎上仅得其中即使洋操可恃劲旅克成而一旦有事恐逢蒙未必愈羿适为敌军所败譬诸太阿倒持其柄在人而谓我剑犀利莫敢当我不特未之有闻且亦无是理耳友人默然而退又有一友问设如仆言防兵尽撤要隘谁守虎视者势必长驱而进莫之敢撄所裁之兵将来作何收束以弭意外之变则仆摇首而答曰是当问诸秉国之钧而粉饰升平高言无事之各大员吾侪纸上谈兵者何知焉

　　裁兵宜先裁劣弁以复制兵旧额
易曰穷则变变则通通则久言天下事至积重难返莫可措手之时非大有力者化裁通变于其间则于事终无攸济试观近来各直省之裁兵也在边陲则曰外侮可虑而不敢裁在腹地则曰伏莽堪虞而不便多裁乃统计裁数其绿营四川则裁一成两广则裁二成江苏安徽河南则裁三成其勇营四川则裁一百二十余名江苏则裁四百八十余名安徽则裁一千八百余名湖北福建各裁三千余名其余各省虽间有续报裁额度亦未有大为裁汰者而各督抚中惟山东李大中丞独能恪遵　上谕裁额特多岂山东可大为裁减各省独不可大为裁乎可见任大事者其才力心思迥超流辈也夫昔之日以制兵为不足恃而招募勇丁复以勇丁为不足恃而仿照西法添设新军有加无已层出不穷库几何民力几何而乃甘弃有用之饷空养此无用之兵乎愚以为欲裁兵者须裁复　国初制兵原额而止就原额中悉心淘汰年岁必壮器械必良训练必勤赏罚必信营官不论偏裨非战功众著者不能当分缺指定水陆非资格在前者不能补事事务求实在人人各有专司庶几营混子一流人无处得以存身而营规自然严肃武备自然整齐矣今日仕途之杂至武营而已极武营之坏有营混子而尤甚以若辈八口无家四民无业不文不武恃功牌勾串盐枭尤其惯技也借营盘为逋逃之薮逢人讹诈到处钻谋见上司则婢膝奴颜得差事则兴风作浪而暗通盗贼为护身之符盟弟盟兄去年有友自浙西某大令任所来者谈及彼处有防营一旗其营官即所谓不文不武冒功牌而起身者也手无缚鸡之力身无汗马之劳不过结识当路奥援赖其吹嘘之力得此优差其始至也联络地方劣衿想出种种陋规至其一切应办之事则漠然置之度外终日深居简出以烟酒赌博消遣自在一任哨弁勇丁四出滋扰但闻其今日叙一禀上陈抚院曰拏获积年盗首明日缮一牍密告统领曰连获结队土匪口供则任意装点赃证则凭空混指上官信以为真良懦则大受其累其作用之狂妄营务之废弛乍听之不禁眦为裂而发为怒呜呼浙西一防营如此通省之防营可知浙省营混子之可恶如此各省营混子之可恶尤可知使当日有事而募者待事平而即散不独可省亿万万无穷之饷而若辈无所凭借无所觊觎或者别谋生路得保首领以令终也至习气既深而后裁抑之则骄奢淫佚之已惯不流为匪类不止今之光蛋哥老会皆若辈之渊薮也夫营混子之初心不过为衣食计耳原无大志也乃居然可以得志者非营混子之过用营混子者之过也然则不为营混子欺者虽不裁一兵而多多自有益善之妙易受营混子蒙者即十裁八九而武备终无起色之时然则如之何而可曰追毁功牌以夺其所恃撤销保案以杜其所幸移檄各营以锢其它奔之路遣回本籍以约其复纵之心譬之农亩稂莠既除嘉禾自茂庶几将不爱命士不偷生上下同心一可当百此之谓王者节制之师足以慑四邻而固吾圉又何事多为哉

　　论裁兵以福建条议为最善
三代以后井田之制废而寓兵于农之制亦废于是农不知兵兵不知农农与兵为二事兵与农若两人由来已久故有事而不得不召募者势也无事而不得不遣散者亦势也间尝盱衡宇宙窃叹此项兵勇终为中国他日之患且不惟为他日之患即就目前而计之而其患已有不可胜言者矣然非所论于经制之兵也顾说者谓明季之流贼几几乎遍地皆是者何也以裁天下之驿站故也其所以裁驿站者以省养驿之费故也夫人穷而为驿卒栉风沐雨饮水踏昼夜不得安息专藉奔走以餬其口往往一纸官符急于星火逾时刻则呵斥随之鞭笞加之甚且羁其身于囹圄而必穷饿以死之为驿卒者孑然一身别无长物舍此而肩挑贩负不能也坐享粗粝不得也惟有俯首隐忍逆来顺受睥睨坐堂皇者俨然如天上人物不敢不唯唯听命是岂人生乐事乎夫亦谓稍愈于转沟壑耳且试问驿卒之工食几何又有从而侵渔之者人情一日不再食则饥苟不恤其隐而裁之则朝裁而夕死矣故明季之流贼驱百姓以愿作贼也乃当轴者驱百姓以作贼也非惟驱百姓以作贼并驱百姓中之谙道里险要识城池虚实者倡百姓以作贼也或曰今者各省裁兵一事得毋类于裁驿卒乎曰是不然绿营之兵大抵有家室者居多平时安分守己勤慎当差苟无过失虽年老亦复滥竽于其间其少而壮者则又可由守兵而战兵由战兵而兵目递加超拔一岁三迁迨由兵目而得额外或额外外委则又远胜一筹矣更有聪子弟善伺人意喜趋承者趋承之喜媚悦者媚悦之由是而得其人以为之奥援不必藉其推毂也而已枯者为荣矣此皆若辈中博得一官之快捷方式也故凡在经制者无不恪遵法令爱惜功名父诏其子兄勉其弟各以伍籍相沿袭又或出其余技习恒业以长子孙此外农家子岁收十斛麦畏弱之肉而强之食藉尺五藉以壮门楣者又不知凡几内中惟疲癃残无一椽尺土以保余年者则非营汛无容身之地近来鸦片流毒海内此等人疾不耕而食不织而衣专恃街守门为护身符两肩荷一口到处以老将自居染成嗜好岌岌焉不可终日彼夫鸠形鹄面一望而菜色可怜者则又裁之可立见毙焉者也此绿营与驿卒一则裁之而变起仓卒一则裁之而安枕无虞何其必为万不可裁之说使巽懦者藉以为口实乎哉

当未裁之前先之以清厘继之以挑留且宽以两年之期限有缺不补有革必严使彼不待裁而裁已过半其法具见于福建省之条议中其条十有四一留洋师船以戢海氛一选舵炊以资驾驶一就水陆五十九营额兵二万有中专留练军余概裁撤一停募补自本年冬季为始一裁马兵并裁官马五百匹一汰字识号令陆续限至二十二年夏季一律裁竣一专留练军即以裁缺之实职镇协参将改为管带游都守改充正哨千总改充副哨一部限一年今以光绪二十一年六月十七日奉文计至二十二年六月内一年限满先因咨商未及举办拟请自本年十月初一日起至来年九月底止一律办竣即以限满之日停发饷银兵米一缴车械储局或呈就近文衙门收通报立案并入交代移交一停额领公费及药弹军火一饷米均发至二十二年春季三月底止一公房租等项逐一截清报明立案一制兵全撤凡属城门及各州县监口均责成各该衙门分派额设民壮看管起运钱粮或由殷商汇兑或移就近勇练护送递解军犯寻常命案缉犯由各州县自派壮快办理秋审招解重犯或由府派练迎提或由县选练勇护解又谓以上系遵部文办理请咨行各营查核速覆虑过迟于部诘也顷闻已据闽浙总督批准仰司道移饬辖营克日确按水陆地方洋汛情形分别妥筹覆办矣谨按此议持论得体用意深厚弊去太甚事在必行又能斟酌合宜不疾不徐以期不失裁兵腾饷之至意自日事既平部库每年加筹偿以及息借洋银一千五六百万两不于兵饷大裁从何挹注识时务者为俊杰欲图转弱为强自宜去兵留勇孙吴复起不易斯言去冬本报又谓陆续裁汰二年之内必有可观裁去之丁又可另图生计不致滋生事端皆至当不易之正理所以问耕问织必于其人者习焉故也一镇如此他镇可知一省如此他省可知推而合之二十一行省亦无不可知盖同归于一是而已矣又何决裂之有哉

　　论目下安置散勇无善策
溯　今上龙飞之十有五年湘乡曾忠襄公总督两江时延今安徽凤颍六泗观察使东湖王鼎丞先生纂湘军记余从之游一日语余曰招兵难散兵更难指李次青方伯散平江勇一事而言之也当其时用兵日久士卒枕戈待旦甲冑生虮虱人人有释甲言归之思一旦底定凯还如水赴壑而桀骜者犹藉哗饷为名妄思煽惑何迩者东方之役距成军纔数阅月闾阎子弟方舍室家弃乡井以属将军跋涉千里喘息未定而逐客之令遽下虽　朝廷为撙节饷需起见不得不首言去兵究竟急则用之缓则弃之寒志士之心灰壮夫之气乌乎可耶乌乎可耶客有问于余曰今而知招兵之难不若散兵之尤为难也招兵其权在我挑选取舍虽悍戾如泛驾之马来入伍籍即不敢不恪遵军令俛首而就我范围居然有子弟之事父兄焉若散兵则其心已涣其貌亦漓上下之分名为同袍实则视同陌路其挟嫌怨而图报复者挺刃相向甚于仇雠间或血溅五步之内干名犯义至不敢问攘臂一呼者之为谁何夫兵犹水也防之犹恐其或决所以五人为伍伍皆有长推而至于二千五百人为师五百人为旅莫不各有将领以相统率而箝制其暴戾恣睢此无他虑其众焉故也今者疆之事止戈为武岂聚之犹虑其或众者散之遂不虑其为众乎哉去岁中日龃龉征调遍天下论者疑天下从此多事即贵馆亦着为论说谓中国大患不在今日之倭而在后日之兵其灼见一似预知有今日者故论牙山一溃敌兵势如破竹迎刃而解　无复有着手处此时官军非不盛也然而边关洞启任敌长驱不逾月而沿海数千里如九连凤凰金州复州蹂躏殆遍即天险若旅顺金汤若威海海军精华所萃经营且三十年鎗炮药械委如山积至不可以数计悉皆拱手媚敌资其俘献春秋城下之盟后之视今犹视昔斯时也添募之诏书犹交驰也今调揆之军符犹旁午也各省劲旅由老成宿将率之北上者犹相望也我已举天下之全力专注辽东一隅兵力甚厚何不可背城借一试我师干乃未几而和议告成矣又未几而榆关内外环畿辅而连营数百里者奉　旨裁撤矣乌合之众转不欲拉杂于鎗林弹雨之中既生入王门若不还之故土又非仁人君子之用心此督师刘岘帅所以一奉撤防之　旨而亟为筹安置之方者也原议无论散兵溃勇一律分别其籍贯由招商局轮船按起资送到沪一面咨请南阳张香帅预派官轮在沪泊候此项兵勇一到即押令过船不使一人上岸亦不使片刻逗留其籍隶江西者则湖口下船籍隶湘楚者径送汉口岳州数月以来天津如丰顺等船厦门如驾时等船长江如威靖等船各往返五六次不等迄今犹有奉载兵之命而见于日报者此外零星或十数人或数十人诣上海县禀求给票附轮回籍者不一而足海口以江苏为最密故防营最多而撒亦最众屈指起海州以迄柘林金山卫等处所撤不下二三十营虽资遣如法而大半无籍可归此逃彼窜现在游荡者已日久无赀饥寒交迫流而为盗窃发已不止一处其狗偷鼠窃之案各州县层出迭见而沿江繁盛之埠头宵小尤甚然则此项匪类诛之不胜诛亦纵之无可纵彼既不能束手待毙则其为患者不知伊于胡底此时大府既有意设法安置则何如为之筹一善策使彼各得其所各遂其生不尤贻吾民以无穷之福也乎否则为虺为蛇噬脐何及余应之曰子之言是也然以目下之时势度之三万万之兵费尚不知清偿于何日而子顾虑及于遣散之兵勇而欲为之请今以善其后也不亦戛戛乎难哉天下事有四顾傍徨徒增太息者此类是也质之吾师当亦曰如其礼乐以俟君子

　　论资遣游勇当用善法
近者防营既撤游勇盛焉散布各处纷至沓来其人则楚皖居多当事者焦焉虑之资遣回籍杜渐防微可谓善矣然闻中途或有遁回若辈自念归而乏食沟壑终填何如党聚他乡姑延残喘彼缘饥寒所迫希邀日给非思归也藉使干员严为部勒联到里而兹芸芸之众向无艺业将何以赡生子舆氏曰苟无恒业放僻邪侈无所不为小人穷斯滥矣可不虑哉防务既弛营勇宜撤固事势之不得不然即令资遣者至再至三辄遵前辙迭次糜金亦属无益此辈谬曰归农谁安耒耜乐命之徒断不肯应募而前既充营伍习成顽惰骤使销兵投械果能就我范围克循王度乎十难得一矣然则昔年当金陵戡定之时何以散遣兵勇数逾巨万亦如今法而闾井宴然初不闻稍有事变也盖于时丧乱初平人心畏祸得释干戈如登席且兵燹之余荒田连陌卖剑买牛瞬成乐国今则治平三十余年版籍既增财力复窘民顽物奢膏腴之区早无罅隙穷荒之地复鲜招徕民生日繁而日艰风俗日华而日坏加之从前百战崇勋虚名阙禄千官叹馁位简人浮上虽求治而布治无方下即储才而用才不尽如斯时局已自堪虞设遇天灾益以游勇不诚大可忧乎故当事者图治安邦尤必于饥民溃卒深加之意楚南风气刚劲近日饥馑荐臻宜令乐善好施诸君子出而劝赈劝募广为抚绥赖以安集窃观荆襄漠沔之间其地四通八达历代虞其多事荆之为国也豫蜀奸民淮扬健走徘徊伺衅聚散无常弁吏无从稽也稍懈侦防凶人恣光绪九年王觉一尤其明以今日之事势论之弭无形之变消未萌之患犹必于全楚始首汉江次荆宜又次郧襄汉江富庶饷械萃焉荆宜冲隘东南系焉郧襄旷邃西北障焉矧三湘七泽间人繁俗健乐隶军书驱归里籍脱乏田畴父兄就即严绳讵甘坐毙传曰挺鹿走险游民游勇其祸均也湖南自肃清以还旷兵废弁动晓机宜而选备无期向隅愤叹闻之长老言近日民风浸趋泰侈非若曩时此亦堪虞虽然游勇之繁固不独楚南一省为然也北陆南溟无在不有亦无在不以此法遣之岂疆圻之吏皆无善计耶殆聊以暂顾目前而已或曰治国之道在乎安内以攘外近年火器专精御外则不足治内则有余燕齐晋豫平漠无险黄河阻其前万一揭竿骤警但得劲骑巨炮以蹙之蔑不熸矣闽浙诸疆大江南北半恃浩瀚为濠隍走则密港涔羁猛虎之爪距守则汽轮铁舰燃炸弹以凭陵四面围轰计时虀粉惟湖湘形势不便于用兵古人有言曰未乱易治也既乱易治也有乱之萌无乱之形是谓将乱将乱难治也不可以有乱急亦不可以无乱弛诚哉老成人所以瞻言百里也此要当先事以图维先几以措置从容镇遏藉以备于不虞静以制动一以御纷定以息扰熟思审度以处之要使之各得其所而后可今所以治游勇者何莫不然楚蜀数省结会联盟者何地蔑有始于军兴以迄于今最盛于湘淮两地其中类多游勇亦复近于游民实则皆将来祸之基也祸起于微而中于所忽诚能安集流亡抚绥困乏颠而使之立危而使之安则游勇虽多亦何足虑是岂遂无术以安之哉然则胡为徒恃资遣为剜肉医疮之计而不急筹培本治标之法也治标维何莫如整顿疆圉防未然之害制必死之命慎选文武委任材廉庶几伏莽潜消民自畏服培本维何莫如袭洋法穷地力资官府之钱开山海之利鸠兹散伍因而用之编为流氓永得安堵此即仿古者寓兵于农之意也若能行古者屯田养兵开垦旷地即田亩以行保甲按时教演习于战攻更复参洋法以治兵行之既久而兵不强国不富者未之有也何区区之游勇足患也哉否则游勇虽遣转徙靡定仍复散走他方耳此犹白圭之治水以邻国为壑而已矣

　　论安置游勇莫妙于行屯田之政
中东和议告成各营所募勇丁纷纷撤遣有补给欠饷者有资遣回籍者有加给恩饷者办法本不一律各勇索饷哗噪之事遂时有所闻上年天津某营裁勇纠党将统领击伤几酿巨祸幸北洋大臣王夔帅不动声色立饬营务处某道员按名补给饷需勒缴军械一天大事始得化作云谈者迄今犹为之色变也各省水陆通衢类多游勇抢掠之案杀人放火视若寻常图财害命了不为意天荆地棘歌蜀道之难谁生厉阶至今为梗能不太息痛恨于安置游勇之未尽妥善哉大抵裁营之际未有不以资遣勇丁回籍归农为首务者无如此辈流荡忘返桀骜性成沿途逗遛中道脱逃决不肯伏处乡里仍勤稼穑方其经过之处人不敢遽指为匪也及盗已成改装易服如饥鹰之饱则扬去无从再加羁绊即便踹踪追捕小则临时抗拒大则统党倡乱皆意中事即能勤于缉捕不过救于事后非安置游勇之上策也此辈本系流氓习于战一经遣散糊口无资限缴军械本同具文子药手鎗依然挟带在营之日驱以杀敌则不足流落在外持以行凶则有余兼之近来裁并绿营变更军制游手好闲之辈日多一日游勇复从而附之几有滋蔓难图之势急之既虞激变缓之又虑养痈处置苟未尽妥善则皆异日之伏莽也公衮衮绾握疆符能勿旰食之忧乎似宜就所遣散兵额勇额内通盘筹算俾尽归南亩仿古人屯田之法庶可弭将来之隐患亦未始非目前安置之一道也惟是近年来统领营官遣散勇丁非不知以资遣归农为第一要义皆有名无实就招募之地而遣之何处开招即送至何处遣散得免哗闹已相与欣幸不置一味敷衍门面疡医之上敷药者也其实被撤勇丁所得饷银为数既属有限手辄尽性又暴戾不耐操作由是思之归农之事徒存其说耳窃查各省迭奉　恩纶招民开垦荒田而各省具报成熟升科之地仍属寥寥轻去其乡者大都以恒产乏绝不足生系恋之思饥寒迫切无所不至一旦事发到官例当骈诛　亚圣罔民之喻曾子得情之训仁人在位宜加悯恻则何如核计所遣之勇丁勘丈荒田之亩分两相比较以遣撤归农之勇丁就近耕种官给牛力耔种农田器具而设立屯长吏以兵法无事则务稼穑有事则修戈矛于安置之中默寓富强之基一举而数善备焉此类是也同治中太仆寺少卿彭祖贤有声明升科例限以资开垦而寓国课之疏按照户部则例内开凡开垦田地水田六年升科旱田十年升科不及六年十年之限概不起征是则游勇之勤于种植者有食可资有利可获而甘心为盗以蒙显戮未之有也屯田之政周武壮行之于小站张朗帅行之于伊犁明效大彰彰可考而此则用之于甫经遣撤未成游勇之时尤为得力不惟弭患于无形且能化无用为有用譬之军火在盗贼为作乱之具在国家着戡定之功譬诸人身平日所纳饮食有化精化痰之别惟在秉钧轴者之措置耳驱持之士服勤南亩俾收获所入足以自赡渐有室家之乐自杜为暴之门启征后按亩完粮乃国课有无穷之利而农隙讲武简其材雄以备异日干城尤属事半功倍盖屯田之利益自赵充国以来久为筹边良策历代因之至设立屯田之官者富强至计无踰于此今者游勇之患与哥老会匪相为表里厝火积薪之下苦无解散之方若取屯田之法而行之可以不劳而定安坐而理特是有治法尤贵有治人巧妇不能为无米之炊亦属憾事诚能毅然决然不为浮议所挠筹备巨不惜小费而收远猷行之数年盗贼止息商旅通行必有化贫弱为富强之日噫言之匪艰行之惟艰谁是锐身肯为国家担当者

　　书户部奏请裁汰冗兵折后
国家可以百年不用兵而不能一日无兵备斯言也本可谓天下万世用兵之法者也然自三代以来井田废而民与兵分凡所谓兵备者在无事之时视之固非无备也一旦事起仓皇或系内忧或遭外侮往往以所备之兵不足用而又须另招另募一若平时所备之兵本不用之以对垒者自古以来如出一辙可知用兵之难而备兵之为尤难也我　朝龙兴辽渖以八旗劲旅定鼎中原所谓兵备者仅如此而已无敌于天下自后额设绿营制兵六十余万分驻各省若尽如当时八旗劲旅之有用似不难囊括天下席卷五洲乃外侮未来而内忧先起当道咸间粤捻川回各匪蜂起制兵无一可用于是加饷挑练东招西募立湘楚淮毅各军数年之间扫荡妖氛肃清宇宙人咸知湘楚淮毅各军之有用而绿营皆可裁汰矣乃绿营尚未裁汰而日人又起衅于辽东绿营本不足论而有湘楚淮毅各军之可恃藐兹丑陋自不难灭此而朝食不料一败涂地犹之当日绿营之与粤捻川回各匪望风披靡于是人又知湘楚淮毅各军亦不能用与绿营几等量而齐观矣户部以支用浩繁欲节省库款起见奏请裁汰冗兵请饬下各省将军督抚等恪遵上年十一月初二日　谕　旨踏实地不论勇营绿营迅速大加裁汰其直隶之练军旅顺之毅军长江之内河水师亦即切实裁他如江南之榆关撤回各营浙江河南之新募各营陕西之善后防军尤应一律尽裁毋得藉词推宕至裁减勇丁或应分别远近酌给一二月遣饷以资旅费裁制兵或因体恤贫苦酌给半年一年饷银饷米以资生计计臣之策不可谓非尽善尽美矣然语有之招兵容易撤兵难中国各省无业游民不可胜计当招募之时虽云来自田间今之兵勇无一非昔之农夫不知为农而苟可温饱皆有室家田庐之恋谁肯舍桑梓而撄锋镝其应召而来者类皆无业之民居多虽未应募之前既无执业亦未必不为地方之害然既无党羽其势尚孤且未入营其胆尚小一经招募入营之后虽不足以临大敌而凶悍之积习已深骤然散之名曰归农谁复肯再事耰锄以安陇亩乎于是有散而不归有归而复出呼朋聚党小则为贼盗大则为强寇在　朝廷固可节饷需充国用而民间受若辈之害竟无底止自议和之后新招之勇即经裁撤天津几酿闹饷之祸从可知裁兵之不易矣原奏又云自行知各省以来惟山东分限五年裁五成又请裁防军一万六千余人练军一千九百余人最为认真办理除绿营不计外四川则裁改一百二十余名江苏则裁改四百八十余名安徽则裁一千八百余名湖北福建各裁改三千余名各省兵勇几八十余万岁需饷银三千余万而裁改之数止如此奚济于事不知所裁之数虽止于此而各处抢之案已层见迭出一经破获无一非撤勇之所为若再多裁则必至盗贼愈多民难安枕矣然则兵竟不可以撤乎曰撤之固宜也惟须筹安置之方尽善之道曰酌远近给恩饷使各归农亦可谓安置尽善矣何如而犹流为盗贼乎曰既肯为兵勇之人断无再肯归农者蒙意现在各处矿务铁路方兴需用工人不可胜纪若将所撤之勇使之工作既可以束缚其身又可以养赡其口公家既省饷需民间可免滋扰不亦一举而两得乎若工作有停罢之时则若辈劳苦已久积习渐忘再使为农则其性易驯其分易安矣刍荛之献不知当轴者能不河汉斯言否也

　　裁兵加饷说
近日言兵者纷纷建策或有议置唐代府兵者惟今昔时势颇难合宜惟有裁兵加饷四字殊为救时良药盖众而不精虚糜饷项不如不众而精可收实用也故裁兵加饷其法不增费于国帑而可收效于行间法诚善也然兵在行伍久恃此为菽水之资一旦夺其所恃得无有怨望而生事者一人攒眉百夫攘臂事诚可虑然而裁兵加饷一节虽非通行饬用而左伯相已试之于前营伍中颇可收效苟通行饬用仍当逐省逐标试办非必刻日齐举也唐代府兵虽最为近古然已不宜于今日府兵在承平时率皆安居田亩每府有折冲领之折冲以农隙教战阵国家有事征发则以契符下其州及府参之至所期处先由将帅按阅有教习不精者则罪其折冲甚者罪及刺史军旅则加赏赐行者近不踰日远不经月高宗以刘仁轨为洮河镇守以图吐蕃始有久戍之役武后以来承平日久武备废弛开元之末张说始募长征兵谓之广骑其后益为六年及李林甫为相诸军皆募人为之兵不土著又无宗族不自重惜祸乱遂生德宗与李泌议复旧制泌曰今岁征关东卒戍京西者十七万计粟二百四万斛国家经费不充未暇复府兵也上曰亟卒归之何如对曰陛下诚能用臣之言可以不戍卒不扰百姓粮食皆足粟麦日贱府兵亦成上曰果能如是若何而可对曰此事须急切为之过旬月不及矣今吐蕃久居原兰之间以牛运粮粮尽牛无所用请发左藏恶缯染为衫币因党项以市之每头二三疋计十万疋可致六万余头又命诸冶铸农器籴麦种分赐缘边军镇募戍卒耕荒田约明年麦熟倍偿其种其余照时价五分增一官为籴贮来春种禾亦如之关中土沃而久荒所收必厚戍卒获利耕者浸多边居人少军士月食官粮米麦无以售其价必贱名为增价实比今岁所多矣且戍卒因屯田而获利则安于其土不复思归旧制戍卒三年而代及其将归下令有愿留者则以所开田为永业家人有愿来者本籍给长牒续食而遣之据应募之数移请报本道虽河朔诸帅得免代戍之烦亦喜闻矣不过数番卒皆化为土著乃悉以府兵之法理之是变关中之疲弊为之富强也查屯田之法起于赵充国然平遂罢屯田又置金城属国以处降则善后之法有未尽也邺侯因戍卒成而屯田屯兵复府兵其言凿凿可任不知何以不行然均不宜于今日或者裁兵加饷之法行则必沙汰无用之兵兹各省虽肃清然兵燹后荒地尚多各将沙汰之兵给地给赀使行开垦数年后方升科其愿留者或照所垦酌给十之一二以为世业是在化李侯遗意使国无旷土野无游民之一助焉耳

　　恭读　上谕裁兵节饷谨注
处今日而筹时务事在两难观今日而论情形弊在两可何谓两难自五大洲通商以来强邻日逼俄窥于北英侵于西法夺于南日本又强于东海于此而欲为自固之计为御侮之谋是非讲求兵备不可欲讲求兵备非规复海军整顿陆师坚其壁垒精其器械不可则兵额宜递加兵费宜广筹也不然而何以资战守哉然自交涉以来费用日繁无事之时已形不足中东一役所费兵饷不计外偿一宗罗雀掘鼠尚未缴清外洋之债愈积愈多内地之财愈搜愈竭即平常之兵饷已有日不暇给之势而欲再筹添补则经费更必不敷此非两难之事乎何谓弊在两可无事之时兵备废弛不思训练及事起仓卒东募数百之军西招数千之勇不及训练驱而之阵无论胜败而饷则必需即万分支绌之时断不能使之拐腹从事东移西凑仅顾目前及乎事平统核所需皆未来之弥补殊难则又不能不勉强裁汰在运筹帷幄者以为裁之恐无以资战守留之恐无以筹饷糈岂非弊在两可乎不知兵固不可以不备而饷亦不可以不节也所谓裁者当去其老弱留其精壮也所谓节者当去其浮冒用其实在也恭读　上谕其于备兵之难与备兵之弊无不　　圣虑周详明见万里　谕云裁兵节饷等事为今日万不可缓之图迭经谕饬各省将军督抚认真筹办不准藉词搪塞连日据魏光焘张汝梅王文韶先后奏到详加披阅无非沥陈该督抚办事艰难吁恳稍宽时日或竟称裁无可裁无可或稍有汰除仍寥寥无几其于各营之废弛缺额俱不置词似此敷衍塞责任意迟延何日始能见诸实政朕宵旰焦劳临朝太息苟非万不得已岂肯裁及佳兵无如时势所迫不得不先其所急安能以有用之饷养无着之兵徒使不肖营员窟宅其中扣侵吞习成惯技督抚瞻徇情面亦复代为文饰置国家大局于不顾实堪痛恨疆臣受恩深重手握军符于分内应办之事每苦力不能举办亦可谓无术之甚矣自此次申谕之后该将军督抚等各矢天良悉心筹划经制之兵何处可以归并何处可以全裁挑练之勇某营应行改章某营应行遣撤及一切糜费应如何节省逐一确切查明迅速办理但能省一分无着之饷即可添一分有用之兵勉矢悃忱朕言不再倘或意存迁就于可裁之兵可节之饷仍有不实不尽一经查出朕必治以抗违之罪莫谓册籍不符难于综核外间积弊终不能知也将此通谕知之草莽微臣谨读数遍不禁代各疆臣汗流浃背　国家糜费如许钱粮养兵百数十万原欲效命疆以资御侮而乃一败于法再败于日不战而逃望风而溃致偿费割地虽将士之不职而疆吏终不能辞其咎者也与其备兵而一无所用则不如裁之为愈矣绿营之兵无用几至家喻而户晓非特可以裁并且可以删除欲裁绿营先裁汛地现在各处汛地多不过十余人并皆老弱嗜烟非但不足以防抢之徒且不足以防偷窃之辈为保卫闾阎起见莫善于保甲保甲既不费饷糈不事调遣清盗之源即此已足至于命疆则必须练军练军每省苟有二万人足敷调遣兵法云兵贵精而不贵多就二万而论统计各省练军之数较之绿营旧额已少三分之一则所节之饷何可胜计然若仅为节饷起见任意汰裁究未知所留者果有用乎果足额乎有事则借口于兵之不足无事则委之于饷之不敷则不裁既无异于裁而裁之亦未必愈于不裁也衮衮诸公其何以力图整顿勉为其难力袪其弊以答　高厚鸿慈于万一哉
 
　 
卷八十六　经武部十七　弭兵

　　论列国息争之公理　　　　　
王觉任

今有匹夫手白刃柄危锋悍悍然从外来入于市肆纵横驰骛未尝挫人一毫也未尝毁人一体也然而众必哗然立起而共挥之屏之驱放之岂非虑其中伤人哉既或有所摩剥焉则束缚之而已矣既或有所虔刘焉则絷囚之而已矣时虽悠悠往来雅不相习之人皆奋首攘臂愿为宣力不必其亲戚撩旧也何以故伤人者抵罪杀人者死天下之公理也古今之通义也历古制治弗能改也人人明此法奉此律矣扩而充之引而申之其杀十人者应科以杀十人之罪杀百人者应科以杀百人之罪杀千万亿兆人者应科以杀千万亿兆人之罪无疑矣夫罪至于杀十百人虽粉其身籍其门犹未足相抵以自私自利之故糜民命无算者哉黯黯四千年青史氏之载记五大洲之行事吾知之矣出师则有颂也纪功则有碑也求其故则当时获俘如干献馘如干斩首如干屠城如干固所称一代之丰功伟业赫赫然在人耳目间着于竹帛传为美谈欲使后之作者步趋则效以等其绩而齐其勋庶几以良臣称也呜呼杀人少者有罪杀人多者匪特无罪且又有功则乡之所谓公理通义者是耶非耶人心大不平之事古来最可疑之理岂复有踰此者哉

且夫物主旁折人正当之也四足者去其翼有角者无上齿天重困物之聪明爪牙之利惧其大害伤于人也天志爱人如是人君上承顺天子万民未能孕毓煦覆饮食教诲使各得其所畅其欲斯已矣胡为天下之众而愚之愚之不足又从驱而陷之于死亡往往积数十百年之生聚因独夫私利之见一朝之忿芟彝斩伐如草木焉其祸菑之重较洪水以前禽兽逼人抑又甚也且畴昔之争其器若石刀若铜刀若戈矛若弓矢祸已惨惨痛不可言今之战具则铁舰也火车也新式鎗炮也水雷炸弹也冲坚陷锐如拉枯朽杀人之具之精至于此极可谓美备矣乎犹恐数载后其术益有进也格致愈明用物愈宏装造愈精伤生愈伙故地球各国相习而久安无变则已地球各国而或有变则七种之繁十五万万之积吾弗知其孑遗者几何幸免者几何是可为甚恐大惧鲁女私忧者也

今试号于众曰伤人者赏杀人者封天下必嗤詈以为不情丧心病狂妄语也虽然世之蒙厚赏膺重封奚其不由于伤人也昭然明白揭其狼心虎政榜于天下天下靡信迨诡其名诡其实则习而安之淡而忘之且喙交颂曰某也良能摧锋陷阵某也忠能攻取战克某也才智能立功万里外有京观之荣呜呼噫嘻天下虽众固易欺耳夫兵凶器也战危事也孤人之子独人之父鳏人之夫寡人之妇使人昆弟不相见朋党不相保愁痛哀苦之音摧毁伤残之状耳不忍闻目不忍其幸出于烽火而苟延喘息者又常积其悉愤之气感伤阴阳之和故天灾地孽随而迭出老子云军之所处荆棘生焉大军之后必有凶年岂不诚哉不歼于此复毙于彼蒸藜何辜生而罹斯毒也且夫田猎不以夏时宰牲不以无故人之于禽兽亦尝保爱之矣今何视同类之不禽兽若也人之恒言曰天生民而立之君使司牧之今则囚锢之焉尔锄犁之焉尔蹂躏之焉尔可不谓大哀乎
  </div>
  <div class="pagination">
   <a href="皇朝经世文统编_page227.html">
    上一页
   </a>
   <span>
    ...
   </span>
   <a href="皇朝经世文统编_page223.html">
    223
   </a>
   <a href="皇朝经世文统编_page224.html">
    224
   </a>
   <a href="皇朝经世文统编_page225.html">
    225
   </a>
   <a href="皇朝经世文统编_page226.html">
    226
   </a>
   <a href="皇朝经世文统编_page227.html">
    227
   </a>
   <span class="current-page">
    228
   </span>
   <a href="皇朝经世文统编_page229.html">
    229
   </a>
   <a href="皇朝经世文统编_page230.html">
    230
   </a>
   <a href="皇朝经世文统编_page231.html">
    231
   </a>
   <a href="皇朝经世文统编_page232.html">
    232
   </a>
   <a href="皇朝经世文统编_page233.html">
    233
   </a>
   <span>
    ...
   </span>
   <a href="皇朝经世文统编_page229.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
