<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 61 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 61 页/共 287 页
  </h1>
  <div class="content">
   夫土皇君临基回两教人民之上而独取兵于奉回教民以为干城奉基教民时或有叛则回兵制之其国制既如是虽连废数帝亦恐无益也土廷今日之情非亚未知那家未多即土皇性质所能使然而其国制寔致然也所谓国制者何曰国教也指回教彼废帝迂远之说土皇亦知之故闻其说而恬然不顾以为出于胁吓也于是列国合同欲改革其弊政而各邦每异其利害日延一日不见成效固其宜矣至于分割土国之论列国利害攸关彼俄国庞然有自强之意非一日之故今将有为于东亚虽未尝顾东欧之余地然拮据经营匠心惨淡多历年所一旦变起东欧则所以应之之道既豫定也久矣倘将彼君士坦丁堡付与他国俄决不能忍视也俄人本抱雄心唯缓急有先后故姑静观之耳俄之长策如是而已粤国利害有关切于欧洲东部亦犹俄国之于欧洲东部也彼见三国同盟将解孜孜于买欧洲东部之欢心与罗马尼重订盟约退让于维尔塞而了结事局且调停希[腊](猎)罗马尼两国反目又履伯林会议之约开通铁门大巨舶可以上下多恼河直到黑海岂非不许他国垂涎于马儿莫拉海沿岸而何也夫君士坦丁堡之地一方有蔼连秃抑士卑士铁路一方有铁门之固奥国东出必以此为门户该铁路可以经由也尔梗海而直出地中海若付诸他人固奥国所不能忍也然而俄怀雄志于欧洲东部亦有排奥之意隐约可见焉俄之意欲联合塞勃及门的愚鲁以为同盟也往时塞勃有隔绝之观今也将订结通商条约又塞王历山将联婚于门的愚鲁第五公子苦赊尼亚意太子妃之妹按此等事情则知俄国政策伏在于其间何难之有哉然则如欲将彼沙罗尔革付与奥国而俄国自获君士坦丁堡恶能成其志哉有英国在卧榻之上而关切利害于印度埃及乎则这般政策甚难调理无容多辨忖奥国亦以守现时[情形](形情)为利也则昭昭明矣

　　论丙申年列国情形　　　　　
日人阙名附

呜呼五洲亦广矣哉中日兵气既销为日月之光虽未见惊天动地之大戏剧乎然环球到处小启纷争其在欧洲则有革雷得岛叛乱有马且多尔亚蜂起土京君士坦丁则有虐杀亚儿米尼亚人事其在亚洲则有马尼拉树独立旗而反抗西班牙政府而于美洲则有古巴独立战争已历二载而未见和局其它若非洲则有英国始终垂涎不已者如忍尔把儿笃能事把儿马得俾儿等之事虽多未成功亦地球上一剧场矣若参观中日一役震动欧亚人士之耳目则固非其伦也虽曰客岁安靖无事列国形势虽似平稳然战争交构非唯地球大戏剧也何则环宇大事非独争战交构一事也抑列国万起万灭之变接乎日夜而兴衰成败之故所系焉然有二大动机推移于冥默之间而最为关键观于去年最彰明较着矣何谓二大动机之显著曰俄称霸权于东半球美树强势于西半球也抑亚美利加已无一主国在焉其立国于此者皆共和国耳美欲囊括此等小共和国而尽总统之虎视耽耽苦心亦有年矣如前国务大臣母领氏尝欲纠南北美洲合诸小共和国为附庸又欲纵断中部美洲敷设南北大铁路其意可见矣然未尝显言其意所在也其明言此者现总统若尔若伦笃氏氏于毁里尼尔拉之事宣言曰美洲之大陆地不许欧洲列国染一指矣其意气太盛而专横则极矣昔罗马法王专权于欧洲置喙于欧洲政治自居太高自谓君主中之第一而欲行其权于君主之上矣意者美国之举动甚酷似焉美国总统以为未足餍心乃欲居西半球诸共和国上而为之总统也是其志欲两分乾坤而称雄于其一者矣雄心如此故以排斥欧之势力为美洲握要手段而英国实为其所摈虽欧人亦知美国有专横之意而彼毁尼尔拉之事以美人义侠扶弱挫强且默过之也虽然美一旦欲称无上主权于西半球中则谁许其僣越乎哉

俄欲雄霸欧亚天下独具只眼之士所齐视也俄如昔日之秦彼英法德奥其犹齐楚燕赵乎列国本非无谋士策者而未见有一人能搤俄国之吭拊其背以制其死活者皆俛首低头喘喘焉欲力得彼之欢心故俄人拱手窥占利益如土耳其之事虽英人焦心苦虑嗷嗷鸣噪而俄国视若淡然矣何者俄人实知半死之帝国指土国日间必为墟而能舍其遗赀者除己别无人也故敢不说黑海之锁钥又敢不劳心于亚儿米尼亚唯徐待机会之至土耳人愚戆不能预烛俄国之雄图一赖俄人为援尽将珍宝名器馈献俄皇竟不觉悟为俄人外交之巧术所瞒蔽也呜呼俄人不足恶土人寔可哀也俄国不唯以侵略为国是其于外交之策亦寔居五洲列国之上也其操纵极巧折冲尊俎又作坦怀广量之观以能容小弱诸国称庇护而驯服焉如朝鲜与中国既入其樊笼中矣抑俄人得寸守寸得尺收尺故其掌握方土不肯放开而弃焉如朝鲜与中国欲挽回之于掌中寔难也印度之地俄所垂涎去岁旱魃洊至五谷不登十有六万之苍生濒厄饥饿英国不设救济之方而俄盛捐银施赠米麦赈恤穷民疮痍感泣是欲得彼欢心以为异日之计也若它日哥萨骑兵下盼美儿原长驱袭卡儿割得则印度苍生必箪食壶浆以迎俄皇之师矣又意国与亚稗西尼亚结构不解俄人以为奇货密干涉其间卖私恩于亚竟得贮煤地于阿摩积括海沿岸一旦有事于东方之日长航万里便得煤炭于中途又锐意敷设西伯利亚原野其意在异日攻突印度雄飞太平洋面期无阻也俄去岁所措画一一可见虽英国切齿不平于俄所为而霸权已移于俄人之手亦无可如何呜呼环球列国隆替兴亡何常之有星移物换循环无端寰宇之大势又将大变也乃以上年寰宇之大局全为俄人独擅胜其举加冠之典也星罗万国不问文野五洲国民不论黄白齐诣朝贺有列国贺彼霸权之观是俄人销货八百万留以买其霸之实也如法国以废国帑一千五百法郎以欢迎俄皇来游是何意也德美法俄之相善亦欲得俄之欢心以备法人英国亦媚俄意国倾心俛首奥国亦逡巡不安是欧洲诸国举窥其鼻息也呜呼俄前皇尝怀壮图以训后世子孙至今其志将遂也然俄人犹以为未足或展力于波斯朝廷或求欢心于中部亚细亚诸部落酋长或简派探讨队伍于西藏又或掠中国西部土壤笼络中朝大员为爪牙又或名称庇护韩王而其实虏之于公使署一隅挟以号令鸡林八道也俄人所为既已如此则欲使元山仁川为西伯利亚铁路东端亦偿其志耳欲使旅顺大连湾为泊战舰之场亦唯其意耳呜呼若朝鲜与中国犹懵不知警哉

俄人崛起称霸如此之速然英前内阁之招失于外交亦犹我国伊藤当局之时此一失不可复回英国赫赫之威名殆坠地矣往年中日之事方将结局俄法德三国相联干涉中日和局而英国袖手旁观不能进而破三国之盟又不能退而入其间于是乎英国之威望卒然空去遂至东亚之事不能置喙尔来逡巡至今未能收拾其颓势故土耳其半老垂死之帝国见英无能作为虽有亚儿米尼亚革雷得等之事为英人所督过犹且夷然焉意奥两邦亦惩英人以利于己故则辄订而同盟不甚信英国德憎恶英人最甚阅其新报极口痛骂英国最盛之运殆将尽矣然英人犹扬言曰孤立无援方自以为荣矣呜呼吾虽未知其为荣为辱而英人失意于外交则尝知之矣近时土耳其之事起英人以为不忍坐视然此事使英国威权转失坠挫折矣初土人虐杀亚儿米尼亚人报至英国道路喧传咸极慷慨皆谓英国保守党政府必干涉之以遏其暴虐而出于人类博爱之旨然保守党政府视之夷然若不闻焉于是在野改进党人等奋然扬袂而起大声疾呼曰土国宜惩土皇宜废焉老政治家虞翁亦不忍闲居坐视遂出波华天庄所居别[墅](野)名临列花布儿集会宣言曰英当以独力干涉土国之事即拚与欧洲同盟之师互相构争亦不敢辞焉其言壮则壮矣然奈其少思虑何盖一时热情所发竟至此也当是之时沙侯优游持重以为英国孤立无援岂得出此策哉乃欲与俄相结以调理土国之事徐待俄皇巡游诣英驻跸于巴儿莫拉儿宫造谒二次于是乎道路为说谓英俄订议英国新报异口同音齐相庆颂未几论锋一变或曰英宜抛弃在地中海西噎布拉士岛而买俄欢心或曰纵俄人占得土京君士坦丁堡或曰任俄人驻屯军[队](坠)于亚儿米尼亚夫英以助土耳其防阻俄人南侵为国是必多藿骨士两大政治家以来其所以为外交宗旨也然今也不然视此遗法如弃敝屣步俄国之后尘拜强霸之下风举国恬不为怪岂非天下大奇事乎回首前四五年沙侯之政策以与俄国争强势不相下为志然今也国势陵夷使俄遂成霸名为英人者岂能无今昔之感乎

夫西半球之地西班牙国所尝握霸权者也读史者必知南美洲诸共和国多为其统治及英得加拿大与东海岸十三洲殖民地西国霸权忽归英人之手未几有美国崛起而自立遂脱英国之绊矣然英犹未全失雄势于西半球也至昨年有委纳瑞拉事英美之间声气龃龉而不能相平英之与委本自相争竞乃美在外间忽起而干涉自属僭越美人扬言曰凡事无小大系西半球者则美有宜干涉之权国务大臣阿利移公文于英国政府申明此意英相沙儿士勃雷之于是事渐纷纭文书往复数次后见美国坚执不动将以干戈相见遂不得已降心相下从美之调停其为一大屈辱也可无论矣于是英国威信荡然扫于西半球矣虽然英国犹有未全衰者即赫赫之名亦仍奋也何也海上之师固犹以英为冠其舰队之精锐无与比伦依然雄视天下睥睨八荒虽以法国之坚甲利兵不能涉英一苇带水之海峡不特此也虽欧洲至强之国犹难与之争胜乾坤而以兵戎相构何则其海军之制以能匹敌欧洲二强国联合舰队为标准培养磨炼以至今日比较俄法同盟之舰队未见其劣也毋他施者尝于海军阅历颇深据其昨年底所计算英国有一等战舰二十四艘而合俄法有一等战舰十七艘英国二等战舰十二艘而合俄法十六艘英国三等战舰十一艘而合俄法则止有二艘耳由是观之虽有优劣长短英舰数之过于二国则昭然矣巡航舰海防舰等之艘数亦凌驾二国之上也若夫德国实其次也岂能与较水师之雄哉英国已有此海军之强据其天险则可以高枕而卧矣然乔木多悲风天下无一友邦为之与国故战战兢兢益思增广海军以为保护客岁募得国会千八百七十万镑本年拟造一等战舰三艘然英人犹以为未足如仙得也毋士捷报论曰宜制作舰队可匹敌欧洲列国联合海军者吾虽未知英人糜莫大国帑造此破灭之具将欲用于何地唯列国怨恶之所集余为英国悲焉然而英拟造至强之海军以敌欧洲列国亦不得已也呜呼孰谓未必因其外交之失哉

今夫英国外交之失姑置勿论请言去年其海军之所为不昭然可见乎彼海军强威慑伏德国而抑压其窥伺之念者前后二次一为脱兰士罚尔一为善齐拔两事并在于非洲夫德国拟染指于非洲大陆非一日之故而英亦方锐意吞噬两国利害不能相容亦所难免也博士哲美森袭脱兰士罚尔一败于马而把邱德皇仓皇致电于脱之总统称赞颂扬遂拟假道于葡国地以为外援英国赫怒恶德之举措有破国交之义欲与宣战急命其强勇无双之海峡舰队更加战舰数艘编制飞航舰队将待号令一下则电击德兵德国畏惧而止葡国亦峻拒假途而德愧无颜色是岂非堂堂之国一大耻辱乎唯德国先动而蒙污辱英国舰队未放一弹而名声益扬矣是英国所以慑伏德国之一也善齐拔国有闲立者弒其王而自立德国庇护且隐匿之于领事馆遂藏诸战舰将敌英国英地中海好望角二舰队展轮跋浪而来德即声无复能为而事乃定矣意者微英国战舰先制其机则危矣哉势岌岌乎未知其何所底止也是英国所以慑伏德之二也英虽老矣然一号令海军移调战舰则列国侧目环视呜呼英国舰队雄视天下今犹昔日未可谓其威去也英国海军之强已如此而其逞雄威于陆上之心则犹有所遏抑博士哲美森提轻兵袭脱兰士罚尔惜事不成耳如其成功必不逊印度当年克雷飞希士定等之伦也至如远征苏丹则成功赫赫在人耳目沙儿士勃雷其总督揭者拿将军云比古英雄亦无逊色初愒将军以英兵及埃及兵编制远征军既向嵇路府而南下或入荒碛万里绝人烟之境或涉急流奔湍之溪谷遂破敌兵而占领东阿勒亦是近时之壮图矣俄法猜视联合为阻之策而不能遂其意也则英国能成志于那尔路之上流亦可以知焉英国土之多非起于地中海之滨南至好望角之头岂非天下之伟观乎呜呼天下前古所无之大事人当未尝深思之时已暗中大有转动矣德既以干涉非洲之事两为英所辱法又汲汲订盟于俄法人性质轻窕本好狂噪故虽称自主共和之国一旦有拿破仑出则尊崇之拿破仑第三世能继其后则讴歌之而遂不觉有绥丹之大败也如彼无难也将军亦名声渐起轻举妄动拟雪旧怨于邻邦今国内未见有伟人足附骥尾者于是以俄皇为可尊崇订法俄之盟俄皇之抵法京国内士女倾城集于巴黎其所过之地观者如山路傍人家楼阁悉为之长价一窗之租价至一千法郎合计汽车乘舆观兵护卫宴会观剧等及各种费用则多至千五百万法郎而法国究何所得曰唯有与俄皇握手西人相亲之礼耳唯此握手法人称为俄法攻守同盟所存也如路透电音报曰其发之于事寔必将不远也然吾观俄法同盟恐不似外间所称之强盛往年法国舰队航至俄军港克銮石达得在柯特林岛中地当森波得堡之西芬兰海湾中为屯军通商要地俄国船队亦抵法军港都隆亦作土仑在巴黎东南瓦尔省濒地中海亦屯船舰处　按俄国地中海海军初创时曾泊都隆口且法允有事时以此口借用故俄在地中海声势渐雄则法为之也所谓俄法之盟寔在此时也以有此同盟在故遂显获其寔效如前年劝德干涉辽东之事是矣虽移牒于英国强议埃及之事而颇不能奏功俄本与此无关痛痒故不致全力于此也且夫法与俄同盟其意在假俄援以复于德俄若从其意则与之南北夹击而德国为墟是法人所志愿也然俄岂不顾其休戚乎苟不顾己国之利害而为法所用岂俄肯如此之愚哉抑俄以为有利于己则或援助法国视其无利则任意所之独行其志耳是俄人之实情也法人不悟急欲得俄之欢心未暇熟虑得失即一徇俄人之意最为可愍焉由是观之所谓法俄同盟者不过法人为爪牙而俄善尝其滋味且然则纵令法人欢天喜地亦适足见其愚耳外务大臣亚耐多在议院公言俄法订约亦岂足为多哉虽今春秋法国总统亲诣俄京有拟与俄皇结交之说其所归极亦可知耳

俄法同盟之本色实在如此然则德国如何处此同盟又如何处德奥意三国同盟乎往年德与法俄两国同干涉辽东之事寔为变例德决非蔑视德奥意之三国同盟者故其加盟于辽东之事为一时权宜之策而非欲永久株守也然则今德与奥意保存旧约无疑耳英国新报云该盟已解德报反驳之曰旧盟犹俨然存也吾虽未知乌之雌雄而能断言该盟将渐无信而不必畏惮焉虽然其犹存于今亦为寔事也且征诸寔际该盟以千八百八十二年订结五年为期满至八十七年更续期五年故九十二年为满期前未满期一年更订约为十二年期然则其存在乎今昭昭然矣虽然久盟易坏昨年十月俾斯麦暴露其执政时之秘事于汉勃那希立希丹报及奴弗雷伯雷赛报颇伤奥国和好之意而该约之瓦解将在旦夕矣所谓汉勃那希立希丹报者德前相俾斯麦所据以宣其政论者也主笔为呵父盟博士约每礼拜一次必访俾侯于其家云奴弗雷伯雷赛报者奥国私淑俾侯新报也俾侯暴露外交秘事于汉勃那希立希丹报言自千八百八十四年至九十年德俄之间有守中立之约其曰二国缔盟若有外国攻击其一国则他一国必守中立之义而不敢动兵夫德已订德奥意三国之同盟而又窃订此约于俄国则其于奥意岂非卖与国而何也秘事一旦暴于地球列邦遂多疑德国无复信之者可谓当然矣又奴弗雷伯雷赛报登录千八百七十五年俄先皇与俾斯麦书曰敝国苦无事者二十年于兹秋高马肥人有髀肉之叹今方拟率兵临奥之亚尼斯亚贵国其坚守中立乎俾侯不答窃宣之于奥奥有所备俄遂不能构事于奥国然雄心未已于是乎有土耳其之事当此之时俄国奥以割让莫疏里亚希了者觉唯拿故奥不告变于土国而坐观其蒙难奥既卖其友邦土耳其德亦卖其友邦俄国然德之所以卖俄抑有故焉先是法国欲雪缓丹之耻尝胆卧薪志气酷锐德国忧之宰相俾斯麦欲抑制之而谋诸俄俄国不从俾斯麦遂宣俄皇所遗之书于奥国为此也呜呼诡谲百端列国挤陷至此极矣抑外交之难反复无常朝友暮敌笑里藏剑宴席有而欲翱翔于此间岂可不警哉

西班牙者故国也当前百年纪有土于印度非洲又奄有墨西哥南美洲等赫赫之威高于一世然其政治不善暴吏收敛竭苍生之膏血于是今岁一地离叛明岁一地抗命而今也止有弗律宾于东古巴于西耳自少皇在位太后摄政治功未着国势凌夷渐向末路故古巴义兵树独立之旗章其志士仁人涂鲜血于草野而不顾者已二年于兹西班牙政府仓皇逡巡不能镇服又弗律宾人民愤其虐政执干戈而起者十万余人东西呼应将脱其勒西班牙政府处之未得其法以韦尼耳将军为古巴总督以代康破斯将军将军颇解文明人不似旧总督之暴戾故古巴人士闻现任总督将至欢声满野不谓到古巴后为所捕虏死者甚众其独立军总统麦西屋闻亦陷彼奸计而死讣音一传环球哀叹美人尤切其躁狂者至入驻美之西班牙公使署夺其旗章而分裂蹂躏于淤泥之中连呼曰宜准古巴独主既而美国代议院议定认古巴为独立交战国元老院亦断当与自主权于古巴然总统克黎旡伦及国务卿阿罗尔所以不敢遽允此等议者虑美西两国构争也然古巴之事久结不解而其政府寔无能为役则在美国岂得不干涉乎总统尝遗书于议院曰我美岂忍默视古巴之苦情哉宜临时协力于西班牙或独力勘定其祸乱也诚以西班牙政府虽各称握其主权而势力式微不能镇定其乱徒事争战而残民命我美今日岂可不出于万不得已之途而为之谋哉若夫论其方法如何则今未可明言唯顾事情如何耳是美总统所讼言而不敢惮也于是美国诸洲守土官或为此而讲募集义勇之计矣此信传至班牙举国震恐士人稍有气概者亦愤慨焉总理大臣卡拉把士呼曰我与强国开战必不能任古巴独立也西班牙之居苦境可以概见矣今美国议院自旧腊休会至今意复开会将有何等见地乎亦似古巴该岛人士希冀独立之徒号召十万以卡美地州尔马士那委且豁二地为据守根本势颇猖獗已席卷马当末土他儿他也马士亚女眯等诸洲马尼拉府亦陷于四面重围之中西班牙政府新募兵于本国而前后数次调至者将及一万然驱寒乞无赖之徒编乌合之众出临战场一听炮声则掩耳遁逃至暗中或倒戈而相击规律之不严可知岂能得其用哉

　　日本安政以来大事略述　　　　　
阙名

洴澼子既堕尘球蹙蹙靡所骋睊睊然狼顾而鹗视作而言曰今之大病二有全聋瞽有半聋瞽全聋瞽者束湿于老师宿儒之说枵然神明其咫尺之见闻半聋瞽者取西政之枝叶一二端夸张缘饰济其权力压制之私历试而败益予全聋瞽者以警訾曰变化之效乌在矣噫吁嘻危乎悲哉由前之说是为顽种由后之说是为谬种顽种构祸速谬种[贻](胎)祸奇吾千万衿缨遂乃辗转业障沈沦苦海无一振拔者乎或遮而说之曰子言西政推本国会议会教会诸荦荦大者而文致以春秋新王法可谓直凑单微者矣虽然则曷不言之学之政之无以异吾中国者之日本洴澼子曰谅哉世罕知日本罕知日本变法之难难于俄彼得之变其鞑靼渐染之犷俗法德意奥之变其怙权势压平民之世家吾向者欲为日本安政以来大事记俾世知变则竟变百折不回异吾所云取西政之枝叶一二端济其权力之私者昔魏舍人源辑海国图志网罗五洲独于日本阙焉不详及近人所著日本地理兵要日本新政考顾未一及其艰险情状余窃撼焉憾吾悠悠者罔鉴于日本之毅然决然而因一二沮议者遽进其调停之说也善夫日本古贺侗庵子其国未变法以前痛陈攘夷之妄锁国之失夜郎自尊之谬与专言兰学而委靡颓丧之非颜曰海防臆测以扞当世之文网而不恤吾党治史学者诚取而证吾中国海禁既开情事有不哑然自笑其自尊自局自沮之不谋而合者哉虽然彼自尊自局自沮之陋实吾中国南宋余波有以煽之而其能建维新之治则究以其不耻相师以终底于成今夫日本之师中国则夫人知之矣请言其政

当孝德朝而有左右大臣八省百官之设师唐制也先是日本兵合于农暨师唐制兵部省而兵农遂分又师唐制立租庸调之法而贡赋有经又师唐制立刑部省中分二司而刑律以定其余历法之用夏正昏娶之用唐礼医官之设典医寮商务之设唐物使通使于隋而学蜀绵遣人于吴而为缝织茶叶则本于江南棉种则传于西域此其政之不耻相师者夫人而知之请言其学孔庙营于山东天皇汉学倡于王仁佛学来于百济程朱阳明之绪盛于明季孔孟平权之恉阐于物茂卿他如源光国之修大日本史以存纪传蒲生之作山陵志作不恤讳以寓尊攘源松苗之作国史略山县昌贞之作柳子十三篇以宣正名之义赖襄之作日本政纪日本外史以知幕府专擅之由此其学之不耻相师者夫人而知之夫以上所师在彼为日新之学而以今日上下熙熙中外泄泄格致律法之学精益求精观之则犹旧书曰能自得师者王谓人莫若己者亡惟日本能得师于素不相师之国故能不终于虾夷土番之僻陋能师中国以并师泰西故变法祗三十年而修慧修福遂积成阿僧祗无量之功力为亚东雄国而其尊民权伸士气轻死生重然诺发皇踔厉奋不有身尤得爱力缠绵之本论者曰日本士习嚣陵刺并伊安藤召外衅抗上无礼冠履倒置乌爱力之足偁然所患者民智未开耳开之以学则民智民智则士贵士贵则权平而权曰国权器曰公器故上失教则为刺大老杀朝臣攻使馆伤敌船之妄举上且教且养则以其坚忍悍劲之心精研政学迸力富强联外交开国会唱自由骎骎兼英俄法意之所长以柔其桀骜骄蹇之气以进于扶持守望之心昔太史公奋布衣之权重游侠之气憪然为日本贻之准则异哉孔子曰天下有道则庶人不议非不议也不横议也不然鼗磬之设刍荛之采瞽蒙箴诵工商艺谏奚为者孟子曰诸侯放恣处士横议横议自缘放恣生耳然则日本藩其有以资横议者之口邪今夫日本自德川氏并政七百余年国之权力上不在君下不在民君民赘疣统绪不绝若洎乎嘉永安政之际外患迭起内忧日讧叛帜高张羽翼遂宏其势岌岌不可终日睦仁崛起平诸侯之难削幕府之权弭交涉之衅靖处士之气举二千余年威权所不能兵革所不能移书诗所不能泽者一以内修法制外缔邻交之精心果力持之乃无畏乎将军之逼萨摩之横以蒸蒸丕变洴澼子曰日士桀悍瞀于尊攘之义孤注朝廷为环球所仅见大将军洞察世局痛抑一时锁国之谋危身拂众屡遭颠踬与中国魏晋以来枋国奸雄务狐媚以取人国家者岂可以道里计其季也归政朝廷以全臣节有足多者故削其权可也没其功不可也其与藩处士交构也适以开睦仁之新政新学而已矣故略述日本人海舟胜安芳所纪嘉永以来艰难诸状以整齐其故事为法戒焉而因恫乎处易变之朝值大有可为之日而因循不果者之自居何等矣

　　论日本宜变更国政　　　　　
日人阙名附

六月九日大隈伯演说于农商务省与地方官会议云今日与诸君会欲咨询诸君所见闻拟使诸君知悉农商务所执之行政标准也余服官未久细事姑置勿论唯刻下之急务则欲诸君知悉焉农商务省始创于明治十四年当其时伊藤为内务卿而余实为大藏卿今日农商务省所管事务多为内务大藏工部等诸省所分管然距明治维新之时不甚相远承废藩置县之后农商工等之事务概为政府所兼司不特置省及人民渐臻进步风气稍开乃知农商各务本非政府宜关涉之事于是始有兴设农商务省之议迨内务大藏两卿会同奏议于是始设此省自是以来数年于兹屡遭该省大臣之交迭而有所变迁然进步之迹历历可见至若农工商等亦非复往昔之可比其进步颇可惊异昔当维新之初封建之制始觉颓坏上下之等犹未尽除尚分士农工商之等差虽欲执自由不拘之意义然如买卖土地或耕作之事亦且有制度不得自由至维新之后土地归人民管辖始得有其利权矣又如商业亦有种种限制至维新之后则不复有缚束其民之心一视平等百弊俱废昔日之士人今日则习商务或商为农工为农亦无不可也国家变法如此之亟而学校之政由是大举往日学业最富首推士人而今也四民一律同勉学业故士人子弟不独以学见长农工商子弟亦寔有学问智识其它海陆军制保甲之法皆变更故态四民平等文明之风博洽朝野下民齐称明治之圣运焉夫惟能行如此之平等乃足与外邦互争其优长之势今日之现情可也抑农商务所宜执之标准盖以自由之宗旨为本今日地球大势与国家现情实不可不由此宗旨也虽然不宜有太过不及之弊苟有太过不及则弊必杂出如有弊出则应时执保护之政策或执干涉之政策亦无不可观今日之情形典章所存不便于民人者甚多繁文缛礼拘束末节非今日宜行之法也今日地球实为电线之地球则万事以亟速为尚不待言而知也夫缩地之功不许有繁文缛礼之事即如办商务等之事苟迟一刻则或有百万之损丧亦在所不免也故去繁文除弊法为今日之急务要在酌量设法之意以归于简易是余所切望于今日之现情也然至今日则官民协和互以信寔相交不拘旧习开新智识以出于合宜之途是为今日之亟务也抑今果何时乎虽人人相竞于商务至若国际争强则更有大者在焉苏彝士运河太平洋岸铁路等类皆为缩地之方虽今后未知地球之变何所底止然缩地既速则争强之势亦有加也在昔日本与欧洲往来销费时日者要三四月今则只一月而已是即缩远地为近较捷于往昔三分之一也异时西伯利亚铁路巴拿麻运河等竣工之日地球之地又将复缩缩地如此列国争强亦如此则宜思所以处置于其间也试考察日本现有之富比诸往昔已逾四五倍固无论已然虽如此之富试问其散在民间者果能均平乎当思有富有之家即必有贫寒之家或为时势变迁故招致贫寒所在多有不止日本之一隅即地球上各国亦必同此景象耳虽然国中贫富不齐富者益富贫者愈贫贫富之差太甚则富者苛虐贫家或依势利以夺贫者之财是非国家之福也国家本尚公平之义岂忍旁观此等之事哉

今夫农业愈殷盛则矿山之业盛制造货物之业亦益盛然于其间必有不得其利益者遂生争夺之原现如马地名铜矿之事矿毒流出不忍默视是农家与矿业家不同其利害也又或有一大制造所而近之女子多为其劳工赀本家第知得利或酷待劳工或不留意于劳工卫生之事此等弊害决非鲜国家干涉其间以保护劳工使得其利权是为要耳抑政府布发法令其势力之大足以制强虽然苟其所执之见一有偏倚之事则流遗害毒有更甚焉为政治家者岂可不深思乎故为政者善观时势之迁移思所以处置其间之方策以保护贫弱无告之民为要也

日本虽进于文明之域而犹以为未足故于民人兴业之事亦未能一任人民所为政府留意其间帮助人民使之有所发达是为至要也行政官之智能必优长于劳工女子能知地球之情势较彼此之优劣知外国又知己国故宜教导国民以开新智识又宜端其趋向也即如铁路一事政府尝创兴此业今则民人知其利便各处民人自知兴筑铁路不复烦政府之经营又如制丝所亦政府尝创始于富冈地名以制丝之艺术教授附近之女工今则国中到处皆见制丝所如此之类不一而足皆政府率先民人知所趋向而能奏效于数年之后也其它山林之政矿山之业皆系政府先倡现时制铁之业犹未甚兴盛政府颇为忧劳故农商务省将兴一制铁所为民人先倡则后来又复见制铁局兴于四方无疑也

农商务衙门又思外国贸易所以关系于国家盛衰消长之理乃预备扩张外国贸易赀财每年简派人至外国稽查其实情又兴设陈列商货所资商家之参考政府为此等之业寔为民人谋利路也

法国以明治三十三年将开万国博览会于巴黎我国亦拟参预其事已定需用之费夫巴黎不独法国之京都寔为欧洲之大京也我国拟预列其会欲使五方知我国进步之度并显示我制造产物情形此等之事皆为国民示当法之规则也如贸易品物陈列馆中必集内外之紧要贸易品或将来必需之货物足以致国家殷富者泛供管业者之览观此馆之设本欲使管业者知何种之物宜制造足投人之嗜好或所输出之国需用何物故若有欲悉其说者则可据公使领事或海外贸易稽查员所具报其所解说皆不遗余蕴陈列品物馆之所用亦如此耳在各地方亦兴始此馆使商民多陈列货物于此以取其模范为合宜也且法开万国博览会于巴黎我商民宜广陈货物法国尝开博览会在距今十一年之前夫前十一年之日本非复今日之日本日本进步文明之速以近十余年为最亟则法人据前所见之日本而以衡今日之日本其惊叹必有甚者焉西人屡言日人摹仿西风亟采其文物制度及技艺百工之事倘根底未立而袭彼皮肤其不招覆亡者几希又云日本乃爱美术之国其风景之美即地球第一亦不过如此耳及中日一役天下始知日本武力匪夷所思乃谓日本之武力非同蛮民好者之逞强乃得文明之神髓故战而克捷也自是遂生畏敬之心谓观今日之日本远愈于曩昔故观日本之商工业等亦留意详察谓日人仿造欧洲品物颇为精巧且工价甚廉其民温厚勤勉事业巧于使用文明之利器意者将来驰驱于地球竞强之地亦必制胜也近时外洋诸国排斥日本劳工又欲课重税于其所输进之货物出于嫉其将益强之念也然则我国民亦当奋励乘博览会之好机以惊动欧洲人士之耳目矣德法由来不甚和协故法国开博览会而德人不干与焉德人开会法人亦不干与焉如此者既十数年矣今次之举法人将招德人列会而德人亦将称雄于列货之上列国之情形现在如此则我日人岂可徒陪列其间而已哉然则劝奖国民出陈各种之精品又或悬重赏招致美术精品亦为方便之法也博览之会非协和官民为一则不能举其效也苟官既奖励而民人尚懵焉视之则官亦无奈彼何余切望民人以国家为志而留意于此使出于官民一体之途也

近时美国拟增多海关税现提案在议院此增税一案距今前数年哈里孙为总统时尝行此法称曰麦见尼增税案行之三年颇耸动地球之耳目佥谓重税太过焉及前总统苦列不兰执政之时遂更改此法今次麦见尼为总统又欲复兴此法于是世人侧目复思前七八年之重税我政府乃行文于美政府曰此法果行则必阻日美之通商贸易而不利麦见尼未为总统之时约下民以行此事也想美国之现情非行如此之法则不能拯国家财政之匮乏故下议院中之意亦谓欲谋国家之进运莫如行此法美国下议院议员多与政府同志之人故能为下议院所赞成也然上议院财务委员改修该法律案颇减少其税率矣要之美国拟增多关税而抽重税于我货物未免阻日美贸易之一半也我国之与美亲睦既四十年固称密迩之交然今突有此事岂不遗憾乎虽然此法之行不独日本蒙其害法德英意亦同被彼抽重税之害也

　　论日本自强之故　　　　　
徐勤

凡国从古依于人者其变易从古皆自立者其变难吾观于中国日本而知之矣日本自神武天皇立国二千余年汉学之盛基于王仁佛教之兴来自百济程朱阳明之学盛行于明季春秋[尊](专)攘之义大倡于维新此学术之依于人者也推[古]舒明始通隋唐摹仿六典日趋于文至孝德帝始置左右大臣寻设八省百官以规模唐制此官制之依于人者也古昔兵制兵与农合孝德之朝悉仿唐制设兵部省自崇神始制贡赋至孝德中仿唐租庸调之法此兵制食货之依于人者也孝德朝始踵唐法立刑部省中分二司日本之历初用夏正自推古以前统称为太古历此刑法律历之依于人者也至若中古之时国史之书概用汉字昏娶之事多本唐礼医则仿唐制而设典医寮商务则因唐货而设唐物使遣使于吴而求缝织通使隋唐而学蜀锦茶叶则本于江南棉种则传于西域蔗苗则征于琉球笔墨则来自高丽土地狭隘民数寡小故政教风俗之大义理制度之繁日用器物之小伊昔以来皆依于他人而寡能制作者也

洎夫明治之世外患屡启内讧数蠢英俄美荷之国继踵而来强藩世室之家乘间而起废封建之制而为郡县易锁国之党而成维新振千年失权之习破前朝南北之界举国嚣嚣咸有愤心精神丕振上下一治习英荷之语言法英国之商务师美洲之学校效德国之军制三岛之强列诸二等兴盛之速咸目新英灭琉球以试其端扰基隆以张其焰乱高丽而据辽东割台澎而索赔款西唆印度之自主东干澳洲之事权藉檀香山之乱而涎其地乘小吕宋之危而助其势入万国之公法而悉废旧章与报馆之联盟而得侪斯会通太平洋之电线以握全球之大势测西伯利之铁路而洞俄国之险要其工艺则精巧而敏捷其商务则扩充而日盛其水陆之兵则整练而勇锐与之言工商英美所不能夺也与之言兵法德法所不敢欺也与之言谋国之善图治之速中俄所不能及也英以三岛而强于西日以三岛而兴于东三十年来蔚为大国强弱之异盛衰之由今昔之殊岂可以巧历计哉

难者曰高丽有开化之党而无救灭亡波斯有敢死之士而徒然守旧土耳其有变政之民而终于削弱君非欲治本源亏坏心腹之疾罔可振救举国之民徒事哓寍有济耶日本之国土地褊狭户口寥寂藩跋扈于外将军专制于内事权弗一民不知君欲强斯国岂易言哉释之曰昔俄为开化之国一彼德而兴之日耳曼三十余小邦一威廉而合之睦仁以成童之年继承大统平诸侯之难释外交之衅复七卿之位设五誓之词罢警跸喝道之仪革薙眉涅齿之习立议政之院创记念之会改正朔易服色异器械殊徽号举凡利国便民之事废故维新之政莫不与民更始而次第施行其励精图治之心君民一体之亲自二千五百年立国之久神武天皇相传诸统之众未有能比者也且不特此也五洲之内英俄德意诸国其君主之贤明固所谓天下之豪而杰出一世者矣然英皇则暮气已深持盈戒满美澳之属咸有自主之思三岛之民竞倡革命之党此英之莫能与比者也俄皇则践祚未久人心反侧加冠盛典徒糜亿兆之金议院弗开人怀篡上之志此俄之莫能与比者也德皇则年少气盛轻举妄动隐疾致患位几不可保卑相以元勋之功而投诸闲散强英以姻娅之重而时形勃溪此又德之莫能与比者也至若意大利有非洲之败而氓志浇漓西班牙有古巴之争而国势困竭突厥有忌列之乱而苏丹已废波斯有弒君之变而人心靡定此更不可以望其肩背而相与比伦者也故地球五洲之大列国君主之政君民之亲政治之修聪明神武之姿沈雄嚣竞之志舍睦仁其奚任哉近者藉其强仕之年鼓其新兴之气逞其战胜之威激其举国之心五年之间台澎已定兵力已足亚东之局其不为日本所动者几希矣

难者曰日本之强固由君之贤有以致之矣然中国自同治初年励精图治用人如不及从善如流水起翁李诸臣相机务于内举曾左诸贤治戎事于外同治三年即遣人采办机器同治五年创船政局同治六年设同文馆于京师同治十年募子弟出洋学艺同治十一年设招商局筹造战舰遣使外国变法之事渐次举行用人行政赫然有兴作之意君德之修中兴之治可谓一时无两者矣然而日本以贤君而强中国以贤君而弱日本以变法三十年而兴中国以变法三十年而败者何哉释之曰中国之君诚贤矣其法诚变矣然学术不改学校不兴科举不变徒袭外国军兵炮械之末语言文字之琐岂云得西学之源本振千年之积弱者耶日本之变法也则异此矣不急他变而先事三要夫国之盛衰系于人才而人才之出没系于学术故工商器械者政治之余事耳使学术不明本源未立则国是未定人心不一所学非所用所用非所学以言变法适自害耳欲强其国岂易易乎日本自德川氏并政七百余年威权最盛君徒守府有如缀疣日事干戈学术微息国统之危不绝若寻而山东天皇立营孔子之庙用儒臣源光国编大日本史立将军传家臣传而隐示尊王统斥武门之意至仁孝天皇时处士蒲生作山陵志以寓尊王作不恤讳以寓攘彝源松苗作国史略山县昌贞着柳子十三篇倡正名之义赖襄作日本政记日本外史自是以后学述大变是非既定春秋尊攘之义益明而维新之治即基于此矣此学术之变者一学术既变人心自正无学校以养之则虚而弗实弗适于用也日本举国分七大学区自明治四年立文部省颁定学制分设诸校有外国语学校有小学校有中学校有师范学校有专门学校有东京大学校其中分法学理学文学三部而东京医学校焉此外有工部大学校有海陆军兵学校有农学校有商学校有工学校有女学校校既立条理毕备矣尤恐诸生之隘于见闻而域于一国也有书籍馆博物馆新闻纸以广其知识延西士聘教习派游历以精其艺举国之大上而士夫下而妇孺无学弗有无人弗学三十年来声明文物之盛几等埒于泰西矣此学校之变者一夫学校为体科举为用用之弗行体将安立中国自同治以来同文馆武备堂制造局船政厂诸学校沿边直省亦既略为创立矣然帖括之制不改弓石之技不变缓急倒置习用异途故数十年来事变一起无一才一艺能收其用者日本自变法以后其取士之法多本于泰西三月而小试教师为之纠察焉周年而大试教长为之监临焉及其卒业也知府事县令为之亲试之其学成者则给以证书由小学而升诸中学由中学而升诸专门之学既卒业矣则由东京大学校校长试之而给与称号他日仕进之阶即于此而定矣其尤异者则派遣外国游学归则拔之显要今之执政诸臣皆由斯来也故一国之士所学皆他日所用也一国之官所用皆昔日所学也分途别用各尽其长有乏才之患而无遗才之患此科举之变者一有此三变日本自强之故既博深而切明矣然则世之变法者亦何惮此三变之法而甘为人弱哉日本亦果何操此三变之术而卒能自强哉虽然其能不能之势变不变之故观于一国之士气而知之矣日本古昔皆封建之制其环列小诸侯以数百计门下食客充积于国中轻死生尚任侠甚有战国之风方其幕府之专肆也则倡尊王之说以倾之强邻之要挟也则倡攘彝之说以拒之立锁国之党数幕府之罪至于刺大老攻使馆杀朝臣虽伏尸流血幽锢流窜不可胜计而其激愤之志爱国之诚不因此而小渝也故武门之权上不能夺而处士可以削之神武之统上不能定而处士可以安之易旧俗变西法开国会定自主诸政事上不能成亦惟处士可以倡之呜呼何士气之昌耶何士权之重耶何国家与处士关系之切耶吾观于日本而吾心惧矣吾观于中国而吾心伤矣故有以变法之说进者吾且与之言三变有以三变之说进者吾且与之言士气

　　观日本情形记　　　　　
美人扑尔打附

日本距今十五年前计其出进口货价不过六千五百万元至千八百九十五年即去年出进口货价寔计二亿六千五百三十七万二千七百五十六元比较诸十五年前增加二亿元更细别之日本输出美国之货值五千六百万元输出法国值二千二百万元输出中国值九百万元输出香港值千八百万元输出英国值八百万元由是观之日本产货之半为美国所购也然在前年中日本购于美国货价仅九百二十三万三千六十元购于英国货价五千三百五万五千二百二元即谓日本以所得于美国之货价转购英国产货亦无不可也

日本产业发达真可吃一惊譬如江河决长堤千里横流直入欧美之市矣在昔年日本所输出货物惟有少量之生丝及茶而已然在今日则多种多量至如绢巾亦为近年出口要品今将千八百八十七年至去年日本所输出绢巾及生丝实数开列如左

　　　　　　　　　绢巾　　　　　　　　　　　　　　生丝类
千八百八十七年　　百十四万六千二百八十元　　　　　十三万五千二百二十二元
千八百八十八年　　百廿三万三千八百廿七元　　　　　二十五万八千○三十三元
千八百八十九年　　二百十万四千四百五十九元　　　　六十二万三千四百五十六元
千八百九十年　　　二百五十一万六千九百四十六元　　百十六万七千八百六十八元
千八百九十一年　　二百八十一万一千八百二十元　　　百七十六万三千七百十六元
千八百九十二年　　三百四十九万四千四百十七元　　　四百四十三万四千○七十八元
千八百九十三年　　三百八十九万九千六百四十六元　　四百○七万四千九百九十三元
千八百九十四年　　三百六十二万八千一百二十八元　　四百三十九万九千四百九十四元
千八百九十五年　　五百三十九万九千九百五十五元　　九百九十九万七千八百四十六元

可知日本所出口生丝类居十之七绢巾居五之三在十五年前日本丝劣于意大利丝数等今则采用近世机器名声藉甚足证日本工人智识技术之进步矣又观日本洋火出口在千八百八十四年不过二千七百九十一元至去年则有四百六十七万二千八百十一元矣试问其销路英印度三百十八万八千七百十六函一函纳百四十四个中国四百四十万一千四百五十一函香港八百九十万四百四十二函美国二万函及澳洲布国亦有销日产洋火云日本工业近来骤进者为绵丝纺绩及织机业自此业进步之后日本不惟减少外国进口绵丝且有输出外国之势即如前年输出中国者得价五百五十万元输出美国者得价百万元亦不为少也试更举日本近年所纺缫之锤数按列于左

　千八百九十一年即明治二十四年　　　　　　纺锤总数三十一万七千○九十五个

　千八百九十二年即明治二十五年　　　　　　纺锤总数三十三万八千三百○八个

　千八百九十三年即明治二十六年　　　　　　纺锤总数三十四万○二百五十五个

　千八百九十四年即明治二十七年　　　　　　纺锤总数四十七万五千九百九十二个

　千八百九十五年即明治二十八年　　　　　　纺锤总数五十三万一千七百五十七个

及至前年底其数增加至六十三万二千百三十个现时之增加就中计之为三十五万二千四百二十七以是推至本年年底必出百万锤之上可知也至于百万锤以上仍有加增与否则按左表之纺工增加且参考以男工女工贱价服劳之事可以知其大略焉

　千八百九十一年　　男工二千五百三十九人　　　　女工五千三百九十一人
　千八百九十二年　　男工四千○八十九人　　　　　女工一万○三百三十三人
　千八百九十三年　　男工五千○五十一人　　　　　女工一万四千二百四十六人
　千八百九十四年　　男工六千一百六十四人　　　　女工一万九千二百八十四人
　千八百九十五年　　男工八千一百二十九人　　　　女工二万六千九百二十九人

工价以东京为最高男工一日平均二十三钱女工十一钱八厘大阪男工一日平均十七钱女工十钱云至于设置纺缫工于上海与日本其利益孰大是亦商务会可以发问之题目也英国领事具报其本国曰上海有容易得棉花之利便又比日本工人价低贱智脑虽不足然有腕力忍耐驯顺各种好处可以压倒日本纺绩业矣然余所见则异此中国工人其驯顺不能过于日本观檀香山制糖业现斥中人而用日人可以证之工价亦未必低贱也加以日本议会近已议定全免棉花进口税然则日本纺缫业殆蒸蒸日上未知所极矣按日本货币一钱约为中国制钱十文

余之抵日本非为观政治情形何如而欲视察其产业何如日本产业寔为吾国之劲敌也吾国除茧丝之外未有能杜绝日本输进之工业者其势滔滔似洪水逆行然我国所输进日本者货物甚微互相比较不过如九牛之一毛耳搀夺利权甚为可虑尝考日本十年以前纺织不过五万元阅十年至千八百九十五年其额竟至二千三百万元比十年前几逾四十倍如火柴一项十年前所值不过六十千而前年所输出额已有四百七十万元日本近以廉省之工业输进美国不啻如潮势汹涌末由禁压也又日本缫丝之盛驾夫美人如绢巾一类数年以来日本所输进者一亿万枚查此等绢巾日本女工每日五钱之工价便可造出他如麤毡及席之类价廉工省美国亦不逮也计前年所输进者至七万元矣经营商务者可不先防败绩哉

抑吾泰西为文明之邦日以智力互相角逐故不能无争雄竞长之志我国祗知驱逐华人为境外而于日本则云烟过眼视之殊不可解矣查日本机业者已有一百万人迩来操作佣工奚止过半若夫利用最新之机器恣其织纺则为我劲敌不待智者而知矣且各公司所役使之女工皆黾勉从事不敢告劳乐事劝工尊君亲上日本之崛起东洋非偶然也

　　论英国海外政策　　　　　
俄人阙名附

古来抱雄图欲一统宇内者不乏其人或有一豪杰欲成其志者若亚力山大成吉思汗帖木儿郎拿破仑之伦是也有一国人民欲统一他国而不遂者昔罗马国民是也既平定远方之国版图愈大统治愈难势不得不分封亲族旧故于所新得之地而治其民然距本国既远鞭长莫及为其所封者亦竟至脱其羁绊而自立如亚剌比人土耳其人鞑靼人西班牙人等当学罗马人故智而亦不遂者由邦域隔绝不便交通也如此等国民知识亦远在罗马人之下数等且其文明之度时有不及所征服之国民者也则一统之不遂固宜然耳
  </div>
  <div class="pagination">
   <a href="皇朝经世文统编_page60.html">
    上一页
   </a>
   <span>
    ...
   </span>
   <a href="皇朝经世文统编_page56.html">
    56
   </a>
   <a href="皇朝经世文统编_page57.html">
    57
   </a>
   <a href="皇朝经世文统编_page58.html">
    58
   </a>
   <a href="皇朝经世文统编_page59.html">
    59
   </a>
   <a href="皇朝经世文统编_page60.html">
    60
   </a>
   <span class="current-page">
    61
   </span>
   <a href="皇朝经世文统编_page62.html">
    62
   </a>
   <a href="皇朝经世文统编_page63.html">
    63
   </a>
   <a href="皇朝经世文统编_page64.html">
    64
   </a>
   <a href="皇朝经世文统编_page65.html">
    65
   </a>
   <a href="皇朝经世文统编_page66.html">
    66
   </a>
   <span>
    ...
   </span>
   <a href="皇朝经世文统编_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
