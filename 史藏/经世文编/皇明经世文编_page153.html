<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 153 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 153 页/共 172 页
  </h1>
  <div class="content">
   荅邢昆田（备虏）
　　荅邢昆田（剿勘）
　　荅王怀棘中丞
　　与王对沧少司马
　　荅吕新吾方伯
　　寄山阴王相公
　　荅叶龙潭制府
　　荅邢昆田（开矿）
　　荅王兵宪
　　○荅太仓王相公【相体】
　　自王给谏建议后、视篆而得予假、木尝有也、讲僚得给驿赐金币、巳为异数、至于厪诏旨定期程、前此未有也、词林赠别、曩时举朝所争尽此一篇中北海于当事有世谊又持公卿雅望故言之委曲平畅可以尽彼我□怀予于之此等文以其为一时之事不悉录也采此一以存梗槩耳上烦元宰、百年前有之、然不过片词只韵、若夫连篇盈轴、又亲洒翰而赠之、前此未有也近世赠言、不过。夸诩遭遇、与夫怅别道故之词、若夫谈涉世之难、尽举生平夷险荣苦悲欢梦觉之境以相告、而忧其相靡相忌前此未有也、语曰无言不酬无德不报、夫士之相与在相知心耳、言感则巳浅言酬言报则又浅虽然以吾师披腹心教我、我独匿意隐情、无一言片词相别夫乃以我为非人也、顷者吾师移书诸司、戒无轻言建储事、须冬初并力廷诤、此背水阵法也、言不听而诤、诤不巳而以去就决之、此如骏马下坂、势不可止、愚则以老师当以此事决去就不当以去就决此事也此事在持之坚定。而不在处之决裂。即如友朋相与过失相规。为劝解之词则易。为决绝之词则难。隋文帝曰、吾于高匕火页胜儿子、比其去、冥然忘之人臣之不可以身要君如此。夫建储大典。不出于上而决策于下、在人主必不安。处人主不安之势。而过用其盛气、婴人主之逆鳞。而激之以不为。又激成宫闱骑虎之势。而使不得不为。其为社稷计不完。今第宜从容委曲。反复开导。延颈为太子死之意坚不可夺。而其气弥平。其词弥顺。以俟上之裁决正魏公所谓此事当如出上意者幸而听大善。不则请预教　皇长子。即两皇子并出亦须明立等差。端今日之蒙养。正异日之伦序。储虽未立固巳定矣。若二者皆不得请。然后以廷臣之上策为老师之退着。要之言者自言。且无及去就。去者虽去。亦无忘君国明决忠厚人臣皆合如此。而况受恩深重。礼绝羣僚者乎。谋事在人。成事在天。人臣不敢意其必成以为功亦不敢意其必不成以为名据事理。守典章。款款朴忠。正不须文圣经贤传。如临古法帖。一笔似。即一笔佳。全体似。即全体佳矣。是事也成。天下谁敢不服。是事也不成而诤、天下谁复不服从。此纷纷之说。皆当杜口。而十余年来所由纷纷者亦请为老师略陈其槩、门生入官、独见丁丑以后事、于时上成其势。下成其名。天下议论乃始萌芽。至壬午之冬。而下之为议论者始胜。于时回邪屏斥。忠谠登用。人心国论。庶几得其平。而排击不巳。角立而争。至乙酉之秋、而下之为议论者始败。于是天下厌异同之议。习和衷之论。而其末势乃至异者外。同者内。天下异同之论。乃复益起。至己丑之冬。而下之议论者复胜。则又排击不巳。角。立而争胜不巳。其势必败。败不久其势复胜同为异根异为同始大如风轮之持世。小如水车之激水。相循相轧。无穷巳时。故有胜有败。互胜互败。而未尝得其平。譬之味然。非饴则苦苈也。譬之药然。非乌附则大黄也。夫治病者不计虗实而轻以大寒下之轻以大热补之。药以治病。而反以为病。后来者治药而巳未及治病也故寒热之性。有胜有败。互胜互败。而血气未尝得其平。夫人吾人也。事吾事也。相与语是非耳。何仇何隙而成两敌。血气有余。即为火病。病已。则复为血气。天下纷纭。惟在考其实。修其本以服之。天下私耶。惟公以服之。天下伪耶。惟真公以服之。服之自佳。不必论是非胜负也。夫我一人耳。人且千百两目。难以视众鸟。一心难以应众机。众口难调。众怨易结。善解结者当于结心、结根若除、诸妄自灭、切观今之议论。因事而起者一二。因言而起者八九。就言而论。因章奏而起者一二因语言而起者八九以老师忠孝大谊、爝如日月、文章气节、神识力量、天下推以为赤帜、而比遂见疑于悠悠之口、且昔之疑人在事后。而今之疑人在事先。此何故也。或以言入。或以言出。以言入者必有所傅会以见其亲。以言出者。必有所增减以见其不党。夫裁节文义。更易训诂。即古人之言。谁不可疑者。两喜溢美。两怒溢恶。是开甲乙之论。成人我之嫌。此既传声。彼又蹑影。声影相传。何所不至。处之之法。莫如大疏所谓不争不讲。而不争不讲者。不但不形于章奏。亦愿致慎于口吻。名言可以解纷夫事待言明其味巳浅意因言晦其疑转深古之慎言者身在事外则逃之玄虗身在事内则归之功实问四方之水旱。考六曹之职掌。稽吏治之废兴。询备边之虗实一切是非毁誉。绝口不道。传构何由而起。议论何自而生。不但市虎可销。抑且海鸥可狎。夫天下未尝无事也。事之初起。往往甚小。因议而渐大。因争而益大。事巳观之又甚小故善处事者。大事当使之小。浓事当使之淡。渐小渐淡即渐无事矣此议不立。则彼机不生。后隙不开。即前嫌渐弭。譬之作文巳尽。必有问荅以为波澜。若无波澜。势将自止。夫相犹的也射名者趋焉射利者趋焉相犹舟也顺风者乘焉逆风者乘焉言法便者。言法不便者。皆有所挹取于我者也。何也言便者以附我为利言不便者以抗我为名欲名者得名。欲利者得利。而我独受其弊。故谋国利用众。持身利用独用众所以为胜而用独所以为不败此法乃开后来险人作用郄克破齐。王翦伐楚。用众也。赵云文鸯。出入万众。单鎗匹马。所向无前。用独也若使二人将数骑入坚阵左顾右盻则难以济矣、众之纷披。其势必寡。与其用寡。不如用独用独之久势必得众我在是非得失之外。介然孤立。则在是非得失内者。皆来取衷。而我持其衡。我持其衡。则人轻而我重。我重而物自附矣内阁之有事权与得众也以渐其失之也必以骤失而复得也又必以渐失吴君之吴也。若迫得之。则事又未可知也。大抵今日之事。上下两难。然下纷易定。上隔难通。至公血诚天下断无不服之理、惟夫中外相隔。上下不交。则虽有善者。无如之何。古人谓安有知政事。而数日不见天子者。况乃弥岁经年。不承音旨。下既无由接见。上又未尽听览。六部能题覆而不能使一。内阁能票拟而不能使下。公之此言乃验于事后即不知大权将安归乎自古基祸。往往在英明之主。而祸不见于英明之世。彼能以法绳下。其下凛凛惧以身试斧钺。而以其家为扑满。故犹愓而未即逞至于后世无前之英明有前之隔绝而为祸始大此如人之有痞疾也。肤之内。膜之外。针石药饵之所不及。以肥甘奉之则邪日盛。以药石攻之。则气日虗奉之而不可继则必攻攻之而不能克则又必奉之比侍老师、仰屋而欢炀灶、意念深矣、此类势成如虎。未成如兔。抟兔者但患其窟穴深耳。猎师手一矢臂一鹘可伺隙而取也。戊子之役。则几如抟虎。建旗鼓。聚卒徒。虽有千羣万骑仅以当一矢一鹘之用。反以震惊山灵。蹈籍士马。虽能取之。所损实多。不言则满朝无一言者。一言即满朝无不言者。言官之疏。既以同声。救言官之疏。特出异例。上安得无疑。而轻外廷乎。凡攻君侧之恶者。必上凭主断下仗公论。而中乘其相疑之势。董泽之蒲。不可胜计也。而不可以苟射也。不必得则不为。一为则不可不力。惟慎与果。乃可以济。惟老师审图之
　　○荅邢昆田【备虏】
　　台下起自田间、受兵戎之寄、三镇事皆筦于制府、制府所为参筹策佐戎昭者、惟阳和宪使、名虽宪使、实不减一中丞、行且拜真中丞矣、不佞不敢以世讲至戚、私有弹冠之庆、庆国家得锁钥之臣耳、今甘肃洮陇之间。萧然苦虏矣。边臣上疏请战。以示武于众。廷臣纷然建议。欲兴问罪之师。以不练之将。御不教之卒。持枵腹。操钝械。用百战百不胜之术。以与虏争一旦之命。此皆足不涉、边地。而欲空喝高步以自矜厉者也。当议贡市时。以为得三五年无事。我可以有备。今巳二十年矣。所为备者安在。假令河西诸镇。有备可恃。有威可振。虏宜不敢桀骜至此。即桀骜亦或有以制之。而今直为此凛凛也。河西恐终未能绝虏。即河西绝。宣大贡市。未宜与虏隙也。匹夫之鬪。旁解者亦且刚且柔以为权。岂有以一枝之变。遽声各部落之罪。以一镇之急。遽罢各边镇之贡者哉。大抵今日之事、不可有必战之事、不可无必战之心、要在缓縻之而急修备、令异日足为捍蔽耳、宣大幸无事。然惟无事。乃可为备若有事则用之非备之矣今之任事。既非始议之人。后之当难。又非今任事之人。日复一日。天下事谁当任者。门下官河西久、今又执宪塞上、诸虏情形、九边缓急、知有必然之画、某虽书生、愿一闻之以壮心魄耳、
　　○荅邢昆田【剿勘】
　　伏承翰札、具悉行师次第、真如聚米而谈、虏在□中矣、大略今日之事、两言而决耳、前杀土人。宜用土官法。后杀汉人。当用汉法。前日招之来则来。责以勘则勘。有何逆谋。遽至议剿。及至抗拒王师。杀人数百。乃欲临剿一勘。苟且了事彼弱则诛彼强则宥罪小则诛罪大则宥不但土夷羊犬。益增骄悍。亦恐草泽英雄。以此窥人。此则纪纲为重。劳费皆勿论矣。勘剿原是两事。然非剿不足决勘之机。非勘不足完剿之局。彼坐恃险阻。未必死。出勘即恐诱执而死。守则生。勘则死。何苦而就死。若见我有必剿之形。彼有必败之势。形势巳见。支党相疑。出勘即祸轻。待剿即祸重。开以大信。理可受降。所谓以剿决勘之机者也。崎岖难以骤攻。久持亦苦难继。近时驭夷者。以战始。以款终讨贼者以剿始。以抚终。多由事势不得不尔。彼既知非勘不足以退师。我亦谓非勘不足以存体。如文成之处苏受。受其生降。薄示处分。受降以顺土官之情。薄处以明中国之法。所谓以勘完剿之局者也。惟号令肃。则其气夺。处置当。则其心服。震以雷霆之威。谕以丹青之信。土司自当效用。党与自当离心。杀冯愔者即黄防。诛刘稹者即郭谊酋不出勘内变作矣决机忌迟。用间忌早振外势以待中変不特土官为然兵要大抵在此自古游说离间二法皆借外之兵势为之兵力大集成败巳形。我外势强。彼内势急。然后说之可下。间之可离。自守之虏。道里险远。正须以久制之。立意在久乃可以速。若求速则有利钝成败不万全矣。伐谋为上。浪战为下。此当先说明。直以身任破贼。则朝廷之上。议论自省。往时经略诸公所以多议者。正恐金城方略。未明悉耳。设两赞画未为失策、可以合而共谋、可以分而集事、可以督察地方官为耳目、地方官不相宜者、可即以其人奏代之、安见其非计、而言者指为敝规乎、大疏入京、士夫见谕贼之檄、皆以为必可成功、不佞第执简以书勘定之烈耳、
　　○荅王怀棘中丞【款虏】
　　今边事脊脊动矣、士大夫抵掌谈者、未有不言罢款者也、而愚以为罢关中四镇易。罢宣大两镇难。罢云中易。罢上谷难。彼名王直上谷塞者。原未有隙。何名而罢之。然陕右之欵罢。即宣大亦终不可久。彼将欵于东而掠于西。我以金缯东抚虏。而以甲兵西修战是虏再得而我再费也且以理言。则前岁当罢。今岁不宜罢。以势言。则异日当罢。今日不宜罢。以彼前岁之横也。我闭关而绝之。其义正。其气奋。今既用经略以好语约之东归。彼业巳奉约。我却罢款而循师。如两人相争。力不敌则求其少息彼既巳坐。我却攘臂而起。则曲直安在乎。贿虏之祸缓而深。激虏之祸大而速。议者皆言款虏为害其后必将有変然顺义之后卒未□为中国患也若不贿不激。缓縻之而急修备。卒乘辑睦。将吏竞劝。以任隙之自起。而俟机之可乘。则尚以待异日而目前未可轻动也。今天下所患者武夫言欵文士言战当事言款旁观言战近虏则言款远虏则言战大略令其言成一议论。齿牙间得利而巳。虏来则无以战。去则又忘战。急则且以款縻之。缓则以款自縻。丈视师塞上、经行数镇、人情边事、略可覩巳、其赤心为国家计久远者几何哉、　天子间然西顾、特简丈而之节金戊、我同年中开府自丈始、夫才可有为。志欲必为。而无粉饰脂韦态者。弟所见惟丈耳。厝注宜安静。规画宜长久。我为之而我必收其效。即我不收其效而以遗后之人。卒亦与我何异也。督抚或三岁而迁。近者二岁耳。以二三岁。而肯为国家千百年计。非丈吾无所望之矣。勉树勋猷、以光同志、诸离索寒暄之语、固不足为丈道也、
　　○与王对沧少司马【计处哱贼】
　　昨见制府疏请招安叛贼、不胜惊异、叛贼之恶极矣、遣将征兵、声罪致讨、未有寸效、巳议招安、损威废法、而隳纪纲、未有如此之甚者也、九边之乱、从此日起、无复惮矣、且往年大同所以用招安者。葢未有首恶主名。未有僣称官爵。未敢公谋反逆。故尚可抚谕而定耳。今贼势既有显不可赦之罪。又有的不可掩之迹。即使招安。岂有容身之理。且我锋巳顿。贼势未减。何急何畏。而请招安。且贼果急果畏。则束身归虏。尽劫城中赀以媚虏耳。岂肯安然于廷尉望山头耶。不败而称急。无约而请降。贼之狡计。殆欲骄我而乘我不意。或缓我以待秋期耳。朝廷原无招安之意。事势必无招安之理。而制府轻上此奏。其中必自有说。观所谓久聚不散。难于明言者则其意可知矣。兵久则变生、事苦则虑易、安居无事时有噪讙、危苦在前、能无反侧、守垒有不计之饷、攻城无可图之功、此必其巳有怨咨之言、渐露骄横之迹、故制府欲乘机退师、借招安为名耳、今日之计。增饷急于益兵。野战愈于攻城。抚将变之军急于破巳叛之贼若招安之请。断难从也。惟门下留意深详之、
　　○荅吕新吾方伯【行省】
　　不奉翰札、三年于兹、知门下不欲轻以剌通长安客耳、使者来、乃知门下不以长安客例视不佞也、甚厚甚厚、门下荣晋行省、俨然尊重矣、而羣望未厌、士大夫皆望门下即拜中丞、而不佞切以为行省故不减中丞重也、古人外台行省。皆与内比肩。地方事并取裁决。即国初亦然。自直指出。而外台之重损。中丞出而行省之职侵。且如陕西一省两司之上有廵抚有总督。又有经略大臣。不知古人行省。原不灭中丞。昔之总督。即今之经略。今以地方官不足信。而假中朝之衔以为重。久之亦为地方官矣则又出中朝之尊贵者以临之。礼节滋烦。文移滋费。而彼此牵制。不得行其意。功成则众任之。事败而罪亦不独加也。彼此相仗相委。视荫玩日。其原皆出于此。如古人凡事皆属二千石。而刺史紏弹不法。事犹治也。今于二千石刺史增官数等而事反不治此其病不在设官矣且论政体。原出自行省外台。而直指紏察之。以其身在事外也。今事事皆关白直指。则直指反身在事内。非紏察之旨。而行省外台。亦稍失其职矣。事相沿巳久。今虽议亦无所施。聊相与论古今任官之体耳。
　　○寄山阴王相公【防海】
　　警驿日传、海氛甚恶、鲸鲵扇浪、燕雀偷安、徒有忧天、未能避地、今之议者、徒恃登莱之水兵、夫以二千七百里之海岸。而以七千兵守之。三人一里。可恃为长城否。敝郡东控大海。西阻羣山。三面皆险。而独正北一面。与中原争衡。天下有三大势自西来则先得殽函者重自北来则先得山后州郡者重自东来则先扼敝郡诸山者重彼如有间谍、有知略、则此地为异日所必争、而我今日所必备者也、备海道者所宜知之敝郡与登莱。犹临巩之视甘肃。夫虏岂必经甘肃。始犯临巩哉。从日照乐安渡海登岸两日至城下矣。而晏然亡战守之备、居是邦者、安能无凛凛也、
　　○荅叶龙潭制府【东省防倭】
　　御倭之议、积日而无一成、台下数言、洞其情形、如指诸掌、夫边事坏之二十余年、此札言东省防倭事巳具大畧其详在与邢总督□议中而欲收之一旦、业巳有成功矣、倭发之一旦、而台下熟计之二十余年、用台下囊底余策、足以收廓清之效而台下无能多其身以分东顾忧、葢不佞之策在采芑之末章矣、薄伐玁狁、蛮荆来威、是功成于西、而威伸于东也、杞人过计、切谓海氛之起也。不忧其张。而忧其伏。不忧其急。而忧其缓。不忧其近。而忧其远。何者、近有备远无备也。今天下所恃。南则水兵。北则边兵。若淮扬齐鲁。见既无水兵。又无边兵。卒而出不意。得海上一二城为根本公之此言为青州也。彼据之如彼之据平壤而我攻之如我之攻宁夏南北之兵。既不能尽撤以来。既撤以来。彼为主而我为客。彼游食自如。我处处城守。南北隔绝。则天下大扰矣。今有人于此。上有手。下有足。未事而上下恇扰营救。或从旁而击其腰肾之间。则立中要害矣。出师远讨。自是必然之策。非救高丽。争高丽也。我出师则高丽为我用不出师则折而入于倭必为倭用第师之出也。葢有三策。攻城则必败。野战则胜负未可知。计莫如连营稍前。固垒而守。与之相持。以不战屈之葢我之出师当如汉人保西域以制匈奴而我之决策当如楚汉相距于荥阳成皋以待其毙我第与倭无胜无负。其后丽人卒为我用如公策也高丽必为我不为彼。未破者必自坚。而巳破者必生变。然后我可以全力制之。彼以孤军久驻。处处为敌。势将自走。据目前事势如此。若夫临事多变、顷刻异形、则未敢隃度悬料耳、
　　○荅邢昆田【开矿】
　　承谕知诸夷帖帖奉约束、葢由处置得宜、能服其心伐其谋耳、三云重地、方将厉兵坐甲以待骄虏、而三月无粮、三军枵腹、兼之宗禄不给储彳侍空虗、门下虑在萧墙、诚是也、　国家给边。无虑数十万。一旦空缺至此。而说者争言开矿以济困乏开矿之利所得者少苦贤多论之矣即如五台岁议矿税一千二百金此何济于缓急而举数百里关山使奸人聚党发掘其间远近闻之。释南亩而营利窟。非完计也。利大则必争。党聚则易乱。异日者大奸据之贪吏激之。朝廷闻而厚求之。中贵人慕而求使焉。恐今之利源。乃为祸始耳。自古未闻开矿富国者。若使可行。何待今日。河南嵩县。开而复止。岂无故也。此由南人睹利不睹害。而北人轻听之听其利而不能不虞害则以委之边臣异日有害则边臣任之耳夫足用者。开利孔。不如塞弊窦。愿门下熟计之
　　○荅王兵宪【东省备御】
　　海氛传警、震于其邻、老公祖拮据劻勷、远纡筹策、搜卒补乘、精采一新、此天以东人溷台下、以台下福我东人、而不弃其遗黎也、辱承翰札、轸念时艰、岂伊书生、能佐末议、关白起自羁旅。尽窃其国兵柄。役属六十六洲酋长。越千里破朝鲜。兵不留行。此其智略才力。有过人者。顾其事在海外。且本一岛夷水寇。我以全盛之力。何遽为此凛凛如天津调兵募兵民、遂不堪其扰而议者遂矫张皇为镇静、曰毋动为大耳、彼既巳破朝鲜。我遂与虎狼为邻。与虎狼为邻。必待其抟人噬人而始备之。岂有是理。夫无而求之实难。过求何害。此言殊切今事今天下渐多事内忧外患未必可量物不素具何以应卒愚以倭来亦备。不来亦备。有倭亦备。无倭亦备。修陴固圉。饬戎除器。自是守臣常职。不因倭为轻重也。备不缘倭设。而可以待倭。有事可以为用而未事不觉其扰。乃为胜耳。召客兵即不如练土兵募新兵不如核旧伍旧伍未必可用。则宜略仿古牙兵。别募精锐为军锋。如各边家丁然者。不必问所从来。今天津奉旨募兵。而仍属之各州县。江南民兵不可练亦畏吏胥横索名召募而实佥派也吏胥反借以为市。来者未必欲欲者未必来是名佥派何言召募也齐人任侠使气。一旦有急。振臂一呼。不患无兵。第苦无饷耳。有事之日。民弃田庐入城市。计无所得食稍之饷。则皆可使为兵。故上计无如积饷。而积饷之策、当请于两台、量留登莱二郡钱粮、半征本色以贮仓廪备缓急、夫民得半输本色入官必大喜。此官与民两便之术也。民以谷易钱。以钱易银由县输郡。由郡输京师。中间所费。不啻倍之。一有事。又从京师发银接济则何不疏请留本地为各项备兵之用。如异日无事。除公用外。贮仓廪者仍可变价以补今岁之入。无事则于京运无损。有事则于地方有益亦一策也。其次则今岁稍丰当以官银易民间余粟。士夫及百姓富实者。亦可谕以此意。使自买而自贮之。无事则利在积贮有事则便于清野无使委弃余粮为寇资也敝郡兵额原少、兼发胶东防守、则存者益无几人、计莫若练民兵、齐民喜技击。好结聚。各乡之中。有能聚数十人以卫其乡者。以名闻于官。量给米谷为犒赏。其首事者视其才略可用训练稍精亦可量冠带以劝之事急则征发以守城应敌。盐徒矿盗。皆可权驭而计使也。大略民兵止堪乘城城守不下。寇将无所得食而自挫。若决战则俟各处应援兵力大集。乃可议耳。修城一事、亦似不可缓度此时府库恐未能办也、当预属各州县。预计其城当大修量修者费几何。士夫及百姓愿助赀者几何。州县官可用法设处者几何。不足者量以官帑助之。人以九则为差。上七则量出砖石。工力则合县均派。而时以官廪犒之。地僻山险、寇所不能至、如蒙阴等处、则勿以烦民也、顷海上传关白巳死、僧玄素领其事、未知确否、即使关白定死。何遽知玄素不如关白。然切计之。倭由辽左入。成擒耳。由天津入。暂扰而即定。何者王畿近地。地势兵力俱当审量边兵四集平原旷野以骑促步万矢俱发。易歼灭也。若由登莱登岸而西。既无重兵。又鲜坚壁。彼散而掠各州县。游食自若。而我处处城守。坐而自困。土兵既难决胜。边军又未能尽撤以来。百姓不免于贼。则必从贼。不然则别去而为盗贼。天下纷纷。从此始矣。大约自古夷狄不能为中国患。惟以中国之人为夷狄谋。始以夷狄之力为中国祸则其忧滋大。哱拜降虏也。据中国大镇。出而勾虏。以虏勾虏其合必固关白中国亡命也。合海岛诸国入而与我为难。以中国习中国其入必深总之此两患者。其策皆以固守为主。西贼不能出城则无能为海贼不能破城则无能为而愚所忧者。非此两人足以祸天下。而天下之祸。所从以起也。
　　皇明经世文编卷四百四十终
　　●皇明经世文编卷之四百四十一
　　华亭徐孚远闇公　陈子龙卧子　宋征璧尚木　彭宾燕又辑选
　　周立勋勒卣参阅
　　冯北海文集二（议）
　　冯琦
　　◆议
　　东省防倭议
　　序俸议
　　朝鲜撤兵留兵议
　　铨部议核实政
　　铨部议禁浮费
　　铨部议举卓异
　　矿税议
　　○东省防倭议【东省防倭】
　　防倭犹防黄河也、夫虏患如海、虽复滉瀁澒洞、与天无际、然潮汐有所屇而止、河则奔突横溢迁徙无常、可使平陆为河、可使河为平陆、当其冲决。不知所向。亦不知所止。今倭患有能知其所向与所止者乎。倭所向非辽左。则天津。非天津。则登莱。愚以为犯辽左则难入也。犯天津暂扰而易定。犯登莱则易入且难定。中国之祸未有巳也。辽左皆军卫。又岁当虏。城有可守。野无可掠。今四方有事。皆调辽左兵。彼所入即我精兵处。无论能战。守必有余。我能自坚。彼将自困。故曰犯辽左难入。天津畿辅重地。为国咽喉。一有缓急。远迩大震。然进可攻可掠。而退无巢穴以自守。各边之兵。远者十日。近者五日。一呼立集。平原广野。以骑蹙步。万矢齐发。我用其长。使无所据。一战而胜。立可芟夷。故曰犯天津暂扰而易定倭水战不及南兵者舟不如也陆战不及边兵者骑不如也若出于无水兵。无边兵之处。彼捣其一虗。而我违其两长。腹里州县。城既不坚。人无固志。郡城自守不足。安能救人。各城披靡。则郡城亦难孤立。北震邦畿。西梗运道。游兵杂沓。道路不通。须我南北兵集。彼巳自立巢穴。我反劳。彼反逸。我反为客。彼反为主。我反制于人。彼反制人。故曰犯登莱则易入且难定也。请略陈三郡之形势、齐之所以称四塞者何也。东面海。西南面山也。惟正北一面。绾毂其口。北自牛山。南至穆陵。万山绵亘二百里不绝。山势西起太山。南接蒙山。钩连至郡城北始尽。故青州者。海山之间一大都会也登莱负海险在郡东青州负山险在郡西山东海面二千七百里。处处可登。出于登则莱不能救。出于莱则登不能救。南而诸城日照。北而乐安寿光则直出于青之境内而反抄登莱之后葢登莱可捍外。不可卫内。若外控登莱。内护省直。扼山海而居其会。则惟青州为重。凡用兵必先积饷。积饷必先求顿饷之处。夫有重饷无坚城。非吾饷也。有坚城无重兵。非吾城也。有重兵无厚饷。非吾兵也兼此三者。则可以为重镇矣。青州因山势为城。可据以守。其人轻悍好鬪可训以战若结以恩惠。授以纪律。则皆可使为兵。内凭百雉。外阻羣山。强者乘城。弱者入山以避难。不至尽委以资敌。壁可坚。野可清。亦惟青州为然。故莫若建青州为重镇。厚增陴。广积饷。多屯兵以据登莱之项背。互相声援。互相灌输。而内于中原添一重保障。切以为于计便。又倭入朝鲜。且战且前。守如处女。忽如脱兔此非进掠之兵而据地之兵非浪战之兵而有前后着之兵也有如彼知我空中国兵赴辽左。而潜以水军乘风渡海。处处无备。登莱两郡。城不可知。其它州县望风瓦解。必将望名城以为归。青素无蓄积。一年耕。不足一年之用。若使闭城坐食。加以四方避乱之众不出一月。立困矣。青州之民勇私鬪。怯公战。平居皆鲜衣怒马。陆博蹋踘。游食恶少。比肩接踵。无事尚且思乱。一旦有事。乘机肆掠。乘机执雠。缓之则不减于倭。急之则潜应倭。今倭在大海外。而不逞之徒。谈之巳津津有喜色。故青之城必可守。而必难守者。人心然也倭至登莱我失大海之险一矣至青州我失羣山之险二矣过此以往。更无险阻。我无地不可忧。而彼反可战可守。可进可退。外倚海为门户。西包河山以自固。而以北向一面。与中国争衡。我即以信臣精卒。带甲十万临之。未易岁月定也。窃臆计之、倭越大海。载糗糒器具以来。跣足登岸。负米而驰。多不过赍一月食。而因粮于我。海边空阔。人烟稀少。加以逃避。鸟惊兽散。彼即抢掠。能得几何。我诚以重兵居要地。阻羣山以扼之。清野固垒以老之。宜有可胜之理矣。故青州守。则我东面以扼倭。青州不守。则倭北面以扼我。然则青州者。天下大胜大败之机也。就我畿辅论。则天津急于登莱。就彼盘踞论。则登莱便于天津。就彼进犯论。则登莱急于青州。就我控扼论。则青州重于登莱。山东六郡青州城坚固第一。民勇力第一。地险要第一。而民穷财尽人人思乱喜乱亦第一。然则建青州为重镇。一定不易之策也。建镇必先议兵议饷议将、以恩收民心、而以法持之、谨列其事于左、以俟筹国者采焉、其最要当先定夫南北兵将。水陆所宜。水战宜用南兵。陆战宜用边兵。然客兵不可多得。不可久恃。公固言青州民可用矣终当训练土兵。第以彼为师。习其技能耳。今海上水兵二三千人。而边兵无一人。边将无一人岂以海上数舟。便可恃为长城耶。今日皆谓南兵习倭。夫南人不见倭巳三十年。当时壮夫。今皆巳老。此时所募精壮乃是当时未生之人其习倭事。恐与北人无大相远。而风气终不如西北边之劲。海滨用之可耳。至于城守陆战。而亦用南将南兵。恐非完策。郡城宜设参将一员、诸城乐安宜设守备二员、皆择边将威望素著者、坐名上请、随带家丁、参将二百人、守备一百人、各给双粮、稍从优厚、一遇有事。外可仗其勇敢以当军锋。内可藉为牙兵以镇内乱。无事即以其技艺教练土兵。海上水兵。增至一万。以南兵教之。陆兵每郡增至五千。以边兵教之。至于本省班军、赴京边做工、先该中丞郑公奏留海上防守、部覆以海氛未急、未见允行、今当尽数留用、譬如人家有盗。合使臧获在门庭防御。而反令从容洒扫。缓急失宜。且方借兵于各处。而本处之兵。乃令远赴供役。恐非计也。其次当定海上战守功罪格、及乡民自保之计、比见部议赏格备矣。然详于战而未及守。今宜先定至海上守城之令。倭至城下。守城者守三日当小捷。六日当中捷。十日当大捷。文武官破格超擢。赏延于世。士民量其时日以为蠲免分数。海防抚臣先阅定某城坚瑕。可守几时。如在限外失陷者。稍薄其罪。限内者以军法从事。各处修城。宜图实效。不得粉饰目前。守城与修城员役同论功罪行赏罚守城居十之七修城居十之三乡居之民。每乡立约长。择一乡有才谋者充之。先将近地避兵之处。相度停妥。一闻海上烽举。声势逼近。约长率百姓近城者入城。近山者入山。裹粮自随。不能携带者缓即先行窖藏急则实时焚毁宁弃沟壑必无以粮资敌宁窜山谷必无以民资敌也我之于倭。兵力十不当一。器械十不当一。奋勇直前死不反踵百不当一。惟有以城相拒。以粮相敝。或可冀耳。其次当奏留东三府钱粮。一半运赴朝鲜接济。一半留海土修战守之具。如山陕二省钱粮。皆留备边近日畿内诸郡。亦皆留之。量加鸿胪武职虗衔、罢闲士夫、得复职闲住致仕、及量增服色品级、徒流以下皆以本色赎罪、以此类推广、必有应者、富足之家、有预纳钱粮者、一年至二年、量减一分、三年减二分、多者照年数多寡、酌量递减、亦济急用之一策、其次当令沿海地方。民间得以本色上纳钱粮、民以粮易钱、以钱易银、由县输郡、郡输省、省输京师、输输之费巳三矣、一旦有事、又从藩司发银到府到县籴买、无论徒劳牛马、徒费民力、收之纳粮之时。价省而得粮多。收之籴粮之时。价费而得粮少。又往返费时日。则何若即收本色而贮之仓。夫纳本色。民所甚便也。若充军饷。亦以本色折色相兼支给。军亦称便。此则民不必贸粟纳粮。官不必发银籴谷。上下往返。所省必多。又本省之粮。巳发海运。今秋谷荳所收又薄。明春之民。必多枵腹。今宜设法召商买近地之粮以自补。非但备倭。兼以备饥。预图则省、临用则难岂登莱之患独缓于天津。而备倭之费。反轻于备虏耶。如备零星之寇。但可累积纤微。补苴鏬漏。如备大举。非多兵多饷不可。譬如富家兴作。有财则可使路人化为僮奴。悍仆化为恭顺。若其无财。一步亦难。今日之事。不来则零窃亦无。一来则兵端不小。排山倒海。其势难支。捧漏沃焦。为时巳晚。所当亟为题请者也。不足则请发户工二部见行事例、空札数百送海防衙门、看何处紧急、派发该衙门、令民间得以本色折色相兼上纳。如某处须本色急。则独收本色。用折色急。则独收折色。鬻爵赎罪。本非美政。而古人遇急皆用之。甚至榷酒酤算车舟。而不肯一槩加于地亩。则以数者之害。比之加赋犹浅耳。至于修城等项、费用浩大、官帑不能徧给、宜仿救荒事例、有士夫百姓尚义捐赀以佐军兴及修城之用者。如所捐数多。地方官以名闻官。照何洛文穆文熙事例题请旌表。夫民急则费不惜。若待巳见兵荒之形。始求兵荒之食则晚矣。根本之计、莫急于收人心、东人之困极矣、而上官之轸念亦巳至矣、顾海上之备既不可巳、内帑之请又未必得、不于地亩议增、更于何处取办、本地钱粮、合修本地武备况以三府兵饷、均派六府、当事者调停苦心、勤恤实政、士大夫知之而蚩蚩之民难与虑始、彼亦非怨今日之增而但疑于前日之未减耳。即如壬辰癸巳之间议调水兵、增有兵饷、后海上撤兵二年、此项钱粮。上之减不减不可知。而百姓未有不纳者也。但取十年以前钱粮文册。与今比对。数目多寡。则有事议增无事不减明矣夫一亩之内加三四厘。于百姓原非重累。但今海上之役。方兴未巳即如修城一事。动须万金。官帑巳空则必出自地亩矣。矿务烦兴。迎送夫马。葢造棚场。各项供办。则又必出自地亩矣。大工伊始。普天供役。岂我东省独为匪民。钱粮加派。又必出自地亩矣。海上运粮即给有官价。道路既远。赔累必多。驴驮车运。皆取于民。则又出自地亩矣。自今以后、官日增设、事益更端、如此类者、数百而未有极、百姓因见前日之增者、巳是不减今日之增者、势又复然、兼以民无他业、岁非大收近城未见荒凉远社巳多离散、逃者既众、钱粮无所出办、则因累及本社、稍能自给之民、名为遣催、实则代纳、不出一岁、富者亦逃、彼既流离、能无嗟怨、倭奴倘以小惠。诱此离心。众心之城既离数仞之墙何守今既请留正额钱粮以给征缮、则地亩可以不加、若百姓知后日之不增。及增者事后之可减则民心可以少安。上下一体。同患难共甘苦。即万不巳。宁至开例。宁至赎罪。宁至劝借。必不轻累贫民。即有逃亡。明与开豁。必不连累富民。使民无事欢然知恩。则有事可以行法。此则似迂而切。似缓而急者也
　　○序俸议【铨法】
　　序俸之议、始于崔亮停年格、裴光庭循资格、当时议者如刘景安萧嵩不谓是也、其蔽在不问贤愚。专以日月为断则不可。既立此格选司便之可以谢人言可以明心迹故也以月日为断兼论贤愚则未尝不可夫臆而决之。便于用才。亦便于用私。举而归之于格。不便于用私。未尝不便于用才。葢用必论才。升必论俸。用才以责其将来。而升官以酬其既往。用才不循格可也升官不循格则天下驰骋而起矣地需其才而俸浅。宁调而不升。才宜其地而俸深。宁升而不调。自中丞以上、出自廷推者无论巳、外之最重。莫如兵备。其次莫如郡守。兵备之缺。遇地方繁剧。事势倥偬。有非常才可办者。于参政五人中择之。副使五人参议五人佥事五人郎中数人知府数人。是于三四十人中择一兵备也。不然则天下两司皆可调也。若常地则人皆可为矣。如郡守之缺。遇地方繁剧。事势倥偬。有非常才可办者。于部郎数人中择之。南部四五人运同二三人同知四五人。是于二十人中择一郡守也。不然则天下郡守皆可调也。若常地则人皆可为矣。贤均度其才之所长。才均辨其器之所适。阅历熟者无夺其所习。方土殊者无易其所安。人不踰格。俸不易序。稍仿停年循资以日月为断。而不似其贤愚同滞。其要在使天下士大夫各安其官而巳。夫天下所以不治者。在人不安其官。始进而求知。知而求荐稍难而求调稍久而求升。一不得而不胜其尚玄守拙之感。人得之则弥见巳之迟巳不得则弥见人之速此其心巳非矣。尚何以责其政。夫迟速何常之有。今有官于此五载而后迁。此五载者为久乎为速乎。有如十人未迁而一人先超于五载之内则一人者为速矣有如十人巳迁。而一人独滞于五载之外。则一人者为迟矣身处用人之地。可以齐久速之论而不为。而使天下见以为速。以长竞进之心。见以为迟。以起不平之感。则其为计左也。故莫若明示以不易之格。而使羣工安于不渝之度。俸至而升。不必求也。俸不至而不升。虽求无益也。若柤梨橘柚。无助其长。无隳其成至于日至之期。而人食其实。乃以此成天下之才非以此滞天下之才也葢铨部之难久矣。举天下之冠裳属耳目焉。天下大众也。其致疑于用人之地大疑也。合大众者不可以户说。破大疑者不可以辨求。举之以才而人曰以意举之以意而人曰以私不可以口舌争也莫若晓然示之。使吏信籍。官信法。视诸目。听诸耳。谋诸心。无可疑矣。天下之疑穷而信成。信成而后可以格于　上。夫铨部有所推择而不报者。不信铨臣也。廷推而不报者。不信廷臣也。非但不信推者。亦不信见推者。呜呼　上举不信羣臣乎。其端始于不能自为信。而士大夫不相信。以疑端开　主上耳。是时推举各官多不点明故为此议者亦以济时也非通论也假令有可以解天下之疑成　主上之信者虽法不便吾犹将为之而况其未始不便也。
　　○朝鲜撤兵留兵议【戍守朝鲜】
　　朝鲜巳亡、　皇上命将出师、举全国而之、恩德无与俪、以倭来而出师。以倭去而振旅。于名甚正。于费甚省。伏奉　圣旨、若不留兵、孰防厚患、令臣等从长计议、臣切揆度情形、计量劳费、夫关白既死。其名酋大帅。争权争长。无暇远略。即使其国辑睦亦必不能六十六岛成师以出如前日也直以倭入釜山。盘踞巳久。如见我兵既撤。或将生心。此则不必合诸岛之兵。用举国之力。偏师一出。亦非朝鲜所支。葢今日之倭可保无并吞朝鲜之谋而不能保无窃据釜山之谋。若其兔窟既立。蚕食渐深。朝鲜复来告急。异日更烦措置。朝廷业巳经营数年。岂惜一二年之余力。与其过而置之。无宁过而防之。则议暂留兵者。未必非计也。第须外计兵力。内计物力。使供饷无过耗费中国。屯兵无过骚扰属国。乃为得策耳。汉立西域都护皆取诸国供食不烦转饷唐平百济新罗即今朝鲜之地亦因粮于彼未尝以馈运继之今日空中国之士马。竭中国之帑藏。即念彼凋残。令彼出本色。我出折色。巳为向来所无之事。乃本色所费少。而我所耗损独多。此何理也。各边正额军饷。尚缺一百三十余万。海外久戍。费何从出。中国防夷。如富家防盗。声耗既急。内外须防。门户藩篱。皆有守护。若其渐缓。自可量裁。独留一重。亦足自卫。今倭患渐息。此正缓而可量裁之时。若撤兵则所备在内守门户者也当散外之戍兵。而量留其精锐。以益海上之防若留兵则所备在外守藩篱者也当汰内之冗兵。而量移其粮饷。以充海外之用。若外欲留兵几何。即于登莱天津淮扬苏松量汰老弱。以其食作留兵折色。令所留之兵与所汰之饷数足相方若东师既撤之后。即以其人照今日所裁兵数。补还原伍。葢撤即守在海之内不撤即守在海之外总之此兵此饷耳俟倭氛尽息之后。然后总以兵饷。尽归民间。此亦设防省费权宜之一策也。又朝鲜兵荒之后。人少地多。若与该国议定。将海外之舟师。给与可耕之地。令其屯种以给军粮成熟之后。供亿自减。要当以我之折色。与彼之本色相兼减退。不得借口有地给军。独充彼国本色。各该将道必以实心实事行之更当申严军令。不得侵彼地界。夺彼财物。私彼妇女强役使其民为耕种、而我军收其利。葢数年以来。此皆将吏不虔以致以德为怨在我惟恨彼出粮之少然侵夺蹂践在彼则不啻费矣存亡继绝之义其君臣或有相感在彼民则不啻怨矣若能立定约束。如孔明之屯渭水。军无私焉。一切无名骚扰。尽皆严禁。则虽稍益其供军之饷亦彼之所乐为也葢欲撤兵。则一撤即完局矣不撤则须计万全为彼之利、无以为我害。终前之局。无以挑后衅、乃可庶几耳、若饷不能供兵不能戢使我与属国以德始以怨终则固不若速撤之为愈也
　　○铨部议核实政【核实政】
　　一先年尝议核实政、毕竟所报多是虗文、久之则核实之言亦成虗文矣近日吏习甚巧。虗伪最工。此最吏治之弊人事多而官事少官事多而民事少上官但考政于厨传。课绩于簿书且未问所察之官。但阅其所署之考。推官知县以上考语皆是大圣大贤、川岳风云。氷玉麟凤字面何关实事。甚而流离满眼。怨声在途。犹以绮语署为上考。署者当者宁无两媿又如抚按论劾。多列奸赃。及至行勘。十无一二。葢所开虽未必尽实而实事亦未必尽开量坐些须。以博长厚。此纵彼玩。何益激扬。欲望警一惩百。使吏治改观。其将能乎。今但以地方所宜。时事所急。程其功效。即如灾伤者当考某赈济。逃移者当责其招抚。民苦矿税。当察其调停。民苦奸贪。当问其摘发。除以前开报之外。自知县巳上、各开其人、实才实政、务在肖其为人、尽洗历年骈丽浮泛之语、长短得失。不得相掩。本部院必不因一字一句。遽议处分。但欲彼此各以实心公心、相成共济、若谓事事完璧。人人兼才。则世所必无之理不再计而知其虗伪矣。如有仍前浮泛不公、以致贤否混淆者、另议去留、
　　○铨部议禁浮费【禁浮费】
　　一先年尝禁浮费、竟未见题参一人、葢为费出因公。与置诸私囊者有别。然不论公私。皆百姓之膏血也。且如一州一邑。设有条编规则。量财制用。原自有余。每见州县但有一事之来。即有额外之派。如朝觐到任之仪节。官舍之应付。既有支销官银。何为又更派于里甲。既有定数官马。何为又借拨于富户。土产假以奉上。花户俱有摊钱。器具藉以营私。工作迄无宁岁。眷属累重。夫役久稽于程途。输送频繁。筐篚相望于道路。和籴出息之银。预先支用。而仅以罚谷报完。修筑器械之费。那补他孔。而更敛民财集事。故今之廉吏仅比古之中人今之中人巳不免古之贪吏葢古人公私之费皆少今人公私之费皆多故也至于上官入京。属官供应。代赁房屋。馈送长夫。米粮搬运。借民间之车骑。坐用驿递之马。若使上官自备为费几何但令小民远供则所费不少相应极力痛革、财尽民流之日、百费皆从减省、既当以此自处。亦当以此处人。一切馈遗、悉应杜绝、违者在京听科道紏举、部院参访在外听抚按于各官启行之后、细查有无科敛等情、轻者报部院另处、重者露章参奏、虽素有贤名。定行斥降。决不姑息。自令其言不信也。
　　○铨部议举卓异【举卓异】
　　一往岁尝举卓异、然所举多饰虗躐誉之官、壬辰之春。变而专举清吏。葢谓举卓异未必实而清吏必实耳然未能崇奖以品之独高。而或责备以才之所短。用违其才。何以取效。朝廷驾驭羣才。兼收并蓄。四科九德。总为国用。且以民穷盗起天下多事亦当预储长策远略足备缓急之人今次大计。黜陟幽明。明则当陟。略有三品。一曰循吏。其上有善政善教。次则奉法循理。不失尺寸者。一曰清吏。其上有廉顽起懦。次则厘冗袪费。不取非其有者。一曰才吏。其上必能当机应变。次则理繁治剧。沛然有余者。各官具以所属地方从实开报。每官各举数人。每人各列数事。本省乡宦在野者果真见其贤。亦许附见于后不得雷同附和。苟且塞责。葢用舍天下之人。即当以天下人为耳目。不但今日藉之以定去留。亦可他日按之以效任使。于黜陟幽明之中。寓集思广益之意。得循吏清吏可以救民之穷得才吏可以济世之变不拘崇卑。不分在官在野。但欲得真才真品耳。若注曰循吏清吏而使无实者托之以为名。注曰才吏。而使无行者。借之以为例。举而不任。连坐何辞。但宜至虗至公、勿负本部院惓惓延访之意、
　　○矿税议【矿税】
　　今天下所谓嗷嗷。矿税两事耳丁夫之佥派郡邑之包赔。驿递之骚扰。参随之横索。土棍之挟诈。奸民之告讦。官府之系逮。此皆因矿税而起者也。今日之事。朝廷敛百万之财犹凛凛不足而干失亿兆之心巳自有余顾其所得在近而所失在远。利在目前。以为必然。而害在一年二年数十年之外。且以为未必然。当此时而有龙逄比干之心。济以苏秦张仪之口。有能移　上心者乎。固不能也。且当奈何。人臣逄时艰难。欲去不得。且当就目前事势。量为调停。使无及于大乱。而可以待异日之觉悟。夫矿税之大害。莫甚于中使之权重。中使何权之有。因内外争而激　上怒则有权。挟　上怒以钳制恐喝士大夫则有权。争小则权小争大则权大操之不急彼不肯降体以自结于其下。不肯倾橐中藏以乞哀怜于上。下所以为之谋者不深。上所以护之者不固。则士大夫之祸不重彼之势不张与之鬪者固其交而张其势者也今欲减其权。莫若稍杜其争端。而欲杜其争端。莫若分其事任。而无与有司混合而相涉。夫使人与鬼比肩而立于市其鬼弥害人人弥畏鬼若使人鬼不杂探则鬼之权灭矣今使貂珰以矿税督责有司。俨然临长之。有司尽奔走于其下。此镇守之势也。愚请勿靳惜其费而惜其权。若其有制。则其居不过倍于在京之监局。其行不过倍于进鲜进衣之使。若其无制则今日之敕使遂成他日之镇守倘有可以明省小民之钱。而暗节中使之权者乎。此忠臣所以夙夜以图者也。请以闻于　上曰。中外之争。非　国家之福也。汉末中臣与外臣争。外先受其祸而内继之。唐亦继之。今日中外诸臣有争端矣。夫中官抽税取矿。而使抚按调停之调停中臣不听也则何若朝廷先为调停。而使之不争乎。计惟有以矿付内臣而外无与焉以税付外臣而内无与焉北直税课以七万。山东以六万。举此而天下可知也。额皆定矣。中臣取不加盈。外臣取不加减。则莫若以付之廵抚。法易行。事易集。类齐而后以付中臣上进。征者不解。解者不征。有司虽欲阻抗不可得。中臣即欲加有司以阻抗。亦不可得也。天下所为归德归怨于上者。习见则浅。骤见则深。蠲租赐赈。孰不为予。惟往岁中州之赈济。民无不归德者特使故也征租敛税。孰不为取。惟近岁之抽税。民无不归怨者亦特使故也若以属之抚臣。抚臣得便宜从事。通融补辏。民不称扰。见以为地方常有之官。行地方常有之事。此则利之归内帑者不减而怨之归朝廷者减矣矿在山。内臣采之。又使有司采之。采不得则派于人。夫派于地亩。有司不敢不听。不听则以阻挠罪之。惟开矿所得本自不多故欲派其额于民夫既曰官四民六。上下并享其利。民之趋利如水之赴壑则又何以派为计莫若环有矿之山三数里以予内臣。藉其民以为矿户。原派夫百名者予百丁。不得舍近山之民。而抽取本县之富户以滋扰。如上林苑之菜户。南海子之海户。易州山厂之厂户。明立疆界。无相偪夺。有司即欲阻挠而不可得。中官即欲以阻挠加有司而不可得也。夫税有课不办责在外臣矿有额不办责在内臣如此则内外之争。即不能尽无。视今日争端则减矣。丁夫之佥派。郡邑之包赔。驿递之骚扰。参随之横索。土棍之挟诈。奸民之告讦。官府之系逮。皆可减十之七。而于内帑之入未有损也。朝廷取郡国山泽之利以实内帑。而留羣小骗诈需索之财以还民间。上不止开一面之网。下不止受一分之赐。此亦一时之计也。若万世之计、则俟　皇上之自悟而自断、威福不假于下、而恩德尽归于上、以此关说、亦知其未必入也、倘可侥幸。十得一乎。或曰是说也。其尚出戴盈之下也。论治去其太甚。择祸莫若稍轻、今有严姑于此、欲鸩其赤子、为之妇者、屡谏而不入也、怒益甚而死且益速、不得巳而薄其鸩、使须臾勿死以俟尊章之回心耳、愚之为是说、岂得巳哉、
　　皇明经世文编卷四百四十一终
　　●皇明经世文编卷之四百四十二
　　华亭徐孚远闇公　陈子龙卧子　宋征璧尚木　彭宾燕又辑选
　　周立勋勒卣参阅
　　冯北海文集三（序　策）
　　冯琦
　　◆序
　　赠少司马郝公总督蓟辽序
　　赠宫保大司马郑公还朝协理戎政序
　　赠中丞成公移镇蓟辽序
　　赠宫保大司空中阳舒公被诏还朝序
　　赠大司马邢昆田平倭奏凯序
　　赠御史大夫少泉郝公入理戎政序
　　○赠少司马郝公总督蓟辽序【蓟辽总督】
　　比岁疆场多事、边人未息肩、而岛夷起东南、实为封豕以洊食我属国、　天子东顾咨嗟、用廷臣言、简云中郝公总督蓟辽诸边、阃以外皆属焉、公之被命自辽左中丞往、故辽左诸大夫以赠言属不佞、不佞反复时事、而知　天子之所以命公重也、葢今日蓟辽之势与昔异。昔之难难在虏而巳。今虏形缓。倭形急议者亦遂急倭而缓虏。此形有缓急情不可知也其后倭卒不能为辽患倭来而吾力疲于战。虏且犄我。倭不来而吾力疲于守。虏亦且玩我。是谓以倭兼虏难。比者出塞之师。辽与蓟十居其六。夫少出师则不足以当一战。尽锐以出。则守备虗。有如间道而乘我不备则为害滋大。是谓以战兼守难。南接齐北控燕。其间蓟以错辽。海以错陆不可以预设地预设地则不当又不可不预设地不预设地则疏习水者未必习其地。习其地者未必习水。是谓以海兼陆难。京辅四十年不被虏。二百年不备倭。今既骤而强之于兵。又骤而强之于倭、军操其急。势必踞而乘民。民愤其扰。势必惧而讹兵。而官环其中。势必意而低昂其民与军。是谓以兵兼民难此四兼者。皆前所无今所难也。而愚以为在公则易耳葢天下有兼任、有兼才、以偏才当兼任则难、是亦一论以兼才当兼任则惟兼乃易耳赵广汉治京兆以为乱吾治者三辅也。使吾得兼治之则差易也。故以滕薛则劳以齐楚则逸此言偏任难。兼任易也。公起自云中、习兵事、为名御史、经略边关、历官中外、仗金戊辽左、以迄于今、此其视虏也。如在目中。而其视倭也。犹之乎视虏。战与守两相推。海与陆两相应。兵与民两相卫而备倭与备虏两相为用。四兼者诚难。在公直易耳。自经略出塞。而廷臣遂谓朝廷以倭属宋公。以虏属公。夫经略专在倭耳乃制府则何所不兼也。明主御臣必有所专有所兼专者待兼者而重。制府未必经略重。而经略得制府始重。　国家倚两公如左右手。而经略之须制府。如左之须右。右善捍则左无患。吾未见四兼者之足为公难也。请赋桑扈之卒章以赠、而拟采芑之什观成功焉、
　　○赠宫保大司马郑公还朝协理戎政序【协理戎政】
　　今岁春、　天子简命总督郑公以大司马入总六师于是公驻节阳和十二年矣、京师门户。视云中上谷而阳和居中控引如关键。天下最要害处也。自匈奴保塞。请乞滋益繁。或不能无引而怠骜。　天子乃命公往节制之、公以汉法戎索酌恩威而操其两衡、虏囊醺酒献译。慰藉如家人。予汉物。即小阑入。辄闻罚就顺义质焉。公縻俺荅数岁。顺义封后黄台吉□封不久亦物故疏王黄台吉。巳又疏王撦力克、而阏氏以当户争立。事旋定。当是时。诸单于纷而起。众议谓贡市旦暮且有变。公上言汉与匈奴未隙也。无故自动摇不祥。因计大司农奉战□及互市一岁费条上多寡。及一切驾驭方略甚悉玺书褒劳如公策焉。公凡督三镇。封两名王。缮治塞数百里省大司农金钱千万、　塞下生灵数百万、所督开府后先递代以十数。而公晋至孤卿。督阳和如故。先是主爵谓公在事久良苦暴露请还公以总六师。　天子遣侍臣谕中书。方事之殷。奈何轻代锁钥臣。中书遣谕公如　上指。公顿首曰、　陛下神圣、守在四夷臣幸捍牧圉何力之与有、且臣限居庸尺五。敢妄意酒泉。而关外自为也。葢又五年而始奉兹命云、于是知公者谓公肩重负十二年。而始得少休其心力。则相与称彤弓采芑之章以贺、而愚以为出入劳佚之间。宜非所论于事使之谊也。　天子若曰。其以治边人者治辇毂下兵耳。夫南北羽林诸军。实为　天子爪牙。所以建威销萌。示根本重。今法令废弛。将士惰窳。训练具文而巳。亡益于军实。即一旦有缓急安所用之且大在边细在廷则何以掉其尾隆庆中。大臣议征边兵入教京营。边兵入教京营营卒代往戍边所以均劳逸习武备诚良法也但奉行不善则滋纷扰耳卒滋烦扰亡益愚以为边人稍振饬者徒以督抚大臣而大臣有三尺法耳今以勋庸威望如郑公者总七校而护诸将。申军令。明约束指挥易置。士气自倍。夫业巳得其人。人又得尽行其法。而曰无战士则吾不信也。方两贤王未封。边事在呼吸。于是在内缓在外急今市事大定。边臣守管钥奉筹策。可以数十年无虏患。而辇毂之下。不大淬励。则终不可振。于时在边镇易在京营难公在外外重在内内重。要以从容帷幄。折冲樽俎。使国势奠于九鼎大吕。则内重外亦重也。　天子所以任遇公者意葢在此、维郑之先、桓公武公、世奖王室、周京是依、入为卿士、业勋盟府、声施到今、公岂其苗裔耶、何事之符也、故因诸君之请、而述以为赠、亦以识缁衣私爱云、
　　○赠中丞成公移镇蓟辽序【蓟辽督臣】
　　成公起家循吏、用治平第一人、为天官郎、一再擢为藩为臬、备兵塞上凡数年、自永平移辽左、治开原、复自开原移镇蓟会有虏警、　天子赫然饬九侯采望实、易置文武大吏、廷臣争以公应诏、天子乃以节金戊公、命既下、将士戒于伍、民贺于里、虏聚数万众蹂塞外、而不敢入、治饷诸大夫故与公同事者、介使属不佞辞焉、余惟天下之郡国百而边最重边九而蓟最重。蓟左辽阳右。天雄建节而填抚之者三。而顺天最重。洮河之役。自咸阳以西尽城守矣。而中原故晏然也。虏即变。东不能踰关。北不能踰三晋而深为我患蓟自大宁弃而孤悬红山独石之间。羣豸寸狼也。去京师三百里。踰夹岭道黄花。则　九庙所从游衣冠也。往岁虏以实犯陕而我犹缓日者虏以声犯蓟而我遂急者何也陕远而蓟近也公故治辽左。辽左不称战场乎。蓟为畿内重地故守者以虏不入为功不以战胜为功戚总戎之守蓟江陵论之详矣虏无岁不犯辽而我晏然也顷侦虏在塞外而我戒严及侦虏犯辽而我遂缓者辽远而蓟近也。夫当其远。即岁中虏。我得以其入为候而备之。故形急而情缓。当其近。即不中虏。我不知其入不入。而无所不备。故形缓而情急。夫虏有形有情。有形之形。情之情。而我借听于一二间谍之口。恫疑则外乘。恐喝则内□。彼且得亟肄以疲我。而我坐自困。游声纷沓。轶于京师。一人操声。十人操响。故蓟之边事。视九塞最重亦最难。虽然在成公特易耳。天子之用成公也、先之治民、而始以治吏、既之治赋而始以治兵、尺量寸度而始重之。成公之效职也如驾轻就熟。而始引以自任。其于地形险易。虏情向背。不啻一二数矣。谋素豫。士素励。物素具。必且有终岁之备。而无一旦之急。虏习知公威略。不敢复以形慑我。而内倚公如长城。亦不复以响挠公。夫蓟诚难。在公直易耳。葢尝读六月出车之诗。所称城朔方至太原。稍见古人制驭之略。而其所匡定。则惟王国为兢兢。亦惟是畿辅之重。为九塞根本也。王国安。夷狄服。一大创。则诸部落相视而不动。一负矢。百羣奔。则伐玁狁荆蛮之说也。由此观之、蓟不足以难公、蓟得公而重、蓟重而九塞亦重矣、嘉庸懿绩、则不佞执简俟焉、
　　○赠宫保大司空中阳舒公被诏还朝序【治河】
　　顷岁淮水溢、侵泗州、波涛及寝园之外、　天子为宵旰咨嗟、诏桂阳舒公以大司空往督理之、于是公南浮淮、北浮泗、中浮徐沛、荒土浚流、搴茭揵石、开冈城之防、疏戴村之堰、浚韩庄之渠、而韩庄之役最大。自隆庆中数议数勘。数见格。皆谓功费大。非数十万不可。又难以岁月就。公毅然任之、费不及五万逾时告成事、　天子下玺书褒劳、予金币加秩太子少保、无何以大司空诏还视事、公之属某君某君皆贺公之有成劳也、公独穆然若有深念者、葢公首腰铺河之议、未竟而见征、腰铺河者。去清河口数里。淮与黄河交汇而入海。黄河怒流。淮壅阏而溢。震惊陵邑。公议开腰铺河数十里。以分杀黄河之势。则淮水建瓴立下。清口无沙垫。泗州积水可消。而时诎未能举也。余独以诚为河计。建议者难部覆者易凡事尽然不独治河也则公在外难。在内易耳。举事之难也。议论多而视听眩也。言者一人。覆者一人。勘者一人行者一人。而总之受命于主者。夫河也。非大司空主之而谁为政者。故欲善事者莫若使自言之而自为之。自任之而自主之。自言之而自为之者。前日韩庄之役是也。自为之而自主之者。今日腰铺河之役是也。公去河上而公之区画在。入为冬官而公之主持在。是公前之治河一而今之治河二也。虽然吾又以为公之举职在外易耳。而在内难。夫水故湍悍。其为利害曲折。可得而知也。算计商度功用可得而言也。决策而从之。山檋泥橇。负薪沈玉。可得而为也。即议论往复。自上出者下可得而覆也。鸠工厘费有时。自下没者上可得而核也。葢水于天地其血脉也。潴而不流。激而羡溢。则血脉之壅而蠹也。夫国亦有血脉于此。大司空所职金钱刀缯山陵陂池车马毛革木植材用之事无不与内参共焉有所依而出而下不能覆。有所窦而入而上不能核。葢治河之蠹者不患不能言。患不能为。不患不能为。患不能知。此言中饱之难稽而治国之蠹则非难知之而难为之非独难为之亦难言之随之则波流茅靡。日以成例不可返。激之则挠权掣肘。争尺寸而失寻丈。夫惟老成端亮之臣。有劈画无阿狥。有主持无激发。然后可以表僚寀而济时艰。则非公孰当任哉。今夫治水土曰平。治天下亦曰平。水壅则溢。激则溃。国壅则蔽。激则争平即天下无事矣公既以治水缵禹之绩、而行且秉铨持衡、以绍宅揆之烈、愿公终始以治水之道行之也、于是乎言、
　　○赠大司马邢昆田平倭奏凯序【平倭】
　　今上御极二十年、倭始发难于朝鲜、朝鲜急、西向委国于　天子、天子出师救之、七易岁、再易本兵、四易制府、三易大将、若攻之、若封之、皆罔功、　天子乃命邢公以大司马往视师、赐之剑曰、大将以下不用命皆斩、公既至军中、标剑登坛、乃誓师曰、必破倭、有死无二、当是时、倭巳破庆尚道、军晋州、傅其国都、公趣中丞杨公、大将军麻公、夜驰入王京城、而以檄随其后曰、吾征天下兵百万且至矣、倭望风宵遁、是年冬公所征兵将皆会、公以计縻行长、急击清正、三破之压其垒而军、清正乞和、公曰、吾受降不受和、此中有隐讳不尽语会天大雨、我师解而归、倭复收合余烬以栖于岛山、议者齮杨中丞、语侵公、　天子不为动、命公济师、公以一将军縻清正、以水兵围行长、石曼子率诸路倭来援、公授诸将方略邀击大破之、石曼子歼焉、禽伪九州岛都督正成、先后斩首五千级、倭赴海死者无算、海上之倭迹如扫矣捷闻　天子曰、以天下之福、使朕得行诛暴之义、兴继之仁、惟督臣抚臣功、诸将士良苦暴露、幕府急核功状以闻君子谓是役也、于域内有大功三。而斩获不与焉。中国所患苦倭与虏耳。倭急攻朝鲜。朝鲜且亡。朝鲜亡。倭且邻虏以倭之狡远交近攻近交远攻其长技也倭资虏众。虏资倭狡。翕而出不意。则我诸边皆受兵古人通西域以制虏今日救属国以制倭倭自南。虏自北。即使偶发而畸至。彼谋不合。我力不分。于中国自疥癣耳。此万世之功一。大兵。大役之剡也。大役。大乱之府也。故度辽横海之役。天下往往骚动以及于乱。我虚诸边以兵。虗中原以饷。控弦之士十万而饷称是。器具称是。离亩而飞挽。并海而城守。费又称是。几岁而兵不顿财不索者。自公破倭。将归镇。士归伍。农归亩。久劳得息。久役得返。父子兄弟夫妇熙熙相保、此生不复见兵革。海内外无他虞。此万世之功二。朝廷天覆。四夷斤斤守臣礼无如朝鲜。桀骜敢为逆。久持而不解。无如倭顺命者不能使存衡命者不能使亡则何以临万国观此能不使人有堕武之叹耶载籍以来。亦有出师大海外救人者否。主上之于朝鲜。起死而肉白骨也。存一亡国。摧一强国。以风示四夷之君长。莫不稽首内向。罔敢越志。　天子恭巳受重译之朝国势强。国体尊。此万世之功三。　国家破倭之功。无如刘将军刘将军者刘江也胡司马。刘将军以斩首八百爵通侯。倭以风炎风至。偶一战而胜耳。胡司马绥定江南。所当倭不过数千。半中国亡命。其酋长非有成谋也。我又自战其地。自食其粟。其于今日之事。劳逸相倍。所当众寡强弱相什。而勋伐相百也。说者曰倭酋关白死。此乃事实其言也隐而核故诸路倭皆解去余以为成大功直论功耳攻坚与攻瑕。摧强与侮亡。不问也。吕氏不死。周太尉不入北军。温不死。李存勖不入汴。成败亦惟天所授。我奉天讨贼。仗天诛是天赞我也即使良平谋。卫霍将。宁能违天。当公出师时。关白尚无恙。议不反顾。行不旋踵。我攻坚而倭瑕。我摧强而倭亡。此非公之乘时而时为公用也。以　天子威灵。扫境内而属公。讨豫定。土豫附。阴褫其魄而显夺其气。形见势屈而走耳此数言深为得体议者不务宣布国家威德妄张倭形势贬诸将成劳解战士体非所以扬休美励战功示四夷垂万世也葢　国家威德远矣。以隋唐之全力。人主自将不能使巳残之朝鲜亡主上命一司马能使巳亡之朝鲜存朝鲜易与耳。元世祖当混一之初以数万渡海之众不能一矢以加倭我当承平之余使数万渡海之倭不能一矢以加我吾不暇论幕府之功。远轶先臣。而诵　主上神武出前代远也。倭事初起也。始议战。巳而议封。巳复议战守。议撤兵。议功罪。章数十百上。　天子下廷臣议。廷臣所不能决。　天子独决之。阃以外　天子以督抚。兵交于原。议战于朝。督抚所不能持。天子为力持之。进退不中制。威福不下操。假便宜。宽文罔。期于尽敌而后返。下令如风。持议如山。故公得展布四体。亡所顾虑。以成戡定之烈。向微　主上独断。议不知几更。兵不知几却。公之身且不知何所置之。嗟嗟世议何极之有。功之未成则曰是固不可成也。既成即曰是不难。非但不难。且亡功。非但亡功。且有罪。此言亦可叹倭不退且以不退罪之倭退即以退罪之自始事至今日。非明主断之而谁断者。由斯以谈。则前所称三大功者。非邢公之功。而　天子之功也。公既振旅以还、行饮至礼、　天子必临轩延见功臣、即问公何以破贼、公前具言尽　天子威灵、神圣所暨也、少间而后以范文子山太傅之说进、以　主上料敌、何幽不洞烛、以　主上决策、何事不割断、惟　圣主为能外内无患、亦惟　圣主可为忠言、惟公与二三大臣图之、公之属若部若道若镇皆执榼承饮以劳旋率、而项公命不佞为之辞、辄论次其事以贺、
　　○赠御史大夫少泉郝公入理戎政序【戎政】
　　先是岛夷犯顺、下我属国、声言扬帆西向、圉吏数告急、　天子念蓟镇介在门庭、简才望重臣秉节金戊控制之、则以属郝公、公至画筹策、调兵食、遏虏骑无牵我师、我师得一意于东、捷再奏、　天子念六部羽卫久废弛、几不能军、则命公以右都御史入视戎政、公先抚辽左、辽视蓟四之一耳。蓟于京师九之一。　天子渐移公自近。寄属滋益重。而余窃有槩于天下之势也。今天下大势辽最急。蓟稍缓。京师又缓。此亦理势自然耳兵则辽最强蓟不如也京师几无兵矣势急者患用兵势缓者患不用兵用兵苦法太急而不用兵则苦无法非徒无法也。又且无意。自唐宋以来。京师皆屯宿重兵。畿内外当天下之半。今京营军不过十二万。老稚不任者居什三。厮养舆隶什五。负版及百工什九。名虽十二万实不当边镇三万人顷者我师西破贼。东破倭。皆藉边镇力。禁旅不得分尺寸功也。我与倭持于境上。大将军请济师。征兵遍江南。西南裔夷奋欲请行。而辇毂之卒。无窥左足应者。此都人之耻也夫使边镇弱。即无以卫京师边镇强。京师亦不能制而掉其尾。此其害异日必有受之者故事京营兵晨起蓐食。鼓之成行列而止。刺击不必如法。即如法。亦不可以战。顷议者欲先稍增饷、而以法持其后。此营兵训练所以难也饷增即不能减而当无法之久亦终不能有所加稍持之急。则閧而起。口语籍籍。大臣且不安。大臣亦率一二岁去为他官。即相与因循为一二岁计耳。虽有后患。我勿与知。故曰非但无法也。又且无意。郝公起家塞下习兵事。智深而勇沉。意笃而行方其威名足以戢羣嚣厌众望。而精神足以行其法。破数十年积玩而为千百载计。千百载之计非一二岁可为也而不可不为我始之。我终之。我始之人终之。皆无所不可。要在有其意耳。天下无事。常苦不为。有事又不及为。论事最得机要惟既有事之后而稍无事然后可以因警惕为振励藉从容为整暇今日京营所谓千载一时也不于公则复何望乎。公去辽而蓟、去蓟而京师、诸大夫罔然如失也皆以赠言属不佞、夫公在蓟。则辽犹之宇下也。在京师。则蓟犹之宇下也。诸大夫何患焉世固有腹心和适、而肩臂股肱、至于手拇毛脉、不受其滋者乎、公能其官、天下并受其明赐、岂惟诸大夫、请载是语以观公之成、
　　◆策
　　兵变策
　　欵贡策
　　京营策
　　○兵变策
　　问自古兵变、未有如唐之季世者也、说者以唐之失政、始于藩镇太重、夫藩镇诚重、彼偏裨士卒、何以得易置之欤、宣武之乱、泾原之乱、河东之乱、陕虢之乱、一时智谋之臣、方略各异、而皆以定、然于天下之败无救也、明兴创治立法、上下相维、逾二百年而臂有使指之势、尾无不掉之虞、其所为度越前代、大效可睹巳、一二脱巾之变、稍见嘉靖中大同其最甚者也、当时经略之得失、亦可指言欤、夫唐之诸臣。吾不敢谓尽失策。而无救于乱。嘉靖中诸臣。吾不敢谓尽得策。而无害于治。其故何欤。顷者郧阳之事、至犯上至亡等也、　天子诛二三首恶、旷然与更始、恩德至深厚、今虽小定、而尚有讹言流传、彻于朝听、且以三年之中、而变者数起、纪废维弛、忧不独在郧矣、诸士有所以制巳然、防未然者否、【兵变】
　　今天下一尉候、家胡越、将吏櫜弓卧鼓、无烽燧之警、而士卒往往脱巾而呼、噪于浙、噪于宁武噪于粤、噪于蓟、噪于郧、今神木孤山又见告矣、夫干纪乱常。命之曰变。三年之间。而变者数起。则是以变为常也非所以习天下也生楚人耳、目郧事、第以郧对、而借唐事为征、说者以为唐之败、始于藩镇太强。权太重。综其实不然当唐之季。偏裨凌主帅。士卒凌偏裨。凡后之矫命雄行。与天子为难者。皆其故扼主帅吭而夺之位者也。强在士卒弱在偏裨强在偏裨弱在主帅由此言之。吾方以为轻何重之有凡唐之所由败者。不在有事权。而在无纪纲。纪纲之失。自干元始。而其后遂陵夷不可振救。然其深谋远虑之士非乏也。定变正倾之略非无可纪也。故有急而定之者。有缓而定之者。有用甲伸威而定者。有不用甲不伸威而定者。李窅之乱、韩充以兵入其境、藉为恶者千余人、悉逐之曰、敢少留境内者斩、故有急而定之者、韩充是也。田希鉴之乱、逾年而李晟不问也伪出兵援泾州、因与之并辔行、结欢道旧、供张三日、伏甲而执之、一军股栗无敢动、故有缓而定之者李晟是也。杨弁之乱、朝廷且议赦之矣马元贽为游说以沮师、李德裕曰、宁舍刘稹、无舍弁也、卒擒弁而歼其党、故用甲伸威而定者李德裕是也。陜虢之乱、李泌请无授节、而领转运使以行、宾佐请屏人言事、尽谢不听、刑一人械五人、而反侧以安、故不用甲不伸威而定者李泌是也。此四子者皆智能应卒。断能当机芒刃斧斤。謋然立解。然而无救于败者何也。此为议治至言彼能为一军而不能为天下能戢叛而不能使不叛也我　国家修内攘外。纲举维张。兵将之势。易如使指。上下之分。顺如建瓴。故二百年而天下安于覆盂也。嘉靖中葢尝一再变矣。五堡之变。天城之变。说者以为无重诛故相继而起。而抚臣仿者谓是役也。苛将阶之为祸。请一切勿问诸叛卒。廷议则固巳籍籍非仿矣督臣源清请济师。意未尽非是。顾不深惟所以绥定匡服之略。而虗张先声。顿师城下。诸叛卒内凭城而外与虏市。卒之智勇俱困。无尺寸之功。葢抚臣无论有罪无罪而抚之督臣无论有罪无罪而剿之当事者狃于抚。狃于剿。事机巳移而无变计也。旁观者忽言抚。忽言剿。情形未睹而鲜成算也。一时经略之迹。曾不得与唐四君子并。卒所以帖然定者。则　肃皇帝宸断。实式灵之。　肃皇帝以尺一之诏。贤于十万之师。以一使之任。贤于百将之略。则朝廷威灵振而纪纲肃也。夫唐之诸臣吾不敢谓失策而亡救败者。纪纲废也。嘉靖中诸臣吾不敢谓得策。而不害治者。纪纲存也。然则郧阳之事。可得而策巳。夫郧阳之事。非有五堡之役。弃以予虏也。又非天城之役。棰楚不堪命也。其人又非唐之列镇坐饷而奉以为骄子者也。而至犯上至亡等。　天子即芟夷蕴崇之。亦何辞之与有。　天子若曰是故吾爪牙赤子。其不戢则叛也。其戢则犹吾爪牙赤子也。母是剪弃而旷然与更始。如天之福。岂有量哉。比者诸军亦稍敛而就抚臣之约束。即郧事无虑矣。执事之忧不惟郧、策诸士曰、制巳然、救未然、愚则以天下之事未有不制巳然而可救未然者也。夫治贼非治所发也。用法非治所刑也。乱行必诛。非为一卒也。奸命必诛。非为一镇也。法也者用少而怵者众。施近而禁者远。所以观示天下也。今诟抚臣罢抚臣矣。辱监司罢监司矣。当其乱时。当事者不能无逊词以谢也。索金钱不能无予而不敢以闻也。夫人情意有所激。不惮以死易之。利有所昏。不惮以死尝之。人得其所利。而除其所不便。以快其意所欲逞。及朝廷索首恶。然后驱一二驽下以代之死。人亦何惮而不为者。且夫以兵变削籍者十人不一免也。以变正法。则千人而一耳。下操不必罪之心而挟上以必罢之势则安能无骄其上而上安能无妪煦狥之也然则坏　国家之纪纲必自此始矣夫所谓纪纲者何也。张弛操纵而有条理。是之谓纪纲。造父之御。齐辑之于辔衔。迟速之于唇吻。正度于胸臆。而执节于掌握。内得于心。外调于马。故能取道致远。而无泛溢。葢治军亦犹是矣。夫上下非素相信也。乱者与定乱者又两相疑也。处相疑之势。急之则乱。缓之亦乱。彼方缓而吾急之是趣之使乱也因其缓而遂忘乎其为急则又养乱也故缓急之势。不可不审也。凡人之情。急之则合。缓之则离。离则易披。合则难解。今之乱者。固向之奔走服役而称一夫者也。合之则可以于国法。丧师纪。而辱　天子命吏。治乱兵法当如此既合而离则故一夫也使无罪者自别于有罪而有罪者不得胁无罪以逞则一狱吏治之足矣故离合之端。不可不揆也法行则知恩。恩穷则伤法。今即讹言烦兴。冲风之末也。恫疑相恐。虗弓之余也。以冲风之末。与虗弓之余而曲狥之。后可以训定矣。夫诸卒岂其无悔于厥心。兼有虞心而冀自免也。乘其悔心与虞心合。而稍以法裁之。以法裁之而微示以可避也。比其既定。乃稍以恩结之以恩结之而必使其不得冀也。故恩威之用。不可不权也。夫法一也。而以顺逆为差。故比诸卒于大同之变则异。比唐之乱卒则又异。何也彼至于抗朝廷拒诏旨。而此则止于辱制官也。故其罪薄也比之于浙于蓟于粤于宁武则又异。何也。彼由于减士伍刻军饷此则争细故噪而起也故其情恶也　天子固时有非常之恩耳。而骄将悍卒。则不可使一日不在纪律。故法宜明于下恩宜归于上夫法明于下。恩归于上。而纪纲正矣。故轻重操纵之用。不可不度也。彼伯国之师。犹曰少长有礼。栾紏荀宾之流。训以知礼。训以时使。今纵不得若人而用之独奈何阳噏阴煽。躬为戎首。实生厉阶。于兹役也。彼以一裨将激以词组。犹使异军特起。今诚得良将循而拊之以恩信。部署其众。而士心有不豫附奸萌有不逆折者乎。故将率偏裨之任。不可不择也。虽然。此不独将卒罪也。今天下轻介冑极矣。帅不齿于官绅。卒不充其枵腹。边疆死绥。箕裘世业。其中能帅精卒穷郁相依。能不色怒市色。思一日酬志陇首者几何。且　国家岁储数百万。岂尽以享士也。财殚于上。力殚于下。然而中饱矣。嗟乎法之行也岂独在军士哉
　　○欵贡策
　　问自虏欵塞、边人二十年不被兵、顷岁渝盟、西陲倾动、欵之利害、居然可睹巳、当议欵时、言可不可者半、及今日言战、亦可不可半、其说安是也、虏求欵久矣、　肃皇帝勿许以慑虏谋也、　庄皇帝许之以修边备也、慑之而虏患反以剧。修之而边备反以弛。何故也。即以唐事论之、突厥入雁门、是时中国新定、廷臣争请和、何以反用战也、及入陇渭、有隙可乘、覆之反手耳、诸将争请战、何以反用和也、卒之战而收和之效。和而收战之效。抑何术也。今之决策亦难矣、虏情向背、何以测也、兵势强弱、何以料也、士气恇怯、何以振也、边奏虗实、何以程也、朝议易纷、何以核也、庙谟易摇、何以定也、诸士其悉思方略以对、夫策士者观诸士意识耳、当与否亦各其志也、惟剿袭旧说无取焉、【欵贡】
　　北虏欵贡。　庄皇帝实决策受之。而议则自　肃皇帝十九年始。先是虏欵塞。督臣史道翁万达上其事。议未定而边人再杀其使为首功。虏恚寇泽潞。寇宣大。巳遂深入。薄都城。复上书求通贡。有诏勿许。明年大将军鸾用事。主贡市议。虏以屡胜轻边臣。小不如意。则閧而起。鸾诛复严通虏之禁。边臣不敢复议。而时时私与之市阴以汉物中之。大约幸旦夕无事。以邻镇为壑而巳。至隆庆中。虏以孽孙故。执我叛臣以欵。边氓二十年不被兵、而顷岁乃渝盟。以为难于西陲。此市事之大略也。葢尝总而论之。此二议尽当时得失利害矣嘉靖中诸臣拙于战而巧于欵隆庆以来巧于受欵而拙于用欵夫既闭关以摈虏。又不稍为之备。又斩其使以挑之。彼忿我怠。乘隙蹈瑕。大入大利。小入小利。二十年间。求一战胜之功不可得。岂不谓拙。然而和戎之议。边臣不能得之廷臣。廷臣不能得之于　上。数议而见格。稍示之利而辄止。虏之求欵也。如孺子之视鹑鸟。蹲蹲然若将可获也。而卒不可获。夫人情当其所不能获。则其求滋益坚。而一旦得之。则久持而不忍释。然则前之失策乃后之便计也故曰拙于战。巧于欵也虏既稽首称藩臣。我抚而受之。其事顺。其体尊。而岁所省输将之费以数万。数岁生息。塞下生灵以百万。岂不谓巧。然其初议。固曰可以图战。可以图守。今图之二十年。而战守一无可恃。今日增市。明日增赏。巳如例矣。而又求之例外。予之则又以为例。如奉骄子。有所索不得则啼。畏其啼辄予予益数啼益不止然则前日之便计异日之隐忧也故曰巧于受欵。拙于用欵也。夫欵者边事之大利大害也。智者用之以縻虏。而愚者用之以媚虏。智者用之以修备。而愚者用之以弛备。智者用之贻数十年之利。而愚者用之贻数百年之害。何者智者能用欵而愚者为欵用也。请先言虏情。虏未得欵。则求欵。我既得欵。则厚求于我不得则微以不欵要我。既得利于欵而欲兼得利于掠则借抢番以假道既假之道。则乘不备而侵我。巳侵矣。则阳为罚服以谢我。我兵力弱。则逞志于我。我兵稍集。则又为谩词以缓我。此其事在初欵时巳然矣然亦不至大为□害也既得志于掠而不能忘情于欵乃始迁延而去将以复厚求于我。虏之罪巳极。而谋巳狡矣。一时廷臣。争扼腕谈虏事。大约不出战守和三端。而未有所决。夫见虏罪之当诛。而不悟我之未有以破虏则舛也。见今日未有以制虏。而又不为异日制虏之地。则虏终无时制也。缓之则一镇急。急之则七镇皆急。以一镇之急易七镇之急智者不为也处之则变速而小。不处则变迟而大。以今日之变小易异日之变大智者又不为也夫战两相害也。而时有利。欵两相利也。而大有害。守无大利。亦无大害。而要之虏不利。则固已害矣。我不败则固已胜矣。故守常道也。而战与欵皆可用之以为权。葢圣人必有所诎。有所伸。有所取。有所予。而后可以用天下之权。将急之而固缓之。缓縻之而急备之。我诚号令明。士卒奋。干鲁修。守备设。虏宜不敢桀。即桀亦有以制之。而后市可罢也。绝必忿。忿必寇我。入而收保。内凭城。外固垒。彼进不得战。退无所掠。邀其疲而后战可胜也。虏嗜汉财物。而攻战两无所利。既不能坐而得。又不能起而索。其势必复出于欵。能绝之。能予之。绝之武。予之惠。夫然后欵可久也。养马者始未尝不蹄啮。蹄啮而有所苦则终身创矣。贾之欲赢。未始不欲急售也。然我需之急则其售弥缓。物固有急之而缓。缓之而急者。不可不察也。故善驭夷者。以守为经。以战与欵为权。以欵为守。以守为战。以战复为欵以欵复为战守。挟毂而独运。游环以无穷。意有所出。而谋有所寄。何以明之、唐高祖时、虏入雁门、廷臣争言和、封德彝曰、虏轻中国、不宜示以弱、请与之战、既胜而后和、帝从其策、而颉利遁、巳而复和亲、吾以是知古之善用战者。所以为欵也。太宗时、颉利来输平、诸将争请战、帝曰、战胜则彼惧、难以得志、姑与之和以骄之、彼骄而后乘之、不数年大破突厥、突厥以亡、吾以是知古之善用欵者。所以为战也。故善战者不轻战善欵者不轻欵其战其欵皆有所用之以为权若夫战而战。欵而欵。则巳下矣至于战而不能战。欵而不得不欵。则又下矣。夫贡市也。　肃皇帝勿许。慑虏之雄断也。然虏患所由充斥者。失在边臣不善用战也　庄皇帝许之。制虏之大机也。然武备所由废弛者。失在边臣不善用欵也今言欵者覩其利于前。而昧其害于后。言勿欵者又不务核用欵之失。而反指为受欵之非。言罢欵者鉴和议之害于宋。而忘和亲之利于汉唐。言欵者又徒见汉唐许和之事。而不务求汉唐所以用和之策。总之班固所谓偏见一时之利害。而未究匈奴之终始也夫欵者边事之大利大害也。即虏今日渝盟而前日之利自在也即虏今日悔罪而异日之害自在也故虏之欵不欵无论也。制虏之机、请得借箸而筹之、夫以利害参虏情。则向背可知也。以分合揆兵势。则强弱可料也。以死生取士力。则恇怯可振也。以虗实程边奏。则功罪可明也。以闻见核朝议。则纷呶可省也。以赏罚定庙谟。则权衡可持也。夫虏之嗜利。葢其天性。虏利在欵。而反败欵者。边臣示之隙而诲之盗也。欵愈于掠。何苦而不欵。欵不如掠。何爱而欵。我能制虏之死命。虏何恃而反。我不能制虏之死命。虏何畏而不反。故以利害参虏情。而向背可知也。虏称臣以欵中国。而称王以长诸部落。东结属夷。西掠番。番与夷。折而入虏。而我不能禁也。我自诸镇言之。则各镇巳分。自一镇言之。则各部将又分。蓟镇抚夷而祸移于辽。宣大通贡而祸移于陕。虏合欵与掠而两收其利。我分欵与掠而两受其害。故以分合揆兵势而强弱可料也。虏自欵贡巳来。利在上不在下。其下皆愤。一旦而变。如饥者之趋食也。其在边地。利亦在上。不在下。其下皆愤。一旦而变。则挺而走耳。则噪而挟其上耳。无恩则难以用法。无法则难以用兵。故平居则宜予之以生。临事则宜予之以死。进而死敌。不必且有余荣。退而死法。必且有余辱。即介冑之士。不旋踵知死所矣。故以死生取士力。而恇怯可振也。朝廷所凭。督抚之奏报。督抚所据。将吏之移文。夫岂其建牙专阃。而明为谩。然而候尉欺偏裨。偏裨欺大帅。则有不及察。与不欲察者是亦常情也。邀而致之。而或以为输诚。尾而送之。而或以为血战。朝廷既不得不信。士论又不能不疑。则何不执言以为契。考事以为征。输情效实。虽大可原。张虗驾伪。虽小必罪。则窽言不生。而功罪立见矣。故以虗实程边奏。而功罪可明也。兵交于野。议战于朝。言则盈廷。谋同筑室。观涂司马之论顺义续封事知此言之为确边臣之言确矣而未必肯尽其情廷臣微闻其情而或不免并失其形处事甚难。论事甚易百闻难执。一见易凭。战守机宜。当以边臣为主。功罪情状。乃以廷议相参。故以闻见核朝议。而纷呶可省也。兵难隃度。事难中制。故当两阵而决机者实也。踰千里而请战者声也。今之边略。动藉指麾。事成既可以归功。事败则因而避罪。边疆之事。唯战守和三策。朝廷之事。惟赏罚两端。赏诚信。罚诚必。驾驭诚得宜。即三策者虗巳而听。操券而责耳。故以赏罚定庙谟。而权衡可持也。此六者制胜之机也。而事不独在虏也。葢彼巳参焉。故胜有机而败有阶。握其机。杜其阶。然后可以不败。夫不修备而恃欵。败道也。不训武而轻战。败道也忽言欵。忽言战。欵与战两不睹其利。而两受其害。败道也。边臣意不在战。而朝议趣之战。外畏敌甚于畏法。内畏议论。甚于畏敌者。败道也。戍守择便利。任用狥请谒。外横而借援于内。内输而取偿于外者。败道也。边臣不以边事利钝为身利害。则其为国必轻。浅谋事。深寄祸。败道也。边臣以欵事成败为身利害。则其为媾必重。阳安边。阴媚虏。败道也。边圉之民。出而通虏。小之为尉史。大之为中行说情外输而计内泄败道也。旃裘之俗。入而习中国小之为匈奴突厥。大之为契丹女真。意无极而敢深入。败道也。此九者。致败之阶也。而不独在虏也。葢亦彼巳参焉故擥内外。审彼巳察六机。戒九败。然后三策者。可得而用也。虽然用策易耳。而用人难。今天下武备疏。文罔密。迁调烦。责成寡。议事者多。任事者少。当事者轻。核事者重。无事则以苟容为贤。尽节为愚。有事则以轻锐为勇。详审为怯。譬之病者。病小则听庸医病剧则听躁医医效而可以为功。不则夺糈而巳。荐医效而可以为德。不则旁立而睨之耳。此于医无所不利。而独主人受其病即所称三策者。能自用乎。而六机九败。谁使审之。而谁使戒之。边臣不能尽其才亦自庙堂议论之烦处置之失耳夫诚得天下才臣而用之才臣又尽以其才为边用则夫三策者兼而用之可也
　　○京营策
　　问京营之设、所以重本强干、威不庭备非常、示天下壮也、汉之南北军、更而为七挍、唐之府兵更而为彍骑、此二代者、皆当承平之世、而议变法、意者不如是。则无以新耳目。励武节欤。然武备不加饬。而一代之制因以遂坏何也、我　国家统兵于五府、练兵于三大营、权轻重强弱虗、实之势、至熟也、后更为十二团营、又更为东西官厅、巳复为三大营、至嘉隆间而议论滋烦矣有议汰兵以精简练者有议募兵以实行伍者、有议合三营而授之一大将者、有议仿五府而授之六提督者、有议京兵戍边以习行阵者、有议边兵入卫、以强根本者、此其说孰得孰失欤夫增与减为两端、分与合为两端、出与入为两端、且议增议减、议分议合、议出议入、而一无所效、其咎安在、兹欲使将无玩愒、兵有纪律、以庶几　二祖立法之初意、则何道而可、诸士其借前箸筹之、【京营】
　　御兵者。无轻议祖宗之制为也。有祖宗之制有祖宗之法。法者制之所托以行也。夫虎贲七萃宿屯京师。左偏右承。中权后劲祖宗之制也。敦陈整旅。三令五申。赏不阿近。罚不阿贵。祖宗之法也。故国不虗重、兵不虗胜。民不虗用。令不虗行以有法在也。法在而制托以行。若不能用祖宗之法。则法坏。不能用祖宗之制。则制坏。以不能用祖宗法而因以议祖宗之制。则法与制两坏。何以明其然耶。昔汉之置南北军也。南军以卫宫城而调之郡国。北军以卫都城。而调之三辅。两军相为表里。而相制伏、为后世计至深远也。自武帝增京师兵。置期门羽林七挍之属。又罢二尉。尽属大将军。而南北军之制变焉。唐之置府兵也。无事则番上宿卫京师。有事则命将以出。事解辄罢。斯亦古者寓兵于农之意也。至玄宗时。卫士不能不耗废其咎安在无徒言几彍骑之失而也卫士浸益耗废。于是一切召募实之。号曰彍骑。而府兵之制变焉。当其更制之初。精神足以行其法。岂不亦烨然澡雪一时耳目哉。乃其后浸耗浸废。葢至元成天宝之季。而后覩其害也。何也。制有所起而弊有所始。法者制之所托以行而法之不行则弊之所从始也将将法高帝。南北军必不弊。将兵法太宗。府兵必不弊。向使武帝玄宗。思所由弊而遡之以至于所由起补苴其漏。弥缝其阙。而又无所侵挠于其间。则南北军府兵。虽百世不易可也不务出此而轻狥一时之见。一人之议故其始也以不能用祖宗之法。而议祖宗之制。其既也更祖宗之制。而犹存一时之法。其终也祖宗之制坏。而一时之法亦坏。故御兵者慎无轻议祖宗之制为也。我　太祖高皇帝设五军都督府将权分而易制。古今善将将者莫加焉。　成祖文皇帝设三大营。兵分而易练。古今善将兵者莫及焉。洪宣而后。兵革不用。士不能无引而怠玩。土木之役。几不能军。故于肃愍更为团营。武备亦稍稍振焉。所谓精神足以行其法者也。至正德中。两官厅之设。法与制两无取矣大抵兵制始未尝不善。而后稍弊。弊则不能无变。变而复弊。后必有受之者。汉之法至文景而弊。至武帝而变。变而复弊。元成受之当汉之末季故不能复振也唐之法。至高宗而弊。至开元而变。变而复弊。天宝受之。当唐之中叶故不能复振也我朝之法。至正统而弊。至景泰而变。变而复弊。正德中受之。会　肃皇帝中兴之运。而扩然大变积习之陋。复为大三营。天下乃始复见　二祖之制。其所以驾驭诸将吏。朝白羽。暮黄金戊。亦与　二祖将将将兵之旨符焉。而天下玩愒。久弊窦深。　二祖之法有所行而不必尽行也至于今。二十余年。而京营复弊矣。议者见兵之弊而不精也。为之说曰。汰冗兵。夫冗兵曷尝不汰也。简精锐为团营。而汰冗者为老营。未几而团营犹老营也简精锐为正兵。而汰冗者为备兵。未几而正兵犹备兵也嘉靖中、尝议简精兵四万人矣。难者曰拔十得四。其六且安用也。且夫以今之将。用今之法。则兵不可得而汰也。为夫汰之不可。为之说曰。实行伍。实行伍。不过清勾召募两端。召募则嘉靖中民兵是巳。不三年而亡其半。彼其易聚易散。散而不可复聚者。无尺籍伍符。可按而稽也。可按而稽者正备兵也然清勾之令下。而吏以为市。一兵未具而民巳扰矣征解既至。而军尉以为市。国未得一兵之用而尉巳饱矣且夫以今之将。用今之法。则行伍不可得而实也。为夫减之不可。增之不可。文势联贯为之说曰重将权。合三营而授之一大将。如嘉靖庚戌之制是也。夫举国之六师。而授之一人。非细故也。将而不贤则安取此。如其得士心而握兵柄。旁观者宁无置喙也。即　国家推赤心而任之。彼宁无震主之惧乎。且夫以今之将。用今之法。则兵不可得而合也。为夫合之不可。则为之说曰。分将权。分三营而授之六提督。如隆庆庚午之议是也。然以三营而立三提督。以三武臣而用三文臣多指乱视。多言乱听。师无成命。虽多何为。且夫以今之将。用今之法。则兵不可得而分也。为夫分之不可合之不可。为之说曰。京兵之弱。不习战也。乃始有京兵戍边之议。夫边且奚以此为也。如以待战。是委敌也。不然则安用两军之士戏。而京兵凭轼观之为。数十年来。曾有大建旗鼓当一血战者乎。战犹未也。习于何有。且夫以今之将。用今之法。则兵不可得而出也。为夫出戍之不可。则为之说曰。入卫京师以强本也。乃始有边兵入卫之议。夫诸边之卒。列鄣而守。今简以入卫。虗门垣守堂奥。虗所必攻。守所不至。非计也。正德中边将尝入矣。所谓四外家者。交通窔穴奥。祸机不测。说者谓彼见京兵脆弱而恣为横也。且夫以今之将。用今之法则兵不可得而入也。夫所谓今之将者何也。谋师必于勋冑。则其选太隘也。协理以旬月骤更。则其权数易也。裨将之选太轻。则其令不行也。部将之属太滥则其弊难核也。所谓今之法者何也。盛为之声容。而不中其实。则其事玩也。多为之禁令。而不考其终。则其法弛也。显为之举劾。而不程其职。则其听纷也。槩为之赏罚。而不鞭其后。则其权挠也。故以今之人。行今之法。必且拘挛。必且掣肘。必且玩日。必且视荫。必且剥军以自润。必且便文以自营。必且逸于法之外。必且舞于法之内。而　二祖之制乃始一切废格而弊端滋起。于是议者睹其一。不睹其二。睹其末流。不睹其本始。遂乃议增议减议分议合议出议入。呶呶而起不知以此人此法也改制振弊其事诚难议增则益冗议减则益削议合则太重议分则太轻议出戍则滋劳议入卫则示弱徒日取成制而纷更之。而营务愈以不振。故愚以为以今之将。用今之法。无往而可也。若以　二祖之法。御今之将。即无往不可也。夫五军者。　高皇帝之所厘定也。三大营者。　文皇帝之所练习也。则微我　二祖。当孰法哉。　高皇帝谕武臣曰、用兵之道、先固其本、内欲其实、实则难破、武备不可一日忘也、故以饬武备。　高皇帝法在也。谕陆龄曰、军旅之事、申严号令、不可姑息、号令明、则士有励心、姑息行、则人怀怠志、故以申军令。　高皇帝法在也。谕赵宗曰、军出行伍不可不整进退不可无节、阅骑士弓弩、各为部分、将士私乘战马者罪无赦故以肃军纪。　高皇帝法在也。　文皇帝谕兵部曰将士为国敌忾、必养之有素、而后缓急得其力、无以四方无事、将士家恩不周也、故以体将士。　文皇帝法在也。谕行在兵部曰、听征将士、多以罢弱应数、所简官须罪之、军士逃逸缺伍、当夺所管官俸、故以核军伍。　文皇帝法在也。阅武营内、指麾诸士卒、坐作进退、无不如指、顾谓方宾曰、节制之师、庶几可用、然朕每御师、未尝恃其巳习、辍操练也、故以勤训练。　文皇帝法在也。是故议法者。与其自为议。不若取大府之载而条奏之。柄法者与其自为制。不若取象阙之宪而申布之。有所遏佚。吾致明之。有所废阁。吾致行之。有所未备。吾务成之。有所太过。吾务平之。如此则　二祖之法必行。　二祖之法行而制可无议也。一篇大意在此呜呼今独不得　二祖之臣而与之行法耳何以呶呶议制为哉大抵祖宗行法甚易。垂法甚难。后人变法甚难。守法甚易。祖宗不惮其难以贻后人。后人舍其所甚易而图其所难。则何不引汉唐之事观之也。彼武帝玄宗。其精神足以行其法。犹为厉阶。况夫法之不行。而议　祖宗之制者哉。葢雒阳有凌云台焉、众木轻重无锱铢相负。台虽高峻。随风动摇。而终无倾倒。魏明帝支以大木而坏。然坐视而莫为之所则营兵不可得而用也说者谓轻重力偏故也彼其以增减分合出入议营制者皆支凌云台之类也
　　皇明经世文编卷四百四十二终
　　●皇明经世文编卷之四百四十三
　　华亭陈子龙卧子　徐孚远闇公　宋征璧上木　徐凤彩圣期选辑
　　即墨黄坦参阅
　　薛恭敏公奏疏（疏）
  </div>
  <div class="pagination">
   <a href="皇明经世文编_page152.html">
    上一页
   </a>
   <span>
    ...
   </span>
   <a href="皇明经世文编_page148.html">
    148
   </a>
   <a href="皇明经世文编_page149.html">
    149
   </a>
   <a href="皇明经世文编_page150.html">
    150
   </a>
   <a href="皇明经世文编_page151.html">
    151
   </a>
   <a href="皇明经世文编_page152.html">
    152
   </a>
   <span class="current-page">
    153
   </span>
   <a href="皇明经世文编_page154.html">
    154
   </a>
   <a href="皇明经世文编_page155.html">
    155
   </a>
   <a href="皇明经世文编_page156.html">
    156
   </a>
   <a href="皇明经世文编_page157.html">
    157
   </a>
   <a href="皇明经世文编_page158.html">
    158
   </a>
   <span>
    ...
   </span>
   <a href="皇明经世文编_page154.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
