<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 107 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 107 页/共 287 页
  </h1>
  <div class="content">
   沥陈前抚臣功德在民疏光绪八年　　　　　
贵州巡抚林肇元

窃原任贵州抚臣黎培敬于七月初五日在籍病殁阖省绅民闻而悼叹感泣甚有以首抢地申其哀慕者旋据在籍二品衔分省补用道冷超儒按察使衔分省补用道钱登选候选盐运司运同杨训章前云南镇沅直隶同知高国鼎五品衔思南府教授莫庭芝五品衔镇远府教授周之冕等以该抚臣功德在黔胪列事迹呈请奏建专祠等情前来臣与该抚臣患难相从始终黔事知之既已甚悉言之不厌其详上冀　逾格之酬庸下慰斯民之爱戴臣查黎培敬湖南湘潭县人生二岁父卒十九岁母又卒刻苦读书显扬有志二十二岁补弟子员即以母宋氏节孝请　旌道光己酉举于乡咸丰庚申　恩科会试成进士　殿试二甲第一名传胪同治元年壬戌散馆授职编修甲子八月　简放贵州学政时贵州苗教各匪乱正剧四路梗阻培敬绕道四川遇臣于重庆相与至合江营次遣湘勇二百人卫之由毕节水城安顺入黔乙丑三月始达省会时附省贼踪飘忽贵阳岁科试亦屡停培敬曰士心不固无以安民也文教不修无以弭乱也乃檄首郡饬属县录童送考同官多难之置不顾考棚诸费悉自备补取数届生贡六百余人士气一扬黔人大悦于是出省考安顺调试普安厅文武生以次至都匀时都均守移驻独山州即以州为试院未至而贼围城都匀守遣使间道请缓期培敬益前行贼亦旋遁试毕告都匀守曰州城敝甚何能守度若等力亦不能修吾捐二百金为诣教官倡得千全矣可伐木就城高而大之守感而督役木城成而贼陷荔波独山以有守获全假道粤湘试黎平属永从苗故有学籍苗乱不就试者久矣前抚臣张亮基又以永从贡生黄仁统等具控苗民阻考移咨核办培敬曰久不应考阻何为此苗学籍不乐为汉民侵占耳即出示安苗召试苗亦欣然就试●取苗生杨嘉相为拔贡以歆动感化之苗民为万民伞以献自是永从熟苗亦不复再反按试铜仁甫至而荆竹园大股号匪亦至相军统领周洪福战殁距城十五里马脚岩炮声震城内官民一日数惊铜仁府县请缓试培敬特就城外禹王宫为试院以安人心仍促试日与教官数人监试论文言笑自若应试生童亦倚而无惧迄试毕终无一贼敢薄城且有自贼中逃出薙发以应试者人以是服其量贼若亦以是感其诚于是历试镇远石阡思南遵义以至大定各府凡十余年学臣轺车听未至者无不历所至每策一骑挟书吏仆从数人与诸生童言忠义宣　国家培养恩泽使以风示乱党与地方官论战守事宜每捐金助饷以激发其忠奋丁卯秋奏报试竣回省束装候代乃初奉仍留学政之　命再奉会同该省巡抚办理剿抚屯田事宜专折奏事之　命三奉　赏给四品顶戴署理贵州布政使之　命惟时臣以粮储道同莅新任培敬语臣曰某以文学侍从之臣蒙　朝廷特达之知畀以理财用人之任处此艰难困苦之际惟有竭力尽心以冀图报万一同心共济喜得良朋愿期相与有成也

当是之时黔无尺土之安库无百金之积寇贼充斥将卒饥疲培敬内匡助于故抚臣曾璧光外商略于故提臣张文德日筹局事夜登陴守每晨旦周历各门粥厂亲试稀稠就食难民存活甚众戊辰春开州匪首何正寇来投而龙里贵定巨匪潘名杰鼾睡榻旁俶扰附省四郊无休息培敬竭得银三千金与臣所捐得米三千石议请抚臣率军辇开花炮击之不五旬而两城悉下潘名杰弃城遁生擒其弟潘满亡伪知县王满亭等五人嗣潘名杰亦来归倒戈战没自是省垣乃无烽火之惊军势始为之一振奉入奉　旨黎培敬总理军需局务悉合机宜即补授贵州布政使黔自军兴停乡试丁卯开科士子应试者祇千余人出入荆棘半途遇害者比比也己巳乃特请补行三科道路稍通行旅无恐先是在学政任内密陈记名提督林自清穷凶极恶请张亮基拿获正法未行是至商请抚臣密遣提督川军统领陈布祥设法诛之函首省城奏报得　旨赏戴花翎旋获拿匪首陈乔生定番军务平上下游苗夷回逆响应始断壬申大军平牛角坡苗巢获逆首包大肚全杆杆吴候起林阳侯文开等俘省伏法贵州全省肃清　特旨加恩赏给头品顶戴光绪元年乙亥补授贵州巡抚培敬始摄黔藩库储祇八十金在任八年招徕流亡垦治芜秽以次开征丁粮赋税节缩度支交代所存乃得十万金又查提杂以时修葺书院加增膏火并增葺尚节堂酌添嫠妇各额复施棺木局以恤贫而无葬者其勇于为义百废俱举也类如此是年平定六洞逆苗戊寅定番苗民吴琴高等谋乱又讨平之其冬奏请　陛见以言已革云贵总督贺长龄开复处分事部议降三级调用不准抵销时北上行至保定始闻　命悚然自责亦抑然自安己卯夏奉　旨补授四川按察使起于家趋　朝之任办理秋审新案二百八十余起旧案六百数十起设立发审投到所以免勒索保费裁减铺司款目一万六千余两辑刊故大学士臣陈宏谋理刑文檄颁发各州县使有所宗法庚辰补授漕运总督十月抵任亲勘礼字河堵坝情形南浤水深四丈宽三十八丈南北经四百数十丈择要下扫是年腊月竟得合龙创办十七八堡石工向来层丁层顺糜费过多改为丁顺间砌省银万两仍以应得余款捐修湖北堤七庙并各堡兵房三十四所整顿洪湖水陆保甲咨造东海盐城领江八团战船以防海口采办桑秧四万株分给乡民领种沿堤栽插柳树十数万株以护堤根设官煤局由浙江上海运煤定价平粜以利民用仿扬州借钱局章程设利济局以加惠贫民裁革陋规清厘积弊穷日夜以为之未尝稍自暇逸辛巳五月奉　旨补授江苏巡抚以劳致疾兼感风湿之症遂患右肢瘫痪奏请　赏假一月调理又续假一月病仍未痊吁恳开缺回籍调理壬午正月行抵长沙僦屋就医屡药不效延至七月初五日病卒长子锦缨以光绪元年贵州巡抚任内例得二品荫生咨部次子锦彝三子锦紫四子锦绩五子锦绮六子锦绥长孙泽润次子泽澍皆长子锦缨出均业儒该抚臣性情纯挚神识开朗在官惟振兴学校维持风俗为急务其考察吏治勤求民瘼一出之以至诚恻怛期于事归实际故所在着有政绩而其扼要以图独出奇伟不计死生祸福所至亦无不心悦诚服尤在为学政时故太常寺卿臣石赞清称其深得民心以故渥蒙　圣恩异常宠遇其激昂感奋之气与驰驱图报之心直寤寐饮食未之或释而得失在所不顾也每与臣言时方多难吾辈受国　厚恩励精图治惟日不足以期稍裨匡扶惟无欺而后能无倦臣资其益亦遂成身心学问之交共事十余年无一日不相晤殷懃无一事不推诚商榷及任川臬任漕督亦无一举动不走函相告欲臣观感兴起共报　朝廷意良厚也卧病经年语言蹇涩每言及病势日深　国恩未报辄至哽咽流涕忠孝之谊实由性生而年未六十气体素称强实一病风疾遂至不起生平事功与其志业多有未尽发摅者臣始与同列后为属僚深知其所学所行与其政绩之所效着舆情之所追思谨据呈胪奏吁恳　天恩俯准于贵州建立该故抚臣黎培敬专祠并　赏饬将事迹宣付史馆至可否　予谥以表勋勤出自　皇上殊恩非微臣所敢擅请

　　与曾涤生侍郎书　　　　　
刘蓉

士之进说于门下者多矣亦曾有建宏图规远陈天下之大计者乎翁妪之智不出豆箪之间吾固知其无有也亦曾有献忠言陈谠论攻执事之短而摘其瑕者乎投策而干进献谀言以取容悦吾尤知其无有也然则执事所饱闻而餍听者浅夫小儒道听涂说之流街谈巷议之伦耳惟善人能受尽言而君子乐成人之美执事今世所谓贤者有忠言至计而不以告非所以待大贤而抑非有道君子之所以自处故辄贡其瞽言大且深者不欲遽及而浅薄者有不足陈则请麤发其端执事试平心察焉扩其量以受之以为可采将继此而有进若罪其冒昧斥而不录则执事之过咎非吾党之责矣称执事之能者曰文祖韩愈也诗法黄庭坚也奏疏所陈欧阳修苏轼之伦志量所蓄陆贽范仲淹之亚也数者诚足以暴于天下矣道丧而文敝得一二贤者起而振之岂曰小补然此特士君子不得志于时而有待于后者之所为耳既已达而在上矣则当行道于天下以宏济艰难为心而尚思以区区之词翰自见不亦左欤托文采以庇身而政纲不间藉诗酒以娱日而吏事不修陋习相承已非一日君子推原祸殃所自始将唾弃之不暇忍复蹈覆轨而躬为之驾哉大疏所陈动关至计是固有言人所不能言不敢言者然言之而未见其效遂足以塞大臣之责乎　国是未见其益而闻望因以日隆度贤者之心不能不以是歉然于怀也若夫陆范之志量则远矣二子者遇已隆而志则未伸学已正而道或未尽然匡主济时之略先忧后乐之怀实足以信当时名后世执事雅量及此庶能任天下之重者亦望陈古训以自鉴而不矜于气规大道以自广而务宏其度集思广益庶几近之若规永叔子瞻之节概以自多采退之鲁直之词华以自豪此承平无事之世所为优游以养大臣之望者而非今时之所急需以无救于治乱之数也颂执事之贤者曰其廉可师明执事之志者曰以身殉国虽执事之自许也亦然曰不爱钱不惜死壮哉言乎虽然以此二者明执事自待之志为戡乱济时之本焉可矣若以慰天下贤豪之望尽大臣报国之忠则岂但已哉贪夫之殉利也如蚁蚋之竞逐于粪坏埋首殒身而自以为得于此有人焉志节皎然大利当前而不动可不谓贤乎然自君子观之特亦士行之一节耳贞女之自号于众曰吾能不淫不淫遂足以该淑媛之贤德乎不规其大而遽以自旌则何其见之陋也今天下祸乱方兴士气弥懦欲驱天下智勇材辨之士弃坟墓捐亲戚出没锋镝之余与死寇相角逐非赏不劝汉高捐四千户封赵壮士而陈豨授首项羽印刓不忍予而韩信陈平闲行以急去故滥赏则志士耻与庸竖为侪而吝赏则益无以系豪杰之心以廉自奖则抑将以廉绳人而功名之士乃掉臂而思去之矣故曰廉介之操以语执事自待之志可也大臣之道不止此而抑非可以泛责之人人者也

　　上皖抚王清苑中丞书　　　　　
胡林翼

皖省为淮服屏蔽江界要冲士秀而专利民逐末而倦于农大江之北刀剑以嬉嚣然不靖故称难治自豫河再决邻国为壑虽以清献之视越郑公之守青犹恐民气大伤疮痍满目则求治更难然而君子不更法以治者何也法因人而立贵审其宜事因境而迁贵当其可夫以今日之天下学校衰而下无实学科举滥而士无真才负贩之贾得乘君子之车六部之胥无异宰相之柄衣食忘农桑之要而野鲜力田之民政事为财用之源而上无端本之治凡此久大之谋固非一手足之烈与旦暮之功所能拨而正之也即目前之所谓武备缉捕刑名词讼亦甚绵惙矣试为吾师一一陈之以备采择焉一武弁宜意注也　国家设立官制武辖于文而文尝轻武近日裕督师之败于淛以文武之不调和也急而求之骤而绳之其无济固宜惟先待以恩信则礼貌之间无损于威酒醴之劳无伤于财而下之身心乐为之用此平勃之所以安刘也一标兵宜拔其尤也　本朝以督抚寄军令即将军之制也夫行军之法必有左右亲兵然后可冒不测之锋而作一军之气韩岳之背嵬军是也即明史所载如杨洪家苍头王越之荡跳士梁震何卿马永马芳等均以亲兵百余人克立奇勋而满桂之处孤城叛兵恽其家卒成梁之蓄健儿异日皆为将帅此蓄养之力然蓄养则赀费不易惟有简拔兵丁优以饩廪如戚继光谭纶遗法则可以收练兵之效矣一州县之疲玩宜作其气也公文络绎大抵绝不关心付之幕友书吏之手即迫于程限亦且含糊上复耳惟择案之紧要者谕以手札明撮其要直抉其隐示以处置之方责以禀复之日公文同而手札专则有不敢轻视之心公文严而手札亲则有不忍膜视之心尝见一老吏言生平所畏惟此明相张太岳之鼓动人卓然为救时之相者亦惟此耳一捕盗宜定以日程也先以手谕令有案者开报姓名无案者访查巢穴宽已往之罪严讳饰之科复自置册登录分日分起责令拏获叙功月计岁计而赏罚定焉即有不肖而怵于别案发觉大宪访查其不用力者鲜矣一亲兵可遣捕盗也有所访闻约道里之远近而给书函若干到第一驿开二驿之封以次至境可无漏泄彼恐中途改委必不敢预拆到境之封而地方闻大宪专缉不敢不效协拏之力且遇事观才默授以方略之要积功得赏复可为简拔之阶若辈职小即到州县所需几何设有犯罪之人即有制罪之法天下固无无弊之政惟视用之何如耳广汉翁归其发奸擿伏虽不免钩距之讥要非无补于治术也一词讼刑名宜限以日程也案牍之起一人投状十家为破官揣其肥瘠而食焉脂膏几何徒饱衙蠹其或优柔寡断滥收于前而积压于后有案历十数官而不结者是宜严立课程限其册报别置书记掌之分日分起札追结报与捕盗同一胥役宜严惩也此辈狼吞虎噬为祸最烈皖省某县差役号称豪猾一案到官差先纳钱请票官以为肥而差役之豪侈肆虐甲于他省此皆在所宜革也一惩贪污以厉节也国家之败皆由官邪近日风气似乎大法小廉矣而实不能然巧避其名而阴取其利市于事前而偿于事后大约与者虽强出而不能怨受者直以为礼义矣即如我　朝之台湾西域川楚教匪皆因官吏贪婪职为厉阶我　朝承前明之制其有乱民而无叛官虽百世可知矣然民乱必由官贪使早劾黩货之人岂不贤于十万兵哉彼一家之哭何如一路哭耶一勤接见以广耳目也日坐厅事门无留宾专意询访集思广益即使纵横说士射利营私而明镜在空本无成见正未可因噎而废食也凡此皆卑卑无甚高论以老夫子之德量涵古经猷冠时而林翼顾沾沾为此者土壤不择泰岱之高细流不捐河海之大工贾进规蒙瞍献颂况林翼之受知最深者乎直陋无文伏乞鉴察诲训

　　奏为故抚臣忠勤尽瘁缘由疏　　　　　
曾国藩

窃前湖北抚臣胡林翼由翰林起家洊历外任　咸丰五年三月蒙　先皇帝特达之知由贵州道员不及半载擢署湖北巡抚当是时武汉已三次失陷湖北州县大半沦没各路兵勇溃散殆尽胡林翼坐困于金口洪山一带劳身焦思不特无兵无饷亦且无官无幕自两司以至州县佐杂皆远隔北岸数百里外一钱一粟皆亲作书函向人求贷情词深痛残破之余十不一应至发其益阳私家之谷以济军食士卒为之感动会湘勇自江西援鄂军势日振六年十一月攻克武汉以次恢复黄州等郡县论者以为鄂省巡抚可稍息肩矣胡林翼不少为自固之计悉师越境围攻九江又分兵先救瑞州督抚之以全力援剿邻省自湖北始也九江围剿年余相持不下中间石达开自江西窥鄂陈玉成自皖北犯鄂者三次胡林翼终不肯撤九江之围回救本省之急或亲统一军肃清蕲黄或分遣诸将驱归皖豫卒能克复九江杀贼净尽为东南一大转机浔功甫蒇复奏明以全鄂之力办皖北之贼迨李续宾覆军于三河胡林翼先以母丧归籍未满百日闻信急起痛哭誓师不入衙署进驻黄州论者又以李续宾良将新逝元气未复但可姑保吾圉不宜兼顾封胡林翼不以为然惊魂甫定即派重兵越二千里援解湖南宝庆之围援湘之师未返又议大举图皖是时臣国藩有奉入蜀之　命胡林翼留臣共图皖疆先灭发匪保三吴之财赋雪敷天之公愤绘图数十张分致臣与官文暨诸路将领昼夜谘谋十年春间大战于潜山太湖相继克之遂定围攻安庆之策亲驻太湖督剿本年五月回援鄂省病中犹屡寄臣书缕陈勿撤皖围力剿援贼之策故安庆之克臣前奏推胡林翼为首功此非微臣私议在事文武所共知亦　大行　皇帝所洞鉴也大凡良将相聚则意见纷歧或道义自高而不免气矜之过或功能自负而不免器识之偏一言不合动成水火近世将材推湖北为最多如塔齐布罗泽南李续宾都兴阿多隆阿李续宜杨载福彭玉鲍超等胡林翼均以国士相待倾身结纳人人皆有布衣昆弟之欢或分资财以惠其室家寄珍药以慰其父母前敌诸军求饷求援竭蹶经营夜以继日问书馈遗不绝于道自七年以来每遇捷报之折胡林翼皆不具奏恒推官文与臣处主稿偶一出奏则盛称诸将之功而己不与焉其心兢兢以推让僚友扶植忠良为务外省盛传楚师协和亲如骨肉而于胡林翼之苦心调护或不尽知此臣所自媿昔时之不逮而又忧后此之难继者也军兴以来各省皆以饷绌为虑湖北三次失守百物荡尽乙卯丙辰之际穷窘极矣自荆州榷盐各府抽厘鄂中稍足自存胡林翼综核之才冠绝一时每于理财之中暗寓查吏之法咸丰三年部定漕米变价每石折银一两三钱而各省州县照旧浮收加至数倍鄂省竟有每石十数千者上下因之交困胡林翼于七年春间创设减漕严裁冗费　先皇帝朱批奖谕谓其不顾情面袪百年之积弊甚属可嘉统计湖北减漕一项每年为民间省钱一百四十余万串为帑项增银四十二万两又节省提存银三十一万余两利　国利民但不利于中饱之蠹向来各衙门陋规台局浮费革除殆尽州县征收正课不准浮收毫厘亦不准借催科政拙之名为猾吏肥私之地各卡委员日有训月有课批答书函娓娓千言以为取民赡军使商贾皆知同仇而敌忾是即所以教忠多入少出使局员皆知洁己而奉公是即所以与廉贞白之士乐为之用欺饰之徒谴责亦重故湖北瘠区养兵六万月费至四十万之多而商民不疲吏治日懋斯又精心默运非操切之术所得与也自顷八月以来安庆克复江鄂肃清方幸全局振兴便可长驱东下不图大功未竟长城遽颓湖广督臣官文奏请将胡林翼　部优谅蒙　圣慈矜鉴臣与该故抚共事日久相知颇深咸丰四年曾奏称胡林翼之才胜臣十倍近年遇事咨询尤服其进德之猛不敢阿好溢美亦不敢没其忠勋谨将该故抚以死勤事大略情形据实渎陈伏乞　饬付国史馆查照施行胡林翼之子胡之勋读书聪慧可否　加恩之处出自逾格　鸿慈

　　谨陈故督臣忠勋尽瘁大略疏幕府代拟　　　　　
李鸿章

窃大学士两江督臣曾国藩因病出缺业经　钦奉恩旨轸念忠良饰终典礼至优极渥伏读二月十二日　上谕称其学问纯粹器识宏深秉性忠诚持躬清正　天语褒许允为千古定评至其生平战功政绩昭昭在人耳目并有历年奏报可稽无俟臣之赘述惟臣昔佐曾国藩戎幕数年迩来共事亦为最久稍详知之其前后所历困苦艰难之境隐微曲折之情与其夙昔志行之所在有外人所不能尽知者请为　圣主敬陈之伏查咸丰初年粤贼蔓延东南各省分党北窜寇和之流毒几海内承平已久民不知兵绿营将士既未得力各省办团练者尤鲜成效曾国藩以在籍侍郎奉　文宗显皇帝特旨出治乡兵于举世风靡之余英谟独奋不主故常虽无尺寸之权毅然以灭贼自任奏请仿奉明戚继光束伍成法募勇训练旋驻衡州创建舟师凡枪刀锚之模式帆樯桨橹之位置无不躬自演试殚竭思力不惮再三更制以极其精初次出师援岳州援长沙皆不利世俗不察交口讥议甚者加意侵侮当是时势力既不行于州县号令更难信于绅民不特筹饷筹防事事掣肘已也曾国藩忍辱负诟坚定不摇庀材训士奋兵复出湘潭岳州连捷大捷尽驱粤贼出湖南境遂克武汉蕲黄肃清湖北咸丰四年秋冬之间长驱千里席卷无前湘勇之旌旗遂为海内生色厥后各路之杀贼立功者咸倚为重以一县之人而于十八行省以捍卫乡闾之举而终以底定四方前古未尝有也湖北既清遂率水陆诸军循江东下骎骎乎有直捣金陵之势无如事机不顺进围九江不克而督臣杨霈之师溃于上游贼复窜踞武征伐汉曾国藩以孤军困于江西其部下得力良将皆遣回援湖北金陵巨寇勾结楚粤诸贼乘间飙至曾国藩兵分饷绌又无地方之任事权掣肘一如在湖南之时崎岖数年仅支危局然其所规画设施非仅为屏幛一方之计丰采隐然动天下矣咸丰七年丁父忧回籍三疏恳请终制　文宗显皇帝鉴其孝思肫切准令暂守礼庐既复奉　命视师廓清江西进图安庆旋以苏常沦陷　授东征畀以两江重任当此之时贼势如飘风疾雨蹂躏大江南北几无完土苏皖两省糜烂尤甚曾国藩于无可筹措之时多方布置奏荐左宗棠襄办军务幕勇湖南征鲍超于皖北调蒋益澧于广西定计不撤安庆之围自帅所部万人驰入祁门甫接皖防而徽宁复陷诸路悍贼集祁门前后左右进环攻几有应接不暇之势曾国藩示以镇静激厉诸军昼夜苦战相持数月之久贼望风授馘丧宵遁自是军威大振而时局遂有转机矣迨安庆告克沿江各城要隘以次底定而全浙复陷吴越之民接踵告急曾国藩以贼势浩大定议分道进兵其弟曾国荃统得胜之师进薄金陵攻守并施鏖兵连岁杨岳斌彭玉麟专帅水师扫荡江面鲍超以霆军东西驰击外此则左宗棠援浙之师为一路臣鸿章援苏之师为一路其淮颍一带则有袁甲三李续宜多隆阿诸军分途并驰帅将联翩羽书络绎曾国藩总持全局会商机宜折衷至当数年内军情变幻奇险环生风波起其筹兵筹饷议剿议防忧劳情状殆难缕述　朝廷复虚衷延访凡天下大政及疆吏之能否无不殷殷垂问曾国藩知无不言言[无]不尽　圣明鉴其忠悃每有论奏立见施行用能庶政一新捷昔频奏议者以为戡定粤逆之功惟曾国藩实倡于始实总其成其沈毅之气坚卓之力深远之谋即求之往古名臣亦所罕觏也

方臣之初募淮勇也曾国藩授臣以手订水陆营制臣披玩数四觉其所定人数之多寡薪粮之隆杀皆参酌时势简要精严允为久远不敝之规又酌拨湘勇数营俾获观摩练习臣抵沪之后扩充训募实以此军为发轫之始迨金陵既克累函嘱臣勿撤淮勇以备剿捻之用同治四五年间曾国藩剿捻齐豫虽未见速效然长墙圈制之策实已得其要领臣得变通尽利以竟全功其创始之劳实不可没臣于七年七月曾经附片奏明初非推美之辞也致治之要莫先察吏曾国藩之在江南治军治吏本自联为一气自军旅渐平百务创举曾国藩集思广益手定章程期可行之经久劝农课桑修文兴教振穷戢暴奖廉去贪不数年间民气大苏而宦场浮滑之习亦为之一变其在直隶未及两年如清积讼减差役筹荒政皆有实惠及民前后举劾属吏两疏尤为众情所翕服其法于莅任之始令省中司道将所属各员酌加考语开折汇进以备校核一面留心访察偶有所闻即登之记簿参伍错综而得其真俟贤否昭然具疏举劾阖省惊以为神官民至今称颂曾国藩平生未尝专讲史事然其培养元气转移积习则专精吏治者所不逮也两淮鹾务自兵燹以后疲滞极矣商本既亏引岸全废加以营弁把持票法全坏曾国藩自驻安庆即将淮南北　纲次第整理奏定新章以运商运盐到岸弊在争售则立督销总局以整轮规场商收盐入垣弊在抢跌则立瓜洲总栈以保牌价以商本宜轻方利转输则定缓厘以舒商力以正课所入丝毫为重则定奏保以务稽查计自同治三年春初至九年冬杪共收课银至二千万两以外厘钱至七百万串以外近来湘淮各军饷项及解京之饷实以盐利为一大宗而商民乐业上下获益则其平日用意之公且溥尤有在立法之外者矣自泰西各国通商以来中外情形已大变于往古曾国藩深知时势之难审之又审不肯孟浪将事其大旨但务守定条约示以诚信使彼不能求逞于我薄物细故或所不校曾国藩自谓不习洋务前岁天津之事论者于责望之余加以诋议曾国藩亦深自引咎不稍置辩然其所持大纲自不可易居恒以隐患方长为虑谓自强之道贵于铢积寸累一步不可　空一语不可矜张其讲求之要有三曰制器曰学技曰操兵故于沪局之造轮船方言馆之翻译洋学未尝不反复致意其它如操练轮船演习洋队挑选幼童出津肄业无非求为自强张本其心兢兢于所谓绸缪未雨之谋未尝一日忘也臣于曾国藩忠勋之迹谨举其大端若此至其始终不变而持之有恒者则惟曰以克己为礼以进贤为用二者足以尽之矣大凡克己之功未至则本原不立始为学术之差继为事业之累其端甚微其效立见曾国藩自通籍后服官侍从即与故大学士倭仁前侍郎吴廷栋故太常寺卿唐鉴故道员何桂珍谨求儒先之书剖析义理宗旨极为纯正其清修亮节已震一时平时制行甚严而不事表襮于外立心甚恕而不务求备于人故其道大而能容通而不迂无前人讲学之流弊继乃不轻立说专务躬行进德尤猛其在军在官勤以率下则无间昕宵俭以奉身则不殊寒素久为众所共见其所素自勖而勖人者每遇一事尤以畏难取巧为深戒虽祸患在前谤议在后亦毅然赴之而不顾与人共事论功则推以让人任劳则引为己责盛德所感始而部曲化之继而同寮谅之终则各省从而慕效之所以转移风气者在此所以宏济艰难者亦在此

曾国藩秉性谦退受宠若惊从戎之始即奏明丁忧期内虽稍立功绩无论何项褒荣概不敢受迨服阕之后战益功着　宠命迭加其弟曾国荃累以战功晋秩亦必具疏恳辞至于再四其深衷尤欲远避权势隐防外重内轻之渐故于节制四省节制三省之　命辞之尤力非矫饰也临事则惧大功之难成终事则惧盛名之难副故位望愈重而益存欿然不足之思前岁回任两江　朝廷许以坐镇闻曾国藩仍力疾视事不肯少休临殁之日依旧接见属僚料检公牍其数十年来逐日行事均有日记二月初四日绝笔犹殷殷焉以旷官为疚战兢临履之意溢于言表此其克己之功老而弥笃虽古圣贤自强不息之学亦无以过之也自昔多事之秋无不以贤才之众寡判功效之广狭曾国藩知人之鉴超轶古今或邂逅于风尘之中一见以为伟器或物色于形之表确然许为异材平日持议常谓天下至大事变至殷决非一手一足之所能维持故其振拔幽滞宏奖人杰尤属不遗余力尝闻江忠源未达时以公交车入都谒见款语移时曾国藩目送之曰此人必立名天下然当以节烈称后乃专疏保荐以应求贤之　诏胡林翼以臬司统兵隶曾国藩部下即奏称其才胜己十倍二人皆不次擢用卓著忠勤曾国藩经营军事卒赖其助其在籍办团之始若塔齐布罗泽南李续宾李续宜王鑫杨岳斌彭玉或聘自诸生或拔自陇亩或招自营伍均以至诚相与俾获各尽所长内而幕僚外而台局均极一时之选其余部下将士或立功既久而浸至大显或以血战成名临敌死绥者尤未易以悉数最后遣刘松山一军入关经曾国藩拔之列将之中谓可独当一面卒能扬威秦陇功勋卓然曾国藩又谓人才以培养而出器识以历练而成故其取人凡于兵事饷事吏事文事有一长者无不优加奖借量材录用将吏来谒无不立时接见殷勤训诲或有难办之事难言之隐鲜不博访周知代为筹划别后则驰书告诫有师弟督课之风有父兄期望之意非常之士与自好之徒皆乐为之用虽其桀骜贪诈若李世忠陈国瑞之流苟有一节可用必给以函牍殷勤讽勉奖其长而指其过劝令痛改前非不肯遽尔弃绝此又其怜才之盛意与造就之微权相因而出者也窃尝综叙曾国藩之为人其临事谨慎动应绳墨而成败利钝有所不计似汉臣诸葛亮然遭遇　盛时建树宏则又过之其发谋决策应物度务下笔千言穷尽事理似唐臣陆贽然陟历诸艰亲尝甘苦则又过之其无学不窥默究精要而践履笃实始终一诚似宋臣司马光然百战勋劳饱阅世变则又过之臣于曾国藩师事近三十年既确有闻见固不敢阿好溢美亦何忍令其苦心孤诣湮没不彰反复筹思义难终嘿谨撮叙大据实渎陈相应请　旨饬付国史馆查照施行以彰　先帝知人之明而示后世人臣之法

　此合肥相国拟而未上之疏也先是相国闻文正公之丧亟欲具疏胪陈事迹请付史馆惟以相隔较远于近事未能周知乃驰书金陵幕府属令就近考核拟一疏稿无锡薛君福成实疏是草南北往返辗转稽延倏逾两月时则署两江制军何公湖广制军李公暨安徽抚军英公皆已陆续具疏表彰

　朝廷恩礼优渥至再至三相国以为若再上疏近于烦渎因寝之而未奏癸酉春瑛获借是稿读之其中叙述诸大端有出各省奏疏之外者爰录一通付诸剞劂附文正公奏疏后亦考证事实之一助也张瑛跋
 
　 
卷三十六　内政部十　吏胥附幕友

　　令史日知录　　　　　
顾炎武

通典晋有尚书都令史八人秩二百石与左右丞总知都台事宋齐八人梁五人谓之五都令史旧用人常轻后汉百官志尚书令史十八人二百石然梁冀传曰学生桂阳刘常当世名儒冀召补令史以辱之则知此职非士流之所为也武帝诏曰尚书五都职参政要非但总理众局亦乃方轨二丞顷虽求才未臻妙简可革用士流以尽时彦乃以都令史视奉朝请其重之如此彼其所谓都令史者犹为二百石之秩而间用士流为之然南齐陆慧晓为吏部郎吏部郎令史历政以来咨执选事慧晓任已独行未尝与语帝遣人语慧晓曰都令史谙悉旧贯可共参怀慧晓曰六十之年不能复咨都令史为吏部郎也故当日之为吏部者多克举用人之职自隋以来令史之任文案烦屑渐为卑冗不参官品至于今世则品弥卑权弥重八柄诏王乃不在官而在吏矣

金史皇统八年用进士为尚书省令史正隆二年罢世宗纪大定二年复周进士为尚书省令史二十三年谓宰臣曰女真进士可依汉儿进士补省令史夫儒者操行清洁非礼不行以吏出身者自幼为吏习其贪墨至于为官性不能改政道兴废实由于此章宗纪明昌二年诏御史台令史并以终场举人充李完传言尚书省令史正隆间用杂流大定初以太师张浩奏请始统取进士天下以为当今乞以三品官子孙及终场举人委台官辟用上纳其言选举志言终金之代科目得人为盛诸宫护卫及省台部驿史令史通事仕进皆列于正班斯则唐宋以来之所无者岂非因时制宜而以汉法为依据者乎

天子之所恃以平治天下者百官也故曰臣作朕股肱耳目又曰天工人其代之今夺百官之权而一切归之吏胥是所谓百官者虚名而柄国者吏胥而已郭隗之告燕昭王曰亡国与役处吁其可惧乎秦以任刀笔之吏而亡天下此固已事之明验也然胥史之权所以日重而不可拔者任法之弊使之然也开诚布公以任大臣疏节阔目以理庶事则文法省而径窦清人材庸而狐鼠退矣

谢肇淛曰从来仕宦法罔之密无如今日者上自宰辅下至驿递仓巡莫不以虚文相酬应而京官犹可外吏则愈甚矣大抵官不留意政事一切付之胥曹而胥曹之所奉行者不过已往之旧牍历年之成规不敢分毫踰越而上之人既以是责下则下之人亦不得不以故事虚文应之一有不应则上之胥曹又乘隙而绳以法矣故郡县之吏宵旦竭蹶惟日不足而吏治卒以不振者职此之由也明初立法太严如户部官不许苏松浙江人为之以其地方赋税恐飞诡为奸也然弊孔蠹窦皆由吏胥堂司官迁转不常何知之有今户部十三司胥算皆绍兴人可谓目察秋毫而不见其睫者矣

　　额吏胥
今天下吏胥之横何其甚也虽少犹当有以额之而况其多乎夫以吾君吾相朝夕所讲求之法日夜所抚循之民厉精而施之跂予而望其治乃一旦蠹且坏焉于吏胥之手朝廷之上大声疾呼三令五申遂熟视而无如之何此其故何也违令之诛不严而容匿之薮不破也苏轼曰天下之人有甘于自弃为恶甚毒而不可解者吏胥之谓也古之驭吏胥也必有选而任之之道所谓掾属者是已学而后入材而后试其贤能略与其官长等非乡里所举者则不得当也故其途不杂其数不可多设其人亦自爱惜勉厉于功名之路有士君子之风今则不然奸猾者为之无赖者为之犯罪之人为之缙绅豪强之仆逃叛之奴为之吏胥之子孙相沿袭亲若友相援引者更迭为之凡若此者岂复有毫末之余地哉是以鸡鸣而起孳孳为不善不择人而食不择科而犯以是为应然也鸣呼吏胥之固结也久矣为之官长者精明强固者少阘茸利者众初闻其害亦未尝不惊且怒既而翫焉以为是固吾之左右也浸假而备顾问浸假而寄腹心托爪牙藉以营其私囊夫且四顾踌躇以为吾非吏胥谁与为理是一郡尝有数守一县尝有数令也既已有吏胥矣而吏胥又各有贰有副或一人而两役或一役而数名莫不亲近其官长而以招摇于乡里曰我吏胥也县有吏胥焉郡有吏胥焉郡县之佐贰有吏胥焉其郡县之人又有丛弊于诸道而为吏胥者焉纵横巡按之署盘踞督抚之衙而为吏胥者焉呜呼天下之官冗而吏胥日以伙每县殆不止千人矣以三百计是一城社之中而有三百狐与鼠一郊原之中而有三百虎与狼也其灾焰之所及者或代之役代之税或无故而鱼肉有事而勾摄疾首痛心者几何人吞声饮泣者几何家是吏胥一而受其害者且百也今天下大县以十数县吏胥三百是千县则三十万也一吏胥而病百人三十万吏胥是病三千万人也天下幸无盗贼之扰水旱之灾谧宁无事而日有三千万人不得其所吁亦大可为寒心也哉此皆无以额之之过也近者数有裁革之　　诏亦稍稍奉行之然今日汰而明日复矣巡按之署撤而督抚取而用之矣吏胥之有罪者县发觉之则入于府府发觉之则入于道道发觉之则入于院而人不敢复问向之所为府者县者转而与之抗礼道者降而接之以温颜是其不可向迩之势始犹处于降杀之间而其后乃反驱之于积重之地彼大吏之不贤者无论其贤者持己有节而御下无术吏胥乘其峻刻之风威猛之性以市其权重而取民间之则顾有倍蓰于往昔者矣呜呼从来天下之乱固气运为之有洪水之害有猛兽之害有暴君之害岂今之气运在吏胥耶夫以朝廷之尊立意欲革一事去一人易置大将如呼小儿罢遣卿相朝下而夕出国门独于吏胥之至微贱额而限之易若举手乃若泰山之不可拔决水之不可御天下之患未有壅蔽因循怠废不举至于此极者此其故何也不悉其不额之弊与必额之之法虽欲额之而不可得也不额之弊在官不在吏必额之之法亦在官不在吏不额之弊有三而额之法惟一官之不能而畏事者以为吏胥之多非自吾始也吾姑仍之且观望其它者之未尽汰焉交相观望而吏胥卒以自若此其弊一也月而阅其簿朔望而稽其名奉令而裁之榜而示之阳以虚文塞责而阴挟其金钱还之以故物此其弊二也去者去矣而留者未去彼此营护而以浸润其官长三窟之兔百足之虫必济其党与之私而后已此其弊三也夫朝廷而不知吏胥之弊也倘其知之而下之令曰是皆有额踰三人者其官谪踰十人者其官杀无赦彼吏胥之为恶而不顾其死者固有之矣亦有官代其吏死者乎周书曰刑罚世轻世重当其积弊非重法无以制之夫杀一人焉而举天下三千万人咸受其福虽尧舜用心不过如此而岂其为商韩之峻也哉

　　吏胥议　　　　　
储方庆

今夫聚百十奸人日夜讲究行事而又假之以得为之势且无所畏忌于中则其谋事也日工而其为毒也日甚宜邑向有吏胥之患然为毒未至如今日之烈者二十年前奸人分散于豪家或间归于卒伍故其恣睢害人之智各有所出而吏胥不至甚毒而难制今豪家皆破败慑于功令而武夫之气亦少衰独有吏胥一涂可以凭官府之威灵肆行其纵恣故举一邑之奸人起而趋之然有幸其有所畏也则欲为而不敢为之事庶可冀什一于千百而邑之通显于朝者士之强毅有志节者鲜不摧折于吏胥之手是以吏胥之心益无所顾忌而惟吾之所欲为吏胥之心既无所畏吏胥之奸又日益多吏胥虽万被罪吏胥其何悔哉独惜夫出身加民者幸而得一官以荣其身而不幸而至于吾邑重为吏胥之所误以自入于罪咎而不可挽也何则凡人入官之始莫不以吏胥为可恶而及其与之久处也则吏胥之言皆顺适吾意者人情莫不喜顺而恶逆故于吏胥为易亲而士民之受吏胥之毒而赴诉之者辄以为攻我之私人而树之敌或至忘其身以徇吏胥以摧抑士民之气而后惟吏胥之言是听吏胥之任既专士民之情益壅吏胥之毒益深毒发于官长之身而发其毒者必士民之桀黠祸成于吏胥之手而营其祸者又同患之吏胥夫至与吏胥同患难而疾视士民以为仇故虽陷于刑戮而卒莫之悟也呜呼亦谨之于其始矣谨之于其始则吏胥之说不得进于吾前以通士民之情奚所不可夫士民之不类不可强也愚懦无知之民不能自言于守令而士之厉廉隅不肯与吏胥为缘者又多落落不合取憎于人故夫士民之情恐其为胥吏用而吏胥之隐于士民者至难辨也愚谓长吏苟有抑吏胥之心不必尽寘之法而但当孤其党以杀其势求士之正直者咨之进小民之无告者问之使吏无所阻抑而有畏心则吏胥之奸可渐息而吏胥之毒不至及于吾身其慎毋以吏胥为私人而以士民为仇也

　　驭吏论　　　　　
储方庆

今天下之患独在胥吏吏之骄横与官长同缙绅士大夫俛首屈志以顺从其所欲小民之受其渔夺者无所控诉而转死于沟壑怨讟之入人深矣推其所以则驭吏之道未得而吏胥之心无所畏也凡人出身为吏胥者类皆乡里桀黠者流不肯自安于耕凿然后受役于官而为吏吏之所为固已异于常人矣是以先王驭吏之法倍严于驭百姓之法今日之吏苟犯科禁者上而比之官长官长有罪曰革职吏胥有罪曰革役夫吏胥之役岂可与官长之职同日而语哉官长之受职也或承先世之勋业以袭其阴或积数十年之劳苦以得一官取之至不易矣不幸而至蹉跌则前此之劳尽弃而不可复振是以官长皆有甚惜其职之心而　　朝廷亦得挟之以威天下若吏胥之役不过入数十金数百金之赀于官已耳不幸而有祸败不过失此数十金数百金之赀而幸而不至于有罪则可以横行无忌殚百姓之脂膏以自肥其家而其所谓祸败者又非有不可复入之禁如官长之除名者也故吏胥皆有不甚爱惜其役之心而　朝廷欲以此制其为非岂可得哉向者　朝廷亦尝患吏胥之盘踞思有以禁之亦既立之年限以定其供役之岁月矣然吏胥之姓名非若士人之登天府列贤书者可一一稽也朝而革暮而复入革于此复移于彼至万不得已而又使其子弟为之为之官长者特取捷给可供事左右而已固不暇考其所由来也　朝廷虽设重法纠之而人亦重敢发其奸故夫革役之说甚不足以慑豪吏之心也愚以为吏胥之役既不足革而吏胥之奸复不可止其治之以赃罪者又足累法司之考成而莫为之严诘则吏胥之心尚何所畏而不为小民惜身家顾妻子惟恐触其放纵之怒是以拱手听命之不暇愚谓吏胥之心所畏惟有一死其所挟以凌轹百姓者亦谓纵犯赃罪不能置我于死故恣睢而无顾忌耳　朝廷欲禁其奸当择其所畏者明示之则彼尚存不敢之心于万一而又不可概责之以死也莫若恕其小过以全小人之命其必不可免者置之于法以儆其余虽遇赦宥而吏胥之罪不少假焉吏胥虽无良岂尽如盗贼之愍不畏死者哉

　　覆陈书役不必定额疏雍正七年　　　　　
河东总督田文镜

臣查条奏内称弭盗之法先严窝盗之家而窝盗之人半属挂名之役查各省督抚司道以下其书吏衙役皆有经制定额不容冒滥而有一等游手好闲无业贫人每于额设吏役之下空挂一名书吏则为贴写为掌案下役则曰帮役曰白役小则希免差役大则借端生事自恃衙门情熟因而包揽钱粮把持行市寓娼窝赌无所不至而犹未遂其欲每与捕役上下其手窝顿盗贼发踪指示名曰放线所获之赃盗得其三彼得其七且以语言恐吓事主令勿报官即使事发而州县捕役向为一线串通或以强为窃或故意纵放有司为之掣肘百姓被其扰害请嗣后各省挂名书役严行禁革照额设之数每名止许添一人帮办一正一副可不误公现在挂名书役悉令归农则窝盗之人少而盗藏身之地亦少矣等语臣查挂名书役各处皆有如科臣顾祖镇所奏贴写掌案帮役白役等名色则皆非挂名书役也贴写乃甫经学习帮写文移之人掌案则久于衙门熟谙章程办理稿案之人帮役白役即各役内之副役跟随正役以奔走之人皆非徒挂空名者也所谓挂名书役者乃足迹不至衙门经年不见本官不知办案为何事按册有名服役无人惟津贴纸笔之费以帮办事书役此则谓之挂名书役也查各衙门书役除州县书役近在本处向不换班外其督抚司道府书役皆散处各属率为分上下班轮流办事若按经制额定之数每名再添一人则各衙门不过寥寥数人安能办公无误即如臣衙门经制书吏上下两班每班十名共二十名今现在办事书吏头班二班俱有百余名是较经制十倍有余事务殷尚苦赶办不及若以一正一副计算每班不过二十人以百余人办理不及之事而欲责成于一二十人其可得乎由此而推则各衙门书吏以一正一副留用乃万万不能之事其贴写一项跟随学习帮写即将来办事之经承而且书写需人不能革除者也经制典吏役满出缺新募典吏何能办理文案故必需熟谙书办职掌稿案无掌案则事务茫然是又掌案之不能革除者也至若帮役白役专视差遣之简如差多事正役不能亲身出差因有帮役白役为之代劳上司稽查不严本官有意徇纵则一票到手便为利薮所至之处似狼如虎恣意勒索正副分肥臣深知其弊是以严禁司道之差不许下府州府州之差不许下属县其有万不得已之事必须差提者则令所差之衙门将差役姓名报臣查考如犯有需索之弊必痛加惩处所以一年之内各衙门之差提甚少差既绝少利何从觅正役之盘费尚且竭蹶何能更养副役此又帮役白役不禁而自除者也至挂名书役既不服役衙门其所以挂此空名者亦有故或家有田产藉以支持门户或居乡被人欺凌藉以御抵外侮具呈投认之后必行地方官查其身家是否殷实有无过犯违碍取具印甘各结方准注册虽人之诚伪难必大抵皆有产业之人也若科臣所奏是乃市井无赖一无恒产之穷民不但不能卦名于官并书役亦不肯与之为俦又岂能把持行市窝匿娼赌使令盗贼其它包揽钱粮等事更不必言矣要之窝盗通盗第一系不法捕役其次则不肖营兵与势豪土棍臣虽不敢谓挂名书役中必无窝盗之人然如科臣所奏窝盗之人半属挂名之役去挂名之役即少窝盗之家实非确论臣愚以为但当严查其行止以分别去如平时果有生事把持等类不但挂名书役急当革究即现在办事之书役亦当革究若实系安分自守藉支门户以御外侮虽有书役之名实与农民无异似可不必尽行革除司道府衙门书吏本无额设工食又有纸笔等费既将各项陋规裁革不许受贿作弊若并此挂名津贴亦为革除则纸笔之费亦无从矣况各衙门书役实非一正一副所能办理所有科臣顾祖镇条奏尽除挂名之役止一正一副之处应毋庸议

　　觉察奸蠹内外画一疏　　　　　
李之方

臣惟吏书作弊坏法处处皆然实未有如在京各衙门之最甚者故厘弊剔蠹当先自在京各衙门始京师之蠹消天下之蠹亦消矣京师之弊除天下之弊皆除矣无如各衙门事务殷易于丛奸滋弊该管之官一有不察则招摇撞骗无所不为且授受隐秘难以举发与受同罪之赃出钱之人必不肯首告即旁人告发亦必不实据实供吐其承问之官亦不过以夹讯不服朦胧完结所以　朝廷清厘庶政诸弊皆易芟除而惟此胥吏之奸牢不可破即如现在各衙门书吏岂果人人奉法而无作奸犯科之辈者乃数年以来未闻某衙门祛一某蠹某衙门发一某弊即寻常责革亦属罕有之事可见向来书吏作弊皆该管司官因循容纵置若罔闻且以为虽事发而身不任其责故也臣思衙役犯赃失于觉察本官革职煌煌　功令率土凛遵而惟在京衙门不用此例如往年门文秀一案书办犯赃至数千两该管司官竟不坐以失察此甚非均平之法也夫在内在外皆　朝廷法纪之地内外官员皆　朝廷发弊之人况部院书务关系更重部胥作弊贿赂更多若谓衙役犯赃难于觉察岂外官偏有过人之精明而京官皆当无闻无见乎宽于内而严于外何以压服郡县有司之心哉臣乞　部确议嗣后在内蠹役犯赃本官失于觉察者一体照例处分则在京各衙门官必自觉察其胥吏而奸蠹敛迹内外肃清矣

　　访惩衙蠹之法疏　　　　　
张惟赤

从来剥啄小民恶莫甚于衙蠹　　皇上严纶申饬不啻再三禁旧役革顶首有犯赃十两之明刑又有犯赃一两之新令然立法虽严而蒙蔽之局愈不可破究之残民肥己盈千累百而未尝发觉即使发觉又有巧术多端打点弥缝终成漏网故肆意虐民曾无顾忌且自郡县以至督抚衙门串成一片互相救援虽有三年更替之令而移姓改名出此入彼引接下手非其亲族即其子孙盘踞日深线索日熟内则伺本官之性情窥打点之快捷方式外则联唆讼之积棍交不肖之绅衿因而瞒官嚼民无所不至近见浙抚佟某疏巡抚三省以来恪遵功令但有蠹役凭民间告发然后访拏在巡臣厘剔有方自当一清蠹但恐此辈日在上官左右声势赫奕若督抚按三衙门各役郡县尚在曲意将迎惟恐得罪小民安敢遽然讦告即巡按访实拏问既拏之后必索于臬司臬司转索于刑厅刑厅无从知必询之本厅书役然本厅书役必与此辈向结心腹之交因密通消息即令本人自行造款遂将真实恶迹一字不提反假无影无干之款上报塞责夫蠹役作恶必名闻通国始为巡按之所访拏在访拏之时非不真知灼见及至公堂质审率多伪款或姓名不对或被证差讹一无指实无论问官庇即执法者欲直穷到底而其事实属无干无从坐罪幸免以后招摇得意自夸打点神通人人畏服故访拏一次愈增一次之威名矣在初访之时非不出示令人告发但近年巡按所访人犯往往发下府县监禁以致央情保放盛服逍遥游行市上愚民见之谓彼虽属访拏现在安然无事又孰敢犯其凶锋者惟恐补状讦告而此辈弥缝术巧日后仍在衙门则借端报复身家立破况每见县间各蠹访拏问革后反买府厅顶首矣府厅各蠹访拏问革后反买充道抚按顶首矣衙门愈大则肆恶愈深至于种种赃私告出未及十之一二而审问时且尽付子虚或不过问成八九钱赃银而止何则　　上谕有一两籍没流徒之新例故必不满一两之数也上下蒙蔽打成一片总之此辈之身家必不至败坏则小民之苦必不敢自鸣臣请饬　部严行各省抚按以后必须严拏勿待告发拏到之日先责迎风然后发下按察司监禁不许转发府县以致保放仍即出示招人补状其采访各款务开实迹若造塞责以致审质全虚者即追究造款之人治以扶同党恶之罪访拏衙蠹必无滥款赃必多被害必众一凭诸真款再凭诸告发从公严审依律治罪被拏之蠹断不仍留地方则小民知蠹役之可除自无所顾忌而敢于伸矣除抚按不时访拏外大小各官更将本衙门蠹役自行觉察其府厅县每季各造本衙门人役花名册并并无访过再进印信甘结移送刑官刑官不时严察如有犯者立刻揭送抚按坐本官以徇庇之罪倘刑官隐匿不报抚按访实题参刑官一并治罪倘抚按隐匿不参科道官风闻一并参奏治以徇纵之罪如此积蠹可除而民得安枕矣

　　衙蠹宜剔其源疏　　　　　
孙光祀

夫剔弊厘奸之典内外官员皆有参劾府县吏胥亦有考察而独京师之衙蠹与外省抚按司道之衙蠹未有一定之法可摘发其奸者此舞文丛弊所以日甚一日也即如各部衙役天下官职财用兵刑工役诸大事在其掌握倚法为奸上下其手外官之不肖者夤缘钻刺先与此辈句连通同行贿能使仕途之功罪无凭钱粮之多寡易混文移之迟速由已财用之干没不清其术则障日蔽天其赃则盈千踰万该衙门官或为其朦蔽而不觉即觉之而掩饰遮护不肯搜求若辈积弊相沿益肆然无忌矣若抚按司道之衙役通省之事咸经其手诈官害民弊难悉述下官既不敢问上官又复护短惟恐发觉有碍官声是以因循容隐愈难禁制且此辈狡兔三窟在州县作恶已极则转投司道在外省罪迹已着则潜入京师衙门益尊益成若辈藏奸之薮不急为厘剔弊源何自而清耶伏乞自今定制令各衙门每年自行察核其蠹役有奸状着闻犯赃有据者如部司则列以呈堂官司道则据事以报抚按以便汇奏不许鼠同眠曲为回护候审实赃罪照原定衙役例按律发遣重者正法庶大蠹不至漏网而衙门难以容奸若年终该衙门不肯开送衙蠹即令本官注明结报日后倘被别官指参仍查犯事年月以徇纵追论每岁一行如甄别之法使巨奸易发猾胥知儆乱法者少而京省内外各衙门肃然就理其事似小而所关实大也

　寇永修日记治道之衰起于文法之盛弊蠹之滋殆于簿书之所谓文法簿书者不但经生黔首懵不见闻即有司专职亦未尝一检阅校勘何者千宗百架鼠蠹雨浥或一事反复异同或一时互有可否后欲遵守何所适从徒为积年老猾媒利市权之资耳其实于事体无裨弊蠹无损也呜呼百家之言不火而道终不明后世之文法不省而世终不治

　　上玉抚军条议　　　　　
周镐

夫书吏之弊至今极矣然愚以为州县之书吏易治而上宪之书吏难治何也州县之书吏弊在虐民富者百般勒索贫者任意难或勾通讼棍借事兴波或授意罪人诬扳嫁祸甚或藏匿旧案抽换卷宗使是非可以混淆而本末无从考信其弊诚不胜枚举然州县为亲民之官统驭少而耳目近少则易遍近则易知但使为州县者实能以民心为己心视民事如家事日坐大堂与民相见表里洞达无阻无隐其有勒索而留难者许民面诉立提质究则弊除矣其被诬牵累者即从所以诬牵之故讯出勾通授意之由立予责革则弊除矣且藏匿抽换必乘新旧交代之际或数年数十年而后发防范最难然苟钤印卷宗又令各书将经手案件登记号簿官为用印以入交代倘有遗失惟最后接收之书吏是问则其弊亦可肃清故曰州县之书吏易治也若夫上宪之书吏则鱼肉州县之书吏而并能挟制其官州县任先索到任陋规其后交代有费盘查有费经征有费奏销有费滋生户有费赋役全书有费蠲除有费工程有费　恩赏有费领有领费解有解费划扣有划扣费举州县毫毛之事莫不有费诚如宪札所云动笔即索事无空过者稍不遂意则驳换捺延处分降罚其祸立至故州县畏之如虎而奉之如神州县之书吏亦不得不多方搜索以求解免此吏治之所以日难而亏久之所由日积也且夫州县之书吏上司得而惩治之上宪之书吏州县不能约束之而并不敢诵言之譬诸城狐社鼠灌之不可焚之不得稍一非议不以为去狐鼠也而反以为攻城社也故曰上宪之书吏难治也其所以难治者有二一曰书缺买定也某书管某县某吏值某科皆量其出息之多寡以为授受州县特其佃户耳买定之后则以此缺为传家之宝官有迁调而吏无变更即或因事革除而易名顶替者仍其人也是以州县宁隐忍以免目前不敢触犯以贻后祸一曰权从书出也幕宾案牍既一切片稿半由拟送稍为出入便已低昂虽有核裁岂无忽诚如宪札所云高下在心也更有不可解者如户口之增减仓库之盈虚惟州县知其确数以为具文则具文可也以为实报则实报可也而司书则曰彼有程序所谓程序者又不肯显颁于下屡送屡驳无所适从费到而册始定其实上下仍相蒙也此此二弊约有三端一曰汰冗滥酌公事之简定书吏之多少择其勤慎廉能者留房办事其余悉裁去之俾归民业如敢挂名射利及私相顶替重治其罪一曰定额费使各衙门之书吏开具实在必须之费详院核定行知州县遵为定额上下晓然敢有额外滥索及借事刁难倾陷者许州县据实指禀违则参办又如处州于通省最为贫苦甚有岁入不及千金者日用尚虑不敷何力应酬诸费应请概予删除而将该县应办事宜并入经管大县之书吏兼办庶公私两无贻误一曰颁册式一切造册章程县书未经目者即请颁一样本饬令县书如式照造以免驳换如是则宪书之事简而其权亦轻庶几无所容其奸矣至于州县之书吏前说已详设有昏庸不职之令任其舞弊者自有宪治法之无难立断也虽然有治人无治法在上位者能正己率属剔蠹除奸则书吏自然敛迹否则防一弊又生一弊州县且救过不暇何敢与之争费哉

　　请杜书吏舞文疏嘉庆六年　　　　　
御史乔远煐

臣查各部办理题咨事件惟以例案为凭而书吏即从中勾通外省串同舞弊上年恭奉　　谕旨申严饬禁现在内外奉公守法吏胥已不敢营私而积习相沿其弊或有不尽除者缘例有明条遵循已久案无定准出入多端此由从前办理私意为高下以致事无区分一部而彼此两歧一司而前后互异因而书吏影射包苴已遂辄援旧办准案有意瞻撞骗未成即援旧案办驳多方吹索难以明干司员及持正堂官或多被欺蒙亦有堂司各官意见抵牾偏持莫决者所不免也臣思各部率由旧章均有则例奉行又每届五年即将该衙门则例续纂一次该堂官拣派熟练司员于随时修改事宜分别增删校缮黄册恭呈　　御览刊行各直省一体遵照立法极为详备其已经登垂则例者自系可以通行之案若已经续纂不登则例者即系不通行之案显而易见岂有舍定例近例不遵而远摭十数年成案转足依据之理况例外求案部中或援成案议驳而外间亦可援成案邀准往返究诘究致部驳无辞违例议准殊属不成事体此则无论准驳皆中猾吏舞文之弊不可不大为之防臣愚以为欲绝弊源不如明申例禁各部既有　　钦颁则例无论准驳事件皆宜援例遵行除无例可援者自应由部臣随时条议请　　旨遵办外其一切远年成案凡系原刊则例及续纂则例不行采入者概不许附会摭引以杜书吏朦混之弊至按款查核因何与例相符与例不符之处有宜明指例文者即明指例文毋任准驳含糊有宜全引例文者即全行例文毋任节删要义有例涉两可宜折衷至当者即悉心稽核回堂禀公酌办毋任比拟失当更有例外苛求至称未便仅照常例办理者亦应概行禁止如此详慎综核诸事靠实用以垂定例而昭法守虽有猾吏取巧尝试将无所用其伎俩或亦剔厘积习之一端也

　　亟更役法疏　　　　　
傅维麟

臣以今日蠹坏而极重难反者莫役法若今所行者雇役也雇役者周礼所谓游惰之民也其弊无穷数难更仆官聪察则借官之严以害民官贪横则张官之威以害民或阴用官之能以害民或阳窃官之权以害民或害民以奉官或害民以坏官官堕其术民受其病役收其利以至钱粮被其侵欺是非由之颠倒刑罚由之不平讼狱为之迭变有司数易而　朝廷之铨选滋淆人才之摧折益甚大率由此苏轼云数十万虎狼在民间者可不可也　　皇然赫然下　　明谕蠹役计赃定拟不许援引无禄轻条凡情罪重大分别绞斩其余俱流徙且遇　　赦不赦亦可谓法严而行之断矣然行而益者何也他不具论即如一流徙也势必用两解役无论南方数千里即近而数百里此两役之资斧自备乎需索乎必是需索之物此两解役又当流徙需索而不问是纵蠹也需索而问之又将安所底止况一役之工食每年多不过十二两或七两二钱每日不过三二分仅供夫妇一餐之用古人云黎民一日不再食则饥此数十万游惰之民肯枵腹而鹄立乎堂侧走马于阶前乎必不能也穷则变变则通此其时矣臣请历陈古役法周礼小司徒之职凡起徒役勿过家一人以其余为羡汉法二十而传给徭役唐立租庸调法有丁则有庸每丁定役二十日宋有衙前诸役韩绛为三司使曾言衙前之害而王安石为新法则更为雇役当役者以等第出免役钱一切如单丁女户皆出助役钱司马光甚以为非是自古及宋寔皆出于里甲第名之不同法之各异然亦何尝不变革也臣以为欲尽除蠹弊莫如仿古典行里役之法以一州县计之截去冗役惟酌其必用者存之乃以里甲鳞次排比自书门皂快所用若省如以丁论或百丁一人或七十丁一人如以亩论或五百亩一人或七百亩一人三年一审编定某里某人至某人出一役或某人之亩至某人之亩出一役临时其父老里长自推举便使捡摄约束余者每资丁一二分为日费州县量其才授之役岁两更大要数年用一周督抚道府则取之州县每州县推举量授先拨若干为上司之役如此则方为衙役旋作乡民焉敢害民焉敢害民虽欲其有蠹役害不可得矣其原设工食除冗役扣解充饷岁可得数十万金而所留者仍给见役亦聊佐司农之仰屋然　朝廷又无抽扣之名所谓上下两全之道也其有擅用旧雇役者官为参军役即重治设有起而难臣者曰昔乡户衙前往往破产宋吴充言之详矣里役得无似乎臣以为宋乡户典领官物衙前部送纲运乡户即今之收头衙前即今之解户今未尝无之也里役者第令奔走服事又不似宋之临门籍记何破产之有难臣者必曰岁两更不滋扰乎臣以为今日之里长甲首率季更排年岁更民亦不扰何也丁亩有一定编审无挪移何滋扰之有难臣者必又曰宋司马光不言山野愚赣之人不能干事乎臣以为此为破损官物者言若但奔走服事何用其能干事且今之各处衙蠹大约皆素所称能干事者耳又必曰门皂诸役可矣书办不谙文移奈何臣又以为书办令纳吏及五年起送之法既行是各衙门房科有主文移之人矣其次不过誊写且见在巡方皆不用旧役既已可行安在各衙门不可行乎前定例书办五年起送夫在衙五年则积蠹矣莫若更其法为三年每一房科当以两吏为率旧府州县有司吏典吏之名大衙门有掾吏都吏之名可一一综理也考宋之雇役苏辙疏称以坊场钱雇衙前他色人役止如旧法未尝云诸役皆雇亦明朝之变法耳臣非敢强所难行为百姓累第以衙役之法一日不更则衙蠹之害一日不除致　　皇上勤劳宵旰披览爰书不胜其故臣请　　皇上当此　　盛朝开辟之初创制显庸此其一端也伏乞　　敕下廷臣集议可否覆候上裁

　　胥吏论一
  </div>
  <div class="pagination">
   <a href="皇朝经世文统编_page106.html">
    上一页
   </a>
   <span>
    ...
   </span>
   <a href="皇朝经世文统编_page102.html">
    102
   </a>
   <a href="皇朝经世文统编_page103.html">
    103
   </a>
   <a href="皇朝经世文统编_page104.html">
    104
   </a>
   <a href="皇朝经世文统编_page105.html">
    105
   </a>
   <a href="皇朝经世文统编_page106.html">
    106
   </a>
   <span class="current-page">
    107
   </span>
   <a href="皇朝经世文统编_page108.html">
    108
   </a>
   <a href="皇朝经世文统编_page109.html">
    109
   </a>
   <a href="皇朝经世文统编_page110.html">
    110
   </a>
   <a href="皇朝经世文统编_page111.html">
    111
   </a>
   <a href="皇朝经世文统编_page112.html">
    112
   </a>
   <span>
    ...
   </span>
   <a href="皇朝经世文统编_page108.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
