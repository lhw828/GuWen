<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 35 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 35 页/共 192 页</h1>
    <div class="content">
一曰国用所须。盐课至重。近则私枭盛而官引不销。商力因以日疲。　国课因之日绌。即如山东一省。私贩横行。结党持械。每遇巡役稽查。辄行杀害。割裂其尸。载之以去。州县苟期无事。不敢过问。大吏偶然搜捕。多属具文。大清河一带。每有盐船过境。私枭纠党拦截。每船辄索数百金放行。否则即举盐包尽投之水。蒲台阳信各处。甚至邀截行旅。围偪郡城。窃恐一省如是。他省亦复如是。当此军需紧迫。厘税商捐。尚不惮借资民力。而于　国家常课。反使利入私枭。夫私枭结党。不过三二百人。究与负嵎悍寇铤走狂匪。大有区别。果能认真剿办。断不难净绝根株。又臣风闻两淮盐务。难以整顿者。亦缘降将部曲贩运。大江往来不绝。以至私销过甚。官运不行。此则宜俟军务少定之后。饬交两江两湖督抚悉心筹划。以复旧规。而此外各省盐务。必须赶紧整饬。杜绝私枭。则于　国课不无裨益矣。

一曰直东大道。天下通衢。近则马匪多而道途时梗。行旅因之裹足。盗贼因以日滋。夫州县之设防有定。而马匪之出没无常。兵勇之剿捕方来。而马匪之踪久杳。忽聚忽散。忽去忽来。其劫掠不必在暮夜。而转在日中。其搜括不尽在沿途。而或在镇店。此时党羽未盛。不能尽绝根株。恐将来聚集日多。不仅害在行旅。虽近日蒲沧一带。稍为敛。但并未大加惩创。岂能自就诛鉏。正恐伏匿暂时。不免披猖异日。至此种匪徒。无论其或曰回民。或系散勇。而业已纠合多人。势难飘忽。岂真能飞行绝。不可捉摸。大抵其归宿必有巢穴所在。而宵小所由集也。其沿途必有窝藏所在。而货财所由寄也。惟在沿途州县。暗中购。随时寻踪。考其巢穴何处。窝藏何处。于其窝藏之处。即行从严惩办。则盗无所容。资无所寄。贼即便捷。又乌能行劫一次。回巢一次。则距巢较远之地方。渐可少安。而又密查巢穴之处。会合兵役。严行搜捕。傥啸聚较众。州县力不能制。即就近密禀本省大吏。就近统兵大员派队擒剿。期于尽歼其类。若惟于冲衢大道设法剿捕。则我出彼归。迟速之势。万不相及。且闻此种匪徒。皆伪作军营弁兵。辨认之处。既有所难。稽查之法。亦无所用。则盗踪之绝。恐事倍而功半也。

以上续陈各条。亦皆臣愚昧之见解。冀为涓埃之裨益。抑臣又闻之。善作者尤贵善成。善始者尤贵善终。伏见古圣王当天下极盛之时。总不忘保泰持盈之念。伏愿我　　皇上处国家多事之秋。必常存临深履薄之思。勿以献替已广。迩言未堪俯察。而有倦心。勿以任用已专。大功未能速就。而有厌心。勿以　　圣质聪明天亶。谓万几易理。而有轻心。勿以海烽烟日靖。谓四方已治。而有喜心。至若筹饷赡军。不能不借资民力。而疮痍之未复。常轸念于　　一人。则草野倍形其感动。大臣偾事。不能不服以常刑。而情节之稍轻。或　　恩宽于一。则宇宙共酿其祥和。书曰。会其有极。归其有极。诗曰。无敢戏豫。无敢驰驱。惟愿　　皇上以至敬格　　　天心。以至仁御海内。行见治洽唐虞。民登仁寿。又非特偃武修文已也。臣幸遇直言不讳之　朝。仰体菲葑并采之意。敬抒愚悃。伏惟　　圣鉴。

　　胪陈时事变通疏同治十三年　　　
王凯泰

窃臣恭读邸抄。本年正月二十六日。奉　　上谕在廷王大臣及各省封疆大吏务当共矢公忠等因钦此。仰见　　皇上亲政伊始。孜孜求治至意。臣忝膺疆寄。未报涓埃。常切进思退思之忱。愧乏嘉谟嘉猷之告。然不敢以庸愚一得。辄安于缄默不言也。谨就管见所及。择时事之有须变通者。胪列六条。为　　皇上详陈之。一停捐例以肃吏治。史记司马相如以赀为郎。汉书食货志令民得入粟补吏。捐纳之制。由来已久。然必家有余财。而后输将献纳。固可抒报效之私。又可为进身之路。此中非无人才也。乃自捐章折减以来。持银百余两而为佐杂矣。持银千余两而为正印矣。即道府例银巨万以上。今亦折算至三四千两矣。家非素封。人思躁进。或攒凑于亲友。或借贷于商贾。以本求利。其獘可胜言哉。况流品之杂。捐纳尤甚。近阅邸抄给事中卢士杰奏。河南商城县家丁李天锡捐纳冒考一案。此事之已发者。其它未经败露。尚不可知。处今日而欲澄叙官方。应以停捐为急务。或谓滇陇军事未清。户部度支未裕。停捐则经费何出。臣愚以为法久则变。变则通。变通之方。固不容缓。查同治八年间。户部议覆前江苏抚臣丁日昌条陈一折。内开京外捐输款项。果能于税厘较旺各省筹款弥补。亟应将中外捐输一律停止。京铜局捐项。从中酌定。每年以一百五十万为准等语。近年捐输已成弩末。恐尚不足一百五十万之数。傥于厘金较旺之江苏安徽浙江江西湖南湖北四川广东福建九省。每年酌提数万。再于海关洋税项下。每关匀提数万。以之弥补铜局捐款。或可相抵。至外省筹捐各局。收数虽难周知。而闽省现办甘黔皖捐。自十年开办至今。收银不过数万。他省之不能旺捐。可以类推。以涓滴之微。而害吏治之大。所得实不偿所失。可否请　　旨敕下部臣核议施行。俾经费有可抵补。而吏治庶望澄清矣。一汰员以清仕途。近年捐纳军功两途。入官者众。闻部寺各署额外司员。少则数十人。多则数百人。衙门以内。司署为之拥挤。内城以外。租宅为之昂贵。实则补缺无期。徒耗旅食。若不设法变通。京员日形苦累。至于各省候补人员。更较京中倍蓰。向来道员候补最少。近则各省或多至数十员。府厅州县以数百计。佐杂则以千计。每逢衙参之日。官厅几不能容。各省现办善后捐厘。均尚需人委用。转瞬滇陇肃清。各局裁撤。仅有例派差使。以人数计之。十分之二三。已敷差委。似此盈千累百之员。徒形杂。臣愚以为变通之方。此时宜亟亟矣。查例载。各省试用佐贰杂职。已满一年者。视各项缺数多寡。酌留十分之二。补过一员。咨取一员。仍敷十分之二之数。又大挑一等人员。掣定省分之后。其名次在后者。暂令回籍。俟大挑班次补用一员。该省咨取一员等语。似可仿照办理。相应请　　旨敕下部臣核议。将京外捐纳军功各班试用候补人员。视其数之多寡。酌留二三成。其余饬令回籍。听候咨取。庶仕途无人满之患矣。

一限保举以慎名器。军兴以来。保案层迭。开捐以后。花样纷繁。于是军营之保举藉花样以争先恐后。各项之保举又袭军营名目以纷至沓来。名器之滥。至今已极。夫花翎。酬大功也。今则不尽军功。皆保翎枝矣。二三品。崇阶也。今则寻常劳绩。亦以二三品顶带加衔。邀请　　恩赏矣。况　封典请至一品。递保何止两层。主事不能保道员。俟补员外郎中后。以道员用。与保道员何异。官员不得越级保举。乃知府俟补道员后。加布政使衔。与越级保举何异。其余如京官应升之缺升用。外官遇缺尽先补用。此中快捷方式。取巧良多。虽经部议限制章程。犹有未免过滥者。臣愚以为仍应变通办理。可否请　　旨敕下部臣核议简明条款。通行中外。嗣后保举文员。祗准保举以应升之阶。加以应升之衔。其余班次花样。一概删除。至一品　封典。二三品顶带加衔。不得擅请。庶名器益昭慎重矣。一复俸廉以勖官常。我　朝定制。京官支给双俸。外官优予养廉。自咸丰年间。军用浩繁。内外官俸。搭用钞票。养廉分别减放。嗣钞票停止。京外俸廉。复分别成数支给。　朝廷于筹维经费之中。仍寓体恤臣工之意。惟京员困苦州县疲累情形。早荷　　圣明洞鉴。今日欲砥砺廉隅。整饬吏治。似廉俸复额。其一端也。京官俸银养廉。部库动款。不能详悉。至各省文职养廉。系支钱粮耗羡。查同治八年。户部议覆前江苏巡抚臣丁日昌条陈一折。内开廉俸复额。必须各省钱粮耗羡征收足额。始可抵放。应令各督抚就各省每年收支数目。详细酌核。将征数能否加增。放款能否加成。据实奏覆等语。现在各省已否覆奏。尚未接准部咨。查闽省文职额廉十五万余两。内扣缺养廉一万数千两。每年应支银十三四万两。核计现年征数。本省公费支抵。尚属有盈。除督抚藩臬养廉银较厚毋庸议外。其道府以下各员。似可照额全支。相应请　　旨敕下部臣查核。将中外俸廉。改复旧额。抑或加成支放。俾办公力裕。而官常益饬矣。一重学额以励士风。溯自军兴以后。各项用费。赖捐输以接济。是以鼓励人心。有加广中额学额之制。顾　　恩施则浩荡靡涯。而人才则优绌互异。窃思一省之大。人才众多。三年一试。中额犹无虑滥竽也。至一州一县。文风本有不齐。三年两试。学臣照额取进。敷衍充数。势所必至。夫秀才为多士出身之始。乃以文理浅陋者。滥厕其间。人才固不足观。人品尤不可问。往往幸得一衿。包揽词讼。武断乡曲。流獘不堪指数。且以近日士风言之。聪明有用之才。或投笔从戎。早膺荐剡。或挟资干进。亦博功名。其伏处乡闾者转多迂腐。故今日之秀才愈取愈多。今日之文风实愈趋愈下。臣愚以为学额若不变通。士风何由振作。可否请　　旨敕部核议。嗣后外省捐输各案。祗准照章请加中额。无庸请加学额。以示限制。并请　　敕下各省学臣酌核各属文风。将捐输加广之额。某属可以足额。某属不能如额。分别开单奏明立案。其不敷之额。俟他日文风向上。再行奏请照额取进。庶乎士子知所勉励矣。

一立练营以修武备。发捻滋事以来。剿平剧寇。肃清地方。所得力者。湘淮各勇耳。　国家岁糜帑金千百万。以养绿营之兵。而未尝得一兵之力。收一兵之效。其故安在。盖营兵生长本籍。各有室家。月饷仅足以养一身。而不足以赡八口。势必另习手艺。兼营负贩。其力既各有所分。其人自不能常聚。每逢操演之期。不过奉行故事。校阅甫毕。队伍旋散。设有征调。往往兼旬累月。始克起程。治装固难。安家尤不易。且暂时抽调成营兵。与将不相习。即兵与兵亦不相识。人各一心。猝然应敌。能操必胜之权耶。若勇则不然。募自外籍。孑然一身。厚其饷而无待他谋。聚于营而相亲习。朝闻令则夕拔队。敌当前则士皆奋。夫非犹是人耶。何以兵则无用。勇则有用。得失优绌之间。较然易见矣。臣愚以为变通之方。则有化兵为勇之一法。往年江宁克复以后。臣上书原任两江督臣曾国藩。备言江宁绿营之制。应稍变通。以现存得胜之兵。改充额兵。设营分部。可洗绿营旧习。曾国藩未及议行。旋调直隶。即设练军。盖亦采用臣说。而又增练军之费也。

陕甘督臣左宗棠前在闽浙任内。奏准减兵加饷。就饷练兵。洵为救时良策。乃饷已加矣。兵已练矣。而仍不敢言确有把握。此无他。在籍之兵。终不若在营之勇。可否请　　旨敕下各省督抚臣以减兵加饷之法。以所减之饷。加于战兵。计得战兵若干。着设练营若干。仍按湘楚营制五百人为一营。以裨弁为哨官。将官为营官。提镇统领之。择要分扎。随时互调。俾卒伍皆离原籍。不至散处廛市。练一营之兵。即抵一营之勇。饷不另增。兵有实用。庶几化兵为勇。而武备可恃矣。以上各条。臣愚昧之见。是否有当。伏乞　　皇上圣鉴训示。

　　谨上治平六策疏光绪元年　　　
薛福成

窃臣伏读邸钞。钦奉　　　皇太后懿旨。谕令内外大小臣工。竭诚抒悃。共济时艰。仰见　　圣朝博采谠言之至意。海内臣民。同深钦仰。恭惟　　　皇太后　　皇上勤求治理。　纶音初布。即停三海工程。斥去宫中纷华浮丽之品。申明　　　列圣家法。所有不安本分之太监。分别斥革定罪。用御史李宏谟之奏。将内务府大臣立予革职。九卿科道陈言者。莫不立蒙　答。凡所谓节用爱人之政。亲贤远佞之谟。皆已实见诸施行。四海向风。翕然称颂。孰能复有遗议。然臣所欲进其愚悃者。则慎终如始。日新又新之说也。伊古圣人。造诣愈高。则克治愈密。盖节俭之至。而仍虑及耗费。清明之至。而仍虑及壅蔽。忧勤之至。而仍虑及因循。惟谨之于微。防之于渐。而后　　圣德无纤毫之累。治本既懋。上理可臻。若夫用人行政诸事宜。莫外乎遵循　　　成宪。然必有修明之术。有补救之方。有变通之道。臣窃就管见所及。谨拟治平六策。其大端曰。养贤才。肃吏治。恤民隐。筹漕运。练军实。裕财用。均期有裨实务。稍济时艰。如蒙　　圣明俯赐察核。天下幸甚。

世运之所以为隆替者。何在乎。在贤才之消长而已。夫天之生才。恒足以周天下之用。然而贤才有盛有不盛者。则培养之道为之也。曩者　　　大行皇帝御极之初。　　　皇太后殷殷求治。博访贤才。大臣荐举。每多不次擢用。于是硕辅盈　朝。勋臣辈出。四方俊。奋袂崛起。以赞　中兴之运。是岂无术以致之哉。盖由　　虚怀宏奖。振古罕有。而又不拘一格。随宜器使。用能光显　丕业。至今犹被其庥。迩年以来。奖进之贤才。似稍不如前矣。窃恐数十年后。老成凋谢。继起无人。此事之大可虑者也。夫欲贤才之奋兴。必先培养于平日。培养之术。其要有三。一曰重京秩。自古设官。重内轻外。汉汲黯出守淮阳。则至于流涕。唐班景倩入为大理。则喜若登仙。此古帝王居中驭外鼓舞豪俊之微权也。我　朝颁禄。因明旧制。京员俸薄。不逮汉唐十分之一。又自耗羡归公之后。外官有养廉。而京员无养廉。人情益重外轻内。然其初升转犹易。京外两途。互为出入。故供职者不以为苦。近日京员盼慕外放。极不易得。恒以困于资斧。告假而去。绝迹京华。其留者衣食不赡。竭蹶经营。每于　国家之掌故。民生之利病。不暇讲求。此京秩所以愈轻也。查乾隆二年。增京官恩俸。法良意美。度越元明。似宜略仿　　　前谟。酌为推广。别筹恒款。普加京员养廉。筹款之法。宜取诸节省之饷项。方今滇黔关陇。次第肃清。勇营大半凯撤。将来所节饷需。合计不下一千余万。应查明各省停拨之饷。酌提十分之一二。饬令每岁解部。以备京员养廉之用。所费于　国计者甚微。所裨于治体者实大。至若清要之选。当课以经世之具。勿专尚小楷之精。试律之巧。俾获讲求实用。其各部院保举人员。在　　圣明鉴衡不爽。随宜超擢以励其气。中外迭用以练其才。庶举世重外轻内之见。可以默转于无形。百年树人之计。在此举矣。一曰设幕职。伏查雍正元年。　　　世宗宪皇帝命督抚保举幕宾以彰激劝。　　　谕旨有云。今之幕客即古之参谋记室凡节度观察等使赴任之时皆征辟幕僚功绩果着即拜表荐引彼爱惜功名自不敢任意苟且。臣谨案我　朝名臣。若方观承严如煜林则徐。近年如大学士李鸿章左宗棠。始皆托迹幕僚。洞悉中外利病。故能卓著忠勋。可否略仿汉唐宋遗法。仰承　　　世宗鼓励人材之盛心。准令各督抚奏辟幕僚。自京外官以至布衣。如有才守出者。许即专疏保荐。视其本职。计资论俸。一体升转。无职者量加录用。行之稍久。必有闳骏之士。出乎其间。此亦造就之一法也。一曰开特科。隋唐以降。始专尚考试。然其时科目甚多。登进之途颇广。明初始专以八股取士。文风浑朴。得人称盛。今行之已五百余年。陈文委积。剿说相仍。而真意渐汨。取士者束以程序。工拙不甚相远。而黜陟益以难凭。遂使世之慕速化者。置经史实学于不问。竞取近科闱墨。摹拟剽窃。以弋科第。前岁中式举人徐景春。至不知公羊传为何书。贻笑海内。乃其明鉴。然则科举之法。久而渐敝。殆不可无以救之矣。我　朝康熙乾隆年间。两举词科。一时名儒硕德。及闳雅异之才。悉萃其中。文运之隆。远迈前古。非贤才之独盛于此时也。诚以大臣之举。非闻望素著者。不敢妄登荐牍。其与冥搜于场屋。决得失于片时者。迥不侔也。诚法　　　圣祖　　　高宗遗意。特举　制科。则非常之士。闻风兴起。其设科之名。或称博学鸿词。或称贤良方正。或称直言极谏。应由部臣临时请　　旨定夺。庶贤才无沈抑之患。可辅科举所不逮。而前此空之獘。亦且渐以转移。或谓方今科甲人员不少。而复举特科。恐益致仕途之壅滞。不知特科乃旷世而一开。所用不过数十人。且其所举。大半亦出于科甲。是未足为科甲之累而适所以剂科甲之穷。补偏救敝之方。不外是矣。盖重京秩。则贤才奋于内矣。设幕职。则贤才练于外矣。开特科。则举世贤才无遗逸之虞矣。臣之所愿养贤才者此也。

自来吏治之升降。视乎牧令之贤否。牧令之黜陟。由乎大吏之考察。大吏果贤。则吏治不患其不肃也。伏读　　　皇太后懿旨。谕令各直省督抚秉公举劾。任用贤能。煌煌　　圣训。整饬吏治之宏规。不外是矣。臣愚以为方今激劝牧令。又有两端。一在清其途。一在励其气。何谓清牧令之途。　国朝捐输之例。向因不得已而设。我　　　宣宗　　　文宗御极之初。首停捐例。当时以为美谈。嗣因发捻肇衅。饷需浩繁。始议推广捐例。然收数未见赢余。仕途益形庞杂。臣尝考乾隆年间常例。每岁捐监捐封捐级等项。收银约三百万。今捐例既从折减。以示招徕。而每岁户部收银。转不及百五十万。是何也。名器重则虚衔弥觉其荣。虽多费而有所不惜。名器滥则实职不难骤获。虽减数而未必乐输。人情大抵然也。自顷军务告竣。饷需大减。如谓　国家阙此百数十万之经费。臣有以知其不然矣。况今甘捐皖捐黔捐等局。所得无几。所伤实多。该省既已肃清。尤宜亟行停止。今欲议停捐例。宜于各省盐课洋税项下。均匀指拨。合成巨款。以抵京铜局之所入。其捐输常例。但留捐监捐封捐级。与夫杂职等项。概收实银。人人知名器之足贵。则户部收数。亦必不至于过绌。　国计无纤毫之损。吏治有澄清之益。转移之机。非细故矣。何谓励牧令之气。东汉县令。往往入为三公。唐世凡官不历州县。不拟台省。宋至非两任州县。不得除监察御史。自明以后。行取知县皆入为御史及主事。得人最多。我　朝康熙年间。名臣如郭琇彭鹏陆陇其朱轼。皆由县令入为京员。理学经济。震耀一时。康熙四十四年。御史黄秉中疏言知县考选科道。殊觉太骤。　廷议停止。乾隆初年。又以主事人多缺少。凡行取知县。改以知州拣选。在当日酌更成法。原所以协一时之宜。然行之百年。州县无望于清华。渐乏循良之绩。京员未膺夫繁剧。或少练达之猷。吏治与人材。不免两为减色。今欲整饬吏治。陶铸人材。莫如复　　　圣祖初年行取旧制。或稍变通其意。州县两途。并予行取。凡科甲出身保举卓异之员。知州行取授御史。知县行取授主事。庶衔缺亦足相当。而上司操此为激扬。牧令羡此为清贵。吏治必有振兴之一日。或谓近日京员壅滞。而复参用外员。恐愈失疏通之意。不知康熙以前。京员练习民事。上而督抚。下而道府。莫不起自京员。方今　　圣朝知人善任。若果磨励京员。俾与外员互为出入。正所以疏通京员也。京外两途。无扞格不通之患。而后郅治可期矣。夫既清其途。复励其气。然后责大吏以考课。虽中材之牧令。犹将自奋于功名。然尤有宜治其本者。则养廉坐支各项减成不可不复也。查各省文职养廉。向支钱粮耗羡。同治八年。部议廉俸复额。必须各省钱粮耗羡征收足额。始可抵放。此亦本末兼权之意。惟是州县养廉。大者无过千两。盖与坐支各款。均属办公不可少之费。今皆减成发给。其公私之用。必至竭蹶。欲其不妄取于民。不可得也。州县无清廉之操。欲其课农桑勤抚字善催科。不可得也。且钱粮之不足额。半由民欠。半由官亏。与其靳数成之发款。而亏无限之公帑。似不如全复旧额。而严核官亏。可以勖官常。即可以裕　国计。驭吏之本。莫先乎是。若夫劝惩之具。表率之资。是在大吏平时之措置。非一朝一夕之故也。臣之所愿肃吏治者此也。

天下当有事之时。军饷之不能不藉资于民力者。势也。曩以剿办粤捻各寇。不得已而设局抽厘。酌取商贾之赢余。略济饷需之支绌。以视元明之加赋筹饷。相去不啻霄壤。加以我　国家二百余年深仁厚泽。浃髓沦肌。商民踊跃输将。源源接济。故能馈数十万嗷嗷待食之军。而灭方张之寇。惟其如是。而民情大可见矣。然民力必休养于平日。始可借资于一时。今海内军事已平。臣愚以为　　圣朝轸念民瘼。此其时也。军兴以来。厘金之旺。素推东南数省。今试以江苏一省论之。江苏久遭兵燹。疮痍呻吟。元气未复。向已力筹巨饷。剿平诸寇。今则户部指拨之款。各省岁协之饷。悉以江苏为大宗。计其所出。地丁居其一。漕粮居其一。洋税居其一。盐课居其一。厘金又居其一。每项各数百万。幅员不广于他省。而财赋倍蓰过之。民力之竭。亦可知矣。以臣所见。闾阎十室九空。而百物昂贵。小民奔走拮据。艰于生计。力田之农。终岁勤动。尚难自给。偶遇水旱。既不免流移道路。其颠沛饥羸之况。不可殚述也。一省如此。他省可知。伏惟　　圣慈痌在抱。似宜乘此寇荡平之际。与民休息。渐裁厘金。即以一时经费未充。尚难骤撤。可否　敕下各省督抚。察度情形。或酌减捐数。或归并厘卡。以为异日尽裁之渐。至于布帛粟米。为黎衣食所资。尤宜普除厘捐。大慰民望。若再因循不革。恐承平无事。上下视为定额。必将有不可少之出款与为抵销。一旦复有不虞之事。将筹何款以应之。故裁之。所以为异日缓急计也。若夫厘金之外。又有厉民之政。则莫如四川津贴一项。四川古称饶沃。　国初定赋。以为洊经寇乱。概从轻额。故其地五倍江苏。而钱粮不逮五分之一。厥后生殖日繁。物阜民富。仕宦之人。遂视四川为财薮。其公私杂费。与一切陋规。莫不按亩加派。名曰津贴。迁流日久。变本加厉。取之无艺。用之愈奢。凡州县供应上司之差。小者千金。大者逾万。综计民力所出。逾于正赋之额。几有十倍不止者。夫　　圣主有轻徭薄赋之仁。而小民转受苛派无穷之累。揆厥由来。虽非一日。而循是不变。终为厉阶。兹欲剔除宿獘。诚宜大加整顿。斟酌时宜。明定经制。　敕下疆臣。风励僚属。敦尚廉隅。庶积习可蠲。而于　国计民生。两有裨矣。臣之所愿恤民隐者此也。

自元明漕东南之粟以实京师。累代讲求。其法屡变。元用海运。患多漂溺。明用河运。患多劳费。二者得失维钧。今则海道便利。事捷而费省。运河梗阻。法敝而费多。窃尝综其利獘论之。盖河运不如海运。海运不如商运。臣请略陈其说。自前明以屯田养军。以丁运漕粮。　国朝改为旗丁。其始法非不善。暨其獘也。屯户不能耕。而佣平民以耕。旗丁不能运。而募水手以运。于是积耗多而游手繁。旗丁诛求于州县。州县暴敛于平民。其取盈于旗丁者。则有闸官有弁兵有仓书。其取盈于州县者。则有上官有豪绅有胥吏。上下交征。而州县之取诸民者。往往三四倍于正赋。其费之出于上者。则有漕艘之修。有旗丁之粮。有州县之支销。有粮道之经费。加以闸官官之俸。漕标河标之饷。溯查嘉庆年间。协办大学士刘权之疏言。南漕每石。需费十有八金。盖合上下浮费而言之。　国家岁漕四百万石之米。是有七千余万金之费也。近岁海运之法行。盖穷极变通之候。在　国家减省浮费。裨益实多。其州县之漕章。亦经各省大吏酌中厘定。明予以办公之经费。隐绝其无限之浮收。民情翕然。至今称便。乃闻议者颇欲规复河运。苟非狃于故见。则必有所利于其中者也。启中饱而便私图。孰甚于是。是河运之不如海运明矣。臣又闻京仓支用。以甲米为大宗。八旗兵丁。不惯米食。往往由牛彔章京领米易钱。折给兵丁。买杂粮充食。每石京钱若干。合银一两有奇。相沿既久。习而安之。官俸亦然。领米辄发米铺。或因搀杂泥沙。霉烂不堪复食。则发糖坊。每石得银亦一两有奇。赴仓亲领米者。百不得一。盖涉途远则侵蠹必多。经时久则折耗自易。以漕运无穷之劳费。而每石仅获一金之用。亦可慨矣。今诚统计南漕抵仓之米。每岁共有若干。　饬令各省将折漕之价。与其应拨水脚之费。解交部库。所有甲米官俸愿领银者。照漕折银数发给。每岁部发巨帑。慎选廉干之员。于天津通州京仓三处。招商运米。宜于免关税外。援粮船带免他税之例。定为运米若干石。准免他税若干。回空之船。一体给照免税。仓米既满。而运米鬻于市者亦如之。商人惟利是骛。一闻定例。则江浙之米。与奉天牛庄之米。必将航海而来。山东河南之米。亦由运河而至。京东丰润玉田之米。络绎骈集。惟所择之。如此。则有七便焉。米色精洁。一便也。部库充裕。二便也。民力久纾。三便也。内外支销漕项。节省至千万两以外。四便也。甲米官俸。所得有丰于前。五便也。都门内外。米商奔赴。百货流通。六便也。畿民见米之易售。多种稻田。渐兴水利。七便也。有此七便。上下交益。是海运之不如商运明矣。或谓沧海茫茫。恐一旦有不测之变。招商亦难经久。终不如河运之可恃。不知护运道以备不虞。可也。虑沧海之有警。因谓海运不如河运。此因噎废食之见也。况今洋面平稳。轮船迅速。虽在多事之秋。富商大贾。挟数百万之赀。致数万里之远。踰山涉波。艰难险阻。曾不假尺寸之势。什伍之。不患不达。而运河数千里。节节浅阻。一有烽尘之警。亦未必畅然可行。为今之计。宜以海运与招商并举。如招商着有成效。不妨渐推渐广。而略以海运辅之。仍随时保护运河。量加修浚。每岁酌行河运十数万石。务使运道无废而已。若是而谓运道有壅阏之虞。京仓有阙乏之患。必不然矣。臣之所愿筹漕运者此也。

自古养兵无善政。南宋之括财。晚明之加赋。皆为兵多所累。识者病之。我　朝绿营兵额五十余万。较之宋明。业已大减。然养兵之费。岁二千万。几耗天下岁入之半。军兴二十余年。各省剿贼。皆倚勇丁以集事。曾未闻绿营出一良将。立一奇功。臣盖尝深究本末而知其獘也。查各省绿营旧制。马兵月饷银二两。步兵一两五钱。守兵一两。平时仰事俯蓄。尚难自给。咸以小贸营生。手艺餬口。承平日久。或没齿不经战阵。其居将领之任者。亦复狃于因循。拘于文法。于是乎有老弱滥竽之籍。有役使趋走之卒。有侵减虚悬之饷。其兵仰食县官。视为当然。悍者饮博无赖。愿者疲玩不振。每遇操演之期。巧饰虚艺。以炫耳目。一闻征调。胆寒气沮。甚者雇人顶替。行则需车。役则需夫。繁索供张。官民交病。洎乎临敌。真能折冲致果者。百无一二。积獘相嬗。虽有豪杰之士。无由奋兴。然则绿营之不可复恃者。时势然也。自楚军淮军相继并起。勇丁月饷。倍于绿营之战兵。其得力尤在法令简严。事权专壹。自统领以至营官什长。莫不情意相洽。谊若一家。而又可撤可募。随募随练。用其方新之气。故能奋建殊勋。然今之勇营已稍不如前矣。若使积年屯驻。不见大敌。久而暮气乘之。又久而积习锢之。恐复如绿营之不振。故中外之议。皆主撤勇而练兵。夫练兵诚急务也。然使仅守绿营旧制。是兵愈而愈弱也。臣愚以为居今日而修戎备。与其以一饷养一兵。而十兵无一兵之用。何如以两饷养一兵。而一兵获数兵之用。昔人谓兵贵精不贵多。其成效可也。臣谨案乾隆四十七年。增兵六万有奇。大学士阿桂上疏力争。以岁饷骤加。恐难为继。厥后果因帑藏大绌。迭议裁汰。顷者海内用兵。未遑兼顾。绿营兵饷。欠发甚巨。自是每有战守之事。一倚勇营。而绿营几同虚设。近见各省整理绿营。如浙江之减兵加饷。直隶河南之添饷练军。前大学士曾国藩在两江任内。整顿外海水师。旧兵一万余名。裁为二千余名。以济添给薪粮修造船只之费。部议韪之。盖中外大臣。皆已深鉴绿营之敝。而思有以救之。非一日矣。可否推行此法。　敕下各省督抚。裁汰绿营虚额。与其衰废斥退之缺。病故开除之缺。一概勿补。仍体察各路情形。或存绿营原额之半。或减存三之一。以其所节之饷。酌加马步口粮。分隶数镇。会合训练。营制太破者。归而并之。汛防太散者。撤而聚之。约计腹省有劲兵一万。边省万五千人。即可以弹压盗贼。隐备不虞。仍酌留得力勇营。参错屯驻。有事则辅以召募。藉战守之实务。行训练之成法。如是。则平时无食之兵。临时获劲旅之用。循名核实。化弱为强。计无过于此矣。虽然。方今要务。整理绿营之外。尤有培护根本之计。有慎筹门户之计。所谓根本之计何也。我　国家神武开基。东三省劲骑。为亘古所仅见。近以征调络绎。渐至凋零。老者物故。弱者未壮。其于布阵合围之法。驰驱击刺之术。渐失其传。若不及时整饬。恐斯事遂为绝学。似宜　敕下吉林黑龙江将军。挑选驻防子弟。优加廪饩而勤练之。务使制胜妙技。赓续不穷。将来健旅日出。北可固边塞之防。西可备新疆之用。所裨岂浅鲜哉。所谓门户之计何也。东南军事。以水师为最利。长江水师。利用舢板长龙快蟹等船。外海水师。利用广艇红单拖罾等船。而论今日海疆所需。则轮船尤为利器。然其操演之法。与长江水师。截然两途。与外海水师。亦迥然异辙。苟非专门名家。穷年毕世。不能洞悉其精微。今中国闽沪各厂。虽陆续制造轮船。似尚乏统带轮船之将才。则利器不可得而用也。夫事当缔造之初。非破格鼓舞。不足以彰激劝。似应　敕下海疆大吏。荐举轮船将才。其尤异者。不次拔擢。俾天下知功名之路。相率研求。殚精毕力。以备干城之用。庶几将才益练。水师益精。而外侮无虞矣。臣之所愿练军实者此也。

孟子有言。无政事则财用不足。大学平天下一章。于理财之道。盖兢兢焉。臣之愚策。如所谓加养廉停捐例裁厘金。皆有妨于财用者也。如所谓核饷筹漕运减兵额。皆有裨于财用者也。以其所赢。补其所绌。原足相当。而论方今不涸之源。则尤赖　朝廷崇尚节俭。以风天下。天下尽趋于节俭。而财用无不足之虞。故臣又以为理财之政。不必开其源也。惟在节其流而已。节流之法。不必广其术也。惟在核州县之交盘而已。谨查吏部定例。州县交代。正限两月内不能结者。谓之初参。展限两月复不能结者。谓之二参。如旧任官亏缺正项钱粮。或并无亏缺而新任官迟延不接者。皆由该督抚题参革职。交代未清。而该上司不声明者。司道府州降三级调用。督抚降一级留任。此行之久而无獘者也。降及晚近。州县交代。不尽依限完结。上司惮处分之繁。亦遂不依限题参。往往藉辗转驳查。宕延岁月。及其寖久。旧任困于旅费。无款可交。终身寄寓。子孙流离。皆所不免。其新任以旧款未清。转相牵率。于是交代不结者什有八九。而上司亦遂有参不胜参之势。库款之所以日亏。职是故也。臣闻近来办理交代。以山东为最善。山东一省。自前抚臣阎敬铭申明旧例。刊刻交代章程十一条。颁发州县。并通饬各属。不得藉各项工程名目。报销正款钱粮。其交代逾限者。参革无贷。同治初年每岁藩库所收正杂各款不过八九十万两。近则藩库收款至二百五六十万以外。藉支本省饷需。及京协各饷。一省如此。天下可知矣。夫州县职司钱粮。坐拥仓库。计其公私之用。每岁多耗数千金未甚觉其费也。然合天下千五百州县计之。是三年而耗二千万也。彼曾任州县者亦以挪移甚便。不能节缩衣食。终不免窘乏之虞。查抄之累。此公私两损之道也。若交代素严。俾州县豫知节啬。则　国家少亏帑之虞。州县免终身之累。此公私两便之道也。如臣愚见。可否　敕下吏部申明旧例。并咨取山东交代章程。通行各省。实力办理。又恐积亏之后。骤加整顿。则新旧相混。窒碍必多。欲杜侵亏。惟有宽既往而严将来之一法。酌复养廉以裕其力。禁止摊赔以清其流。庶各省大吏。易于措手。自兹以往。逾限必参。二参必革。功令严而亏挪少。亏项绝而库藏充。理财之道。莫先乎此矣。臣之所愿裕财用者此也。以上六策。皆史册经见之端。士民欣慕之事。或经　　　列圣创垂而着为良法。或系大臣筹措而迭见成功。臣不过就闻见之余。略参引伸之义。冀可推行乎海内。先期斟酌乎时宜。虽　国家大政。不止此数端。然苟非治术所深资。平时所切究。亦不敢掇拾细故。冒昧渎陈。臣自惟学识庸。无以仰答　　高厚生成于万一。谨体　　圣世求言之意。稍摅千虑一得之愚。臣不胜战栗待罪之至。

　

卷十四　治体六治法下

　　东南三大政议　　　
金安清

自来治国之道。承平之时。与多事之时异。有承平易而多事难者。有承平难而多事易者。盖人心之不同。地利之互殊为之也。承平百度就理。物力俱盈。而群情苟安。其难在兴革。多事则成规涣散。择利即行。而浅见易淆。其难在持久。三代秦汉时。吴越等于蛮夷矣。晋南渡而人与地始盛。唐自天宝之乱。第五琦刘晏出。而尽东南之全力。以赡西北诸军。终唐之世。朝廷贡赋。皆取资焉。历五季而南宋。皆以一隅支撑天下。明祖且基之以立国。　本朝　　　列圣。切切以南顾为根本。而陕甘滇黔。皆辗转仰食。盖二百年于兹矣。而其大政不出三事。曰河。曰盐。曰漕而已。河自前明刘大夏筑断黄陵冈之后。黄水有南无北。偶尔小决。旋即塞之。防阻运也。禹迹不可复。即东汉王景所治千乘故道。历千余年无河患之成迹。亦为废弃。自此四五百年中。先后两朝。费　国帑至亿万万。而在事之奔走焦劳。民力之拮据况瘁。无二三十年河堤不决。而我朝岁入四千万。东南二河。即岁耗千万。宵旰之忧勤。载在史牒。至矣。今自咸丰三年庙工堤溃。时方兵燹。迄无有议塞之者。虽横流直东豫三省。沿河之民。不免被淹。而以天下全局言之。则所经之地。乃粮轻产歉之所。而非下游财赋之区。且与东汉王景治海之道相合。天为之。亦时为之也。以形家言而论。　国家建都燕冀。河宜北流。而不宜南流。北宋仁宗朝以及南宋。皆河屡北流。故北方气盛。至元末贾鲁强使南行。而中原为之孱弱。此又古事之可考者。今河水北流十有八年。以视从前之悉力南防者。已省帑无算。姑勿论此时挽之复南。断无如许财力。且令复旧之后。劳费无穷。适为计之左矣。北流必不待议。乃应天心。顺人事。健　国脉。节度支。大有造于宇内者。惟自决口以下。至入海之处千余里。无堤拦束。任其散漫。不独民生困敝。且流缓则沙停。沙停则河垫。久而久之。海口高仰。下壅上溃。汴梁以西。尚有二百数十里南北堤工。将有蚁穴之患。前年荥泽之警。可为寒心。靳文襄之治河。有缕堤。有遥堤。今当师其法而行之。河身二十里之内。筑缕堤以束水攻沙。三十里外。筑遥堤以防其出槽泛溢。则平日水由地中。溜冲海外。朝宗顺轨。可为千百年之利。而缕堤之内。遥堤之外。仍可听民种麦。黄水所过。必更肥饶。所收可倍。迨大泛普涨。则已收获。无可虑矣。此治黄河之说也。运河自浙江至直隶。南北一线。原无阻滞。近则因黄河横决。张秋安山一带。为之中梗。溯自洪武以来。每值北流。漕运为阻。虽以徐有贞之精强。刘忠宣之谋画。皆非塞决。不能通运。永乐年间。临清至寿张。甚至于陆地飞挽。皆以近地无水源故也。而借黄往往易淤。劳费滋大。今如以水柜之法。仿放淤之法。则仍借黄河之水。而悉去黄河之沙。取之无穷。用之不竭。数省漕运所经。皆一无濡滞矣。此治运河之说也。

各省盐务。两淮为最巨。前明即行纲法。　本朝因之。未之或改。嘉庆道光之际。课引两疲。乃人敝法。非法敝人也。陶文毅经营十年。仅于淮北一隅改票。而淮南未敢轻议。未几而陆沔阳行之。不及二年。全局败坏。乃改为专商认岸。以复其旧。讵料寇祸作而不果。至同治二年。曾相任两江。始参酌纲票二者之中。为之定价定引。计数年之中。济饷者不下千余万。且循环转输。免其验资分派。亦即纲之遗意。而商民未能画一。心志犹觉未坚。湖广乃淮盐最大口岸。川盐久占。夺主喧宾。里下河盐积如山。致数十万丁。有盐无售。此患诚可虑。夫楚地之厌苦淮盐者。乃价贵耳。色轻耳。此皆商不能专。则心不能一。使能遴择巨贾。令出重资。专购通属色白之盐。运往汉口以上。访察川盐之价。而贱以出之。则小民惟利是赖。食淮胜于食川。不胫而走。固不能有阻挠之者。淮引可期大畅。此治盐之说也。南漕六省。旧额几四百万。二十年来。湘鄂西皖。停运改折。江浙海运。亦终不满百万。京仓支放艰难。百事掣肘。东南垦荒未竟。即使年年加额。而上海沙船。日少一日。亦恐有米无船。更无论外四省矣。江西额八十万。安徽额三十余万。统计一百四五十万石。改折之后。解部每石二两四钱。若骤改河运。惟恐不敷。势既不能多取之民。即不能不暗损于国。夫以此一百四五十万石。统行起运。诚有所难。若折色留其半。而起运居其半。即以解部之二两四钱。改解江北。就地购米。内河起运。计米价水脚亦已足敷。无待津贴。而京仓可增七八十万石之米。已大胜于前矣。此治漕之说也。凡此三大政。为　熙朝亿万年根本。自兵燹之后。旧日掣肘而忧心者。已扫荡无余。诚能枢部支持于内。疆臣力行于外。溯其源流。察其窍要。举贤才。筹经费。清条理。严责成。不过数年。而　国计民生。皆大有显效。黄河则可复北宋以前千余年之旧。而河决之患可以永除。盐则复数百年之纲法。而从前之獘政一清。漕则以二百万充积京仓。而山东直隶等处阴养数十万穷民。伏莽篝鸣。皆可以消纳于佣趁。此乃目前至美之气机。失此不图。他日时异势殊。盖有难言之者矣。大略具存。其分门节目。各以篇系。则别着于后焉。

　东南大政以三事为要图因势利导时会所乘亦穷变通久之机也惟当时海运章程规画未定故篇中治漕一说尚局成迹宜分别观之其所系各篇门目繁多兹不具录

　　上陕抚陈关中十策咸丰十年　　　
邵辅

一曰当大任。明公受　　天子命。绾三秦之绶。当西面之障。将举关中之安危治乱毅然以一身任之。使众心有所恃。策有所承。志意甚盛。恩德甚厚。虽然。愿公之有以持之也。晚近之吏。其始若发愤而大有所为。清吏事。治军政。操切官属。毛举细故。皇然若不可以终日。其卒吏事废。军政弛志。气薾然。一无所表见。此无他。中情虚憍。特用以要名誉。饰耳目。而无忧天下之心。口惠者实固不至矣。夫以关中之胜。财力之强。人才之蕃。士民之众。诚得其道而用之。上可以光复　京国。中可以控制三河。下可以固守全陕。不得其道。则纲坏纽解。奸民内讧。东有豫寇。南有蜀贼。乘隙抵闲。四面而至。虽有智者。不能为之谋矣。安危之机。治乱之势。诚在于明公。明公将有为。必清嗜欲。好学问。而负重忧危为本。

二曰举贤才。今时为吏者。美衣服。柔音声。厚馈遗。盛请谒。当官而功。又操一切文网。深文周内。挫折贤豪有为之士。所举者。非大吏之宠戚也。则王公大人之豪子弟也。如是而不变。关中未可为也。夫所谓贤才者。才气不欲轻露。而忠纯可托。言语不能胜人。而悃愊无华。或放纵不羁。众所同恶。而智略辐辏。不惮艰辛。或究意农桑。或夙娴技击。或公直素服于众心。或雄勇显著于里闬。若此者。皆拙于效媚。于自媒。而可以集天下之事者也。非察而求之。将安得之。诚使官属得人人举所知。言其志于执事之前。执事幸而进之。日见十人。十日而见百人。不过数十日。而关中之吏。贤否毕察矣。然后量其所举。考其所言。贤者进。不肖者黜。一旦用之。则收尘壤之助。而树邱山之功。孰与取悦耳目临事涕泣者等乎。夫天下有急而至于沮败者。则所贵非也。

三曰联官民。天下治平。文貌相承。诈伪相尚。其迹似亲而实。其情似厚而实薄。一朝有事。则委而去之如路人。此患于无以联之也。窃以为联之之道。资格无浅深。职位无高下。礼无厚薄。交无亲。使在吾下者。举得以达其家人之隐衷。遭遇职事之所患苦。郡县之吏。或察其操守。或观其政事。或审其才华。或求其德行。得其实矣。而为之取其所长。恕其所短。一切繁文末节烦苛拘牵之法。为之荡涤蠲除。使之尽其才而行其志。谄谀谗谮。不足以蔽吾之明。便佞巧柔。不足以邀吾之赏。用不测之恩。厉忠奋之气。使上而在官。下而在民。欢欣鼓舞。晓然于吾志之所向而功之所就。如是。而南北三千里。东西千余里。可臂指使也。

四曰习士卒。所恃以御寇者。刀矛弓矢长戟大弩也。而今之所尚者在火器。夫火器之利。我与敌共之。而未可恃也。器械精良。甲乘完具。是兵之所资以胜者也。非所以为胜也。必胜之道在习其胆而定其陈。或曰。胆不可见。于何习之。则有以效其然也。夫以一身与众。虽勇不能无惧心。使左右翼以二人。则可以无惧。复益以二人。则勇者敢于前矣。复以二人从其后。则怯者亦敢于前矣。此南塘所谓七星之陈也。然犹虑其孤也。使七人在中。而左右各有七人以翼之。左右之两翼。复各有七人以参之。其后复有两七人者以踵之。而用一将司旗鼓。齐进退。是萃五十人为一人也。以五十人为一人。则遇散寇数千。可以搏战而不惧。况百人乎。况千人万人乎。况其将精于缓急实虚远近进退刚柔奇正之用。批亢捣虚。使敌无以究其谋而施其勇。而我复有信赏必罚以驱之。而胆焉有不习者乎。诚如是。则火器利也。刀矛弓矢长戟大弩亦利也。是故陈法成则胆习。胆习则志定。志定则气固。气固则勇生。用之战必胜。用之攻必取。用之守必固。以关中之胜。不过五千人无患矣。

五曰靖内奸。内奸之起。其始不过相聚为奸。鼠窃狗盗。击断于一方。因而闵宥之。法禁不行。　国威不肃。则必至于攻城劫府库。杀略人民。小者数百。大者数千。劳师逐捕。千里流血。而逆氛起矣。夫以关中之富实。而外寇往来。逡巡于崤洛之东。巴山以南。迄今五六年。卒无狗吠之警者。为内无衅也。若奸宄内讧。未能速靖。则近而河南。远而四川。寇必且接踵而至。内外相结。则祸乱益深。其势必累岁而不得解。故靖内奸者。在于威断而神速。速则易灭而风未远闻。威则众心慑伏而不敢继起。是故治之于叛逆。不若治之于为盗。治之于为盗。不若治之于结盟。杀一人而可以救万人之生则杀之。灭一乡而可以靖千里之乱则灭之。此识微知远者所决也。而庸人之所震惧而不忍也。传曰。为虺不摧。为蛇奈何。豪毛不拔。将寻斧柯。此言乱萌之不可以忽也。今渭南诸回种。屯聚万余人。与民相仇。剽劫数起逆征见矣。而有司专务覆匿徼幸无事。非所以绝乱萌也。不早图。恐为变。

六曰御外侮。外侮之来。贵先悉其强弱大小远近众寡分合先后迟速缓急而为之备。是故善用兵者。必勤于侦谍。法令不严。赐予不厚。则无以得谍之死力。而知贼之实。是故善用兵者。必厚于赏谍。而严于诛谍。谍不厌多。而侦地欲其广。使豫之河南南阳汝陕。楚之郧阳均房。蜀之成都保绥定夔州。晋之汾蒲绛解。周回数千里。皆有谍百余辈居其间。间日迭报。以知贼势之盛衰。行止之向背。则我得以制其长。挠其短。而谋必中矣。独大河以东。自山西永济而北尽于河曲。与榆林延安同州土壤相接。计地几二千里。津渡不可胜计。此非可尽防也。幸及山西无恙。急与并力而相守。出精兵千人助之。塞上党。扼垣曲。而我乃专其力于潼商汉中之间。计之上者也。

七曰审地势。关中之势。今与古殊。古有羌胡之患。则重在西北。今有楚豫巴蜀之寇。则重在东南。窃以为御西北为难。御东南则较易。何也。今度贼势之所趋。则最重者莫如潼商。而潼关当一面。商雒当二面。要皆西安同州声势所及。朝援而夕至者也。其次莫如兴安汉中。则兴安当一面。汉中当二面。其地重山大谷。涂路倾。寇来如行鼠穴中。马不得驰逐。军不得方陈。智力穷。馈饟绝。而大军南镇汉中。乘高守险。以饱待饥。以逸待劳。蓄力持久。寇必不战而自走。而兴安可以无恐。其次莫如陇宝鸡。则宝鸡当二面。陇州当三面。皆以甘肃为外蔽。甘肃警。则凤翔之兵。足以塞陇坻。此不足深忧。其次莫如长武。长武当一面。而有固原掎其后。若延鄜榆绥则散地也。夫潼关古战守地。当秦东方。谋守关中者。未有不先焉者也。然其外有陕。又其外有新安。崤道屈曲四百余里。寇无以飞越而轻进。此可从容制之也。独商雒中五百里。为楚豫间道。地迫狭不能居大军。窃恐寇之入秦。将必由此。此宜保险阻。聚粮食。寇少则进讨。寇多则谨守。更令汉南千余里中。各缮亭障自保。就芟刈草谷。烧绝邸道。使贼前无所掠。后无见粮。取之易矣。若夫不审兵机。不操胜算。一方告警。三垂震惊。此则将不知兵之过。虽熟地利何为乎。

八曰察缓急。缓急之序。有人有地。有事有机。以人言之。则当大任驭材为急。而循资格行常法为缓。以地言之。则潼商兴安汉中为急。而延鄜榆绥为缓。凤翔可以助汉中。同州可以救商雒。则在乎缓急之间。以事言之。则举错劝戒为急。而文书词讼为缓。以机言之。则遏乱萌固民气为急。而助外饷为缓。以急者为先图。而以缓者归有司。则操之有要。而事毕举矣。

九曰信赏罚。赏罚具有条式。岁未尝不行。行未尝不果。而不能取信于吏民将士者。谗邪奸慝乱之也。彼谗慝之中人也。神于鬼蜮。赏及其所憎。则百计挠败。而使大功为可疑。罚及其所爱。则委曲弥缝。游词宽譬。而使大恶为无害。夫可赏之功。可罚之恶。必有实可据。虚辞揜饰无为也。其患在于大吏之不勤。而偏有所信。知所以反之。则功罪明而赏罚得矣。是故赏当其功。罚当其罪。则人服上之明。而善者益劝。恶者恐惧矣。赏不由爱。罚不由憎。则人服上之公。而权无旁落。谗慝敛迹矣。赏不从轻。罚不从重。则人服上之仁。而荣者感恩。杀者无怨矣。赏必速行。罚必速决。则人服上之敏。而事功立就。心目无滞矣。今日坐堂皇。治簿书。覆案论报甚具。而下者请求贿赂。率以文法相遁。此适足以败天下耳。非　朝廷所以立赏罚之意也。

十曰奋刚断。司马温公曰。衰世之君多柔懦。凡愚之相好姑息。是以权幸之臣。有罪不坐。豪猾之民。犯法不诛。仁恩所及。止于目前。奸宄得志。纪纲不立。故崔寔政论。所以矫一时之枉也。国家长治久安二百余岁。厚恩意。重诛罚。臣子相承以优柔煦妪为经。吏之巧者。梯缘而幸进。英贤黜罢。拙直废滞。今民或乃聚徒击断。剽劫私。桴鼓不绝于路。寡弱之民。积痛无所愬。此之不变。欲其无乱难矣。窃谓今日之秦。其治当猛。礼曰。刑乱国用重典。此言刑之因时而适用也。夫吾所毅然而论劾者。非　　天子之良有司也。所诛系非赤子也。彼固礼乱法交以害于民者也。此贾生之所谓髋髀非斤斧安治焉。武侯之治蜀也以严为体。及其卒也。万里祭哭如丧父母。斯成法也。

　　上陶制府书　　　
陈世镕

执事不以世镕之愚不肖。引而进之门下。使得承清燕之光。厕文史之末。数年于兹。所以宠之者甚至。然其职不过含毫吮墨。备不时之需。草创讨论而已。至于经世宰物之务。未尝敢稍参一见。赞一辞。诚自度培塿涓滴。无可以裨益泰山沧海也。自违左右。倏及一年。间以所条布于令者考验行否。则殊未见其名实之相副。是不得以非所宜与。默而不告。凡兴废之事。上言之而下行之。上言之而下不行。则为空言。无贵乎其言也。曩者执事抚皖。值道光三年大祲。抚绥安集。虑其后之无所恃以御也。立为丰备仓之法。至简至易。愚夫妇皆知其可行。布诸令七八年矣。计必村有蓄而户有储矣。乃去岁之灾。道殣相望。官振冬二月春一月。仅十活二三。益之以募人输金出粟。始十活四五。问所为丰备仓。无有能道之者。则执事之法为虚立矣。两淮盐法敝久。执事建议裁浮费以恤商。减官价以敌私。天下所共闻也。浮费之裁。既旷然与之更始。百姓莫不引领而望曰。商则恤矣。价庶几减。民其有瘳乎。乃今者皖中之价。非惟弗减。视旧反增焉。皖然。即他处可知。则执事之议为虚建矣。夫执事立一法。建一议。岂姑以市美于人。塞百姓之意云尔哉。亦将见之于行。使实被其利而后快也。故斟酌乎时势之宜。损益乎盈虚之数。度其可行者布之。不可行不以布也。其易行者布之。不易行不以布也。惟天下亦皆以为可行且易行也。而不行。则有司岂得辞其过与。后世吏治所以不如古者。非无良法美意。而上不以实责。下不以实应。其始姑取具于文饰。后乃并空名而亡之。官之视民。泛然若萍梗之相值。故麻木不仁之病日深一日。卒然有急遂支绌而无以应也。夫积贮者。生人之大命也。今岁一不登。国振不给。募民财继之。而后济。此岂可不为寒心哉。且簿籍齐民之丰杀。以为佐粟之等差。美其名曰乐输。实无异于搜括也。以世镕耳目所闻见。固有今日仰振之人。即前日佐粟之人。盖几经搜括。富者亦贫。势所必至也。上与下交匮若此。即恶能有恃以无恐哉。不及今图之。后虽欲图。恐无及矣。夫盐价之增。嘉庆中桐城汪公督楚始请之也。彼盖当川楚用兵之后。国用不足。为一时权宜之计。待既足复初耳。然一增遂不可减。计其所得。固不能有加于正赋之外。而正赋反由兹而绌。祗以便盗贩之贱售取赢而已。盖利者。人之所争趋也。商人以贵售为利。盗贩即以商人之贵售而我贱售为利。夫小民恶知盗贩之不可食。必当舍贱而食贵哉。虽官为厉禁。而夺其贱食之甚便。而驱之食贵。势固不能。此其所以充斥而不可制也。然商人犹有所借口。曰浮费之不列于经制尚多。无所取之。不得已。稍多其直以为给也。其为每人而悦。日有不足。孝廉务本诸堂之饩。固大半空名仅具。而执事犹必力关其口。故议减价。先裁浮费。盖两者相因。举则并举也。自浮费裁。人以为价且必减。而不逞之徒。徒业者八九。即以粮船而言。历年回空。私载长芦之盐。不下数十万引。而去年未有圭撮。诚知其利之不足居。故奸谋不欲萌也。今乃不减而反增焉。彼小民岂不疑执事之私有厚于商。而禁人之无盗贩。夺己贱食使食贵乎。彼盗贩正患商人之减价而己无所得利。今知其不然也。岂不私幸故业之可以复营。而乘间窃出乎。古人不立法。法立必行。不下令。令下必达。故曰事求可。功求成。若管仲作内政。李克尽地力。虽霸者之为。然皆有坚忍之力。强毅之操。故能推之而无阻。行之而克济。即诸葛武侯之治蜀。王景略之治苻秦。亦莫不然。未有上不以实责。下不以实应。而能为之而有成者也。天下之事。患有病而无药。今既得良医处方。药具矣。而仆隶不为煎和。遂坐听其偃蹇以嬉乎。抑改使能者任之。而责其效乎。方今天下之望。集于执事。使令出而皆废格弗行。将何以为治。夫督抚之职。莫先于察属吏之能否。可即以二事为验也。语曰。狂夫之言。圣人择焉。惟执事裁之。

　　复贺耦耕中丞问治黔书　　　
严正基

春初接阅邸钞。欣闻钧阁开府黔中。恐邮筒驰相左。尚未泐词肃贺。顷奉由宛陵递到手教。猥以黔中利獘。及用人行政之大者。殷殷垂(间)[问]。某才识驽下。何能上赞高深。但蠡测所及。亦不敢不略陈梗概。备大君子迩言之察。查黔省寸趾皆山。地瘠民贫。往时之为地方大害者。莫如与楚粤毗连之苗民。屡经大兵勘定。设立厅县营汛。控制抚驭。业极措置精详。黎平古州各属。绥靖已踰百年。松桃铜仁一带。亦三十余年无事。但虑生齿日繁。生计日绌。加以汉奸之盘剥。不肖兵役之磕诈。偶值年谷不登。一二奸苗煽乱。控驭稍失机宜。遂至酿成巨患。盖苗性愚而很。其黠狡者则又悍而诈。蓄怨既深。则报复更烈。鄙意以为此等地方牧令。宜饬治办民苗交涉案件。听断务得其平。究出重利盘剥情节。立予重办。并严禁差役勒索。至分驻要隘之营弁。亦饬实力稽查奸匪。毋许稍形疏懈。不准纵兵藉讹生衅。自可销患未萌。此治苗匪之大略也。又查黔省各州县。两湖及江西各省客民。垦荒贸易流寓其地者众。此辈良莠不一。拜盟结会。以抗官御侮为名。推刁劣绅衿为首。或书差中之有气力者。暗相联络。为之包庇。即拥有厚赀之土著民人。亦相率入其会中。为保护身家计。迨党羽既众。遂有诱贿勒索奸拐抢劫之事。此村既实繁有徒。彼村亦纠众为敌。互相仇杀。莫敢谁何。地方官虑及拒捕伤差。不敢严拏。及获犯到案。又虑长途招解。糜费不赀。或竟将就完案。以致匪徒无所惩创。其风更炽。鄙意以为查办会匪州县。似宜宽其衔辔。于缉获会匪最多之处。稍加津贴经费。其办理妥速地方安堵如常者。优予升迁。以奖其劳。地方官勇于缉捕。其党自不难于解散。此治会匪之大略也。又查黔省虽有教匪伏匿。不至如西北各省之多。但教匪之惑人。较会匪为尤甚。会匪止于男丁之附从。教匪则挟祸福因果之说。并能使妇女为其所煽。其信从之心。互相传习。而莫之敢贰。故猝欲破其锢习而不能。然教匪致乱之由。亦有二。一则缘入教之人既众。或怂恿出于伙党。而首倡邪谋。或胁诱由于渠魁。而渐图非分。因而甘心为匪者有之。一则因州县之缉拏太严。既不免于奸胥猾吏。恣行鱼肉于前。复不免于劣保刁棍。横相朘削于后。因而进退维谷。不得已而变计为匪者有之。鄙意以为邪教之既流而为匪。缉拏不得不严。而穷洽亦复有獘。似宜网开一面。予以自新之路。且有教化行乎其间。根株乃可得而尽。夫经正民兴。邪慝自无。州县于所属四乡。倡建义馆。延师训迪童蒙。除讽诵四书五经外。兼讲肄　　　圣谕广训。并犯法重大科条。使之转相传播。怵目警心。多一读书明理之愿民。即少一作奸犯科之败类。庶于化导邪教之法有合。此治教匪之大略也。然某尝合天下之大局计之。不独结会习教。及奸苗之敢于犯法者为足虑。尤在于奸民之藐法而亡等。以欺凌侵渔为得计。以讦控挟制为良图。固由不肖州县先有以启其侮。驯至恶焰已炽。即遇贤能之吏。别无赃私可指。亦每藉相沿办公陋规。砌词上控。以张其把持垄断之威。幸而得胜。则势愈凶横而不可制。盖犯法而法尚存。藐法则法益穷而遂亡。非有峻法以力防其变。将法且亡于所穷。其奚以为治乎。

昔国侨治郑。相时势而纠之以猛。豪贵如子南子。诛之逐之不少贷。郑以大治者数十年。汉代如黄霸之治颍川。以儒术饰吏治。非赵广汉所及。然其先大姓结为朋党。持吏长短。横行郡邑。藉非广汉用钩距之法。以摧破其党。遽以霸宽大之政行之。正恐网解纽弛。而为奸不止。自广汉之法既行。其魁杰者俱已伏辜。朋党解散。韩延寿继典斯邦。牛酒存问。长老讲明礼让。又为释其仇杀之风。霸蒙其而修明之。始能成神雀凤凰之治。武侯之治蜀。王景略之治秦。皆用法严峻。肃然称治。夫法者所以禁奸止暴。用法而适当其可。则可以转弱而为强。易危而为安。姚亮甫中丞抚豫。以清介驭属吏。奢侈贪婪之风。为之一变。然诸事过于姑息。遇控告州县之案。无分是非曲直。一概批准提讯。维时奸民藐抗州县。有告官如送忤逆之谣。程梓庭制府继之。遇案严加惩办。此风稍为衰熄。而至今犹未尽除。鄙意以为部民控告州县。如实有赃证可举。自当为之申理。其牵砌相沿。陋规讦控。亦宜严绳以法。庶稍知自爱之员。既获藉资办公。又不为人掣肘。俾之无所瞻顾。得以自行其志。民知畏法。而吏益守法。斯法立而恩亦行。于公事始有裨益。至于用人之法。其先在于知人。而知人亦必自察言始。然察人以言。尽有其言可采。而其人之居心行事。竟大相剌谬者。益信知人则哲惟帝其难之不诬。故虞书于敷奏以言之后。必继之以明试以功。而后车服以庸。诚慎之也。而今之所为用人。尤更有难焉。大吏于州县繁要大缺。可以择能而使。其中之缺。非在省应补。即在部应选。不必人尽可靠。且系其人本缺。并不能扣留不遣。州县之不能得人。往往以此。惟得贤明郡守。为之表率于上。善则劝之。过则规之。属在中才。或可勉为良吏。但郡守亦难得人。此用人之所以称难也。鄙意以为激厉人才之道。在使之有所劝惩。自郡守以及牧令。其贤能着声为舆论推重者。特荐一二以示奖励。其声名狼藉廉有赃款实据者。亦严参一二以儆其余。复用蒋襄平相国缺为人累人为缺累之议。分别补降量移。寓造就于体恤。以策其人之后效。开诚布公以激其良。信赏必罚以厉其节。所部鼓舞奋兴。吏治当更蒸蒸日上矣。又黔省兵丁耐劳习战。甲于他省。往时调征苗疆。及三省教匪。迭着勤劳。但有勇必须知方。使为节制之师。近日川陕一带。兵丁久历行阵。劲勇可用。而恃功骄蹇。屡滋事端。颇为地方隐忧。鄙意以为操练兵勇。责成该管营弁。惟当用其所长。精益求精。至约束营伍之法。尤在申饬各将弁。洁己率属。不轻克扣。考补额缺。严禁行贿钻营。取技艺优长者充选。分隶各营兵丁。饬令该管营弁立簿登载功过。着有劳绩者记功。考缺时比较拔补。犯事则分别轻重记过。遇考缺时扣送。销过后方准与考。纪律严明。壁垒自更一新。再察看将弁之谙练营务。及曾历戎行骁勇能战者。分晰开具清册。以备临时调用。至忠勇勤干之员。尤当刮目相视。他日方得其力。练兵驭将之方。计无踰于此者。若夫　国家之大计。尤在藏富于民。方今承平日久。人满之患。不仅黔省为然。而黔民刀耕火种。山尽开垦。地利既已无遗。生财之法。别无善策。而所在民鲜盖藏。不足待一日之急。岁一不登。必至尽呼庚癸。鄙意以为黔产宜谷。惟有乘秋稔之时。饬令地方有司劝谕殷实绅民。捐输义谷作本。遴简公正董事。择四方适中地方。置仓权息。妥立章程。以备凶荒振贷之需。亦一时救急良法。其捐户踊跃急公。照例分别甄叙。以劝捐所入谷数之多寡。定为州县殿最。一二年内。通省以次举行。歉岁有备无患。官民有不并受其福者乎。某伏愿大人公忠体　国。严整饬吏治之方。裕曲尽人情之意。经权互用。宽猛兼施。使属吏之情。得以上达。小民之隐。无不周知。勿堕成功。勿规速效。黔省吏治之盛。军政之修。积贮之丰。风俗人心之厚。可旦夕俟矣。

　　与邵位西拟言时事书　　　
徐子苓

接覆书。读竟。喜极而悲。仆虽愚。与足下相知颇悉。惟方在京师时。闻人言足下近复好为诗。心窃不然。以为足下起布衣。骤擢要地。当早淬厉。以求备天下之用。何自喜于诗为。而是时诸君子争言。事事多梗。又窃怪足下居京师久。所识贤公卿甚众。苟利国家。造膝而谋。诡辞而退。功不必自我出。名不必自我居也。归附数言相质。复辱教益。知贤者之用心。迥出于恒情之外。而天下事之积獘难挽者。其用力殊难。微足下深虑。夫奚及此。客冬贩盐扬州。归次拟为一书。既自忖草茅之士。不识体要。恐蹈不测。重贻老亲忧。久胠其草。都渐不复省记。今天下之患。自　朝廷百执事以至闾巷小夫。皆能言之。曰。财匮矣。兵弱矣。海氛之难以力弭。禁之不可以骤申。人材之不足以为用也。尝深思其獘之所由生。与其祸之所终极。窃以为有不可缓者二。有必宜振刷者六。谨陈其略。惟详察之。夫今日之最不可缓者。禁是矣。或曰。果可以复禁乎。禁之而骤。昔年海上之师。其前鉴也。是大不然。夫海上之役。岂禁之过哉。今有鬻于肆者。小儿日嗜而甘之。其家长怒小儿之耗。而重扃之。有干仆焉。迁其怒于主人。毁其什物。忿而哄于市。其家长惧而褫其仆。有庸仆焉。与主人媾。倒戈而揖之。海上之役。焚以启衅。干仆之激而迁怒者也。倒戈而揖之。庸奴之与为媾者也。或曰。禁之必重扰。且其患在民不在　国。民间每年漏出之数。与　国之正供无涉焉。是又不然。财者。上与下交相济焉者也。之患。蠹财且钝兵。又重坏天下之人才。其祸烈于洪水猛兽。夫蠹财之獘。愚者亦且知之。其钝兵又坏天下之人才焉。何也。孔子曰。以不教民战。是谓弃之。孟子曰。无恒产而有恒心者。惟士为能。今日之兵与士。揆以古先王之法。皆不教而无恒心之民。今第以一邑论。农之食者十之二。工之食者十之三。贾之食者十之六。兵之食者十之八。士之食者十之五。上至督抚仆隶之私。下及县门舆台之贱。其食者又十之八九。且夫今之所谓兵与士。平居教养之术。固已矣。而又毒之以。故其居尝靡事而不为。十余年之间。狱讼繁兴。盗贼起。苞苴盛而请托公行。廉耻衰而风俗大坏。职是故也。夫以数十年之沈锢。而谓其禁之之易焉。何也。盖昔者尝举禁矣。方禁下。未期月而戒者半。其久食之老疾不能猝戒者。节缩焉而减其半。去年十月间。外间传言当事将复申禁。其少年动色而相戒。其久食之老疾者。又节缩焉而预减其半。盖人心即天心也。之为祸中国久矣。破人之家。灭人之祀。寡人之妻。孤人之子。其父兄则流涕痛哭而无如何。其子弟则蹙额呼天而无所控告。夫洪水猛兽。天以开禹周公。之为祸。外洋所以毒中国。禁之而戎衅开。其祸小。不禁而殚天下之财。钝天下之兵。驱天下之人以堕异族之术中。其祸较迟。而其发也尤烈。然则禁之将奈何。曰。法宜。则可久。罚必行。必行则民之从之也捷。虽然。不可以不虑也。

今夫异族之蟠踞于海边诸郡。其势日炽。而内地盗贼之滋。又久而益蔓。今粤西又骚然动矣。为今之计。莫急于练兵。兵不在多而在精。通天下兵额计之。盖近百万。弁卒之俸饷。准以岁入之数。盖五分而去其二。平日以有用待匮之财。养无用之兵。有事又远调他省。或召募乡勇以益之。故其费益耗。是两失之也。夫举天下百万骄惰不教之兵。骤下一令曰。省之便。其变诚未易言。今第朝而练焉。汰其一二人。暮而练焉。汰其一二人。而因以其暇简较其器械。去扣剥之陋规。清虚伍之滥额。时出重赏。以激厉之意。寓选锋之法。天下之兵。方欢欣鼓舞。以为　朝廷日增饷恤兵之不暇。不期年间可省十余万人。而其存者数十万人之兵。皆天下之劲卒矣。有练兵之益。无省兵之患。是一举而两得之也。议者必曰。　国朝疆域。远过前代。方增防置守之不给。恶在其能省之也。盖蓄方所以攻病。养兵所以制敌。故良医用方。不贵多品。强国诘戎。不烦增卒。昔之养兵以自弱者。宋其前事矣。太祖之世。兵不过二十万。康定庆历而后。增至百万。卒无救于靖康之祸。明之季世。兵号四百万。卒亡于张李。　国初兵额亦不过二十万。今试举目前大势。较之　国初。其强弱虚实之形。不待智者而决矣。往者海上之役。有戍兵自戍所来。鬻土于市中。国问之。曰。药所易也。嗟乎。有兵如此。虽数千万夫。究安所用之哉。且夫练兵之说行。又不第省兵已也。战守之具修。外患慑矣。斥堠之制谨。内盗弭矣。虚额糜饷之费裁。　国家之经费裕如矣。

夫禁练兵。诚今日之急务。而知之者必不言。言之者必不能行。则以今日之人才之不足为用焉故也。禁诚易。夫安所得十数贤督抚而任之。练兵诚易。夫安所得十数知兵之将而属之。然则财匮兵乏。举不足忧。惟人才之不足用。乃可忧之尤甚者。且夫今天下亦岂乏才哉。天下之士大夫。以其专攻词章声韵之精神。进求于当世之务。其才皆可以有为。以其揣摩荣宠利钝之心。思易而为自靖之忱。其忠皆可以许　国。然则由今之势。以救今之獘。请少振刷焉其可乎。一曰广直言之路。　国家旧制。外而督抚监司。皆有言事之责。然督抚弥缝细故。监司言事。从未闻焉。内而政本归之军机。言责归之风宪。军机条议之是非。风宪不得预闻。风宪推劾之可否。军机得而掣肘。况今日之壅蔽甚矣。下情阻于上闻。上泽滞于下流。易曰。屯。刚柔始交而难生。又曰。云雷屯。君子以经纶。震乘于坎。故曰难生。有险之义焉。陷于坎。则云上而雷下。坎之所以为屯也。动于震。则雷上而雨下。屯之所以为解也。故圣王鉴屯之义。常于贵而下贱。舜明四目。禹拜昌言。壅蔽绝。上下之气所由通焉。谨案唐贞观元年。制中书门下三品以上入阁奏事。皆命谏官随之。有失辄奏。宋太祖建隆二年。诏每月内殿起居百官以次转对。并指陈时政得失。哲宗即位。首诏司马光于洛。既至即疏请广开言路。为今之计。窃以军机处宜增谏官数员。随事检驳。以防偏重之忧。每岁酌增直言敢谏一科。无论官民。许以封状言事。凡民间水旱盗贼。许以　上闻。有务为新奇迂阔而不通者。报闻焉而已。其实要可采者。时旌异以激劝之。决壅蔽之失。通上下之情。事诚莫要于此。一曰酌武举之式。练兵必先于择将。兵之勇怯视乎将。苏轼论武举方略。以为天下实才不可求之语。言较之武力。独见之于战。战不可得而试。见之于治兵。然在今日。亦无新募之兵之可以尝试也。窃以每大比时。于畿辅屯卒。每伍抽派数人。额以三四千人为准。有中式者。假以一日之军令。即以约束之能否。定其高下。且今之武举。非独不知兵。并其语言文字。亦漫不相涉矣。自其试于州郡。默写七书。皆倩于人。甚有目不自识其姓名者。择将固不求之于虚文。然古之名将。无不好读书。通古今成败者。窃以武举之式。骑射而外。杂以古今成败。以考其言。试之治兵。以观其能。夫其人既通于古今之方略。又能治新集之兵。是亦足以为将矣。如第曰骑射焉已也。则夫齐之孙膑。汉之韩信诸葛武侯。晋之羊祜。此数子者。试进而厕之于今日所谓武举之中。其不见摈于有司者几何哉。一曰革馆学之陋。书者。六艺之一。汉人谓之小学。以试童子之为吏者。今日馆职。实储养辅相之地。内而九卿庶尹。外而方岳监司。于此焉取之。夫考疑似于点画。程工拙于豪厘。此一能书吏事也。而老师巨公。转相授受。上以是倡。下以是应。天下士靡然从之。玩日废时。方具侈颂美之谀词。修嗫嚅之恒态。民生之休戚。漠然不以关其心。　朝纲之得失。懵然不能举其数。故吏治日坏。相业日卑。天下之人才坐是以不振。晋人清谈病国。殆又甚之。然则为今之计。所以黜浮警惰。以振作天下之士气。其变通损益。请自馆职始。

一曰明赏罚之用。孙子曰。施无法之赏。悬无政之令。盖循乎例以为赏罚。将不能以御一军。况天下乎。窃以今日之獘。赏滥而罚轻。而于督抚尤甚。古之圣王。神乎赏罚之用。赏始于至贱。故赏一人而天下劝。罚始于至贵。故罚一人而天下劝。夫水旱之流亡。盗贼之滋长。凡郡县之不力。皆督抚之罪也。今第观其缄默拱手。动循成例。亦似无穷凶极恶之可指名。而科道之纠弹。又难得其赃罪之确据。故其贤者以谦谨寡过为称职。其愚不肖者遂以威福肆行。广积货贿。迨乎形败露。议轻则降阶。议重仅褫职。彼其心盖曰。吾仕宦而至督抚。富贵之势极矣。即不幸奉　　严谴。然犹保首领。拥艳妻。睅然以赀雄一方。夫亦何惮而不为者。且夫督抚者。郡县之表率也。得一督抚。数十郡县之愚者怯者贪而酷者。咸化为良吏矣。失一督抚。数十郡县之仁者勇者廉而介者。悉化为庸吏矣。于此之时。不有明赏峻罚。其奚以济峻罚之谓。何诛殛之已矣。不必有赃罪之确据也。诛殛其因循废坠焉已矣。科道之纠弹。亦不必得其赃罪之确据也。纠弹其因。循废坠焉已矣。盖因循废坠。其祸被于天下　国家。而罪浮于赃。舜之诛四凶也。史未尝明着其得罪之由。其见于书者。共工之罪。止于静言庸违。鲧有治水之才。其罪止于方命圮族。王氏曰。方命者。犹今之废格诏书也。然而圣人必诛殛之。何也。则以彼四凶者。位之也尊。禄之也厚。故其罚之也弥严。一曰筹敌。外洋。本非中国敌也。然其势方炽。中国之锐方挫。以方挫之势。当甚炽之敌。筹之将奈何。或曰。购洋。市洋舟。弛汉奸之禁。用间出奇。敌来则战。敌去则守。有旨哉。其筹之也。夫购省于造。市舟省于造舟。弛汉奸之禁。则以散其党。用间出奇。则以乘其衅而击其敝。然吾窃以为今日之忧。不在海疆。而在内地。不在异族之猖獗。而在　朝廷百执事之玩愒畏懦。无为　国家任事之人。风淫寒湿之疾。始于腠理。中于藏府。迨久而发于四支。四支者。病形。非本病也。不求其本。日案形以造方。虽日进一剂。其方不。病本加厉。今即使当事者。日汲汲焉购洋。市洋舟。弛汉奸之禁。设重赏以用间矣。吾窃知其无能为也。何则。因循浮冒之獘不除。虽日购市舟。祇具文耳。况乎海关陋规。文武官弁以及齐民。均藉分润。而外洋之得汉奸之用。又尝费数十年之精神。以绸缪而固结之。弛与禁均具文也。孙子十三篇。始于计。终于间。然未有计不定而能用间者。往者台湾之役。姚启圣开修来馆以间郑氏矣。间诚可用。顾在今日。夫又安所得能用间之人而间之哉。然则筹之将奈何。曰。忧在外者。战与守焉而已。今日之忧。其始则由内以溃于外。其继则挫于外而又以牵制乎其内。方干嘉间。海内富庶久。外洋得以其奇技淫巧。愚中国人。中国人之无业者。饵其利。而左右之当事者。又但利其关榷之所入。调停护惜。如养骄子。嘉庆道光之间。两至天津。一至山东洋面。叛形见矣。所谓由内以溃于外也。乃所谓挫于外又以牵制乎其内。则今日之事是矣。昔之货者。挈囊胠箧。行辟人而授之。今且公然交易于日中矣。昔之奸民劫于乡。今且劫于近郊矣。其大者蠢蠢然乘间而起者。粤西又以警告矣。昔之外洋贪中国之财货。犹震其名。今则深悉乎中国之虚实。而并笑其窭矣。而一二大臣。其愚者方侥幸于无事。其贤者则又借口于省事矣。故曰今日之忧。不在海疆而在内地。不在异族之猖獗。而在百执事之不任事也。然则筹之将奈何。曰。禁。练兵。择将。皆吾之所以筹敌。而求言。储相。明赏。峻罚。乃以治其本病耳。

一曰节财。财者　国家之精神命脉。其以有无为不足计者诚过。而一切迁就于目前。是又必困之道也。谨案　国家岁入之数。四千四百余万。用出之数。大约十分而去其八。民间每岁之积欠。宗禄之繁衍。军兴河工诸役。又重耗之。当事恃为筹财大计。无过于捐输一途。夫弭盗莫先于择吏。足用无过于节财。从古以来。奸民倡乱多由于吏者之不良。今者捐例旋止旋开。无乃非计乎。且夫捐输一事。病民又病国。援纳所入。揆以今日情势。诚有不足恃者。夫官以赀得。斯政以贿成。民间货钱本归息止。捐输之人输本于公。阴责其偿于民。所获既倍其本。而禄俸所入。又岁享其息。是上与下俱受其病矣。窃闻近年清查。两淮运库旧欠四千三百余万。山东库亏一百四十余万。一省如此。他省可知。是凡盐商平日之捐输。见任官之捐升捐级。为其子弟捐缺捐选。无一非正供之所侵入也。奸商贪吏。阳幸于捐输之美名。而使　国家每阴受每年积欠之实累。计无舛于此者。窃以今日事势别无生财之法。惟节之即以生之耳。诚禁。民无废业。斯无逋赋。兵诚练。军无滥伍。斯无糜食。汰(间)[闲]散之官。清公私之积欠。一反手而财可以足。兵可以振。吏治日新。风俗益厚。计之尤便者也。昔傅说之告高宗曰。惟治乱在庶官。又曰。惟事事乃其有备。有备无患。节南山之诗刺尹氏曰。谁秉国成。不自为政。卒劳百姓。盖任相者。天子之事。佐天子以进退百官。而不避天下之怨劳者。宰相之事也。今者时相逐矣。边事亟。捐例又开矣。足下居要枢。犹末阶。簿领官牍之是程。朝闻一事。临食不乐。暮闻一说。仰屋长叹。虽愿效忠。如卑官何。乃仆之愚。所愿于足下者。官无大小。并力则济。人无贤愚。推诚易通。盖枢要之地。近于宰相。委蛇以处之。遇事反复而善道之。无避嫌。无近名。燕雀处堂。堂焚巢覆。人孰不爱其身家。四海者。天下之大家也。天下安。士大夫之家始安。则试告之曰。毋幸全而畏事。作舍道边。三年不成。居稷契之位。能忧天下之忧者。是亦稷契焉矣。则试告之曰。无自狭而牵制于浮言。虽有镃基。不如待时。失时不为。后益难支。则试告之曰。无养祸以贻忧于后人。

仆尝读易至于同人。反复其义。窃叹天下之故。非一人之所能持。否之所以有待于同人。而古之君子。所以获同于上下之交者。其用力诚难。同人之德曰中正。九三位尊而不中。绌于五。其类犹众。有伏戎之象焉。高陵于法为绝地。至三岁。其党乃枯。小人之难去也如此。四近于五。欲同未决。曰乘其墉者。有前郄之象焉。二与五相应而分卑。由宗而野。同之始大。孔子曰。在下位不获乎上。民不可得而治矣。同于宗者。以其文明中正之德。致力于三与四之间。而上应于五。有艰贞之义焉。足下质厚而气沈。抱欲为之略。矢奋不顾身之义。虽卑官枢要之职。与宰相近。谨附陈区区之见。傥辱教以所未及。则又幸甚。

　　致当事某公书　　　
刘蓉
</div>
    <div class="pagination">
<a href="皇朝经世文续编_page34.html">上一页</a><span>...</span><a href="皇朝经世文续编_page30.html">30</a><a href="皇朝经世文续编_page31.html">31</a><a href="皇朝经世文续编_page32.html">32</a><a href="皇朝经世文续编_page33.html">33</a><a href="皇朝经世文续编_page34.html">34</a><span class="current-page">35</span><a href="皇朝经世文续编_page36.html">36</a><a href="皇朝经世文续编_page37.html">37</a><a href="皇朝经世文续编_page38.html">38</a><a href="皇朝经世文续编_page39.html">39</a><a href="皇朝经世文续编_page40.html">40</a><span>...</span><a href="皇朝经世文续编_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
