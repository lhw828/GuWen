<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 68 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 68 页/共 172 页
  </h1>
  <div class="content">
   杨舍城记 
　　杨舍城记【筑城】 
　　东夷滑夏、三吴之地、环州县而城者以百计、杨舍一隅、在县治东、东际大海至狼山、水势渐分而为江、杨舍枕江之上、界连姑熟诸港、淊淊会江为险。左襟谷渎。仅五里许。其为屏捍。君子卒喜而大书之。与郡邑之城、相雄长焉、其故何也、固杨舍。所以固江阴也。由江阴而上。毘陵之有孟渎河。河复城之贼来窘路犄角之势成。其所防者远矣。我　太祖高皇帝、尝命信国公汤和、往备倭寇、诏谕惓惓。惟以议立城堡相地宜为事神谋睿筭。用之迄有成功。嘉靖丁巳监察御史罗山尚君维持、来按南服、痛我民生、憔悴日甚、割爪及肤、救恤不暇、乃于诛罪黜贪之余、巡行陵陆。周览曲衍之中、得杨舍之为要害、决意城守、适邑人薛宪副甲裒上其议、公以为是、得邑人之情矣、治之益力、乃布条约、乃召佣徒乃营原野、引绳立表、夷险塞洼、各各以意运之、受事者莫不如指、城凡三里、周遭五百二十丈有奇、高丈有八尺、趾阔丈若于尺、下絫坚础、上傅以砖、崇墉甓甓。列雉翚翚、屹然巨镇、藏民万户、贤于战兵百倍矣。城之费丈计帑金二十二两出台中之赎生月。一不以烦于有司。借民之力。不过十之二三。兵居其半。而公复戒之以勿亟。慎之以勿伤。此作城之善事也。城之内有参府、有把摠司、有巡捡司、有军营、有廪庾、四向为门、东曰某、西曰某、南曰某、北曰某、皆公所自署、门为水关者一、引流东注、此城之节目也、工始于戊午某月、告成于是年之某月、薛宪副复为文记之、杜令君退而告于衮曰、华也守工于兹、得吾贤监察作予之勤、而讫事、吾子可无一言、为予为百姓德之、予谢不能、既乃言曰、夫有山川、斯有险阻、有险阻、斯有政事、是故王公设险以守国、其来尚矣、汤信国之受命　圣祖。尚监察之祗承　皇上德意。笃厚元元。岂非贞于谋国乎。始杨舍之未有城也。塩贩出没风涛之险。兵仗自随。有迫之歘起。而为他盗。村户夜惊。今即无虞。其利一也。民既有城以居农得修其畎亩。商得通其货贿。工得利其器用。父子嘻嘻。乐生兴事。保有室家。无复曩时。兽奔鸟骇。无所逃匿。皇皇之命。寄于贼刃。其利二也。地远于邑。民鲜知法。官署既饬。令君得以数至其地。听断为公。暇则与参戊上下其议。鞭挞戎虏之谋。哀矜淑问之事。皆于是乎出焉。其利三也。有此三利、法不当大书已乎、
　　书
　　与抚按请兵书 
　　与抚按请兵书【御倭】 
　　伏惟明公受命南巡、为国讨贼、三吴亿万生灵尽在公之掌握、遐迩竦闻、莫不谓今之风牧方召、有石厓公、观所公、佐贰公以赤子行事者、兵备任大参也、仆以江阴危急之际、存亡系于呼吸、请竟言于左右而无诛可乎、江阴去江三里。边邑也。自一方观之。弹丸之地也。自大势观之。其为噤喉。其为门户。载于地图。炳于哲鉴。岂俟指数也。去年五月、倭贼犯我江阴、杀伤二千余人、焚烧房屋、及千余所、村镇有名大家、发其葢藏几半、是时幸有存者、谓害不及巳、苟以偷安、今岁四月二十一日、贼由东路经顾山、经华墅、经行塘、直捣青阳之大镇、满载扬帆而去、近五月二十日、突至本县东门、攻围暴甚、焚其关厢、五日不解、率其凶丑二千余人、屯结葵泾闸、南去城十里、四通八达之衢、每日分枝四出、大肆刼掠、山土勾水澨、无所不到、小民瓶罂之储、茅茨之葢、鲜一存者、处处烟生、夜光尽赤、皆为贼火、其为杀戮几万人、窃料江阴三百七十里。既里里皆空。存一孤城。仅七里耳。周礼所谓野荒人散。正在今日。譬之人身。手足俱断。而存一胸臆谓之独存可乎。城外之民既入保而息。齿聚屯积。疫气易生。口食且不暇论贼疑城中有人有货。他日不烦野掠。猝然直至城下。合力攻围。人不暇谋。兵或懈守。所幸独存者又不保矣。有司之政。所以固循至今日者、有渐也、司牧黔首、务洁高名、以明节惠、一切防御之计。谓为扰民。毫发不肯轻动。贼至而百无一备备亡而民死者众也。团结乡兵。仅有名号团长保长。闻风先遁。莫知其踪。持镖带剑之士。坐食县官。未见其露刃迎敌。比得倭首几二十颗。乃犂锄之民挺身与死而胜不出于兵也其为兵者。戮一二人以为功。取其首而还。旁人私验之乃乡人也其姓名可知也。凡戡祸弭乱。莫贵乎兵。保邦定民。莫先乎立计。使在平时。循团结之名。而深讨其实。家自为兵。人自为战。率之以长。明之以官法。无处不然。贼岂能越防而至。坦然如止帚其室庐。如自取其食货。傲然肆志而无疑也。曲溪狭径皆其纵横熟路矣近日麻皮桥居民李鳌。以一富人之力。倡率农丁拒贼。贼三至而不能攻其家。推之于县于郡亦可知也。本邑斜桥包巷沿江等处。耆民素称勇鸷谓其能习水战今皆用之于江患在于陆而役之于江。非缓急之道也。使陆有所攻。而水有所拒。则诚得矣。陆既无策以乘之惟拱手待贼出江。谓为毕事。是防江者送贼而不知防为何故也贼久不去。刼杀三十余日。阖城皇皇。如在焦釜。急则请兵。乃邦人爱死之情而审势裁贼。实明公持危之大计。又有小民在野。逃避无路。见贼白刃。胁之挑包。数十成群。久之不知为贼如庶人之受役官府子弟之受役父兄是则隐忧者。
　　皇明经世文编卷之一百九十五终
　　皇明经世文编卷之一百九十六
　　华亭陈子龙卧子　徐孚远闇公　宋征璧尚木　李雯舒章选辑
　　王元玄嘿公参阅
　　张襄敏奏疏（疏）　杨中丞奏疏（疏）
　　张襄敏奏疏（疏）
　　张珩
　　疏
　　上边防事宜疏 
　　奏土鲁番疏 
　　条陈边事疏 
　　延绥边务疏 
　　上边防事宜疏【边防】 
　　一本镇逼邻胡虏、时当堤备、矧今河套得雨。草茂马肥尤不可测臣特编定长哨人役。分列隘口。出境哨探。若遇虏大入。听臣刻期征调固原士马即固原有警得发本镇应之一花马池至安定诸堡长亘二百余里。当虏之冲。乃全陜要地。请于原旧墩铺空内。添筑敌台二百六十三座帮筑四百一十七座。计其所费。可三万六千一百四十余两。乞赐给发。镇远关黑山营。乃宁夏门户。近为犬羊牧地。当议复之。安边等堡。行伍不充。拨陜西班军四百人戍之至于各沿边城堡。多无室家。视如传舍议改为守御千户所。令有定居。听垦近边地土。为屯种计。一本镇各卫所城堡食粮官军。类多冐窃臣等穴第点验。如于月粮则置籍稽查。于行粮则挂号销缴。其称按伏者。以无事差拨。至为糜费。则悉为禁革。夜不收哨贼者。人数太多。宜退一千五十九名。使补军伍。一操练将士。臣等画定阵图严明纪律务使部伍整肃开阖如法使兵识将意将识上情。凡演毕。营阵各归司队。操演武艺。给以尺籍。记其优劣。以为赏罚。又将师律提网颁示将士。使晓然知训练之法。
　　奏土鲁番疏【土鲁番情形】 
　　土鲁番父子、世济凶恶、往年戕杀哈密国王、侵害赤斤等卫、故西域诸夷、惟土鲁番为黠、自速坛满剌儿病故、长子沙速坛袭主本国、次子为黑麻速坛、乃复阴据哈密、近年兄弟争忿仇杀。今为黑麻速坛结婚瓦剌以为援潜种沙州田以为资。叙土鲁番侵掳始事惟此为详意在西抗彼兄东侵我土幸而神发其奸。马黑麻失等逃来告变。乃率众叩关纳款求贡复递番文求讨地方。据其迹似有归顺之情。原其心实皆展转之计。且彼占据哈密。葢亦有年。复欲求讨住坐地方。正欲为窥伺甘凉之谋决无容彼耕牧之理。今虽听抚还国。与兄同住。抵恐逼胁叩关。再求避难。或照牙木兰事例安插。此徒戎内地方。终遗养虎之患。宜设官军整理粮饷。以备复至。或阴怀异谋。鞠凶犯顺。则杀伐之威。断乎难免。宜行督抚等官。再加译审。果出输诚纳款。给帖省谕。使知华夷自有界限。不得侵越。毋再妄求地方。毋再盗种沙田。毋残害哈密。毋苛取贡夷。如或仍前执迷。阳顺阴逆。则调兵征讨。闭关绝贡。
　　条陈边事疏【边防】 
　　一延绥西路把都宁塞靖边镇青龙州五堡实延鄜之通途。套虏之快捷方式近征其兵西戍定边非计。各宜留防本堡。而特增募步卒五百。以为定边守御之助。仍将延安诸卫。清出见军。搜简精锐千人。定委一谋勇把总领之。分布西路。与同参将防守安塞等处。随宜策应。一延安兵备副使、每遇防秋之时。宜移驻府城。经理军饷城堡。仍与新设参将。会同操练。以防虏患。其陜西抚按官。毋得以他事委用。使得专意边防。一沿边各县佥选民兵寔今日保障地方急务宜令大县率选五百人。中县三百人。小县二百人择委佐贰一员。时加训练。有警即令统领。防护本处城池。不必调遣截杀
　　延绥边务疏【边务】 
　　臣珩向为总督时、曾请增修延安庆阳二府城堡山寨窑洞墩台八千余处、此最□边之一要策先辈亦当论之编训居民。预除戎器。有警即坚壁收保着有成绩。今岁久垣堑圯塞。丁壮逃亡。臣观分廵河西道副使朱用、管屯佥事陈其学、力能办此、乞量升用为参政、其学为参议、令因旧修复。以重保障、臣复阅全陜地形。保安县西河川有石门镇。石门子。甘泉县北有野猪峡。延川县南有禅梯岭。俱套虏深入之路比他镇为独重。宜各筑一城。可容兵□三千。至防秋日。调游兵一枝。再整步卒三千。分发石门镇石门子以待宁塞靖边入寇之虏若虏由镇靖威武清平入寇。则石门二处所伏兵止六十里。可驰至野猪峡禅梯岭以击之。又鄜州南下省城诸路要冲中有金锁关。亦宜相形筑城。每秋防。命一都指挥提步卒千人守其石门四处。即令朱用陈其学随分地以六月迄工修筑。金锁关道远。别令两司官督修而按臣核其勤惰、
　　杨中丞奏疏（疏）
　　杨选
　　疏
　　条上地方极弊十五事疏 
　　条上地方极弊十五事疏【蓟镇积弊】 
　　一本镇军士、防守修工粮饷独薄、加以抚夷之扣除仓廪之不继、是致逃亡提解、老弱行乞、此主兵不振之弊也一边兵入卫。为其谙晓虏情。熟经战阵。足为防御用也。今陜西三镇。其率之而来者。羸马残械。空拳裸体殆居其半此边兵不振之弊也一宁山德州天津河间通左等卫每年有春秋两班军士。涿鹿兴州中等四卫。有下三千之军。分地摆守。此辈浮脆不武。即使营伍充足。尚不堪用。矧又逃者数多。住者无食。此班军不振之弊也一本镇旧募军有昌平密云遵化永平四枝。新募军有山海关曹家塞二枝。各军应募。不过利安家银两。及月粮行粮而已。今粮多欠缺。安家无银。司兵者每煦煦慰拊。恐其逃散。而又何敢申法令以教演哉。此募兵不振之弊也一主兵粮大半出于民运。此各边之定数不□此镇为然客兵粮全数出于内帑。每年终会计上疏。多为户部题削。加以帑发过期。商价拖欠。民运不来。灾沴岁有。处处受敌。处处缺备。此粮饷不振之弊也一蓟镇月粮给本色者尚可保一家。给折色者不能瞻一家。乃又在东数区。常至四五阅月而不给在西数区常二三阅月而不给。此月粮不敷之弊也一山西入卫兵马。七月初巳上关隘。类给以一升五合之行粮加以糠秕沙土之插和。此辈去家千百里为国家终岁勤瘁。乃其日给之粮。不获一饱。乃又有间支折色又或十余日无支者如之何不典卖衣甲冻馁而逃也。此行粮不敷之弊也一近年议讨抚夷之资户部给银七千两兵部给银三千两。止充三分之一之用。赏薄不餍夷欲。则戕害墩军。隐藏虏讯。边将为所要挟。无以应之乃至迫军采柴。科敛军需。以充其费此抚夷不衷之弊也一凡训练军士必其衣食足。器械备。勤有赏惰有罚。然后士艺可精。今也平居缺粮。工役无歇。枵腹裸体。手持敝器。名曰大操寔同儿戏比其迄事有罚无赏此训练不行之弊也一宣大陜西将领。所畜家丁。平居则出边赶马。以图印卖。有警则按伏斩获。以图升赏。故壮士乐为之既巳抚夷则赶马等事亦俱停罢今蓟镇既无赶马斩获之利。而月粮行粮折支间支。悉与他军士同。尖哨虽月粮二石。亦常数月不给。故皆不得其用。此家丁尖哨不力之弊也一蓟镇边防。固不容一虏之入。然果修筑城堡。使处处可以防护居民。按伏兵马不惟坐制零寇亦且预伐虏谋今乃泥于不容虏入之说堂室之谋遂弃而不讲此城堡不修之弊也一今之将领。平居犯罪惟参。临阵逗遛不斩。间有提问、仍复夤缘。地近京都、辄干中贵。此蓟镇之切患比□又为不同一或抗忤执法、立见群谤沸腾。此展布不舒之弊也一本镇马匹。近年以边鄙多虞。夏秋军士。不暇下场采草。其春冬料豆。又每过期不支。支又折色每料九斗。折银不满三钱。夫以半年无料。一年无草。而折料复不能办本色之半。此马匹不壮之弊也一边镇一切钱粮。收支悉户部郎中所司。督抚无与。比及会计。郎中呈应用之数督抚会题部辄裁减。督抚虑不给用。曲意节缩。至将主兵应上边者。无警暂留本城。及遇寇警闻报督发。近者犹或可及。远者多不能赴此形迹悞事之弊也一陜西入卫之兵。初年止是秋初调到。秋毕放还后因狡虏专袭撤兵之虚。遂议每秋留延绥兵一枝再防一年。固原宁夏各兵一枝。再备冬春。至次年四五月换班。以致各兵在家口少行路与戍守日多。且赏赉渐薄。盘费不充。马死不偿。负戴更苦。此久戍疲劳之弊也臣抱懑含忧。巳非一日。今所陈止于蓟州一镇。而辽保可知。诸边又可知。然臣祗言其弊而不为之画者。良以诸臣建白非不善。督臣奉行非不至。而其机有不系于军门者。徒议而无益也。莫若庙堂省署定议而下之臣。臣遵议而见之事。于势为便
　　皇明经世文编卷之一百九十六终
　　皇明经世文编卷之一百九十七
　　华亭陈子龙卧子　徐孚远闇公　宋征璧尚木　李雯舒章选辑
　　宋家祯善先参阅
　　潘简肃公文集（疏）
　　潘潢
　　疏 
　　郊祀对 
　　郊祀疏 
　　慎守令疏 
　　申明守令条格疏 
　　覆积谷疏 
　　议京营马匹草料疏 
　　议勘宣府新军疏 
　　议延绥新军疏 
　　郊祀对【郊祀】 
　　臣闻周礼春官掌治、世宗制礼作乐之时此议不为迎合动据经传诚足重也天神人鬼地祗之凡以赞其长佐王和邦国者臣职是也、虽微明命、犹将寅清夙夜观会通之嘉、以行典礼、臣实承诏、敢不奉职正对、臣闻礼者体也、昔者圣人作易、说卦观象、以干为天、为君为父、以坤为地、为母为妻为臣、而系之曰天尊地卑、乾坤定矣、卑高以陈、贵贱位矣、此礼所由生也、是故、因天事天、祭帝于郊、因地事地、祭社于国、燔柴泰坛、崇効天地、瘗埋于泰圻、异乐殊日、不与帝同牢、以卑法地、明王者父干毋坤、礼至而辨、示民严上焉、故孔子曰天无二日、土无二王、褅尝郊社尊无二上、知其说者之于天下也、其如视诸斯乎、葢慎之也、以此坊民、后世乃犹有合享分郊、如新莽匡衡之云者、其于上也、不亦二乎、臣愚窃谓礼有贵多、亦有尚寡、文质无常、惟称之适、圜丘不屋、致诚之极也、明堂大享、宜非所施、是故扫地之典、义不可旷、奕奕郊庙、　列圣作之、践位行礼、于今百祀、神灵之所依、　祖宗精神之所聚、律之以春秋讥毁泉台之法、而揆之以诗人勿翦勿拜之意、有其举之、孰敢废乎、是故大祀之殿、义不可堕、按尚书孝经春秋凡言郊不卜郊、郊祀用牲于郊、皆断名之曰郊、不别云某郊、凡言郊以明天道、郊则天神格、祭天于郊、皆直系之天、更不并云天地、是知祭天之外无郊。郊祭之中无地。易明也。匡衡徒见夫子有兆于南郊之语、妄意祭地当于北郊、其言本孝经、委于经无据、且北既阴方、地象母位、则郊配亦当以其类矣、严毋莫大于配地。古有之乎。是故北郊之谬。义不可袭。王者受命有天下、谓之有土、是故古者天子大社丘方五丈、封土五色、祭后土焉、凡封建诸侯、则各割其方邑之土、苴以白茅而锡之、使各立社、祭于其国、亦曰、胙土是天子大社五土、王社自祭畿内。分土诸侯。独得祭其方土而巳。故曰王者有分土祭天地。诸侯方祭祭土。而尚书周官礼记皆谓祭地曰社、或曰后土。曰冢土。示曰大示。亦曰地示。又曰土示。丘方曰方丘。圻曰泰圻天下之社莫大焉曰大社。社所以明地道。列地利。命降乎社之谓淆。地社之为大示昭昭矣自郑玄诸儒牵附谶纬。误分泰圻为祭昆仑。汉时祖典如汾阴月泉皆井古义方丘为祭神州。于是大社自为五土之神。而夏至祭地别在北郊。夫五土之神非地而何旅五帝独非祭天耶。周礼宗伯师甸用牲于社大祝大师大会同宜于社。小祝寇戎之事保郊祀于社。大司马搜田献禽祭示。大合军以先恺乐献功于社。大司寇军旅之事泣戮于社。类皆言社而不及稷。臣谓此天子大社也。张载曰大社王为群姓所立、必在国外、王社王所自立必在城内、夫大社既在国外。则小宗伯建国之神位。所谓右社稷。左宗庙者。固王自立之社。即今承天门西之社坛也而大社无稷矣。汉儒乃谓大社有稷。王社无稷是无怪其以社为地别体。而杂求诸泰圻方丘。卒启后来纷纷之议。非胡宏王炎诸臣相继讲正。流惑可胜慨乎。是故大社之祭义不可废。春秋大复古。然劳民动众。虽义且时必书。重民力也。今兵馑相仍。所在虚耗。大役烦兴。民廑于食。虽弛力缓征。犹惧弗赡。而去古逾远。时异俗殊。礼乐器度类不应典。一变至道。卒难为力。此周公所以仰思其不合。孔子所为博学而从今也。圣人通变、务与民宜。大易之义中重于正、陛下诚欲举先王之成法明当今之可行、则所谓包荒之量冯河之勇、不遐遗之明、朋亡之公、不可不先加之意矣、趋向既定、修和有常、道洽政乂、时然后动、斯顺天理、当人心、损益之善者、若徒以其事不迹古理须改、不胜欲速之志。取　祖宗成宪。一朝遽纷更之。正使尽如往制。未必克当天心。殆非所以兴听于民而行思其反者也。是故时措之宜、义不可忽、易曰已日乃孚革而信之文明以说大亨以正革而当其悔乃亡、臣前之说明礼审是。求文明之正也。后之说择善用中。冀已日之孚也。兼斯二者。乃常革义。合乎天德。可以行周官之法度。唯陛下留神省览庶言。慎与大臣计虑。毋固求礼。以幸天下。
　　郊祀疏【郊祀】 
　　臣闻生人之道礼为大、礼祭为大、祭大郊为大、大郊也者、原本反初、奉天地以子道、示民严上也、自二帝三王以及我朝　列圣所以祗荅神休、萃聚天下、未有外此义也、今祀事未恤、一岁不郊、臣愚以为此非圣明所以率先天下后世、以崇重本始之道、请得据所见闻、乞　陛下试垂听焉、谨按礼大丧惟天地社稷越绋而行事、传曰不敢以卑废尊也、葢君虽尊。不尊于天。国丧虽重。不重于郊祀。故闻郊之日。丧者不哭。不敢凶服矣。不闻有丧哭者不郊也。古者天子亮阴、冢宰摄位、有代之言乃不言。有代之祭乃不祭故越绋之礼。先儒有谓使大臣越绋而摄祭者。后世惧独任成害。南面听治。既不得不出于权。制所谓郊祀。不宜独责诸代矣若能行古亮阴三年之典。则主以天子之名。祭用冢相。或如周礼大宗伯有故摄行祭事。无不可也。宋英宗或问程颐郊祀当否、颐曰、今人居丧、百事皆如常。独于祭祀废之。不若无废。人君无一岁不祭天。人子无一日不见父母。必曰不敢以非礼见。岂不能因人通定省之问乎。故苟事事如礼。虽不与祭可也。无祭不可也伏覩大明会典、天地诸神、皆天子亲祀、有故则遣官祭告、又曰郊祀国之大事、此洪武九年所定也虽有三年之丧、亦不敢废、又曰每岁正月、择日行礼、是每岁必郊。遣官摄郊。丧不废郊。皆祖宗定制也。今习见每岁用正月郊。遂以郊非正月为不可。执一失三。非继述之善者也。春秋成公十七年书九月辛丑用郊、胡安国曰郊之不时、未有甚于此也、此讥郊迟为不时。郊甚迟为不时。非谓自孟春后皆非郊时。而九月为特甚也。讥其前此无故失时不郊。因循至是。则不可复郊也。春秋之法。为旱而雩。虽过时犹且许之。苟鲁之郊褅以礼。且或有故未郊。则圣人必恕之曰。有故后郊。其犹愈于巳也。若曰苟过时矣。不如无郊。则春秋数书过时不郊矣果予其不郊乎左氏曰郊祀、后稷以祈农事也、启蛰而郊、郊而后耕、既耕而郊、宜其不从也、此鲁之郊、非周天子之郊也。且舜八月西巡狩柴望如初、是春秋皆得郊也。郊特牲曰、郊之祭也、迎长日之至也、是冬得郊也。今既失孟春之郊矣。又不得以时酌古通今。图所以修岁郊之法。则春郊不可复行。亦将如汉宋三岁。三岁一郊而巳。然则倘或三年之内。设又有他故焉则如夏商叔季罔事于天地祗而后可邪且　祖宗之时。前用分郊。后合郊。前建圜丘。方丘。后用大祀殿。前配　仁祖。后配　太祖　太宗。前亲祀。后或摄祀。前摄以　皇太子。后或遣官。圣人之治。因时制宜。无所不可。礼以时为大然则前以春后以秋冬岂不可也臣愚以为失今之时。而能从古之道。纵有过时之嫌。犹免亡本之诮。况前日之过。未为失时。今者复郊。愈见祗肃。其于变通之宜。不远之复。葢兼得之。又何疑哉。傅曰郊祀天地、所以修岁事也、今或以为既以秋冬郊、又以明年春郊、是黩祀也、宜待嘉靖改元、新正朔、易服色、乃昭告于　皇天后土、不当以先帝之遗年、复举大郊上古之礼、不知一岁不郊。即不成岁。古者启蛰长至之典与时偕行。未闻以为黩也。先帝所欲行而未成者。　陛下所宜朝访夕思以代有终。若处之以优游。行之以犹豫。凡所宜行。惟曰以待来年。则自今数月之间。天下事孰肯任其责耶昔鲁与齐战、庄公谋于曹刿曰、牺牲玉帛、弗敢加也、必以信、刿犹曰小信未孚、神弗福也、今　国家之于神祗。可谓大不信矣。十四年二月郊。十五年十二月郊。十六年春、有司定日凡三、竟不得郊。鬼神非人实亲。惟诚是依。不信者三。神谁与我。若又复益之。岂惟神听疑惑。民不用情四夷君长闻之。皆且曰中国今废郊矣。殆非所以尊国体之极。而耀德于四远是时礼科邢寰等亦有疏况今日精门灾。阴雨连月。雨旸失职。诸谷烂浥。天之谴告明矣。安得不起敬起孝为民求福。乃犹迂徐怠缓。固自执异。岂不重拂天怒哉。臣愚以为今陛下继统　先帝。嗣大历服、承　天地　宗庙社稷之祀、以为天下神人主、义不得忽　高皇帝之命祀、宜略仿古圜丘报本之制。近守　祖宗一岁一郊之法。以今冬十一月郊。其亲祀摄祀。大礼之议未定故也则视　陛下处今日服制何如。非臣所得与也。　陛下不以臣卑鄙庸妄、断行臣言、则礼达诚通、幽明协顺、令闻遐福、与天无极、臣死且不悔、
　　慎守令疏【慎守令】 
　　臣闻天子所与绥和子惠、建国家有道之长者、郡守县令而已、方今天下设府一百三十五。设县一千一百一十八。知府取年深给事中御史郎中寺正同知等官。其途博。其选严。欲求得人。容能为力。惟知县以进士举人岁贡。进士科三百人。除令常不满百。举人岁贡自历满假之后。往往年迈志衰。不适于用。缘是旅进旅黜。只今考察应退。不下三百员、任满丁忧事故等项。又当二百员。此外有等廉而无能者。志坚力弱者。词藻可观。政事非长者。弃之则可惜。存之则未宜。不免循例量改闲散衙门职事。又当数百员。以此员缺极多之际。若徒照常挨次铨补。将来庸谬杂进苟取充位。　陛下所为寄生民休戚者。将安所赖之。臣闻古者郎官出宰百里。繁难大邑。有保明超受之令。要在为官得人。不为人择官。欲乞今来进士。　特赐宽取。除量留馆职。诸并出使长民、其会试毕日。本部仍将上选举人。宽取甲科而严课之可渐省科贡至要法也不分年月久近。精拣年力强壮。才识通敏者。三百人。与进士相兼除授。则虽偏方下邑。皆可以得真才实用天下有司。焕然一新。　陛下又降之　敕谕令以劝农桑。兴孝悌。敦本善俗为务。选任监司。旌别淑慝。时取其治状最著者。宠锡而超迁之。明荐贤之赏。显蔽善之戮。行连坐之法。严承奉之戒。将天下高才良吏。莫不精白敬应。德降民怀。而仁恩昭灼于上下矣。臣又闻今进士制额如旧。而用多弗効者。守选需次。失之太滞。昔周公营洛都。惟以见在百官往新邑。汉唐旧京。皆止设京兆留守。无有南北颉颃。并建补官者。近者稍裁南京冗散矣今本部有文选司。南京吏部亦有文选司。而终岁不选一官。本部有验封司。南京吏部亦有验封司。而终岁不封一爵。夫设官分职。冗滥如此。乃动以旧制为辞。岂知迁都之初。所谓行在府部者。神谟庙筭。固有攸待。而后来沿袭不改。殆非　祖宗之旧乎。今若略加省并。进士可不加多。而官使咸足。且户部省经费。工部省修缮。节财裕民。又益之尤者也。国初举人岁贡坐监历事即得取选、其后或三二年而止、自纳粟纳马等例一开、太学生徒、日积月壅、于是监生从注选以至授官。多者二三十年。少者十余年。岁月既久。齿发尽衰。在得之戒。人情不免。望其有所建立。何可得乎。今若明着为令。自今虽有边储急乏。不得鬻爵取盈。违者罪之。数年之后。仕途稍清。拣选可不必行。而常次自足精敏堪用之人。且进之正。教之严。任之重。翕受敷施。岂无古循吏出于其间。奚必进士得人为盛哉然此等事皆正风俗。得贤才。通变宜民。实光明俊伟大业。世变既下。学术不明。畏难苟安。人求自便。非大圣人精义熟仁。力行不惑。鲜不为流俗因循之论所牵滞者。惟　陛下存心天下。加志元元。手勑部院大臣会奉举行。则知人之哲。安民之惠。端与尧舜并盛。匪直建一事用一人小小补塞而已。臣不胜惓惓。
　　申明守令条格疏【守令条格】 
　　文选司案呈该司礼监太监常霦傅奉　圣旨朕惟民生休戚、读二诏旨慎选守令鼓舞人才之道尽矣后王所当法也系于守令、而知县于民最亲、所系尤重、近日议者又多取进士补知县之缺、但为途亦狭、岂能使天下之人、皆被其泽、且今之用人、偏重甲科、抚按旌荐、吏部取用、多系进士一途、举人监生、虽有才能、难与旌擢之列、夫人才相去不远、进士作官、虽多、廉能而贪懦纵肆者不无、举人贡士中、岂皆庸常苟且之流、惟待之既轻、取之不广、中人多改节自限、无怪其然也、计今天下县分一千一百有余、若必以进士补之、方为得人、然不及十之一二、其余县分、岂不择其官而轻视其民哉、今朝觐考察之后、知县缺多、吏部便查照　祖宗朝故事、除进士铨补外、将听选举人监生相兼考选、随才选用、通行各处抚按二司等官、凡知县不拘何项出身、俱要礼待、不要轻意摧辱、举人监生有治行得民心的、一体旌荐、吏部查访是实、举人与进士一体行取选授科道部属等官、监生与举人一体推升府佐州正员缺、果有政绩卓异的、也许推任京官、如此补偏救弊、各尽所长、人知有向进之阶、自然乐于修职、官之得人者多而民自安矣、卿其体朕意行之、钦此、又该司礼监黄伟傅奉　圣旨仰承　天命、君长斯民、夙夜孜孜、欲求安民之道、夫守令安民之官、守令得人、则政着而民自安、否则朝廷虽有良法美意、惠泽不宣于下、民不可得而安矣、今当朝觐述职之期、各处知州知县吏部已会官考察、黜幽陟明、俱有常典、朕博考载籍、古者守相称职、入为三公、郎官有声、超居禁近、我　祖宗朝知府有升侍郎佥都御史少卿府丞、知县有升知府佥事者、今惟循资待次、恐终无以歆动人心、今后守令除照常推升行取外、其历任五六年已上治行卓异者、知府许升佥都御史按察使、知州升参议知府、知县升知府佥事等官、若知府有历任八九年始终一节者、许超升侍郎副都御史等官、夫资格以待常才、不次以拔英杰、此帝王鼓舞英才之道也、都察院仍严戒巡按御史公与举劾、精于激扬、按历以稽其职之修否、不许任意作威、折挫凌辱、知府相见、不许行跪礼、每遇三年述职之期、吏部将贤能官员、分别等第、开奏来闻、优等官员、查照旧例、奏请赐宴、赏赉、给与诰勑、以宠异之、但要简拔精当、则人心自服、如此行之、庶几人人有所奋励各修职业、守令自重、民生自安矣、部院大臣其体朕此意、推广而行、毋得徒应故事、钦此、钦遵、传奉案呈到部除已补本覆奏外、臣等仰惟　皇上存心天下、加志穷民、思得循吏与兴化理、爰举旷典、诞敷德音、臣待罪宰司、铨综是职、覩兹盛美、敢不敬承、切见方今守令选卑。正坐选任太轻选序太数。旌举太滥。体貌太卑。职务太弛。必须深探弊本。严申禁制。使内外上下。一归至正。庶几　主恩可以下流。奉行不为故事。臣等查据　祖宗成宪、仰惟　圣谕、参酌时宜、逐欵申明、条为五事、伏乞　圣明采择施行、
　　计开
　　一精选任、照得郡守县令。即古侯伯子男之职。浚明亮采。厥任惟艰是以两汉选诸刺史高第。选诸相职尚书令仆射。选诸孝廉贤良方正茂才。选诸能治剧。选诸郡吏积功。其致慎如是。今自知府而下。率按簿依次。苟取充位。一不应格。即虽有高才良吏。不敢越资超授。取之既狭。择之甚疏。欲求得人。不亦难乎。查得宣德七年知府有缺、令在京三品以上官举保、量授以职、此令历朝有之近者不过修举旧章而廷臣共指为异典甚矣其不学也犯赃并坐、正统元年、知县有缺、令在京四品及国子监翰林院堂上官各部郎中员外郎掌科给事中掌道御史各举一员、但犯贪淫暴刻及罢软不胜任、并坐举者、正统十四年、方面郡守、令在京三品以上官举保任用、又查得嘉靖五年八月、该御史朱豹奏本部覆题节奉　圣旨在京在外有堪任知府、的、着两京文职三品以上官、各举所知、疏名上荐、钦此、俱节经钦遵转行去讫、虽其间滥保之弊、不可谓无、而众见所会。终为有据。合无今后知府知州知县有缺、除本部照常铨补、更加详慎外、乞勑两京文职四品翰林院五品在外三品以上官、各举所知、不拘进士举人监生吏员出身、并备开实行奏下本部、籍记查访相同、遇阙请　旨量除实授近日保举者应授试职或试职职事日后举能其官。或举非其人。及不举者。俱赏罚如后开旌举令。但查比者嘉靖五年本部虽屡奉　明旨定限荐举、而远近观望、与近事无异迄鲜有应诏者、是虽各官其难其慎之意、然天下之人。未尝乏才。荐贤为国岂宜自避。且以不德疑人。又以不知诬已。律以三代之法。均得蔽贤之诛。伏望　圣明严加戒谕、
　　一重迁转、照得长吏数易、人怀苟简、今昔同患、而久任之法、节该言官及本部尚书廖纪等屡次建明、竟无画一之规者、是虽人情厌故喜新。利于速化。亦缘自来官级太繁。上下联络。循序渐进。此咨序太分之故也义同贯鱼势自不能独止而外任前后俸历。又加不准通理。常致速者愈速。迟者愈迟。以此劳逸不均。有碍经久。向使皆如翰林等官、编修检讨九载序迁、学士谕德、径升卿佐、初虽小滞、终得超资、则何久任之不可行哉、今奉明旨既许知府推佥都御史按察使、知州升参议知府、知县升知府佥事等官、知府历任八九年、始终一节者、超升侍郎副都御史等官、况查有宣德九年等知府张顺升侍郎、翁世资升左布政使等例、又考得汉制部刺史秩六百石、郡守秩二千石、刺史高第迁为郡守。高第入为九卿。从九卿即迁亚相相国。是自六百石吏而至台辅其间所历三四转耳久在其任所以为宜正与钦定条格。先后一揆。合无明着为令。自今知府高等三年以上加俸。六年以上。推升按察使佥都御史。八九年以上。推升布政使侍郎副都御史。知州高等三年以上加俸。六年以上。升参议知府。九年以上。升参政副使。大约与二甲出身主事相等。知县高等三年以上加俸。六年以上。升员外郎寺正佥事。九年以上升郎中知府参议。大约与三甲出身行人博士评事相等。若知府升少卿府丞。知州升员外郎郎中。知县升给事中御史者。许通理外俸序迁若同官到任在先。通筭历俸日浅者资次。仍序各官之后。庶几为守令者。皆思为百姓建久长之策。施必世之仁。一切怀私内顾。苟欲求全。见利欲速。重内轻外之习。可以渐除。不止省送故迎新之费绝吏掾为奸而巳。
　　一严旌举、窃照旌异之典、不惟贤才进退所关、亦以立为善者风声。为天下吏大劝。其机甚微、其用甚大、而近年以来、可否依违、是非大谬、今有荐墨方新而弹章巳露者尤当核实至有荐剡未下。贿赂巳章者。是虽人心难知。然既亲按其行事。为之表章。不明之误。岂应至此。昔汉宣帝综核名实、信赏必罚、徒以一不察胶东相之伪。是后俗吏竟为虚名。今伪增授赏。不止胶东。综核之政犹未信必。将来荐法大坏。岂啻虚名为害而巳哉。查得弘治十三年、本部奏准今后各处贤能官员历任三年之上、方许抚按官旌举、以后有犯贪淫事发、听各问刑衙门、照出某人任内、曾该某人荐举、径自奏参、该申呈者备抄招由转达部院参奏、坐以风宪失职、降调外任、其有隐匿不报吏部查出作缺缘由即将原问官吏参问、治以重罪、弘治十四年、又该本部会官议准今后抚按官举保官员、此法宜守庶无窒碍俱以旌举日月为主。若所举之官。后有微疵小过。有碍公议者。本部自行黜陟。举主勿论。若犯该贪淫革职重罪、仍查所犯在旌举日月以前而发在后者。不拘升迁改调别任。仍改外任。犯在旌举后者。俱不连坐。其有循私作弊受嘱等项、故违妄举者、事发从重治罪、又查得嘉靖五年七月该给事中林士元、奏本部议得今后抚按官举保官员、职务不修及赃私败露者、听本部及科道查参举主、职务不修者、量为罚俸、赃私败露者、量为降级、因此推避。不行荐举者。以故违宪纲论罪。题奉　圣旨是、钦此、俱节行钦遵、着为定例、缘未着实举行、况奉旨荐举连坐事例、前后不一以此人不知戒、合无申勑天下自今在京在外官、奉　旨荐举所知、于曾经一任以上、巡抚巡按官旌举所属。于历俸二年　上。各不拘何项出身。备开实行。奏下本部籍记。日后犯该贪淫革职重罪。查系保举日月以前者。听问刑衙门查出参奏。或申呈部院转参。俱降调。京官外任。外官别任。隐匿不报者。本部查参问罪。若犯在举后。亦从问刑衙门。举后职业不修。及奉　旨违限不举。从本部。抚按官任内旌举不及数。从都察院。俱查参。请　旨切责。止于罚俸。罚及三次者。罢职不叙。其狥私受嘱妄举者。事发从重问罪。应查参而不查参。听科道官劾奏。罪坐所由。若举能其官。显有卓异政绩者。三年朝觐后。本部一次类查奏请　特旨褒谕或增秩。赐金以宠之。如此则自公卿以至百执事。人人劳心。求贤见善。惟恐不举。举惟恐不先。而所谓宦官宫妾不知名之人。与夫无书抵政府。皆将起而服在大僚。一切奔竞谄谀之风。不禁而自息矣。
　　一隆体貌切闻守令者、天子所以托专郡之守、寄百里之命、向明而治、有长道焉、是故、古者天子重之、拜刺史守相、辄亲见问、诏书每下二千石不为纵、诚以国家有急、取辨长吏。长吏尊重。临危乃能使下。故尊礼重禄。不责以备。所以辩上下。定民志也。今自监司以上。率喜持声势。虐下吏。文告之词。阳戒趍承。风旨之峻。动欲迎合。承舍之虐郡邑大可恨也下至吏卒参随。亦得依凭需索。非礼折辱狎侮。如此安能尽其心哉。查得宪纲内一款。知府知州问荅之际。不许行跪礼。又一款凡风宪紏举明着年月。指陈实迹不许虚文泛言、若挟私搜求细事、及紏言不实者抵罪、钦此、又查得弘治八年该郎中喻宗府奏要各处抚按二司、今后接待守令正官、各务大体、照依京堂大臣之待所属、勿轻受跪、设有小过、不得加辱、挫其刚介之心、本部复议合准所言、题奉　孝宗皇帝圣旨是、钦此、弘治十六年、该按察司佥事任汉奏本部覆题节奉　孝宗皇帝圣旨、府州县官卑谄逢迎、上司官非礼凌虐有坏士风今后一体治罪不饶、钦此、正德七年本部题准各该抚按所属府州县官、不许作威凌辱、镇守等官、严禁下人毋得需索科扰、构陷贤良、如违许抚按及科道官指实劾奏、钦此、又查得嘉靖元年该给　中解一贯等奏本部议行各抚按二司、今后知州知县等官、犯罪依罪参提、其余无故不许辄加凌辱、若各官自处卑污、专事逢迎、趍承踰礼、称呼过当、痛加戒饬、若再不悛、行提问罪、或注贤否揭帖以凭退黜、其上司官员好人承奉、甚乃因其礼貌不至、辄为沮抑荐举考语、致枉公道者、在外听抚按官、在内听科道官举劾、或本部访察得出、参奏处治题、奉　圣旨是钦此、又查得永乐二十一年、本部题准各处上司并差出京官、有将掌印正官一槩差占、及掌印官见事繁冗、因而阿附投托上司差遣者、听巡按御史按察司官合奏拏问、若按察司坐视不举、纵容差占、从都察院劾问、钦此、正德七年、本部题准、今后公差官员奉有　成命、应接委官者、但出本府州县境内、及百里之外、躭延月日、不许将州县正官一槩滥差、违者听抚按参奏、顺承差委官员、应提问者提问、应参奏者参奏、若重大事情、非正官不能辩理、亦要会同抚按择委无事地方正官、钦此又查得嘉靖七年八月该尚书王琼奏本部议行各处不得差委州县正官、致悞本等职务、如违指实参奏奉　圣旨是、钦此、俱节经钦遵通行禁革、至今余风未殄、合无本部移咨都察院转行各抚按二司等官、查照前项宪纲及节年题准事例、今后接待守令。照依京堂待所属官礼。人之不乐就外虽贤者不免专为此等屈辱也知府知县问荅之际。仍不许跪。但奉公私等罪。依律参提。其有别因小故。辄加凌辱沮抑。荐举考语不公。搜求细事。劾论失实。非有重大事情。一槩差占正官出百里之外。及听令越境迎送参见。有妨职务。若勘事理词。好人迎合已见。致有冤枉。并纵官吏卒门隶镇守参随需索构陷。及府州县官自处卑污。专事逢迎。或避难营差者。在外听巡抚巡按。在内听都察院科道官纠。或本部访察得出参处奏治。夫上能以礼自处。则体统益尊。臧否自正。守令之贤者。固得安行其志。其不贤者。亦有所严惮。不敢不勉修其职业。报礼之重。有必然者矣。
　　一明职务、照得郡守县令所以作民父母师帅长养教训、是其职务、若簿书期会、乃所以行之者耳、今郡邑日夜从事、唯急催科。严勾摄征夫马、餙厨傅钩隐衒奇。纳交要誉。以为首务。至于王政之本。若闾里休戚。风俗厚薄。一切视为细故。略不经意。且如追征租税。慢令致期。专以督逋及限为能。剖决词讼。则文致人罪。以苛刻取名。不知权以父子之亲。君臣之义。而风纪之。司。举刺得失。亦常以此为次。求才于事迹多少之中考成于法度难为之外所为风教纪纲。曾未识为何物。由此观之。今之为有司者。未尝有意为民。今之司风纪者。未尝有意督察守令。均是谓不知务。幸有奉法循理。中能自立者。出于其间。则又不胜勘合无名之需。非时之扰。虽有仁心仁闻。百姓不被其泽。无怪夫民之未安也。考得洪武间生员叶升上书、言求治之道。莫先于正风俗。正风俗。莫先于使守令知所务。使守令知所务。莫先于使风宪知所重。使风宪知所重。莫先于　朝廷知所尚。则必以簿书期会。狱讼钱谷之不报为可恕。而流俗失世败坏为不可不问。而后正风俗之道得。天下未有不治。其言最为切当。伏望　皇上申诏天下守令及抚按二司等官、谕以朝廷设官分职。凡以为民之意。仍勑部院衙门自今铨选钱粮礼乐车马狱讼力役举効出纳等项皆应一意体国为民。以为有司率先。　陛下又恭已于上以照临之。则所谓监司、守令之纲。　朝廷、监司之本者。莫不一出于正。而亲民之官。固当知所务矣周有仁人。汉多循吏。用此道也。
　　覆积谷疏【积谷】 
　　前件、查得先该户部奏行天下府州县官、各照里社积谷备荒、立格劝惩、不为不密、但如每一小县十里之地、三年之间、不问贫富丰凶、槩令积谷万五千石、限数既多。责効太速。以致中才剥削取盈。贪夫因缘为利。往往岁未及饥。民已坐弊。及遇凶荒。公私俱竭。为困愈甚。臣闻田野县鄙者。财之本也。垣窌仓廪者。财之末也。古云救荒无奇策待其荒自然无策矣曷若先事而治其本哉与其聚民脂膏以实仓储孰与尽力沟洫以兴水利昔宋儒朱子赈济浙东。所至原野。极目萧条。惟见有陂塘处。田苗蔚茂。无以异于丰岁。于是益叹水利不可不修。谓使逐村逐保。各治陂塘。民间可以永无流离饿莩之患。国家可以永无蠲减粜济之费。此则救荒不如讲水利明効大验之可见者。合无本部备行都察院、转行各处御史、申明宪纲、严督所属、凡境内应有圩岸坝堰土册缺。陂塘沟渠壅塞。务要趁时修筑坚完。疏浚流通。以备旱涝。毋致失时。有伤禾稼。及因而扰害于民。每季终预将疏筑完坏备细缘由开报御史。及总督水利官员。不时巡历勘验。如有申报不实。及坏久不修。修不完固。或因而害民者。并为不职。从实按勘施行。遇该考满。务查水利无坏方许起送。有能为民兴利。如白起溉邺。郑国开渠之利者具奏不次擢用。该管官员亦照所辖完坏多寡分数。定注贤否。一体旌别。其八分纸价赎罪赃罚银钱香钱引契鱼塩茶酒等税。今以供搜括补上司赃罚尚且不及而借及正赋安能办此不系解部者。悉如御史王重贤等所言。尽数籴谷入仓备赈。不许分外分毫科罚侵克。庶几藏富于民因地之利。虽有旱干水溢民无菜色。管子所谓积于不涸之仓。藏于不竭之府者。用此道矣。
　　议京营马匹草料疏【京营马匹】 
　　准兵部咨兵科抄出成国公朱希忠奏节奉　圣旨兵部看了来说钦此、看得营马草料、本折兼支。月费一万五千余金、比之旧例、巳为极厚、而成国公朱希忠犹称折色银数、止值草料三分之二、餧食不彀二十余日、欲马强壮、必不可得、虽意在求牧与刍、顾自来蓄牧。皆以驰逐水草。腾驹游牝。为得马性。易致蓄滋。而絷之维之。饲以枯藁。坐成虺隤。虽多无益。所以永乐宣德年间。近京牧地多为贵戚内寺所占巡青之差徒具文耳马皆夏秋下场收牧。兼令采青御冬。及春原无支草之例。虽正统十四年北虏内侵。亦止暂给马草两月。而豆料犹有不支。价亦随时高下。当时国马止有一十二万四千余匹之盛。已是旧规。自给事中夏言倡为不必下场之议、武定侯郭勋继以草料全支之说、于是每年动支太仓银两、常至一十八万、营马之耗全在军士私雇骑领刍豆以自利而啖马糟糠也廪藏为之一虚、而营马乃日消耗、仰视旧额、十损六七、是以得失。信亦不在刍豆之丰约矣。况京折牧放草场、见奉钦依踏勘、所据草束料价、似难更议加给、其称迩年以来关领动逾经月。草秤亦不及数料豆或有浥烂不堪。则各仓场出纳之弊。诚不能无相应依拟禁革。合候　命下、本部一面移咨顺天等处巡抚都御史、及咨都察院转行各巡按御史、放青之例虽在然是军人典雇庄家骑用或耕田负重耳马匹倒坏专以此也作急踏勘牧放草场事宜奏报、本部仍札付各管理仓场主事、今后召买秤收草豆等项、务要及数足色、不许滥牧低恶之物、及安顿无法、以致浥烂不堪、兼行应支草料该管衙门、限每月终造册、同该府照会一齐送部查筭明白、转发各仓场委官依期放支、每月毋许过初五日、违者通行参究、罪坐所由、既受上物、又不愆期、军人苟无侵渔其间、营马亦自臕壮足用、伏乞　圣裁、
　　议勘宣府新军疏【宣府新军】 
　　查得宣抚镇原额官军一十二万六千三百九十五员名、祖宗朝以江淮以南诸省供朝廷之用以江淮以北诸省供九边之须其后边屯塩法皆坏而各省起运钱粮不为贪吏干没即为解官花费边粟既日贵边饷又日缺以至各边督抚专恃内请而大司农仰屋内帑水衡冏寺皆耗矣嘉靖间九边年例至二三百万今且至九百余万东南民力亦从此竭潘公诸疏非有奇策但载尔时各镇出入经费甚详故存之以观世変云今存籍止有九万五百四名、嘉靖二十四年给事中李文进等查盘册开实在官军七万七千八百四十八员名、嘉靖二十一等年召募新军八千五百九十九名、通共八万四千四百四十七员名、加以河南操备官军、并本镇军站、及摆边守墩烧荒按伏等项诸用、月俸粮赏、共该银九十万六千六百一十四两三钱八分有奇、原额马驴骡四万四千四十匹头节年倒死二万二千六百二十五匹头、见在马驴骡二万四千四百一十五匹头、该料草银一十三万六千五百六十六两四钱二分、通计本镇岁用该银一百四万三千一百八十两八钱、及据宣府郎中张习呈缴二十八年冬季边储簿内、实在官军八万二十九百七十四员名、比前查盘册少军一千四百七十三名、而实在马驴骡二万八千六百九十三匹头、比前册内、多四千二百七十八匹头、通融除补、大约岁用相同、又查得本镇岁额钱粮、河南布政司银一十四万六千七百二十六两四钱、山东布政司二十四万四千二百一十一两、山西布政司八万七千一百五十五两、真定府二万四千四百七十两、保定府二万五千五百五十两、大名府六万七千四百六十二两、河间府一万五千九百七十五两、顺德府一万八千九百四十两、广平府二万九千九百五十两、顺天府三千五百两、本部年例银八万两、河东运司塩价银八万两、塩引银一十一万五千六百四十五两、共该银九十三万八千五百八十四两四钱、加以本镇屯田粮六万二千三百二石、草一十六万七百三十二束五分地亩原额并新增起科细量七万二千七百九十八石三斗六升七合五勺七抄七撮六圭五粒草一十万二千二百九束七分五毫、团种粮九万五千六百九十三石九斗六升、草四万三千五百五十六包六分七厘、新增团种粮二万一百九十二石二斗、草一万七千七百四十三束、公务田粮一万二千七百四十九石五斗五勺、草四千二百八十二束、新增稻田粮一千一百七十八石九升二合、驿传田粮一千五百八十四石、草六百六十二束、牧马草场子粒四千七百八十三石五斗三升七合七勺、岁共该粮二十七万一千二百八十一石六斗五升七合七勺七抄七撮六圭五粒、每石以七钱折筭、该银一十八万九千八百九十七两一钱六分六厘四丝四忽三微五纤五抄、草三十二万九千一百四十五束八分七厘五毫、每束以三分折筭、该银九千八百七十四两三钱六分六厘二毫五丝、通共岁入该银一百一十三万八千三百五十五两九钱三分六厘六毫九丝四忽三微五纤五抄、较其出数、尚多银九万五千一百七十五两一钱三分六厘六毫五丝四忽三微五纤五抄、今奏称召募新军六千名、分拨永宁四海冶滴水岩等处防守、及本镇城操备、视旧额籍未及数、而岁计粮赏、查得奏内开称永宁每石折银六钱、岁该银三千六百两、四海冶滴水岩二处、与宣府操备新军、每石折银七钱、岁该银二万一千两、本色粮银三万六千两、赏赐冬衣布花银七千六百五十两、马匹料草银二万五千九百二十两、共银九万四千一百七十两、今计本镇岁入、多银九万五千一百七十五两一钱三分六厘六毫九丝四忽三微五纤五抄、相应拨补新军粮赏马匹料草支用、此外尚余银一千五两一钱三分六厘六毫九丝四忽三微五纤五抄、又近该宣府管粮郎中张习呈报山东二十八年分银二十四万四千两有零、并无分文解到、及查嘉靖二十四年科道等官李文进等查盘册开、山东河南等布政司大名保定顺德顺天等府、拖欠宣府镇岁额银五十六万六千二百两、逐旋催解、尽足接济、案呈到部、看得都御史李等奏募新军六千名、巳经分发永宁四海冶滴水岩等处城操防守、所有月粮冬衣布花、及见计马匹料草、皆应随数支给、但查该镇原额官军一十二万六千三百九十五员名、见在开报止有八万二千九百七十四名、原额马驴骡四万四千七十匹头、见在止有二万八千六百九十三匹头、据今召募六千之数。既在额内。则当就以原额逃亡军马空下粮赏草料给之。况本镇岁入该银一百一十三万八千三百五十五两、除岁支外、余银九万五千一百七十五两以给新添军马、尚该剩银一千五两、而本镇纔遇募补、便请每岁加银一十万两、若非过为备豫。必是近来在官田地。正辨亏数。不行清理。各省边粮起运违限不行催征。以致年用不足。辄有此请。通应查处、合候　命下、本部备行摠理粮储郎中张习、查将近日运发年例银两、买完粮料草束、覆取新补军马实数、按月支给、一面咨都院转行巡按御史胡宗宪、吊取历年军马钱粮文卷册籍、并各该仓场库藏出纳廒纳号簿躬督清干官员参伍磨勘、务见该镇原额兵粮田地各该若干、缘何先年军马额足。用常有余。见今缺额数多。反称不足。及募各军马匹是否精壮足数。别无影射并近年屯田地亩、团种草场、各省起运岁开塩引有无交纳、税粮子粒、一一明足、应有夺占埋没、作何究正、侵欺拖欠、作何追征、方足征费、连外开载事件、逐起查明、会同彼处抚镇郎中等官计议、将所新增出士马或照常召买、随缺抵补刍粮、或申明旧章、分派屯牧自给、仍准弘治正德岁额料简、务不贵多、或兼采固原山西督抚建明、损骑而益步、俱区画至当、查明酌处、奏下本部议请施行、其山东河南顺天保定派有起运该镇钱粮去处、行各巡抚都御史巡按御史严督司府州县掌印管粮等官、查催节年拖欠、巳征者截数起解、未完者严限追纳、或有侵欺花费、即将领解人员、监并追完、照例问发、故违各官、查照节年题准事例、提问参究、要在旧额钱粮得清、将来兵食各足、伏乞　圣裁、
　　议延绥新军疏【延绥新军】 
　　查得延绥镇原额马步骑操官军五万八千六十七员名、弘治八年二万五千四百二十三员名、正德十三年二万四千五百八十九员名、嘉靖十八年以后、节次召募、见今春季边储簿、开实在官军四万四千三十六员名、除旧额税粮马草塩斤外、近年加添募军银一十一万六千四百二十八两六钱五分、岁用不敷塩银四万八千八百二十三两五钱、灵州塩课司大小二池、每年引塩银大约五千两、嘉靖二十六等年、开纳山东陜西河南三省事例银、每年大约四五万两、又为乞敕廷臣会议钱粮急济边务以防虏患事、该本部等衙门会题、今后修边募军、先尽本处该衙门堪动钱粮具奏支给、如其不敷、方许请给内帑接济若有故违、听摠督抚按官指实参奏施行、题奉钦依、各边抚按司府衙门、原有赃赎及均徭等项银两、先年俱用修边、近日未见存积支用、动辄请给内帑、显是侵费、着各该巡按御史从实查明回奏、不许延捱、钦此、通行钦遵讫、今该前因、通查案呈到部看得巡抚延绥都御史杨守谦等题称东中西三路、召募堡军一千一百六十一名、自嘉靖二十九年二月为始、无闰月年、该银一万七百九十七两三钱有闰月年、该银一万一千六百一十两、续召军五百五十四名、自本年四月起、无闰月年、该银五千一百五十二两二钱、有闰月年、该银五千五百四十两、各照数给发一节、军既募完、粮应拨给、但查该镇春季册开实在官军四万四千三十六员名、比之弘治正德年间军数已多一倍、似不必更加兵、若以原额五万为率、在今所募、犹在额内、自应就以原遗缺额月粮之、不当复请加粮、况查本镇主兵、先年京运止年例银三万、今并各项增有二十余万、果若不敷、亦应照例先尽本处堪动钱粮具奏支给、乃一切仰给太仓、每岁乞加银一万五千九百余两、系干年例既不可减、京储又据难擅加起运、纵使权宜奏补、终非经久之计相应勘处、合候　命下、本部备行本部管粮官郎中王太平、一面动计主兵钱粮覆勘新募各军实数按月暂行支给、一面移咨都察院转行巡按御史吊取节年军马钱粮文卷册籍、并各仓场出纳廒经号簿、躬督清干官员参伍磨勘、务见该镇原额兵马钱粮田土各该若干、缘何先年军马额足用有余见今缺额、反称不足、逐起查明、若年来税粮子粒引塩等项、埋没侵欺、拖欠过多、致此亏乏、作速追完征纳、或各卫逃亡缺伍、亦查遗下粮赏、随数补支、如果原派续添不敷岁用、查照近例、先尽本处堪动钱粮具奏给发、及遵依　祖宗旧制、简退老弱、止存精壮径自分派屯种自给、毋取充数、徒耗军资、各条画明白、会同彼处抚镇郎中等官、计议停当、具奏施行、再照国储边饟、起存本折、各有定额、先年太仓银库、岁入一百四十九万。十常存三。以为蓄积。成就兵荒、犹出中帑。即有征发。役不逾期。今一岁所入、仅支一岁经费。已无赢余。而各边主客兵马年例等项。额外奏发。乃至二百八十余万。并出正派之外。频年不足。则请开例纳粟接济又不足。则遣部使分道诛求及筭寺租香钱搜取司府库藏。葢竭天下财力。尽以供边兵日益多。民日益损。玁狁未襄。而海内已虚耗矣。于是太仓外库。久无兼久之储而所在督府。犹请增兵增骑。交奏不已。修边摆边。十年不辍。岂但师老财匮而已。日朘月削。皮尽骨见。腹心之危。殆有不胜虑者。此天下大计。凡分职为民者所宜究心。愿诏廷臣各输忠悃。量入以为出。约已而致人。使统纪常明。公是常定兵不久暴。粮不再籍。边饷不待求常赋之外而足。务为国家建长久不拔之策。奏下臣等会官议拟上请定夺、庶几戌有劳还之期民获息肩之所、一切暴征横敛、可以次第蠲除、臣等亦逭鳏旷之诛矣、
　　皇明经世文编卷之一百九十七终
　　皇明经世文编卷之一百九十八
　　华亭陈子龙卧子　宋征璧尚木　徐孚远闇公　李雯舒章选辑
　　宋家祯善先参阅
　　潘简肃公奏疏二（疏）
　　潘潢
　　疏
　　定议军行给赏疏 
　　论首功疏 
　　取解军器疏 
　　覆艹场失火疏 
　　请复军屯疏 
　　会议第一疏 
　　定议军行给赏疏【军行给赏】 
　　看得保定河间汉达官军张福荣等、于今年九月十三等日、方纔调发浮图峪白羊口等处防御、为日甚浅。既于嘉靖三十七年七月内、先调涿州、继调居庸、又调喜峰口等处、劳佚少异。虽赴关隘。効力不多。又比嘉靖二十三年各该官军仓卒拒敌、奋勇当先、畧有功绩不同。合咨兵部将各调发浮图峪白羊口、见在汉达官军职名、备造文册、差官送部、查照先年防御事例、于折粮折艹银内动支、不分汉达官军、各量赏银五钱、通计汉达官军六千二员名、共该银三千零一两依数支领前去、当官唱名给散、事完统领将官、将赏过官军姓名、银数造册奏缴、青册送部查考奉　圣旨是钦此钦遵又经通行钦遵去后、今该前因通查案呈到部看得百户廉彪操余张臣等节次奏要加给赏赐、但查本部先准兵部咨、巳经题给行粮艹料、后准兵部、又经题奉钦依赏赐银三千余两、就事酬劳、已踰常分。而廉彪等犹嫌数少。动引京营七枝为词。亦见人心初无止足。而法制不可不明矣。伏覩大明会典赏赐一项、在本部止有岁给军士冬衣布花。在兵部止有功次给赏加赏量赏。此外赏军。初无定例。先年虽因征进川广云贵等处殊远地方。将领陈请、间尝议给、皆出自特恩、准关内库金帛、计数不多、且又或因岁歉罢给。或因人众停给。或因防守无例。外卫无例。从宜减给。至谓待有功日、量加升赏、尤得诗彤弓书衣裳在笥微意。葢养兵以备不测、而悬赏以待有功。赏行于临敌之日则上可以使下赏给于出军之时则下尝以邀上故有不赏而自孚。亦或赏而百倡近年以来。每一调兵。辄题赏赐。每一拟赏。辄累万金。甚至往返纔十余日。岁中连赏数次。而麾下悍卒。挟马久迍。犹不在所者。方今边徼多事。水旱相仍。本等月粮。犹患缺额。此类不已。坐费军资。未能外攘而先自困。非所以容民而畜众也。欲候命下、本部申明旧制、及永乐宣德以来节年事例、备咨兵部及总督抚镇各该官员、今后非有重大征进、例应纪功、军前邀赏者、勿得沿袭流弊、辄干赏典、果有急功、奏下本部、听臣等查照远年近日赏例、参以事情缓急。道里远近。岁月久远。营伍内外。量为度数。大约以五千里一年以上为一处。三千里外八个月以上为一等。一千里外半年以上为一等。五百里外三个月以上。若达官达军无粮操余为一等。多者每员给银五两三两二两。少则每名止给七钱五钱三钱。俱照期疏请。取自　上裁。永为匪颁之式。其本镇之内。四百里以下。若操练防守等项。居常既有俸月粮赏。临发又支艹粮行粮。画地输劳。是其职分。毋容一槩冐妄陈扰。及廉彪张臣等题奉钦依。即为恩泽。义难再三渎请加益。徒长□利之风。其不候掣兵、离次邀索、仍查在彼行粮艹粮。曾否截日住支。呈覆参究以惩不恪。通乞圣裁。
　　论首功疏 
　　臣闻古者命将讨不庭、师还奏凯、馘其鲵鲸而献之、以为大戮而已、自秦卫鞅说孝公变法、斩一首、赐爵一级、历代相承、上功张虏获以为故事、而民始有死于非命者、我　祖宗酌中古制、惟北虏及倭寇南蛮、得论首级、后虽间用之内地反贼。功重赏轻。犹每加慎焉。近者正德年间、流贼东起一时筭首虏为殿最激昂将卒、惟是残忍贪冐之徒。赤子作□被诛此人主所当哀痛者奈何有议行告功饮至之礼者耶乘间屠无辜老弱。幸功饕赏。民骈首就戮。无所逃命。转相为残。惧不能免。叛且益坚。远近兵连。遂为定例。人至于今病之。臣闻兵以止杀。非以杀人为事也。周书称武王伐商前徒倒戈血流漂杵。言纣众自相攻耳。孟子尤以为不可尽信。故武王不以天下易一人之命。而文王不忍露白骨。明耻教战。取残而已。夫兵有不杀而威。上兵伐谋。善战不死命是也。有杀之而威。有加折首获匪其丑无咎是也。有多杀而不威。乐杀人者不可以得志于天下是也。故曰君子之将。不以战屈人兵为心。小人之将。以杀人为嗜。今立法曰凡斩首几赏几升几。是君子之将皆非所用。而所用乃杀人以逞者也。且匹夫奋呼徒手而毙数十人者。往往而是。若以颗级为拘一人右执戟左提敌首不过一代再代三代而止耳北虏之所以论级者以其人少而强欲殄灭其类耳然因夺级争功而为敌所乘者往往而是况我内地之民本我赤子且状貌无异何从辨其非杀良冐功于近者豫楚之交可为长叹强者夺功。富者买级。虽小人安能尽其力哉。臣愿　陛下原武之意。广仁之术、明诏本兵革一切之法。率由　祖宗成宪。除蛮夷内侵。古者献功亲劳之礼种类既别冐级为难不必更张。其余内地征讨流贼。以破阵逐北为次功推营拔塞为上功悉平贼众为元功即其中先锋受上赏。中军次。殿又次。斩获多寡在所勿论。罢纪功之官。专阃帅之任。仍敕诸将自今奉辞致讨。有克敌而还。不戮一人者。论功行赏。待以不次。克敌杀人不滥者。赏如令。杀人滥者罚之。则虽未敢遽语仁义之兵。而老成持重。先计后战。如古赵充国曹彬其人者。不可谓无。所以宣恩威。倡勇敢爱育黎元。灵长国脉。消反侧之心。保天地之和。诚非小补。惟　陛下裁听、
　　取解军器疏【取觧南京盔甲】 
　　此系南京军器数目　祖宗朝时时取用今则自济不能矣故存之以备考云谨题准工部咨该本部题奉钦依行查南京戊字等库兵仗局收有盔甲共计若干副挑选堪用者七八万副责差部官管领行移南京兵部摘马快船只装载、星夜兼程前进、的限明年二月中旬到京、以备支给、不许托故推误、其余并损坏者、听其措办修理、留备本处操守等因、备咨差武功中卫千户杜勋守催到部、行据本部营缮清吏司主事庄朝宾、呈称会同巡视九库南京工科给事中林懋举、南京山东道监察御史李尚智等、查得南京戊字库旧有直檐等铁盔六万六千一百一十七顶、皮盔六万一千五百九十顶、钦叶甲八万八千八十六领、通行盘出、挑选得堪用铁盔一千四百一十六顶、铁叶甲二万五千领、量加修理、堪以凑用、铁盔二万三千五百八十四顶、共堆积已久、绣坏居多、相应添料募工修整、留备本处操守支用、直檐等铁盔三万一千三百四十三顶、皮甲二万五千八百九十四领、铁叶甲二万八千七百八十六领、又嘉靖八年、该南京户部题准会官拣下破损不堪照旧收贮铁盔九千七百七十四顶、皮盔三万五千六百九十六顶、铁叶甲二万六千三百领、又据本部屯田清吏司主事李檀呈称会同南京兵仗局内官监右少监高佐等、查得南京兵仗局、历年收贮直檐等盔三万九千九百三十三顶、铁叶甲五万五千二十二领、皮盔四万二千六百七十三顶、皮甲五千三百七十九领、锁子甲二百六十七领、铜甲一百二十二领、通行盘出、内挑选得堪用朱红油贴金勇字直檐铁盔一千顶、铁叶甲一万四百二十领、量加修理、朱红油贴金勇字直檐铁盔九千四百二十顶、其余直檐铁皮等盔七万二千一百八十六顶、铜铁叶锁子等甲五万三百七十领、俱系正统成化以前年分成造、堆积陈久、中间数多铁绣线绽、朱漆脱落、纵加修整、不耐驰骤、必多添料、搀新改造、方可留本处操守支用等因、各呈前来、欲便查照原取数目、通修完足、一并起运、缘水磨油漆衬布贴金、必宽旬月、漆干缝就、方可搬动、而目下春水正浅、农务正兴、据今选解巳数万副、亦恐一日并发、不无欲速不达之虑、合照本照近年起取硫黄及年例器皿事例、添委官员、分运起解、连赍脚价、先赴工部、转发通州修仓主事、顾车装进、但查南京兵仗局前厂季造盔甲、逓年俱系该局、并南京各卫所军器会官成造验进南京戊字库交割、原无收有分毫装运水脚、比与各该司府年例胖袄等项不同、所据今次修整装成盘剥车价、本司别无区处、合于本部节慎库暂支官银给领以修完接续取用、仍从该库局官照常径自解纳、通查案呈到部、看得戎器贵精、兵事欲速、前项挑选过盔甲三万五千四百二十副领、该箱一千五百一十五扛、装船九十九只、夫数多费用不赀、所据该司呈要分遣官员、多作运数、水陆兼程、陆续解进、俱由龙江关水路至通州起车、各分投赍领星夜解进到部、车价先解工部照例转发修仓主事顾车装运、类收掣取批单销照完日、连应修装起浅盘剥等项支费、备细造册、但有余剩解回贮库作正支销、不足于各运内通融处补、各另呈部覆查明白、通类奏报、在库堪修盔甲、亦依原拟措办修理、留备本处操守支用、及兵仗局远年堆积陈器、一体料拣搀修、听候斟酌接取选解补码、谨具题知、
　　覆艹场失火疏【查革草场积弊】 
　　闻之艹积久则自能生火故艹场往往有火灾然欤否欤谨题刑科抄出户科给事中王德等题节奉　圣旨事宜、户部查议处来说、钦此、抄出到部、看得巡青给事中王德、御史李逢时、会本论奏、反复千言、大槩推明烈火之所自生、与流弊之所必至、明罚饬法、尽制曲防、无非为国节财、求牧与蒭之意、但失火放火、折赔均赔、虚出通关、求索所部、载在律例、各有正条、而先期查点、照派开收、截出单应时给价、官攒申报钱粮数目、前奏巳明、无容改议、惟是每年坐派全数、各场多收堆头、委的滥费、钱粮恣生奸弊、相应量为裁省、申明酌议、合候命下、本部备行巡青给事中、御史、监收主事、会同该监官遵照原奉钦依、每年于会派料艹之中、先将各处仓场马匹牛羊从公查点见数、分别该用该减草料数目。造报本部。以凭勘量会派。取勾一年支用。仍趁秋冬收买截给关单。刻限完报。毋许营求。坐数过多。致得拖延占推影射。虚出作弊。腐烂亏数。其有新收倒死头匹、即报巡青监收官验实、方准刍料、除各场堆头、亦行巡视科道、会同主事查照仓场该收草料多寡、见编在官库称脚夫等项、正差有无多余不足、应否添设顾役、通融计筭、裁定名数、革去滥收游手棍徒、量存良实开报、着令相帮供役、不许容留积年害人、亦不必加派有司、编佥靠损百姓、重起冐名顶替、用强包揽之弊、遇该出纳仓场官攒、每五日一次申报巡青衙门、但有内外势要官攒吏书跟官伴当人等、需索所部分例、掯勒打缆等项奸弊、并听纠察究参问发、监收主事、仍不时躬亲阅视、督令各该官攒就近看守、从宜小作堆垛、厚加苫尽、但见火起、并力救遏、不得辄离所守、若奸徒放火故烧、捕获有显迹、证验明白、及主守安置不如法、致有损坏、并监临主守、将侵欺借贷那移之数、乘火虚搪文案、扣换交单、申报瞒官者、依律问罪、折赔均赔、各尽本法、庶轻重各得其情、而大小皆足以戒、防乎其防、有备或无患矣、
　　请复军屯疏【复军屯】 
　　户部会同兵部尚书彭泽等、议得近年以来、各该将领、一遇小警、辄便动调兵马按伏、及至贼人入境、却乃束手无措、攻堡杀人、莫敢谁何、粮饷虚縻、兵威不振、况所费粮艹、俱系每年额外之数、若贼大举、将何以支、臣等议得地方一应地土征收、此天地无穷之利、边疆不费之惠也、际此窘迫匮乏之秋、正宜多方区画、共济艰难、而镇巡等官、漫不加省、是徒知奏讨有限之国储为便。而不以计处无穷之地利为先。题奉　圣旨、是、边方供给粮艹、都是小民膏脂、宽一分、民受一分之赐、积一分、官有一分之用、各巡边镇等官、徒知奏讨为便、不以计处为先、似非体国之义、今后都着撙节爱惜酌量、时虽丰凶、折放招买务处置得宜、不许浪费、境内有堪种地土、上紧遵照原拟、尽数查出、召人佃种、但有便利事宜、奏来取置、钦此、已经通行钦遵讫、今户部奏发内帑岁已八倍于前。而各边请给。犹无虚月。葢由近年召募太多。食之者众。留屯太少。生之者寡。按伏太早。用之者疾。奏掣太迟为之者舒。以此年年奏讨。在在称乏。此不知计处为先、不念百姓艰难之明验也、合候命下、户部奉扬　圣训、申谕各边总督抚镇等官、各务尽诚体国、撙节爱养、随机动调、酌时招买、如法屯种、及期采青、简练车徒、俯恤贫弱、谨节制度、懋通有无、境内但有便利事宜、奏闻处置、如此计处、事必精明、边储既充、奏讨自少、士气军威、亦各丕振、而日大有功矣、
　　一查边屯子粒、伏覩洪武二十六年、节该户部奏奉太祖皇帝圣旨、是、那北边卫分、都一般教他屯种、守城军的月粮、就屯种子粒内支、钦此、永乐三年节奉成祖皇帝敕谕、尝想着　太祖皇帝时、军士都着他耕种、又积攒起余粮、防备水旱、百姓免得转输、军士并无饥窘、这个甚是两便、圣人之言万世之利也若只教那穷乏的百姓、供给安生的军士百姓转见艰难、军士转见骄惰了、倘或百姓供给不全、军士也只得坐受饥饿、两下都不便当、因此上着恁每官军、依着定的分数下屯、专委官管领、定立赏罚则例、年终赴京比较、钦此、顾承平寖久、屯政顿隳、子粒所收、十常去七、虽称边事日棘、究其弊源、大率各该势豪、侵占剥削、使无立锥、以致于此、查得问刑条例内一款凡在强占种屯田者问罪、官调边卫带俸差操、旗军军丁人等、发边卫充军民发口外为民、管屯等官、不行用心清查者、纠奏治罪、又一款屯军人等、将屯田、转卖、与典主、买主俱照用强例、问罪调发、管屯指挥等官、知情不举、或受贿容隐、一体参问、成化十六年又该户部题准、屯田子粒、年终不完者、都司管屯、各卫所掌印管屯、并管屯种官员之家、俱各住俸若一年不完、都司掌印卫所佥书、及首领官并按察司管屯官一体住俸、弘治十年、又该巡抚山西户部左侍郎刘大夏奏、户部题准、屯粮不完、二年三年以上、卫所管屯官不必参奏、听管屯佥事提问、住俸比较、若有侵欺情弊、比照私役军人事例、每粮一分、准军一名、五名以下、降一级、以上二级、嘉靖七年、又该户部尚书胡世宁奏、户部题准、本管官员如有指以公用差使为由科取钱财、逼令逃窜、以致屯田荒芜事发、听抚按等官奏拏究治今照前例、相应申明、合候命下、户部行移抚按官员严督各管屯官、刻期清理屯种、敢有用强霸占、典卖及知情不举、违限不完、侵欺科逼逃窜等项、各参问住俸调发、降级纠奏施行、额外空闲地土、仍听土客官舍军余尽力开垦、永不起科、但使自种自给、必能足食足兵矣、既复　祖宗久大之规、尤得天地自然之利、伏乞　圣裁
　　会议第一疏【理财十议】 
　　查得户部先年岁入太仓银库折色夏税银一十五万五百两秋粮八十七万四千八百两、马艹二十三万七千两、塩课二十万两云南闸办三万两、通计一百四十九万两、十分存三所以老库常有四百万两之积。随后边方多事、前项岁粮陆续改派宣大等仓上纳、云南闸办、亦久停阁至今嘉靖二十八年、岁入止有夏税银一十二万一千两、秋粮三十三万九千六百两、马艹连各马房五十四万九千五百两、塩钞四万五千两、塩课折布等项五万一千两、以上正入共银一百一十万六千一百两、以给本年正支文武官员折俸折绢银一十一万五千五百三十八两、官军杂役银四万三千三百四十五两、冬衣布花一十三万九千四百一十八两马房料艹薥秸三十八万二千二百八十五两、各库局豆稻艹稻皮九千五百八十八两、各边年例四十三万两、尚不勾数、加以各边新增年例银四十一万二千四十七两、补岁用不敷一十万九千五百五十八两、赈济六万五千两、预补一十万两、赏赐七万二千五百二十两、修边四十万八千四百四十六两、募军银二十三万四千七百四十八两、防秋九十六万四千八十四两、营卫马匹粮艹折色二十一万三千八百九十两、进用七万两召买蒲杖香蜡珊瑚等项、二十五万六百二十四两、紫艹银朱染绢三万二千八百七十八两、做工官军塩折一千七百二十九两、竹囤修船四千三十七两、钱钞八千五百两、又通用银二百九十五万八千一百三十一两。除支两淮余塩银六十万两、两浙六万四千九百两、长芦八万五千三百两、富户四千五百三十四两、签秸一千九十两、扣省由闸等项五万八千五百两、岁有常数外、其余俱是多方搜括、亦止得开例纳银四十六万二千两河道六万九千七百九十八两、司府赃罚香钱等项、五万三千四百两、南京户部二十万两、草场子粒四千二百一十四两、商税一十五万四千四百六十两、保定临清德州等仓、折粮二十七万两差官征催、节年拖欠税粮等项、八十一万八千四百四十八两、仍缺一十一万余两、那前攒后、渐次支给、至今边商挂欠尚多、况开纳例限且完、钞关见收本色、催粮官员、久已取回、南京户部、及各司府仓库折银赃罚香钱等项、并已报竭、而宣府延绥、又奏添募军马、河南山陜皆缺宗室禄粮、兼以东南水灾、西北亢旱、祗为见在窘乏、莫克通其有无、则亦何以度支为哉、伏奉　明旨、特敕臣等会官详议经久节省之计、臣等茂对昌期、祗奉明诏、谨合佥谋、参以时义、别为十目、伏乞　圣明留神省览、俯垂采纳、特赐施行、
　　计开【修屯政】 
　　一修屯政、照得军马各有定额、总其盈缩。大略相当。近年各边募军、既系额内、却又额外槩请加给太仓见在银两、伏奉　明旨、中外晓然、固已洞识、今日京库缺乏、所从来矣、臣等司计、责亦奚辞、但查各边钱粮。原止二项。民粮出自各省起运。此固万民惟正之供。而屯种出自卫军。国初三分守城。四分屯种、岁入之厚。利尤无穷。至如马刍。亦止取给采青牧放。所以其时。随在各足。边粮常勾防秋数年支用。直至正德末年、通计各边年例、亦止银四十三万两。内宣府十万两、大同五万两辽东十五万、延绥三万两、宁夏四万两、甘肃六万两、今户部岁派山西等布政司、直隶河间等府、起运宣府粮料五十四万七千五百二十五石、布一十八万九千六百一十八疋、绵花绒三万七千五百斤、马艹七十万束、大同粮料三十八万七千四百五石、布一十八万二千五百疋、绵花绒八万斤、马艹二百四十四万四千八百五十束、二分八厘、山西宁武关料九万七千石、马艹一百一十万束、辽东麦米折布三十二万疋、绵花绒钞一百九十三万二千三百四十五斤锭、马艹三十二万三千五百六十三束、银一万七千三百九十三两四钱二分一厘固原粮料二十二万五千四百四十九石九斗、马艹二十八万三千二百三十六束、延绥粮料三十二万一千二百八十五石九斗九升、马艹五十五万二千八十六束、布四万疋、宁夏粮料一十四万三千八百五十四斗、马艹一十六万一千二百四十束、甘肃粮料三十一万七千八百八十一石四斗、蓟州粮料三万五千一百八十石、麦折布一万二千二百七十一疋、马艹一百万束、昌平粮料布花准米麦一十三万一千五百七十五石二斗、马艹八十五万六千一百束、密云粮料一十三万八千六百二十石、易州粮料三十万六千三百八十八石、绵布五万一千六百八十八　花绵二万四千九百七十斤八两、马艹一十一万七百束、虽有积欠每年犹止十之二三。而屯田原额、宣府屯军八千六百七名屯地四千三百三顷五十亩各色子粒二十五万四千三百四十四石四斗一升、大同屯军一万六千七百名、屯地一万五千八百三十顷、各色子粒五十一万三千九百四石五斗、山西屯军九千四百九十名、屯地六千一百一十二顷一十、亩、各色子粒二十五万七千七百四十六石五斗六升、辽东屯军四万五千四百五名屯地二万五千三百七十八顷二十八亩、额粮七十一万六千一百七十石、以后岁派四十五万四千石、固原延绥二镇、屯军舍人二万六千七百三十八名、屯地二万六千一百一十八顷二十一亩、各色子粒三十六万五千二百四十石五斗四升六合、宁夏屯军一万一千一名、屯地五千五百二十七顷九十二亩五分、各色子粒三十二万二千七百二十二石、二斗七升九合四勺、甘肃屯军二万三千三百八十三名、屯地一万一千六百九十一顷五十亩、各色子粒六十万三千一百八十八石四斗二升五合、蓟州屯军五千八百七十五名、屯地三千八百二十八顷五十一亩、细粮六万八千五百六十七石五斗九升、则十数年并无一处通关奏缴。宣大延绥屯废尤甚。以致边储急缺。只今嘉靖二十八年一年。延绥一镇、巳发银至二十九万五千四百七十七两、加以宣府银八万两、大同二十二万四千二百五十三两、山西广武等站一十六万八千九百七十四两、辽东一十五万两、蓟州三万两、固原五万八千八百二十两、宁夏四万两、甘肃六万两、谓之年例。宣府一十一万五千六百四十四两、大同五万四千五百两、山西五万八千七百四十三两、辽东四万一千一百五十四两、固原三万两、宁夏八万七千九百九十两、甘肃一十万三千一百五十两谓之补不敷。大同六万三千二百六十九两、辽东三万一千二百两、甘肃二万两、谓之募兵粮。宣府四万两、大同七万两、谓之预备。宣府三十四万四千五百八十四两、大同二十六万两、山西七万两、密云易州昌平一十八万四千两、宁夏二万两、谓之防秋。宣大四十万八千四百四十六两、谓之修边。京营宣大等处七万二千五百二十一两、谓之赏赐。通前三百二十万三千三百二十五两。比之正德年间。实多八倍。葢尽长芦山东两淮两浙常股存积塩引。太仓年来括取富人之财。司府之积。皆已竭发。犹请不已。则亦不可不亟反其本矣千里馈粮、士有饥色、因粮于敌、兵法所善、况军屯亩角见存、　祖宗良法故在、而又奉敕有官、新墙有备如此而犹不稼不穑、徒然坐待太仓。太仓不足。取之州县。州县不足。取之百姓。百姓不足。将焉取之。合从给事中叶镗等议、候命下日、户部移咨督抚都御史及都察院转行巡按御史、先查该镇先年起运钱粮挂欠之数、分别州县参奏追征、仍严查都司按察司各管屯官屯田子粒、一年之上不完者、照例通行停俸、清理屯田、屯田既明、又清屯军、必若缺人、许照大明会典洪武三十年事例、及正统年间、侍郎叶盛宣府团种旧规、将各卫军内存精壮城操、摘拨老弱屯种、仍加抚恤、买给种牛、严谨烽堠、使得肆力农亩、鼓舞尽利、其原额军马钱粮、务查当初实见着伍作数、其征有支若干、见在差操正余马驹驴骡月支一石二石三斗五斗、本色折色若干、先年何以足用、近年缘何请给过多、今应作何计处、方得上下各足可以尽复　祖宗之旧、将存拨过屯卒、补过名粮、计处过事宜、及各京运年例、募军不敷等银、应存应减应革之类、以今十一月内、奏下户部、会官核议、犹有不明不尽、再请差科道核勘的确、图惟经久、请自　上裁、以后会计岁用、先尽民屯二粮、开中塩引、连各杂税课等项、通融计筭、损多益寡、取相足给、或有非常蠲减、方许具实奏发内帑凑支、每月终巡按御史行令奉敕理屯官员、备开屯军田亩子粒实数造册奏缴、青册送部一次比较则兵既食其力、而农亦足以兵、所谓内有无费之利、外有守御之备者、庶皆得之、而刍粮人骑、各有止帚着、不失旧额、奏讨之烦、非所虑矣、
　　一谨岁派、照得用人理财、国家彝典、今钱谷一司、掌印管粮、总督储饷、非不备官、违限恃顽侵欺、非不立法住俸降级取问比较、户部又有节次题准事例、而给事中何光裕犹以侵克影射、冒破隐匿、逋负那移裁减贿赂打点诈欺为言、难乎谓有人矣、合无今后一应钱粮、在外责成各布政司督粮参政参议、在内责成各边腹管粮郎中主事、恭候命下、户部移各该巡抚都御史、无巡抚处、听巡按御史、照例每年十月、各具先一年派征钱粮司府州县掌印管粮官员、起运京边完欠分数、例应住俸取问降级等第、举劾以闻、各司府州、仍将岁派边关、并徐淮临德天津昌平密云易州等仓税粮。分别州县、摘造小册、径送各郎中主事、及早催征、乘时召买、亦将未完开报该镇巡抚衙门、一体查参、但有怠玩姑息、户部该科各遵原旨参奏定夺、郎中主事差满回部考察、亦查粮数、以岁内新旧共完十分以上为合格、八分以下以推奸避事论、其苏松常镇等府、名为财赋渊薮、节该言官建议、添官清理、缘钱粮浩大、恃顽大户、侵欺罔解、弊端尤多、部属监司、势难镇压、而苏松等府巡按御史、政务虽多、地面不广、禁革钱粮奸弊、又其职务、合从户部请敕一道、行令清理差完、一并具奏复命、天下岁报钱粮文册、近年止具司府大总、所属州县、并不开明、户部每遇给由等官赴部查粮、只凭自赍来文虚应故事、完欠虚实、无从查考、亦行各该抚按查将司府州县原额户口人丁田土夏税秋粮塩钞马艹厨料凡应征收作数钱粮、分豁存留起运仓口明白。依限造册缴部遇该起送给由应朝行取官员亦对额款开注造报、其违限恃顽侵盗打点、虚报声息、冐支军粮等项、不分边腹、俱从巡按御史着实查访问罪追赃发遣降革、各尽本法、若有巨贪积蠹、仍听各言官指实参奏发落、庶几人法并行、情伪莫掩、人心边计、或各有少裨矣、
　　一清牧地、伏覩大明会典、户部征收刍艹、自洪武永乐以来、凡光禄寺牺牲所、御马监并象马牛羊房等艹、俱于民间照田粮科征、为置场牧放、其官军马艹、给以牧地、系兵部掌行、每岁春末夏初、兵部推举坐营官一员请敕管领下场牧放、至九月中回营、又一款各卫艹场巳垦成田者、照亩收银解送兵部、转发太仆寺收候买马、又一欵锦衣卫艹场租银收贮、贴补马艹、则是前项马匹、同一牧放、同给艹料、所不同者、寺监象马牛羊、出自户部、民间田粮科征营卫马艹、出自兵部、夏秋下场牧放。条分类列、职掌森严、纵有缺乏、象马牛羊。不可取给于太仆。犹之营卫马匹。不可取必于太仓也。今营卫牧放。仍隶兵部马政项下、艹场子粒、亦止帚兵部买马、贴备马艹、而管领下场自武定侯郭勋提督团营、作俑停废、至今夏秋、犹在太仓支给艹料、通计一十四年、费银巳过二百二十五万、虽屡题勘、查无回报、然则帑藏如之何不虚哉、况钱入军手。虽富人不免侵克。水艹非时。虽良马亦成槁骨只今初夏一月。巳报倒死五百匹。此其利害。又不但在太仓而己。合候命下、兵部会同户部申明正统九年厉禁、题请差科道官清理前项牧地艹场明白、每岁春末夏初、除例该存留听用马匹、户部支给料豆外、其余兵部推举在营官一员、请敕领下场牧放、其有声息紧急、就支原收子粒银两贴补餧养、职掌既明、撙节自易、将来水艹丰利、蓄牧蕃滋、国初一十二万四千之盛、可以驯致而饲秣买补诸费、一旦皆顿省矣、
  </div>
  <div class="pagination">
   <a href="皇明经世文编_page67.html">
    上一页
   </a>
   <span>
    ...
   </span>
   <a href="皇明经世文编_page63.html">
    63
   </a>
   <a href="皇明经世文编_page64.html">
    64
   </a>
   <a href="皇明经世文编_page65.html">
    65
   </a>
   <a href="皇明经世文编_page66.html">
    66
   </a>
   <a href="皇明经世文编_page67.html">
    67
   </a>
   <span class="current-page">
    68
   </span>
   <a href="皇明经世文编_page69.html">
    69
   </a>
   <a href="皇明经世文编_page70.html">
    70
   </a>
   <a href="皇明经世文编_page71.html">
    71
   </a>
   <a href="皇明经世文编_page72.html">
    72
   </a>
   <a href="皇明经世文编_page73.html">
    73
   </a>
   <span>
    ...
   </span>
   <a href="皇明经世文编_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
