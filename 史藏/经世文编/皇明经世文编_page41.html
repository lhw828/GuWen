<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 41 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 41 页/共 172 页
  </h1>
  <div class="content">
   一处茶园之课行据延安府绥德州知州洪平、呈称亲诣汉中府金州、并西乡石泉汉阴三县、督同各该里老、将该管茶园人户、查审得金州七铺一里、定额课茶六千二百二十斤四两、西乡县云停归仁游仙三里、定额课茶一万八千五百六十八斤六两五钱、汉阴县在廓一里、定额课茶一千三百七斤一十一两五钱、石泉县石泉一里定额课茶一百九十二斤二两九钱、共二万六千二百八十九斤一十四两九钱、成化等年、奉例各增添里分人民、佃买老户茶园地土、各人开垦不等、仍旧帮纳前项茶课、会同各亲诣茶园逐一踏勘得金州该增课茶三千八百七十二斤一十二两西乡县该增课茶五千六百五十一斤、汉阴县该增课茶七百二十三斤、石泉县该增课茶六百六十斤、共增课茶一万九百六斤一十一两、造册申送到臣、案照先据陜西按察司佥事唐希介呈称汉中府金州西乡石泉汉阴三县、俱系产茶地方、如汉阴一县、原设在廓新安二里、后因招抚流民、增添九里、近因大造黄册、又添一里、今以十里之民。止纳二里之课。况自招抚之后。其延安庆阳西安等府人民。流移到彼。不可胜纪。见今开垦日繁。栽种日盛。其沿江一带。茶园多不起课。乞行严督官员查理等因。看得汉中府前项产茶州县、　国初人民户口不多、茶园亦少、所以额课止于如此。成化年间以来、各省逃移人民聚集栽植、茶株数多。已经节次编入版籍。州县里分。俱各增添。户口日繁。茶园加增。不知几处。而茶课仍旧。致令各处奸顽官舍军民。逓年在山收买私茶。通番交易觅利。以此番人不乐官市。沮坏马政。相应查理。按察司分廵关南道官覆勘未报。访得前项州县。所产茶斤。不假种植随田而出荒山茂林。耕治燔灼之余。茶从而萌蘖焉。民获其利。一家茶园有三五日程历不遍者。有百余户所佃茶园。止帮一户茶课。其甚少者亦多赢余。较之农夫。终岁勤动而恐不赡。又称贷以输官者。难易不同。故汉中一府。岁课不及三万而商贩私鬻至百余万以为常。是其明验也。况先年茶园。亦有消乏。未蒙除豁。新开茶园。日新月盛。漫无稽考。致使一园一畦者课程巳多。连山接陇者。课程顾少。非惟细民有不均之叹。抑且奸民遂玩法之私。深为不便。合无行委陜西布按二司、督同汉中府掌印官、亲诣前项州县、遍历园山界畔、再行踏勘丈量、斟酌地里远近、佃户多寡、不必拘定知州洪平前数、但要有益于官、不病于民、勘处停当、部覆茶园额课行本官另行查据增损造册奏闻备开旧管新收、开除实在数目、造册奏缴、永为遵行、如此、则茶课均平、其于茶马、不为无助、
　　一广价茶之积、查得洪武永乐年间旧例、三年一次、番人该纳差发马一万四千五十一匹、价茶先期于四川保宁等府、约运一百万斤、赴西宁寺茶马司收贮、内西宁茶马司、收三十一万六千九百七十斤、河州茶马司、收四十五万四千三十斤、洮河茶马司、收二十二万九千斤、合用运茶军夫、四川陜西都布二司各委堂上官管运、四川军民运赴陜西接界去处、交与陜西军夫、转运各茶马司交收、户部请旨、于在京堂上官内、点差二员、赍勑前来、会同陜西守镇官员整理、事体重大、供亿浩繁、后因边方有事、停止不行、近年廵茶御史招番易马、止凭汉中府岁办课茶二万六千二百余斤、兼以廵获私茶、数亦不多、每岁约用不过茶四五万斤、以此易马多不过数百匹。至千匹而止。补辏抑勒。往往良驽相参。招易未久、倒伤相继、番人既病于价亏、军士复不得实用、要其事势亦有由然。今边方在在缺马骑征。官帑有限。收买不敷。月追岁并。士卒告困。近虽修举监苑马政。然方收买种马孳牧。求用于数年之后。惟茶马可济目前之急。顾茶司无数万之储。纵然招致番马。何所取给。欲查照旧例征运。四州课茶。缘川陜军民兵荒之后。创残巳甚。宁能增此运茶之役。查得洪武三十年、　钦依禁茶榜文内一款、本地茶园人家、除约量本家岁用外、其余尽数官为收买、若卖与人者、茶园入官、钦此、照得汉中府产茶州县。逓年所出茶斤百数十万官课岁用不过十之一二。其余俱为商贩私鬻之资若商贩停革。私茶严禁。设法收买余茶既使官茶赢积又令私贩减少诚一举而两得也在山茶斤无从售卖茶园人户仰事俯育何所资藉彼见茶园无利不复葺理将来茶课亦亏。夫在茶司则病于不足。既无以副番人之望。在茶园则积于无用。又恐终失小民之业。若不从宜处置。深为不便。臣今年正月间、量发官银一千五百七十余两。委官前去收买茶七万八千八百二十斤。计易过儿扇骒马九百余匹。若用银买须得七千余两其利如此、但犹未免用官夫运送。止如前数。固可支持。必欲广为收易。汉中巩昌河西一带人民将不胜其劳扰。又恐行之既久。官司处置乖方。亏价损民。似非经常之计。此法可以常行如欲官民两便必须招商买运给价相应臣于今年闰四月内、又经出给告示招谕陜西等处商人买官茶五十万斤。以备明年招番之用。凭众议定、每茶一千斤、用价银二十五两、连蒸晒装篦雇脚等项、从宽共计、价银五十两、令其自出资本、前去收买、自行运送各茶司交收明白、听给价银去后、且官银一万两。买战马不过一千匹。如前所拟、买茶二十万斤。分别三等马匹。勘酌收买。可得马几三千匹。买一马者。将买三马。给一军者。可给三军。但所给茶价出自公家。岁岁支给。亦非可继之道。若运到官茶。量将三分之一。官为发卖。以偿商价。尤为便益。此与开中商茶不同。开中商茶其利在商未免阻坏茶马招商买茶其利在官专为易马之资。借曰官卖。不过十之二三。较之商茶岁百余万。以通番境者何如。合无自弘治十八年为始听臣出榜招谕山陜等处富实商人、收买官茶五六十万斤、其价依原定每一千斤给银五十两之数每商所买、不得过一万斤、给与批文、每一千斤给小票一纸、挂号定限、听其自出资本、收买真细茶斤、自行雇脚转运、照商茶事例、行令沿途官司、秤盘截角、如有多余夹带茶斤、照私茶拟断、运至各该茶马司、取获实收、赴臣查验明白、听给价银、仍行委廉干官员、分投于西宁河州二卫、官为发卖、每处七八万斤至十万斤为止、价银官库收候、尽勾给商、如有赢余、下年辏给、行之数年、茶可不卖夫如是茶出于山而运于商民不及知以茶易茶官不及知不伤府库之财。不失商民之业。部覆依拟施行永为定制而我可以坐收茶马之利、长久利便之策、宜无出此、
　　为摠奏修理马政疏【马政】
　　惟国之大事、莫急于兵、兵之大要、莫先于马、荷蒙孝宗皇帝采纳廷议、专设风宪重臣、督理马政臣猥以庸劣、适当任使、后因茶法与马政、系是一事、该兵部题奉钦依、将廵茶御史取回命臣兼理茶马、今草场地复、牧军数增、城堡相望、苑厩罗列、孳牧之规、稽考之法、粗皆就绪、将来虽不敢望如云锦成羣之盛。其于陜西三边战马。每岁俵给。不为无补。至于招番一节。虽未尝明复金牌之规。而实坐收茶马之利。查得洪武永乐年间。金牌旧例。三年一次。番人该纳差发马一万四千五十一匹。价茶先期于四川保宁等府运送一百万斤。四川军民运赴陜西接界去处交与陜西军夫转运各茶马司交纳。转输数千里。所费不赀。宣德正统以来为因边方多事。运粮为急。势不能行。茶马停止、六十年来、莫之能复、如臣近所收易番马。以三年计之。似过其数。所用茶斤。皆招商买运。不烦军民转输。故边方既得实用而内地若罔闻。知凡此皆臣职分内事非敢自陈功伐、但念天下之事、创作者必专而后成、交承者必守而无失、臣受命之初、责任最专、易于集事、自兼廵抚以来、顾此失彼、已不如前、比者复蒙　皇上加任总制、调度军马、经理边方、责任重大、其于监牧茶马之政势不能及。惟是规置粗定禁令巳行、分官代理、幸不废坠、然岁复一岁、□下之势、恐所不免、惧隳前功以贻后责、臣切惟马政茶法。事体委实相须。先年陜西行太仆寺苑马寺马政。俱该陜西廵抚兼管。而茶马则廵茶御史主之。廵抚政务繁多马政一事。寔不经意。而茶司所易。良驽莫究。骑操所给。登耗不闻。本末始终。茫不相摄虚名无实亦势使然。顷设督理马政之官。兼总数事。论两事相须之利昭然可睹茶司之所易即监苑之所牧监苑之所牧即官军之所给非惟不相悖而反相为用。故臣之不才。亦得稍效其愚。比后督理之官。恐难复设。若令陜西廵抚带管。不无仍蹈旧辙。莫若复廵茶之官。而兼理之为便乞　勑该部参详议拟上请、合无仍设廵茶御史一员、会同部院、务选年深老练实心干事之人或三年或二年一换、请　勑兼理马政茶法二事、陜西行太仆寺苑马寺官员、专听本官提调约束、各衙门不必干预凡臣已经布置规画、奏有　成命、一切事宜、非有大碍、不必立异更张、庶几事有定规、人有定志、可大可久、为益寔多矣、
　　为预处边储以备紧急供饷事疏【边储】
　　臣闻昔者尚书周忱廵抚江南十有八年、一应钱粮任其通融区画通融区画一行政务便可随宜措置不至束手致有红陈贯朽之积。百姓赖之。至今以为美谈。彼固多才。非当旹委任之专且久。何以至此。使周忱官于近旹。以若所为。不三二年。非被排而去。则循次而升矣。臣窃恐议者因见延宁小捷、地方稍靖、遂置边储于度外、万一有警、又将贻后旹之悔、深虑却顾、不得不极言之、查得先年户部拟奏充实边储事件、非止一端、虽出一时权宜、中间有益无损、经久可行者亦多、至于开仕途滥进之门、为罪人幸免之地、所益者小、所伤者大、苟非门庭之寇、亦正不须如此。若发京师帑藏之财。虽失居重驭轻之宜。终成损上益下之美。但京师储蓄有限。各边仰给无穷恐非可继之道。求其获利多而取效速者。莫如开中引盐为便。盖榷盐之利。本为助边。果能绝私贩。之阻滞。杜权贵之请求。则生生无穷。何忧不给。伏望　皇上俯念陜西关中重地。边储缺乏太甚。所宜急时预处。合无于陜西开中两淮等运司常股存积等课盐百余万引、及今招商、于夏秋收成之后、籴买粮料艹束、查拨固靖兰州环庆、各该边堡屯驻、军马缺乏去处上纳、仍要斟酌贼情缓急、如果虏贼在套。尽收本色。量宽斗头。使人乐趍。不许嫌避误事。若无紧急贼情。又当酌量年岁丰歉。年丰有收。则广为招籴。不厌其多。如岁歉收薄。则量收一半本色。以防目前之急。仍存一半银两。以为来岁之图。免以不赀之财。坐为营利者所得。其它充实边储事宜、择其有益地方、无损治体者为之大要使边仓各有二三年之储。则遇警不至于告乏。布政司常有数十万两之积。则临期尚可以有为此愚臣迂腐、为兵事谋、兼为民事谋、为治体谋之惓惓也。廵抚本股肱之臣。又得假便宜之柄。何事不可为亦存乎其人耳。苟非其人。当易其位。既授之任。当责其成。任者不疑。疑者不任。居其位弗事其事。则将焉用彼相矣。
　　为申明捉获奸细赏罚疏【获奸细赏罚】
　　臣曩在　朝为从官、每闻各边有以奸细上者、私议其非盖以虏性鸷猛。冲突剽掠。是其所长。恐不暇于间谍。意者我民被虏幸而得归。要功之徒。诬执以为奸细。从贼而去。尚可得生。恋家而归。顾不脱死。是坚其外叛之志。而阻之使不敢归也。比询之边人。又有不尽如前所云者。访得丑虏近年掠我丁口。日繁月滋。择其狡者与之妻室。生长男女。以系其心。将欲内寇。遣之入境。觇我虚实。投我间隙。动辄获利。故凡大贼在边。沿边腹里之人家家深防此辈不待官府号召。是奸细不可谓之无也。但以陜西半年之间。捉获至十数名。愚臣之心。不能无疑。事关边情。官有成案、彼无异词、臣固难于轻释、稍有词者、即为驳勘分辨、不敢遂事、其白五斤吴荣胡宽木森徐泰五名、似皆习知虏事、决自虏中来者、然度关隘。既不鸣之官。入腹里。又不归其家。潜形匿迹。狼顾鼠探。又似难以被卤走回人口。待之。及又查得先该尚书秦纮、题称官军生擒达贼一人、该升二级、况达贼之入寇、由奸细以发踪、是奸细者、比达贼情尤可恶、而捉获者比擒贼功则为有优、要将捉获奸细官员比例升擢、臣窃以为未然发奸摘伏、乃臣子职分之所当为、获奸之功与杀降之罪二者相等故不得一概优叙以启其端若缘此录功升职则将来贪功喜事之人必有锻炼文致之害彼生擒达贼者获功于锋之余。死生所系。较之访捉奸细。事势难易。昭然可知。且知情故纵者。其法固所当严。而妄拿生事者。其罪亦不可恕。必须通行明示赏罚。庶几人知警戒。臣愚乞　勑下该衙门议拟、合无今后捉获奸细、审实解京、论决之后、止将原捉人役行彼处官司给赏、职官不必论功、中间果有捉获紧要渠魁人犯、供报虏情者、经该官员亦止可量加赏劳、不须别议升职、境内人家、明知系是奸细容留住宿者、照原拟问发充军、并经行边关隘堡、怠慢故纵官员人等、一体查究治罪、敢有贪功生事、将无干平人、妄拿逼打供招奸细、以图升赏、照依诬告人死罪律条议拟、已论决者、反坐以死问刑衙门、失于详审者、俱治以罪、如此则奸人既不得幸免、平人亦不至被诬、国法边情、两无所失
　　为慎固地方以遏虏寇事疏【宁夏设游击】
　　宁夏花马池兴武营清水营。直抵高桥儿等处地方。乃套贼入寇之门户。然贼之所入虽经于宁夏而其所利则在于腹里宁夏如能捍御。使贼不敢拆墙而入。则腹里可以无患。但恐地方散漫。墩堡稀疏。士马单弱。不能遏其方张之势。彼既拆墙进入。必将抄我环庆。犯我固原。深入我安会静宁隆德诸处。内有监牧马匹。尤为贼所窥伺。加之土汉杂处。易于生变。一失保障。则根本动摇。故延宁为手足之疾、其祸速而小环固乃心腹之疾其祸迟而大尚书秦纮、原拟推选宿将、充游击将军、操练军士用防不虞、深为有见但当时委任非人、致招物议、又因边事稍宁、议者遂谓官多人扰、奏行革罢、未及两月、大虏窃发、分抄边鄙无处无贼守备等官。各有信地彼众我寡。徒闭垒以自全。分疆画界。至相望而不救。于是众论嚣然。盖谓游击不当革。游兵不当散。方议奏复、而贼情已宁矣。臣谓兵无常形。事有万变因时制宜。固难执一。奏设游击者。乃安内攘外之图。奏革游击者亦省事惜费之意。今北虏得志。而骄。冬间难保不入河套万一拆墙深入。数必不少。陜西游击将军。似当复设。随处应援截遏。以安人心。且诸镇一体。游击之设不惟援本镇亦可援别镇则连络各镇正藉此游兵所关人势不小如大同游兵应援宣府延绥游兵应援大同宁夏游兵应援延绥则陜西设有游兵既可保障内地亦可为延绥宁夏紧急之援不为无益但添官非难。得人为难。任非其人。平时恣剥削临事安可倚仗此一叚为议罢设游击者调停之言非惟来议者之口抑且坏地方之事。博采得守备固原署都指挥佥事陈善、老成历练、惯战知兵、平时抚士有方、遇敌当先不怯、且历官年久。山川道路。险易熟谙、使当折冲御侮之任则兵将相知。地利人心两得。可责成功矣。
　　为预防虏患以保固地方疏【修墙摆兵】
　　切详此虏、去年侵掠陜西、今当　皇上龙飞御极之初、乃敢寇我宣府扰我大同罪恶贯盈　天怒已极若再拥众内侵、鼓我积愤之兵乘彼既骄之势、何战不克顾我边地里宽漫分兵而守。无所不寡。以十当百似难急婴其锋。惟在严封疆。守要害明斥堠。谨禁防。以佚待劳。俟机而动。延宁二镇边备、各该守臣必能先事经理陜西固靖环庆地方、先该总制尚书秦纮修筑边堑一道、甚于保障有益、所患墩堡稀疏、声援隔绝、故副总兵曹雄有固原之墙。不如无墙之论臣今近墙设墩、傍险增堡、声势相接、填塞沟堑、坍塌边墙次第修补粗皆就绪、至于分布人马。使守要害招集土人。使自为战。不敢慢易。以速罪尤。但当久玩极弊之余、人马寡少、又复不精、语及战功、臣实不敢自保然而形势战守。得失利害之机亦尝筹度。宁夏花马池兴武营直抵高桥三百余里地方。在北为虏贼寇我边境之门户。陜西环庆固原直抵靖虏七百余里地方。在南为虏贼寇我腹里之门户。其中有山城朋城石沟盐池韦州等处。乃虏贼出没经由之道路。然贼之所入。宁夏边墙。如能捍御则腹里可安枕而卧。稽今事势。恐未必能。倘一旦拆墙而入必以精骑守所入之路缀我官兵。使不敢南。则腹里安危。所系至重。其故不可不讲也。贼既深入剽掠。方张之势。恐非陜西官军所能当。藉诸边镇游兵协力捍御。庶免生民荼毒。然欲成克捷之功必在乘其既弊而于中路击之为便查得延宁庄凉游兵兵部题　准、听臣调用、但宁夏游兵、仅能自守、庄凉游兵、彼处四旹有贼、恐难摘调、缓急所倚、惟延绥游奇兵参将王戟、土兵应援之力、若不早为掣取、直待寇至门庭、方纔移文、往来之间、动经旬月、缓不及事、合无铺马赍文行令延绥副总兵曹雄、游击将军姜汉、参将王戟、作急将所领官军掣回、曹雄奇兵。暂于定边营驻札。以便延宁两边策应。姜汉游兵。王戟土兵。于花马池兴武营等处按伏。如果达贼入套。拥众近边。与宁夏副总兵卫勇、参将霍忠、协同保绩灵州守备焦洪、并都指挥韩斌等人马。并力捍御。保固边墙。不令入境。宁夏总兵官李祥、统领人马过河、暂于灵州驻札。以便河南北调度。陜西亦选游兵三千员名、暂于韦州按伏。以为声援。且以防山后贼寇乘冻度河侵犯之谋若是贼势重大。力不能支。拆墙入境。势必侵犯。腹里。陕西游兵。即当掣回豫旺城防御。延绥游兵土兵。听臣临期相机调取应援。亦在保固边墙。不令拆入。彼进不得逞。居无所获。久将自退。若贼众不能阻遏。长驱而入。势必分散我军坚壁清野。据险以乘之。伺便以图之。纵无大得。亦无大失。仍先以曹雄李祥卫勇姜汉等各枝精兵。分布中路山城朋城石沟盐池红寺儿韦州一带城堡按伏。秣马藏锋蓄锐。多遣乖觉夜不收。远为哨探。彼既深入日久人马疲敝计其归途必出前路陜西将官统领官军徐蹑其后。毋逼而追。纵敌入境而邀其惰止帚可以全胜但亦须审量彼巳倘彼强我弱事力不及则又不如拒之于外为无失也待入我彀。诸路之兵并起而夹击之。陜西官军奋而逐之。或邀其中。或截其尾。胸背受敌。必败之道。此臣一得之愚、敢用预陈以备采择
　　为预防虏患疏【将官移驻固原】
　　该协守延绥等处地方副总兵曹雄、题称陜西固原等处、近来修筑边堑一道、南离固原二百五十里、北离花马池四百余里、贼经花马池之空深入、任其掏穵、通不知觉、向使固靖地方有久守之将、则戎马之人、何以似蹈无人之境、合无固靖环兰等处、添设副总兵一员、提督操练、有警临巩秦平官军、悉听调遣黄河将冻时月、收敛人畜、肃清郊野、分兵要害、秣马蓄锐、以待敌至、如此则战守两备、责任专一、缓急有济、该本部覆奏、备咨到臣、看得陜西固原环庆靖虏兰州。皆紧关要害之地。固原土汉杂处。内有监牧马匹。所系尤重。河套有贼。宁夏边墙失守。则固原环庆最先受害。近来山后残寇。河冻时月。多从宁夏中卫鸣沙州一带踏而入。窃伏螺山等处。抄掠固靖。突来忽去。不止套贼。为当堤防。至于兰州河北一带。节被庄浪明水湖潜住贼寇。与山后之贼。无分春夏不时侵扰。又不止河冻为当备御比者、各该地方战守之具。名存实亡。守备等官。权任轻微。莫能自展。各有信地不相应援。陜西镇守将官。遇冬至十一二月方纔提兵西向。不过月余。河消释。即便掣回。与调来客兵无异。山川之险。夷关隘之虚实。将领之勇怯。士卒之强弱。茫不与知。上下相安。因循度日。边备不严兵威不振。职此之由。今虏势猖獗。大非昔比。万一不肯悔过远遁。纠合犬羊。长驱深入。则内郡绎骚。根本摇动。不止边民受害而巳。自此以后镇臣常驻固原矣若得常守之将。驻札固原。提督操练各路人马。遇警分兵要害。调遣应援截杀。委的责任专一。曹雄所言。盖亦有见。其要添设副总兵一员、不无官多人扰、况人马有限、添官虽多、何补于事、且既设副总兵提督调兵。则主将徒拥虚名。置之无用。亦恐未宜。若将陜西镇守将官。移来固原驻札。则官不加多。事为有济。长久利便之策。宜无过此
　　为处置招募土兵事疏【处置土著】
　　该本部题、看得往年达贼、河开之后、俱各出套即今虏情非常、事势难料若果在套潜住、未免肆意侵掠、为患不巳、陜西一带、合用军马、除本省三边之外、别处客兵、决难轻动、况彼处土人。生长边方。材力勇劲便于战鬪。若欲鼓舞用命。必须激之以利。故云重赏之下。必有勇夫。合无本部于太仆寺寄收。马价银内借支五万两。差官赍送陜西。听都御史杨一清支用。或随势给赏得用官军。或悬利招募本处土人。凡可以激励各项之人。使之杀贼以取功利者。悉听从宜处置、窃照近日虏势骄横、大非昔比。今虽出套过河至冬难保不来侵扰。犬羊结聚。动称数万。我军寡少。以一当十。不敷征战。若欲远请京兵。委的徒劳无益本镇各路兵马。虽可调用。然虏贼倏来忽去。亦多缓不及事。惟招集乡兵。随处可备调发。臣奉命经畧陜西、边务、曾经札仰各兵备官、晓谕土著之人、有膂力胆气者、报名在官、自备弓弩器械、遇贼入境抢掠。随便于崖窑堡洞阨塞路口埋伏邀击。后大虏拥众内侵。原招土人斩获首级报官。虽止八颗。其在山射击死伤达贼实多。俱被钩驮残毁贼众抬营遄归。不敢久住。未必不由于此。但所招止就各居住堡洞防御邀截。其报効随军杀贼。人多不肯应募。盖因节年军舍抽选。既无遗力。土人招集。又多失信。以此人不乐从。今虽兵部题有　钦依事例、着为升赏条格、然其间事情、犹有当酌处者、臣有所见、不敢自隐其愚、谨用条陈于后、
　　计开
　　一顺土民之情、据平凉府固原州固原里镇戎所迤北李旺堡居住土民李让、状告弘治十四年、蒙陜西镇廵等招谕各边军民舍余人等、杀贼有功、一体升赏、若系一家三人、斩获首级二三颗、愿并功升授一人者准令并功。至千户而止等因。比有侄孙李聪、同让并侄李通等兄弟亲族、应例自备鞍马报効、达贼入境抢掠、让同侄孙等跟随管队土官百户杨洪、哨至地名哲思口、遇贼追至西山掌、对敌就阵、斩获首级三颗、又随杨洪前去红沟卜儿古山、与贼对敌、就阵斩获首级一颗、本月二十四日、大贼拥、众深入平凉抢掠、让同李聪等跟随杨洪、追至印子山、与贼对敌、又斩贼首二颗、后蒙将让升小旗一名、李聪一人、二次首级二颗、升小旗二名、俱注临洮卫中所阵亡绝嗣李凉州、升小旗一名、注兰州卫后所、备行固原州依文前去原定卫所著役、切思让等援例报効、斩获贼级、今蒙升授前役、但使一家亲族。远当旗役。抛弃父母家业。离徙乡井。永编户籍。名虽旗役实为边军。求荣反辱。人情不堪。乞赐转达照例并功。实为便益。臣看得李让等、俱系固原土民奉例纠率亲属、自备鞍马军器、为官军乡导、奋勇杀贼、并无关支粮赏、李让斩获首级一颗、李聪二次为首、斩获首级二颗、李凉州阵亡、造册论功、将李让升小旗一名、李聪一人升小旗二名、俱注临洮卫、李凉州升小旗一名、注兰州卫、缘临洮兰州。俱相离固原七八百里之程。名虽为升。实则抛离骨肉。遗弃产业。致令含冤吞声皆谓以功获罪无故迁发。土民灰心。以前事为鉴戒。缘此等土民强悍善鬪。与虏相等。加以血属田产所在。策励有道便肯尽其心力必能杀贼成功若不俯狥改图。将来非惟不得其力。且恐遂失其心。审得李让年老、李凉州绝嗣、情愿并功李聪、合无查照原行事例、将李让一门首级四颗、俱并与李聪、量授一职就便约束本堡土人。遇有虏贼侵犯。率领杀贼。仍乞申明着为定例。今后官舍军民父子兄弟协力报効者。准令并功至千户而止。土民应升官旗职役者。俱填注本处附近卫所。部覆准改注本卫所不准并功升级如此。彼上思补报国恩。下思保全家业。勇气自倍。庶几随地寓兵。不假别处调遣矣。
　　一处失额之地、据整饬环庆兵备副使燕忠、呈为清查失额官地、招募土人报効杀贼事、照得庆阳地方。延袤千里。密迩延宁二镇。边境军马数少。委的防守不敷。西阳三川一带。生畜繁殖。恐为贼所窥伺。环庆守备官相离地远。应援不及。应合就彼增兵操守。今据告人万爵所讦安化县长掌等处地方、及西阳三川中山一带闲田万顷。多被住人开垦占种为业。不曾升科纳粮。臣尝推求其故。　国初开设陜西苑马寺灵武监。所辖清平万安庆阳安边四苑。俱在庆阳府安化县环庆地方。庆阳苑即今西阳三川之地。安边苑即今安边定边等营之地。后将灵武监清平万安二苑徙置平凉地方。革去庆阳安边二苑而其草场故地犹在官司失于稽考处分土人因而占据为业。因循至今。不曾改正。怨争雠讦。讼狱屡兴。缘此地各人种牧年久。俯仰所系。一旦清而革之。则彼遂为失业之人。置之不问。则天下未有无粮之地。欲依法照顷增粮承种。则地有肥硗。岁有丰凶。粮额一定。恐贻边民将来之害。若依副使燕忠所据招募土人。给地籍名。使之报効。以见种之田土守见住之地方官得可用之人民无失业之苦。人情事体。委的稳便。近准兵部咨、该兵科、都给事中艾洪等建言、要将沿边地土丈量的确。顷亩。招军给地。授为恒产。免纳子粒。使其安心应役。其意正与此同。除仍行副使燕忠委官清查丈量外、合无将前项长掌地方、及西阳三川中山一带旧监苑草场、见种抛荒无粮田地、就于彼中住居军民舍余人等户内。各招募膂力过人。熟闲骑射者。开报在官。酌量户丁多寡。田土肥硗。从宽给拨。听其种牧为业。勿拘一定顷亩。愿骑马者倍之。永不征纳子粒。招定之人。编成队伍。选委谨慎守法官员管领约束。弓矢军器。令其自置。官为量给盔甲。闲暇之时。操习武艺。遇冬就在附近槐安堡等处。与庆阳卫选操军余。相兼上班防守。给与口粮。二月以后。即放归农。并不别项调遣如遇达贼侵犯。斩获首级。照例升赏。仍将招集过报効土兵姓名年甲、并给拨过田上数目、造册缴部查考、亦充实边伍之一策也。
　　部覆从长依拟行
　　一广募军之途、兵部奏行招募事例明白详尽、虽有榜文揭示、但边方村野土著、军民字且不识、意何由解、必得能言晓事之人开谕。庶几人心乐从。查得遄时招募多委军官。非独为途不广。未能尽收。且恐立心不一。因而作弊。近据庆阳卫听选监生王经、呈要率领宗人、自备鞍马、出力报効、倡引乡民、招募土人以备操守等情、已经委用去后、缘西人素尚气节。豪杰之士。恐不独王经一人。合无通行各该边方出榜晓谕、不拘军民职官、见任致仕、监生生员省祭官义官人等、有能招集随军报効。领马杀贼。及着伍食粮人至一队者。官给赏银三十两。二队三队。逓加至四队。部覆招募二百名以上照辽东奏准事例赏彩叚四表里不准升除二百名以上具奏论功。军民职官。各升一级。军职至都指挥佥事。文职至五品为止。纳粟军官。亦照原职加升一级。闲住文职或不升官。给与应得诰勑。致仕官止照数给赏。仍进阶一级。监生省祭官。就送吏部。入选。生员起送入监。义官与正七品散官。原系七品散官者。进阶一级。俱先将招过军人贯址相貌、造册连人送兵备官、无兵备处送廵守官试验、果系精壮得用。发伍食粮收操。方纔给赏论功。廵抚廵按、仍要阅视稽考、若有将老弱不堪之人、妄报抵数、查出追夺升赏、前后事情、比与纳粟幸进不同、纳粟升官、富者获利、所得甚少、而所损已多、以招募一事观人才亦可十得八九矣若能招集乡兵至二百名之上其人决非昏闇龌龊者使之居官临民必有可观
　　一溥赏军之典、兵部奏行事例、各路土著军民舍余人等、有能奋义设谋、斩获贼首一颗、随即赏银三十两、愿升者给与冠带、名为义勇、永免本身差徭、此例似专为招谕土著之人而设其见在征操备御官军及调来客兵。不曾该载。意以官军升赏。自有常格。朝廷终岁养军。正为缓急之用。比与土人素无粮赏者不同。但锋之下。与死为邻。欲作其轻生之气。必以重利激之。况常人之情。见利则趋。以速为贵。今之论功行赏。往复核勘。动经一二年之上。军赏贵速先贤多巳论之夫决死生于斯须之间。而要功利于岁月之远斯固常情之所难也。臣观各边自总旗而上。利于得升。若军人升小旗。小旗升总旗。殊不以为意。乐□不乐升此军人之常情边军艰难万状。俯仰不能聊生者十常八九。虽冒死获功有以数十两之银啖之则忻然而之矣故杀贼多系旗军。而升赏辄归官舍。买功卖功之弊。虽有严禁。而卒莫能禁者。职此之由。使彼自得厚赏孰肯舍固有之利以犯必禁之法哉。且虏人所以能死其众者。正以各利其利。故其来也不劝。其丧也不悔。中国之兵异于是。近日言官建白。或有以毋拘买卖功次为言意盖有见于此。臣请自今以后。达贼入境。除职官外。一应操守征哨及调来客兵。不问旗军军余舍余招募土兵民壮义勇等项。有能斩获贼首一颗。验系真正达贼。为首者随即赏银三十两。生擒达贼一人者赏银五十两。为从者各量加赏劳籍名记功。仍照例造册奏　请拟升。夺获达马夷器。就给有功之人。夺回被卤牛羊等物。以四分充赏。无主识认者。尽行给赏。如先巳受赏。以后查勘得不系亲斩首级。照数追夺。仍问拟应得罪名。如此既可鼓士卒立功之勇又可杜官豪买功之弊。且斩首级一颗。赏银三十两。以百颗计之。赏银三千两。千颗计之。赏银三万两。数十年来。所获贼级至百颗以上者、能几何哉。若能成此大功。使虏人遭挫。知所畏惮。则亦何惜此重赏。使三军不利于杀贼。虏志益骄。用兵无虚日。所费岂止亿万而已。
　　部覆官军斩一级者、赏银十两、生擒一人者、赏银二十两、
　　皇明经世文编卷之一百十五终
　　皇明经世文编卷之一百十六
　　华亭徐孚远闇公　宋征璧尚木　陈子龙卧子　周立勋勒卣选辑
　　夏鼎展吾参阅
　　杨石淙文集三（疏）
　　杨一清
　　疏
　　为经理要害边防保固疆场事
　　为分布边兵预防虏患事
　　一为预计兵机事
　　为经理要害边防保固疆场事【经理边防】
　　臣本菲才、谬应重托、夙夜兢愓、不遑宁处、切见陜西各边、延绥城堡据险、宁夏甘肃河山阻隔、贼虽侵犯、止在本境。为患犹浅。惟宁夏花马池至灵州一带。地里宽漫。城堡稀疏。兵力单弱。一或失守虏众拆墙而入。其所利不在宁夏而在腹里。必将犯我环庆。寇我固原。深入我平凤临巩等府州县。其间土汉杂处倘兵连祸结内变或因之而作根本动摇。诚非细故。此所谓膏肓之疾。腹心之害也。成化初年、北虏在套、彼时未有边墙、恣肆出入、后该巡抚宁夏都御史徐廷章等、奏修今边墙二百余里、开浚沟堑一道、边墙一事谈者皆以为无益而先贤经理必以此为首务其称害固当身历乃知之不在悬论耶延绥地方、边墙壕堑、又该巡抚延绥都御史余子俊修浚完固、北虏知不能犯。遂不复入套者二十余年。世平人玩。边备稍疏。墙既日薄。沟又日浅。弘治十四年。大虏由花马池拆墙入寇内郡。戕败我士卒。鱼肉我生民。虏人得志始蔑我边墙为不足畏连年拥众拆入。我军动辄失利。先该宁夏镇巡等官节经议奏、要将旧边墙帮筑高厚、边堑挑浚深阔、又节该提督军务都御史史琳等、建言要于花马池韦州设立营卫、摘拨腹里官军防守、兵部奏行总制尚书秦纮勘处、本官泥于所见、止添修四五小堡、及于靖虏至环庆地方挑穵边堑一道七百余里、自谓可以阻遏保障、工完回奏讫、弘治十七十八二年冬间、虏复大举、仍自花马池清水营拆墙深入抢掠、前项边堑营堡、不能捍御阻遏、及又将清水营城堡攻陷、花马池官军残害、上廑宵旱之忧、特命愚臣整饬经理、臣虽闇劣、历官陜西有年、虏情边事、颇尝究心、但腹里频年荒旱、仓廪空虚、馈饷不继、虏贼动号数万。倏聚忽散。出没不常。未至而广征士马。则徒费刍粮。既至而调兵应援。则缓不及事。纵使大兵既集。务速则彼或不来持久则我师先老恐终无以伐其深入之谋。沮其方张之势。尝闻防边之计。莫危于战。莫安于守。前人经画具在、已经选委各官、将勘处过应该帮筑边墙添设卫所等事前来、臣恐坐谈不如亲见、本年五月间、自庆阳环县、历延绥定边宁夏花马池兴武清水营、直抵灵州一带、边墙城堡炖台、逐一躬亲阅视、臣广集众思、兼收群策、参酌损益、始有定论、其大要有四、修浚墙堑以固边防、增设卫所以壮边兵、经理灵夏以安内附、整饬韦州以遏外侵、当务之急、莫先于此、但修边一节、陜西各该地方、财匮民劳、兴此大役、必多异议、然利害有重轻、关系有大小、土木之害。较之抢杀为小。动摇之患。比之劳费为大。大事可成。则小费不足计远効可图。则近怨不足惜。且今河套即古朔方之地。唐张仁愿筑三受降城。置烽堠千八百所。自是突厥不敢踰山牧马。朔方无寇。岁省费亿计。减镇兵数万。受降远在河外。古之举大事者未尝不一劳而后永佚类如此。受降据三面之险。当千里之蔽。国初舍受降而卫东胜。巳失一面之险。其后又撤东胜以就延绥。则以一面之地遮千余里之冲遂使河套沃壤。弃为虏巢。深山大沙。势顾在彼。而宁夏外险反南备河。此陜西北虏之患所以相寻而莫之能解也兹欲复守东胜因河为固东接大同。西接宁夏。使河套方千里之地。归我耕牧。开屯田数百万用省内郡转输。斯为上策。顾今之力有未能。未敢议及。使虏人不恒入套。或如近年入而遄出犹可支持。万一拥众在套。经年不出。则陜西用兵。殆无虚日。八郡之人。疲于奔命。民穷盗起。虽有智者。不能善其后矣。及今将延绥宁夏一带边防、设法整饬、贼来有以待之、虽不得为上计、犹愈于无策、然边防既固。虽中人可守。丑虏闻知。或数十年未敢轻犯馈饷可省。休养生息于十数年之后。文襄指意甚远东胜之议未必终不可复天祚　皇明。其将有待于他日乎。世之论边事者。或专主于战伐臣亦非敢忘战者。方将搜选官军。策励将士。修车马备器械储糗粮。明斥堠。今冬虏贼若复侵犯。仰仗神武之威谨当督率诸将。恭行天罚。雪耻除凶臣之志也。今首以筑墙挑堑为言。宜必增兹多口。但受恩深重。自当为国远图今年套内无贼腹里有秋人民稍安正可以有为之日失此不为。纵今目前无事。后患有所不免。臣何敢幸一时之安。而委患于他人哉。所有应合经理边防事宜、条具于后、伏望　圣明俯垂省览、
　　计开
　　一查得应筑边墙、自延绥定边营迤东石涝池地界起至宁夏地方横城止、共三百里。沿边旧有墩台七十一座、旧筑边墙高一丈连垛墙三尺共一丈三尺、底阔一丈、收顶三尺五寸、内除垛墙根砖一尺五寸。止剩二尺。官军难以摆列拒敌。墙外墩堑一道。深八尺。口阔一丈。底阔四尺。中间多有填塞乎漫。止存形迹。墙里除兴武营清水营毛十刺红山儿四堡。切近边墙。易于护守。其余大小城堡。俱各离边地远声势隔越。切缘前项边防、委的壕堑窄浅、墙垣低薄、墩台稀疏、节被大势达贼入套近边窥伺。墙里既无大兵阻遏。墙上又无官军拒敌。贼众填沟而进。掏穵边墙。一日可开二三十处本处官兵。自保不暇。安能截剿。墩军惧其攻穵。往往弃墩而逃。烽火不接。纵使征调客兵前来应援。墙内墙外。俱平漫广衍。黄沙白草。弥望无际。贼众动称数万。我军众寡不敌。无险可据。难以遏其初来之锋贼既入境。驰骤长驱。一日夜可至固原地方。无复邀阻。连年失利。职此之由。为今之计、合无查照宁夏先令镇巡等官王珣等拟奏量为斟酌损益、将旧墙内外帮筑高厚各二丈。收顶一丈二尺。两面俱筑垛墙高五尺。连墙共高二丈五尺。除垛墙根砖两面共四尺。尚余八尺之地。每墙一丈。开垛口一处。安置转关遮板。墙外每里添筑敌台三座。每座相离一百二十步。底阔周围四丈五尺。收顶周围二丈二尺。上葢暖铺一间。傍墙于空阔要害有水头去处。增添小堡。高厚丈尺。略与边墙相等。墩空去处仍酌量添筑墩台。墙外壕堑挑浚深二丈。口阔二丈二尺。底阔一丈五尺。前项敌台九百座。暖铺九百间每间用五人守之。该用军四千五百名。无事之时。止守旧墩。每冬月河冻。不拘达贼曾否入套。即便调拨铺军上墙防护。仍添拨军人于新墩守哨。河开无事。疏放回营。墙上设置筹牌梆铃。昼夜往来巡警。广张旗帜。联络相应。分委的当官员。各定铺分护守。参将协同守备官。各照所管地方提调。虏贼若果入套。必似前窥伺侵犯。原拟征调延绥游奇土兵及宁夏副总兵等人马。各于定边花马池兴武营清水营灵州等处驻札。仍各分兵于新旧小堡内按伏策应。其间应分应合事宜。又在临期调度。如此则边备严密。威武振扬。足以伐其邪谋。不敢轻易近墙。若是仍前填壕近墙攻穵。此是虚势然可以挫止寇锋使我得以内备官军出列墙上。敌台两边鎗炮矢石攻击贼徒愈众则所伤愈多步兵击之于墙上骑兵待之于墙内其锋必沮。其气必丧。虏贼远来。利于速战。入既无策。势必遁止帚。纵使犬狼不肯悔祸、结聚攻围。边墙受敌不支。守边墙之利正在于此然相持之间未免少延时日烽火传接。环庆固原。一带人畜既敛。兵备既严。可保无失、事不得已。则我边兵。姑敛入大小城堡。以避其锋所以邀其止帚路贼果深入速将原拆墙口补塞量留官军。坚壁固守。各挑精兵。袭踪而入。陜西官军挠之于内。俟其将遁。蹑踪而出。延宁精兵。邀之于中。沿边官军。拒之于外贼虽枭雄岂有善止帚之理就令小有侵掠。比至官墙我军仍于墙上里面垛口用鎗炮矢石攻击势必溃乱诸军乘之。纵不能使其匹马不旋。亦必大遭挫衄。可保数十年不敢入套犯边。经略之计。宜无出此。但兴此大役、未免劳人费财、行委沿边守臣各将边墙濠堑城堡墩台丈量估计折算定拟、除延绥一镇、延安一府、军民人夫修理、延绥边墙外、计算得宁夏五卫、东西二路、应起人夫一万五千名固靖环庆西安汉中宁羌凤翔秦巩临平洮岷河兰等卫所并、各护卫量起军夫共二万五千名、其有马头、挨次拨军人。俱免起用各令蓄锐待敌西安凤翔平凉庆阳临洮巩昌等府、共起民夫五万名、汉中府在栈道之外、道途险阻、服役不便、合令量征夫价解送工所以备赏劳人夫盐菜之用、俱听陜西宁夏二处廵抚衙门酌量派发应役、每夫一名、日支粮米一升五合计算做工四个月。该用口粮米一十六万余石。欲于各该边仓关支、查得见在仓粮所积不多、恐误主客官兵支用、必须趁今年成有收时月。另为招商上纳夫粮为便。但脚价高贵、每粮一石、须用价银一两有余、方肯上纳计粮十六万余石、该银十六万余两、陜西司府库藏空虚、别无相应官银支用、查得先为急处救荒事、该户部奏送赈济官银二十万两、缘各该被灾州县地方该征税粮既已蠲免、二麦又皆成熟、不湏赈济、近准该部明文暂收陜西布政司官库、以备各边紧急籴买粮草、合无于内动支十万两专听修边项下招商籴粮支用、外十万两、仍收布政司官库以备紧急籴买粮草不敷之数、行管粮参政、量将各起运存留粮米通融改拨、及听陜西巡抚官、再查别项无碍官钱支用、前项人夫钱粮、须在今年处置料理停当、明年春正二月哨探套内无贼、三四月内兴工、务在八月以里完备、合用防护官军、并提调工程大小官员、应支廪给口粮、马匹料草、于该边官仓内支给、其余一应事情、应该自处者、径自从宜施行、
　　一行据委官西安左卫指挥佥事杨宏、平凉府同知岳思忠、呈称亲诣花马池兴武营灵州等处、会议得宁夏一镇。西有河山之险。东无沟岩之阻。西路设立宁夏中卫。东路止是新设花马池守御千户所。似为偏重。况虏贼大举。必从东路拆墙而入。非惟无险可恃。实因兵力单寡。贼至境上。每仰客兵应援。近年征调官兵。失时后期。迄无成功。合无将花马池守御千户所改设一卫、除本所外、再添四所、共五所、其兴武营相离花马池一百二十里。孤悬急难应援。止是备御客兵。战守不足。合无添设守御千户所、照依延绥事例、委把摠官一员提调防守、新设卫所合用官、于陜西都司官多卫分摘调、旗军于宁夏并灵州及东西二路新旧招募额外土兵内摘拨、有警之时。专一守城守墙守墩。无事之际。边里闲田。听其开垦以近就近。且耕且守。如此则势不偏重而边墙可久。兵皆土著而人情可安等因各呈到臣、参详所拟花马池一带地方、委的无险难守、花马池止是新设守御千户所、军数尚未补足一千之额、其余俱是各处分班备御军人兴武营止有备御官军七百余员名缘备御客兵往来更代不一、终无固志、今若比照宁夏中、卫事例、花马池改立一卫、增添四所、兴武营设守御千户所、各添拨旗军与备御官军相兼防守、兵力强盛、足堪保障、且卫所常备之兵既有定居各思保其血属守其业产比之客兵计日思止帚者不同合用旗军五千名、要于新旧招募额外土兵内摘拨、查得宁夏一镇、旧招募甲军三千名、弘治十五年间、该大理寺左寺丞刘宪、招募土兵一万一千名、近巳挑选三千员名、给与官马、委都指挥韩斌管领于清水营按伏、及中间或有事故纪录之数、大约见在新旧招募土兵、尚有一万余名、中间多系精壮勇健之人。堪以挑选拨用。所据前议、添设卫所摘拨招募土军防守、人情事体、委俱相应、近该臣廵边、到于灵州、各招募军高海等、自行投状、情愿起调改拨河东卫所、查选丁力相应旗军共四千名、造册案候、合无将花马池守御千户所、改设宁夏后卫、兴武营添设守御千户所、将选定新旧招募土兵起调前去、入伍食粮、永远操备、拨与地基、葢造营房住坐、附近闲田、任其开垦耕种、不收子粒、有警则操戈以战。无事则执耒而耕。守墙守墩。分番拨用。待安插巳定。择其骁锐。量给马匹。领养骑征、五年之外。方将所种田地照轻则起科。量收子粒以助边储。合用卫所指挥千百户镇抚、先查宁夏招军相应官员、及行陜西延宁甘肃四镇、查新升空闲官、各具奏改调铨注管事、但旗军合用五千名、今止挑选得四千名、尚欠一千名、及查得花马池守御千户所、额设军人、旧欠三百六十四名、俱应拨补合无照依榆林靖虏等卫、并陜西苑马寺事例、将陜西西安等八府正德元年以前清出该解南方卫所军人、免其发解、部覆准将花马池守御所改立宁夏后卫兴武营添设守御所官军所种闲田准于十年后征收子粒各该编前项新设卫所、应当军役、待军伍数足具奏停止、议者以为改编事例。未免损此益彼。缘北人应当南军。畏其烟瘴炎热。终是不肯应役、随到随逃。州县清解虽勤。卫所空虚如故。徒为里书官旗渔猎之资。今若改编本省地方。人心乐从。官多实用。
　　一灵州千户所、北临广套、西控大河、实宁夏之喉襟中原之门户。旧创千户所额设军人一千二百名今至四千八百名一大所也可以立卫矣原额土汉马步官军四千八百余员名备御西安右护卫官军七百五十一员名、所管地方、东至萌城、北至兴武营、方数百余里、大小城堡、二十余座、诚为达贼出没要害重地、灵州不守。则宁夏隔为外境。环固势孤无援。无环固。则无陜西矣。内有土民四里、并土达军余六百户。俱系洪武年间山后节次止帚附人数。我　祖宗嘉其诚款。收而羁縻之。给与田地草场。使其任意耕牧。后因有警。土人自备鞍马出力报効。累有斩获。北虏畏之。近年以来。所司不知存恤。草场被人侵夺。莫为理断。马匹一槩走站。死则追赔。虏贼外侵。科差内扰。人畜凋耗。死徙居半。臣顷者巡边阅视得彼处地方城池濠堑。一切兵政。因守备非人。悉皆废弛。节据土民土达马俊郭斌等连名具状诉称科差重繁、生理萧索、乞为分豁、情词十分激切、臣观宁夏地方如此边务。如此人情。上无有备之形下有可畏之势今不为之所。将来惧有内变、不止虏情当虑而巳。传曰不见是图。况机缄外见。巳非一日之故耶。又据汉土舍余军民刘澄等、各具状告称灵州相离宁夏动经百里。隔越黄河。本所月报循环粮草军务等项。俱该宁夏卫提督。或声息河渡有阻。该役官吏经月不回。公务有失。又兼本卫不时差人来所骚扰不过。告乞复设守御千户所衙门便益等情。查得灵州洪武年间。原设守御所径属陜西都司管辖。后因拜进表笺官员数多不敷差用、奏革守御名目、隶宁夏卫带管、原遗肃字号夜巡铜牌六面尚存、土民亦属宁夏卫经历司带管、路阻黄河、科差拘扰、委多不便、先该巡抚衙门奏设州治、建学立师、训诲土官土人子弟、用夏变夷、似亦有见、但宁夏军余。改设编氓。未免损此益彼。近又革去州治。仍隶宁夏卫管辖。夫州治固不可设。缘本所军非不足。官有剩员。复守御之旧。当无不可。且今之管军官员多一层则受一层之害灵州军民甚以为害。而宁夏之人。则因以为利。贪豪恣肆。上下交征。众暴强凌。无所控诉。必须复设守御千户所。专设宪臣一员在彼常川驻札。庶几夙弊可革。土人获安。查得环庆兵备副使、止管庆阳一卫、事务甚简、况又兼理灵州盐法、庆阳相离大小盐池各数日之程。实难遥制。灵州相离盐池不远。易于提调。祖制某州千户所则隶某州卫分直曰守御千户所则止隶都司犹各省之有直隶州也合无将灵州千户所、改设守御千户所、换铸印信用使、径隶陜西都司、所割土民、听本所吏目带管、将环庆兵备、改作整饬环庆灵州等处兵备、自环庆迤西宁夏花马池兴武营清水营、直抵灵州一带地方、俱听提调约束、常川在于灵州驻札、操练军马、问理词讼、抚安土人、禁革奸弊、兼理灵州盐课司大小盐池盐法、仍听陜西宁夏巡抚官员节制、如此而又委任得人。则军民免十羊九牧之扰。土人有趋利避害之望。而一带地方边备钱粮、有所稽考、不为无益
　　一行据平凉卫把总指挥赵文、呈蒙臣委勘过韦州四面城垣敌台更铺、土册塌损毁数多、城上各有通人行走道路、门无铁叶、不堪保障、及查得本城群牧千户所官军盔甲军器火器、事事不堪等因、具呈到臣、看得韦州地方。广衍平漫。四通八达。乃虏寇出没经由要冲处所。正宜高城深池。戒严武备。潜消虏贼窥伺之患。今乃坍塌废弛至此。守既不严。战又无兵。倘虏贼窥知。拥众攻围。则城内生灵。凭何保障。腹里人民。必致惊扰。况密迩螺山。庆府坟茔所在。弘治十四十七年间、大虏入寇、多在螺山驻宿近日被人将庆恭王坟掘发开棺、看守人员通不知觉、庆王父子至情、岂不痛心、所据韦州重地、若不将城垣濠堑、上紧修理、添设常备之兵、日后贻患、恐不止此、查得本城群牧千户所官军数目不多、实难倚托、宁夏一镇城堡墩台、通贼要路甚多、官军数少、亦难摘拨、行据宁夏领军陜西都司都指挥使刘端、查得宁夏中护卫旗军、除选调广武营呜沙州操备外、见在官军舍余五千三百三十二名、仪卫司旗挍舍余一千一百九十七名、俱在本府、别无差占、比之秦肃二府大有不同。若将前项军挍余丁、摘拨韦州、设官操守、保障地方、卫护坟茔、最为长便、且秦肃二府官军旗挍。千里赴边备御。善为立言使庆府不得而争今以庆府拥卫之人保其先王托体之地庆王体国之忠。奉先之孝。大义两系。决难他辞。除修理城垣濠堑另行外、合无请敕宁夏镇巡等官、启王知会、督委廉干官员、将宁夏中护卫仪卫司军挍舍余、照册清查明白、挑选家道殷实、丁力有余者一千名、选择本卫能干千百户等官、管领前去韦州、常川驻札、给拨空闲田地耕种、王府差役。尽行蠲免。专令在彼操习武艺。与群牧千户所官军相兼防御。仍于宁夏等卫中、选委有谋勇有行止指挥一员、提督操守、振扬威武、保障城池、卫护王坟、遇警相机战守遏截、则虏骑经行有所忌惮、不敢恣肆、腹里人心、有所系属、不至动摇、
　　一行据委官陜西布按二司参政安惟学、呈称灵州横城以北、西抵黑山营镇远关系宁夏通贼紧关要路、虏贼见我边防严备。既不能入花马池。必将从此而入。踏过河。东西任意寇掠。河西城堡。虽有官军。数亦不多。不能阻遏。合无将横城以北。直抵镇远关。边墙濠堑。一体帮筑挑浚。及称黑山营先年屯有人马。后因路远难援。废而不守。今河东边防既严。虏必从此入境。宜于黑山营仍屯兵按伏等因、案查先该臣看得原拟宁夏边墙至黄河东岸、今筑横城而止、恐虏贼见我河东边墙高厚。不能掏穵。冬深河冻。于墙尽头处。踏过西岸。自西而东。仍谋入寇。未审河西城堡兵力堪否捍御。今据各官俱呈前因、臣按图考册广询博访、宁夏横城北黄河东岸旧有边墙一百八十五里。壕堑一道。高厚深阔。悉如花马池一带城堑之数。自南而北。有长城十八墩。后守臣恐稀疏。每墩空内。添设一墩。共见在墩台三十六座。墙里套内地方。又设石嘴暖泉二墩瞭守。其第十八墩。与河西黑山营镇远关相对。每年于黑山营屯聚人马。阻遏虏骑。以为宁夏北门锁钥。前人综理周密深有所见节因宁夏守臣怯懦。士马削弱。河东墩军。累被套贼扑捉。既将石嘴暖泉二墩废弃。遂将新旧三十六墩俱废而不守。谓之备夏不备冬却止于河西筑立墩台一十五座守瞭。由是套贼多寡。远近消息。通不知觉。又因黑山营曾被虏贼攻围。遂将官军那入平虏城操备。由是平虏城为极边要害。居人往往不得耕牧。殊不知扑捉墩军窥伺城堡乃虏寇常事顾吾所以待之者何如耳吾能往。彼亦能往。我退一尺。则彼进一尺。守边大势数言尽之不一镇事宜也河东墩台既不可守使贼乘冻渡河则西岸之墩独不可掏穵乎黑山营有备。则平虏为腹里今废黑山营而不守。使贼近窥平虏。亦将并废之乎。是皆不通之论也。今花马池一带边墙。既欲帮筑高厚。又于墙尽头横城之南。添筑一堡。量屯兵马防御。河开之后。纵有套贼。不能为患。但恐冬深河冻。踏而西。仍谋入寇。容或有之。意外之防。不可不谨。所据河东三十六墩边墙壕堑。诚宜帮筑修浚。河西黑山营。诚宜屯宿重兵。但明年既修延绥花马池一带边墙。工程浩大。力不能及。合无行令宁夏守臣。明年将河东新旧三十六墩坍塌损坏者量为修补。照依旧规拨军守瞭。与河西墩台烽火相接。不至失误。官军应援稍俟一二年。仍将前项横城以北三十六墩墙堑。悉照花马池一带边防。帮筑高厚。挑浚深阔。敌台暖铺。护守官军。一体处置整理。仍挑选精锐人马。于黑山营按伏。以为平虏城声援。如此。则封守慎固。而地方可保无虞矣。
　　为分布边兵预防虏患事【分布边兵】
　　臣切详此虏频年犯顺、其气方张、不曾遭挫、必无惩戒、今岁若复不肯悔祸、决当重遭殛罚、臣受命总制各路兵马、谨当申严号令、分布主客官军、扬兵耀武。以伐其谋于未入之先。出奇设伏。以乘其弊于将止帚之际。然须脱畧常法随事达变乃克有功且善战者必知分合。善守者必审常变。此二言尽边将之夙弊我边兵患于备多将病于权分各据利便。自分彼此。机可乘而不乘。兵当合而不合。其轻率寡谋者。则又知常而不知变。往往堕贼计中。以致我武不扬狂胡日肆。职此之由。今将沿边至腹里分为四路。能分合则知战守之势以定边营花马池兴武营灵州一带为藩篱。以石沟盐池韦州萌城山城一带为门户。以固原黑水口镇戎所西安州海刺都一带为庭除。以安定会宁静宁隆德平凉一带为堂室。行令延绥副总兵姜汉、统领奇兵、游击将军戴钦、统领游兵、及暂委绥德卫指挥蓝海管领土兵、各限十一月初一日起程、游兵于花马池营驻札。奇兵暂于定边营驻札土兵暂于宁塞营驻札宁夏副总兵卫勇统领奇兵官军于兴武营。都指挥韩斌统领土兵于清水营。亦限十一月初一日到彼驻札。贼果入套西行。延绥奇兵。那至花马池。量分于安定柳杨二堡。土兵那至定边营量分于盐场三山等。各联络驻札。与分守参将叶椿阎纲协同都指挥保绩等。振扬威武。并力防御以壮藩篱宁夏总兵官李祥、统领战锋奇正官军。先期于灵州驻札。有警那至石沟。分守宁夏西路参将冯祯、统领宁夏中卫广武营选锋奇兵官军。前来呜沙州陜西游击将军陈善、领兵于韦州环庆。守备都指挥姚震、领兵于山城。各驻札以严门户镇守陜西署都督佥事曹雄、统兵于镇戎所调度固原靖虏兰州一带主客官军。以保庭除仍预行甘肃游击将军徐谦、统领甘凉游兵、并千户鲁经土兵、各于庄浪操候河套有警、调至安定会宁、与甘凉备御下班官军。并谋齐力以守堂室前项分布既定。沿边守将。严谨斥堠。多差夜不收远为接哨。沿边多设塘马。但有套贼烟尘消息。或走回人口供说。即便传塘走报邻境官军堤备。贼果近边。各该主客官兵。分据要害。占守水头。从宜阻遏。寇小至则击之不可轻进远追仍要互相应援不许自分彼此。如贼大至切勿与之争锋各取便敛入城堡以避之。贼至勿击以邀其止帚此为良算但不知兵者必以为怯故先期上事以杜中朝之口待其拥众深入。延绥游奇土兵、宁夏副总兵都指挥韩斌等枝人马、各袭踪而进。若犯固原陜西游兵即便掣回应援。李祥卫勇冯祯韩斌等。各领兵于红寺儿堡按伏。姜汉戴钦蓝海等兵。各于韦州盐池石沟按伏。环庆官军。移至萌城。各休兵秣马。以逸待劳。曹雄相机调遣腹里官军。据险、以扼其冲。张疑以分其势。一面驰报安会静隆官军。贼之始入其势方锐待其分掠则势孤而可击矣坚壁清野勿露形迹多用乡导指引藏兵于崖窑堡洞险要阨塞之处伺贼分散抢掠出其不意发兵击之贼既不得逞。必将遁去。曹雄陈善重兵冲其腹心。又与徐谦游兵俱袭踪而出。比至红寺儿石沟盐池等处。延宁环庆官军。分据营盘。待其前锋稍远。先后犄角。夹而攻之。陜西主将游兵出其后背。奋而逐之。昼则选锋以截其路。夜则衘枚以刼其营。贼深入疲敝。又腹背受敌。必然大遭挫衄。若犯环庆。则延绥游奇官军掣至红德堡山城。会合陜西游兵寻袭截杀。倘或事情紧急。都督曹雄领兵自三角城沙井沟而出。宁夏主副将官兵马。掣至萌城甜水堡。以遏其破丧西走之势。贼既败走。其气巳夺。诸军仍蹑其后。并力追剿。至边墙而止。沿边主兵将官阎纲保绩等。以逸待劳。或邀其中。或截其尾。以我四路应敌之兵当彼千里趋利之贼岂有善归之理如此。庶可振中国之威。外夷之魄。为今之计、似不出此、然兵无常形。敌有万变。随机运用。难以预度。因时制宜。又在各官。再照延绥游奇土兵。既皆掣至西路。其中东二路。城堡空虚。倘贼乘隙而入。为患非轻。巳行延绥镇巡官照例征调大同游奇官军。先期于交界去处驻札。贼果入套。调来中东二路。应援截遏。如是贼众俱在迤东。近边拆墙谋犯延绥地方。即将本镇游奇兵掣回。若贼情紧急。宁夏陜西游兵。俱应调去策应临期斟酌定夺。上客兵不相顾应必失事机故先定节制之宜凡客兵所至之处。在陜西地方悉听署都督曹雄节制在宁夏地方。听总兵官李祥节制在延绥地方听总兵官张安节制俱不许偏执违拗。致悞事机。除通行各该将官、查照依奉施行、及行陜西廵抚都御史张泰、前来固原庆阳、随宜驻札防御、臣遵照钦奉敕旨、往来环县韦州、居中调度、
　　一为预计兵机事【捣巢】
　　据镇守延绥总兵官张安呈、切见近年以来、虏酋骄横肆志、势甚猖獗、动辄深入、腹里诸镇、被其蹂躙、地方尽皆残毁、未尝有一挫彼锋锐、且如弘治十八年、虏中走回人口、传报酋首会议、每贼杀羊一只、牵马二匹、前往迤西地方抢掠、彼时得此消息。欲集官军乘夜出境。扑捣巢宂。破彼南侵西掠之势。但恐又有引惹边衅之说。有为首尾之畏。束手忍忿。掣肘难行。以故贼徒得利而止帚。动摇内外。若不预为处置。使贼痛遭挫衄以回。边患何时得息。合无探听声息、选定马步官军、先差乖觉夜不收出境、密切哨爪贼巢远近、帐巢多寡、果离边墙一二百里之远、的实回报、然后将马队官军、分为左右哨掖。马军驾御兵车、随同出境、挨边札营、作为家当、声势联络、遥振兵威、马军昼伏夜行、徐徐前进约至贼巢、分兵四面齐起、惊击散乱、擒拿老小、剿杀强壮、邀赶生畜、纵有徼幸逃命脱走者、冬则冻饿死伤、夏则困渴疲敝、自有不战而亡、且又致使深入腹里抢掠之贼。得知前后不顾。急趍回营。见其巢破营空。妻子散乱。无所顾藉。生畜被刼。无所收集。加之腹里按伏官军追击。内外夹攻。手足无措。虏贼所顾恋者妻子生畜。如此谋为。使再不敢返顾轻犯。庶保内外军民得安臣看得切缘前项虏酋、自弘治十三年、延绥大同官军失利之后、志骄气横、肆无忌惮、弘治十四年深入陜西腹里、残害生灵、动以万计、弘治十八年、宣太游兵全军覆没、又河冻之后、连年窥伺陜西、既未遭挫、必无惩戒、今冬踏入套之举。难保必无。既入河套。必不安静。臣方部署将士、振扬威武、已将布置主客官军、相机邀截、及具题外但兵少备多。未免以一当十。出奇制变。似不得巳。前项扑捣巢宂之议。不为无见。商高宗之伐鬼方、唐太宗之擒颉利、是非薄伐、昭然可知、况河套本我内地。而彼据以为巢。由是以窥我近边。犯我内郡。此正田中之禽。利用博执。固非称兵于阴山之窟。溅血于不毛之地。喜功好大者之所为也。臣愚以为今冬深河冻、贼果入套、宜照兵部奏行事理、征调宣大二镇游奇官兵前来、延绥中东二路驻札、并听摠兵官张安节制、若止在套驻牧。不曾拥众内侵。我则严兵自守。决不轻挑强敌。自起衅端。如是仍前深入固庆等处抢掠。合无行令延绥镇巡官一面选带乖觉夜不收分投出境哨探贼营远近众寡、一面会合主客官兵、预先分布逼近虏营城堡、待哨探回还。如在一二百里之间。有机可乘。原拟沿边中路邀击之兵、照旧不动。以延绥东路参将时源、领本镇三路、臣近日挑选先锋奇兵官军三千员名为战兵、总兵官张安领本镇选定头等官军三千员名次之以为中军。大同游奇兵为左右二哨。宣府游奇兵又次之。为两覆。太监刘保都御史文贵领本镇兵马并步队官军于墙外二三十里列车营为家当。如此行师出奇之中兼有持重之势分布停当。昼伏夜行。各相去二三十里。择形势利便之地为营以待。务使声势连络。后骑相望前锋。战兵既近贼垒。奋勇疾进冲其腹心。贼既溃乱。舍其羸老而戮其壮健。夺其铠马而纵其牛羊大同之兵坚正严备不许贪利轻动如前锋胜负未决。进为声援。待其既回。以为翼卫。贼若纠集余孽。追袭我军。张安合大同之兵。专为殿后。宣府官兵。相机为援。我虽退而兵渐增彼既远而势自屈前军劳而退则先行使无系累后军逸而回则殿后使有余力如此布置。较之先年出境。部分疏远。孤兵无继。迄无成功者不同。彼贼千里趍利。日久疲敝。闻我倾其巢宂。必自遯止帚。我腹里之兵蹑之。中路之兵刼之。沿边之兵又夹而邀之。贼恋巢之心既胜欲战之志不坚必月犬溃败比至套中。见其妻孥伤残。魂破胆。振中国之威。泄生民之愤。安边制虏之计。莫快于此。昔者孙膑直走大梁而解邯郸之围。攻其所必救。古人遗法具在。顾用之者何如耳。但兵贵神速。机防先露。进止之间不容发。若待临期奏请定夺。诚恐缓不及事。乞敕兵部详议、倘有可采、作急行臣及延绥镇巡官、密切会议、相机而动、必期成功、若套贼势重。兵力不敌、或贼营迂远、势难轻进、机无可乘、照常战守、不敢轻举妄动、以贻后艰、
　　皇明经世文编卷之一百十六终
　　皇明经世文编卷之一百十七
　　华亭徐孚远闇公　陈子龙卧子宋征璧尚木　何刚悫人选辑
　　彭宾燕又参阅
　　杨石淙文集四（疏）
　　杨一清
　　疏
　　为条陈盐池开中事
　　为整理固原边备疏
　　为调度官兵预防虑患事
　　为达贼出没计处用兵机宜事
　　为谘访群策以禆边务事
　　为处置属番事
　　为整理边务以备虏患事
　　为条陈盐池开中事【盐池开中】
　　窃惟灵州大小盐池盐法、祖宗朝、本供各边买马之用、后因中马有弊、改议纳银、轮发各边买马、立法未尝不善、柰何正德年间、当事者各出意见、奏行新例、纷纭变乱、新旧混淆、弊端百出、后任者不体前官之意。新纳者罔念旧商之苦。以致各年各项报中。俱未支掣完足。盐引堆积多至二十余万。商人亏陷资本。节次召中。并无一人报纳。郄乃搜刷旧商。勒报新课监禁棰楚。如追逋负。在情与法俱不相应。夫天地自然之利。人自失之。而徒为奸人私贩之资。深为可惜。查得近该户部题奉钦依、革去纳银、专令中马、固系旧例、但先年中马弊多、始改纳银、且各镇官员、趋向不同、行事亦异、如是禁防疏阔或因将官之要求、或狥势豪之请托、将中下不堪马匹、捏作上等、支盐一百引、以致物议沸腾、若欲于腹里地方纳马解边、则秣饲属之何人、运送不胜其扰、似皆未便、臣愚以为不若仍纳银两解边易马。则事省人便。官商两为有益。且如盐马旧例。上马一匹。给盐一百引。中马一匹。给盐八十引。二池旧课。止有一万四千三百三十七引。尽纳上马。止该马一百四十三匹。兼纳中马。大约不过一百五十余匹。正德元年、臣召报纳过七万二千五百引。每引价银二钱五分。共得银一万八千一百二十五两。每马一匹。用银十两。可买马一千八百一十二匹。正德二年、臣召纳未完去任、今查纳过盐三万八千七百引。每引价银如前。该银九千六百七十五两。以后年分多者万余两。少亦不减数千两。嘉靖元年、延绥超前召报纳马。止是一百二十六匹。较其所得多寡之数。昭然可知。致将正德十四年十五十六三年、俱误召纳、今据副使高公韶所呈、在池未放盐引既多、欲再设法另召商人必少、欲暂停新课以疏通旧引、不无亏损额课、迟悞边储一节查得节年报纳商人、岁月既多、头项不一、中间展转影射、冐支盗卖等弊、难保必无、本当通行革罢、但念各商俱巳奉例、出其资本、助我边储、此是名言官本失信商则何辜况前菊既巳失利后商愈加疑阻谁肯以固有之财。而希觊不可必得之利哉。缘前事该部巳经题有明命。臣当具奏上请定夺、乃敢施行、但六七月间、正在放盐之际、诚恐又误一岁额课、巳经遵照钦奉敕谕便宜处置事理、札仰副使高公韶、备文出给告示晓谕、自正德元年以前盐引俱各革罢不许放支、仍令将引自赴官投告烧毁、若仍留在身以图影射、许各项商人、并邻佑里长旗甲首告挐问治罪、自正德二年、至正德十二年止、俱为旧引正德十三年见开未完、并以后年分开中者俱作新引另召不拘新旧商人、许令告报、每引照正德元年事例、纳银二钱五分、到于卸盐处所、仍纳卧引银一钱、愿中商人、俱于环庆兵备处报名、银两发庆阳府收贮、取实收类赴布政司填给引目下池、旧引三分、新引七分、俱挨次开放、止论盐引数目。不拘商人多寡。如上名不到。下名挨支。每引照盐一车、以六石为则、外有多余、依律掣垫追问去后、近据副使高公韶、呈称示出之后、召纳过盐引一万一千余引、作正德十三年之数、余尚召纳未完、臣闻之先正云、法立而能守。则德可久。业可大。天下之事皆然。如总制尚书秦纮等、先年所拟。循而行之。于三边马政。实有禆益。改法以求一切之利而大信既亏则报中者不来官私俱困矣惟是接管官员。专务更张。以致法无定守。官无依据每更一官辄奏改一例出于巳者患其不多出于人者惟欲其止行之未久。他官相继。又复如是。且纳银纳马。所取既殊。买马买粮。所用各异。乍行乍革。倏旧倏新。规近利以失大信。前车之覆。后车之戒。宜商人之不乐从也。但前此纳银。各该衙门。往往借取别用。有妨马政。见今三边多警。正在缺马之际。乞敕户兵二部查议、合无依臣所拟、照旧施行、所收银两、仍照例正德十三年为始先延绥、次及宁夏、次及甘肃、轮年解发前去、专备买马、不许别项支用、再照灵州二池。夏秋之间。水面凝结。如雪如霜。随取随足十余万之课亦不难辨但地邻边境。或声息紧急。盐路不通。又或旱涝相仍。盐花不结。照臣先年议奏新课明白除豁。不可胶于一定。岁岁取盈。但行盐地方、旧例止在平庆一府、及宁夏等卫、榆林宁塞营迤西城堡、似乎大狭、盐生者多。民食者少。盐商何从售卖。而私贩固未尝绝。以此尚书秦纮御史王错、先后具奏、俱要将灵州盐课。与河东行盐地方。相兼发卖。正为此也。
　　为整理固原边备疏【整理固原边备】
　　臣窃惟固原为陜西喉襟要害之地、地里平漫、无险可据、通贼去处甚多、自弘治十四年以来、套贼拥众深入延宁地方不能捍御驰骤长驱两日夜、可至固原、分散丑类、静宁隆德会宁安定一带州县、俱被剽掠、直抵巩昌秦州地方、近年又侵过平凉、蹂践我泾邠等州县、得利而归、不曾遭挫、将来凤翔西安内郡安保不遭荼害、臣先年廵抚之时、奏将陜西镇守总兵移在固原。常川住札。意正在此。但所统官军、与守备官部下官军、俱不及千数、委的数少、难以出战只得婴城坐守。甘受畏缩之罪。今提督尚书金献民要将总兵官部下、除见在七百员名外、再于各城堡各卫御冬防守官军内、选摘精壮二千三百员名、共辏三千员名、总兵官统领守备官部下、除见在外、今拟增粮并各城堡挑选共二千员名外、未及之数、照例悬赏、于有丁人户内召募一千名亦辏三千之数统领杀贼、仍听总兵官调度、该用马匹、就于茶马并苑马寺给领、或行太仆寺收贮官价支买、召募银两、于司府官库、查有无碍银两动支、诚为安边御虏至计、除依拟行令严加挑选、听各官统领以助兵势外、至于悬赏召募一节、尤为得策、今日之务、似难舍此、查得弘治十八年间、臣为廵抚、此为召募士兵题本也准兵部咨为预防虏患事、题奉　圣旨、随该太仆寺寺丞杨信、解送银五万两到于陕西布政司收库、臣于正德元年二年间、赏军召募等项、陆续止用过银一万五百余两、比臣奏准回还原籍养病、其余银三万九千四百余两、俱在布政司并平凉庆阳二府寄库、待接管官员支销及咨兵部、并陜西廵抚查照外、及又查得兵部先年题准事理、临边各路土著军民舍余人等、有能奋勇设谋斩获贼首一颗、随即赏银三十两、生擒一名、赏银五十两、若能紏集乡丁、敌杀贼众斩首至五颗以上者为首者加升署所镇抚、又一件今后各该官军、此即文襄所条奏部覆行者有能斩获贼级一颗、为首者赏银牌十两、生擒一人者、赏二十两、各为从者量为给赏、仍将各人功次另行造册奏缴拟升、是皆激励人心。鼓舞士卒之策。与前项该部所奏所拟。大意相同。况常人之情。见利则趋。以速为贵。边军艰苦万状。俯仰不能聊生者。十常八九。一旦获此厚利。自然踊跃思奋。虽有势豪买功之人。彼亦不肯舍应得之利。以犯必禁之法矣然此例虽久官司多不肯行实亦因财用不足之故以致人心怠玩。贼势益张。所惜者小。所损者大。及照临边军民。勇悍善鬪者。在在有之。召之有道。自然应命。及查先年召军。每名有给银五两者。有三两者。是为常守之兵比之腹里抽选召募者。大叚不同。比年延绥宁夏二镇召募土兵。至今与游奇正兵一体调遣截杀所向有功。今各该卫所行伍空虗悬利召募。相应举行至于随势给赏有功官军。亦为要务军门若无财用则有罚无赏何以尽人死力但陜西布政司在库官银不多、各有头项、难以一槩取用、伏望　皇上轸念边方重地、防御为急、乞敕兵部议处、合无查照先年该部奏行事理、于太仆寺马价银内动支五万两、差官运送前来、听臣督委实心干事官员、设法召募、不拘卫所军余舍余、村野土民、但系年力精壮、骑射闲熟者、籍名在官、愿领马者给银伍两。步军给银三两。令其置办军装弓矢器具。团成队伍。听总兵守备等官统领训练。不敢委用贪刻官员。用强逼勒。以失人心。亦不敢滥收不堪之人。徒费官钱。无益于事。至于给赏有功官军土人银两银牌等项。听臣于布政司无碍官银内。量为查取应用。不拘官舍军余土人召募民壮等项。但有斩获首级一颗者、验系真正达贼、此言土兵之赏额也不愿升者军门随即赏银三十两、生擒达贼一人者、赏银伍十两、该升者照例先赏银牌、仍造册拟升、既可鼓士卒立功之勇、又可杜官豪买功之弊、及照各边官军缺马为急、行太仆寺苑马寺收贮银两、专备买马骑操、难以别项支用、若京运银两、召募支用不尽、亦收贮听发各边收买战马骑操、不许别项动支、事完通将支用过召募买马银两数目造册奏缴如此则军伍可增、军气自倍、可望收克敌制胜之功矣、
　　为调度官兵预防虑患事【防虏】
　　准廵抚陜西右副都御史王荩揭帖、为申明旧例、请勑各边守臣防御虏患、及早差官整理军饷、以安地方事、内开会同镇守等官、议照延宁所属花马池定边营一带地方、接连河套、地形宽漫、大虏在套。垂涎关陇。深入抢掠。必由此入。先年三边兵马强胜。虏虽在套住牧。然尚畏我兵威。出没抢虏。亦止于近边去处。不能侵犯腹里。自弘治十四年。延宁兵马不能阻。遏遂深入腹里。获利而归。虏情贪利无厌。自是每岁入套。必深入腹里。正德十三年、抢平巩一带、嘉靖元年、抢邠泾一带、俱由各边兵马自取便利不肯阻遏之过也查得接管卷内、该前廵抚都御史王珝、因宁夏地方报有声息、照例会行该镇、移兵于韦州红寺等营堡驻札、并力防御、该镇官员不肯发一兵前来。止以虗文抵阻未久该镇亦不免于失事此亦自分彼此不肯应援之过也见今虏寇住套。号称八万有余。近虽差人探报。俱于迤东近河住牧。通不露形。今青草渐茂。马臕将壮。虏情叵测。旦夕大举入寇。亦未可知。乞敕延宁陜西甘肃各边镇廵等官、早为防御、除具题外、开具揭帖到臣、为照延绥定边营宁夏花马池兴武营灵州一带地方、委系大贼侵犯腹里之门户。前项地方守臣若能捍御。则固原靖虏迤南。俱系腹里。可以无患。因是沿边武备不修。兵威不振。以致套贼掏穵边墙。长驱而入。其所利不在延宁。而在腹里。固靖安会静隆等州县。俱被抢掠。近年又越过平凉。蹂践邠泾等处地界籓篱不固祸及堂室诚如陜西镇廵等官所言。延宁守臣。每以本处不曾失事为辞。不知　朝廷竭腹里军民之财力。以供三边。令其干理何事。况各镇互相应援。不许自分彼此。屡有敕旨。及奏行事例。今套内既称有贼。虽云不露形迹。恐其窃伏深藏。待后青草长茂马匹臕壮之日难保其不大举入寇。防御之计。不可不谨。但沿边一带地里宽漫虏贼便于驰骤。各守臣兵马寡少。岂能遏其初来之锋。必湏征调邻境精兵会合截剿。乃克有济。已经行各镇总兵官查照原行差人哨探套贼多寡远近。先行回报。仍照节行事例。互相策应。如果套内贼众。如此布置文襄于正德年为统制时已详载之矣行令游击将军张凤、统领游兵于花马池营住札。游击将军刘渊、统领游兵于定边营住札。副总兵赵木英统领奇兵暂于宁塞营住札。若哨探前贼有西行之势。游兵二枝俱于花马池。副总兵赵木英移于定边营各住札。量分人马于安定柳杨等附近城堡。宁夏副总兵刘玉、统领奇兵于兴武营。游击将军周伦参将苗銮于红寺儿堡韦州盐池石沟等处住札。总兵官仲勋、待有的确警报、统领正兵于灵州住札。与各该守备等官。各按兵秣马。锋利器械。以逸待劳。仍要严谨斥堠。多差夜不收远为探哨。沿途多设塘马。但有烟尘消息。即便传塘走报邻境官兵堤备。贼果近边。各分据要害。占守水头。从宜阻遏寇小至。则取便击之。如贼大至。即便会合各枝人马。相机截杀。不许逗遛畏缩。失误事机。亦不得轻率寡谋。堕贼奸计。如果大举深入。陜西镇廵征调。即便刻期赴援。不许观望推托。陜西游击及主将兵马。待廵历固原。审势分布另行。
　　为达贼出没计处用兵机宜事【用兵机宜】
　　此达贼即亦卜刺阿尔秃一枝也
　　照得前项达贼、自正德三四年间、被小王子人马雠杀残败、遁往河西庄浪凉州速罕秃斩石峡明水湖扒沙一带潜藏住牧时出剽掠、阻截道路、敌伤官军臣起废西征复总制陜西军务之时、建议欲调集大兵、痛加诛剿、彼时规置巳定、惟候成命、不意旋即奉敕取回、兵部题奉钦依、行令甘肃镇廵官整理、缘兹事重大、岂甘肃一镇所能了办、因循养患、十有余年、贼既那营窃伏西海逼胁、曲先阿端各种番夷、乌合为巢、岁复一岁、丑类渐繁、乃敢寇我洮河、深入松潘地界、自是虎踞青海。蚕食属番。遂酿成甘肃陜西腹心肘腋之患。去年冬间、被回贼惊散。一半越往官路之北。被各镇官军相遇斩杀数多。其大营仍在西海刺刺山江零口住牧。虽未见侵犯。而祸胎实深。除督令各该守臣哨探寻袭计处方略另行具奏外、其在北者多不过一二千。俱系精兵。十可当百。因无老小。栖止不定。自今春以来。多则五六百骑。少则二三百骑。或在庄浪五方寺尖山芦沟。或在凉州松山芦塘等处。声东击西。或出或入。河西卫所官军防御三种寇贼。无所不备。无所不寡。经年累月。不得解甲。若不先其所急。早为祛除。缘前贼切近腹里恐其寻抢月。久。野无所掠。水桥结冻之后将有窥伺兰州靖虏之谋。彼处军马数少。不能支持。乘虗而入。则会宁安定狄道金县地方。难保不遭虏掠。臣愚欲趁今与西海贼寇离析之时。量调陜西延绥精锐兵马五六千名、与庄浪凉州副总兵游击等官、会合寻袭。痛加诛剿。以除门庭之害则西海达贼闻之亦将褫云鬼破胆有不战而走之势区区回贼又不足忧也但今河套虏情未定。沿边腹里。俱未敢掣兵。又庄浪一带。仓场粮草。处处空虗。方为逐旋经理。须待套贼无警。粮草有积。方可举事。然兵贵神速、机难预定、必待临期奏请、非惟缓不及期、且恐事机先泄、乞敕兵部计议、倘此言可采、乞早行臣密会各该守臣、不拘何月日。相机取便行事。俟大兵既集。询谋佥同。因而扑剿西海之贼至期计处定夺。务在计出万全。若无可乘之机。或军马钱粮未备。照常战守。不敢轻举妄动。以贻后艰。
　　为谘访群策以禆边务事【边务】
　　臣惟固原为防胡重镇、乃陜西根本之地、地里宽漫、通贼隘口数多、分兵而守、则无所不寡、贼至发兵则有所不及、数十年来、大虏窃伏河套。宁夏边墙。不能捍御。必从固原深入平凤临巩地方抢掠。生意萧索。户口凋耗。实由于此。但防边之要。据险为先。设险之策。必资城守。成化年间都御史余子俊建议于预望城葫芦硖口二处、添设镇戎平虏二所、甚为得策、后止设镇戎所、其平虏所、因循未举、弘治十四年、大虏侵犯固原、总制尚书秦纮、查奏举行、旋即去任、臣接管总制、始奏铨官降印、召募军人、设仓积粮、又于旧红古城。修葢营房、募军积粮、委官操守于是两城。遂为扼虏要地。虏贼畏避。不敢由此而入。却从东路骡子川毛居士井一带。在于白马井趁水草札营。分散抢掠、固原平凉村寨城堡直抵泾邠地方。所以固原兵备副使成文、守备都指挥刘文、俱要于旧撒都城。即白马池地方。修筑城堡。添设官军。并展筑白马墩堡。占据水头。断贼出入之路。似为有见。臣亲诣阅视、及行委布按二司官参政韩士奇等、照例召募、愿投本城军人、及又委令将应给军人耕种地土丈量四至分拨外、但有城有军、必湏得官管束、固原卫见任官员数少、委的不敷差用、及照召募军人。止可寻常备御。若大虏入寇。必湏分调官军。在此按伏。供应粮草。亦当预备。再照前项地方。系在灵武监清平苑草场之内。与万安苑草场相邻。因地土荒远。自来无有官马在此牧放。葢系虏贼出没之冲。牧军亦不敢来此牧马。及又查得灵武监清平苑原额、实有草场地共一万九千七百九十四顷二十六亩二分、见养马军人、止是二百八十三名、见养马并驹四百三十七匹、万安苑原额、实有草场地一万七千四百五十二顷三十八亩、养马军人三百二十三名、见养马并驹一千四百八十八匹、地土甚广。牧马不多。不致顾此失彼。但恐牧军。因见筑有城池。足堪保障。事定之后。或起争端况前项城堡之设不止保障地方亦欲防护官马乞敕该部计议、合无行延绥宁夏二镇。查取新任空闲官员、每镇各五员、改调填注固原卫所分、分拨白马城红古城二处、每城五员管队领军、并行陕西布政司将原坐附近城堡、该征民粮、量拨白马城修葢仓廒收贮、以备兵马支用、再乞行陕西苑马寺禁约、该苑牧军草场地土、在今分拨给军耕种界至之内者。向后不许混争告扰。及行总兵参将兵备操守等官、禁约本城军人、不许于界至之外、侵越耕种、如违各依法究治、待安插既定、军强食足之日、与红古城应该设立所分、俱听后来总制等官奏请定夺、
　　为处置属番事【属番】
　　为照肃州寄住畏兀儿哈刺灰二种夷人、乃哈密之部落、亦哈密之忠臣、先年土鲁番戕杀王母、既致死巷战其后袭杀罕慎、又死难数多、至于陜巴复国、讨杀奸回、亦多効力、要其心迹、本非有过、乃因穷迫、归我求生、寄住年久、未尝作恶、比与哈密回回不同。今都御史陈九畴等、议以异类杂居、终难辑睦、一旦驭非其人、变生不测必危边境、深虑曲防、不为无见。但欲遣回哈密。则彼与土鲁番雠怨巳深。断不敢归还故土。今要拣择肃州北边空闲堡寨水草便利之所少费官钱。为其修理城郭。改造屋庐。谕以番汉杂居。终相疑二。徙居别所。两取便安。待奄克孛刺幼子袭职回还。令其管辖部落。且容不去哈密。令其暂居临边稽之事体。似亦相应。但恐各夷安土重迁。不肯乐从若强之使去致失其心返生厉阶及修理城郭、葢造屋庐等项、未审工程多寡、本镇财力堪否供办、已经移咨廵抚甘肃都御史寇天叙等官议处、先行晓谕各夷、使知彼有畜牧之业。我无疑猜之念如果乐从。仍计议修理城郭。改造屋庐。合用工料若干。先期整理完备。方可督发迁移。川边王子庄苦峪赤斤柴城儿扇马城大草滩各种回达、亦被土鲁番残害穷迫来归不敢复还原土、前该镇廵议处、准令暂安插金塔寺地方、彼亦安居乐业、不敢生事、今要将威虏古城再加修筑、挑浚壕隍、以处其众、既为肃州北面添一藩篱。亦是一见又使远去城郭。不患包藏祸心。前项所处。似得柔远防奸之意。且与先年该部所处大略相同。但前项地方大草滩扇马城柴城相离嘉峪关不远、王子庄则在苦峪之西、离边稍远、大约皆赤斤蒙古卫番族住牧之地近年节被回虏驱掠伤残、弃地方而不守、投内地以求生、今所议威虏古城。未知相离嘉峪关外地里若干。修筑城垣挑浚壕隍应用工力若干。即今临边、有无回虏窥伺、并修筑之后、防护之兵作何区处、方得一一就绪料彼夷人、以帐窠为宫室。以耕牧为蒭粮、既有城郭可以自保。无不乐从之理。俱要议处停当、明白咨报以凭回奏定夺、今据前因、窃惟防患当于未形。防之太过。反生意外之虞。作事当谋诸始。始谋不臧。将无善后之策。看得前廵抚甘肃都御史陈九畴等、并兵部尚书金献民、后先议奏、其说有二、一则欲将肃州关厢寄住合刺灰畏兀儿二种夷人、拣择肃州北边久弃空闲寨堡水草便利之处、安插居住、一则欲将用边王子庄苦峪赤斤柴城儿扇马城大草滩等处先年安插暂住金塔寺夷人、因前威虏古城、再加修筑、以处其众、是皆欲严华夏之辨、谨内外之防、深虑却顾、诚皆体国安边至意、但怀柔远人之道、当顺其情、哈密乃　朝廷封国。土鲁番敢于残破之。使其播迁离析。而我不能为之所。巳失中国怀远恤患之义矣。彼哈刺灰畏兀儿二种夷人。皆忠于哈密。被其戕害。率众来奔。先朝从守臣之议。然使其久住肃州后患亦所当虑也许其肃州关厢居住。历年滋久。彼无反侧之心。我得调遣之用。今一旦疑其后日之终不靖也。而欲徙之北边空闲塞堡。安土重迁。岂夷情之所欲哉、观其对各官之言曰、此是鸟雀不落之地、我们如何住的、又曰、我们东关住久、各有置买房屋、不能割舍、我们情愿入堡、将我们家小仍留在东关也罢等语、其情可见、后各官谕之以好语。动之以危言。方纔承认。终非所乐明矣。其川边王子庄苦峪赤斤柴城儿扇马城大草滩各种番达、俱系境外属番。肃州卫羁縻带管之数节被土鲁番哈密回回侵夺抢杀穷迫来归。先该总制镇廵等官。奏请暂且安插肃州境外金塔寺地方居住、令其自为耕牧、有住四十余年者。有住十余年者。今欲驱而置之三百里之外。舍近就远。必非其情。且原拟待后西事稍宁。哈密复立。仍各遣还住守故地。是犹存兴灭继绝。作我藩篱之意若依前拟则恢复之念荒哈密之望绝矣及照各官所拟、新城儿暖泉板桥等堡、堪以安插二种夷人之地、修门修房等项、虽费用不多、亦未免劳扰、又夺肃州军余春夏务农之地以与之、似俱有碍、至于威虏城修筑、约用人夫六七千名、又劳军马架梁防护、且今肃州地方番回之窥伺未巳、我兵之警备方严、岂暇逆探未形之患、以供不急之役乎、倘或番回乘我工作之际、率众侵扰、祸且不测、推原各官论奏。葢见前年回贼退遯。误信速坛满速儿牙木兰巳死之言。遂谓肃州自此无事。故有是言。若体诸各夷之情。参以今日之势非惟不能亦所不敢据今镇廵所言土鲁番构怨方深。正诸夷杌掜不安之秋。在我惟当以镇静安辑为主。若又迁置各夷。纷纷多事。以拂其心。临期倘有生拗。又恐患生意外等语。似为有见。乞敕兵部参详议拟、合无将前项川边王子庄等处番夷、令其照旧于金塔寺地方住牧、以为后日恢复之图、以存兴灭继绝为我藩篱之意、其哈刺灰畏兀儿二种夷人、亦且令其照旧肃州关厢居住、不必预为迁徙之说、以离其心、待后番情宁谧、财力有余之日、如果事势可为、另为具奏定夺、庶使夷人无疑二之情、地方无劳扰之患而我得以专意内修、可收攘外之绩矣、
　　为整理边务以备虏患事【备虏】
　　赤斤罕东哈密等卫夷人、皆当国初开创之时、率众来降、所以我祖宗授官降印、以羁縻之、使之为我藩篱、今亦卜刺等寇贼、背叛其主、投我属番境界、大肆侵掠、横加吞噬、又侵入我腹里地方、此正田中之禽、利用搏执、固非喜功好大者之所为也、臣正德五年、复起总制陜西军务之时、此贼被小王子人马雠杀残败。遯来河西地方。臣虑其异时必为边患。建议欲调集大兵诛剿规画巳定。不意旋即奉敕取回、兵部题钦依行、令甘肃镇廵官整理、因循至今十五六年种类渐蕃、声势日盛臣于去年六月内、奏为达贼出没、计处用兵机宜事、兵部覆奏、欲令臣将一应制胜机宜。用兵方略一一会计停当、先行差人具奏议请定夺、缘兵家变态不常。旬月之间。事机顿异。况地方相去京师五六千里。奏报往回。动经数月。虽有成算。亦难取必议处间、忽报北虏二万前去西海收捕前贼、臣方庆夷狄相攻。中国之利。不湏烦我师旅。不意为彼所觉。移巢南面。留其精兵据守。彼千里而趋利。此以逸而待劳。反为其所败。失势而遯。后闻阿秃厮贼众恐大虏仍来报雠。挈营随顺渡河入套。止是亦卜刺一枝。半在西海。半渡河。寇我洮州。即今未否。尽数归巢。且西宁洮河等处番族。国初分散部落。设有国师禅师指挥千百户镇抚驿丞等官管领。给与金牌。令其三年一次输纳。差发马匹。而以官茶酬之若与王官王民无异。实欲借其为我藩篱。捍备北虏。即前汉断匈奴右臂之意。百十年来。河西虏寇。不能逼侵我洮河。恐番人之议其后也。今二种残贼。将番族戕害巳甚。不能生存。遂与之紏合为寇。西宁最被其害。洮州之番。近亦被胁合伙。为之指引道路番达合势我之边境其何能安此膏盲之疾。腹心之患也议者动以不可轻举为言。虽兵凶战危诚宜慎重。而玩寇养患。亦非所宜。尝窃譬之。套贼势虽猛烈。如风寒暑湿之病。来则疾于风雨。治之不善。即能杀人。然得遇良医一汗而愈。一七而安西海之寇如痞结胷腹间目前饮食起居虽若无恙久而不疗元气日渐消耗后将难图兴言及此。岂得不思所以处之。而徒玩时愒日。以侥幸于无事哉。且阿尔秃厮巳遁。止是亦卜刺一枝。大约精骑不过二三千人。其余皆胁驱番人。势非得巳。然地土被其夺占。骨肉被其杀戮。账房被其烧毁。孳畜被其抢虏。欲报怨雠而复其故产。人岂无是心哉此间谍之用亦不可废也切见新推提督三边军务尚书王宪、刚果有谋、多才善断、昔尝管理茶马、遍历西宁洮河地方、又曾督处河西屯田、至今边人颂其风力、合无请敕本官、力任此事、若今年迤北大虏。无寻捕西海之举。及套贼回贼。不曾大举深入。或虽入而即遯。宜密谕甘凉庄浪等处将官。部署兵马。待冬末春初。草枯马弱之时。调集延绥游奇二枝兵马。及陜西宁夏二镇游兵。共万二千人。甘凉之兵自凉州而进延宁之兵。自庄浪而进。陜西之兵。自河州归德而进。与各该守臣所统兵马刻期联络。并力夹攻。如昔年宣城伯卫颕都御史吴琛征番故事番人之从达贼非其本心正宜以计谍合为我内应仍先设法厚募壮勇识事之人暗入西海谍我属番使为内应一鼓成功。以驱河西腹心之害。以为我边久安长治之图。尤湏精择将领、如鲁经李义马云甘祯辈、及凉州革任参将都指挥杨佑皆熟知此事。可以付托。西宁兵备副使陈鼎、沉毅有机、陜西布政司左参政成文、固原兵备副使桑溥、皆曾廵历河西地方。素有才略。可以翊赞兵机。督处粮饷。然事干各镇。必得主将一员居中调度顾兵马不难于调集。而粮草则难于措处臣到边督催运送甘肃一镇民粮银两分发、户部送到官银、其数巳多、而仓储未见有积及照兰州督理粮储郎中娄志德、实心干事、宜令往来庄浪凉州一带督处、仍于布政司选委有干力善经画官一员、专一整理河西钱粮、一面于庄浪凉州西宁或召商、或籴买、一面于兰州安定会宁等处收积葢专恃河西。则所积不多。兰州安会如有厚积。临期可以带运。臣之所见如此。伏乞敕兵部将臣所言参详可否早为定夺
　　皇明经世文编卷之一百十七终
　　皇明经世文编卷之一百十八
　　华亭徐孚远闇公　宋征璧上木　陈子龙卧子　徐凤彩圣期选辑
　　张安茂子美参阅
　　杨石淙文集五（状　书　记　杂记）
　　杨一清
　　状
　　论绥德卫迁改榆林城事宜状
　　论绥德卫迁改榆林城事宜状【迁改榆林城】
　　谨按绥德州、秦汉以来号称上郡。多遣重兵屯宿。名将拒守。宋时经略西夏。尤为要害。观赵所奏绥实形胜。宜增广边障。乃无穷之利。可见矣我　国朝酌古定制、开设州卫、统理军民、表里相参、犬牙相制、成规井、然万世无可议矣、今天下一家、华夷宾服、固无容虑、然陜西既舍受降。又撤东胜。延绥诸郡。遂与比虏为邻。加以河曲内地。弃为虏巢深山大沙。势顾在彼。绥德独以一面之险。遮千余里之冲。昔人谓之可守不可弃者此也。正统年间、虏数入寇西鄙靡宁、乃设榆林东西二路营堡、将绥德官兵调发沿边诸堡、分布操练、以备非常、寻又将户内夫丁、拔其壮徤者于边、与旧操官兵相兼肄习调用、成化以来边患益剧、　朝廷从守臣议、增置榆林卫、镇臣节钺诸臣、居中以临莅之、外控胡虏。内抚延绥。疆土开拓。藩篱益固。于是延绥之地。始免抢攘。势同腹里。然武备解严而卫制不废。非直以旧规未可率易更改。抑亦有思患预防之意焉。比因守臣建白、欲将绥德卫改就榆林、以便边务、事下兵部、移文陜西延绥两镇廵、佥议可否以　闻、巳而绥德之人复有论奏、极陈迁卫非便、欲仍旧贯、以安人心、兵部亦下其议、甲乙可否、莫知适从、窃惟事体、当较重轻、谋虑当审久近。事关重大。则匹夫之言。亦当博纳。虑在久远。则目前利害。不足深计。文襄是时为陜西提学顾非其职。不敢妄议然食禄兹藩。亲历其地。盖尝酌轻重之宜。审远近之虑。体之人情。揆诸事势。有不可迁者七。不必迁者二。何则。西安以北七百二十里而有延安。又四百三十里而有绥德。又二百六十里而有榆林。以千四百余里要害之地。中界两卫。巳不为赘。此二言足定纷纷之论初本设榆林以捍绥德今顾撤绥德以附榆林。不惟损外援内应之势。抑且蹈虚中实外之讥其不可一也。绥德前拥雕阴之岫。后绕大理之角。依山为城。阻沟为池。居高瞰卑。山谷迫隘。百夫据险。则铁骑千羣。不能飞度。榆林界在沙漠。土脉不坚。以战则绥德不如榆林之利以守则榆林不如绥德之险故榆林者绥德之藩篱也。绥德者榆林之根柢也脱黠酋劲虏、有如天顺成化年间、拥众深入、分抄边鄙、则绥德尤宜增兵防守、以壮声势、以固根本、以系人心、今边事稍缓。遂视为腹里。欲撤根抵以附藩篱。万一事变不测。榆林动摇。则延绥殆矣。南冲之势。仗谁阻遏。必有执其咎者。其不可二也。往年虏势猖獗。榆林以东。神木府谷山谷间皆可入寇。不必取道榆林。亦能径趋绥德。直捣环庆。设复有此。必仗绥德之兵。以遏其深入。榆林远在二百里外。安能舍彼顾此。其不可三也。绥德军民屯所。多在清涧延川地方。相离二百余里。刍粮输纳。尚以为艰。今复移就榆林。使之越五百里之程。畜驮车挽所费不赀。人心怨嗟。边储愈负其不可四也。绥德官兵。自戍边之外。其在本城。内外居住。文武见任致仕官僚。士儒卒伍之家。无虑千百。世业已久。今欲填实榆林。决无祗移空卫之理。必将尽驱此辈以去。以安常乐业之人。无故而驱之。使之弃田庐。抛茔墓。扶老携幼。转徙边城。生者失其干止。死者无所凭依。谤黩猬兴。怨声腾沸。怨极生变。难保必无。其不可五也。绥德编氓。多散居乡落。城中居民。不数十户。比屋连巷。俱是卫所丁籍。此辈尽去遂为空城是亦不能州矣。其不可六也。榆林边操官兵。皆出大战创伤之余。频年饥馑之后。重以诛求。朘削。疾痛未瘳。生意未完。所谓强弩之末。不能穿鲁缟。况今失穴之虏。近边抄掠。宁夏甘凉诸处。警报日至虏掠我丁畜。戕败我官兵。外无所获。草枯河冻之时。必将内窥河套。榆林延绥之患。恐自此始。正当畜养士气。固结人心。今欲改移卫所。筑城建衙。劳费不免。内鼓人怨。外疲兵力。以逸待劳。以静制动之策。固如是乎。其不可者七也。且建斯议者。迹其始谋。本因绥德官旗。比年借贷仓库钱粮。侵克军士花布。事多发露。故欲移置会府。易于关防。是固然矣。利之所在奸弊易生。要在典守得人。禁防有术。自然无患。不然。则狐鼠渔猎之奸。何处不有。以官旗侵克粮饷之故。遂欲胥一卫而迁之。是何异于因噎而废食。见刖而废屦也。亦过矣。假令禁防不严。则今沿边卫所营堡仓库刍粮银布亏耗侵克之弊。山王山王有之。又将移置何地。此其不必迁者一也。又谓榆林地大事殷。所当增兵防守。然兵贵精。不贵多。绥德官兵精悍者。俱在边戍。所存无几。借曰迁之。彼累累者。非嬴余之老稚。则随行之眷属。战守无能补助。遇警先为动摇所谓贪虚名而受实祸。将安用之。此其不必迁者二也。夫揆之人情、度之事势、其大要不过如此、此理甚明、人所易见、必欲违众情、逆事势、而为是得巳不巳之举、亦独何哉、或曰举大事者不恤细怨、夫所谓不恤于此者为其有益于彼也。小损而大益。君子固甘心焉。无大损益。徒为烦扰。亦所不为也。况无益而有损者乎。或又曰。古城绥德。未有榆林。今守榆林。安用绥德。易有之重门击柝。以待暴客。千金之子。其祖若父为之重垣复壁。亦将有以自保也。无事之时而厌之。而撤之其可乎。为今之计。卫治决不可迁。人言决所当恤。众怨决不宜敛。但将边官革去行廪。俱于边仓止关本等俸给。至于仓库出纳之际　朝廷成法具在。稽牒按籍之不遗其力。岁省月课之不惮其劳。所任勿私其人。所犯勿贷其法。则积弊可袪。浮费可省。人心不摇。邦本自固。长久利便之策宜无出此。
　　书
　　奉内阁吏兵诸先生第二书
　　与内阁吏兵诸先生第四书
　　与内阁吏兵诸先生第五书
　　柬西涯先生
　　柬内阁吏兵二部诸公
　　柬阁部诸公
　　柬东山先生
　　与陆提督都宪书
　　奉内阁吏兵诸公书
　　奉内阁吏兵诸先生第二书
　　两寺新　命、人心耸然、精采百倍、诸被改擢者、悉皆砥砺鞭策、用图报称、山王时颓靡废放之风、为之顿革、顾习玩已久。人犹未知所重。其参政佥事改卿少卿者。同事且哗而轻之。亲友问讯。辄出唁语。若以为堕坑落堑云者。流俗之难晓至此。此固不足深恤。然转移之机。在庙堂一筹运耳。何则。二寺体势素轻。今虽奉有明命。而　朝廷所以待之者。未审何如。石淙初拟两寺官照京卿事体后部覆止与二司官颉昂然巳改观矣以京寺待之是亦方面而已矣以方面待之是亦方面而已矣此其故不可以不讲也。若一切循常袭故。不加隆重。则空言无据。何以歆动人心。至于考语一节。关系尤急。盖廵抚廵按与二寺。政务不相涉。考语无凭填注未免询诸二司。文襄为马政时雨寺官俱不属抚按考核故得□意举其聀二司未免询之知府往者弗振。实坐此故。今不为之处其事势。恐又渐堕。故辙中而莫之能救也。详具奏牍伏惟詧之裁之
　　与内阁吏兵诸先生第四书【茶马】
　　茶马论列已罄其愚、虽未敢自以为是、要其事势不得不然、其推原　祖宗立法本意、恐是一叚大议论、似不可少、所患私茶不易禁。官茶不易积耳。大抵茶是本。马是利。无本则利将焉出。官买固顺。以输运之艰。故有招商之议。商买固便。以价出之难继也。故复有官卖之议。文襄主意在此行之数年茶司各有数十万之积则金牌可复然仆前所言差官一节、又不可不预为之思也、至于四川东乡利州诸处。诚今日私贩之渊薮。其地密迩汉中。宜附陜西廵茶提调。不然禁之于此。开之于彼。譬之治水不于源头理会。而徒遏其流。恐奔放溃决之势。终不可遏。余惟主张国是者采择之、
　　与内阁吏兵诸先生第五书【牧地牧军】
　　清地募军文册、差官奏缴、监牧之政、二事为先顾兹政初举、佥谓草场为土人占据巳久、决不可复、必复之、恐激土达之变、而总制秦公、尤主是议、某熟知此中情状。恐喝摇撼。乃其故习。不足深恤。懋简练事之官。分投清理。凭据籍册。尽得其实。徐谕土人。听其赴愬。分豁。改委。它官覆勘。凡辞有可指。及情有难堪者。稍稍还之。奏疏中所谓宁亏牧地之额。不敢失众庶之情者此也。至再至三。其情巳尽。其辞已屈。然后树立封界。查核牧地得手处正在缓于奏报酌量审实使物情不骇而后乃无动摇分地授军。地有定额。军有定止。草场既复。人情亦安向之羣咻众哄者。今何如哉。至于募军之令初下。任耳者习于往岁延宁招募之弊。间生疑议。殊不知积年逋逃。势既不能驱之复业。而盗贼奸宄皆此辈为之。将来贻患不细。今收集以归之官。官获其用。彼安其役。门攒户合而力不孤。什伍团结而官可考。固未尝取诸见在有用之人而贻损此益彼之诮也疏中亦略及此、诚惧传闻之失真听察之难凭、故哓哓云耳、若以为自衒伐、岂某之志、亦岂明执事之所以见待者哉、大抵天下之事。在见之真。行之果。若狥流俗之论。则无可为者矣。
  </div>
  <div class="pagination">
   <a href="皇明经世文编_page40.html">
    上一页
   </a>
   <span>
    ...
   </span>
   <a href="皇明经世文编_page36.html">
    36
   </a>
   <a href="皇明经世文编_page37.html">
    37
   </a>
   <a href="皇明经世文编_page38.html">
    38
   </a>
   <a href="皇明经世文编_page39.html">
    39
   </a>
   <a href="皇明经世文编_page40.html">
    40
   </a>
   <span class="current-page">
    41
   </span>
   <a href="皇明经世文编_page42.html">
    42
   </a>
   <a href="皇明经世文编_page43.html">
    43
   </a>
   <a href="皇明经世文编_page44.html">
    44
   </a>
   <a href="皇明经世文编_page45.html">
    45
   </a>
   <a href="皇明经世文编_page46.html">
    46
   </a>
   <span>
    ...
   </span>
   <a href="皇明经世文编_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
