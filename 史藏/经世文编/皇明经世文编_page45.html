<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 45 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 45 页/共 172 页
  </h1>
  <div class="content">
   送锦衣张侯出逻序【锦衣出逻】
　　岁聿云莫、燕赵之间、恶子弟、食饮博奕。费且尽思为寇偷益急。每同朔风尘起。跃马突出周道上。矢声搜然。虽有贲育千夫。而手龟足瘃。饥虗困悴之余。亦不免战掉失色。伏而献囊。免患于瞬息间。诚畏之也。况南人素绵。道远而疲。三尺童子。可以制之。其所携者。固其物也。亦何择于公私哉。当是时。悬人之命于手。壮哉翼虎也。而国门南出三途。视他域尤多。盖河水不舟。　今天子贡道出焉。故令甲三途。岁遣锦衣支帅三人。握符提卫士分出以逻。其出必以子月望日。又出三御史并临之。凡兵民之司。皆受檄指麾从事。期以靖寇宁民。足国阜财而巳。今年中途。属张侯飬直。侯余友也。少为武学生。战艺场不如志。而抑就右阶。时尚为百户也。尝屡战建州诸胡得今官。廉毅为其大帅所知。以其名请。乃有是命。非常数也。今日建纛出郊。乘虎皮鞯弓。革长鱼服仆姑。在冰卫士。屏息俛首。不敢唾嚏。不敢仰视。就而子趋。离而鹄立。整若斧。兀若尸。人皆壮侯能戢士。谓寇固在其掌中写得有意余独知其建州之战夜半斩虏首献军门如杀狐鼠耳今兹御人之寇固实捷且趫也亦岂敢望于虏人哉其出没腾蹂。必轻骑游缰。无所止舍。亦岂旃车穷庐区脱。而悉众以为重乎。以予观之。盖出穿窬胠箧之徒一筹耳。使道上之旅。去其畏心。并力支撑而生死以之。则形格势禁。彼固无能为也。尚劳　天子□士之出哉。戢士亦其末事。别筵有诗。余总其意为之序
　　送宪副张君之任陜西序【陜西监司】
　　地之涯为边。衣之齐而禄也。亦谓之边。凡器物之肉。通为之边。然则边之云者。中国之尽际。外此则为蛮为戎为羗为狄。先王亦不得而兼治之盖越边而求以为衣求以为器物不可也然物之壤也。皆自其边始。故先王于此尤慎之。而重为之防非忧边之民。不足以抗之为之忧也。忧夫无以使边之民抗之。有壤。而入内之道焉之为忧也。边之民。其生而风土之锺。长而气习之渐。大约与之亦不相远。其山海与之相涉降而浮游也。其饮噉骑射渔猎与之相错而便习也。父华而子夷也。父夷而子华也。或其身之迭为华夷也皆不可得而凖也。此金瓯之阙自边始也而或者持吾关吾堡塞在犹谓吾中国如完衣完器物然其亦不思之甚矣于乎。边圉之寄。可视以为何如。而独付之武人。况憸人之与庸人乎。正速其坏而巳。西北之边。古巳不与东南并。而西于今尤为多警。洮岷亦西之一面。生蕃西羗之所窥觊。而比亦伏衅孔深。　天子以为宜得宪臣之有威望者节制之。以销之于未萌。于是以监察御史张君。为陜西按察副使。往即其任。君前奉　诏。按甘肃边臣诸不职者。　朝议服以为能。盖肃之距甘也。五百里。是为州。之西古玉门关也。而中国之地。至是亦尽矣。计其道埋之虺蟠蚓屈于河山之间。腰腹脊胁。要皆虏也。其穿而入也几隧。其入而薄也几城。其变也孰激之。其来也孰导之。败孰为之殿。罪孰为之魁。君在道时。顾瞻踌蹰。固有定筭。而后诸嚣嚚者。无所动其喙。不得尽其辞焉。称曰能。宜也。洮岷尤近于甘。羗之强。不及于诸虏。偏裨将非大将尊重臣。而副使之得久于其任。又非御史暂临比也。　天子之所以用君。乌得无情乎。或谓君端公之老者也。宜在　朝廷预政事其非宜。是之谓不知务。凡器物于其肉之边倍厚之然后可保其恒完而不坏用君于边固以厚边也庸非所以重君乎此非予之言也。其寮言之于予者也。且使书之为序。以为君行赠。
　　送阃帅黄君福建备倭序【备倭】
　　倭奴夷亦曰日本、东海外之夷也、谓之奴、奴之也、奴必有主、吾中国是巳、天下之贱辱且劳者、至于奴亦极矣、然其心亦未必甘而安为之也、其郁郁之忿蓄于中、而或乘之以黠鼓之以暴、则门屏之间、将有易位之变。伏焉而莫觉者。而况拥君人之号。袭世传之序。聚落之人。兵军之富。器械之工巧。而又远在涨海服之外。吾奴之而已。彼岂俛焉直受。如兹倭奴者。吾虽为主。而欲偃然不加之意。求以无患。得乎。又况安南朝鲜。均夷也。而朝贡时至。　正朔所加。　封册所临。齿诸　亲藩。而倭亦以文字为国。独蒙弃斥。无辞以别夫蜗壳蚁封之夷。其情之痛苦。不独蓄忿之奴而已也。夫奴之忿不忿。一家之利害而巳矣。今倭之界。与明越诸州相值。东抵辽。南尽于闽广。延袤万里。不啻皆吾地吾赤子也而付诸蓄忿之夷。朝夕睊睊。以徂伺之。其忍乎。千里之间。于夫之所不啻。必万夫之卫不啻。必阃帅以临之。势必至于此。乃得策也。署阃帅黄君。今年四月以　简命。当诣福建所隶卫五所十。水寨五。战舰千艘。水军十万。偏裨之将数百人。君至将将。将军军。登舰弓引满。剑露芒。呜鼙如雷。军于岛屿之。直奴视倭。奴如以肉临虎口。若然。真备倭之贤将也。君先世土人。土人今亦有利器上人、宦于　朝者皆观君此举借予言告之
　　贺句君奉　诏提督四卫营事序【提督四卫】
　　国家制兵以府、自京师以达于天下、又达于四遐之边、羁縻之域、凡赤籍者、皆伍以联什、什以隶百、百以隶千、千有所。千以隶万、万有卫。合诸卫。则又有都帅以总之。以分隶于府。为府五。又皆制于兵部。乃兵部有综理发召之专焉。府帅有握兵之重。无不制之兵也。然禁兵不与焉。禁兵则惟综理于兵部。稽其盈耗。而乘除之。发召无所敢与锦衣亦禁兵也。其帅且与府帅抗。伺察其几微。府帅且俯仰之。其下偏裨彻侯。有不相名者。锦衣次而为旗手府军金吾羽林。又次而为虎贲腾骧武骧。其帅虽不敢视锦衣以抗府帅然皆同禁兵。非其属也。禁兵宿卫　宫门。扈翊　警跸。　天子御衙。执戈戟以侍陛戺。大　朝会。设　卤簿以严　国容。出则夹　乘舆。以备非常。古者去其淫怠奇衺而教之道艺。周公以缀衣虎贲。次诸常伯常任。准人以立政。盖为王爪牙腹心之近。虽名为兵。岂真特一勇之夫而已哉。况同卫于京也。一为府隶其官也望军门而战栗。颐指气使于戏下。如弄儿然。虽金紫不免也。禁兵固攘璧也。岁朝一入　大庭燎烟羃。顾瞻未周。巳放仗矣。禁兵固日以为家也。而又密闻秘见。盖山林耆宿之儒。得于残编断简。有未敢以为的然者。其兵如此。居其上而为官可知已况居其官之上而为之节制者乎腾骧四卫。旧有提督事官。所谓节制者。会当代。　诏以代者句君集也、锦衣张君飬直。雅与善、而求予说为君赠、予亦不知君也、知禁兵之重。其官重。其节制尤重也今　天子明见万里。耳目所及之重者。岂轻以人。君慎勉哉。
　　皇明经世文编卷之一百二十五终
　　皇明经世文编卷之一百二十六
　　华亭陈子龙卧子　徐孚远闇公　宋存标子建　宋征璧尚木选辑
　　冯瑞仪羽公参三阅
　　何孟春
　　何文简公集（书　序　杂记）
　　书
　　上大司马相公书
　　寄刘黄门书
　　寄诸阁老并乔冡宰书
　　寄程兵备
　　寄河南巡抚陈都宪
　　上大司马相公书【北虏】
　　五月望日职方司观政进士何孟春、惶惧再拜、书上大司马相公执事、比闻北虏有书要三千人入贡、入贡之名可嘉。而所以求贡之词甚逆。诏下文武羣议下官病卧逆旅、不审庙堂言虑何似、既乃有传朝报者云、得旨听虏贡三分裁二、此岂非主上所采于羣议者欤、其听之也、岂非以远人当柔而怀之。而绝其来王之心、恐构边衅故欤。夷狄贪婪无厌、所贡莫裨朝廷之毫芒。而锡赉适足以伤国用。来弥多、费弥广。故不容不裁之也。抑愚于此复有虑焉、国用当恤。国势尤不可不重也。虏书称与书而不表。与我抗也。称我以南朝。是将北等我也而我忍之。可遽令入贡。而无一辞以责其傲嫚之皋平虏以三千人请。而我遂许其一千一百人。使虏后复以六千人请。将许其三千人乎。且彼书巳云减我一人、即三千人俱不来、是有挟也。今我许其贡而裁其三之二。虏如不来。其可无重备乎而来亦有以觇我之虚弱。而虏且得气矣。我国势失重于虏而可乎哉愚虏今多降敕虏王而督责之、举大威福、大利害而晓之、谓虏必革心谢罪、元台受入贡、庶几乎虏有畏慑。而不敢觊觎于将来也。嗟乎此计甚明、老成裁处、乃不然者、诚虑一时士马不能精充、万分一虏出叵测、边衅将难支耳、愚以为示虏以强、犹足消其桀骜、示虏以弱、而使虏得气、国势失所重。其生虏觊觎之渐、将来有不可言者、其所费又不啻三千人而止也赫赫我明、尽覆载而宰之、军政马政、枢机周密、承平百二十余年、未尝耗于征讨、而不能精充、犹不免肉食之虑、何谓也、以愚所闻士马集京师者之不精充、其弊久矣、法久易隳。弊随隳生。在执事明鉴照之、知其所生之端。革而振之。不难也。士之不能精充。占役者多影蔽者众也马之不能精充。监牧者不核其实。受牧者之不适其宜也。司马寔总士马之任、而执事任之、品式具存。额类可考也。而又举得其人以自辅因巳成之迹而通融之、何虑乎不能精充之有、蕞尔丑种、敢畜不恭而暴戾乎肆、正当长缨山王系其颈。而致之阙下耳。虽然、愚有不敢以易谈者、所虑不在士马而在将材也执事其视武将中、有能临机制变者几人。有能造谋画策者几人。有能知守正出奇。慷慨有大节。能不爱死。得人之死力者几人。而皆未之有也。是则深可忧矣。儒者不言兵。儒者不可以不知兵也。圣世不用兵。未有圣世而不为兵备也。北虏来书无婉词、有所挟矣。执事欲备兵于此时、其不择将材于知兵者而预养之乎、执事试求其人焉、末寮岂无奇士、春惶惧再拜、
　　寄刘黄门书【矿场】
　　所论矿场一事、先之所谓闭者初未尝明开而获闭、后之所谓开而请闭者、隐下新开而适以成专督者之利、今日请闭、有所谓新开者、是要数出彼旧所开地方、而不为之隐、非新开在今日也。昔日矿场、朝廷有闭之名。镇守有开之利今日矿场数出、所开地方、以见矿夫干认之苦、口粮虚费之故尔、然得该科参出、该部执奏、得免矿夫口粮、所以除蠹弊而宽地方者、盖不细矣、今与专督理者会议、水火决不相入、区区自力主封闭为说、固不待言也、因便及之、
　　寄诸阁老并乔冡宰书【镇守】
　　立祠祀以表忠义、劝勋贤开例禁以兴民利、足国用、申明律例陈言边务等事亦不敢默、其详具揭帖内、伏乞仁明鉴此区区公勤、庶塞咎责、向奏为裁革内外冗员、守臣复设府治。抚安夷民。以消地方大变事。乃此地临夷切要而最大者、际有今日、千载一时、春言得赖执事与户兵二部商确、勇断施行、其贻阴德于边氓不细、春去此无恨矣、本想该部巳覆、立府必须亟会镇守内外官、诏旨至巳久、而彼犹回翔未行、正由抚按乞要裁革本、犹未至之故、彼中乡官、如张亚卿南园辈、目击正德年中之苦、为此后子孙计、尤切悬悬、当道处之、决有次第、但愿及早行下、遐荒过虑恐又如前要会镇守查勘、则彼有力者、得以牵制改图、府不设即镇守如故、边民自此遂绝望耳、春行客也、而犹为彼言之弗置、盖巳犯权贵、干过好事、处置有成算、机会难再失、事成虽在继者之手、异时追论、或得为去后思、不敢诬也、
　　寄程兵备【展城】
　　近得鄂省人致乡信、彬南路近月贼出流刼、而我军擒馘几三之二、盖前所未有之功、真可一尉、迩复不知如何、此恶种门户极多、恐未肯因此一挫。便不出也。展城事承示财力未办、少多之间、尚无定议、胸有成昼然后参酌众议夫土木工程不加心计而委问下人未有不患于难成者古人作事自有法。尝记宋张觷知处州时、有议筑绍兴园神庙垣者、匠计无算、觷教之自筑一丈长、约算可直若干、即以若干与匠者、董役无所得焉、黄干知安庆府时、请城安庆、以备战守、城分十二料亦先自等一料。计其工费若干。然后委官吏公寓人士分料主之。计人户产钱起丁夫每日役若干、某乡民兵若干、某乡人夫若干、分部于某人、料分或搬运某处、土木应副某料使用。某料民兵人夫。合当更代。合散几日。钱米。具有成算。执事幸仿而为之、此小兴作特易易耳、彬城东北隅、自可仍旧。而西南一隅、不可不宽为之地。砖土等项、幸勿容人于近学后及左右开凿烧造、庶使此方地脉保全、此区区阖栯识者之至感也
　　寄河南巡抚陈都宪【部粮】
　　部粮违限官之在任、公然不至、纳粮倍价之民、在此空然独守、月复一月未见了期、所以贤治裨助之法、春山王呈巳悉、其各八年京边起运与七年前者不同、七年粮价于内府者、户部摠收、委官召商代民上纳、里面使用、尽得省减其它仓场如是解户从便写买、虽有加倍、不难措办、今八年惩前司徒得罪之故、内外各仓一一要纳本色、解户寻到揽头百端打点、至买上官、比原征银、动加一倍、加三之一。区区小民。何以堪之。该司见人情汹汹、奏告本状日积、山东参议闵楷呈部未行、会春至京、亦呈前事、幸蒙当道查例奏准、将在此极重山海等仓、折收价银、缘河南一省、京边起运、仓场九十余处、今准收价仓场口分、纔七处耳、在京内府、赔价极重去处仍本色、春承委于此事有专责、理难坐视、不加督并、则前积后压。致误国计。加之严督。则此吾百姓也。客此异乡、耗费不赀、赔补何及、欲其完结、不过勒令借贷。宋时诸公巳言之详矣借贷之物、遗债将来。本与利均将何偿给枷棒拷棰之下、家破产荡、非有死即逃耳。彼举放者。多出权贵、往岁追需。巳有例子、解户既竭。征及花户、中州新脱兵变、恐秦人之箕会头敛、亦无处也。用是冐昧、复为陈奏、其情具在疏中而不获详言者、庶几所司肯为处之之地、今之世事理会得、但稍分明、便行不得此事、今当道行下议处、本非乐奏初意然既查有近年参政南镗徐以贞参议汪获麟故事、今日不得不为此处、此事非独要事早完。但使大户免揭京债。即省得他异时出利。今姑以一大户言之、某人赔银百两、借到官银百两、异时止还百两、揭到京债百两、就用还二百两。当道因此定拟、十分为率、令原来大户赔补二分、布政司借到官银帮补八分待候今年、征收税粮之时、带征补还。即大户赔补、不过二十两、花户帮补、不过八十两、若揭京债、虽二八分数擘画、大户亦不免赔四十两征及花户、乃至百六十两、民生日困、头只管重、更起不得、可见今日不得不为此处、此处只是第二三着岂如户部摠收价银。召商上纳。全免赔补帮补之为愈。外吏无善政只是司农不相照应耳缘干碍里面。行不得也。春访到各仓场上纳各项钱粮价值、一省大较赔银一十四万余两。除彰德府积有带来余银赔补纳完外。开封等六府、并汝州所属、除未到州县未经写买、巳到者除余银帮补外。实该赔银十万二千八百余两。春惟本布政司官银各有头项、难可便借得来、而吏民居此日久、西江有水、难救近渴、守株待兔、不是良计、不免分付委官、酌量本县民户、逐旋借贷、完结、比来揭赔、完过粮草数目、巳过半矣今奉部檄、差官赴司守取官银、不必尽如原数、若打迭得五六万、亟早解来、裒多益寡、截长补短、尽可救急。山东大户、所赔粮价、见闵参议说尚多于河南、但山东与河南不同、山东自有泰安州无碍银钱。布政巳取到三万余两。巡抚衙门又为预处上中下则人户银四万。有彼二处解到。并余银几十万余两。以是辏合。定比河南了事早也。河南未到州县部运官可恨之甚、大户不到、或到不肯下批、或下批复逃、论情犹是可恕、而官乃敢尔、比来大户见当道此处、乃有陆续先官到京、来下批者、非春以言安之、彼将无投奔处、其有不复迤者乎。此等不才违限委官、其设心谓既巳违限。不如索性去迟。反是便宜。到头一着、只弃个送问便了。他复奚恤、伏望查照先今呈文、住其俸粮差人锁解赴京、完所未完、庶摠管不致久累、上下两便、
　　序
　　临戎决胜图序
　　送陈都宪巡抚延绥诗序
　　送赵都司序
　　临戎决胜图序【临戎决胜】
　　我都宪涿鹿邓公之以侍郎、特起而抚中州也、为正德辛未秋、时剧贼猖逆河北、转入河南、斩木揭竿、鸱张狼噬、所在吏民习于承平、仓卒闻变、束手无策、城当者溃、师遇者败、庙堂佥议巡抚之任、非公不可、故即其家起之、公拜命、即日单车就道既至、审察郡邑孰岩孰夷、亟调兵食、孰缓孰急、孰最要害、孰当预备、器械之缮、城陴之完、廥廪之峙、上兵之选、民马之厝、京边军之请、国帑之借、一一自公心计手画、事无遗力。智无遗虑。于是地方始藉而固。人心始恃而定。遇敌始有可遏之势。可扞之具。明年壬申春、军乃大集、不数月贼获殄焉、公驱驰尘岔、阅历寒暑、屡阽危险、曾不为身家一毫顾恤。在处必斋金戊从事、严纪律、定方略、谨侦伺、贼动静辄先闻、有以究其情状而百为之防、阳而诱之、阴而袭之、彼此而携贰之、于胁从则示以来止帚之生门。而出之陷穽。于系虏则拔诸焚溺之死地。而复之袵席。公忠贯神明、机参造化、遂使将士用命、天悔祸而人厌乱、而事之告捷也、公可谓文武兼资者矣、公智明勇功、逊不自居、录状之上、恩宠之及、独后诸同事者、公可谓不矜不伐。善处功名之间者矣。若夫中间不如意事西平之捷。而有汝宁之挠、洛阳之失、盖长子帅师、弟子舆尸、大易有训、时实为之、公何病哉、事久而论白、此吾辈之所以深服公于今日也、考事始末、无非公功者、昔宋虞允文参谋军事、得统王权败军、致采石之胜、刘珙安抚荆湖、请制置使沈介遣兵相助、官军日盛、旋执贼酋、徒党尽戮。自今而观、功当谁始。春固有以知公今日之所以为功者矣。时有绘公临戎决胜图者、春曰只节六纛虎旗豸矛、登金坛而拥玉帐、丹青之所貌于公如此迩时心事、存亡旦暮、死生瞬息、所以运决胜之筹、而成扫荡之绩者、图者莫能悉也、于是从而序之、
　　送陈都宪巡抚延绥诗序
　　西北重地、三边五镇之称、皆国初制他、而榆林之特置。则自正统间始。所谓延绥者、非边镇中最当要害者欤。廷绥地方东连山西偏头关、西直宁夏花马池相距二千余里、其间有所谓黄河套者、非要害之所在者欤。偏头宁夏一带。防守在套外。而虏骑乘冬河冻。乃得长驱入套。以伺我间隙。扰我心腹。则兹地也者。非尤当重者欤。向时虏拥众来、住牧吾套内、或间岁、或四五岁、民竭远输、军动久戍、境路骚然、不胜荼毒、今既去矣。患当预防。事贵先备。善谋国者何以处之。陜之为边。臂扞天下。延绥实腋其间。守臣建白。有乞朝廷无以河套陜西、而以河套视天下者。厥重盖如此。而可轻授其人乎。是故才识非敏达不足谋兵机年力非富强不足当阃寄生长非稍近其地土风或未有所宜宦游非素历其途边事或有所未悉近制两畿辅十三省。方隅边镇。所在必以都御史任巡抚。兼理军务。位重责大。皆出简命。中外异用。必就其长。下弗敢轻举。上弗敢轻授也。乃者湖广巡抚缺、朝廷简于众、谓河南布政使司左布政使陈公、资望惟协、既推任之、巳而延绥缺巡抚、简于众、兹古朔方河套地方、合前所言数项得敏才识。富年力。而生长之地。宦游之途。且素其人。谁其长。遂改命公。且诏公其遄往焉、朝廷重视河套、于延绥不轻授、且急也如此。岂无谓哉。公西驾有期、右布政使陈公、首诸寮继声而属春以序、春昔官职方、行视陜西马政、往复三边且一年、驻榆林几两月、目考宋唐汉秦守边固圉之迹、窃怪史称汉武帝听主父偃城朔方郡。循秦旧。因河为固。当白羊搂烦。败走、日计亦非失、然民徒十万口、转漕甚远、自山东咸被其劳费。数十百巨万。府库并虚。唐中宗用张仁愿。于河北筑三受降城。乃突厥默啜雄争之隙置戍虏腹。未见其可。而六旬间三城就。朔方自是无寇。岁损费亿计。减镇兵数万。言之甚明仁愿所筑即汉所城郡地彼此利害乃尔辽绝何哉今不可不求其故也。唐末朔方、巳据于拓拔氏、石晋十六州。重为辽有。而宋人于此矻矻与元昊竞。韩范之才。有弗克济。匪其罪也。我朝取天下于夷狄极弊之后。今日边事。大非宋比。仁愿之事业。其不有在乎。春职方时所及知、成化弘治间、守臣请兵搜套之议、相地移戍之议、远烽堠便营屯之议、或欲永禁畜牧。销贼觊觎。或欲广立耕种资我供亿。众见角持。暨今未巳。有一朝必有一二人有一人必有一二策在力行之耳一代经略岂无一可用之良策天其资公以事业于今日乎。自古中国守边、皆将卒宿内。以御戎虏于外。而兹地今日。虏乃得入吾内。而吾反设守防于外。若之何可不求汉唐之迹所以之故。而为之所也。此善谋国者之所以有望于公也。今非其时矣乎。以公才与年、为国家办大事业、有余地、春于公同年也、而为斯言、非私望也、
　　送赵都司序【湖广都司】
　　或问予选将之法、予曰取之门第。不如取之行阵之得实材求之内服。不如求之边徼之得实效门第者膏腴恩荫子、鲜克读父书、而行阵多汗马功奋之人。武勇着。生内服者。坐而谈兵。岂知古法之不足恃。而边徼所出。性习安焉。地方夷险之迹。蛮貊向背之情。固其少而谙之者也。然则执此为今日选将之法可乎、天地生才、彼此何间、予此言特举其大凡耳、而今之选将者、乃复相以躯干、制以阶资、较以骑射、察以过失。裁以章句、而其它美、一无所于计、是白起之精悍。不用于秦。韩信之落魄。不用于汉。杜预之射不穿札。不用于晋。李靖之身挂罪累。不用于唐。而韩世忠之目不知书者。不得用于宋也。白起李牧姿貌告在中下豪杰知略出众之士。不幸而在下位其资貌膂力不与才副而吏议罔贳文字弗取将何以自发乎然则选将之法。其必略是。而后骊黄牝牡。庶几其不失也。呜呼今之任选将者、其足语是也乎。吾湖省都指挥赵君惟远、长自炎陲、家承阀阅、而早以功业自奋、自五开卫指挥使晋今职、今年朝贺京师事竣、过予别、因及疆场事、凡湖南北、广西、川东、贵州之境、溪峒山箐数千里、指数历历、猫獠猺獞。种类猥杂。皆能本其居而名之、其地为要害、某蛮最顽犷某处有某策可备。某策湏某时可用某卫军可相援。某府县粮可相济。言若图画、粲在几格。余为之惊曰、君其吾省今日将帅选乎、选将之法、予言其大凡耳、征于赵君、有不诬者、君官级浸高凡百副其才、而持身谨慎、悦礼乐、熟诗书、见称乡国、征于今之选将者、其容不以君为首举乎、君行当提兵为天子守边固圉犬用于南、不疑大丈夫之所树立方来未既、予兹先拭目矣、故于其行序以送之
　　杂记
　　武选对字二条
　　武选对字二条【武选对字】
　　一文武器业。各有所成。用人之道。当核其实。我　祖宗立法、武官袭职、年及二十、必令比试弓马堪中方支全俸、再比不中、罢职充军、其总小旗告替、亦要并鎗得胜、纔许收补、若过一辈不并、及辈不中者、革充军役、若今□军少官多便不成体统当时军多官少法令尚严、如此、是以管军人员莫不闲于武艺。今承平日久、伍符尺籍、消耗大半、而官旗冐滥过之。教场比试之间。徒存故事而巳。十数年来、比试不中、发回再比者几人、再比不中、罢职充军者几人、强不能搀、重不能持、鸣锣双收、多出姑息其在外省、并鎗之为故事、抑又可知矣南方卫分、又有父子祖孙、未曾并鎗、仍冐旗役者、遇蒙征调、报功升职、往往皆是、盖缘功次本册。祗开旗役。不分巳未并鎗。该部无由稽查故也。今后合无行移内外监比官、将本部送到教场比试官舍、严加阅视、走马跳涧。射箭使鎗。俱要一一便利。方作双收。单收一不中度、送回本部、遵照　太宗皇帝圣谕施行、及行各省镇廵官处查出各卫未曾并鎗旗役、照例俱革为军先年有冐役功升职事、亦就查革、百户准作实授摠旗、总旗准作实授小旗、功升多者、准此、逓减一级若总小旗、弟男子侄补替、湏在十年之内。方纔听其告并。并不中者。即充军役、本都司仍将并过旗役姓名、造册缴部、使报功升官之日、所司得于查考。如此庶几世荫之子、知尚弓马。而于　祖宗良法美意。求才核实之道。亦不至坠失也。
　　一国家制律以警有位、惩艾之典、不分文武、伏覩大明律、文武官犯私罪、条目轻重、各有攸止帚、若军官私罪、该笞者附过收赎、杖罪解见任降等叙用该罢职不叙者、降充总旗、该徒流者照依地理远近发各卫充军、　祖宗之制、未尝不与律文职者相等。而近来事例。过于宽贷。有犯监守常人盗、受财枉法、满贯、律该绞斩者、止发边方立功、监守常人盗枉法不满贯、与求索科敛、诓骗、计赃满贯、问该流罪、减至杖一百、徒三年者、俱运炭纳米还职、至今日而文聀所犯亦有不能尽行法者夫文职犯、该赃私虽在丝毫、罔不革职、枉法满贯、亦必充军、而于此辈独宽之以必贷之条、示之以可解之路、刑罚失中、恐非国家制律初意、其犯该窃盗掏摸、盗官畜产、白昼枪夺、奸宿军妻、行止有亏者、俱发为民、此例之行、虽若足以惩恶。然其子孙即得承袭。是其职事特举此遗彼有为民之名无罢职之实彼亦何所介意、军职降级调卫者、本犯存日、子孙不得替回、原职、为民者、罪本重于降调、却反得承袭。揆之事理。亦有未宜。今后合无本部会同法司、从长计议、军职有犯、除公罪及真犯死罪、并本条各有正律外。其余所犯、但系赃私、俱依名例律条、该笞者附过收赎、该杖者赎罪解、见任各降一级、于原卫所带俸差操、犯该奸盗等项、行止有亏、败伦伤化者、照今例发回原籍为民、无原籍者、于本卫所随住、仍照畏罪脱逃旧例、候身终之日、及年六十、方许子孙承袭。原职若犯监守常人盗产库钱粮、受财枉法、不满贯、夜窃盗掏摸、盗官畜产抢夺哄吓略诱掠卖诈欺诓骗、拐带求索、科敛诈伪、该徒流者不必赎罪。俱照地理远近发各卫所充军、共赃至满贯该斩者、若各人祖父系开国靖难功臣、许令子孙袭受原职。若系近年新升者、各降一级、如此庶几世禄之家、有所惩艾。法令克一。名器以重。而不捡者、自不敢轻于蹈罪也。
　　皇明经世文编卷之一百二十六终
　　皇明经世文编卷之一百二十七
　　华亭陈子龙卧子　宋征璧尚木　徐孚远闇公　李雯舒章选辑
　　吴培昌坦公参阅
　　何文简奏疏（疏）
　　何孟春
　　疏
　　陈万言以俾修省疏
　　塩法疏
　　省营缮以光治道疏
　　陈万言以俾修省疏【修省八要】
　　宪宗时近幸颇用事公此疏甚切
　　臣闻之范睢献秦王书曰语之至者臣不敢载之于书、其浅者不足言也、苏轼上书其君仁宗亦曰、臣试论小者、而其大者将有待而后言也、言系乎事、事有小有大泛言则浅、究言则至。臣今获承明诏、将言其浅而小者乎、亦将言其至者人者乎、言系乎事、事视乎时、时之所急、虽小而非泛言、不失为至非时之所急、君子不以溷其君、言固将先乎所急者、虽然、在其君听之何如耳、乃者清宁宫灾、　陛下夙夜祗畏、思勑天之戒、遣官分祷天地太庙社稷、以致灾之故、首罢毓秀亭之工作、已成者而撤之、特诏廷臣痛加修省、凡有所见、许其直言、中外执事、激衷申悃、谁其忍默、浃月之间囊封投匦、罔不上闻、自以朝无讳言、时难再际、延颈企踵颙俟报可、而九重玄邃所、见施行、未尽遂言者之所望、岂所言者皆非时所急者耶、不然则此诏也、宋司马光之谓数年前亦有之、而今为修故事而已、乃今闰十一月日有食之、灾见于天、古饮君臣、尤不敢忽、　陛下修省之诚、当不遽已、毋致臣下有此疑也、当世之务、入于弊者多矣、臣以诏旨征诸道路、得数事、亦欲为芹暴之献、而恐非时之所急者、敢先以果听断、公任委、为　陛下劝焉、而始及之、以上补修省万分之一可乎、臣惟前日宦官李广未死、氛之盛、至薄太清、　陛下于听断不无有所借、任委不无有所专、今天祸其身、身死罪露、宵旰之间、听断果矣、　朝廷之上、任委公矣臣犹以为言者、葢欲即巳往、劝　陛下于将来、庶几　陛下有所惩艾、不致将来有如广者之所为也、书称万几、诗云普天率土、人君御烦治广代天工者虽有其人、而动皆覆白于上、苟听断不果、意绪紊于迟回、弛张滑于犹豫、藻鉴昏于系累、则政出多门、命从中降、而纪纲不可得立、爵非士共、罪非众弃、而赏罚不可得明、前之所是着为律、后之所是疏为令、而号令不可得一、太阿且为人所盗弄、而能禁其毋割乎、史称汉宣神雀五凤之治、吏称民为、由其信赏必罚、听断惟精以得之也。元帝嗣祚、权入弘石之手而宣业遂衰、田其优游不断、牵制文义以失之也箕子洪范言沉潜刚克、继之以作福作威、子思中庸论天下之至圣、必及于发强刚毅、足以有执、葢果之为贵也如此、　陛下自即位总览政事、如天之运、本无凝滞、而二三年间、各衙门所题请事宜、或不即出、积之旬日、出即有非原所议拟者、中间岂无有奔走幸门。交结近侍。夤缘肺腑。依托唇齿。以相引救者乎。躁者望速化。戾者觊苟免。私者愿独利。左右之人。惟利是嗜。惟党是亲。养谀导佞。排鲠挠直。所偏好则钻皮出羽。曲为掩覆。所偏恶则割肉安剌。外生科条。不顾远图、不恤清议、是以人情汹汹、众口沸腾、见某人某事不当如是而如是则曰某者阴为之地也。某人某事当如是而不如是则曰某者阴为之间也。某人某事始不如是而终如是则曰某者阴为之斡旋也。臣亦不能无惑焉。如都御史王越以传奉诏不果用者、兵部议推总制西路重臣、所推阅数人、及越乃赐俞允、王越得陛下之识擢、推究其源、岂无有誉越于　陛下者乎、给事中王纶以诏与补外者、吏部故累以布政司参议缺闻、而所补皆所陪点之人、踰年而后得参议、前之不得、有毁纶者矣、团营官军、兵部题准不许奏讨做工、而毓秀亭等处工役、竟复不免差拨、此固有人以启　陛下然也。甘肃守臣奏复哈密乞怜降勑及金印命服封其国长、　圣断着差官法、兵部具题欲无差官、诏如前旨、于是拟差二员以上、本入一月有余、复得旨准不差官、夫前欲差官者、　陛下之意、久而不差所差之人、必有非陛下意之所欲差者、庸知左右有不欲差其所厚者。以侥幸功名。而无　陛下之命。故此未发乎。　陛下春秋鼎盛、英睿迈古、渊衷所处未应左右能与、惟夫遇事稍尚安详故有如李广者得进言也、臣见近年科道官及诸执事所上封事、又多有久留中者、彼其所言不于庙廊、则触权贵、中鳃鳃然常恐鹰搏狡兔、反为兔噬、而　陛下辄以留中、使彼不得请命、却步丧气、徘徊郁塞、叩天无路、何也、奏文之可不可、行与不行、两言而可决者、　陛下岂以前代故事、容受直辞、则欲常在斧扆时省览耶。抑欲保全言者以烕谤。且宣付史馆以成君臣之美也。臣不能知。然知　陛下不行其言。则必无是。无乃其言谬悠无可采者乎。彼之敢于上闻、倾沥肝胆、其思必熟其计必审、非以为已谋也、以为巳谋、小加谴黜、大正典刑可也、非为已谋而　国家之虑、纵有不熟思不审计、而伤于戅、失于裂灭者、　陛下亦当山藏海纳、于短取长、优示　旨谕、以奖敢言之风、未可弃置如无、漫不加早白、使左右者得以甘心而成其暧昧之祸、以诬风节之士也、书曰小人怨女詈女、则皇自敬德、厥愆则曰朕之愆、不敢含怨、盛德之君、忍乎匹夫之无状、而必省诸已、况于在廷之臣、为国元士、负其慷慨、以言为献者乎、商周之际、以不谏而得罪者有矣、墨刑是已、未有谏而得罪者也、谏而得罪、见于末世、然汉唐有道之君、亦自不尔、　陛下始意图冶求言甚切、　先朝以言被黜之人、如林俊辈、无不起用、而御史彭程以言事罢为民、按察司副使杨茂元以言事降为府同知、彭程杨茂元之罢与降。当时必别有以得罪者。人相传言则以为为某为某矣。礼部郎中王云凤以省牲日、驾后骑马、得罪降知州、云凤先常发李广之奸于　陛下、故论者亦谓此乃李广因事以中伤之。所谓暧昧之祸也。今日之给事中胡易、御史胡献、皆言事者、胡献见蒙降调、胡易犹在禁狱、欲加之罪、固自有辞、臣愚但恐非　陛下求言始意、臣闻彭程已死、杨茂元王云凤行当复用于论定之日、胡易胡献二臣者、　陛下傥查无大过、乞速赐矜悯以释论者之疑、昔唐太宗问魏征比来政治、对曰陛下贞观初导人使谏、三年以后、见谏者悦而从之、比年勉强受谏而不平也、征之对不及政治。政治之进退。实决于此。臣愿　陛下于此察焉、得颂不如得箴、得唯唯不如得谔谔、得所可悦不如得所可警、人情无甚相远、彼顾欲嘘死灰以自焚、啖野葛而自毒耶、白璧不可为、容容多后福、有能奋然不顾、尽其言于　天子者、葢素有风节之士。不多得也。而言脱其口。咎及其身。怨种于前。患生于后。彼非失心遗死生之人。则谁肯更言者。将来流弊。人且浮沉自营。心口相戒。甘苟翫以夸太平。执文具以为观美。务因循而长偷谩。乐软熟而憎剀切。随时好尚以固宠荣。雷声是非以便附会。臣不识此于盛世安所取乎。此臣所以愿　陛下之听断果也。人有常言、天下大器也、措诸安地则安、措诸危地则危、人主有是大器者也、是大器可以一人有之、然举而措之、一人之力则不能济、故必有以借其力于下、有以借其力于下、则下得与力、君子与力则安、小人与力则危、故力不可轻借、人主于共理天下者、而任委可以不公乎、易泰之初九曰拔茅茹以其汇、否之初六其辞亦然、此不无谓也、师之六五曰长子帅师弟子舆师、解之者谓君子用事而使小人参之之过也、参术以补、芩黄泄之、不可以为医、绳墨以引、斧斤背之、不可以为器、甘滑以进、苦涩杂之、不可以为味、理必然者、　陛下视今之所任委何如乎、万邦黎献、共惟帝臣、委命致力、不为乏人、而天冠地履、尊卑分恳、上下情隔、苛礼维甚交诫未孚、言获伤舌、动遭掣肘、貂珰乘焉、黜运潜持、阴邪之径、货利之关、日辟日广、争驰捷出、人才杂揉、吏事滋蠹、　陛下且不知其底极矣、　陛下试一思之、致此固有由也、古之君臣、相取以图天下之治、其相得甚相欢也、都俞吁咈、谈燕一堂、推置心腹、洞彻表里、纤芥之嫌、不萌其间、是以其臣知无不言、言无不尽、出其身为天下营、各执其职而始终无所忌避、而其君所为而成、所欲而遂、　陛下能如此乎、臣生长外郡、见臣郡之守、所属来谒、必门卒为通、所属急于见、无不赂门卒者、此言因小以喻大既见以簿书上、簿书坌积、则付房吏看详、所属恐其寻隙以议、无不赂房吏者、门卒房吏于守何亲、而得贾利而假权、况乎人主之左右、为狐为鼠、为鬼为蜮、岂无贾利而假权者哉、外廷固不如内廷之近密也、士大夫固不如宦官宫妾之亵昵也。前日李广未死。　陛下之政事。彼得而挠。人才用舍。彼得而议。九重非时之旨谕。彼亦可以时而假也。群臣趦趄龃龉于外。观望风旨。李广之不若也。固宜有苞苴其门。相与生盟死结者矣。名位已盛。欲其固塞。宦游未达。欲其进级。地在闲远。欲其招携。迹涉孤危。欲其培植。事防诖误。欲其回护。衣冠清流。岂真不知耻哉。无以结知于　陛下。故结知于　陛下之左右。忧时之念。夺于有我之私。狥国之诚。不足胜其营身之计。士风如此、　陛下可无挽之、科道请按李广赃簿以治交结者罪、　陛下秘之、但令指名来上。而卒置不究、科道所指之人。得于所闻。末由皆实。　陛下置之不究。论者咸归　陛下能惜大体。然言路峥嵘。昉立风采。　陛下亦当黜一二之尤者。以示后劝。　陛下用意过厚。以为彼附李广。自广有宠故也广死无所寄宠。彼将自罢。何足深责以败厥类。　陛下此处。且能惜士风矣。臣以为　陛下果有此意。莫若自令以后公于任委。孔子不主瘠环而臧仓沮孟子、邪正必不两立、今之士大夫、能严颜正行、无求于李广、然有如广者、复存于今、当其气炽焰张之际、抑将奈何、闲居谇语、不过俛首太息而巳彼诚不得君、嫉妒是畏、无以展布四体、罄竭思虑、事功之的、难以责其必至、臣以为此三二十年来任委未公之积弊所致也。自古愿治之君、无不详责于臣下、而考其政详责于臣下。使贤否不能隐。考其政。使是非不敢私。所以使其不能隐不敢私者。非君之智术以伺察猜防为也。臣观唐太宗论其臣房玄龄辈优劣、人为数语、断其平生无爽诸司所行事、委曲皆悉之、非太宗能以身亲群臣朝夕不废延纳、何以得此、恭惟我祖宗在位、建官惟贤、位事惟能。而优接臣下、罔存形迹、早朝奏事未毕、每于晚朝尽之、正朝之外、尤隆经筵劝讲之礼、遇有机务、辄　驾御左顺、召六部大臣与之商确、间临内阁、命学士定其可否、然后施行、故大学士杨士奇有三朝圣谕录、李贤有天顺日录之作、且载　列圣所与议论之言、蔼若家人父子、传播四方、见者踊跃、今　陛下早朝视事能几时刻、通政司引奏之外、德音不可复闻、晚朝旷废、经筵劝讲之礼虽存、而　圣意无所咨询、侍从之臣、讲罢亟退、殆以粉饬治具云耳、天下事　陛下一切征诸尺牍、何以详责于臣下而考其政哉、臣惟臣下之告君。见于疏奏。不如见于对陈之为切。疏奏之言。不如对陈之言之易为功。葢疏奏者情每难尽。而对陈者从容出之。每有余。疏奏者以言期上之行。而对陈者得反复究竟利害之实。而上行之自勇。疏奏者人远。谗邪或蔽之。而对陈者下输其情。上获其益。公论具在、无扞格也、今群臣其谁得更番需次、对陈于　陛下者、天下事一切惟尺牍之听、是以贤否是非。左右得以调停消息。而一陛下无自知之。无以详责于臣下而考其政。何得无其弊哉。臣闻之我朝之有内阁、犹前代之有中书省也、我　太祖皇帝罢丞相、革去中书省、太宗皇帝故以老成文儒选居内阁、专备顾问预参密勿、是内阁者、论道经邦之地、唐人谓政常在中书为治本、宋人谓事不由中书、即乱世之法、臣以今较之、政宜常在内阁、事不可不由内阁　陛下盍隆其礼而重其责焉、大学士如杨士奇李贤皆膺　列圣之眷注、故得尽其才、　九重有一言一事、皆得议于其始、故不至布出于外、而致諠嘐之纷籍、今则不然所以有委任未公之积符也。诗曰虽无老成人尚有典刑记曰大臣不治而迩臣比矣、故大臣不可不敬也、是民之表也、迩臣不可不慎也、是民之盗也、臣愿陛下恢张经纶之虑明目达聪、兼听博采、日与内阁讲论当世之务。大小条件。内外便宜。一一付之。该某部所掌。则令某部与俱。不畏猥烦。务求今之所以异于古者何如。得失之机何在。设施之方。损益之节。以何为善。欲变害以为利。何为而可详审斟酌。既得画一。则断而行之。仍令内阁及府部耆旧大臣各荐其所属、科道预举其所知。以应宣召。以匡所行之不逮不以小恩废大义。不以私憾枉公法。不以旧习妨新政。不迷于两可之辞。不沮于交鬪之口。如此而行不当者少矣。若复有之。六科得而缴驳。十三道得而纠举。定不至以水济水泛害无极也。经筵之日、　陛下诚能好问好察、于休勿休、孜孜无倦、侍从中当有以正巳之学为格君之学、讽诵诗书、嘉扬善导、以益　圣德于缉熙者、我　太宗皇帝尝诏武臣有曰上能推诚则下乐尽力、　陛下能公于任委、臣下感激、自然百倍不锡马而荣、不授金戊而惧、同心并智相与淬砺以效区区将自不容已、　陛下于此而循名以责其实定其黜陟才之短长事之轩轾、举在冕旒è纩之下、其不胜任之人、科道劾之而彼非被空文、　陛下罢去之而彼不怨、彼知天之不可欺　陛下之深知也。岂复有以赂啖左右而取罪哉。当此之时。虽有李广千百。亦何能为。埽除帏闼。免无他责幸矣外廷既昌内廷自戢。士大夫之气既作。宦官宫妾之势自不得行。此臣所以愿　陛下之任委公也。　陛下幸裁察焉、果听断公任委二者臣言之矻矻覼缕切至时之所急、无大于此、董子有言、正朝廷以正百官、朝廷正而天下治、其道如此、臣敢以此劝　陛下、臣言非老生迂士之泛谈也、若夫臣之得于道路者请别白而终言之、　其一曰臣闻郡守县令、民之师帅、古人有是言也、县得人则百里受其赐、郡得人则千里蒙其庇、或非其人、则百里千里婴其害　圣君在上、思天下匹夫匹妇、有一不获其所、犹当不可、况百里千里之生灵、可寄之于匪人乎、臣观今之为　陛下守令者、有非其人者矣、狼羊相牧、禽犊是资阘茸龌龊、所在皆是、　陛下之民、有不获其所者矣、筋骨供于棘舌、肌肤刮于铦刀、终岁疮痍、痛定复痛、知治体者、能无木然、古者郡守入相、郎官出宰、守令之职、甚不轻也、今之为知府者、皆四品、廷臣累日积久而后至、宜少不才者、而府佐及知州知县佐贰等官、则不皆进士为之、进士出身者十三四、监生吏员出身者十六七、此郡县所以有不得其人者欤、世之所重在进士、考课之法、旌异之典每先焉、监生吏员出身者流。大较钟鸣漏尽。日暮途穷之人。志气销蚀。精力疲惫。仅胜冠裳。无有干局。望利而馋。触事而颓。流风踵类、考课若其弗恕、彼浮家飘宅、何所于止帚、十人而九皆坐可黜之列、无以酬其灯火栖迟之望、尘埃奔走之劳矣、其中有铮铮于铁、萧丛而兰馨者、虽其上司旌异间及、该部自以非进士、此无所事旌异也、臣以为不然、赵禹之才。出于佐史。龚胜之贤。发于郡吏。黄霸丙吉薛宣非汉名相乎。尝为卒史为狱吏为书佐矣。人才何尝之有。作之则振。推之则靡。进之则前。退之则郄所赖上之人执其、机耳。天下善人少、不善人多、才者无几、不才者比比、号名进士者珉中玉表、有不才者矣、郡县之职。今况不皆进士为之、监生吏员出身、常居大半、而上复无以为作之进之之机、采名不采实、惟其出身之拘。而不较其才。使监生吏员出身者。才者无以见其能。而不才者遂无顾稽。曰我非进士比。空自苦何为。于是受赂营私。不复以承流宣化为事。巧需酷筭。一毛不遗。上司至则厚奉迎以宽指摘。饰玩好以市姑息。幸不失官。则以岁月广为子孙地。是监生吏员出身者。无劝于前。无惩于后。几何其不率天下而为不才之止帚也。如此天下之民何辜焉。　祖宗时其取人也广。其察之也核。其待之也一凡诸途出身之人。参错有位。皆英英而腾、蒸蒸而升、有以自树、今乃风马牛不相及、一大府连数州县、分职数十员、不数进士、进士外乃少可旌异者、考课之法不严。而旌异之典有所偏之弊也。臣愚欲乞今后巡抚巡按及布按二司分守分巡官、凡遇所属府州县掌倅官员、有政绩超卓。堪事数者、分守分巡以呈巡抚巡按处、事为核实奏闻旌异、不以其出身之途、而偏低昂之衡、该部按其旌异者。前后多寡。逓擢用之。不废秋资格之循。而无形迹之泥。进士者将益有所激发。监生吏员出身者亦将不肯自弃。而砥行砺节。蕲标榜于时流矣。若复有旷职废事害民者、督之于考课、于进士不以其名第加护。于监生吏员不以其生平可怜而加贷也。臣惟古今之考课道二、一察其守、一视其为、守以廉、为以能、二者凡有官之最、臣以为课牧民官者、又在以得民心为本。世有廉者未必能。有能者未必得民心。而民爱之者。非有呴咻温暖之政。而无叹息愁怨之声不能也。臣故以得民心为考课府州县官之最。郡县官员有廉者。有能者。有得民之爱之者。旌异在部。该部既按以擢用之。又每岁查照取其廉且能而民爱之者一人奏为高第。如汉故事。　陛下特降　玺书奖谕以风天下。不得民心。虽文案无隙于照刷。而旌异无所支。使天下之为守令者。知爱民是尚。而循良之止帚。民将蒙庇受赐。洊及于无外矣。　其二曰臣闻　国初。各处未尝有巡抚官、宣德间始以侍郎都御史为之、时惟南直隶河南山西陜西有常置其它布政司、诏遣有时、一年二年而皆回、今秩皆都御史、除浙江福建外、则皆有常置矣、臣惟今之巡抚、即魏之慰抚大使、隋之宣抚大使、唐之存抚安抚使也、宋亦时命、而今为重、边方领置之权、腹里兼转运之职、手持　勑纸、便宜行事、三司属其管辖、数郡系以惨舒者、宋神宗谓文彦博等曰、诸道使臣职任至重、宜谨择人、久于其任、彦博等对曰、为治之要、无以易此、故熙宁元丰诸道使臣、有久至十余年不除代者、劳効显著、则增秩赐金、简慢不职、则削官夺赐、乘驿入奏、更互赴阙、吕祖谦至着以为一代法、今之巡抚、视宋诸道使臣又为加重、其人固不可不谨择而久任之也、臣切见吏部推各处巡抚都御史、该腹里会户部、该边方会兵部、揣比停当而后上请亲择、何谨如之、然其受任、往往不久人方与地宜、而地莫能留、地方得其人、而人莫与处功垂成而来者交籍、事未集而谋者巳易、其又不然者、属府未及按部、下情未及体悉、六条未及举剌、庶务未及兴革、席未及暖而座巳非矣、今制岁差御史一员、巡按各处、若巡抚不久其任。与巡按无异。何复用巡按为哉。臣闻宋司马光有言、古者各守一官、终身不易今居官者三年数月、辄以易去望职事之修、功业之成、不可得也、臣以今日观之、京官分曹列署、寮寀稠沓、似无不久任之弊、外官若不久其任。即巳不得究其用下不得沾其惠。　陛下欲行久任之道于外。又宜从巡抚始。近例巡抚官每年一次赴京议事、然当议事之年。多有以地方有事。不果行者。臣请即腹里边方为限。腹里三年。边方五年。必须一次赴阙。　陛下亲降德音。询问民瘼。一以示其优异。一以观其底里。六部各奏其所行。果有成绩蕃锡而慰遣之。其有不职。科道得指实而论之。夫巡抚择其人于先。而久其任于终。于更互赴阙之际。有增秩赐金之褒。有削官夺赐之辱。则彼之得久其任者。必为有益地方。以无负　陛下者矣。　陛下他日股肱辅弼。亦必多得人。而不肖以徒手幸愽　陛下之崇级厚禄者无有矣。抑臣闻知巡抚官为抚治地方而设、浙江福建乃独无巡抚、何也、闽越地濒海岛、番倭出没、未为无事、贼首叶宗刘邓茂七尝据其地、僣号称王、攻刼城邑、哮噬无前、至勤王师就剿、血蹀通衢、始获制其死命。以今视昔、二省地方、独可忽乎、湖广郧阳、江西贑州、今因流民不靖、俱添巡抚官、而所管地方、连带他省、他省顾无巡抚可付责耶、臣以为地方东牵西制、下司难以奔命遵行、贑州巡抚官、可改专管江西、彼郧阳者非山西之延绥陜西之甘肃比、可以裁革、而江西福建二省、不可以不添设也、伏望　陛下以臣此议、下之该部、酌而行之、使大臣不孤廵抚之责。各处俱得巡抚之惠、　其三曰臣闻古之明君、所甚惜于名器者、欲以奔走天下之人、而砺世磨钝也、惜之古人不易得、而得者以为重、后世不知此、爵禄混混、源浊流滥、苟一男子、皆获波及、无所于泽、肉视乳臭、坐致人上、视其名器、不足为其重、名器不足为其重、而彼何德于上之有、上以其法应与也与之。下以其法应得也。谓上与我者乃我故物。虽得罪谴。不足疵类。如此之上之爵禄。轻于粪土。不足以为下劝矣。此后世之任子、所以识者致议于其时欤、臣惟我朝祖宗立法、凡文职大臣必立朝久、劳勚茂、名德隆者。录其子孙一二以荣后裔、出自特恩、不为常例、近年三品以上官、始槩乞恩、以子孙入监、然亦有所裁节。不至如宋任子之无谓、使子任其孙。孙又任其子也其武臣则不然、父死子继、无子同产兄弟继之、无同产兄弟、从兄若弟继之、又广于倍子之法、葢我　太祖皇帝平定四海、　太宗皇帝肃靖内难、籍于武臣之力居多、披坚执锐、摧锋破敌、全一生于九死之余惟其艰险、故报之独延长也、今天下卫所巳定、恒满其位、而后来之官、往往倍蓰什百、不论事之难易、功之大小、例得世袭、其中乃有身不临阵、徒以与参随头目之末、而滥冐者、所获首级岂阵前手刃之贼、或由其势邀、或出其货取或得于尸戮、守臣皆与奏报、张皇功次、绘无为有、织虚成实、该部虽经节行各边禁约、而弊端竟不少衰、今之新任升有功之人。要无祖宗时比者。将不世袭之欤。堕将士立功之心。因噎废食。未见其可。将世袭之欤。继继绳绳。无有限极。车载斗量。把榷腕脱。其如后来之冗何。　朝廷于此必有道以处之。臣愚不能究。窃愿　朝廷之惜名器也。臣惟今文武途　食君之禄实一、世袭既优诸武矣、则法度之所绳于文武者、岂容无异。今问刑衙门文职犯赃必罢职。枉法满贯必充军。而军职犯该监守常人盗卖犯侵欺枉法满贯该绞斩者。止降级调卫。枉法不满贯该徙流者止原卫带俸。犯均而罪不同科。甚不伦、臣质之律。军官有犯私罪该笞者附过收赎。杖罪解任降等叙用。该罢职不叙者。降充总旗。该徒流者发各卫充军。　皇祖制律。未尝不与罪文职者等。而刑官乃特遵近年条例近例。又有载犯该窃盗掏摸盗官畜产白昼抢夺奸宿军妻行止有亏败伦伤化者俱发原籍为民。子孙承袭。意败伦伤化者罪死而得为民。法巳弱于惩恶之典。而其子孙即得承袭。是其职特举此付彼。有为民之名。无罢职之实其罪且不轻于降级调卫之不得即替者哉。或谓降级调卫者。犹存其职。为民者其职亡矣。职乃其先人之功所得。职亡于其身。故即承袭于其子孙、以报其先人也。湛恩汪濊、固如是夫臣以为今之升世袭者。不皆　祖宗时开国佐命之旧。至其罪。又每从宽贳之其源不清。其流不节。爵禄益滥。如之何名器之足为其重也。乞勑该部计议、今后各边有警、守臣上请兴师、势果紧急该部即行文彼处、出榜以示、从征官军临阵、若能奋先擒斩首级、回辔之际、径赴镇巡官处辩验以俟具奏升赏、其中官军贫苦、当升而愿赏者镇巡官辩验明白、厚与赏犒、敢复奏报依阿为人首告、及该部或彼处巡按御史异日廉察得出、凡关节所通、俱坐欺罔、又乞该部会同法司议定军职前项所犯罪名、一断以律、成化年间事例不得引用、仍通行各处问刑衙门知会、有问该罢职为民者必候本犯身死。方许子孙承袭。其先人非开国佐命之旧、承袭之日、革去一级、于原卫所带俸差操、庶几彼之虑后不敢亵上之名器、而来不捡之轻于蹈罪也。　其四曰臣闻民惟邦本、故山附于地、君附于民、文王视民如伤、非其民真有伤、其心常恐其或伤耳、　陛下之民、文王之民也、　陛下之心、文王之心也、深宫□□、念及天下、其亦以民有或伤者乎、周公告成王之无逸曰怀保小民、惠鲜鳏寡、是文王以伤视民之实也、　陛下发政施仁、惟其是而巳、天灾流行、时不皆太和、天下不皆三登万庾、旱干水溢、何岁而无。民伤无瘳、　朝廷则有不尽知者、臣以天下郡县岁凶荒处民税粮、有一毫不获蠲免者、有以知　朝廷之不尽知也、守令责在牧民、民伤水旱、彼宜不忍、而彼有忍者矣、臣切见岁凶荒处、耆老告报、府州县不敢谓实、委官踏勘、踏勘者返曰实、始为申合于上司镇巡等官。镇巡官不以为实、委官踏勘、踏勘者返曰实。始为请　命。命下该部查照当行、始为行文、转而下府州县、即其所伤分数以减征缓赋。民其有速获贷赈者乎。凶荒之民、枵腹待哺如涸辄之鲋、望斗升水于旦夕、犹不足以救、而彼文书往复。动经数月半年。岂其所堪哉。故今之岁凶荒处、耆老不以报告府州县。以无益也。府州县不以申合干上司镇巡等官。以无益也。府州县委官踏勘。不过骚扰一番。镇巡官委官踏勘。又一番扰。到头贷赈之及。其济几何。此守令之宜不忍于民者而亦有忍焉者也。此天下之凶荒。所以　朝廷有不尽知而莫之救也。凶荒而莫之救、人如鬼腊、突绝炊烟、襁负相属、殣尸相籍、谁与出涕无赖于此啸召、乌合必多盗贼、业可生活者、均之为害、而有司催督租税、又门常胥徒、身常枷棒、良民且亦流移行刼矣、臣以为　九重轸念元元、欲尽文王如伤视民之实、宜及先事诏谕各官、所治倘遭水旱凶荒年岁、该府州县预委公正官一员、遍历田亩、勘过分数、明白开申镇巡官处、若系半灾、即将当年夏税秋粮、仰行照依所勘分数开除、若系大侵、即为设法处置、仰分守分巡、于该府州县、预备仓粮、放支赈济、事毕取具委官职名、及贷赈若干回报、以凭奏闻、毋拘常法、必俟得命、葢古人权以救荒、有为之者救荒之道。宜速不宜缓。速则骨肉之恩。人人皆偏。缓则排门散粥。延街俵米。而不及事。汉谒者汲黯因视河内火、过河南以民伤水旱、遂持节发粟、不顾矫制之罪、今之镇巡官行事于外、非黯当时者类、地方去京师远、权以救荒、不为专也、或谓　朝廷诚降是令、各处凡遭水旱、不蒙赈则蒙贷、仓廪无所储、民将有过称凶荒者。臣曰非也、汉文帝自即位、赐天下民租之半者再、其后除之而不收者十余年、不为凶荒尚尔、况于凶荒而可吝乎、　其五曰秦开阡陌废井田、后世仍之、天下遂有兼并之弊、然弊之所为、止民间贫富强弱之相形耳、今乃有甚焉者、其皇庄乎、　先朝畿内地空闲、籍之公家、佃民种而收入、其地广狭有定界、其入有定额、非以病于民也、近年看庄人役。罔恤国体。近庄田土。小民衣食之资。横加侵占。由寻及丈。跨亩连蹊。求益不巳。在庄傍者。产去税存。征科之及。负累赔办。富者以贫。贫者何能赡养。民间马牛羊豕。或误逸庄地。即不可望得止帚。有以近庄故冢墓被其发掘。屋庐被其拆毁者。耕夫饷妇。稍不退护。辄罹鞭棰。噤酸忍痛。敢怒而不敢言。按巡之使。过之而不敢问。守牧之官。即之而不敢直。曰此皇庄。无如何也。然则九重厚民之意。何自见之。承平以来。生齿日繁。尽地力不足以给民食。而庄地今广于昔。岂荒面待垦者。庄赋今赢于昔。不过掠之于无辜耳。国家未得庄之利。民间得庄之害。巳无端矣。且皇庄之名、臣愚有所未解、天子以四海之富、任土作贡。岂此数庄为巳物耶。昔汉景帝诏民徙宽大地。宣帝诏池籞未御幸者、假与贫民、郡国公馆、勿复修治、流民还止帚者、假公田贷种食、元帝亦以公田及苑振业贫民、江海陂湖园地属少府者以假贫民勿租赋、今天下未有宽大地以便民者、畿内之庄。固公田也。今纵不能以假贫民种食勿租赋。可于民之所种食而租赋者夺之。使民以贫乎畿甸咫尺。不能无害民之地。况达于此者。陂湖园池课程之类。为王府所有者。私蓄聚敛之臣、各操渔猎之具。而所在之民。能无苦乎。臣闻勋戚世族、所得附京恩赐庄田、家人亦有挟之以蚕食于他有军民之不逞。亦复以巳业投献权要。恃为窟穴。而他取偿焉。或投作陵户以嫁粮差。附京如此。在外王府之所认纳。宜又倍之齐民之奸。治世之贼。心之所营。为害不赀。不可不严为之所也。臣愚欲乞　陛下　勑该部官往勘　皇庄地面、从实丈量、若军民告认旧业、邻证有可执结、割而止帚之、其庄占巳久者、收为本庄余地、地坐某府州县。则某府州县就地起科。佃民耕种。止称公田。毋得仍作皇庄名目。丈量巳定、造册缴部、岁收其入、查该内外某衙门应用。则付某衙门以备岁费。若遭水旱。与民田一例开除。既不失庄之赋、亦不病治庄之民。而畿甸之内。无滋毒之疢矣。该部仍通行各省、有王府处、陂湖园地课程之类、系王府奏讨者、有司准此例、岁为送纳租税。免致王府差人督取。今后世族之家。各行戒饬。管业家人。毋致生事。军民一应人等。旧非陵户等户。不许冐报。及不许以巳业投献权要。及在外投献王府。敢复不悛及不行自首。事发其业入官军发边卫充军。民发□外为民。事于受献者。奏闻处置。如此兼并之弊。其甚者庶几可去。　其六曰臣职司马之属、窃捡军政条例、有以见我　朝列圣之拳拳于军政也、我　太祖皇帝武戡胡元、治不忘乱、设为卫所、养天下兵、卫若干所军若干、荒耴绝徼、所在充斥、今经百三十年、未尝有大征伐以耗之也、各处府州县、今皆有清军官而又有　钦命之御史、上下相兼、专以清军为责、其清出军丁、例佥批解、军丁到卫、例存恤之、府州县清军官清出数少者、候考满行黜、解人纵军在家延住、及在道而卖放者、并坐、以军卫所官旗吮嘬所管军丁致其逃者、降级调卫、立法之密若此、此外问刑衙门、又有问发充军之律、清军御史、又有招募为军之榜、日积月盛、是宜各该卫所、伍符尺籍、无所影射。迁徙谪刺。岁有增添。今视祖宗时额数。乃五不存三。七多亡四。边方腹里。一遇番替。仅仅无余。何也。臣知其故矣。夫军新旧相仍。有抽充者。有垛充者。有配充者。有投充者。湠漫天下、商出参隐、不容齐一。丁从卫所逃故。则册从原籍清勾。清勾不断于逓年。而逃故常虚于旧伍。承平之生齿。岂益减缩。奸黠之徒。或窜大户而易姓。或赘妇家而避身。或乘调他卫而遂脱宗。或因流地方而遂变役。军固不易清也。清军官异境之人。在任不久。岂能备知本军充调来历。里书作弊。动曰挨无文册展转屡烦敝纸。千百之中。幸得清出一二。起解之际。又非亲丁。得解亲丁。亦不得其正妻同解而去。所解去者。乃其义男女婿。其临期略卖之妾婢耳。此类到卫。其有不逃者乎。彼该卫所率去原籍数千百里。逃而再勾。率过数年。勾而再解又出数年之外。在逃三次。于法应死。彼辄执称原籍不获或称巳死。官司以人命至重往往不肯追究。何怪乎逃故之常虚也。其据律问发者、官为押送、沿路为防护际烟瘴、逼沙漠、筋挛膝纠、制虽实边。而边卒不可实不徒其戍者之无生。而且累其送者之无还也。其出榜招募者。近能得几正军正匠及听断之丁。在所不许。彼蓬萍无蔕。孰保收籍。今之时。非国初比。土著素产。孰愿为军此例之行。虚名而巳。此今之卫所。所以军不免于缺乏也。国家大事。莫大于戎。　列圣拳拳于军政。为之条例无非欲军之盛为国家亿万年根本计。而稽之卫所。至不及　祖宗时额数之半。臣愚欲乞今日行所以安为军者之道焉臣闻唐陆贽论镇守之兵。又曰非物理所惬不宁、非人情所欲不固论选置镇守之兵、又曰必量其性习、办其土宜、而总之以便于人情之一语、今天下为军者北人而南南人而北。使其族姻永弃赍费不前僵颠于不可极之途而□瘵于已至之域岂便于人情者哉是以军户被清如剥肤。军丁被解如弃市。原籍苟可埋没。遑恤其它卫所苟可在亡。无虞厥后。律示免死。而人怀等死之心榜求报効而人不动自効之念也。然则陆贽便于人情之一语、其安为军者之道乎、今日所以安为军者之道、即贽之谓量共性习辨其土宜是已、合无该部计议转行各处清军御史、督同各该清军官员将所属府州县军户、通对伍项文册、清出军丁、系缺伍失勾、及先年清出在官、远方不曾到卫者清理有次、造册缴部、略访弘治三年题准改编事例将两直隶十三省所属府州县区其卫所南北。于南北仍各度其远近南北近远既定。则查筭其清出军丁之数。与之兑换。使南解补南北解补北。近及五百里远止二千里。此收则彼分豁彼收则此分豁。行令天下卫所分豁之后。不许再勾。则密理能寒者不失胡貉、疏理能暑者。不违扬越风尘免其艰难。签解之苦多端道远其一耳水土易于谙服逃者将自行首官。居者将乐然就役矣。岂忧额数之不复乎。彼各处问刑衙门所有问发人犯定拟卫分、虽罪应发极边、亦宜分其南北、俱拘连当房家小随住、斯不过远以累长行押送人役、而本犯不致逃故、行伍亦得其助、若曰罪戌不远、无以儆众、庶当在遇赦不轻原也、军岂复借于招募乎、军户所巳清出军丁户有不愿行者、此似不可行令其户当二军于本处、或邻近卫所、注籍食粮差操、其户余丁、照例优免、彼安土重迁、宜多有之、是亦足兵之法也、臣此议皆便于人情、以安为军者之道、倘赐施行、天下军民幸甚、臣之所得于道路者此六事、其中亦有急于时者、故终言之愿　陛下终听之焉、　陛下听断诚果、任委诚公群臣将皆怂慂自効于　陛下、听断任委之中、所兴所革、将万万于此矣、此臣所以果听断公任委为　陛下劝也、
　　塩法疏【塩法】
　　臣过灵州花马池、得闻二池之塩、自来不费人力煎熬夏秋晴暖、水面皑皑、如雪如霜、随取随足、而今课仍旧额、伤于狭矣、又巩昌府漳西二县、亦有塩池额课、御史王恺要发洮河岷州折银易马、其河西镇番卫镇夷所有塩池而无额课、除镇夷塩法、该驿公用外、镇番境内外塩池数多、独无资于官者乎、臣愚乞勑赐一清即其已効、广为永图、前项塩池、若是计引重烦、不如增额为便、即行计量近年给引之数、斟酌时中之额、于雨旸干潦之间、制多寡羸缩之节、大约可增二十万引、引塩既定、可计课银、每一百引、得银二十五两、不问客商土著。纳银二十五两者。得引百道课银一年。当不下二三万两。如遇各边缺马。给发买补。巩昌镇番地方塩池。应否照此定夺。其余河阶狄道鱼河等处土塩小塩、各加禁约、不许兴贩、致坏课程、敢有权门势族搀越、依律治罪、庶国用益充边军可无缺马也、
　　省营缮以光治道疏【省营缮】
　　臣切见近日司礼监节传奉　圣旨葢造干清宫西七所并添修万岁山后毓秀亭该各衙门措办物料雇觅工匠摘拨团营做工官军者、臣自闻命、寸衷若惊、端居以思、中夜而叹、　陛下即位以来、节俭形于宫闱、仁恩遍于寰宇、积之于心、施之于政、无非为国爱民、而数年之间、土木频兴、若神乐观等五处、迄今尚在做工、宫西七所固难免于葢造、山后毓秀亭、可以不复添修、今乃前工未讫后工踵之、此作未成彼作复继、费府库之财疲军民之力、恐与　陛下初政爱民之心、不相类也臣谨昧死而冐言焉、命下踰月矣、臣未见有为　陛下言者、意者　陛下锐于所为言必得罪。人故自危不敢言耶。何宜言而久不言也。虽然、臣知此之宜言而自同缄默、是自欺也臣历观载籍、前代人君、未有不惜民力、好廑土功、而克善其治者、民之所以劳、财之所以伤、国本之所以易摇、国用之所以不给致之虽非一端而土功实甚圣帝明君故必谨焉。参缓急时酌应否、非不得已不轻以为而其为之必皆出于为民、如大禹之沟洫、文王之台沼、始下无所病、而上安其利、王制用民之力、岁不过三日、又视岁之所入以定役数、凶札之岁则无力役新甿之治、则无征役于役民之中、寓爱民之仁如此今天下所在差遣如猬毛、贫孤靡遗而大者剏建王府、供饷军需、元元之瘵、难以缕数、耳目之所不及臣不举以慁天听也、京师比年土木之功岂尽同于古之役民者乎、轨时酌事、岂皆甚不得巳者乎、汉书载文帝、尝欲作露台、召匠计之直百金曰、百金中人十家之产、吾奉先帝宫室、尝恐羞之、何以台为、文帝之时、海内富庶、都鄙廪庾皆满、而府库余赀财、且惜百金中人十家之产、则他所用肯复妄费有如此者乎、奉先帝宫室、尝恐羞之、则凡规制一定之外、肯复有所充拓而侈于旧乎、汉文为后世嗣统守成之令主、葢以是也、　陛下志欲齐轨禹文顾不念汉文帝之言耶、且今之时、视文帝之富庶何如矣、国家无事百三十年于兹、丰亨豫大之运、宜非汉比、而闾阎之下、愁叹之声、窘戚之态殊不称于盛世臣观汉文帝在位、赐天下民租之半者再、除之而不收者十余年、当时岂无一切用度、国有余蓄故耳、　陛下视今之内帑储峙、果诚有余、何不间岁示天下以免租之诏、使天下晓然知　陛下爱民之心、歆感生育、遂油云霈雨之望于苗稿之日之为大哉、而必取盈举诸筭榷之利以供工作、臣未睹今日之有余蓄也、　陛下试计今日工作、奚翅百倍露台之费也、二处物料、七所之所寄放、及该监之所收贮、一有不敷、不免索之于外。索之于外。则工部不免那移。顺天等府不免科派。卢沟桥张家湾等处局厂应用者曾不能补料之半。柱础等石皆要开塘起取。瑠璃素白砖瓦亦要设窑烧造。凡百所需。无不扰扰。二语悉工役之弊在内者以一糜二。在外者以十供一。如颜料中石大青大绿。皆每斤值银数两。所用无虑数万斤。银亦无虑数十万两木石等匠。除在官人外。雇觅该三百名。每名一日工价七分。一日即该银二十一两。略约一年工价。巳费七千余两矣。陛下方春时和。不为赈贷之议。奈何有用之财。弃之不急之务。有限之入。荡于无艺之支。无汉文帝之富庶而所为过之。无乃不可乎。京营官军。统之以二。而简之以十二所以肘腋宸居。股肱郡辅。潜蓄精锐。专备仓卒调遣者也。其半外卫四都司。春秋两班。按期轮替。即汉南北军而兼乎番上。唐左右衙兵而并其府卫以居重驭轻。从中制外。我　祖宗之贻谋存焉。兴役之失尚小役京军之失甚大极论之是也非土木之功所当役也。臣揆之制军民二役。分自后代。成周役民之法。有为五两卒旅者。兵之役也。今之比闾族党州乡之中。朋户抽丁。即专役于兵矣。而复不免于他作。不失之重役乎。迩年神乐观等五处做工官军有八千者。有五千者。少亦不下二千。二大营已拨去一万七千。团营拨去五千。备更番者又该五千。工程浩繁。有一二年者。有二三年者。助辄再阅寒暑。在京土著之家。稍有生理。逐月雇工等项。用银至一两余。外卫而无业者。则行粮粜尽荅应不前。自度难支。多行远窜。心畏罪罚。不返本卫。亦往往有之。夫人情孰不欲骨肉相保。乡井相聚。而以行役别其父母妻子。差戌抛其田庐屋产。不可悯乎。今二处做工团营。又该拨去九千。通计更番。即一万八千之数。缲丝见蛹。势殆未巳。竭泽得鱼。后将何继。且臣闻之。各处管工官员。大较假公济私。便迁延以规利。务隐射以求闲。工程不急催完。军士致荒训练。在营听操者。无几何矣。营中之弊。殷实私于办纳精壮私于跟随技艺私于造作教场操点。暂令应名。号令甫毕。四散而去。稽其数目。莫竟所止。由做工有以为推托之地也。虏使祗今入朝。本营人马。送迎摆列。已告不足。万一意外之虞。突如叵测。欲一呼十万。容可得乎。此臣之所为国家根本虑也。虽然臣闻之道路之言。又有当为　陛下告者、外间嗷传　陛下添修毓秀亭、而盛厨庑、丛台榭、将以极游观也、　陛下早朝晏罢、励精图治、清燕之间宁有他念、我　大祖高皇帝皇明祖训游翫去处、更不许造、今乃及此、殆为　祖宗之旧、不忍就堕、而人言大谬者生于疑耳、见影疑形、闻响疑声、疑之所在、未全无以、言之所生、亦必有为、辇毂之下、众口沸喧、传之四方、讹且益甚矣、仰惟我　太祖皇帝沉机先略、创制定规、佑启后人、纤悉毕具洪武八年、建大内宫殿、诏有司不事华丽、曰、使吾子孙后世守以为法、又曰、游观之所、朕决不为、尝指宫中隙地、谓　皇太子诸王曰此非不可起、亭馆台榭今但令内使种蔬、葢以一人治天下、不以天下奉一人、恐奢侈之易萌、而宴安之易溺也、　陛下允执厥中、监于成宪、游观二字、臣奚复容臆揣、而外间得于彷佛之迹、终莫释然臣愚故为　陛下惜也、欲人勿疑莫若勿为、　陛下能如　祖训所戒、于疑何足置喙、宋英宗朝有请于汴河筑堤者、赵抃谓民多不欲奏已其事、筑堤以防患、而民不欲尚为之已、今日之工作、异筑堤者多矣、我　太祖龙兴初、自宣至徽、有儒士来见。问曰邓愈筑城、百生怨否、曰颇怨、即命罢之、筑城以卫民。因民颇怨而遂罢之。今日之工作。异筑城者多矣。　陛下安能保民之皆欲而无怨耶。无怪乎有是言也。是言殆近于谤然畏谤而悔过。非　陛下之圣不能也。月令工师之命。无或作为淫巧、以荡上心、特重言之一器物之淫巧、而上心乘之以荡、况所以荡上心有大焉者、是诚不可不慎也、君之心权舆乎天下之安危休戚者也、慎持之则财不肯轻费、力不肯轻役、敛于民也薄、动于民也简、不慎持之则反是、而天下之安危休戚分焉、此常理也、　陛下之圣、臣知无他念矣、彷佛之迹、犹愿　陛下去之、七所制度、所当有毓秀亭事理所可缓、　陛下傥察臣言、于此参酌而弛其一、凡物料工匠官军尽得减半、则庆幸在　朝廷当何如、禔福在生齿当何如、而外间之所疑亦自释矣、如或亭已拆动、则可加补葺、不增一楹、使完而巳、古者宫室涂而不琱、摩而不刻、人君之字、固在谨守　祖宗之法之训、而岂在侈土木于前观哉、　陛下幸加早断、毋以事集而难巳也、唐贞观初、太宗谓公卿曰、朕欲营一殿、材用已具鉴秦而止是也、毋恶臣言之戅而难受也、贞观四年、太宗发卒修洛阳宫、张玄素切谏、比之炀帝、太宗为罢役是也、臣以　陛下之圣、必不罪言者、故敢进此愚忠未谙事体、甘触讳忌、草茅耿耿、自不能已、惟　陛下少垂察焉、
　　皇明经世文编卷之一百二十七终
　　皇明经世文编卷之一百二十八
　　华亭陈子龙卧子　宋征璧尚木　徐孚远闇公　顾开雍伟南选辑
　　华玉芳芳乘参阅
　　张司农奏疏（疏）
　　张文
　　疏
　　裁革冗食节冗费奏
　　裁革冗食节冗费奏【理财】
　　该总督粮储侍郎陈清太监蔡用给事中徐忱、各奏太仓银两、荡然一空、略无积蓄、合用措置等因、查得先年各处救荒开行事例、有生员纳粟者、有三考纳粟者、有军职纳粟者、有罪人纳粟者、有中纳塩粮者、有给度牒僧道者、有采办矿课者、有借贷在京贵戚富室者、各循例行之、虽足以济一时之急、然利至而害亦随之、所得不补所失、我　孝宗皇帝节行禁约、盖惧弊端之复启、而于治体有不便耳、岂惟我朝然哉、古之人有行之者矣、考之前史可见、虽以朱元晦之在浙东。其救荒籴粟也。请告身数百本。乞度牒数百本。彼岂不知名器不可假哉。异端不可长哉。衣以袽舟。带以炷灯。国埶至此。危急巳极。虽大贤君子。亦无如之何也。近时都御史杨一清等、旁及纳粟之例、太监秦文等、微启开矿之端、给事中徐忱、谓禁例不必拘、户部谓成规不必泥、虽不明言所以、而其意各有在矣、臣等惟我　朝廷富有四海、自　祖宗以来、百五十年之积、其帑藏充牣、亘古莫及、宜乎取之不穷、用之不竭、而一旦空乏、遂至于此、取之州县也、而州县困惫、取之于民也而民穷财尽、取之邻国也、今天下一君、四海一国。孰吾邻乎、仿之前各例也、而又有言其便者、有言其不便者、甲可乙否、言人人殊、谁适从哉、所以诸臣之奏、非不切至、　朝廷命下、近及一月、而举朝相顾悠悠、曾何一人有所献纳耶、总理财赋。固户曹之职。而经制国用。均之为大臣宰相事也。　陛下固当内谋之诸老、外责之九卿、今日何道可以生财、何术可以经国、考古今之成迹、某人可法按近日之故典、某事可行、或采摭陈言、或兼收遗策俱要讲求明白、区画停当、虽意见各出不必雷同、而事理重大、所宜画一、且沃焦捧漏之势缓、则事不及济、期以亿万之积、不出数月之内、庶供用有赖、而仓卒不至于无办矣、生财尤莫先于节用、近年冗食之费、积渐至今、固非一日、顷来尤甚供亿愈难、　陛下合无敕吏部查冗官、兵部查冗兵工部查冗匠。礼部于光禄寺。司礼监于内府各监局、查理各项冗费。又命下户部约　祖宗以来官兵吏匠及本部每岁赋入之数。酌取其中以为定制。以十之七为经费。而储其三以备山陜各边兵荒非常之事。此外如土木斋醮。游赏宴乐。贵戚近幸。无名之赏不经之费。悉从裁节。不致妄用。情由礼约。费从事省。期数岁。积蓄有余。物力稍纾。自然富强矣。否则虽以泥沙为粟、瓦烁为金而用之无节、安得不乏、古人有言、国用盈虚、在于节与不节、不节虽盈必竭、能节虽竭必盈、此为至论、伏乞　圣明留意等因、题奉　圣旨、这本所言经制国用重事、户部便会同各官从长议处逐一开具明白来说、钦此钦遵、臣等会同五府六部都察院通政司大理寺堂上官、及六科十三道官、查得京库银两、以岁入言之、夏税共该五万五百余两、秋粮九十四万四千八百余两马艹、二十三万七千余两、塩课折银二十余万两、云南额办三万余两、通计各项实该一百四十万九百余两、以岁用言之、宣府年例五万两、大同五万两、辽东一十五万两、延绥三万两、甘肃宁夏共六万两给散京卫官军俸银共三十三万五千余两、内府成造宝玩等项、其数不得与知、大约并前折俸银不下五六十万余两、通计各项实该一百万余两、其间支剩马艹等银、节该本部题准、俱送太仓收候、以备边方紧急之用、不许别项支销、故太仓之积、多者三四百余万、少亦不下二十余万、夫何近年以来、前项额办银两、或灾伤减免、或小民拖欠、或诏书减免、入既亏于原额、而岁用仍过于常数、姑以近日言之、宣府年例外运送过六十一万余两、大同年例外运送过七十七万余两、陜西各边年例外运送过四十万余两、辽东预送过三十二万四千余两盖边方紧急、粮艹缺乏、镇巡等官、内外奏讨之数、又征进京军、给赏过六万九千六百余两、在京官军人等、共享过银七十二万四千二百六十余两、及各边官军、共六十九万三千三百二十两、又陜西赈济银二十万两、密云紫荆居庸倒马等处、召买粮艹银共一十二万八千余两、买金进送内府二万六千五百余两、迄今举大婚礼等项支用、一岁之间、实用过四百余万两、通前年例、将及五百余万两、是旧例岁用之外。又加至四倍余矣帑藏何由而不虚财用何由而不竭哉臣等窃闻沧海不能实漏巵邓林不能供野火其埶使然也、今值海内虚耗之日、百姓愁苦之时、加以兵荒之相仍。供亿之浩繁不经之费日甚于前奢靡之习。渐长于昔。而欲变制以周仓卒之取岂不难哉窃尝上观往古、下迄唐宋、远揆先王之制近观　祖宗之法、莫不以财货量入为节。以勤险爱惜为本。以奢靡妄费为戒盖因生之有限、用之无穷若不撙节于平日、何以克济于临时。然节撙之道未有不自君身始者。伏望　陛下天命至重　祖业至大、民事至艰、躬履俭约、为天下先、俯将臣等议拟条件、留神览察、断在必行、庶乎转墙以为丰、伸缩以为羸济一时之用、培万年之基、臣等下情不胜仰望
　　一裁冗食、查得近奉诏书、并各衙门奏行事理、巳将冗滥官员军匠、通行裁革、但其间裁革尚有未尽、亦有巳蒙裁革、仍复夤缘希图照旧管事者、以致冗食如旧、支费不经、夫当此匮乏之时、而不为裁革变通之计、何以裕民生而足国用哉、合无礼部将光禄寺逓年科征鸡鹅等项厨料、通行查革、但系不急之用尽行裁省
　　一崇尚节俭、臣等窃观自古人君莫不以勤俭兴国、奢靡坏政、汉文帝躬衣戈绨、集皂囊为帷、惜中人之产罢露台之费以致海内殷富、是其明验、迩者　皇上体念民穷财竭、风俗僣侈、特敕文武百官不得僣用玄黄紫三色、及军民下贱、不得衣罗段纻丝、三品以下、暑月不得执扇用、盖中外闻之、莫不欢欣称颂以为　陛下躬行俭约、其效必肇于此矣、盖人君一身万化之本、君能自行、则不令而从、君不能自行、则虽令不从、臣等伏望　皇上念　祖宗创业之难、忧国用匮乏不极、守恭履俭、崇尚节约、一银一钱之微、皆为小民之脂膏、一衣一帛之细、皆系库藏之官物、省无益之工罢不急之用、仍乞敕司礼监御用等监凡百　上用舆马服饰。器用玩好。屏去淫巧。务从朴素。使度数不增于前。而法可垂于后矣。再乞敕光禄寺查勘内外近侍官员、日逐费用卓席酒肉等项但系滥费应该减革者、奏请节省、使天下臣民、仰观　圣意所在、翕然向化、则俭约之风可兴奢靡之俗可革、而财利之用自足矣
　　一裁革冗费仰惟我　祖宗之朝、财赋皆有定制费出亦有常经、如天下岁办京库银两共一百四十九万岁用则仅该九十余万两漕运粮斛共三百七十万石。岁支则仅该三百余万其它荳料艹束绢布花绒、与夫光禄寺厨料内府颜料等项、大率类此。是即所谓十分之七为经费。而储其三以备兵荒之用者也近年以来、官兵吏匠、冗食日增、水旱灾伤、逋负日盛、加以土木迭兴斋醮继作、勋戚贵臣、赏赉不赀宴席游赏、费出无筭、司兵柄者。不计钱粮之费掌财赋者。惟图储蓄之多。姑以大者言之、如内承运库自来承造金册只用在库金两近来累称不敷索取于外户部节次买过金一万四千八百余两本库银两止备军官折俸等项支用。此时内费巳侈然九边年例尚不甚多今则顿增千万其何以支自弘治十五年到今。户部并太仓进过银不下三四百万两锦衣卫官军用粮成化五年一月止该支二万六千九百余石。弘治十五年以后。则月支四万五千余石。武骧右卫勇士月粮成化八年一月止该一千五百九十余石。弘治十五年以后。则月支五千余石军士冬衣布疋。成化十三年止该一十九万六千八百余疋。弘治十四年以后则支二十三万余疋。内承运库绢疋。弘治十四年以前。岁支二十七万八千二百八十七疋。以后年分增至三十一万余疋。又如光禄寺先年增派厨料等项俱彀岁用。近年累奏不敷。借过太仓银十万余两先年各边除原派料艹之外。岁该送银四十八万两自弘治十三年。山陜用兵及近日宣大二镇虏寇为患解过银八百余万两。又如京营人马。旧无听征。而今有听征止给艹料之例。近京关隘旧无防守。而今有新设防守官军之名。调度愈繁则供饷愈急国用愈竭则上下愈困为今之计。若不急为裁节。年复一年。噬脐何及合无户部约　祖宗以来岁赋之数查正统以前岁用之则。酌为中制。永示遵守。今后非成造上用物件及王府宝册等。不得用金。非　圣旦千秋等重事。不得用银。管事人员悉尊旧制不得纤毫浪费及因而花消妆造佛像。并指称斋醮赏赐等项名色朦胧奏讨。该部每年仍扣筭进送银两不过五十万两之数其在京官兵匠役。但系传升收充等项。各该衙门作急查奏。曾奉　旨裁革者。悉从原　旨。存留者。照例支与俸粮一半。及今禄寺供应。悉从裁减务复　祖宗之旧制。敦清俭之美俗至若军旅重事。虽兵部所司。其间钱粮。多系先行具奏。然后开咨户部知会拨办。事体实有未宜况国计盈缩。事例应否。一时计处。未必皆当。今后凡调度人马。招募军士等项系干钱粮者。俱要会同户部。计议而行。此外凡有冗费可节者。听户部逐一查出。奏请施行
　　皇明经世文编卷之一百二十八终
　　皇明经世文编卷之一百二十九
　　华亭徐孚远闇公　宋征璧尚木　陈子龙卧子　何刚悫人选辑
　　王有孚尹玉参阅
　　毛□□公集（疏）　石□□公（疏　记）
　　毛□□公集（疏）
　　毛纪
　　疏
　　乞停遣使西域疏
　　乞休疏
　　乞停遣使西域疏【乞停遣使】
　　切照乌思藏地方、僻在西陲数万里之外、其地习俗鄙恶、语言侏离、与中国悬绝、中国之人、亦鲜有至其地者、　祖宗之时、番僧虽尝入贡、赐以法王国师等号、不过因而命之。空名虚秩。秩居其本土藉以抚化番众。使无扰我边境而巳。非崇信其教。留居中国。令入禁内。如前代之事佛求福者比也。前代事佛求福、反更得祸、史册载之、可为万世之明鉴、仰惟　陛下圣仁神武、天纵聪明、曩在春宫、懋学毓德、继膺宝祚、任贤图治、天下之人、拭目延颈、以望太平、今无故而为此举、朝野闻之、咸加骇异、以为堂堂天朝、衣冠文物之区、道德纲常之化、而顾从事于夷狄之陋哉、且异端邪说、人人皆知其非、圣明在上、讵肯崇信、臣亦知此非出于　陛下之本意也。实由番徒造为一切幻妄怪诞之说。上渎圣聪、　陛下偶尔听之。不计其累一至于此。况本夷年例进贡。自有旧定。常格。差遣伴送。亦有通事人员。揆之事体。似不可以烦朝廷近臣之往番供送也。虽曰先朝尝有此例。当时庶政修举教化大行。海内富庶、百姓安乐。偶一行之。亦不甚损即今各处灾异频仍。人民困苦。盗贼生发。虏寇猖獗兵戈相寻未已。仓库所在空虚。而四川等虏腹里之患甫平。松潘之警继至。仓痍满目。呻吟满耳。地方之疲敝极矣当此之时。正宜劳心竭力。多方拯济。犹恐弗及。尚忍复□□骚扰烦费之举哉。昔汉光武闭玉关以谢西域之质千古穪之以为美谈。夫光武七制之贤君也。而况不为光武者乎。伏望　陛下俯察愚忠、收回成命、以彰干刚之断、离照之明、使天下后世、穪为尧舜之圣、实臣等之至愿也、
　　乞休疏【乞休】
　　疏上以严旨放止帚
　　昨圣谕国家政事、商确可否然后施行、诚内阁本等、职顾臣才疏望浅、不能仰承明命、如近者大礼之议平台召问、司礼传谕、不知其几、似乎商确矣、而皆断自圣心、臣等所陈愚见、未蒙允纳、何可否之有、至于笞罚廷臣、动至数百、乃　祖宗以来、所未有者、亦朝廷之大事也、皆出中旨、臣等不得与闻、是知宣召徒勤。而扞格如故。慰留虽切。而诘责随加。征臣虽有体国之心。何能自尽。欲求勉修职以仰副圣谕、臣自知其不能也。宋司马光告神宗曰陛下所以用臣、盖察其狂直、庶有补于国家、若徒以禄位荣之、而不取其言、是以天官私非其人也、臣徒以禄位自荣。而不能救生民之患。盖盗窃名器以私其身也。臣于　陛下、敢亦以为告、况所谓信结朋奸、背君执私、有一于此、罪不止于罢黜而已。正臣平日之所痛愤而深恶之者。今　陛下以之疑臣。臣忝为辅佐。而可一日安乎其位。而腼焉朝宁之间。班行之上者。忧劳顿挫之余、夙疚增剧、乞赐矜察、特允休致以全终始、然臣犬马之心、无以为报、尤望　陛下法祖典学、任贤纳谏、审是非、辨忠邪、以养和平之福、
　　石□□公（疏　记）
　　石珤
　　疏
　　慎守祖宗家法疏
　　慎守祖宗家法疏【太后谒庙】
　　周礼王与后共祭祀则后固巳谒庙然古礼与今异宜又太后亦无事于太庙也
　　臣伏覩御札、及传谕、欲于世庙告成、奉安神主之后、奉　圣母章圣皇太后、亲诣庙所谒、臣巳同费宏杨一清贾咏等、据礼正对、未奉明旨、今早司礼监官、复传圣意、欲令礼部即具仪注、臣仰窥圣孝、而孝有大于从令者、臣愚不敢默然以误君父于过举也、臣惟祖宗家法。凡后妃入宫之后。未有无故复出者。又太庙尊严、上同于天、乃　天子对越神灵之所、非时享袷祭、虽天子亦未有轻易辄入者、而况于后妃乎、其曰后妃庙见、即今之奉先殿是也　圣祖神孙、累经参酌、行之百五十余年、　列圣相承、巳为定制、中间纳后纳妃、不知凡几。亦未有一敢议及。岂至于今日。得遽为变更之说哉。孟子曰、规矩方圆之至也、圣人人伦之至也、我　祖宗天生神圣明物察伦、创始诒谋、以垂永久、万世圣子神孙之大范也、有所举动、遵而行之、若为圆者之有规、为方者之有矩、拟之议之毫厘不爽、则今日家法、即　祖宗当时之家法、今日冶功、即　祖宗当时之治功夫何间然之有、释此不务、而顾听纷纷之言曰、国初之体、有未备、今日之庙有不同、任意狥情、一切自用、彼容悦幸臣、岂有爱君之实哉、　陛下聪明睿智、出于天纵、虽曰有所撰作、不谋而合、然圣不自圣、尤且法　祖宗之道、况一代开创之兴主、多少运思、多少历事、以立后世之法恐亦有未易以度越者哉、臣愚以为　祖宗之法、不可轻变者如此、抑臣闻之、干刚坤柔、阴阳分定。各止其所、不相侵越、是故古之人、男治外、女治内。内言不出外言不入。曰正宫闱以正朝廷。又曰正家而天下定、其所以慎其防者如此、汉唐之季世、事不师古、阴盛抗阳、女祸时作、夷狄侵扰、羣小得志其患有不可胜言者、以　陛下干刚中正之资、为天地百神生民之主、岂宜轻变　祖宗之法。致使太后无故辄由正门出入。辄入太庙街门来往。坤类行干之事。阴乃冐阳之位。其几既见。不容但已。异时纵无后患。然亦岂可不加之虑哉臣朴鄙之臣、辅导无状、固不足言、诚恐上为圣德之虑、有非小小、以故不敢阿谀苟容、狐疑观听、以成君父之过、以负天地之恩也、伏望圣明思乾坤阴阳之义、畏　祖宗创建之法、谨天下万世之防、务抑其情、以合于道、所有谒庙仪注、速赐停止、以成大孝之德、臣愚幸甚、天下幸甚、
　　记
　　滹沱河记
　　滹沱河记【滹沱河】
  </div>
  <div class="pagination">
   <a href="皇明经世文编_page44.html">
    上一页
   </a>
   <span>
    ...
   </span>
   <a href="皇明经世文编_page40.html">
    40
   </a>
   <a href="皇明经世文编_page41.html">
    41
   </a>
   <a href="皇明经世文编_page42.html">
    42
   </a>
   <a href="皇明经世文编_page43.html">
    43
   </a>
   <a href="皇明经世文编_page44.html">
    44
   </a>
   <span class="current-page">
    45
   </span>
   <a href="皇明经世文编_page46.html">
    46
   </a>
   <a href="皇明经世文编_page47.html">
    47
   </a>
   <a href="皇明经世文编_page48.html">
    48
   </a>
   <a href="皇明经世文编_page49.html">
    49
   </a>
   <a href="皇明经世文编_page50.html">
    50
   </a>
   <span>
    ...
   </span>
   <a href="皇明经世文编_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
