<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 70 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 70 页/共 103 页</h1>
    <div class="content">近年来俄人日以交收伊为要挟之具今之论者或虑其重索兵费或虑其要挟通商各款滞碍难行诚不为无见然卒以不得伊为忧收回伊为喜此大不然其故何欤俄人赋性惟利是图居心似信实诈然其遇事也善筹大局于地理尤精详云麟查其近日举动复以往事证之窃有以知其心矣伊九城纵横相连东西不逾二百里大城居其中今该国将大城巴彦岱霍尔果斯三城房屋俱平毁清水河塔尔奇绥定三城俱付汉回居住芦草沟城盘子俱弃置而专于大城东南九十里之金顶寺及固尔札两处拆各城材木营盖市廛横几二十里用费以数百万计不知者疑其不营西北转营东南为失计殊不知俄人得此八年之久岁入数十万岂肯轻弃日日筹画岂无定见盖欲外假交收之名以示惠而使我终不能居也伊塔两城卡伦形势前已叙明交收事无论一时难办即幸而得之弹丸之地四面受敌何以居守要而论之今日　朝廷若不惮败约以兵力攻取伊在所不言若重开边衅得伊于俄人之手则其患有五各城所遗精锐汉回三千余人抵死不降日后须随地分归俄国为之爪牙一也缠头哈萨克等众均经助逆未受惩创分处内外终多反覆二也膏腴之地仅存东北一隅各旗人众无以自容三也城池平毁急难修复四也俄人既环其西又其东五也有此五患重兵一撤倾覆立见而议通商偿兵费分疆定界等事有无滞碍尚不与焉
　　论边防　　　　　　　　　　　　　　　　　　　　　　　　　　
李云麟
中国西北诸城与俄国相邻历有年所自咸同以来边事日棘其故何也我　朝之治西陲务在宽大俄国务在苛核何以见之驻防旗绿营兵以至各项蒙古属中国者轻重俱有额饷而彼则征丁税缠头哈萨克布鲁特中国俱无所征彼亦征丁税是矣乃中国近日边事反不如彼岂果宽大不如苛核欤云麟尝经历彼我交界地方详求原委我虽宽大其弊流于纵弛纵弛既久纲维颓败百废不举故诸乱生彼虽苛核而法度谨严又其长在见可而进知难即退故能乘我之间蹈我之虚即如近来中国用兵楚军岁耗八九百万而金军嵩武军伊塔巴哈四城协饷尚不在内约计岁需千一百余万用兵三年已耗饷三千数百万关门以外现屯征兵六七万人详查彼国边界防兵不过数千既无如此多兵亦未耗如此巨饷何其势转胜于我盖中国现在举办西陲兵事弊在外强中干为今之计宜收敛不宜外驰何谓外驰如乌垣不能守而务取伊犁山北不能固而从事南疆是也何谓收敛则前所言撙节归并之说是也盖欲图日后之自强当先图目前之自立若再不培根柢而徒为荒远之谋不但无成患且立致譬如久病之人元气未复宜调其饮食培其荣若令升高逾远开弓跃马傥致颠踣将有不堪复救者矣
　　论新疆改省　　　　　　　　　　　　　　　　　　　　　　　　
李云麟
新疆改省窒碍难行其说已略俱于前请复条类其事而申言之郡县之制以民为本今关外山南一路由玉门安西炖煌直抵哈密纵横二千里内共有商民二千六百余户从此而西经吐鲁番直抵南八城皆缠头无汉民其北路自巴里坤之镇西起经奇古济木萨阜康迪化昌吉至绥来止东西二千余里实有商民不及三千户迤西则皆蒙古各旗地界两路合计五千余户漠回商户在内欲设郡县实无根本不可一也此五千余户流离失所并非完善不足抵内地一县而旧设有两州六县三厅乱后已苦官多民少无可为治更添设乎不可二也欲徙民实边则中隔安西至哈密哈密至辟展巴里坤至木垒三大戈壁皆横千余里水草缺乏难以举办不可三也南路缠头回非郡县所能治不可四也北路旗蒙各部落亦非郡县所能治不可五也旷日持久致北路善后事宜延搁不能举办不可六也南路八城留兵少则备多力分不足弹压留兵多则耗饷难支不可七也回疆虽多饶沃皆戈壁围绕零星细碎无堪建为重镇者兵行其地军储就近采买则可行至左相原奏内称饷项就地取资之说则断断难行各城缠回种类纷歧我　朝旧制每以宽厚缓怀未尝有所科敛尚致日久生乱骤加租赋变乱更滋不可八也且即横征暴敛能得几何旧制西北之地有兵无饷是为祸根即甘省论额征地丁岁入仅二十八万有奇而满绿两营待给于他省之协饷岁额三百二十余万利弊显然试问甘肃之与回疆孰重孰轻其利害得失孰大孰小整饬内地居民与办理荒遐回众孰难孰易若曰回疆膏腴甘肃寒瘠则甘境如秦州之富饶甯夏甘凉肃州渠水之利甲于西北饶沃虽不如回疆而广衍则过之左相以封圻督军务近复身兼将相者十有余年矣不能兴利除弊以甘省之地养境内制兵为　国家计久远但见挟威倚势搜剔各省储胥供给楚军馈饷坐致海内凋敝日甚一日而欲行其说于万里遐荒之外将谁欺乎然则西陲建省之说亦可废然思返不待再计而决矣
　　善后方略
李云麟
前述各条其种种情形已如彼然则将奈何曰今日西陲之事外强中干贫弱在内欲图日后之自强当先图目前之自立自立之术何在速修乌鲁木齐根柢是矣当乌鲁木齐之克复也是西陲治乱安危之一大转关其时伊犁情形难得难守南疆情形易得难守主其计者宜知伊犁难得难守之实暂缓南疆不宜为欲收伊犁之故肄力南疆也然则善后方略何如对曰以乌鲁木齐为腹地安插各项眷兵则有根改伊犁为换防处所不置眷兵则可久等南路于要荒众建少力不设防兵则无侵畔速撤各项征兵则饷项不致虚耗稍留余地外以举办西陲善后内以整顿陕甘营伍则元气渐固后患不生凡此四端惟在知之明行之决犹豫观望其机坐失矣行之之法维何在去名务实今关外如迪化地并无汉兵而犹简放提督古城乌鲁木齐等处并无满兵而仍设领队哈密无事可办而犹设正副员缺等而上之至于将军都统额缺皆与现在事件不符照章简派名实俱损为当时计朝廷宜尽罢各项官特简重臣经略西陲便宜行事改弦而更张之规模既定再设额缺则名实相符矣或曰改弦更张将无与建省之说同曰不然关外各部种类纷歧皆不可以郡县治宜郡县者惟内地迁居之民今大乱后关外数千里内所余户民不及五千户合计不抵内地一县郡县根株已绝而犹侈言建省情格势阻何能有成查乌垣旧制系郡县与军府参用今即欲复旧规亦非数十年生聚不可兹所言归并之法拟去郡县而专立军府略仿前代所边军之制其事至易其效至捷不至期年规模可定请条类其事而申言之乌垣大乱之后城市为墟萧条无人欲移内地驻防实其地路远费重卒难举办查伊犁及塔城寄居现存人口满营绿营各八百名上下索伦不及万人锡伯一万八千余名厄鲁特上三旗人口在俄境未回下五旗在伊犁者万余人察哈尔两翼共二万余人合计丁口六万零去老弱妇女亦可得精壮二万人若将此项人众全数移入乌鲁木齐境内则乌鲁木齐既不致有地无人各项人众亦不致流离失所受俄国钤制至安插之法则宜以满汉营及索伦锡伯各旗置于乌垣附近其外则为察哈尔又其外则为厄鲁特再查土尔扈特各旗人丁最众当年为众建少力之法分隶各城今该部众世笃忠贞大乱后流亡散失合计丁口不过数万宜将该部落各旗人众调集一处安其游牧于伊犁迤东塔城迤南乌垣迤北一带地方使之联络一气外御哈萨克布鲁特等众为北路一大藩篱至乌垣迤东抵木垒一带土田饶沃旗蒙人众尚不能尽其地利即内地徙民亦属缓不济急查关外现有客兵六七万人兵多饷少劳费不支宜撤其四分之三酌留精锐一万五千人分屯乌垣境内以备缓急余者均遣撤使归关内其中有眷口者约可万余皆编为军籍分隶所使为屯丁合山北现有居民二三千户如再不足酌移山南安敦玉三处居民补之再移关内甘凉肃之民补三处费省效速实计可得万五千户如是布置乌垣境内耕屯卫所棋布星罗三年之内军食有资既无仰给内地劳费转输之苦又无朝夕匮乏借措俄人之忧实边塞久远之谋屈指计之其利有六乌垣重地不致久虚一也各旗人众免受俄人钤制二也眷兵移出后交收伊犁之事可迟可速进退裕如免生枝节三也土尔扈特部众散而复聚四也客勇即时遣散免致坐耗粮饷五也南疆诸部落临之以威结之以恩使彼倾心归化堪垂久远六也或疑如此收束未免示弱于俄国是大不然夫中国与俄国之强弱在修内政不在务外观试问今日能将常住卡伦为界一节翻案否若能翻案前说可废否则重镇必不可临极边四面被围乎康熙中黑龙江将军设于爱珲干隆中因其临边移住齐齐哈尔其时爱珲城距俄境约千里尚须量移往事可验伊犁之不可复为重镇早决于庚申定约之时更何疑焉
　　奏为酌撤旗兵疏光绪二年　　　　　　　　　　　　　　　　　　
崇实
窃查岫岩大孤山海口素为繁盛之区屡有盗贼窜扰曾经前任将军都兴阿奏明派出岫岩熊岳二城步兵二百名委员管带岫岩城守尉统领拟定春融前往驻防冬令撤回每年支领饭食车价东钱八万千历有年所奴才抵奉以来细心查察大孤山海口东连大东沟西与金州接壤并沿海之青堆子大庄河均为险要处所巡缉弹压关系綦重查旗兵年年换防春去冬回不特徒费车价且日久弊生辄以饭食不敷至向各铺敛取津贴钱文兼因城守尉有地方之责时须回城料理公事统领无人更形散漫名为驻防虚应故事盗贼无所畏忌往往乘间窃发非改募练兵经年驻扎不足以资镇摄当经札饬候补道陈本植履勘情形将岫熊二城兵丁遣撤归伍改募精壮步队二百名分扎要隘并由臣拣派古北口练军内久历戎行熟悉战阵副参一员前往管带训练巡缉以靖地方去后兹据该道禀报大孤山青堆子等处极关紧要改募练兵二百名业已如数招齐因饷项支绌力求节省仿照直隶练军章程略为核减每月需饷银八百余两酌拟营规造具花名清册暨请派委员弁管带前来奴才伏思此项募练兵丁既经年驻扎认真操防并免铺户津贴之需亦无往返车辆之费所需饭银即以岫熊防兵历年支销东钱八万千抵放外核计稍有加增为数无多实于海口巡缉大有裨益惟查岫熊二城驻防旗兵所需饭食车价向由捐输项下支发钱文今既改放银两自应随时照依市价提钱易银发放以昭核实每年动支钱文若干仍遵向章一年奏报一次除酌派副将刘福全前往管带认真操练巡防并前经奏明添设大孤山巡检一员饬令专司弹压外所有撤兵归伍改募练兵仍支销捐输项下钱文缘由理合恭摺具奏
　　拟添设茂兴地方分防路记疏光绪八年　　　　　　　　　　　
黑龙江将军文绪
窃查省南茂兴站与吉林伯都讷中隔松花一江为通省出入门户近来人烟渐密系南路集一大集镇该处仅有管站笔帖式专司驿务向无经管地方之员近年马贼出没无常为害行旅曾经前任将军定安在该处建修营盘一所传令各站丁二百名又拨去西丹五十名由省委员管带以练为防自系慎重地方起见但练军备边必须认真督操乃克精强该处距省四百余里之遥又无地方官亲督严练未免有名无实今练军业经奏奉　谕旨允准改为常川演教该站练军原在五千名数内拟即酌撤统由省城挑选西丹就近督练以期精强惟该处既系津渡咽喉盘奸诘宄在在均关紧要无兵镇摄尤虑空虚奴才等审度今昔情形既有不同自应因时制宜以筹经久查由省至茂兴共设七站由茂兴至呼兰共设五台统计各台站设有食二两饷银甲兵五十二名专为帮解人犯今案犯向委长差该兵无所司事未便虚糜拟请照依盛京抚顺铁岭章程添设掌路记防御一员将此项甲兵五十二名外再添八名共六十名均调归该路记管理足敷巡查地面之用按每兵十名添设领催一名月支饷银各三两再行添设委署骁骑校二员月支饷银各四两分隶钤束其新添路记请由省城实任防御内拣选按三年任满一换毋庸另添额缺以现修营盘作为公所毋庸另建衙署添支俸银以节饷项嗣后如出兵缺按七站五台西丹内由该路记公挑领催之缺仍由将军衙门挑放至新添委骁骑校先由各站领催内拣选报部注册再遇缺出由该营领催内挑补以重升转之途惟茂兴系商贩牛马过江必经之地每有偷漏税课今既添设旗地方官应即责成该路记实力稽查验票放行不准格外勒索如有无照票者令其照例补税三分以一分为稽查官兵饭食以二分解省归于正税报部充饷自留耐至茂兴站为该路记辖境傥巡查不力照例议处一年无过咨部议叙用示劝惩所有该官兵应领饷银请由呼兰征收地租项下照章折钱支发以归简便如此量为变通则添饷银无几实于操防巡缉弹压地方大有裨益如蒙　俞允奴才等即行遵照办理并请　饬下礼部篆铸管理茂兴等处路记钤记一颗以昭信守
　　奏为两旗争地查办未公据实陈明疏光绪十一年　　　　　　　　
奎斌
窃臣恭阅邸抄绥远城将军克蒙额等会奏遵勘牧界请将贝子台吉等处一摺虽未知原奏如何立论第两旗界址及互争原委臣确有所闻诚恐查办不公蒙部失业致肇争端边政所关不得不据实陈奏查土默特达拉特两旗向以黄河为界河之东北岸为土默特地界河之西南岸为伊克昭盟鄂尔多斯七旗牧界达拉特即七旗之一也两旗各守界址日久相安近年以来黄河南徙致将河南达拉特牧地一段圈入河北土默特蒙员垂涎沃壤致起贪心遂以两旗依河为界现在圈入河北之地即应归隶该旗并举干隆年间土默特地亩塌入河内之案当时查办曾声明嗣后如果塌地涸复仍归土默特为业等语以为佐证不知干隆年间土默特地亩塌入黄河经前绥远城将军奏明照数另筹地亩拨还该旗该土默特即不得谓之失业且当日塌地仅六十余顷此次黄河改道圈出之地东西广百余里南北袤数十里计地在数千顷数目悬绝蒙部以游牧为生达拉特蕞尔一旗境地本不甚广以数千顷之膏腴无端被人侵夺养牛无计失牧堪忧不惟情有所不甘亦且势有所难已同盟各部见此情形均有抱忿不平之意势必起相争难以禁遏况此事于未经勘办之先两旗相争已酿命案土默特旗将达拉特蒙古殴毙抗不交凶至今案悬莫结此次副都统奎英会同将军前往查办即以土默特参领等官为随员听一面之词不加详察任令越界强占何能折服人心我　朝　恩被蒙古藩封至优极渥而内外札萨克输忠效款各守边疆牧养安居从无争竞今一旦夺其地面复请加之以罪虽在愚弱亦难甘心大非　圣朝绥驭蒙古臣仆之深意溯查历来关涉蒙部界址要案皆蒙　钦派大臣前往查办今两旗争界绥远城将军克蒙额到任未久未能深悉情形归化城副都统奎英系专管土默特之员迹涉偏袒可否　特简大臣前往秉公查办以清界限之处出自　圣裁
　　遵　旨筹议台湾改设行省事宜疏　　　
杨昌浚　刘铭传
窃照光绪十一年九月初五日钦奉　慈禧端佑康颐昭豫庄诚皇太后懿旨醇亲王奕等遵筹海防善后事宜摺内奏称台湾要区宜有大员驻扎等语台湾为南洋门户关系紧要自应因时变通以资控制着福建巡抚改为台湾巡抚常川驻劄福建巡抚事即着闽浙总督兼管所有一切改设事宜该督抚详细筹议奏明办理钦此又于十一年十月十九日奉　上谕台湾南北地舆袤延甚远以形势而论台北各海口尤为紧要原设台湾道一员远驻台南深虑难以兼顾且巡抚常川驻劄一切钱谷刑名事宜必须分员管理各专责成应否于台湾道之外添设台北道一员着杨昌浚刘铭传悉心会商妥议具奏等因钦此钦遵经臣等各将筹度情形先后覆奏十一年十二月十二日奉　上谕杨昌浚奏添设台北道不如添设藩司系为因地制宜起见自可准行台湾虽设行省必须与福建连成一气如甘肃新疆之制庶可内外相维着详细会商奏明办理复于十二年三月二十四日奉　上谕刘铭传奏澎湖为闽台门户非特设重镇不足以资控制杨昌浚与该抚意见相同拟将澎湖副将与坛镇对调仍归总督管辖等语即着杨昌浚刘铭传会同筹议具奏闽台防务关系紧要该督等商办一切务当和衷共济不分畛域力顾大局上年谕令该督等会议台湾改设各事宜并着一并妥议毋稍迟延等因钦此仰见　皇太后　皇上垂念海疆谆谆训诫之至意臣等忝膺重寄目击时艰何敢不竭力筹维和衷商榷以期事归尽善仰纾　宸除往返函牍不计外臣昌浚于二月间渡台臣铭传于四月间复内渡详细面商查台湾为南洋门户七省藩篱奉　旨改设巡抚以资控制而实为保固海疆远大之谋惟沿海数县之地其余番地尚系化外气局未成孤悬海外与新疆情形不同闽台本系一省今分为二尤须唇齿相依以收指臂之助诚应遵　旨内外相维不分畛域乃可于事有成兹就省局司道及署台湾道陈鸣志总理粮台前贵州藩司沈应奎筹议各条覆加酌核谨缮清单恭呈　御览现在整顿海防百废待举加以改设行省经费浩繁如澎湖一岛办防需银八十万两业经臣等先后　奏请　部指拨此外办防制械设电添官分治招垦抚番往往均关紧要至建立省城衙署　坛　庙各项工程虽不妨稍缓既已分省亦不能不次第举办台地防营除裁撤外尚存三十五营分部沿海二千余里势难再减臣等悉心筹画拟由闽海关本年照旧协银二十万两经臣铭传咨请署福州将军古尼音布嗣后由厦关径拨解台其闽省各库局无论如何为难每年按限协银二十四万两陆续筹解并请　旨饬下粤海江海浙海九江江汉五关每年协银三十六万两共成八十万两以五年为度统计闽省及闽海关所协四十四万合之台地岁入百万两专为防军月饷之需其五关每岁各协银七万余两尚属轻而易举而台事稍得藉手庶不致尽托空言仍求　朝廷宽以时日容臣铭传分别缓急轻重次第举办现已　奏明清理田赋并随地随事力求整饬变私为公如三五年后能照部议以台地自有之财供台地之用即当　奏请停止协款一切改设事宜清单内有未核裁者容臣等续行　奏咨办理
　　吉林防务　　　　　　　　　　　　　　　　　　　　　　　　　
胡传
东三省为　国家根本重地而吉林中处其间南障长白北带混同东襟大海延袤数千里而长白以西兼以奉天为重蔽混同以北又以黑龙江为外藩虽地处极边其实形同腹里自咸丰十年俄罗斯窃据我黑龙江以北乌苏里江以东各地于是吉林东边在在与俄接界今我设防于三姓甯古塔珲春俄驻兵于伯力岩杵河海参崴彼处处通海便于转输我陆运道远易致罢敝似彼常处其逸而我常处其劳然以天时地势揆之冬春二时江海冰坚船不能驶彼若入寇接济维艰夏秋二时彼运虽利而我惟珲春一处地与彼逼外无障蔽最宜留意甯古塔则东有无人之地五六百里山川纠纷溪泥淖为之厄塞三姓至黑河口八百里江路多陆路多淖天然险阻足以限彼长驱彼此相较劳逸正复相等所患者黑龙江之江防未设也奉天之海防未固也黑省防则吉有肩背之患奉省防则吉有咽喉之忧以兵言之吉省有驻防之兵无游击之兵能御其东不能兼顾西南北也以饷言之吉林练防各饷皆仰给于京师一旦辽水东西稍有梗塞转运道绝三姓甯古塔珲春之兵不能枵腹以御敌也且俄夷毒智专事蹈瑕前窃据我吉黑东北各地后强占我伊犁各城皆乘我中原多故不能兼顾边陲而狡然以逞近日和议得成虽幸彼内有变亦恃我海宇升平无有衅隙耳自是以往如我内地有事彼之故智必将复萌当此之时中边交警军需浩繁户部之帑或颁发不时吉林之防正万分危急纵奉黑二省江防海防均极严密而吉军亦岌岌可虞吉军如或防奉黑二省势形中断亦难自立从此东北之事不可为矣故为吉林计既须与奉黑二省通力合作又须于无事之日早求自给之方能就地筹饷以足军食上策也不能就地筹饷而能多方预备广积边储中策也今但设一面之兵而又无半年之蓄夫岂万全之道哉传曰不备不虞不可以师书曰有备无患深维边防久远之计以使　国家根本重地固如金汤亦惟统筹全局熟察夷情先事而谨其备耳
　　答沈韵松大使　　　　　　　　　　　　　　　　　　　　　　　　　
胡传
罕奇一口论者皆谓地当属我可据条约与俄夷力争传细绎条约详察地图乃边界地势参访昔年旧事父老传闻窃以为不然李秋亭太守以海中间之岭为绰达哈达为库龙岛而谓罕奇摩阔崴一带皆为我地与条约所言及分界地图所划之红多不相符按条约言顺珲春河及海中间之岭至图门江口其东皆属俄罗斯国其西皆属中国又言两国交界与图门江之会处及该江口相距不过二十里如李太守之说由珲春河上游向东南划一界斜达库龙岛或至绰达哈达则地已至海且在图门江之东数十里矣有及海中间之岭六字地界已详尽无遗既与图门江毫无干涉何必复赘至图门江口五字又何以复增相距不过二十里一言此与条约不符之显而易知者也按两国分界地图所划之红自北而南距海约二十里许折而向西以达于图门江红未划至江口安得至海中间红之东既绘有罕奇海口之形又标有罕奇二字绰达哈达与库龙岛尚在其东地图中俄各执一纸断难轻改界以达于岭此与地图不符之显而易见者也李太守误在未见分界原图遽以己意立说闻者不察遂谓条约与地图本不相符而不知亦非也某询之依尧山都护与讷治静协领及土人之年老者皆言分界时本以珲春河图门江为界我大臣成　将军景　以河东皆旗人所居不能隶彼相持不决者二十余日俄乃退二十里以长岭为界复取地图查阅所划之红自乌苏里河口以至瑚布图河源界牌所立之处俄人卡伦所设之处皆逼近红与条约无甚出入至珲春河乃稍划而东向南直下珲春河图门江东距红按之图约二十里证以土人所指两国分界之地亦约在珲春河之东二十里即去年秋间李太守寻得海滨原立界牌之遗迹在图江之东岸距江亦不甚远乃悟条约顺珲春河及其东其西云云订约时初议之界也下文两国交界与图门江之会处及该江口相距不过二十里云云划时分定之界也会处二字指珲春河会图门江处自此处以至江口故又用一及字盖言自珲春河入图门江处以至江口其东二十里之地皆属我也如此以解条约则与地图所划之红一一相符与士人所指分界之地亦一一相符而惟及海中间之岭六字无着我执条约及海中间之岭六字而不兼顾会处二字与一及字以相距不过二十里七字仅属之图门江入海处以争罕奇争绰达哈达及库龙岛自以为得间矣彼若不顾及海中间之岭六字亦执条约其东其西云云以争长岭以西二十里之地将何以应之彼此相持不决则又必参考地图与界牌珲春界上萨土乌三字界牌皆早无存惟地图有两国大臣之押印可以为据以决疑狱则红西之黑顶子必归我红东之罕奇必归彼不待言矣现在我置罕奇索黑顶与条约一一相符仗义执言理直气壮只恐彼不来会勘若仅以及海中间之岭六字为据以索罕奇则展开两国有押有印之地图早已自塞其口尚能与彼力争耶某以臆见解条约虽未知与当日分界之情形是否符合而于现在边界情形则确实无疑长岭绰达哈达罕奇等处阁下去年曾身历其境形势了然于胸中试以某之臆说按之条约地图而详思之然耶不然耶彼现以长岭为界我现索黑顶子地而以相距不过二十里七字仅属之图门江入海处可耶不可耶阁下屡次垂询边情兼以李太守之说为不谬未知除条约及海中间之岭六字之外别有证据否如有证据以自伸其说能索回罕奇海口不特便于转运可造战舰练水师与北洋夹辅朝鲜而御俄海参摩润二崴之兵形势要害之地在所必争也万望阁下详悉教之
　　上吴清卿星使书　　　　　　　　　　　　　　　　　　　　　　　　　
胡传
窃查三岔口与俄罗斯接界之处以瑚布图河为界该河北流入绥芬河之口在芬河北岸山上那字界牌之东南里许是以俄夷年年六月来刈此里许地所生之野草言此一段当属彼管辖我绥河北岸民人萧荣贵所居之处所垦之地距南岸瑚布图河口稍东李元辅所居之处所垦之地距南岸瑚布图河口稍西皆在那字界牌之东南是以今春俄官来丈该民等所种之地逼令交租比经瑚布图卡官德庆照会与辩俄廓米萨尔照覆有他们所种地处实在瑚布图岸西者本国人不能侵占亦不能收租之语虽仍以瑚布图岸西为言实已指出萧李所种地处五月二十七八九等日俄民复来那字牌东南萧李等种地处刈草当令通事驱逐更请瑚布图卡官永成诣俄卡诘责嗣后遂不复来所刈之草亦未令持去六月初三日忽有俄官至瑚布图卡伦与永卡官争论那字界牌东南里许之地某询彼以何为据彼画图自那字牌直对南岸小团山上之倭字牌划一界言二牌以东当为彼境某言自那字牌顺山岭而东至山岭尽处循绥芬河而西至瑚布图河口皆为我境彼据两国分界图之直某据和约顺山岭之明文再三争论兼示以春间廓米萨尔之照覆于图上画萧李二人所种地处彼乃言是上司新差来查边界之官实不知早已论明此事遂不复争那字牌东南里许地而请容彼遍视各处疆界及上街市物婉言告退窃查和约与地图均载有阿巴瓦噶达耶热皆伊亦喀拉玛那倭怕拉萨土乌二十字界牌现查询此二十字界牌除那字倭字二牌外据边民之年老者言十余年前三岔口之南百余里老岭青林内有一牌今不知存否余不知其处珲春界内只去年李秋亭太守于图门江东岸寻得一土坑似是当年设立界牌之所亦不知何字其余各牌所在现存与否遍询边人无有知者我之疆界久矣无人经理宪台整饬边防查出黑顶子地实为我疆久被俄占志在索还以杜侵越之渐俄夷稽延不来会勘早有将来必遍查各界之说今已有来查边界之官可见该夷于疆界极其留意现在黑顶子地彼来会勘与否尚不可知各处交界之地遍勘与否亦不可知而边境情形界牌存否似我亦宜预先查明又查界牌两面一为汉文一为俄文当日设立界牌之人未尝为久远计汉文以薄纸书之糊于木牌之上久已脱落同没字碑俄文墨书于木尚有遗迹可认吉省现无能识俄文者似宜咨请总理衙门繙译阿巴瓦噶等二十字俄文以便核对某处是否某字界牌某字界牌尚存与否如能将边境情形界牌存否一一查明将来两国会勘便可明白抗论照数补立某因俄官来查边界偶见及此冒昧渎陈
　　对张幼樵学士问东陲道里形势　　　　　　　　　　　　　　　　　　　
胡传
俄罗斯经营乌拉岭以东西伯利部冀出东海为日已久自咸丰十年得我黑龙江以北吉林以东数千里之地而逼我之势益张吉林以东地尤形胜东襟大海南襟大海西阻兴凯湖及乌苏里江北带混同江其轮船可由黑河口入黑龙江而西南岸经艾辉北岸经雅克萨尼布楚以达宜尔古德斯科直接乌拉以东之火车铁路混同出海之口有岛曰库页今名唐太与日本北海道北见州之宗谷港隔海相对不过百里程同治间日本以库页易俄之千岛至今犹悔其失计其南滨海之地本与朝鲜接界而分界后侵占我黑顶子地尤为陆通朝鲜之要津山川完固形势便利陆足以包我吉黑两省而海足以震撼日本与朝鲜现在俄夷驻兵于伯力双城海参崴岩杵河摩阔崴黑顶子等处我驻兵于三姓甯古塔珲春以防之伯刀西距黑河口千三百里又西距三姓八百里海参崴西北距双城三百八十里双城西距三岔口百三十里又西距甯古塔六百里岩杵河东距海参崴五百四十里西距珲春九十里摩阔崴西距珲春黑顶子西北距珲春各七十里由黑河口至三姓水路多陆路多淖殊不易行由三姓而西南至吉林省城千二百里陆平而水亦险由甯古塔而西至吉省八百里由珲春而西北至吉省千二百里皆多险阻亦不易行由黑龙江之艾辉而西至墨尔根折西南至齐齐哈尔不满千里中无险阻由齐齐哈尔而南至吉林省城平原旷野之路亦不过千里艾辉等处未设防俄若以轮船载兵由艾辉登岸蹈瑕抵虚直捣齐齐哈尔冀出我三姓甯古塔珲春东防各军之背则吉省震动东防各军虑后路绝不得不回顾则全局皆震动此北路之可忧者也俄兵若由黑顶子偷渡图门江南可拊朝鲜之背北可抄珲春之后珲春失则彼攻朝鲜无复顾忌朝鲜失则不特东三省皆为所包而直隶山东江浙沿海诸省亦不能高枕而卧此南路之可虑者也俄夷伯力等处之兵合计不过四千而民则已有万余户俄兵各手一后门枪背负一囊盛十日餱粮外裹一羶挂一瓢日出操练亦负之以电音调发顷刻可就道民必三年为兵而后复为民每户各给一枪每岁各给子药二次是民皆兵也近年我珲春三岔口等处招民开垦荒地华民之居俄界者咸思内徙俄恐其地遂空严行禁阻甚且要而杀诸途自光绪八年秋间俄官巴尔巴西马弗尼入我吉省窥见我民众兵多知势不敌又恐华民之居其地者或为内应归遂变计思逐华人而自其国大徙其民以实之往年俄夷徙民而东岁不过数十户百数十户光绪九年五月以轮船拖带大船自黑龙江入混同江出海由海参崴登岸者千户七月又徙到八百户皆有眷属皆安置于与我珲春接界沿海一带其经营水陆夹攻朝鲜奸谋已露马弗尼者俄廓米萨尔也官不过五品而阴鸷多智略不顾信义在东部已数年俄主以为能今已令司陆路兵柄据形势之地通商练兵垦荒开矿十年以后生齿日蕃坐成强大部落纵横东海尤天下之大患也
　　重修甯古塔牙城记代容峻都护拟　　　　　　　　　　　
胡传
甯古塔为　国家发祥之地犹姬周后稷始封之邰山川深阻形势完固北达三姓可控赫哲鄂伦春诸部南达珲春直拊朝鲜之背东襟大海视日本诸岛若在咫尺间东北各边居中扼要重镇也俄罗斯侵占我沿海数千里之地夺我鄂伦春等部诱结日本谋吞朝鲜自咸丰十年始　朝廷虑留守各旗兵力单薄不足以御俄增饷练兵遣大臣驻甯古塔督办防务自光绪七年始于是东陲日益多故光绪八年秋容山奉　命来统甯古塔各旗惧无以称职汲汲以修武备九年秋集各旗将领谋大修城垣以资守御咸以经费无所出各旗生计窘不胜大役对其时吴清卿通政为督办大臣闻之恐其事中止遂遣防兵六百来助修牙城以为之倡阅十日而牙城成工速而费省仅用白金一千六百有奇又阅二十日而通政奉　旨抽兵协防北洋以去通政尝言满洲俗尚武勇我　列祖肇兴于此率一旅之众拓地而南转战无敌遂一六合今各旗生齿十倍于昔苟简其丁壮授以利器明赏罚勤训练使戮力御俄以自保其乡里必远胜于用客兵操防之暇即令修城既可习劳又可节费两利之道也容山韪其言观其在边多购西洋后门灵巧各种枪挑选各旗西丹入营躬自教以施放之法口讲指画谆谆不倦而知其用意深矣功未竟而遽去故容山记之于石以为各旗勖且为异日重修大城取法焉非仅为牙城记也
皇朝经世文续编卷七十六
　兵政十五山防
　　增刻三省边防备览序　　　　　　　　　　　　　　　　　　　　
张鹏飞
尝读贾长沙策惜其卓议名论思患豫防竟阻于绦灌不之用至武帝时其策果行终汉世果无复藩国之患设使当文帝时早用之七国不至以从逆终后之人必且议书生过激之论徒托于虚矣岂知仁人君子之用心第求国计民生阴受其福讵忍幸事变而沽己名哉今读严乐园方伯三省边防备览深叹其饬武筹边用心有合于长沙惜乎行之未远齎志以殁不能不重锓之以广其传也三省者何陕西四川湖北也其边境毗连犬牙相错实为坤舆之奥区高山长林绵亘千数百里弥望蓊郁竟日不见人烟附近省民利其地广赋轻襁负而至佃山结屋垦土开荒土着目之曰新民其地盐米食物较他省价减十之五失业游民与避饥棚民往往以此为逋逃薮游民有资则私贩趋利折本则聚为非赌窃拐骗无所不至其为棚民者扶老携幼盈千累百择肥勒食一餐石米伊自号曰吃大户大户目伊曰挨兵供之则虑力有不能拂之则恐祸且立至其地距县治动辄一二百里民不堪二者之扰禀官捕治陕追则逸之蜀蜀追则逸之楚路歧如麻人窜似梭咫尺隔省彼此守令均有鞭长莫及之叹此缉捕之所以不能立获也然此犹其小者也其尤黠者有红钱黑钱大五帽顶诸名色其结党数十人或数百人羽翼既多各习拳棍刀枪以资扞护或夜劫富民或昼抢场镇先约遇兵役追捕不许散党如事急众议散去始各逃窜如未议一二人先散者众共戳之以此其艺既精其党亦固小则拒捕抗官大则揭竿谋逆甚或棋布要害公然为犄角之势官吏锐志扑诛多用兵则艰于转饷少用兵则莫制鸱张致烦士马戡定经年累岁然后以次削平之稽之五代唐宋不胜枚举姑以起灭于胜国者约举之以概其前可也明成化时刘通蠢动于房县其党李原王洪王彪扰及川陕藉非项嘉兴忠讨之原阳城杰抚之滋蔓直不知底止正德时保甯贼蓝廷瑞自称顺天王鄢本恕自称刮地王十万余众延蔓川陕湖广藉非洪钱塘钟彭世麟设计诱擒其蹂躏更不堪言矣自时厥后在陕西则有何冕啸聚西乡星子山淡文省盘踞金州王莽山李三负固紫阳高峰寨在四川则有刘烈为盗于保甯曹甫焚掠于营蓬喻思顺窜扰于通巴在湖广则有荼毒郧西之杨文政巢窟房县之王斌盗聚巴东之黄中所在掠地劫民大肆屠戮哀我孑遗既无牛种自废耕耘千里炊绝斗米十金无论被抢之地元气尽耗即附近州县亦疲于奔命固圉弗遑矣其最劳挞代者则崇祯时之李自成张献忠当二贼乘乱窃据于三省也其时杀戮之惨从古未闻幸赖大兵吊伐元恶伏诛而流毒余氛处处劫掠陕有刘二虎小红狼分锯与安甯羌一带川有姚黄十三家盗弄于保顺达夔一带湖广有郝摇旗马党塔杨明启窜屯于房竹大甯一带千数百里之提封莫非鴞獍纵横之所直至康熙二三十年渐取其类而歼旃凡此皆明之余毒见于史志可考者也此外旋起旋扑为害不烈者尚不能缕指述矣我　朝混一函夏以德绥民薄海内外来享来王闲有一二梗化　天兵所指无不如摧枯拉朽独此三省边疆在嘉庆初则有白莲教匪之变最稽　天讨当时合满汉军数十万剿抚五六年之久不克奏功卒恃龚太守景瀚坚壁清野议始能制奔豕之命未及一年非逃即擒而大憝生缚于　阙下屈指底定以来迄今念有余年矣痛定思痛不能不为惩羹吹虀之谋凡以谈虎色变身受其害最深也闲尝求此三省边境所以治少乱多之故说者谓狐兔易于跧伏攻之难而守之易其实揆厥所由总因防御日弛抚字不勤之所致然则曲突徙薪乌可不早为计耶今虽边烽久熄民气恬熙而山深箐密向为匪人久踞之区保无有漏网遗冷灰复然乎保无有颠木由孽旁生侧发乎是以　今上御极之年大吏奏请仿前明专设郧抚例以总其成以资弹压时三省督抚条奏改陕西坪县丞为抚民通判四川湖北各要隘均更定有差未雨绸缪诚有鉴前此党聚窃发艰难百战尚未能正本塞源也余时山居闻之喜甚即欲辑教匪滋事始末汇成一书以为殷鉴徒以冗务缠缚卒至未果不意方伯时作行人竟先为之晴窗披览见其自舆图以至艺文洪纤毕具直如家留侯之借箸而谋马伏波之聚米为山大旨总在因地设防用垂久远所谓布置在乎审势权变贵乎因时洵为安边大猷也第其中有二三错与搜采未备者不辞固陋窃就见闻所及为之分订分增于其后诚使乎此者果能酌古准今遵其防抚或如龚遂之治渤海或如张纲之治广陵不过贤能数十员分布其间可以安坐而治矣昔人云乱之既成数名将制之而不足乱之未成一循吏抚之而有余安见古今人不相及耶
　　保山县城内回民移置官乃山相安情形疏　　　　　　　　　　　　　
林则徐
窃臣等于上年会奏永昌善后案内议请添移营汛弁兵声明保山县辖之官乃山因安插回民二百余户尚有陆续前来者拟添兵五十名连原驻之三十名派一把总带领以资弹压等情已蒙　部核议覆准在案彼时回民移居未久尚须细察情形未敢以试办之章程遽作常行之定准节经谆饬永昌府知府张亮基就近督县加意抚绥认真弹压计上年四月安置之后至今已越一年叠据禀报该回民二百余户在官乃山垦种为生均极守分安业堪以永远居住等情臣等查此案移置之由因道光二十五年九月闲保山城内回民被该处七哨匪徒挟仇残杀一次迨二十七年甫经招复又于十二月初一日因哨匪打夺解省人证复恃众入城搜杀一次虽被杀由于报复死者亦非概属无辜而受害情形实堪悯恻除业经尽绝之户无可挽回外其有他出始归以及藏匿逃亡遗存丁口悉经由官访明捐赀抚以轸余生至二十八年春间臣林则徐亲往迤西督兵查办于痛剿弥渡之后直捣七哨地方哨匪始慑军威俯伏归命当时拏获办罪至四百余名之多七哨经此痛惩不敢复逞凶顽之习本拟招复逃亡回众仍返故居惟查房屋被焚早成灰烬若令自行建盖已属力所未能且与汉民界址毘连清厘匪易一时既虞其寻日久更难以相安故于军务将竣之时即另筹安置保回之地嗣据地方文武暨各委员觅得保山所辖距城二百余里之官乃山一座周围约十余里外狭中宽前隔潞江后依雪山雪山之巅石崖陡险虽有栗栗夷人窝居其上向不与民人相通其自半山中腰下至临江闲有平旷地土堪以垦种因而外来无业客民单身赴彼或种包谷杂粮或植大小果树先搭棚寮栖止渐盖土屋草房究因中隔潞江往来未能甚便该客民等仍不乐久居随访得有杨育春白奉礼等均愿将自垦成熟之地暨果树寮房悉行折价迁让或以城乡产业与之掉换亦所乐从当查该处山场既有田亩树株按年可收花息已种将熟之杂粮果实均愿折价卖给回民到彼即无枵腹之虞若渐垦渐多更可长资养赡因询保回头人童俊刘耀宗等以保山之清真寺旧有星零公产其各乡亦有故绝回户遗产如愿公同估价与官乃山产业房产互相掉换便可官为经理伊等当即允从其价值除互抵外尚有不敷由官凑捐给付遂将官乃山一座全作保回聚居之所除有他处亲戚可依不愿前往者听其自便外凡愿移之回户皆按大小人口官给盘费经署保山县知县韩捧日署永昌协副将桂林等将该回民二百余户分起押送前往到后仍酌给三个月口粮俾得从容治产此上年安置保山回户之情形也嗣又添拨把总一员先后带兵八十名归于原设之旧乃汛驻劄就近巡防该回民等益知官为保护得以久安生业陆续去者复有数起自系知为乐土彼此相招查该处去秋包谷杂粮均称丰熟果树亦皆获利今年垦种之地比较去年更多将来户口繁滋该山亦足资其力食与山巅之栗栗夷人及江外之土着汉民均无轇轕而保山城哨相距甚遥更无虞其生是回民安置在此似可决为久远之图虽不愿者本不强其前来而已来者定可安于无事矣惟其祖先坟墓向来本在保山当二十五年互之时回匪之烧汉屋者极多而汉匪之掘回坟者尤甚尸骸堆积令人不忍闻臣等面嘱该府张亮基督属妥为修掩张亮基到任后即与署保山县陆葆捐发廉银选择公正绅耆分赴各山将被挖回坟逐一修砌悉还其旧不独尸骨全无遗弃棺柩每与更新统计自夏至冬共修回坟九千余冢该处事定之后有回民赴保山祭扫者府县派差照料即以暗杜端该回民见其坟冢新修比前加胜亦皆同声感激可消释前嫌矣又据张亮基禀称保山回户中未经故绝之人遗有田产上年军务竣后曾经委员分路清查核与该回头人查报大数相符当即由官派佃代种收取租银寻觅外出各回民寄交该处地方官给领惟思回户业经他徙若将零星田产留在保山内有狡黠之徒未忘旧即难保不藉此为由以清租为寻之地不如查起原契官为觅售其无原契者亦由官估价值分别变卖节经头人传谕业已允从者多惟闻有力之回本在他处经营贸易有不必急于变产而尚观望迁延者若不催令一体办理转恐退有后言是以现仍传觅本户回民谆切晓谕令其出售零产以断葛藤总期保邑汉回各遂其生永无可开之以仰副　圣主绥安边圉一视同仁至意
　　致辰沅永靖道　　　　　　　　　　　　　　　　　　　　　　　
胡林翼
楚粤匪徒寄居黔地勾煽顽苗聚积于乌沙雷公山老林深处经地方官密访禀闻叠次围剿阵斩外实已捕获二百五十余名刻下残贼逋逃实不过数人查乌沙为清江台拱八寨丹江都江古州交界之地万山丛错八面瓯脱雷公山为丹江台拱交界之地数百里林箐幽深系都镇二府疆内均与楚地相隔甚远未举事之先林翼先将窜粤楚之路四面设防层层布置然后身领精练寀入其阻复经地方官四面协剿所获极多实系地方官吏及绅民之功非林翼之力荷蒙垂询故敢直陈
招抚流亡示　　　　　　　　　　
瑞璋
照得衢山一岛为海中弃地居民悉在化外光绪二年间蒙前抚宪杨俯念岛民不忍化外弃之奏奉升粮编户使尔等共为　熙朝赤子本年又蒙抚宪梅札催厅员史丞妥速办竣亦系期望岛民早日归化由官保护大宪之恩可谓至高至厚该岛共计十嶴尔等九嶴之人始终不为金匪所惑各能仰体恩意将田地一律报丈殊堪欣许至培荫嶴金屺兰一匪通盗有年鱼肉乡民亦非一日地方文武限于重洋僻远不及周知又未据岛民赴各衙门控诉昨据该匪逐一供明始悉平日恶迹不一而足已堪发指查该匪有田二十余亩按则升粮每年应完粮银不过数钱为数甚少定欲蛊众抗丈其意何居七月初九日定标员兵会同差役前往该嶴掩捕该匪父子等敢率党抗拒定兵中伏被挫经提督军门及本道委员赴定查验被杀之营弁二员兵丁数名游击守备千把受重伤者八员兵丁受伤至九十九名之多军械洋枪号衣概被夺去可谓穷凶极恶犹不知自敛以悔祸乘标兵厅员回定之后复勾结黄阿四等盗党纠合夏大金等悍匪具备大炮洋枪旗帜赴各嶴抢掠勒诈愈无忌惮致尔等流离失所九嶴逃徙一空尤堪切齿七月二十二日奉大宪调拨水陆诸军为尔等除害该匪竟先踞紫金山之险率党来扑兵勇受枪子伤多名幸将士极力击散生擒六十余名夺获大炮两尊洋枪数十杆旗帜三十余面二十三日始将该匪金屺兰搜获二十四日获到匪子金阿迷二十五日始将悍党夏大金缚到该首要各负重伤经文武讯明将盗首黄阿四等四名及阵擒之刘大炮等七名正法金屺兰一犯解由本道讯办其余五十余名讯系被匪胁从取保开释合岛一律肃清惟查访九嶴居民当金匪猖獗之时荼毒不堪纷逃甯波镇海及岱山东沙角等处实堪悯恻除饬印委各员悉心拊循外为此示仰衢山流亡人等知悉现在该岛巨祸已除地方安谧尔等各自携家回岛收地利以长子孙至升科之事尔等虽已欣然报丈尚未办理妥贴本道业已专委廉明之员会同厅员迅速妥办完竣如书役兵丁及各色人等敢有向尔等需索分文即赴印委各员本道衙门指控立予重惩决不少贷尔等如前被金屺兰勒诈出有洋票昨在该匪身边搜获数纸已经销毁难保该匪不另有遗失或已用出嗣后如确系被诈之票不须再付分文敢有持票索讨准尔等指控察办
　　拟设法保护屯民夹片光绪八年　　　　　　　　　　　　　　　
吴大澂
再据统领绥字军奏调直隶候补直隶州知州戴宗骞禀称迭次出历江北诸山周览形势博访舆情知食力穷民奔走山中者不外捕貂砍木拣菜三宗未抵汤汪河北逾西北河数百里间山径错杂每岁不下千人所居有菜营木营碓房等名目多于正月间裹带盐粮雇马驮负约敷一年之食节逾小雪始将皮张收齐陆续出山各起伐木之人则于冬令结伴前往砍足木料柴薪趁春夏水长时始行下放拣菜生计亦在夏秋三者皆流寓之民践历荒岩绝巘与鹿豕木石为既不便概绝其生路又无从究诘其由来虽非有窝匪而积年马贼倚险滋蔓暗恃此三项人之为接济盐粮买办衣装食物甚至子药军器亦能以重价为饵辗转致之贼中在各项流民生业在山力不能与之抵抗稍有拂意即为所戕所得各种兽皮搜索过半欲易他业又无所资其谋生窘蹙情状亦可矜矣姓界既面面皆山易于薮贼官兵所驻势不能于岭阻林荒之地处处分布若不设法于入口要隘处所酌拨哨队分段填扎以资巡防而便稽察则目下即获肃清难保异日兵撤不再萌芽兹拟于江北之永聚屯四块石红石大小胡同西北河石头嘴等处江南之大小罗拉密花公鸡等处各驻勇队十余人不占民屯专择山内距口数十里必由之路暂借窝棚栖止传谕各山沟捕兽砍树拣菜人等各按所住山沟分起编号写明年岁籍贯及所置碓房木营菜营地段十人为一连环保如有外来游匪即挨号传报不准窝留庶人迹罕到之深山穷谷亦各条分缕晰若网在纲如内地保甲之制俾异种不能搀入另缮名册一分送三姓副都统衙门备案由营中遴派妥细员弁春秋两季酌带队伍挨号清厘一次自口粮盐菜不需各户供给分毫庶山中食力之民既得所保护复互相纠察蓄盗藏奸之弊可不复滋等因禀请核办前来臣查各山匪股甫经殄尽亟应筹办善后事宜该统领所禀均系实情自应饬令派队入山分布各口与三姓练军驻扎之地互相联络保护屯民于边要地方不无裨益
　　请移驻巡检分防疏光绪八年　　　　　　　　　　　　　　　　
卫荣光
窃太湖所辖之东山下杨湾村为江浙通冲地方散漫并无一官驻守前据署太湖厅同知傅怀祖禀请派员驻扎藉以控制经臣饬司确查核议详办去后兹据苏州布政使谭钧培会同江苏按察使许应鑅苏松太道邵友濂详称太湖厅洞庭东西两山分设东山角头两巡检专司缉捕而东山周围五十余里四面皆湖又有前山后山之分该厅与东山司巡检及太湖协副将守备均驻扎前山其后山相离厅治近者十里远者三十里中间类多高山复岭居民散而不聚或数十家或数百家巢栖山谷寄泊湖滨内下杨湾一村又系江浙往来水道通衢近成村市匪徒最易潜踪民情亦属强悍该处既无巡检分防又无武职弹压而离厅较远一切巡缉稽查实有鞭长莫及之势诚须派员择要驻扎查向在前山之东山司巡检因衙门自遭兵燹被毁赁寓民房搬移较易拟请移驻该村以资巡防饬据苏州府查明并无窒碍由司详请具　奏前来臣伏查太湖厅所辖之洞庭东山孤峙湖中地方本极散漫该处后山之下杨湾村为江浙水道通冲匪徒最易潜踪民情亦属强悍自非驻扎一官不足以保卫闾阎今既据该司道等饬查明确所有东山司巡检堪以移驻应请即将该巡检分扎下杨湾村俾资巡缉而重地方谨会同大学士两江总督臣左宗棠恭摺具　奏
　　查明角子山地方险阻拟酌拨练军驻扎毋庸改设通判疏或作查明角子山地方险阻酌拟练军驻扎疏光绪十三年　　　　　　　　
河南巡抚边宝泉
窃臣承准军机大臣字寄光绪十一年十二月十八日奉　上谕有人奏豫省南汝之交积匪出没请移营设官以资镇抚一摺等因钦此当饬藩臬两司转行查议嗣据南阳汝甯两府督同各州县确查妥议禀司详覆前来臣适赴南汝一带查阅营伍复沿途亲加密访查角子山系泌阳辖境泌阳居其南舞阳居其北裕州居其西皆南阳府属山之东北为西平正东为遂平东南为确山皆汝甯府属山界六邑之间为众山门户蜿蜒二百余里峰多径杂民俗梗顽道光咸丰之际盗匪窜扰公然不逞乘间肆掠聚散无定迨同治年间集兵剿洗丑类荡平嗣迭经前抚臣饬地方官编查保甲会定章程令附近州县分班入山会哨从此官民相习闾阎安堵迄今虽民俗骤难丕变而匪徒敛戢耕凿相安非复曩时之不靖矣惟该处地险山深藏奸最易自宜妥筹镇抚防患未萌今议者以移营设官请自是正论第设官则须相度地势造建衙署无论费繁工钜筹款维艰且通判乃文职额设书役不过数十人置之山万壑中坐镇则无功缉捕则不足不若责成营汛认真巡缉较有实济查角子山四围向设沙河春水王店尹集平头小史等汛第相距较远兵势亦单臣在南阳时已嘱镇臣杨芳桂就近酌派练军数哨在该山左近择要驻扎无事则往来巡查有匪则协力兜拿营汛联络畛域不分务期萑苻净尽以仰副　圣主绥靖地方之至意至新息通判原驻新蔡息县交界之黄湖店地方前因署毁于匪间或借差侨寓省城现若重建衙署委实无款可筹惟此职为捕盗厅员该处为东南门户巡防责重未便任听旷官拟饬在黄湖店僦居民屋所需租值在厘税外销项下撙节开支以重职守而节糜费
　　移设县丞都司及建置事宜疏光绪十四年　　　　　
浙江巡抚卫荣光
窃准吏部咨会议浙江巡抚刘秉璋等奏请将永康县县丞改为永仙分防县丞金华协中军都司改为巡防都司移设八保山等因一摺于光绪十一年十一月十九日具奏奉　旨依议钦此黏抄原奏内开将原驻改驻地方情形详细绘图贴说并造具改驻分别管辖节制各员弁营制衔名清册一并随摺送部以凭查核覆奏到日再行核办所有分防建置一切事宜应令该抚等另行筹议办理等因行文到浙当经转饬遵办去后兹据布政使许应鑅按察使萧韶会详据金华府知府陈文騄禀称亲至八保山相度山川采风问俗其地为永康县管辖距县治二百二十余里民贫而瘠又与仙居县壤地错杂以致匪踪据为渊薮良民被害难以呼诉现在分定地面会同台州府知府成邦干确查妥议应以永康四十六七都仙居二十三四都地方归县丞专管遇有疏防盗案承缉不力处分即将县丞开参其都司改驻营制又与金华协副将萧尹农会议请将金华协中军都司政驻八保山为巡防都司并将右营永康汛千总裹溪汛千总东阳县城守汛把总夹溪白两外委归该都司管理该都司仍归金华协节制毋庸更易营名并照抚标参将之例金华协不再另设中军左右两营公牍悉由两营守备径达副将核办至左营守备原为都司中军守备今相去较远即删去中军字样其拨归都司节制之五汛本系右营汛地遇有大股台匪由都司就近调遣平时操防巡缉公文上下等事仍归右营管理承缉开参之案亦仍照原制毋庸另议都司所驻八保山之桂川庄其山袤延永康县四十六七都应即定为都司专管地面其仙居二十三四都仍以仙居潘滩汛外委为专汛各营各地不必更张都司所带兵丁四十名遇有开补均由都司自主仍申报副将查核钱粮兵米概由副将札发无须再由守备管理以归简易并声明县丞衙门额设门子一名皂隶四名马夫一名今改驻八保山责重事烦不敷差遣拟就永康仙居两县各拨壮役二名共壮役四名每名每年给工食银六两各移各县给领都司衙门应给稿书一名清书一名亦在该营额设数内拨给建造县丞都司衙署经费由外筹办不动正款所建基地由县查明亩分另请豁粮除额等情由司核明具详前来臣查永康县八保山地方界于金台两郡之间山深林密最易藏奸建置事宜分定地面扼要抚驭为第一关键既经金华府知府陈文騄亲诣履勘并与台州府金华协一再会议应请即以永康县四十六七都仙居县二十三四都拨归移设之县丞管理并以永康县四十六七都为都司专管地面以专责成遇有防盗案分别照例开参金华协本无中军同治八年始将左营都司改为中军制之永康等五汛操防开参各仍旧制事归简便免涉纷更均应照办其添拨壮役书识既不另请开销建署所需经费亦不动支正项将来豁除粮额应由县查明科则亩数另行专案详办以昭核实

葛士浚《皇朝经世文续编》卷

皇朝经世文续编卷七十七
　　　　　　　　　　　　　　　　　　
　兵政十六海防上
　　请改大鹏营制疏　　　　　　　　　　　　　　　　　　　　　　
林则徐
窃照广东虎门海口为中路扼要之区于嘉庆十五年设立水师提督驻劄其地西则香山东则大鹏形成两翼查香山协向驻副将管辖两营额设弁兵一千七百零九员名兵力较厚大鹏原止一营额设参将一员管辖洋面四百余里其中有孤悬之大屿山广袤一百六十余里是以道光十年已将大鹏分为两营而所设弁兵只九百九十八员名较之香山营制已有轩轾且所辖尖沙嘴洋面近年更为夷船聚泊之区该处山高水深风浪恬静夷船倚为负嵎之固上年调集官兵痛加剿击始行全数退出恐兵撤之后仍复联樯而来占为巢穴当又相度形势在于尖沙嘴及官涌两处添建台二座现在工程将竣已于另摺缕析　奏报在案臣等复查尖沙嘴官涌两处既经建设台必须调兵防守但大鹏左营额设参将一员守备一员千总二员把总三员外委五员额外外委二员步守兵四百九十七名右营额设守备一员千总一员把总三员外委五员额外外委二员守兵四百七十五名除分班出洋外尚不足以敷巡守据该营县会议请添经臣等与水师提督臣关天培再四筹商应将大鹏改营为协拨驻副将大员统带督率与香山协声势相埒控制方为得力但官兵俸饷岁需支应　国家经费有常未敢遽议增添惟有就通省各营设法抽拨于水师名缺酌量改抵以归简易饬据司道核议会详并咨准陆路提督臣郭　　核覆前来臣等查外海水师副将共有四缺内除香山协应与大鹏分张两翼毋庸更议外其龙门一协地处边陲与越南夷地紧连崖州一协系烟瘴之区且外临大海内控黎人均为边疆要地未便改抵惟澄海一协虽与闽省接壤而上接南澳下连潮州有水陆两镇为邻尚属易资声援应将澄海协副改将为大鹏协副将移驻大鹏所辖扼要之九龙山地方居中调度其澄海协之都司改为大鹏协副将中军都司兼管左营事务驻劄大鹏所城并于大鹏左营添设把总二员外委二员额外二员步战守兵连新添外委额外名粮共二百九十一名大鹏右营添设千总一员把总一员外委二员额外二员步战守兵连新添外委额外名粮共二百零九名以把总一员兵七十五名专防右营官涌台以把总一员驻防九龙台将原驻九龙台之千总一员移防左营尖沙嘴台并带新设额外外委一员兵丁一百三十名又以外委一员兵丁十五名防守前经裁撤今应设回与尖沙嘴对峙之左营红香炉汛又大鹏额设大小米艇六只捞缯船三只分拨配巡不敷派遣应设大中米艇四只左右营各半以千总一员把总一员外委二员兵丁二百零四名配驾又添快船二只以额外二员兵丁五十六名配驾其余外委一员额外一员兵丁十二名随防九龙听候副将差遣所添员弁船只先尽水师各营移拨应请在阳江镇右营抽拨千总一员海门营抽拨把总一员外委一员龙门协左营抽拨外委一员龙门协右营抽拨外委一员阳江镇右营抽拨大米艇一只海安营抽拨大米艇一只龙门协左营抽拨中米艇一只海门营抽拨中米艇一只又在龙门协右营抽拨捞绘船一只归入海安营配缉所需配船弁兵舵工口粮随船移拨支给至议抽兵丁五百名水陆匀拨水师应抽兵丁二百五十名现在外海内河防堵巡缉在在需人若概于额设步守兵内抽拨未免顾此失彼应在水师提镇协营酌量抽拨步兵三十七名守兵九十四名酌裁马兵改补步兵一十名连拨外委本身步粮三名共得步兵五十名守兵九十四名尚需添补步兵二十五名守兵八十一名在水师各营马粮较多营分将马粮三十三名改为守兵步粮较多营分将步粮一百六十四名改为守兵均各归还原营兵额同马兵所改步兵一十名递年节存马步粮料等项银两拨补增添步守兵丁一百零六名岁需经费之用此外仍需把总二员外委一员步兵连外委本身名粮七十五名守兵一百七十五名应于督标五营及永靖营酌抽把总二员陆路提标五营酌抽外委一员其原食马粮一分毋庸随拨并于陆路各营匀拨步兵七十五名守兵一百七十五名共兵二百五十名均归大鹏入额其外委仍食本身步粮并在大鹏步兵数内添设额外外委四员仍支本身名粮以资差遣
至澄海地方应将澄海协改为澄海营即将大鹏参将移驻作为澄海营参将澄海原有守备二员分为左右二营左营守备驻劄篷州所城右营守备驻劄樟林所城均未便移改将大鹏左营守备改为澄海左营中军守备驻劄县城经管两营钱粮其澄海左营守备改为左营左军分防守备仍驻篷州有营仍循其旧以资防守所以现改大鹏协副将都司乃澄海营参将左营中军守备左营左军分防守备俱照旧定为外海水师题补之缺其水陆各营抽拨兵丁所需粮饷公费红白等项以及一切军装器械俱由各营拨出随带毋须另添澄海协改驻参将守备有原设副将都司衙署可以栖息办公大鹏所城改设都司亦有守备原署可住其防守台弁兵即住台均毋须另建衙署惟大鹏添设大快船二只各营无可抽拨应另行制造计每只需用装造工料银四百三十二两二船共银八百六十四两岁需弁兵口粮燂洗以及修费等项约需银一千四百余两又九龙地方改驻副将红香炉添设汛防应建衙署兵房以及大鹏新兵应制号衣器械等项所需经费均须预筹查有前山营生息一项从前系由洋商捐出本银十万两发交当商生息以作添设前山营兵饷之用除每年支用外截至道光十九年五月底止实存银五万三千八百余两除另摺　奏请动支添建尖沙嘴官涌两台工料共银三万一千九百余两外所有此次添造快船及建造衙署制给新兵号衣器械等项用费均请于此项息银内动支毋庸请动　帑项如此改调添设因地制宜似于海疆控制大有裨益如蒙　俞允所有添造快船应建衙署兵房制给新添步守兵丁军械等项臣等即饬令地方文武会同确估办理其改设副将等官应行铸换关防并一切营制抽拨细数及未尽事宜统容另行咨部核办再前山营生息本银系由洋商捐出与正杂钱粮不同每年止将收支实存数目报部查核今请动支此项息银以作添造快船衙署制给军械经费应俟动用后将支用总数于册内开除造报恳免备造工料细册报销合并声明
　　尖沙嘴官涌添建台疏　　　　　　　　　　　　　　　　　　　　　
林则徐
窃照广东水师大鹏营所辖洋面延袤四百余里为夷船经由寄泊之区其尖沙嘴一带东北背负冈陵西则有急水门鸡踏门东则有鲤鱼门佛堂门而大屿巨岛又即在其西南四面环山藏风聚气波恬浪静水势宽深夷船只久欲倚为巢穴而就粤省海道而论则凡东赴惠潮北往闽浙之船均不能不由该处经过万一中途梗阻则为患匪轻上年因咭唎桀骜不驯抗违禁合经臣等与前督臣邓廷桢调集官兵在尖沙嘴迤北之官涌等处山梁扎营安分为五路痛加剿击该夷兵船二只货船数十只始皆连夜遁去但恐兵撤之后仍复联樯聚泊势若负嵎必须扼要设防方足以资控制随饬候补知府余保纯署大鹏营参将赖恩爵新安县知县梁星源会同周历履勘旋据该员等禀称尖沙嘴山麓有石脚一段其形方长直对夷船向来聚泊之所又官涌偏南一山前有石排一段天生磐固正对夷船南洋来路若两处各建台一座声势既相联络而控制亦极得宜等语当经饬令将两台高宽丈尺及开筑地平并建造墙垛洞弁署兵房神庙望楼药局马路一切工料价值核实确估据该员等呈送图说清摺臣等逐一核算并委员详细稽查凡有可以撙节之处复经酌量核减计尖沙嘴台估需工料银一万七千九百五十一两零官涌台估需工料银一万四千四十六两请零实系省之又省必不能少窃思此项工程系属防夷要务断不可缓第　国家经费有常仍不敢请动　帑项臣等当与藩臬运司公同筹画查有前山营生息一项系由洋商捐银发交当商生息前于嘉庆十四年奏明作为添设前山营兵饷之用按年核实支销已历三十余年之久因而存有积并盈余截至道光十九年五月底报部册开实存银五万三千八百余两除大鹏营现议更改营制所需添造快船建立衙署及制备新兵器械另摺请在此款动支外核其成数尚足以敷动拨前项台工料之需合无仰恳　圣恩俯念台工费为防夷所需而捐款息银与库项有闲　准于商捐前山营生息一项银两动支两座台经费并请循照旧章将动用银两总数于册内开除造报免造工料细册报销感荷　鸿慈倍无既极至此项工程因夷务吃紧之际先已购料兴工赶紧建筑务于夏令南风盛发以前一律全完以资防制计两台应安大五十余门亦已于腹地各营酌其缓急情形先行运拨济用一面筹资购补期于普律森严以仰副　圣主绥靖海疆之至意
　　覆奏查察虎门排练台疏　　　　　　　　　　　　　　　　　　　　
林则徐
窃臣于三月初七日在虎门舟次承准军机大臣字寄二月十六日奉　上谕据邓廷桢等奏筹议虎门海口创造木排铁练添置台位一摺已降旨允准虎门海口为粤海中路咽喉现当筹议海口章程自宜妥为布置以密巡防该督等所请于海面安设木排铁练以绊夷船并添设台添置位之处是否有益着林则徐详细查察情形据实具奏原摺着钞给阅看将此谕令知之钦此伏查粤东中路海口以虎门为咽喉臣此次亲至该处督收夷人鸦片即住在水师米艇寄椗海中四面形势皆可了望当经留心相度窃见重重门户实属险要天成自伶仃大洋过龙穴而北两山斜峙东曰沙角西曰大角由此以入内洋是第一重门户也进口七里有一山屹立中央名曰横档其前有一巨石俗名饭箩排又其前小山一座曰下横档海道至此分为二支其右一支多有暗沙左一支以武山为岸武山亦谓之南山山前水深洋船出入皆由于此此第二重门户也由横档再进五里则为大虎山其西为小虎山再西则狮子洋即由黄埔以进省之路是大小虎山乃第三重门户也此外如蕉门芦湾山三门口新涌口等处港汊旁出岛屿周回尚非夷船出入要津姑不具论以台言之先有横档南山两处均系康熙五十六年所建形势稍狭嘉庆五年于沙角添建台一座二十年复就横挡台加筑月台一座又于南山台之西北添建镇远台一座各安四十位二十三年又于大虎山建台一座安三十二位道光十年大角山又添台一座安十六位迨十四年冬间提臣关天培到粤适在驱逐夷人口律唠啤出口之后与前督臣卢坤商议以大角沙角两台中隔海面一千数百丈之远两边火均恐不能得力只宜作为望台遇有应行防堵之时放报信其南山镇远与横档三处台形如品字中隔水面三百余丈火可期得力惟南山台地势过高子易于冒过船顶其余原建墙垛亦俱单薄于道光十五年会摺　奏准将南山台前面环筑月台名为威远又将镇远横档大虎各台加筑坚厚添铸七八千斤大分别安配并于横档背面山麓及对岸芦湾山续添永安巩固台二座安四十位二十位不等此十五年以前陆续添建台之原委也维时提臣关天培即欲于横档山前海面较狭之处创造粗大铁练安根两岸铁练之下承以木排木排两端系以锚缆有事则横绝中流无事则分披海岸如门开阖防堵益严以经费未充前督臣卢坤任内未及办理邓廷桢到后正与关天培商议筹办旋于十八年夏间有咭唎国夷目吗口他口伦巡船三只窥探虎门见海口布置森严畏惧窜去复经邓廷桢与关天培钦遵　谕旨倍谨修防以铁练木排实为阻攩夷船要具察看威远镇远横档各台之闲海面较狭安设排练两道足资堵截惟威远镇远两台虽同在武山脚下而相距尚有里余排练既截中流台尤宜联络故又于威远镇远中闲添建大台一座安放大六十位以护排练而壮声威此邓廷桢等现在　奏办之情形也
兹钦奉　谕旨令臣详细查察当又移舟至武山横档一带流览登眺此处本系第二重门户最见紧严其海面自西北量至东南横宽二百七十余丈至三百三十余丈不等所有排练两道西北皆安根于武山脚下其东南则第一道安根于饭箩排之巨石第二道安根于横档山脚俱各凿深石槽以八千斤废横安槽底外加铁箍四道上扣铁练四条由四而并为二由二而并为一中闲纽合两头贯以大铁练八条用大铁锁接扣两边以便开阖其木排则以大木截齐各长四丈五尺合四根为一小排穿以横木二道又以四小排联成一大排量宽一丈六尺余寸面底又各夹以横木六道箝用大小铁箍三十口第一道安大排三十六排大练三百九丈零第二道安大排四十四排大练三百七十二丈两道排练相去约九十丈共配铁锚棕缆二百四十副并设划船四只水兵一百二十名管以把总二员无事则中闲常开以通出入如须防堵则关闭甚速察看木排箍扎坚固铁练淬精融开阖亦俱得法其新建台俯临两道排练正成扼吭之势平宽六十三丈高一丈四尺五寸台墙钉桩砌石垛墙洞则用三合土筑成安六十位后围石墙九十丈高出山巅除兵房望楼官厅军装火药两库尚未竣工外其余均属完整演试铜铁大子均能远及对岸山根设有不应进口之夷船妄图闯入虽遇顺风潮涌驾驶如飞一到排练之前势难绕越即谓夷船坚厚竟能将铁练冲开而越过一层尚有一层阻攩就令都能闯断亦已绊多时各台火连轰岂有不成灰烬之理似此重重布置均极森严闻黄埔及十三行出入夷人行舟过此皆檩然生严惮心于海防实属有益惟排练日被咸水泡浸加以潮汐荡摇即木大铁坚亦自不能无损若有寸铁脱扣一木离簰立刻即须修复总使联成整片百密不任一设或迁就怠延则寸节偶乖即全局为之松劲查提臣关天培于排练一事久已殚精竭虑寝食以之而台工程亦时时躬亲督造现在文武员弁皆极认真此后岁修事宜均须由关天培立定章程使将备弁兵皆谙成法加以时常操演精熟则海防长臻巩固边衅永可潜消堪以仰慰　圣主念瀛壖之至意
　　会奏销化烟土已将及半情形疏附片　　　　　　　　　　　　
林则徐
窃臣等前奏收缴夷船烟土请将原箱解京先于四月十二日奉到　朱批已蒙　谕旨允准谨即钦遵办理业经收拾装载正在奏报起运闲复于十八日承准军机处咨开内阁奉　上谕前据林则徐等驰奏趸船鸦片尽数呈缴请解京验明烧毁当降旨允行本日据御史邓瀛奏称广东距京程途辽远所缴烟土为数较多恐委员稽察难周易启偷漏抽换之弊等语林则徐等经朕委任此次查办粤洋烟土甚属认真朕断不疑其稍有欺饰且长途转运不无借资民力着无庸解送来京即交林则徐邓廷桢怡良于收缴完竣后即在该处督率文武员弁公同查核目击烧毁俾沿海居民及在粤夷人共见共闻咸知震讋该大臣等唯当仰体朕意核实稽查断不准在事员弁人等稍滋弊混钦此仰见我　皇上于核实除害之中寓体恤民力之意臣等公同跪诵钦感难名伏思销毁烟土弊窦最多必须在在严防庶可免于偷漏缘此物流行已久利之所在众庶争趋查道光十七年间臣邓廷桢等曾经　奏明奸民向夷船购买鸦片从前每个价值洋银三十余圆近来止须十六十八圆不等今即以钱价核算每箱亦须六百余圆合计二万余箱不下一千数百万圆之值在守正嫉邪之人不惟粪土弃之且以鸩毒视之而吸食者则竟望而垂涎兴贩者更欲居为奇货若防范稍不严密即百弊为之丛生臣等自收缴以来因虎门越在海滨须防奸民觊觎即先相度堆贮之地计每箱长约三尺高宽半之大房一间才能堆至四五百箱之数该处民房庙宇均无宽敞可容不得已合并数所围筑外墙添盖高棚匀排封贮内派文职正佐十二员分棚看守外派武职十员带领弁兵一百名昼夜巡逻幸尚不至虞至销毁之方亦复熟筹屡试向来用火销化拌以桐油其法未尝不善第访闻焚过之后必有残膏余沥渗入地中积惯熬煎之人竟能掘地取土十得二三是流毒仍难尽绝臣等广谘博采知鸦片最忌者二物一曰盐卤一曰石灰凡以烟土煎膏者投以灰盐即成渣沬必不能收合成膏是其相克之性正可资之以除其害也然使逐箱烟土皆用灰盐煮化则锅之设必须累百盈千诚恐照管不周转滋偷漏如其少设又非数月不能销完兹再四酌商莫若于海滩高处挑穵两池轮流浸化其池平铺石底纵横各十五丈余尺四旁栏桩钉板不令少有渗漏前面设一涵洞后面通一水沟池岸周围广树栅栏中设棚厂数座为文武员弁查视之所其浸化之法先由沟道车水入池撒盐成卤所有箱内烟土逐个切成四瓣投入卤中泡浸半日再将整块烧透石灰纷纷抛下顷刻便如汤沸不爨自燃复雇人夫多名各执铁锄木爬立于跳板之上往来翻截务使颗粒悉化俟至退潮时候启放涵洞随浪送出大洋并用清水刷涤池底不任涓滴留余若甲日第一池尚未刷清乙日便用第二池其泡浸翻截悉如前法及此轮流替换每化一池必清一池之底始兔套搭牵混滋生弊端至向晦停工即将池岸四围栅栏全行封锁派令文武员弁周历巡绰粤东天气炎热所用人夫仅穿短上身下向俱赤露又于停工放出时与执事工役一同搜检不许稍有夹带
试行之初每日才化三四百箱迨数日后手法渐熟现在日可八九百箱至千箱不等当其销熔之际浓油上涌渣滓下沈臭秽熏腾不可向迩乃悟此物之能蛊人心志促人年寿槁人形骸者盖制造时用物取精别有奇方术非仅如内地栽种莺粟刮浆熬制已也臣林则徐驻劄虎门与提臣关天培率同委员候补知府南雄直隶州知州余保纯等逐加布置随即函商臣邓廷桢臣怡良以钦奉　谕旨公同目击销毁是在省各员理宜轮流到虎查核看视
臣怡良因前次销毁时商民留省此次轮应先到虎门臣邓廷桢于臣怡良回省后亦即乘舟来虎并令藩司熊常錞臬司乔用迁运司陈嘉树粮道王笃四员分班轮往接替查视又咨会广州将军臣德克金布左翼副都统臣奕湘右翼副都统臣英隆亦各轮流到虎稽查弹压粤海关监督臣豫则以虎门本有税口更应常川到彼照料稽查在事员弁人等均各派定执司互相查核该处沿海居民观者如堵只准在栅栏之外不许混入厂中以杜偷漏其上省下澳夷人经过口门率皆远观而不敢亵翫察其情状似有羞恶之良胥赖　圣主德威俾中外咸知震讋从此洗心革面庶几咸与维新矣至烟土名色亦有不同其黑者曰公斑土闻系上等之烟白土次之金花土又次之此次劈箱销化当将各色烟土分别编号登记大抵公土白土居多金花土不及百分之一业已逐箱过秤并口袋所装者亦皆扣除箱袋核实净烟斤两计自四月二十二日起截至五月初三日已销过八千三百二十箱又二千一百一十九袋其斤两共合一百十二万八千七百二十九斤以全数核之所化已将及半现仍赶紧销化不敢草率亦不敢迁延恐　圣怀谨将现办情形合词恭摺具奏
　　附奏东西各洋越窜夷船严行惩办片　　　　　　　　　　　　　　　　
林则徐
再臣等察访夷情因知外国商船来粤贸易者必先在该国请领牌照经过夷埠俱须验明并于开船之时颁给禁约条款谆谕不许在于中华滋生事端酌限往返程期如未领牌照擅自行船查出即治其罪船亦充公是外夷禁令森然并非纵其所如漫不加察而商船载来货物动值数十万金彼既爱惜重赀自必檩遵法度故货船到粤必皆报关候验纳税投行虽近年以来每有夷商夹带鸦片情弊要亦先向趸船寄顿始敢驶进黄埔断无驾驶重船东奔西窜之理惟因获利太厚贩运愈多各国虽闲有之而以港一处为尤甚港脚地名曰口孟口雅喇曰口孟嘪曰口曼哒喇口萨皆为咭唎所属之港口即华言所谓马头也距咭唎本国尚有两月路程而其来至内地则比夷为近奸夷利欲薰心罔顾厉禁往往由外洋乘风窜驶越过广东中路直趋东路之南澳以达闽浙各洋来去频仍便成熟游之地在　天朝弥纶广大无不示怀柔即其所不应至之处违禁频来亦惟自谨修防其究至于驱逐而止奸夷习知其故相率效尤沿海文武员弁不谙夷情震于咭唎之名而实不知其来历遇有夷船驶至不过循例催行如其任催罔应亦即莫敢谁何甚有桀骜夷船胆敢以枪相恐吓而官船因未奉有明文转不便擅用火器如道光十四年闽浙总督臣程祖洛所奏情节曾奉　谕旨饬令督抚等务当随时体察情形以靖洋面等因钦此钦遵在案以臣等近日访闻乃知此等奸夷并未领照经商而敢偷渡越窜若被该国查出在夷法亦必处以重刑况　天朝禁令森严岂有转以内地各洋为其逋逃薮之理且如内地奸民出海潜赴夷洋滋事揆诸　国法正宜按例治罪倘在外已被夷人戕害适足蔽辜岂尚听其鸣冤许为报复乎以此对观互证度势揆情愈知越窜之夷船不必空言驱逐惟有严行惩办乃可震慑其心总之有牌照而行中路者则为经商之船无牌照而窜东西各路者即为偷渡之船经商之船尚须区分良莠偷渡之船明系有莠无良枪击轰皆其自取似不为过且此等越窜船只小者为三板夷划待者亦不过双桅夹板迥非货船趸船高大坚厚之比即船内械亦极有限甚至安假于船旁画眼于舱板祗以虚张声势粉饰观瞻师船果能奋勇剿除何患不能相敌即云夷人乃亡命之徒官兵不值与之对仗亦尚有便利之法可操胜算祗须雇募沿海之善泅者多驾拖船满载车薪备带火器分为数队占住上风漏夜乘流纵放即或前队未能得手后队络绎复来夷船中触处皆引火之物未有不可以焦烂者此令一行不大实有其事而奸夷先已胆落似亦慑服之一法也
　　拟谕咭唎国王檄　　　　　　　　　　　　　　　　　　　　　　　
林则徐
谨拟颁发檄谕咭唎国王底稿恭候　钦定洪惟我　大皇帝抚绥中外一视同仁利则与天下公之害则为天下去之盖以天地之心为心也贵国王累世相传皆称恭顺观历次进贡表文云凡本国人到中国贸易均蒙　大皇帝一体公平恩待等语窃喜贵国王深明大义感激　天恩是以　天朝柔远绥怀倍加优礼贸易之利垂二百年该国所由以富庶称者赖有此也唯是通商已久众夷良莠不齐遂有夹带鸦片诱惑华民以致毒流各省者似此但知利己不顾害人乃天理所不容人情所共愤　大皇帝闻而震怒　特遣本大臣来至广东与本总督部堂巡抚部院会同查办凡内地民人贩鸦片食鸦片者皆应处死若追究夷人历年贩卖之罪则其贻害深而攫利重本为法所当诛惟念众夷尚知悔罪乞诚将趸船鸦片二万二百八十三箱由领事官义律禀请缴收全行毁化叠经本大臣等据实具奏幸蒙　大皇帝格外施恩以自首者情尚可原姑宽免罪再犯者法难屡贷立定新章谅贵国王向化倾心定能谕令众夷兢兢奉法但必晓以利害乃知　天朝法度断不可以不檩遵也查该国距内地六七万里而夷船争来贸易者为获利之厚故耳以中国之利利外夷是夷人所获之厚利皆从华民分去岂有反以毒物害华民之理即夷人未必有心为害而贪利之极不顾害人试问天良安在闻该国禁食鸦片甚严是固明知鸦片之为害也既不使为害于该国则他国尚不可移害况中国乎中国所行于外国者无一非利人之物利于食利于用并利于转卖皆利也中国曾有一物为害外国否况如茶叶大黄外国所不可一日无也中国若靳其利而不恤其害则夷人何以为生又外国之呢羽哔叽非得中国丝斤不能成织若中国亦靳其利夷人何利可图其余食物自糖料姜桂而外用物自绸缎磁器而外外国所必需者曷可胜数而外来之物皆不过以供玩好可有可无既非中国要需何难闭关绝市乃　天朝于茶丝诸货悉任其贩运流通绝不靳惜无他利与天下公之也该国带去内地货物不特自资食用且得以分售各国获利三倍即不卖鸦片而其三倍之利自在何忍更以害人之物恣无厌之求乎设使别国有人贩鸦片至国诱人买食当亦贵国王所深恶而痛绝之也向闻贵国王存心仁厚自不肯以己所不欲者施之于人并闻来粤之船皆经颁给条约有不许带禁物之语是贵国王之政令本属严明祗因商船众多前此或未加察今行文照会明知　天朝禁令之严定必使之不敢再犯且闻贵国王所都之吨及嘶噶嗳口伦等处本皆不产鸦片惟所辖印度地方如口孟啊啦口曼哒啦口萨口孟嘪叭哒口挐口默口挐嘛口(小)口洼数处连山栽种开池制造累月经年以厚其毒臭秽上达天怒神恫贵国王诚能于此等处拔尽根株尽锄其地改种五谷有敢再图种造鸦片者重治其罪此真兴利除害之大仁政天所佑而神所福延年寿长子孙必在此举矣至夷商来至内地饮食居处无非　天朝之恩膏积聚丰盈无非　天朝之乐利其在该国之日犹少而在粤东之日转多教明刑古今通义譬如别国人到国贸易尚须遵国法度况　天朝乎今定华民之例卖鸦片者死食者亦死试思夷人若无鸦片带来则华民何由转卖何由吸食是奸夷实陷华民于死岂能独予以生彼害人一命者尚须以命抵之况鸦片之害人岂止一命已乎故新例于带鸦片来内地之夷人定以斩绞之罪所谓为天下去害者此也复查本年二月间据该国领事义律以鸦片禁令森严禀求宽限凡印度港脚属地请限五月国本地请限十月然后即以新例遵行等语今本大臣等奏蒙　大皇帝格外天恩倍加体恤凡在一年六个月之内误带鸦片但能自首全缴者免其治罪若过此限期仍有带来则是明知故犯即行正法断不宽宥可谓仁之至义之尽矣我　天朝君临万国尽有不测神威然不忍不教而诛故特明宣定例该国夷商欲图长久贸易必当檩遵宪典将鸦片永断来源切勿以身试法王其诘奸险慝以保乂尔有邦益昭恭顺之忱共享太平之福幸甚幸甚接到此文之后即将杜绝鸦片缘由速行移覆切勿诿延
　　覆奏曾望颜条陈封关禁海事宜疏
林则徐
窃臣等承准军机大臣字寄道光十九年十二月十一日奉　上谕本日据曾望颜奏夷情反覆请封关禁海设法剿办以清弊源一摺又另片奏澳夷互市货物亦请定以限制等语着林则徐怡良关天培郭□□传谕豫知之钦此臣林则徐臣怡良谨将钞发原摺细加阅看并传知臣豫一体领阅因关各国夷人事务祗宜慎密商办未便遽事宣扬复经函约臣关天培臣郭□□于查阅营伍之便过省面商兹已询谋佥同谨将察看筹议情形为我　皇上敬陈之查原奏以制夷要策首在封关无论何国夷船不准其互市而禁绝茶叶大黄有以制伏其命封关之后海禁宜严应饬舟师将海盗剿捕尽绝又禁大小民船概不准其出海复募善泅之人使驾火船乘风纵放而以舟师继之能擒夷船即将货物全数给赏该夷未有不畏惧求我者察其果能诚心悔罪再行奏恳　天恩准其互市仍将大黄茶叶毋许逾额多运以为箝制之法所论甚切所筹亦甚周臣等查粤东二百年来准令诸夷互市原系　推恩外服普示怀柔并非内地赖其食用之资更非关榷利其抽分之税况自上冬断绝夷贸易以来叠奉　谕旨区区税银何足计论大哉　谟训中外同钦臣等有所秉承更可遵循办理绝无所用其瞻顾即将各外国在粤贸易一律停止亦并不难惟是细察情形有尚须从长计议者窃以封关禁海之策一以绝诸夷之生计一以杜鸦片之来源虽若确有把握然专断一国贸易与概断各国贸易揆理度势迥不相同盖鸦片出产之地皆在咭唎国所辖地方从前例禁宽时原不止夷贩烟来粤即别国夷船亦多以此为利而自上年缴清趸船烟土以后业经奏奉　恩旨概免治罪即未便追究前非此后别国货船莫不遵具切结层层查验并无夹带鸦片乃准进口开舱惟咭唎货船聚泊尖沙嘴不遵法度是以将其驱逐不准通商今若忽立新章将现未犯法之各国夷船与咭唎一同拒绝是抗违者摈之恭顺者亦摈之未免不分良莠事出无名设诸夷禀问何辜臣等即碍难批示且查咭唎在外国最称强悍诸夷中惟咪唎口坚及佛兰西尚足与之抗衡然亦忌且惮之其他若荷兰大小吕宋嗹国口瑞国单鹰双鹰啿啵口立等国到粤贸易者多仰夷鼻息自夷贸易断后他国颇皆欣欣向荣盖逐利者喜彼绌而此赢怀忿者谓此荣而彼辱此中控驭之法似可以夷治夷使其相闲相睽以彼此之离心各输忱而内向若与之绝则觖望之后转易联成一气句结图私左传有云彼则惧而协以谋我故难闲也我　天朝之驭诸夷固非其比要亦罚不及众仍宜示以大公且封关云者为断鸦片也若鸦片果因封关而断亦何惮而不为惟是大海茫茫四通八达鸦片断与不断转不在乎关之封与不封即如上冬以来已不准夷贸易而臣等今春查访外洋信息知其将货物载回夷埠转将烟土换至粤洋并闻奸夷口出狂言谓关以内法度虽严关以外汪洋无际通商则受管束而不能违禁不通商则不受管束而正好卖烟此种贪狡之心实堪令人发指是以臣等近日更不得不于各海口倍加严拏有一日而烟船并获数起者可见夷货去烟来之言转非虚捏不然以外洋风浪之恶而夷仍不肯尽行开去果何所图若如原奏所云大小民船不准其出海则又不能缘广东民人以海面为生者尤倍于陆地故有渔七耕三之说又有三山六海之谣若一概不准其出洋其势即不可以终日至捕渔者只许在附近海内此说虽亦近情然既许出洋则风信靡常远近几难自定又孰能于洋面而阻之即使责令水师查禁而昼伏则夜动东拏则西逃亦莫可如何之事
臣林则徐上年刊立章程责令口岸澳甲编列船号责以五船互保又令于风帆两面及船身两旁悉用大字书写姓名以及里居牌保惟船数至于无算至今尚未编完继又通行沿海县营如有夷船窜至该辖无论内洋外洋均将附近各船暂禁出口必俟夷船远遁始许口内开船其平时出入渔舟逐一验查只许带一日之粮不得多携食物若银两洋钱尤不许随带出口庶可少除接济购买之弊至大黄茶叶二物固属外夷要需惟臣等历查向来大黄出口多者不过一千担缘每人所用无几随身皆可收存且尚非必不可无之物不值为之厉禁惟茶叶历年所销自三十余万担至五十余万担不等现在议立公所酌中定制不许各夷逾额多运即为箝制之方然第一要义尤在沿海各口查拏偷漏若中路封关操之过蹙而东西各路得以偷贩出洋则正税徒亏而漏依然莫塞是以制驭之道惟贵平允不偏始不至转生他弊若谓他国买回之后难保不转卖夷此即内地行铺互售尚难家至日见而况其在域外乎要知夷平日广收厚积本有长袖善舞之名其分卖他夷以牟余利乃该夷之惯技今断绝贸易之后即使从他夷转售一二亦已忍垢蒙耻多吃暗亏譬如大贾殷商一旦仅开子店寄人篱下已觉难堪惟操纵有力备防无懈则原奏所谓该夷当畏惧而求我者将于是乎在矣至于备火船练乡勇募善泅之人等事则臣等自上年至今皆经筹商办理惟待相机而动即各山淡水上年本已派弁守之始则夷船以布帆兜接雨水几于不能救渴继而觅诸山麓随处汲取不穷则已守不胜守似毋庸议总之驭夷宜刚柔互用不必视之太重亦未便视之太轻与其泾渭不分转致无所忌惮曷若薰莸有别俾皆就我范围而且用诸国以并拒诸夷则有如踣鹿若因夷而并绝诸国则不啻驱鱼此际机宜不敢不慎况所杜绝者惟在鸦片即原奏亦云凡有夹带鸦片夷船无论何国不准通商则不带鸦片者仍皆准予通商亦已明甚彼各国夷人原难保其始终不带若果查出夹带应即治以新例不但绝其经商如其无之自不在峻拒之列也又另片请将澳门西洋贸易定以限制查上年臣林则徐先已会同前督臣邓廷桢暨臣豫节次商议及之嗣经核定章程谕令澳门同知转饬西洋夷目遵照即如茶叶一项每岁连箱准给五十万斤仍以三年通融并计以示酌中之道其他分条列款该夷均已遵行本年正月澳内容留夷即暂停西洋贸易迨其将夷驱出仍即准令开关亦与原奏请议章程不谋而合至所请责令澳夷代夷保结一节现既不准夷贸易自可毋庸置议
　　密陈定海夷情片　　　　　　　　　　　　　　　　　　　　　　　　
林则徐
再臣等因粤洋现有船自必常通浙信是以屡经设法密探定海情形偶有觅得夷信译出汉文知此次领兵攻定海城者名曰咘嘛口林其统兵之夷目一人名曰咖咥口义口律系东印度水师提督所坐夷船最大名曰麦尔威厘有七十四门该船进定海港口时碰于大礁之上底穿一孔入水甚深几于沈没又有带兵夷官职分颇大之呵咑被我师打死现在逆甚望定海居民回至该处与之同住而民人屡招不至所出章程亦无人肯信沿海渔船悉皆避去各夷船本系随带鸦片售作资粮今已火食无多转瞬风色将转均甚愁急等情是其伎俩之穷已可概见臣等窃思粤省民人患其与夷相习而此时浙省之民转欲其习于夷而后便于行事若如夷信所言火食无多又恐风色将转是正有可乘之机与其交镝于海洋未必即有把握莫若诱擒于陆地逆夷更无能为或将兵勇扮作乡民或将乡民练为壮勇陆续回至该处诈为见招而返愿与久居一经聚有多人约期动手杀之将如鸡狗行见异种无遗惟机缄不可泄露现闻该逆中有咭吐口立一名伪为定海县官其人能为华言更须防其诡计臣等已具密函飞致浙江抚臣乌□斟酌办理第系遥揣情形未知当否谨再附片密陈
　　密陈夷务不能歇手片　　　　　　　　　　　　　　　　　　　　　　　
林则徐
</div>
    <div class="pagination">
<a href="皇朝经世文续编-清-葛士浚_page69.html">上一页</a><span>...</span><a href="皇朝经世文续编-清-葛士浚_page65.html">65</a><a href="皇朝经世文续编-清-葛士浚_page66.html">66</a><a href="皇朝经世文续编-清-葛士浚_page67.html">67</a><a href="皇朝经世文续编-清-葛士浚_page68.html">68</a><a href="皇朝经世文续编-清-葛士浚_page69.html">69</a><span class="current-page">70</span><a href="皇朝经世文续编-清-葛士浚_page71.html">71</a><a href="皇朝经世文续编-清-葛士浚_page72.html">72</a><a href="皇朝经世文续编-清-葛士浚_page73.html">73</a><a href="皇朝经世文续编-清-葛士浚_page74.html">74</a><a href="皇朝经世文续编-清-葛士浚_page75.html">75</a><span>...</span><a href="皇朝经世文续编-清-葛士浚_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
