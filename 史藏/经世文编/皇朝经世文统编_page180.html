<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 180 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 180 页/共 287 页</h1>
    <div class="content">合之义有三言政则议院言学则学会言商则公司之斯三者而已然学校不兴科举不变民智未开国是未定则议院末由开也例禁未除人心未定举国顽嚣知学者寡则学会末由开也若夫商务公司之设则较二者为易易矣百工居肆以成其事终日营求以谋赢绌一省之中有会馆焉一埠之中有会馆焉一行之中有会馆焉所积之有多至巨万或数千者所聚之众有多至十数万或千数百者其势之易成其人之易合固非学会议院所能比例者也因势而利导之则商务之兴可翘足待也然而未尝学问惊智守愚徒泥成法知近忘远内之不足以广其商务而立于不败之地外之不足以塞其漏而善厥抵制之术故数十年来江河日下工商告竭而莫可振救此商务之兴其难一军兴以来创设厘税遇卡抽勒索万状工商之困半由于是西南一埠当西北二江之要冲薪米油荳价定于斯自三水设厘卡而市面为墟矣佛山一埠为天下之重镇工艺之徒咸萃于此自厘金一设而百行亏折矣近复有牙捐海防之费台炮坐厘之目商务日困而抽勒愈甚自伤其类无术甚矣此商务之兴其难二明季之世葡荷东来镜湖为互市之始至嘉道之间割香港开广州通商之事亦为行省冠四百余年洋货遍地纹银耗漏士庶束手仰给异类吾粤之苦不可言矣近者无厌之求日益横肆英辟梧州之岸法涎琼崖之滨德窥高廉之地深目高鼻之伦充斥于内地奇技淫巧之器更溢于市廛腹地尽通利权悉尽险要全失制我死命大将倾而风雨递至民罹水火而深热益甚五年之间虽外患未至而内变之机可预矣此商务之兴其难三海禁之开数十年矣吾粤之出洋谋食者以百万计新一县所以富甲吾粤者因是之故洋货之漏已久矣亦稍藉此以补其尾闾自美国机利倡禁华工之论澳洲安南暹罗古巴檀香山等处随之甲午之役师徒挠败华工被虐日甚一日英属之加拿大日本之三岛高丽之旧藩台湾之故土亦复纷纷效尤重税苛例层出不穷我民进无所依还无所业游散之辈漫衍国中金田之役将复起矣此商务之兴其难四人有恒言曰吾粤户口之繁甲于五省彼如所言虽非实据然粤自耿尚二王陷城之时死人仅七十万发役之变受其害者嘉应广四会之外靡有闻焉咸丰四年红巾之乱土客之争死伤之数不过数十万方诸行省微乎少矣近虽比年疠疫死伤亦寡水旱之灾未为已甚故谓庶甲五省人满为患者诚非臆说也此商务之兴其难五

印度之售于中国者始于吾粤自林文忠禁不行受其毒者以吾粤为最巨赌博之术日新月异甲甲以后筹款孔亟闱姓有饷番摊有征举粤之大惟赌是务终岁皇皇等正业矣搢绅胥吏借此为营私之具市井小氓赖是作衣食之计售市赌之馆多于米薪之店嗜意钱之辈多于食力之工呜呼风尚至是不第泰西所未有即行省亦未之闻也然犹尊为雄省倚若长城者岂不谬哉此商务之兴其难六山东马吾粤海贼为患久矣然犹曰海外之事无与内地也自二十年来华工悉禁失业者众于是城市村落强暴充溢结伙掠动以百数所用器械隐若军队商贾裹足道路为之梗塞风鹤咸惊眠噉因之未安越南之散勇横悍于钦州苗洞之客民反侧于境内三合三点兴中之会党繁聚于南洋昔年陷城之谋党魁未获高州遂溪之乱余贼未平呜呼大乱将至上下晏安旦夕之危腹心之患岂有甚于吾粤者乎此商务之兴其难七谈洋务者动称闽粤然究其实闽不敌于粤也考香港西学堂近习西文者其额骤增至三千余人省垣之闲富家大室多有延师为教习者其余城厢内外西文之馆亦不下十数洋务之兴盛于时矣然习西文者第求通其语言文字之琐以充通事买办之用供奔走服役之劳而已于西人商学之条例商务之盈绌未窥毫末也即幸而稍得盈余富逾巨万者亦不过薄其自奉劳于作工以致此耳非能合大众集众股出奇制胜以与西商相抗衡也此商务之兴其难八坐是之故商务不兴斯固然矣若复忍然置之弗易旧习则泰西诸国实处此岂能迟迟以礼让为哉印度灭亡之惨香港箝制之苦岂非耳闻而目者乎夫火燎于原则拯救弥急病及危殆则求医益切存亡继续即兹数年诚能合大集众力易新法鼓厉而力行之则挽利权而塞漏存吾粤而兴中国未始非由斯来也英以一公司而墟五印之地一商会而挠中国加税之议外顾敌氛之内怀家国之变此亦有心人所不能自已者矣自顷各省有设立商务局之议事下于商厘正是举旬月之间寂寂未闻勤性不敏于商务之理非有所知识第以事变忽至同受倾覆国家之感未忘于厥心故不揣愚谬竭其所虑贡其所知近察吾粤商务致弊之由远探泰西商务盛衰之故斟酌损益期于可行以野老而谈文学以聋俗而辨五音自知其无当者也若夫纠而正之条而密之推而广之策力共济斯艰则亦区区之心所窃自幸矣谨将诸事条列于下

一曰公举总办夫公司之设所以联合大众也总办之立所以领袖诸商也吾粤之俗言语不通官民隔膜畏吏如虎一涉讼事荐绅之徒多挟官吏之势上下其手而藉以营私者书院学社之多甲于他省然藉斯作弊者不知凡几识此之故官与民不相亲绅与民又不相亲上下不孚则虽有良法美意莫能自行夫商务公司者国家之善政吾粤之创行者也使条理未善所任非人上隔新政之行下离商民之志事机一败不可收拾他日虽有善者亦无如何矣故总办之人必学识通博周知中外能保护商民振兴商务者始克选举公举之法必纠合诸商集思广益踵议院之法守从众之义方免流獘然犹虑公举之偶有差失考察之或有未详而败者得以滥竽其间也故定为三年一任及期而代其善者则举而复任之其贪劣者则起而除去之不得藉为盘踞久安之地且筹之事出纳之权仍归于商人而总办无与焉斯官吏之取于商也无所专责而总办无压制之苦商人无自缚之患矣

一曰创商报农以食之工以成之商以通之故商者农工之枢纽而操天下相通之权者也若夫商务之报大之可以悉中外商业之盛衰小之可以探本业之隆替开风气益民智精商术莫此为尤则又操商务相通之权者也泰西报馆各有专门政治为重商务次之省垣香港之报不下十家货价市情轮舶行期每日呈列商务之事亦赖是知其一二然第志本埠不及他载于各埠之大势洋货之大宗某者壅滞如何为抵制之法如何挽已失之利则靡得而闻焉择焉而不精语焉而不详月无所纪岁无所计知渐而不知久知末而不知本是亦聊胜于无而已视泰西之考该精详远近毕录者则瞠乎其后矣故虽行之三十年多至十余报而于商务之盛衰究无所裨也今宜特立一报妙选撰述按月一册凡省中七十二行之情事纤毫备志列为表目其余粤中各埠及外省南洋等处或派人游历藉斯察访或函通彼埠商董令其随时报告凡有创一新器得一新法者则亟登报中以廓闻见广译西报以知通商之事译西书以穷商学之理廉其价值以扩售路简其论说以便披览数年之后商报大行智学日开其于市面之跌涨洋货之亏耗前后盛衰消长之机宜如家人之数米盐庄岳之谈楚语知之极明操之甚熟商务之利其犹有落后之患者吾不信也

一曰开商会泰西诸国莫不有会而获效之速以商会为最葡荷之抚有南洋美国之富甲诸国英国之地遍五洲皆由斯道也吾粤诸商所在有会凡诸会者不过作岁时伏腊之事宾客酬剧之所而已西共堂七十二行之总会也而徒藉为要挟长官之具义兴海山诸公司南洋华工之总会也而徒藉为植党斗争之计空有其名而不知本要虽群而实独聚而实散其于商务岂有补乎方今列国并立其无事也则以商为战中国所与立约者一十六国洋货之入中国岁至三万万有奇纵天下之商合举国之力聚行省之财振刮精神互为犄角以为内守外敌之计犹恐其弗克胜任而终于败绩也况徒泥成法声气不通中外之变懵然不觉彼众而我寡之彼通而我塞之彼合而我离之则乌得不为人弱哉乌得不为人贫哉今宜仿西法设立商会以省城为总会以各埠为分会其近者则一月有一会其远者则三月一会其有道远而不能赴会者则令彼以函通使知彼埠之情实开会之日百行交集工商鳞萃陈土物之所宜察人情之好尚辨市货之腾落其畅销而获利者策力以廓充之其滞销而亏本者合众志以变通之有昔盛而今衰此弃而彼取者咸令自陈审其利害定其避趋以兴利源又中国所需于外洋诸物以及外洋所需于中国诸物皆求所以抵御之术自售之法都其要论勒为成书刊诸报中使上下咸悉智愚专向斯远近无隔绝之獘而公私免交困之苦矣

一曰立商学堂泰西之经商也上有商部以经理之下有学堂以教育之故商学之才不可胜用而商务之利日见其盛吾粤实学同文之馆创之久矣然一为水师而设一为旗民而设于商人无与也今宜立商学堂聘中西教习严定课程选子弟之聪慧者充为学童入学之始先以辨字习语为第一义辨字之法分楷草二类择其通用之字三千按日辨认习语之法先通土语客语次及南北正音语言文字略有所识则经商之学既植其基矣然后教以文法授以算学示以方名训以西文凡诸所学稍有成就则广译泰西商务之书考求其理法辨悉其条例于制造销售水陆转运邮政电报银行保险出入税则权衡轻重诸事皆令讲习无或茫然然犹虑其所见未广而域于一隅也复选其学成者遍游各地先于粤中各埠行省各口岸以及南洋诸岛华工所至之处考其商业录其情事呈于公司以周众览若学堂经费稍充更派遣各国以求新法而觇敌情则中外之故精粗之学靡不毕备可谓通商矣以之兴商何商不兴以此拒敌何敌不拒者乎如谓旷日持久所成非速倒行而逆施之则今日之商言语未谙文字未解而遽欲逐什一之利者比比然矣而卒不免于终岁勤劬愁苦万端而一无所获者则孰得孰失孰大孰小不待智者而可矣

一曰立工艺院工艺之道中国有过于泰西者二事物产极多而不假外求工价甚廉而费本甚轻若能开设艺学教以工艺使自制造以敌洋货则以中国民数之多心思之慧不难驾欧美诸国而上之日本三岛工艺日盛西人犹或之恐其侵夺商务也况中国乎吾粤地界赤道物产尤盛海滨之国中西孔道运载至易则又诸省所莫及者也自通商以来佛山针行之大废散殆尽妇人织纺之业荡然无存列国并立商战之世势力悉敌方可自立吾既日与彼相通而仰给其器物乃不思所以兴技艺自制造而防制之其不至上下束手竭我利源者弗止也今宜创立工艺院聘工艺师讲求种植工艺之事如种茶树棉养蚕缫丝织布纺纱制毡等类开辨之始力有未逮则先立穷民工艺院教以粗浅各技所费不多而获利甚大使能自食其力而国无游民既有成效然后逐渐推广数年之间粤货之遍行大地矣外洋华工当亦归而求之弗至鬻身于异域也上存　国体下济小民兴盛之机可于此乎

一曰开博物院西人之经商也商报以明其理博物院以考其实英之伦顿法之巴黎奥之维也纳日本之东京美之斐拉铁非芝加高诸赛会其为百年来最大之赛会者无论矣即香港而论一小岛之地西人仅数千耳犹有一博物院以为士女游观工商考镜之助而吾民之多直省之大树产之饶反寂寂无闻焉故有终世为商终世为工而问其专门之事业彼埠之物产犹懵然而弗知所答呜呼近犹如此则直省可知矣直省如此则五洲可知矣博陋既殊智愚自异而巧拙之工精粗之业即自兹而定今天下商权削矣商势孤矣人整而我散人智而我愚而我日驱其庸众驽败不识不知之民而与彼相角逐则我何所恃而不恐哉自顷美人李佳白欲创一博物院于京师以开士夫之智夫以吾中国之大而藉手于西人之力则可愧甚矣湘桂二省创立学会大庀图书然祗为士夫而设于商人犹无补也今宜创博物院于省会兴办之始先备七十二行中工艺诸器与粤省动植各物并购直省外洋制造各物水陆之产以大其规模廓其知识使中外备陈互相炫异愚者启其塞巧者神其术虽无公输而工自巧矣虽无管陶而商自精矣又仿西国博物院之例其有新制一奇器偶得一异物者则置之院中志其姓氏定其价目以示表异而广其销路则外得声誉内获大利凡百工商而有不争先恐后而励其商艺者乎

一曰设功牌吾奥工匠素称精巧象牙之球刺绣之业凡席之精西人亦表称之以为莫及也惜上无报官领照之例则奋厉之心怠下多搀夺伪冒之獘则创造之法鲜遂使智巧之术日就失传销畅之物日形凋落吾友南海陈君锦涛算术之深西人以为未见亲会周君灵生真周假切一书能出中西算术之外开平谢君康如能制行军服式达于英廷大加取录昔年出洋学生半多粤人而间有成就专门之学者然由前之说卒使壅压抵滞莫克致用深可惜也考美国每年创新器报官领照者多至二万二百十事法则七千三百事英则六千九百事今宜仿其法凡工商之能创新法新艺者则于商会开会之日呈众考其确有实用而利民者则由公司总办禀请大吏给以功牌予以厚利刊入报中广其传布以吾粤物产之繁工商之巧数年之间新法新器日出而靡尽矣则凡顺德之蚕桑鹤山之茶新会之葵橙高要之草席清远英德之煤铁南雄龙川之纸兴之布惠州之糖广四会之竹木潮州之磁器从化之油豆香山番禺之果物琼州之藤木矿产沿海各县之鱼盐石湾之瓦器昔称美于粤中者亦将争相考求精益求精以广其自然之利矣

一曰设轮船轮舶之多以英为最其商船之到中国者每岁至千余艘故东方商务之盛甲于诸国吾粤沿海而居通商之国也然轮船之禁未弛道路阻塞百里之遥动费时日商务之滞其在是乎昔有商人开设轮船报官领牌走行内地然厘卡胥吏咸借口于走漏之獘有防厘税随废迄无成例者近者梧州开关洋舶充塞搀夺商利何可胜计夫以区区防獘之故而自困其民增益外敌何如宽其例禁使民间自设轮船遍行内地以通百货而收利权之为愈乎无事则为通商运载之用有事则为调兵运饷之用昔年桂省之旱今日高州之乱轮船之效已可矣若更造巨轮通行南洋联合华工夺洋人公司之权收载货搭客之利一旦有变可充战舰为国家御侮之助公私并利一举两得法至善矣日本师之其所以覆我也

一曰办团练吾粤自孙文之变咸有惧心城市之间团勇相望然掠之案不少衰息此虽盗贼滋炽实捕治之无方也中国通商各口岸五方杂处为盗之渊薮而抢掠之事终岁寡闻者何也其法之善也立捕房以总其稽核定守时以舒其余力口号画一则呼调自灵器械精练则拒捕尤易严其赏罚破其疆界用能收指臂之助而盗敛迹焉考粤省街道之多自旗满所居之外有二千四百五十六条每街约有团丁四名统计其数则不下万人矣若聚而合之精而练之则干城之选即泰西民团之法也独捕盗哉昔其势散而不聚私而不公办团之权无一尊之定捕盗之法无守望之助所募皆乞丐之流所用皆窳败之器终日站立靡有定时一岁之久未闻操练其惫倦之状散涣之势弱子犹或侮之况强盗耶夫岁费巨而莫收其用虚有其名而实被其害则亦何乐此为哉今宜裁撤旧额另选壮丁尽仿西法立捕房以一事权延通泰西兵法者为教习训以兵法新其章程定为例禁省垣既定推之各埠踵而行之则盗风可以少息而商业亦或小安矣

一曰修街道省垣户口之多京师以外首称吾粤然道路湫隘渠巷秽臭行旅苦之西人游历至是以为土番之国诚不谬也昔南皮张香帅督粤时筑堤岸建马头商人称便第大工未竟而忽然中辍粤人至今惜之今宜仿香港洁净局之例定清道之法严积秽之禁其狭隘者则广大之其淤塞者则疏通之设自来水以免泥泞之苦立街市以除秽杂之患增筑堤岸添设马头则轮船得所寄泊而马车手车亦可致用矣省盘运之繁免游民之苦除疫瘼之害往来之便商旅之益孰有过于是乎

从上诸义皆泰西已然之至切至近至简至要易于举行而商务公司所当有事者也然则将何筹焉曰法有四吾粤之人颇称好义省城之爱育善堂广济医院香港之东华医院澳门之镜湖医院其资籍多至十余万者皆由劝捐来也昨年桂省之旱广仁善堂集至五万余金近者鄂省之灾亦不下万金若夫商务公司则倡之自上行之于下大可以保国小可以保家其事甚重其利甚溥合通省八十家善堂之力到处募捐其所集之必非区区救灾恤邻之事所比也是为募捐粤省闱姓之业六年之间报二百二十万圆纳饷四百八十万圆亦可谓重矣然犹趋之若鹜惟恐弗得况以商务之大而有商报轮船工艺诸利者乎大信既洽人心所归集众招股则无事不办矣是为集股一公司之设实为商人兴利除害之计今就省中七十二行核其商务之多寡如迎神赛会之法照例输助一凡由商学堂工艺院学成出身者三年之间必将其所得之薪水半入公司以充经费一省垣民居铺户约九万余间民数约六十五万四千余人若人捐一金折半计之亦三十余万矣且有公司以为之保护有商会以为之讲求有功牌以为之鼓励有商学堂工艺院为之学习所益甚大若不捐一金者皆不得与闻其事均沾其利商人近为身家之谋远为子孙之计岂吝此一金而失此大利者耶则所得更不止三十余万也一省垣庙堂有多至十余万或万数千者迎神报赛动费千百其大者以万计陋习相沿恬不为怪今略为省节将所耗费置之有用他日公司获利按数抵派其法至美而利亦自在也是为例捐吾粤之富外人以为富甲九省若于公司内立任祠凡捐金逾万或千数者则立主祠中阖省工商咸集时祀以志盛德或禀请上宪旌表其门实力鼓励则所助必多是为励捐巨既筹诸事立办则规模亦少成矣他若设保险以安生业开银行以通有无筑铁路马路以捷往来定厘税以便出入浚河道以通运载开矿产以济困乏遣游民以垦荒土通南洋以保华工联各省以广声气毁淫祠以尊孔子立书院以惠士人教蛋户以兴渔盐之利教苗民以兴山泽之材禁赌拐带以除日用之害凡诸条理皆由后之用非由今之急也俟三年以后基趾略定功效已见众志成城然后胪举斯义以相告焉

　　山西商务总局集股章程
山西抚部院胡　奏设山西商务局折片　再前准总理各国事务衙门咨议覆御史王鹘运讲求商务一折奏奉　谕旨饬令各督抚于省会设立商务局由各商公举殷实稳练素有声望之绅商派充局董将该省物产行情逐细讲求以期扩充商利嗣又准咨议覆前翰林院侍读学士文廷式条陈养民事宜一折行令仿照设立商局章程招集绅商广为劝办各等因查原奏内称开渠种树缫丝艺茶植棉等项或非晋省所宜或须逐渐推广能否开办容臣体察情形再行　奏明办理惟所称葡萄酿酒皮毛筋角等货皆系北土所产自宜及时扩充查省葡萄随在皆有尤以文水一带所产为最近年设处教民能仿西法酿酒其味浓厚芳冽诚能设局开办延请华洋人之精此业者教之酿造设法销售其利当可与泰西香饼等酒相敌且古昔酒酤在官米糟胾皆官为之准量此则民为酿售官为补助尤属有利无獘至于羽毛齿革载在禹贡本与金钖同珍今之皮毛诸货产自口外者通行海内晋省腹地亦间有之但工劣质粗营销尚滞若能招商设局延订专门讲求机器举口内外毛货加工精造自可广销路而扩利源惟是人情乐与观成难与图始晋省僻处偏隅素未讲求西法商民率皆狃于故常若但由官设局劝办众情不免疑沮非得本省殷富绅商品望素着之人为之倡导恐难集事查有籍隶山西之刑部候补郎中曹中裕候选道冀以龢候选知府刘笃康并皆识见明通品行端谨乡望素孚拟调该员等来晋由臣督同司道与之商办一切必能联络官商合为一气俟在省城设立商务总局后即就本省土货易于营销者先行集资试办此外查有可兴之利再随时推广即将来开办矿务一切招商集股　事宜亦可派令经理如蒙　俞允拟请　旨饬下部臣速令该员等来晋藉资襄助实于商务大有裨益谨附片陈请伏乞　圣鉴训示谨　奏光绪二十二年五月初九日奉　旨照所请吏部知道钦此

公启者晋省为古圣建都制度文章率先天下而倡始然唐俗勤俭类皆谨厚自安虽盛时着誉富强实则仍相古朴观于山川蕴蓄藏富于地而无法以取之甚至服贾习劳者几四方而输转之艰难莫为之计至今而事机日棘矣溯自海疆互市以来南北行商频闻折阅迨倭韩事起晋民之商于旅奉者损失至千数百万之多以致市井萧条闾阎困悴夫贫者弱之始有心世道者深思其故岂巧与拙异势迟与速异宜人工之于机巧不可以强争欤抑人各一心而无以自奋耻于相效而莫为开创耳方今　朝廷博采谠言　诏兴商务我　蕲帅胡大中丞通筹全局首开天算各学以握其源复　奏立商务局勖以裕国阜民期以集思广益窃谓通商惠工圣道之所不废今之商务非第法泰西之所长实则复周官之遗意耳或谓滨海之区耳濡目染故业商者易于争长而取法晋则见闻所限瞠乎后矣不知商务之兴以货财为主晋之货以煤铁为大宗地利所藏犹之不竭之渊不涸之仓也如能精心采练设法转运则利源日辟其勃兴可以操券然非聚众人之力以为力合众人之财以为财势必观望迁延因循自误利权一失欲再收回难矣譬如家有窖藏我不自取而仰屋忧贫一旦他人取之虽悔奚及由是观之开矿以出煤铁火车以利转输实中之先务如织布火油毛货等亦宜次第扩充近今有志之士蒿目时艰争相砥砺苟能有裨于国计虽毁家纾难皆谊不容辞况本厚者利宽又有人焉导以先路有不乐观厥成而共襄是举者乎绅等躬膺委任亦思竭尽智能而全省所辟举凡开拓振兴之策联络保护之方苟非将伯助予实恐无能展布所望　诸同人顾全桑梓与各省　诸君子协力兴举各来厚资俾成大业当兹利源甫辟在近者实力提倡在远者同声应求是则深佩而跂望者也附呈招股章程诸乞　匡其不逮谨启　前浑源州学正太平柴淇　拣选知县太谷张惠　内阁中书太谷曹中成　刑部候补主事太平刘笃敬　工部营缮司员外郎灵石何乃莹　刑部贵州司主事忻州杨履晋　前京畿道监察御史临汾曹榕　吏部稽勋司员外郎洪洞贺勋　工部候补主事太谷杨长澡　候选知县吉州冯作栋　刑部候补郎中太谷曹中裕　候选道介休冀以龢　浙江严州府知府太平刘笃康　国子监学正学录夏县贾景仁谨启

一晋省此次筹办商务事烦巨首为开采煤铁业已勘定平定潞泽三处矿苗最旺之处以次购机开厂分炉煎炼随时运销次为火车铁路系与煤铁盐务运销相辅而行潞安平定两处并拟接入芦汉干路自可搭载客货广开利源三为机器纺织即以本省棉花毛货织成布疋毡毯分路营销免致利权外溢余如葡萄酒煤油自来火等皆拟次第招商兴办计购机炉钢轨买路设栈一切约需成本银八百万两以上方敷周转现就本省所招股本银两先行择要试办一俟商股招齐即当次第办理

一用既多不得不广为招徕除本省绅富官场由总局收银付息外所有外省招商集股事宜现拟禀明抚宪札委妥实绅商分赴外省通商各口岸广为招集其收汇解统由新泰厚大德通大德恒等票号就近经理

一所招股本每股库平足银一百两为一股自一股至千股皆可附搭每股作两次交自注册之日起每股先交银五十两付给局中收条半年后定为二次交银之期再交银五十两即将前次收条缴回由经手之票号换给股票息折以凭取利分红如第二期之五十两不交即将股分销除并将以后应得红利扣除不能分派

一晋省设局督办绅办照中国买卖常规参以外洋公司章程所有各项司事多于商股之中选充以期得力不派委员并除去书差文案名目其挂名干馆之类一律禁绝糜费既少利息自丰至各项出入均有总簿每日有流水每月有小结每年一总结随时皆可查核而有股之人亦可随时入局察看开办一年之后按年刊刻总结清单分寄各省俾有股者一览而知以免蒙混侵蚀各獘

一各股应得息银均自各事开办之日起算如矿务系从开炼煤铁之日起铁路系从开车行走之日起织布系从开机动工之日起每年除正腊闰不计外其余十个月按五厘行息余外再分红利付利分利皆于年内腊月中旬由晋省总局先期知会各省即由各票号就近按折支付

一商局办有成效至结帐之期除将每年官利应提税课及绅董矿师薪水局费勇粮一切开支外作为十股计算二成提充公用一成提作总局花红余七成按股均分作为红利如扩充铁路及推广生意需添成本之处或即从此七成内提或另请股东添本均由总局临时知照股东办理

一股大任重许派人常川在局充当司事以便检查凡股分一万两以上准派一人二万两准派两人到局应办何事应受薪水若干须由总局量才酌派若其人不称职或不安本分准由总局随时谢退仍请原主另派不得徇情公

一本局兴办各事需才甚多所有司帐监督工匠人等均量才器使用约给薪工按月支发不准挂借挪移除饭食灯油纸张杂用按照实数开销外所有应酬等项概不得冒销倘有侵渔亏空等獘由局总辞退另举仍惟原保之人追赔垫以重公项

一晋中五金各矿最多自设商局后不得任意私开如各省有愿出己资集股开采者除平定潞泽二处外准其妥议章程禀由地方官详请大宪核示一面亲到总局公同考核俟奉批准后再由本局照章勘禀明后发给凭单收取帖费俾令开采此外如织布制造洋火纸酒之类凡须购机办理者皆许各商出名认办然总须由总局发给凭单以昭画一如有私行招股虚设公司影射渔利欺骗所至或累及本局声名一有风闻即当认真查察禀请严究

一晋省设局量力任事严禁糜费可无意外亏折如或日久利微亦断不累及股主派认亏空特先声明俾无顾后瞻前之虑

一买得股票后或有要事需愿将股票转售于人者听其自便本局按期付利但凭股票股折办理惟不准中路抽掣股本缘股银皆已成货不能摇动大局

一各厂章程均用西法开矿之矿师制造之洋匠均须禀明抚宪函知出使大臣在各国访延名手订请来华综理一切庶不致虚縻巨

一晋省设局官与绅商同心合力不恃官势不侵商权银钱帐项买卖各事绅商经理弹压地方保护利权官为主持如有事涉衙门有绅承当不致贻累商民无可疑惧

一晋中设局本系创办凡各省官绅士商有能明晰机器制造矿务利獘者或访闻总局中有何獘端无论有股无股之人皆可来局面谈或路远以函相示要知此事为保我中国利权凡我中国之人谅无不愿襄成此举本局中深愿集思广益不敢自私自用蔽塞聪明

一本局创办之始周年行息初定三厘因恐商情不能踊跃故改定五厘此后无论外省本省一律以五厘起计以广招徕查各公司章程有随时择便酌改之例本局此次重订与前订者微有不同总期振兴商务非敢好为纷更以上招股章程十五条均禀经大宪核定先行刊刻俾众周知此外矿务铁路织布等事各有专订章程随后禀定刊呈特先声明

　　书开北方利源总公司条议后
子梁上北洋大臣请开北方利源总公司条议洋洋数千言其大旨谓中国北方之地未垦者多民无业者众可兴之利甚多因民之利而利之宜以农工为本有农工然后有商今为中国广开利源凡自有之利从而拓之与外人公共之利从而剖之外人所擅之利从而仿效之但使农政工政备举而整顿商务之策即在其中北方自直外连河南山西山东三省拟设四大公司一曰农田公司一曰海利公司一曰矿务公司一曰商务公司总名北方利源总公司逐节经理利无不兴云云以下胪举十条如农田蚕桑山林牧场诸利统于农田机器织造机器及保险之利合为商务此外渔海开矿则为专条按观察所言商以农工为本与西人之说互相发明斯为善学西人者商为中国四民之殿而西人则专重之视为创造国家开物成务最要之事有商则士可行其所学而学益精农可通其所植而植益盛工可售其所作而作益勤是握四民之纲若商也其理为从前九州岛之内所未知六经之内所未讲西人得其要领实有可操之券不能执崇本抑末之旧说以难之夫神农氏日中为市交易而退各得其所以王天下齐太公创圜法而兴周道管子正盐筴而成霸业是商政之足以治民兴国古之圣贤有用之者矣况居今日万国相通之世五洲一室之时更不能置商务于度外倘仍墨守旧说视为缓图或转以其为西人所尚而忽之则将坐视中国之财渐输于海外中国日贫且弱西人日富且[强](疆)可奈何近岁中国朝野上下渐知重商商务次第兴办似可望有转机矣然以蒙意窥之似有二獘一则仅效皮毛未能开设学堂造就人材从学问中以探商务之本此中国向来苟且粉饰之习也一则未兴公利先务私利上之人名为整顿商务收回利权其实几欲使国家与商人争利与西国之重商任令商人自兴其利而国家极意保护之者其意正相反背然而存此心者其病虽与商人争利其心固为国家也无如命意既误承其下者以为专务牟利则人人存一自私自利之心于是奸商市侩影射取巧假公济私其獘乃不可究诘此由于中国正学不明仕途不清人心汨于利欲之故也西国之重商也未尝不取商之财而涓滴归公皆为公用从未有人焉染指于其间者如英国三岛及法德等国皆不越中国两地省而其每岁出入之约在白金四五百兆以外不啻六七倍于中国各国之取诸商也货物则税之市廛则税之契票则又税之而舟车之过关津者更无论焉关税所入视中国过百余倍征敛若此民不堪命矣而商民不以为病者何也以其取之于民而仍用之于民也古者中国制用之经每量入以为出今之外国则按年豫计国用之大者而量出以为入其入焉者无不旋出焉者也其出焉者又无不旋入焉者也凡兴大工大役先令民捐若千而民之以工作谋生商之以物料求售者无不得利以去良由官吏奉法无丝毫獘窦故能使国家与商联为一体然则中国而欲振兴商务亦当本原所在矣夫姚观察之条议先农工而后商务有先后之别无轻重之分特恐阅者误会其意或以商务为缓图兹故摅臆见如此

　　行商必藉公司说
行货曰商居货曰贾二者互相为济者也居者无行者不能通往来而贸易之消息滞利必为人所夺行者无居者不能广销售而趸积之货多利亦必为人所夺何为行货夫货必有所出之处苟非亲往不能知其货之高下并不能知其货本之若何且人情不一风俗不同某处所出某货某处所销某货出货之多少与销货之盛衰须有成竹在胸然后可言牟利如浙省之货以绸为大宗山陕之货以皮张药材为大宗他省之需绸皮张药材者必遣人往是处购买运回销售有专往贩运分售各铺者有一铺独运独销者其向贩运之人分购者必资本不足即可得利已为贩运者分其半矣独运独销苟有利益无论多寡皆可独得故贸易必须资本充足资本足可以惟所欲为所谓多财善贾长袖善舞也若居货者则扳罾守店应酬主顾虽行者不能无居者究属居者之权不及行者之重中国当海禁未开之前所销售虽皆中国之货而各省亦无不有行商运贩今之所谓坐庄者即古之所谓行货也其中虽盛衰不一赢绌不齐然中国之利仍为中国之人所得而终不致外溢自与各国通商之后外洋之货愈来愈多而内地运出之货亦日增月盛西人初至中国未能熟悉情形华商获利固厚迄今西人在华日久一切风土人情采访详明中国应销某货即制造运来外洋应需某货即购买运去华人皆听其转移于是洋人之商务日旺华人之商务日衰职是故也洋商之在华者皆造有清册其始统计六百七十二家以英国商务为最盛故英商居三百六十有三至西历一千八百九十五年即　大清光绪二十一年年终核算计通商以来六十九年英商增至六百零三家之多其间倒闭者二家德商由九十二家增至九十九家日商由三十四家增至八十七家美商由三十一家增至四十家俄商由十三家增至十四家他如法商二十九家倒闭其二葡萄牙西班牙意大利荷兰亦各有增无至各国在华人数于西历一千八百九十五年总计九千七百五十五人至去岁年终计有一万零八百五十五人英得四千三百六十二人美得一千四百三十九人法得九百三十三人西班牙得八百七十一人德得八百七十人日本得八百五十二人说者谓洋人之在华者固属不少而华人之在外洋者亦不为不多何洋人商务独有起色洋人之在华者类皆行商之辈华人之赴外洋者工作之人居多工作之人仅顾一身虽多奚益或谓洋人之来华者皆资本充足故能利权在握华人无此资本何能行商曰是不然洋人资本虽足亦非一人所出也其故在乎设立公司协力相济其势合合则商务日盛华人不肯设立公司其势分分则商务日衰窃意中国欲兴商务须设商务公司置备公司船土货则自行运往外洋洋货亦自行运之来华虽一切制造不能与之争胜而自往购运则外洋货本之厚薄制造之多寡销场之衰旺皆可考核详明不听外人之转移否则限于资本囿于一隅货则听其挑选价则任其高下如处暗室之中面墙而立而欲与之争商务之利窃谓其终有所未可也现今西人日见富强中国日形贫弱若欲转弱为强非致力于商战不可欲为商战非华商多赴外洋不可然川资之大旅居之费苟非资本充足乌能办此则公司之设其可缓乎哉

　　论商务以公司为最善
中国初无公司之名也公司之法创自泰西泰西商务之兴良由格致之精制造之妙然资本实大苟无公司则一二人之力量断不能措置裕如无论设一厂立一行其资本有多至数百万数千万者至于工程则尤非公司不足以竟其事故铁路有公司也开矿有公司也电报有公司也就铁路而论最多之国有得十余万英里者其费何至数千兆西人不惜所费其效不嫌迟之数十年而必要于成其利亦必收之数百倍而算无或失此种巨似非筹之国家不可然试问即有极富之国能独筹此帑项乎富商无论矣惟能合众人之财斯能溥众人之利始则合数十人推而至于数百人数千人聚财愈多斯建业愈宏得利愈厚人见公司得利之厚则附股自多招股自易小以成小大以成大即有资本极大之事每苦力有未逮者乃自有公司之设则无事不可为矣至一业有一业之公司一事有一事之公司几合一国之人而皆有通财之义而谓商务犹不能起色者未之有也且用财犹兵也兵以合而势厚可以制胜可以克敌若散而不合则心不齐力不聚未有不溃败裂者西人之设公司即用兵之意也中国商务之衰皆由心之不齐心之不齐皆由财之不聚财之不聚皆由公司之不设往往设一铺立一业资本之大未有逾百万者股分之多未有逾一二十分者即一业而论各自计盈亏各自为涨落在闭关自守之时所失之利固失之于华人所得之利亦得之于华人于大局原无所损益乃自通商以来渐成商战之局西人聚财而与我敌而我不能聚财以御之非但不能御敌而且自相矛盾甚至倒戈相向其有不为西人所败者乎为今之计无论何项贸易均宜设立公司招商电报两局即前事之师也当两局创造之时人皆观望不前至今日而始知两局获利之厚假使商局而不招股则商局至今未成江海之利必为西人独得电报而不招股则电报至今未设其利亦必先为西人独得公司之益不可见一斑乎现在风气虽开而人心终觉其不齐人力总嫌其不聚故虽有公司之设或因招股不易事败垂成或因不能续招半途而废致令人遂借口于公司之不可恃而以箝招股者之口且以寒入股者之心不知公司之不成非公司之不可设也或立法之未善或资本之不足耳尝考西人定例公司分为二等一曰有限公司一曰无限公司所谓有限公司者凡执有股分票之人遇公司当亏欠累累之际除每股预定额付若干外便可脱然无累若无限公司至资本荡尽而犹不足债主仍须向各股东催索直至一无蒂欠而后已犹华人之合会然有限者可以量力祗交一股不必再交还与不还听之他人无后累者也无限者所认之股虽有定数而累年累月有一力不足者即多亏损赔累之患此不无后患者也西人近来所设大半皆有限公司俾人无后患之虑招股自易入股自多所以所设公司可日增一日而商务亦日大一日中国虽亦有仿而行之则尚如晨星之可数而风气终未大开商务所以终未能起色蒙意欲振兴商务须广设公司不敢谓公司之皆有盈而无绌也合而计之所失固巨然以数十人数百人之力分而任之则所失亦轻虽与股者不能人人问事人故不能无疑则试取英国颁行公司定例观之则可知公司之有利而无獘矣苟能广设公司俾一国之人不商而亦商则商情自熟商力自厚至既熟且厚而谓尚不能与西人争胜焉吾不信也

　　论公司之益
谚云积腋成裘聚沙成塔又云众擎易举此虽成近之鄙谈余则以为圣贤经传周孔微言不能易也夫一狐之腋一撮之沙有何用处弃物视之可也迨积而成裘可值千金聚而成塔可资登临化无用为有用捷若转圜聚积之与分散其利害亦昭昭矣吐谷浑汗之将薨也名其诸子各予一箭令折断之诸子应声折箭如断蒿草皆笑曰此易事耳复令束十箭而折之则奋力良久不损分毫因告诸子曰汝辈亦如此箭矣散居各部落不相救应恐不免邻国之侵削也于是兄弟涕泣受命捐忿释猜而吐谷浑遂成强国试举欧洲美洲近事征之德之见侮于法久矣前王威廉第一拔俾思麦为宰相擢毛奇为大将合日耳曼联邦为一体一胜奥斯马再加虏法皇拿破仑第三于师丹而上尊号曰德意志皇帝屹然为欧洲强国美之隶属于英也不堪其苛虐之政华盛顿振臂一呼全洲响应血战八年卒成自主之国合南北花旗而一之创公举民主六年一任之法视天下犹敝屣毫无自私自利之意改传子为传贤虽尧舜之禅让无以逾焉且民主从公选举尤为美善深得上天生人一律平等之旨彼暴君纵恣之獘又何自而生哉合众人之智以为智是为大智聚天下之力以为力是曰全力以此图功何功不遂以此拒敌何敌不摧德法两国联合之事成效亦昭昭矣今天下一战国之世也各国讲求商务不遗余力又一商战之天下也英人重视商务国家竭兵力以助之通商以来中国商务英商实占十分之七八各国皆自顾蔑如然近岁加意考究英商生意渐为各国所侵占日本蕞尔一小国制造货物之法日新月异而岁不同价值较廉出口土货营销欧亚两洲大有不胫而走之势各国皆羡而忌之至我中国则各国所视为金穴者也进口洋货日见增加无不获利而去税则附和约之后海关设屯货之栈子口单半税单三联单报单其所以避厘金之苛求便商人之转运者无微不至而又设立公司以宏商力商人偶有受亏起而争靡不如愿相偿国家保护商人与商人之自行保护也夫人而知之矣中国则不然关吏之侵渔厘卡之诛求取之于商民者唯恐不多加以洋债日增偿益巨司农仰屋兴嗟束手无策但见计利之臣朝上一折暮进一疏咸以暴敛横征为事罔有顾及商民财力之不给者竭泽而渔莫此为甚良足慨矣夫西商之所以制胜者固自国家之保护而亦公司之良法足以维持于不敝也成大事者不惜小费故曰无欲速无见小利西商每创一公司集资辄至千万以上经始之初规模宏远数年以后成效渐着获利如操左券纵遇意外风波操舵者不改当度坚忍之性有足多者华商力量浅薄动即受人挟制鲜有能自立者而奸狡之徒倚官仗势招殷既成视如己物大权独揽恣意侵吞酒地花天挥霍如粪土驯至大局破坏不可收拾巨万金赀化为乌有甘受众人唾骂公司招股之流獘一至于此于是人人视为畏途谚云寍可一人养一鸡不可数人牵一牛诚有慨乎其言之也今通商之局四通八达口岸愈开愈多而日本新订和约又准在内地制造土货外洋机器运入中华无从阻遏华商若再仍前泄沓不思振作零星贸易气薄力单不惟无以抵制西商且恐尽为西商所吞噬也为今日计惟有各业各集成一大公司有无相赀缓急相救呼应灵通庶几不为外人所制价值涨落或不至尽仰外人鼻息货物有抵押之所足敷周转即不思贬价售现彼外人纵善操纵又将如我众志成城何哉公司之益笔难罄述而此一节则利益之最着也世不乏精计然术者亦有取于吾言否耶

　　论中国公司之难
中国之创为公司不过近年来有之前此未之闻也然自创有公司而中国之场面愈阔中国之市面愈疲即如上海一区目下倒帐之多连年迭见论者莫不纷纷然咸以为公司股分之为害祸谓其所以为害者在乎股分票之各相卖买无异空盘因之而贪多务得者皆视为可居之奇货迨一旦变动涨跌不常而涨者不肯即卖跌者又不肯贱售以至银根不出生意不能活动及久之而无一项不跌价则又汲汲欲图售出欲出售者愈众则股票之在市面者愈多而价亦愈贱于是盈千累万之倒帐即从此出矣此其患在股票之得以辗转卖买而不在公司也泰西之生意莫不出以公司一人之财一家之力即曰积累多年又岂得以数千百万之局面而以独力持之自创为公司而后集腋成裘众擎易举以一人而出赀千十人即合成万百人即合成亿千人即合成兆其数巨其力雄其势可以有为而无所畏葸设使不幸而生意不顺或有亏耗之处举公司所有而悉行折尽而每人所丧不过千金而已合则见多分则见少经营则有可凭恃折阅则所出有限此其法之良而意之美有不可以殚述者安得谓公司之为害于市面也如曰公司资本较巨恐不免于断以害小本之经营然泰西之公司从未有此即中国公司亦初不患此其所以中国之公司不能及乎泰西者别有效也泰西之人创立公司其资本虽由纠集而成其经营则以经手为主一公司中主其事者止有一人以一人之心思运量而出再以数人襄助其事如是而已足故无一国三公吾谁适从之虑中国则一公司中或以数人主其事彼以为既有股分即不妨出主而孰知筑室道旁议论多而成功少其獘窦有不赀第中国近来渐学泰西亦有以一人为公司之主而大众皆听其指挥者惟所用之人则中国之杂不若西人之专旗昌怡和皆为泰西公司之大者而旗昌所用仅有四西人怡和亦止四西人初无冗人参杂乎其间所谓情面势分皆不之顾也若中国之公司则凡创一公司主其事者莫不有宗族亲戚朋友或求为司帐或求为杂差彼以为既创大业何靳此区区一二人之费而不知积少可以成多费少而害实大试观今日中国各公司中其大者或养冗人数百小者亦不下数十并有情势所迫或其人并不在公司作事而每月量送数金名曰干修挂名姓于公司中而月支薪水究于该公司何补其所以然者不过以公司用人有限而情面势分实无穷期一人有一人之情面不能不权其轻重一人有一人之势分不得不量予变通于是乎宗族若而人明知其不能办事不得不准情以给资斧亲戚若而人明知其不足有为不能不酌给辛俸朋友若而人明知其无所裨助不能不稍为赒恤加以场面愈大应酬愈多某督抚偶荐一人虽人浮于事而不容有所推阻某大僚复荐一人虽才无可取而不敢显为拒绝则惟有委曲迁就或假之以馆或授之以餐甚且有其人本有所事苦于所入不敷因假当道之势乞一尺书求附一名坐支修脯者若此者皆糜费也合计其数则或以千计或以百计或以十计总之皆非公司所应出之而牵于情于势不能不用如此而公司纵可获利亦微乎其微矣说者以为倘能破除情面不趋势分一视乎西人之所为或者尚可为桑榆之收不知西人之情形与华人不同西人挟赀来华其亲族故旧固不能挟与俱来华人则创立公司仍在中国虽相距千里万里亦且闻风而来断不能一概拒绝设十百之中拒其一二人即已怨声载道谓为无情若以势分相胁则尤不敢稍拒其举动实有难焉者然则中国虽仿西人之创立公司除非远至外洋另图事业则可若仍在中国而欲与泰西人所创公司齐驱并驾吾恐虽有良法美意亦未必足以济事也官场中动曰破除情面认真整顿而卒未闻有一情面之破除有一认真之整顿况其为公司也哉有徒深扼腕已耳

　　劝华人集股说或作　论华人集股
古人有言千金之裘非一狐之腋斯言虽小可以喻大譬诸列国兵争搂伐之师所以称霸者以合与国之力以为力也斯说也中国人亦未尝不知而独至经营贸易则往往各出资本各树旗鼓初无合众力而成者即有之亦不过合开一铺合创一行股东皆须在场以咨稽察或有不亲到场者亦必令亲信人为之监察断未有从未谋面而亦可以入股者有之则自泰西诸国始泰西之俗以经商为重国家为之保获非若中国之所谓商者列于士农工之下其国家大事商人亦得与议事有不便于商者可以据理争之故商人之权亦不亚于官而凡为商者莫不以信义为尚故股分易集而合众人之力以为力于是资本充足经营得法而华人曾未知其所以然也近来自各国通商以后风气渐开亦有仿西人之法者然犹不概见也自招商局开之于先招集商股创成大业各商人亦踊跃争先竞投股分自是而后百废具兴仁和保险公司即相继而起获利亦颇不赀投股益加众多至今日而开平煤矿平泉铜矿济和保险机器织布与夫纸作牛乳长乐之铜矿津沪之电线点铜矿无不竞为举办蒸蒸然有日上之势即西人创开之公司华人亦有投入股分并有因不得投入而心滋不悦者如自来水公司电灯公司华人皆愿入股去年怡和洋行之新设保海险公司华人以投股而不见收入颇有后言可知华人近来亦知此事之大有裨益且不仅投股而已又有以股分票互相买卖者其行情时有涨跌查招商局原价每股一百两今则已涨至二百五十两矣平泉铜矿原价每股一百两今已涨至二百两及二百零五两矣长乐铜矿原价每股一百两今已涨至一百六十两矣开平煤矿原价一百两今已涨至二百三十七两五钱矣仁和保险公司原价一百两今涨至二百二十两矣其它如济和保险公司原价一百两先收五十两今涨至七十二两织布公司原价一百两先收五十两今涨至一百十二两五钱及一百十五两点铜矿原价一百元先收五十元今涨至七十五元核算皆有增无即西人之自来水公司原价二十磅今涨至三十二磅五电灯公司原价一百两今涨至一百四十五两其余华人之投入西商股分者尚多因未能详悉故不及备录今仆但就所知者或逐日市价不同故取而录诸要编以供众览即此所登数项观之亦可见华人风会之变矣夫欲以一人之力而举大事力或稍有不及即其事不成若一人创之而众人从而和之则其事举矣假如有万金之家欲出之以作经营之费则必有所瞻顾迟疑而不能自今行纠股之法则每股百金集百股即可成事分之不见其多合之乃不觉其少此法本属甚妙而且最为便捷特华人向来未行故无人为之创耳泰西以有此一法而诸事易于开办是以握致富之原中国未知此法因而无致富之术此其所关甚大非特为商局起见即国家气运所系焉今者风会渐开咸知趋向由招商轮船仁和保险开其先而诸务为之继招商仁和阅时已久其股分日见其增涨不必言矣开平平泉电线等则皆近年始行创办而一经举事觉日有生色不但投股者多而且卖买股票者亦不胜踊跃此法既行吾知中国之各商人无论大小必皆不难获利而且中国之美利亦将日事开拓易见兴行以视前此之拘守成见不知变通有判然不同者矣

　　中国股分极宜整顿说
仆前论上海市面色之故以为股分票之卖买实职其咎此其说非谓股分之不可集而公司之不可兴也中国人情向来未能齐一假如设一店创一业或多独力经营或父子兄弟叔侄以及亲戚朋友相与襄助若是者则有之至于招股集赀之说则未之前闻也所以从前中国生意从无极大者以视泰西之生意不啻小巫见大巫瞠乎后矣自通商以后渐见西人经营事业皆极广大自顾不免赧然于是试学其法亦为股分之集招商局开其端一人倡之众人和之不数年间风气为之大开公司因之云集虽其中亦有成不成之分然其一变从前狭隘之规则固有可喜者矣顾中国之股分较之泰西则仍同而不同何则西人之集公司也专志于公司其股分亦有涨跌之时而全以公司之盛衰为转移故西人在外贸易多年所获既丰倦游而返则择公司之稳妥者购取股分若干什袭珍藏以为娱老之资初不闻其互相卖买即有之亦不多见也中国则不然一公司甫集不问其事业成否何如一鼓作气争投股挂号俄而号额已满欲购不得则先放盘以求必得一人增价步其后者更不乏人风声一出而股票因之而飞涨还问该公司则固本曾动手也其有股分虽已集成而公司一时未能遽开或购办需时或缔造不易或数月或年余尚无开办获利信息则又深恐该公司之或有不妙而急欲推而出之情愿价以售于人一人价则又以为该股分跌矣遂致价而亦无人承受又有以此为业从中取利者则又上下其手稍有不知市面信息之人无不为所朦蔽即问以行情倘其意中某股分欲购者多本可以增价彼乃故其数某股分出售者多本当跌价彼乃故增其数然故增者不概见而故者则往往而然彼为自己余润起见而其实则于大局殊为大患故仆以为有害于市面者缘其以股分为卖买也虽然卖买股票固属有害市面而彼创设公司纠集股分之人亦不可不认真整顿也目下公司之多可谓极盛大抵矿务为最当其创议集股之时自必先为察看核计成本并将来获利之数谅已算无遗策而后举事然开办之后时事变迁亦或有不能如意之处其资本所集固不能藏而不用或购机器或置房屋用人一切在在需用其有业属可图而资本未足即增招友续收股赀亦不为过或有因该公司一经举办资本不敷即须续招因而疑为事无成效遂纷纷谣诼而股分遽尔跌价者此其所见者未远也若既经试办或果无可取之利即开办成功所获亦不甚生色则与其支撑场面以至成本销磨不若知难而退舍此图他即将所集股本照数交还原股友倘其略有折耗亦不妨照核折成彼股友仍得收回原银又可另图别业其银不至搁起是亦疏通市面之一大关要倘开办既久利则无可贪图本则全然搁住彼各股友有欲另寻生计者苦于妙手空空无可方计则其咨怨必且更甚书云思其艰以图其易功乃成若明知其艰而恋兹鸡肋食之无味弃之不甘则其为害将益滋大彼各股友本欲附骥尾以成大业今则蝇头难觅马足先僵大有羝羊触藩不能退不能遂之势其在殷实之家尚不至十分竭蹶而已觉心绪不安若仅有此区区之数且系摒挡而得之一旦搁起则直有欲哭不能欲笑不得者此种情事仆所亲见者已不止一二十人而彼主持其事者方且高车骏马宴客寻花但顾己之乐而不念人之苦是尚得为有人心乎哉谁则为若辈大声而呼之也噫

　　记俄设太平洋轮船公司
俄人素怀雄志欲通铁路于西伯利亚之广野汲汲匪懈已多历年所矣意谓此铁路虽落成若太平洋航业落在他人之手则吾志不得伸也乃拟设轮船公司不惜苦心计划矣黑龙州报者俄黑龙沿道总督府所恃以为利器之新报也其载录之本论云我西伯利亚铁路工事将近告成欲使该铁路大展其鸿图谋画计策为目前之急务以俄国外交而论该铁路能密接东西之离隔矣何则自欧洲中央至亚细亚东部当销费四五十日惟由此铁路则十余日足矣况又减旅客之费也既减时日又减旅赀则自欧洲寄至亚细亚之物不用迂道苏彝士河而必由此铁路其余货物亦可知已然则该路竣工凡地球各国之交涉与商务为其所波及非鲜推现时各国航海业务情形将来波及最大者莫如日本与中国也接之国惟中国与日本行旅往来货物聚散莫不由此铁路且该处地方自兴工以来日新月盛形势异于曩昔日后之事可类推耳黑龙江沿道一带地方距俄京甚远且僻在北方不毛之地故天不惠以物产常仰给于近诸国又人可甚少端藉四方劳工之来糊口者然人口日渐增长物产困乏益不得不仰给于四方也情事如斯故西伯利亚铁路之利便不止沿道一带与太平洋岸诸地也何者西自欧洲中原起东至太平洋东岸止有中华日本诸国之丰富在焉欲联络此等富人而全其便利不如定期开航业于太平洋也苟此业未兴则俄国交际与西伯利亚地方之利亦谓可未完成也夫我俄虽设义勇舰队然该舰队亦别有任务其经营航路非独在于就黑龙江沿岸等处连结中华日本而在于连络阿得斯可伊与俄京也然则当今之时振兴太平洋轮船公司岂容已哉现来往乏剌氐倭斯托克即绥芬河口前数期报译作乌拉几窝士笃古误至中国及日本而连络交通者惟有一日本轮船公司耳该公司组织之法确得其宜船舶亦美丽坚固两个礼拜开行一次自神户至我乏港另又三个礼拜开行一次自长崎经由上海至香港今在太平洋面俄之近境与上海交通者已落在外人之手是使外人称雄于海上也苟如此而遂中止西伯利亚铁路之前程实为可忧也其于政策姑置勿论商务一端将奈之何使外人恣意蹂躏夺我通商贸易之利昭然在目岂容缄默而已哉宜速立所以应之之道握太平洋航业于我手里与西伯利亚铁路相须而成收完全之利是为至要耳不然则握西伯利亚铁路之利者不在俄人而必在外人是我俄应夺航海之利于太平洋岸要埠可无论已然干事有先后之分则宜在西伯利亚铁路最关系之埠头先开航业矣兴办之法当使西伯利铁路搬价低廉又能神速转运以杜绝他人竞势之念欧洲货物由该铁路聚于乏港而散之东洋诸国亦贵神速其要埠之与此相关者实为中国与日本诸港是我俄宜向日本及中国先兴航业也请详言其焉曰自乏港至上海为第一此处航路自乏港经由日本长崎此间六百八十海里至上海此间四百六十海里往航路程千四百十海里即合来往核计为二千二百八十海里今试假算轮船驶力每一点钟能驶十五海里每次往来要销费六昼夜半不加算碇泊之时若加以中路寄泊海港销时约一昼夜及到港起货休泊约三画夜当需十二昼夜日后必须扩张航路也又要自香港至广东自香港至广东为九十海里所销时刻约五六点钟足矣曰自上海至汉口为第二此间约九百俄里汉口一带之地产茶甚巨若与中国政府订结专约以搬运该货则获利必大且沿道有南京九江等要府数万华民来往如织搭载此等行客亦所利不也曰黄海沿岸为第三此航路自乏港起经由元山釜山长崎仁川牛庄天津大沽芝罘上海等诸埠头往复约五千海里航此海路除休航时犹要三百三十四点钟即为十四昼夜也若加以在各埠休航之时约费三十日此航路之利一在连络乏港与北京之通道一在连络乏港与芝罘又使上海联结日韩诸港我俄国太平洋面诸地日渐繁盛当经库页岛至黑龙江口尼可赖夫士克此间约九百海里须要八日夜或十二昼夜也来往乏港与中国各埠口间约如斯而已其在日本则长崎当我要冲然该岛为往来俄中必寄船之处故姑以自乏港经箱馆至横滨为第一函馆距乏港约四百二十五海里又距横滨为五百四十海里即自乏港至横滨为九百七十海里来往此间轮船驶力每时十五海里则当要百三十点钟且加以休泊各港之时当销约十一昼夜此航路之利在连络乏港与东京也又自乏港由下关至神户为第二此航路约八百五十海里销费时刻略与第一航路相似又以自尼可赖夫士克至在鞑靼海峡诸港为第三此航路亦与前二者同抑来往日俄轮船出入海口时须照美国轮船开行日期一个礼拜一次为最合宜也

轮船航路不过如上所言而已然宜用何种轮船及若干艘亦当预筹焉乏港至上海每一个礼拜一次开行来往要销十二昼夜故有轮船二艘则足以办理矣若有三艘更扩张航路于香港亦无阻碍自上海至汉口本不用驶力迅速而屡繁开行次数也先备轮船一艘一上一下待轮船益多乃渐增开行之次数亦未为迟也航行黄海沿岸当销三十日故每一月开行一次待轮船增加而扩张航路于黑龙江口尼可赖夫士克是为最要也又自乏港至上海必寄泊轮船于长崎故航日本诸港用轮船一艘并两个礼拜开行一次也一自乏港往长崎而至上海一自乏港经箱馆而至横滨故每一礼拜实有交通东京之便若待日后每个礼拜开行一次则一个礼拜间即能交通日本枢要之都府也夫欲开行此等航路其轮船吨数客房等类取法于来往黑海诸港轮船公司所管轮船则甚为妥善惟日本海及黄海风波颇激故须一千五百吨以上轮船乃为合用耳抑本公司所管轮船于清洁与驶力及娱乐乘客虽未能骤驾夫外国轮船亦不可让人以独步除此之外又宜立绝顶利便以转运货物旅客也其法如何曰来往欧亚之间乘客及货物必运费极廉与不取价一般苟不如此则恶能制胜于外国轮船公司哉又发来往凭单使上下便宜沿路诸驿易于办事不问其自何处埠头何处府邑发至俄京来往单便准其送货物焉又现在乏港无一修洁客栈足休止旅客者故当于上下汽车或上下轮船之际使得任意安留轮船房内又轮船开行在海中时日长短必取准于外国轮船公司庶无迟缓不便之獘余早知我俄太平洋轮船公司船务与西伯利亚铁路工业创办之初均不见有利必损失不也然欲得利益自非制外国轮船公司而夺其既得利权恶能见我俄公司之利哉西伯利亚铁路渐近筑城乏港位置亦将为地球要冲外国赀本亦将鳞集此地意不出二三十年乏港繁华位于今日乏港不独当日本航路之冲而为近邻诸埠口之中枢则日后将有许多公司兴办相与竞势争强昭昭明矣今俄国兴一大轮船公司豫占地步以养异日之势岂不伟乎所论可否姑置勿计至其以东邦为梦寐俄国年来之雄图存焉者也西伯利亚铁路干线至乏港止其支线亦将至旅顺大连湾等枢要之地而止西伯利亚一带荒断草无人往焉然于此境设置一大铁路俄人之志本非为谋小利也为国家之雄图计故为此耳读此本论最足见俄人之素志岂得云过眼视之乎亦可以知所警矣
 
　 
卷六十四　理财部九　国债

　　论借款洋务抉要
中土向无国债之名有之自泰西各国凡兴建大役军务重情国用不敷可向民间告货动辄千万或每年仅取予今或分数年连本还隐藏富于民之义如本国无款可借则转贷于封习以为常殊不之异中国自同治六年间左伯相以西征需饷始借洋款系沪上银行经理由八厘至一分五厘行息将各海关洋税拨抵分年本利清还该银行分售中外商人每股计银百磅岁纳息银八厘况其借也以彼国之磅数折我之两数其还也又以我之两数折彼之磅数暗中折缺吃亏甚多经手者大获厚利实以军饷紧急于无可如何之时为万不得已举耳考英法德美诸大国借贷行息多不过五六厘而土耳其波斯等国则因公债过重行息过多致利权为他国所挟持国势寖形贫弱我中国舆图之富矿产之晓关税之盛远胜泰西帑藏多而借贷少不必出八厘重利即可借得巨款闻中国之股分借券中外人争购之十不得一每股九十五磅至九十八磅涨至一百零四磅珍重收藏由是观之中国虽少出子金仍能应手从前筹借洋款固由办理不善利息过多嗣后即有要需应向英国劳士斋乃德博令等大银行筹商自臻妥协此两行专管各国挪借银钱事业素有名望皆信服常能以微息而借巨资他处银行万不能及且闻洋人详言此事如中国愿借银一百万两不过到汇丰丽如等银行说明所借之数所给之息指明某数口关税偿还本利分作若干结于若干年内付清云云银行允借银收存文契即将银如数兑交此向来筹借洋款之局面也该银行如果巨富有款可贷则此种办法尚属可行无如仅能担承实非东主中国既与银行议定银行即凑集允借之数出具百两券票一万张从一号编至万号而买股者遂察看借银事务虚实或买一张或买百张迨头结还款到期何人之银先收何人之银后付不可预知其故何也盖券票之软强无定券票软则本钱恐缺人思速还券票强则利息依期人思久借爰创拈关之法定还债之期免银行袒护之谤此等办法虽极公平然而多股之人必受破碎本钱之累诚以是否收回全数或收半数非到拈阄之日无从预知断不能料理于先收回本钱复入股分大为大便倘将来再筹借设法补救此失始易通融大凡借债于人必先将不便诸事通盘筹算稍有妨碍势必增长利息备受其亏欲策万全厥有二法一曰立法借银限定不移之年月一交全还一日按结归先于券内载明第一结归还或第二第三结归还俾东主得早为料理且放债者每乐闻某国借钱建造铁路电开矿治河一切富国之政以其出息大而券票强甚不愿出赀以作耗财之事尤恶借银以用兵将银钱变作火药弹丸散于枪之口不复能返则债主不但失利成本将亏其言可深长思也我　国家量入为出本有常经前时借债外洋不过剜肉医疮聊纾眉急永行停止固属有裨即偶尔急需而别款可竭立弥缝仍以不借为上万一罗掘俱穷司农仰屋而嗟疆臣朿手无措不得不出此下策稍济目前尤须全局统筹周详审慎不必托中国银行经手辗转图利须先将从前流弊一洗而空用昭大信　朝廷惟谕饬驻英公使径向劳士斋乃德博令等大银行熟商则行息不过五六厘可筹巨款况中国素来守信洋人自必乐从倘重给子金非特耗财反令洋人疑中国难以清偿诸事转多棘手矣

　　说国债
今天下之有家者于其盛则财用充足计年所入常有盈余及其衰则仓廪空虚入不敷出家境窘迫而日用诸费又不能蠲除于是不得不借贷于人以济困乏此所谓债也然债重则利重利重则益以不支而家遂以破每见近世人家因债务之重为人盘剥利息而不能振其基业者比比皆是故当世老成人每以借债与否卜其家之盛衰盖未有家富而借债以受重利之困也夫治家与治国同治家既不当借偿则治国似亦不当借偿乃欧洲诸国号称富强而其急借商则无国蔑有考西历一千八百七十一年至七十三年间各国所欠国债总数如西班牙则欠二十六千一百四十万五千磅丹麦国则欠一千二百七十四万七千五百八十九磅会敦倍克国则欠一千四百九十六万四千一百三十三磅萨逊呢国则欠一千七百二十四万七千一百六十九磅希腊国则欠一千五百五十一万二千磅意大利国则欠三十六千零八十万七千四百零七磅英国则欠七十八千四百九十七万二千一百零三磅奥国则欠三十四千六百九十二万六千九百零六磅比利时国则欠三千六百九十八万一千九百六十磅法国则欠七十四千八百七十九万零八十二磅德国则欠六千七百三十五万六千八百三十七万磅荷国则欠七千八百四十一万六千一百五十二磅葡萄牙国则欠七千二百八十三万三千磅俄国则欠三十七千五百万磅瑞典瑙威国则欠八百五十四万八千二百六十五磅以钱粮饷税相抵或须数年还清者或须迟至十数年之久而始可还清者其详纪之于九月初五日其报而自一千八百七十三年以后各国续借之债不在其内而亦不知数之增与否与否海外情形不能深悉而亦一时未易稽查惟时务报尝载德国造册部具报德国国债谓一千八百七十五年以前德国向无债是年筹借十兆马克三年后始用尽自是以后岁筹借至一千八百九十五年四月初一日国债总数至二千九十一兆二十五万马克之多而其折扣数目实计一百二十九兆二十三万三千五百五十马克其息借之长年四分息者凡四百五十四兆马克三分半息者七百八十兆五十万马克三分息者八百五十兆马克所筹国债其中整顿陆军计费一千二百五十四兆五十万马克水师计二百七十八兆七十五万马克铁路及边防两项计共费二百六十二兆马克邮政电线共六十二兆七十五万马克开鲍尔铁克运河计一百五兆二十五万麦克白兰门及汉勃两口设立海关所费计五十二兆马克然皆有实在产业可抵盖陆军所建房屋及购田地计估值价九百兆马克铁路计估七百兆马克邮政电信共计三百兆马克云泰西于一千八百七十三年后各国之债所可考核祗有德国其余诸国皆莫悉其究竟然由德类推之亦可知其不异曩昔特各国之所以借债皆有实在产业可抵如德国之房屋田地铁路邮政电信等类获利甚丰所得足偿其息不过以所借之债暂垫所用之并非度支告匮而始有事于借债也故欧西各国之借债与中国人家之借债名虽同而实则异今我中国以创铁路振兴诸事之故而各国借货其迹与欧洲各国之债无殊然欧西之债多借之于商民故国富而民亦富中国之债不借之商民而借之外国便所成之业可以获利而终年利息已为外洋所得则我中国沾其余利当亦无几矣此又中西国债之别而不能一律论者也至时务报载一千八百七十五年前德国向无债而九月初五日本报则纪一千八百七十一年至七十三年德国已有国债未知何以语出两岐孰非孰是请问之熟于西国政事者想必能为余解惑也

　　论中国宜借国债以办善后
今之倭患平矣当此创巨痛深时之正是发愤为雄之日苟不力图振作仍前拘守成法坐视贫弱女见倭人外无足患哉今中国偿倭巨皆借洋债此三百兆两若尽借于洋人总计利银为数甚巨且所借之洋俱以磅价为准其磅价皆由洋人主持每见借债时磅价故意高抬还债时磅价任情跌落以此观之吃亏累累立此和约非贫我弱我之明证乎若不变旧法行新政欲谋富强终非易事我　国幅[员](贫)之广生齿之繁物产之富人才之众有非他国所可及者惜乎幅员虽广不知开辟生齿虽繁不知教法物产虽富不知振兴人才虽众不知拔取举凡筑铁路造兵舰兴制造振商务农桑之工丝茶之利驿务电报议院商船开矿垦田一切富国富民之道置而不问间有行之亦不过舍其本逐其末耳惟日以夤缘贿赂上下相朦粉饰升平偷安苟且是非颠倒妒贤嫉能为务此外则营大厦置田产左娇妻右艳妾衣绮罗食参燕俊仆伺于前美婢侍于后叩其致富之由大率皆上为　国蠹下病民生无怪捐班日多贿赂日盛至将亚细亚洲数千年声名文物之邦变为鄙陋凶残之国言念及此岂不悲哉为中国计亟宜仿西法债借于民我中国虽允台湾于倭此犹九牛之一毛耳廿二行省之中生民四百兆中能借万金[与](兴)　国者何止万人能借千金[与](兴)　国者何止亿人能借百金与　国者何止兆人能借十金与　国者何止十兆人许以二十年清还每百两每年给息银六两先将所借洋债偿清然后筑铁路购兵船置军械设学堂兴文教整武备练雄师利民之事皆可次第举行借资于此或虑如此巨二十年岂能尽偿于民则又有策在我　中国矿产之富中于天下四川云南安徽广东山东甘肃湖北湖南等处五金之矿遍地皆是任用得人涓滴归公其利可倍于本所谓地不爱宝非此之谓欤他如纺纱织布缫丝机器亦可渐次扩充使已失之利权复为我有于是兵精足消息灵通毁倭巢摛倭主复朝鲜收台疆振国威摄藩服绝觊觎俱在此举惟慎选使才尤为当今之急务我中国之为使臣者大都是豪华公子辅门生否则占毕小儒词章华士于外洋语言文字皆非所习惟恃舌人为之居间一切重大事件不能与彼之君若臣扺掌高谈欲其折冲于樽俎之上何可得乎降而至于参赞领事则更无论矣欲其知洋情则宜选精通外国文字语言之子弟派往各国游历以增其见闻如果精于洋务则派为领事由升总领事升参赞由参赞升钦使如是阅历已深于外国情形久已娴熟胸中遇有两国交涉可据公法以争之方可称职无愧每见报章所载中土会审之案皆惟西官之命是听不敢措一词驳一语与我会审者副领事耳翻译耳其权已如此之重则驻我畿京之钦使更可知矣嗟乎嗟乎彼钦使也我钦使也彼领事也我领事也何彼之权如是重我之权如是轻耶穷则变变则通欲不变而望其通岂可得乎是所望于东国钓者

　　论息借商事宜
</div>
    <div class="pagination">
<a href="皇朝经世文统编_page179.html">上一页</a><span>...</span><a href="皇朝经世文统编_page175.html">175</a><a href="皇朝经世文统编_page176.html">176</a><a href="皇朝经世文统编_page177.html">177</a><a href="皇朝经世文统编_page178.html">178</a><a href="皇朝经世文统编_page179.html">179</a><span class="current-page">180</span><a href="皇朝经世文统编_page181.html">181</a><a href="皇朝经世文统编_page182.html">182</a><a href="皇朝经世文统编_page183.html">183</a><a href="皇朝经世文统编_page184.html">184</a><a href="皇朝经世文统编_page185.html">185</a><span>...</span><a href="皇朝经世文统编_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
