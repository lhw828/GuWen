<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 45 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 45 页/共 103 页</h1>
    <div class="content">此次办赈先从济源下手殊觉事倍功半济源距汴梁实有五百余里之遥出西门三十里即是山麓盘旋曲折而上五十里为王屋又三十里为卲源又二十五里为西阳又十五里为蒲掌又十五里为白鹅接山西界此百余里乃被灾极重之区地方辽阔甲于河北诸邑山势险峻奇峰矗天非腰脚轻捷者断难从事人家又零落散处穷一日攀跻之力所查无几非得瞿星五张松筠二君之奋勇此地文章如何交卷星五带写手两三名三日即皆病归仆人顾福一病几殆小队数名亦畏缩不前加给口粮方听指挥刻下西阳已放毕卲原放过三分之二王屋尚未开放月杪约可告竣统济源之全境论之东南近水较修原之灾为轻北乡一带现得宋霞翁将所领东漕查赈霞翁人极明白办事认真现既赈款不多不能不先顾修原惟济源愈查愈远人手愈费十五日熊纯翁率领大帮入山后局中只剩任之清卿两人运钱熔银照顾小孩烦琐已极且下人无一不病反须以上事下淦本拟稍迟一二日驰赴原武至今亦无可脱身又因修武有违言是以改候济源事毕竟将全局移至原武原令高云帆悃愊无华状如村学究聆其言论条理井然非世俗所谓迂夫子惜凡为邑令者不能尽如高君也汲令赵鹤翁设局收孩新乡令胡雪翁设厂收女灵宝令方庆翁办赈一年不遗余力须发尽白汤阴令杨亦翁为民请命至为急切孟县令李珍翁官声甚好丁忧回籍灾民攀留竟不成行现仍寓孟崔总戎季芬不但倡捐钜款极为留心赈务此数君子又皆能尽心民事者熊纯翁初来济源时昼则躬亲琐屑夜则悲天悯人几无一日不哭精神顿减形容顿瘦今甫复原又复入山勇哉谈任翁仁厚长者难孩之慈母也与淦商榷欲于原武设福幼抚教局仿青州之例而变通之拟请南中筹款之外募化弟子规二十四孝学堂日记小学千家诗以备课孩之用并请赵崧翁到原同办闻崧翁将到获嘉已函致严佑翁矣抑淦更有请者大荒之后寒士最苦书院停课富家辞馆日来卖男鬻女士族转多偶于局中见三孩举止异常急命之来前一则姓王名锡祉年十四岁住牛舌村父名凤仪号石坡孝廉也病故已三年家有祖母年七十余姊于三月卖与河南县皇甫家继悉其家世赠米送还现始由刘绅作伐嫁于士族矣一为李福印十一岁读诗经一为李福翰九岁读孟子乃同年李庆昌号世香之子也住栲栳村询知其父于去夏病故大哥继殁大嫂抚两侄在家以榆皮度日二哥名福荣年十六在西乡课蒙以养母母病月余矣且泣且语淦亦下泪亟送还其家各赠银数两两孝廉皆济邑敦品绩学之士我辈甚足寒心今日接公函中有淞溪渔人来银五十两欲救衣冠中之不能自存者与鄙见相符敬当照办惟淞溪渔人究系何人请明以告我淦此行除捐款外另携银二百两专办此等事早已告罄能否告同人另筹此项捐款由淦与纯翁佑翁经手访查确实决不稍有冒滥将来另行造册报销学校中善士尚多倘能设法最为近切亦兔死狐悲之意也承询带来不饥丸吴福堂兄曾试食一丸饱闷异常因之卧病至今方愈久饥之人肠胃浅薄断非所宜万万不可再来江浙得免水患蝻子不至为害未始非善气挽回可喜亦甚可危严佑翁处自当有无相通同办此事岂有畛域可分淦与诸同事幸皆和衷共济不致稍涉意气之私卤莽之见或失之迟钝则时势限之无可如何已
　　致南中书戊寅六月二十五日　　　
熊其英
一原议修武查赈原陵给籽自严竹君孙屿芝来此有给发锄地钱文之举遂改议清查双管齐下并行不悖查原邑沙域之地而不广居民于乐岁尚杂和树叶为食比岁大饥死者什七其灾状视济源尤甚非查户普赈不足以起涸鲋月之十一日人手取齐其时曲兴所购之粮从赵庄折回马渡口陆续运到随分四路开查户口计二万有奇现尚有两路未查竣故其数不及眉列奉闻原邑乏粮之区定议尽放高粱不足则凑之以钱自念一日开放至今日每日自辰至酉唱筹之声不绝大口给高粱一斗小口半之际此山穷水尽之时施颇当厄据高云翁云无此一赈当再死万人此皆后路接济之力其未放前半月奄奄而不毙者则严孙之功不可没也
一修武北连太行山陬灾分极重为必办之作先因多所顾虑拟别办一县继仍前议从事惟摘赈山中而不办山外冀收近效而参活着嗣作霖卜之于神全赈吉遂分苏申款一万六千两查赈山外亦分亦合更得机势淦已于念二日力疾偕瞿星翁尹荩臣自原起身往修查办与其英等分起仍作束上起下之格修武情形俟有眉目当由淦作霖具函奉报
一河滨北岸有犬牙相错地一片计二三十庄分属河北之武陟河南之郑州荥泽瘠苦万状严孙在原高云翁以此为言两君有志焉而未果此等三不管华离之地无人顾问殊可悯念现拟局驻原武不移带查带办赈票亦用借印以期速了计算村庄不多户口零落总期于月杪月初了此
一河北灾区连片非一手一足之烈顾此失彼前作霖到豫淦等极以为快然济源距获三百余里不即合并亦其势然也修武一先局后定议遂有山内山外分办之事分有分之妙合有合之妙修原事竣拟合办延津林县等处戏将收场脚色转多或亦好看也
一留养难童为赈务中应办之件要不失保婴之本意济源开局文炳主之后皆资遣仅留六名在局当差翰国梁系专办此事而来不能不极力为之惟赈局不常厥居而此项须立一有定之局以收无定之孩现拟设局怀庆府城凡各路无家可归之幼孩总以此为归宿其必在怀城者有崔季芬军门照应便
一河内殷富冀日后可就本地筹款以为退步便二一切医药物件易谋地局宽展便三念二日淦翰同车取道修武抵郡部署定妥国梁将近日所收百余名解去此翰国梁并心壹志专办此局矣其随赈局暂为留养者仍归文炳照料费由赈款开除甄别入怀局后乃由慈幼项下支给以此事为日较长四竿之数须留地步也如此布置未知当否
一前来药件除交同善厂外计共十三箱可谓富矣豫省自频年荐饥死气积而为疫几乎十人九病正在无可奈何之时得此布施配合既道地加以施者救人之诚心服之灵效无比尤以太乙丹正气丸为适用即以十丸收一丸之用计之不知活多少人局中施送概用散之又散之法除查户便带亲送外分给几卫怀打包则纸为之贵复信则腕为之脱续来数箱当仍以前法办理
一屡次得雨归耕有望矣不知沟壑余生皆是鸠形鹄面待毙不暇力田何望资遣归里者既无半椽可托又无一锸可耕责以垦荒难乎不难有力耕种者十中亦有一二然荒区方谋下子秋成尚无指望小米现市十三千文一挑生计真岌岌矣其书香子弟庠序寒儒手不能提背不能负足不能奔涉者此时苦况较齐民尤甚卖男女此辈为多兔死狐悲将奈之何
　　致南中书戊寅八月初四日　　　
凌淦
七月念五日淦与星五诸君驰往武陟急欲抚恤被水难民崔季芬军门亦率队数十人前往意欲至老龙湾抢险原村在南岸老龙湾在北岸相距三四里恐此处一决修武获嘉新乡适当其冲行不二十里闻老龙湾于二十三日三更时漫口百余丈属武陟者共淹二十余村是夜宿王顺次日五更起程至武陟适纯翁由原武亦至遂同商议纯叔回原移局来办南岸淦与星翁先办北岸岸口只有渡船两只一济难民一备我们往来季翁拨善泅者十人为拉船之用淦与星兄渡河先查中封村水势急溜船不能近岸淦等用水夫负而趋岸村中水冲之后寸草全无泥淖没胫查该村房屋向有六百余闲今仅存一百余闲向有六七百人饥疫死者三百余人今存一百七十五人房屋存者泥土充塞墙都裂缝亦不能住难民尽在高冈上露处雨霖日炙殆无人状妇女幼孩啼号之声凄然欲绝随带食磨数百斤先行给发点查户口不论大小口每给壹两尤苦者倍给或三四倍之赈票不收回以备将来续放即择村中诚实者来城办粮食锅子席片带往村中次日查李梧檟村情形亦复如是计大小口一百三十一名念九日查岳檟村傍晚原局陈春翁邹文甫至初一日移居木兰店借居王姓空宅今日查梧檟星翁与文甫往此目前办理北岸被水各村之情形也淦念六日由王顺而来晨过蒋桥地方即大虹桥有居民数十人跪道旁泣求云该处之堤危险异常数十村庄难以活命急求拯救云云季翁与淦即往堤上察看闻水声如雷岸上已塌十余丈正在指顾闲忽一声震动又塌去丈余离我两人行走之处亦不过丈余令人胆裂又行六七里至五叉口水势更猛堤上塌去过半大树随波而去遂与纯翁星翁定议谓与其焦头烂额何如曲突徙薪于是用以工代赈之法即招原村一带难民负料运土为之堵筑虹桥嘱张如馨尹荩臣司其事昨又嘱张春翁往五叉口请陈少兰司马书绅司其事季翁派熟悉堤工之王守备在虹桥而自己亲往五叉口督理约十日可以告竣两堤修费约计共五千余金至原村老龙湾堵口工程由官经办我局概不与闻此以工代赈修筑两堤之情形也林县一节我局势不能兼顾且水不骤退道路难行现扬镇局侯敬翁在辉县淦拟请其就近往办已亟致矣赵崧翁仍在修武尚未移局怀庆昨晚卓友翁来函云修武水淹九十余村东南较重新乡城四面皆水获嘉惟南门可通往来刻拟专足至修探听确实佑翁现办延津日上未通音问常州潘孝廉振声于前月到原武往林县勘灾回来云雹灾十余村甚苦余秋种尚好昨日来局人甚朴实且能耐苦今晨同星翁查户去矣
　　致南中书戊寅八月十五日　　　
熊其英
连接公函所以为豫谋者至纤至悉充诸君子好善之量竟欲出遗黎而席之大款源源挹彼注兹恻隐所发蒸为风气此南省之祥其应主和风甘雨翘首海云东望飞舞惟是后路前驱一气呼应诸君子既竭尽心力以谋之如此而弟等承乏者或有贻误其负疚于神明为何如以是顾瞻前后此心钦钦然益切力弱弓强之惧计自七月来原修了手方冀河朔一隅秋收在望休养之责当道任之协局可从此渐作收束岂料事机万变林县之雹延封原武之蝗沁河之决口层见叠出念彼灾黎七零八落将痛定思痛之不暇雪上着霜其何以堪弟等自移局木栾救旱之局忽一变而为行水哀鸣嗷嗷集于中野惨矣哀鸣嗷嗷集于中泽惨更不可言大波为沦小波为澜有此一折水局紧而冬局亦从此长矣弟等自顾菲材力小任重秋风动处归思飒然然承诸君子之委托又目击河以北惨惨之状无所控告思欲息肩而不得所有现办情形及九十月闲布置谨一一陈于左右伏希公鉴核夺不厌往复幸甚盼甚
一现于前月念七日移局武陟之木栾店开查北岸老龙湾决口顶冲各随查随放不论大小口给银壹两次冲仍当分大小计共放银一千三百两有奇一面南口原村一带方次第清查未毕其惨苦之状一言难尽查户至此真觉天地为愁泥涂胼胝所不暇顾矣
一决口后沿河居民待尽须臾抢险之举刻不容缓因思以工代赈并可保全民命遂即兴工抢堵五车口大虹桥两口经费约须五千金出入均我局主之现各下过十余埽非崔军门之力不及此有此工程饥民藉负薪挑土以全活者无算尚有两险口一大樊一桃村惜其半途之废拟即续办
一各路闻赈逃回者自七月来不绝于道其不由官遣自来自往者尤仳离可悯弟等前在原武曾拟从河口截恤而未果今设局在工次其山西阳凤及济源温孟一路灾民必取道于此现察看酌给每日二三十千不等刻资字号小票将来汇核
一林县自潘振翁到后即驰往察看比其返而接有水局因函致辉县局侯敬翁就近移赈并于月之八日倩瞿星翁尹荩臣带二竿以往合前拨获局余賸之一竿凡三千两尽放被雹之区藉了此心愿
一此次决口被灾以修武为最重计九十余村离居荡析待赈孔迫赵嵩翁设慈幼局于此每日捐馍一千个下乡给发真是活命之宝其急可想昨刘大令来招呼明日议由其英一人先往偕谈任翁卲天翁乘船开查一俟此闲了事淦即移全局就之
一新乡获嘉水亦波及前函致佑翁请其自延津折回就办新获俾弟等得专力修武顷闻其先顾获邑即日开办矣
一灵阌一起独为其难可称后劲近由麟策抄示小翁璞翁来函知新安渑池极苦而势不能回顾弟等于未有水局之前亦曾议及于此徒托空言南望负疚现拟俟金苕翁到后分出人手会合朱九翁一起前往有此一枝与灵阌局呼应大妙也
一慈幼局一节总以怀庆为归宿赵嵩翁为主办张步翁合而离之得之目击袁子翁离而欲合之得之耳闻皆周旋为难七月来其局设修武条曰收养遗孩所木戳用慈幼字样水退当即移覃怀矣
一收赎事忽起大波想见诸君子精心结撰但后时为之极费周章俟有眉目再说将来或遂呵成一气未可知也
一张裕翁昨日到来悉沈瓜弟翁独树一帜伊有信来招程福翁去因遂留裕翁补福翁之缺其来办汤阴邪抑遂留天津邪福翁到彼会合当有端倪
一抚恤水区一关麤了计算当在九月之杪此后留冬之局极难措手以旧创新病相迫交乘届时当又道殣相望欲设大厂乎数百里争趋及至不能容必示以限制是号召之来死于厂外也欲分设各处乎安得有许多人手许多经费淦与英再三商酌忽得一极笨之法其法如何现所给票放过概不收回八月武陟九月修武毕后十月再往济源加赈一次十一月往武陟十二月修武正月又是济源二月打回帆鼓归来此数月中认定最苦之三处如环无端庶尽救人救彻之义原武亦极苦所以舍却原武者以有贤令高云帆在此尚有四千赈米可敷衍至如上三处目击情形不如此办理不活零外提出一分作为游击之师随所见零星给之其法如是可谓笨矣然以简御繁以逸待劳以静制动较之疲于奔命者转有把握旧书不厌百回读此其引证也
一人手少固不可多又有壅肿之患冬局当有一番出入所谓强莫大于裁兵也俟去留定后奉报
一购粮苦于转运狠不易办前后曲兴专仗海翁一手经理顷查得卫辉至修武一水可达而粮价钱价相悬因采崔季翁之议试买三千两由陈春翁去我有旨蓄亦以御冬此带办之一事也
一沁口由官办者现已委潘莘翁勘估将来兴办贫民有推土经营亦可藉以餬口而土车大半卖却现由我局打造数百辆拟给于房屋毁淹之户以营生计此变通给农具之法采之窦君奠高者
一棉衣已从怀郡买洋布新料发制计需五百文一件仅能择老者施之其余周恤寒士等事当随地留心设法不及一一具陈
　　致南中书戊寅九月初三日　　　
赵翰
叠奉赐书领悉种种弟自五月下旬抵豫奉寄一缄渡河后东西奔走局事倥偬未获另函奉申疏忽之衍尚希原谅兹幸略得坐定忆及沿途所见并开局后开办各条率陈于左伏希鉴核幸甚
一河南被灾情形陆续由凌严诸君详报不赘惟弟所目击者计自五月初八日由清江起车至汴见流民尚逐队南下大半鸠鹄其形仳离可悯一日午后开车轮声独辘颇异揭帘看视轮乃从枯骨上辇过
一路累累散布无人顾问闲有整尸横于当路者弟以银车负重不敢逗遛掩埋之法苦无所施　六月初七日由汴运钱渡河至获嘉河北遗尸曾有人掩埋惟其地沙土甚松入土不深仍为犬残者不少尤惨者垂死饥民随风吹倒气息未绝亦被犬噬此真目不忍而今亲见之　六月十五日由获嘉至原武其时赈局自济源移来开办查赈其地沙瘠苦四境一望荒芜弟到原后每赴亢村王禄营一带收留难童与谈任翁分任其事所至村庄房屋十拆五六人烟稀少鸡犬不见偶过王禄营一破庙内有一尸数日无人掩埋臭气达里许蛆出户外掩鼻入视其尸将化水急雇人埋之竟无人应者本村零落十户九病又时方酷暑恶臭不前不得已远往邻村雇人许以每名给钱二百文得三人焉先令其饱饮烧酒以蒜塞鼻然后从事蓆一条绳两根之大户王姓掩毕挑水数将庙洗涤一过臭乃少减如此类者时或遇之乃知疫气之来皆由尸气积成即一端之荒象亦概可想矣
一自六月二十一日开局至今合获原修三处共收五百八十余名除各县就近资遣外现存二百八十七名每号长领十人为一号计一百三十六名当差者即从其闲挑取轮换婴孩号二十名四五岁至六七岁女孩号二十八名均归老妇管领与婴号同义塾读书者三十七名局中延塾师二人教习四书五经并课神童诗局外寄养七十八名系一岁至四五岁局中万难收养因变通有此一例或本妇或其戚姨与姑有送局者查实给一腰牌每日给钱三十五文五日一领此例一开其父母极苦藉婴以活者不少局例早晚放小米两粥中午给饼饼视年岁大小气体强弱为多少统计人数并不为多而照料已形竭蹶幸局运托庇尚好夭札及病者不多是则可慰遥廑者耳
一开办之先与同人熟商以为当先立有定之局然后收无定之孩以怀庆府为归宿此众议佥同者所以必在怀庆府者有崔军门在此登高之呼既资照应而河内又殷实将来或可设法就本地筹款为脱手地步数月来局设修武大王庙原系暂羁不久拟迁会以沁河口决道路不通就题做题遂留不动方水之波及局门外一片汪洋小米腾贵无市局中煮粥几乎绝粮此七月杪之情形也此时水渐退可以迁矣而局事方有端倪兼办各项枝枝叶叶无不关苦人生计一旦变动恐失望者不少且修武为荒区河内为沃土两者相衡修武之局似以留过冬天春融北迁为便零星善举惟在极苦之区俯拾即是适彼乐郊便少见闻此又不能一时遽移之情形同人汇商以为当变通办理如此
一施衣一节北地早凉本局婴孩所用已购备新料招近地穷老嫠妇早来晚去在局裁制一针一黹均亲自检点非敢好为烦琐是区区者或亦以工代赈之意至冬令施送以无褐者多及购办之艰殊无把握近见公函有代向典赎一语极佩其妙用如此办理一衣之费可收两衣之用当即设法遵办惟数局统筹费亦不少
一运孩南下云云弟由扬起行时同乡偶有此议祗因款少难以持久姑备一说及渡河后得悉集有钜款专办留养前说作罢论况豫省饥民死亡十六七幼孩乃人种极为吃重焉忍带往他乡来函云就地安插足征高见但安插二字谈何容易必须议定南友四人分两班瓜代能三年之久庶几有成效可观否则后顾弥长前功亦可惜耳
一福幼图之刻用心微至写作俱佳尤其余事前惠寄之一册传观未尚望封寄一二十本此图为婴局本题局中不可少之书也其余训蒙善本若小学韵语之类并寄尤感
一局条曰收养遗孩所用本戳慈幼二字中州民教之辨最严凡有血气正宜鼓舞而作兴之岂敢触犯以取罪戾然周行邪路划然截然此时办理不敢画蛇添足而亦岂能因噎而废食前函所论要当相喻于无言耳
一收赎事阅寄来章程周备已极仁人用心亦良苦矣惟本题文章甚少弟处自六月至今仅回赎得妇女数名所费不多要未足以充诸君子之量因商议三策附正
一嫠妇弱女宜抚恤也水灾后秋收绝望其房屋毁塌者哀鸣集泽情更可怜若不随时周济嫁卖在所不免现遇此种查实后到局领牌照寄养婴孩例每天给钱数十文五日一付路远者十日为期
一儒嫠宜厚恤也其法访得耐苦守节之妇实一无所有困苦不堪者或有田产当卖已尽查明代为赎回由县内存案俾安故土以资餬口刻已试办一户崔李氏子女各二代赎地四亩计用钱五十九千此款由另友所捐百金内开支
一施棺宜创办也河北瘟疫大行乡闲十户九贫交秋后死亡甚众或撇下寡妇孤儿既无力掩埋又无可度日虽欲不嫁不卖者势有所不能更有夫妇俱死仅存子女者同庄亲族乘此时或将女子出卖名曰代办丧事实以藉此渔利此种情景实属伤心惨目现于收赎款中酌提一二百金除施棺外更恤其丧其数察看情形酌给以上三条虽非正面文章亦足清贩鬻之源是否有当伏乞裁定至局事实赖谈任翁之仁慈笃至包养翁之老诚坐镇乃粗立定想早蒙公鉴弟力小任重惴惴焉惟恐不免于罪戾未审爱我者将何以教之
　　致南中书戊寅九月二十四日　　　
凌淦
重阳风雨自初六日起至十八日始丘沁水大发较前决口之时更涨四五尺新修四处堤工大埽冲去其二小埽冲去其五十六之夕五车口来报险工潘振翁与瞿星五诸君黑夜冒风而往悬赏下大树数十株始能挡住振翁查原村一带历各乡以原村口子水虽退出而下游数村庄尚有积水三四尺能节节疏通逐渐放出则行者不至病涉麦子亦可补种遂与潘莘翁商议定夺于最低之方陵村开二尺许口门淦即嘱其口门旁安排土袋木桩麻绳等物预防黄水暴涨倒灌而入也初十日至十四五间水已退去过半讵风雨之际沁河仍从原村决口漫溢而入较未放之前更高尺余坍塌房屋无算事机不顺非人力所能挽回老龙湾地方水势顺流而下平地波涛汹涌修获等处大受其害就目下情形论之实有不可收拾之势纯翁佑翁崧翁俱发公函告急鄙意以我乡既縻如此钜款本非不竭之源且去腊新春淦亦曾经募劝深知出钱诸君实系诚心为善勉力输将且有剜肉以补疮者辗转思维殊不知计之所出为德不终淦等固难辞办理不善之咎然亦时势使然无可如何天乎人乎谓之何哉纯翁水乡查户憔悴可怜振翁忧形于色时而夜不成寐淦时劝解之恐其致疾也苕翁回汴后中丞派往周家口办收赎事闻贩子正法一名救出妇女四十余名鞠孙仍在归德新渑之行叶君梨轩严君子平与苕翁令弟选青兄任之会同浙局并办两邑经璞翁昨有函至云陕灵阌于十月杪可以竣事
　　致南中书戊寅十一月十七日　　　
熊其英
一浚与内黄民气强悍其被灾与修获略同助以一赈足消伏莽隐忧此不容不办者也惟未接公等今日来信之前核算款项办浚则力不及黄办黄则不能及浚曾约严佑翁各担一县佑公任事最力日上有回音必投袂而起也
一代赎冬衣费不多而衣被甚广经莲翁教我办过乃知其妙获局佑公赎七千号修邑赎六千号有奇济源于初六日开办今晨来信亦已赎得四千余号矣一号有数件费乃仅扯三百文一号何乐而不为此月底尚拟分一起至新乡开赎斯亦冬赈正面文章也
一省中官设资遣局昨有丹徒同乡奉委到来知为数尚多春融不了官中所定每名给银六钱现已归入粥厂不给遣而不资道涂狼狈情殊可悯自十二月朔起拟于汴西门要路开一助遣局凡各处有局者第给以票诣各局领钱凭官票酌给此项前已错过此回做两三月好卖买云
一收赎事随时有得其一家完聚喜气实足以弭灾祲而召祥和内有数起作婢妾被嫡凌虐身无完肤从火坑中拔出之尤为得意既开手四处求赎纷纷一日红禀递局有数十此是细腻文字方将以办赈办孩余力细细为之惜乎省局既撤怀局势孤不能办矣所有各段情节少暇当按名记之将来并身契呈览内田华李翠苹两节极风雅令人闻而喜悦有田姓买同村张姓田房都尽其一儿出四百五十钱契上写世世为奴字样大户之无人心如此此大灾之所由来也闻此事又令人发欲上指刀剑齐鸣矣
一孩局自第二次被水后名数实多合寄养不在局者千名以外局中近又添设两塾先生头脑冬烘而谈任公以一人为众孩无乳之母尤为辛苦非常明年移局其难无比只好办到那里是那里此和尚撞钟法也脱却湿布衫谈何容易
一此闲孩局三人一刻不能脱离赈局仅留四人亦在左支右绌幸月之十三日陆瑞峰卫守廉两君从天津绕道而回后路文字乃不露窘态月初已定一起新乡一起浚县一起助遣居然三路分办
　　豫行日记　　　
潘少庵
三月初五日随熊纯叔凌砺生李玉书瞿星五陈少兰程福田江清卿诸君自徐州开车见灾民陆续南下皆失人形食树叶若甚甘宿王家店　初六日砀山东门外尖宿难民厂中病者十人而九给太乙丹甚效在西关埋尸一名　初七日一路见死者甚多夜宿马牧同瞿星翁夜行遇一修武县病孩张姓年十四岁父母兄姊均途中病故商托茶室中张老柱者代为收留许其重酬夜半遂毙张家即托埋葬　初八日午刻至归德府途中见鸟啄死尸甚惨灾民南下者行数步辄扑地或竟扑地而死哀呼救命之声呻吟垂毙之声不绝于耳熊纯丈题壁云春自南来我北征车轮转处客心惊河东闻说人相食访古愁过谷熟城十里长亭更短亭饥鸿哀叫不堪听诗人苌楚伤心泪洒作垂杨一抹青流亡道殣想过客皆见之当厄之施惠而不费题诗旅店尚冀仁人君子之恻然动念焉　初九日入市易钱探悉汴城有银不能换钱有钱不能换粮并谣言灾民聚众城门已闭等语于是进退两难凌砺丈同陈少翁轻车冒险而前嘱我等在归守候遂卸车余家店同诸友散步见路毙五十余人饬勇王士刚等督理埋葬　初十日进城将各友自带零银换钱给发未收入厂之灾民埋尸十七名熊纯丈题壁云磨盾横刀气遏云十年关外去从军也教手荷刘伶锸痛绝龙场瘗旅文嵩武军小队王士刚从行见饿莩动心买一锸归来为前途收埋之用诗以纪之　十一日同熊纯丈瞿星翁到北门粥厂并各庙中见难民垂死者无数各给钱药下午同星翁至西门普济桥给路过灾民钱埋尸六十六口熊纯丈题壁云在寓见灾民逐队南下饿者潘君予以钱病者江君予以药斯亦无济之施济也祗缓须臾死伤哉续命钱空存旧皮相无泪落君前大药太辛酸尝来伤我肝饥民何足病要服不饥丸　十二日同程福翁至普济桥发钱遇怀庆灾民王姓卖八岁儿于本地人言明二千文其孩在乃父身边大哭不止问何事卖儿则因母病不能南下厂中人满不留也即以二千文赎之熊纯丈题壁云路有鬻儿者同事程君赎之父子复完一掬分离泪三春大地寒二天何处戴真当子孙看埋葬路毙七口是夜有一扬州客带有十六岁以下女子五人云自陈留县买来价共十二三千文　十三日同星翁到白云寺给过路灾民钱见凤阳客由汴来带女六人又见绍兴客带女三人自睢州来内有四女号哭不止客皆用鞭扑之余等盘诘再三知因二女已配夫家一女父系秀才一女念夫询客身价不肯实告我等欲代赎则一云是河南候补府买归一云是绍兴官场所买无可如何也埋户五口熊纯丈题壁云郁郁商邱道中州第一程假途来下邑考古得新城杨柳弄春色骡驼嘶倦声夜来浑不寐转辗为饥甿　十四日同星翁至白云寺西路给钱酉刻回寓途见贩女者数十人在桥与兵相因兵不放行用刀伤兵一手兵少不敌予等更不敢开口代为气闷而已埋尸六口
十五日雷雨后同星翁到普济桥给钱见病者给太乙丹无不应验埋尸十一口街中灾民将衣服铁搭铁插出卖者无数　十六日同星翁到普济给钱埋尸八口夜来一凤阳客贩浚县女子五人又哭了一夜纯丈闻之亦哭了一夜我等亦几乎哭了出来熊纯丈题壁云寓有丹阳客买四五女郎以来是夜比邻陕客方招歌儿度曲见闻怛感而成谣有女有女来大梁车驱车驱转他乡飞絮一堕不知处杨柳不集双鸳鸯一顾远兄弟再顾别耶娘眼枯忽作溺人笑天涯海角长相望君不见前村嫣然姊妹花薄命风摧兼雨蹴十年爱惜掌中珠一旦淋漓几上肉我闻此语发长唉夜深沈沈起徘徊新月自圆歌自豗此心要使如死灰有酒不饮何为哉丝声咽竹声裂凭唱子夜歌莫唱无家别是日市价干四十二文小米三十二文高粱三十六文菉豆二十五文均小秤　十七日同纯丈星翁江清翁至普济桥白云寺给钱见死尸二口被犬吞食所存者一身枯骨其头在百步以外即将犬打开饬寺僧帮埋不肯余即自行动手葬讫即归熊纯丈题壁云苦乏点金术愁过普济桥饥民都在眼春雨咽萧萧招得白云侣来寻白云寺惟佛最慈悲可下苍生泪酉刻砺丈少翁自汴回来粮只能办一二百石银只能兑五百两一切谣言影无踪定见予同砺丈少翁赴皖办粮诸公赴济源先行查户是日埋尸五口　十八日等候叉袋不至东城散步见一获嘉灾民卖女已成交计三千文其人一家共七口前在睢州已卖一女十七岁今卖者十三岁即为代赎仍至白云寺给钱埋尸六口　十九日到普济桥发钱因钱乏入城兑换见街上出卖田器者无数因思即使得雨如何归耕可叹之至埋尸五口叉袋车到　二十日守车同砺丈到北门给钱埋尸十四口　二十一日守车埋尸八口酉刻汴梁来大车轿车五乘共装妇女二十名探知是睢州贩来妇女如此贩卖日后河北灾民尽无家室奈何　二十二日车到骡病不能运银无可如何仍到白云寺给钱埋尸十四口　二十三日始开车宿亳州五香集麦苗青葱　四月初一日任畹翁到亳始定见兑换钱文运汴　初三日砺丈雇车回汴少翁赴皖予至西门外见牛车十余辆载女四五十名哭声载道闻河北人居多　初七日辰刻开船运银赴寿同日开行七舟均装妇女共四十三名　初八日至北龙王庙见有武弁卖一妇年二十四五岁系河南修武人能工书算身价八十九千文其夫文质彬彬大约读书人其别离之状余见之肝肠亦断此后余病日甚勉强抵寿后即归
　　晋豫赈荒末议卧庐文稿戊寅三月作
近岁灾荒及燕秦晋豫燕境水继以旱饥馑频仍晋豫奇旱已历三载草根树皮剥食殆尽弱肉强食同气相残尤为数百年未有之惨自客岁及今　朝廷发帑截漕频蠲巨款减膳节用共戴　皇仁黜匿灾暴民之臣下罪己求言之　诏哀痛恻怛可谓至矣而讲读诸臣或推本　君身杜逸豫以祛邪佞或严责枢辅甘膜视而少血诚其为将来久远之图则兴水利垦荒田裕仓谷等事无不达诸　九重为目前赈济之计则筹采运议捐借惩贪蠹诸条亦莫不效其一得况外自查赈大臣各直省协济臣民均竭蹶从公专责成而广劝助乎救荒无善策要在得人赈荒有专条难拘成法今晋豫阎李诸公已先后奏调各员派同地方绅士且查且赈防弊至周又酌刊古来救荒章程俾境内遵行岂尚待刍荛之献言者然而京员所陈有言之未悉而不克准行者有虽准而未克实行者疆吏所陈有但务补苴而未塞祸原者有慎重仓储而实滋流弊者事不能悉数请试举其一二如蒋武部之请借洋款是也而为将来归还之计曰取诸地丁捐项嗟乎晋豫遘此奇灾民之死亡过半牛种耕具百无一存即日后稍有转机岂遽能如额征收以偿数百万之巨款至各省赈捐零星凑集数本无多又有局费运费诸项存余几何乃不亟拯溺而为归款计乎宜　朝议之不从所请也愚谓为归款计不若停苏杭织造及各省制造机器各一二年　钦派出洋大臣将行未行者亦宜布告外国以今值赈灾费巨不暇通使修好暂缓遣行其他不急之务浮冗之费概令中外大臣核实裁减如数奏　闻如此行之数载所节之费即可以偿洋款而有余何患其事之多所窒碍也张侍讲所陈诚祈恤民省刑三事宝少司成所奏察厘税开粮捐购洋米增粜局四事　圣旨既已允行然而内之庸劣公卿　朝廷或恃为老成而无失外之巧猾员弁长吏又误为练达而多能任此庸臣猾吏之所为我　皇上良法美意又谁能曲体而力行之乎故京师行平粜而米价益贵督抚查水利而累月不闻即此两端而大小臣之藐玩　王法不待深求而得之矣豫省库空如洗固宜多方筹借以救燃眉然此外亦有不容忽者如崇侍郎客岁查办豫省抚藩后奏交李署抚沿途豫民愬词该抚仍未将所指各州县据实查参莺粟之害晋豫所同而阎星使奏定晋省申禁章程剀切详细豫省亦未闻仿照施行专为挪东移西之计而绝不审厘奸剔弊之方此谓务补苴而未塞祸原也苏抚覆陈豫省筹借江苏仓谷一节以苏松太存谷共只三十余万石万难借拨为言原为通省命脉起见不知今之仓谷大半虚名既据藩司查有三十余万石何不奏请如数借出迅解豫省则此款之虚实赢绌不待考而自明赢者奖之绌者黜之一省守令之赏罚即可为各直省守令之惩劝苏省倘有急需即由豫抚筹还谷石于互相通融之中寓互相查察之道苏抚乃以未能酌拨为辞此谓重仓储而实滋弊窦也凡此数者皆由反覆参考而知或可补近日荒政所不及乎若洋米可救南粮之穷银捐不如粮捐之便及以工赈粥之当通变宜民稍有识者皆能辨之无待愚之赘言慺慺之诚固甚愿　皇上明赏罚以励臣工百僚矢精白而从　王事则以诚格天而天灾自弭但讲目前补救之方盖犹其外焉者矣
　　荒政全策　　　
彭世昌
臣维荒政者　国家之仁政也有豫备于未荒之前者有补救于已荒之后者全在大小官吏因时制宜多方筹办庶有裨于民生然非博采旁询确有成见则布置难期其周妥且非准今酌古都为一编则查考恐惑于纷歧用不揣冒昧谨遵我　朝成宪广取古今之说悉心融萃期于篇幅不繁而纲目悉备辑为备荒事宜十有四条救荒事宜四十有二条另缮进　呈恭候　钦定拟请　饬发各省循照办理不但已荒之区宜力图补救即未成灾地方亦宜先事豫防有备无患固非止为一时计也是否有当伏乞　皇太后　皇上圣鉴训示施行谨　奏
　备荒事宜十四条
一曰重农事　自古为政莫先足食足食不外务农我　朝念切民依重农贵粟屡颁　谕旨诚二帝三王之用心而万世兆民所永赖也有司牧之责者凡夫劝课之方允宜实力奉行并购求区田代田诸法以厚民生毋得徒事虚文此为备荒第一义
一曰勤开垦　生齿日繁待食者众向之所耕田亩可食千人者今以之食万人或虑其不给矣欲求充裕之法不若于各省闲旷之处令民择地开垦其无力者官为贷给牛种而不遽行升科则民有所利而愿往者多既岁可增百万之粟且无人满之患亦一举两善之道也
一曰兴水利　水利之兴所以资蓄泄备旱潦变歉岁为乐岁也各直省大吏宜饬查各属境内形势细加筹度何处可以疏渠何处可以筑堰何处可以穿井开塘或劝民自为或动用公款官为办理务期事在必行则效有必致岂止一时之利哉
一曰急补种　昔人谓地方遇有水旱种植必不得时即须先察地利如水多则急以不忌水者种之旱久则急以不畏旱者种之失彼得此尚可支持其半此诚备荒之急着也
一曰备杂粮　杂粮如豆荞麦芋薯等物其种甚多不论南方北方皆宜广为之备虽地气或有不齐但能随时种多寡必有所获其足以资接济一也大抵南人以稻谷为大粮北方以粟麦为大粮此外往往多不留意一遇歉岁遂不可支是宜预为之筹也
一曰治菜圃　民不可有菜色不可不兼治菜圃盖萝葡莴苣菠薐葱瓜瓠之属平时可以佐食荒岁亦足以充饥其法以数亩之地缭以短墙或限以枳篱先种长生韭二三十畦余莳时蔬一二十种惟务勤加灌溉每种菜一亩八口之家四时皆可取给若近城市其利尤倍
一曰广树植　树谷之外可以供食用备饥荒者莫如树木雍正二年　上谕舍旁田畔及荒山不可耕耘之处度量土宜种植树木桑柘可以饲蚕枣栗可以佐食柏桐可以资用即榛楛杂木亦足以供炊爨仰见　圣虑周详无微不至地方官宜责成乡耆里长广为劝谕就所宜之木随处种植勿视为不急之务
一曰裕仓储　积储者天下之大命也常平之制善矣此外如义社各仓并宜一律兴举凡立仓不论若干家若干人总以乡村附近联络者公设一仓如乡村零户有难于联络者或每族各设一仓或一族中每房各设一仓均听其便如建议之初仓廒未立或神庙或公祠或殷实之家仓屋有余者暂行借储一俟积谷稍充便可另自置仓又募谷不拘一法总以无抑勒无假手为要宜于秋熟时州县官设立印簿遣绅衿耆老数人转相劝谕听捐户自登姓名谷数多寡各量其力银米悉从其便出者毋吝劝者毋勒或每年一捐或数年一捐或一捐不复再捐均酌度情形随宜办理捐谷既有成数即赴地方官呈明立案更有推广劝募之法如称寿开筵酬神演戏等事节其糜费捐入义仓此祝寿酬神之上术亦即备荒之长策也又司出纳宜择老成殷实者一人总管再择一二人逐年分管仍设立四柱册登记明晰互相稽查不经官吏之手州县官核实转报而已至遇岁歉即以本地所积之谷散给本地之人先尽极贫次中贫至家计稍可自支者不必散给仍以岁之上下分别赈贷赈粜赈济又积谷尚未充盈不妨变通办理创质谷法于东作方兴之时听农民以物质押资其工作秋后加利清还于仓储有益于民亦便臣父大忻道光年间曾仿此法捐谷千余石于族并置仓廒一座择人经理今行之数十年积谷颇裕不但本族可无匮乏之虞且逐渐可以及远矣至于日积日多谷不胜用又宜划分若干为嫠育婴等会以广任此亦计虑之所必及也
一曰禁种莺粟　栽种莺粟大为农田之害例禁綦严民间倘有仍前栽种者应从重议罚以备里社之荒并责成该族长里长立令拔除改种五谷如有顽梗不遵者该族里长禀究盖少一废谷之地即多一产谷之地不得以积习难除致妨民食
一曰戒浮靡　谚云富家一席酒贫家半年粮此言奢靡之蠹也不独富也即家无担石之粮往往亦染于习气有效尤者此辈虽在丰年已不能给一遇饥岁立饿死矣地方官宜剀切出示劝谕富者务宜图匮于丰省无益之费为有用之地贫者愈当量入为出力求撙节庶几家给人足可恃无恐也
一曰酌禁远粜　禁粜固非善政昔人谓收成之方仰屋而叹荒俭之地顿足而呼是也然以本地足谷遂任四方多粜则本处之粮必尽贫民不免于饥死亦不可不虑今有一法凡地方丰收及旧存足支三年者酌留两年之谷自备其余一年之谷任其远粜若利其价高任意多粜致本处之粮骤贵且尽者准人举发籍其谷分存义仓 
一曰预筹他籴　凡事豫则立地方遇有水旱若待其成灾之后议籴则价必腾踊且恐缓不济急须于灾象甫兆时通盘算扣本境户口若干需谷若干现存仓谷若干不敷若干预于他方谷多处买存以待不时之需亦备荒先着也
一曰安插游民　游民者民之蠹也平日游手好闲生计无出往往三五成藉端生事一遇饥馑多为盗贼是宜设法以安插之或劝其学习杂艺或贷以资本使之谋小生理或令充当闲役或令看守庙宇皆无不可
一曰保全富民　保食六条终于安富良以富者贫之母也一邑有富民则一邑缓急可恃一乡有富民则一乡缓急可恃若富民凋敝贫民何依设遇灾歉更何所恃乎是在贤有司于无事时加意护持而后有事时得赖其力如平粜助赈施粥诸举是也
　救荒事宜四十二条
一曰勘灾　勘灾务在亲履田亩勘准分数轻重如八九十分五六七分之等轻重已确将来核赈及钱粮蠲缓等差即以此为张本但事变无定有现勘得本属轻灾及十日半月之后竟成重灾者此又不可不察也至灾区有谓宜特遣大员往勘者盖为慎重灾伤起见非遣官不足以专责成又有谓遣官无益且多一供亿之烦不如令地方官自勘者皆未可执为定论窃谓中荒之岁被灾止在一方一隅则仅令有司自勘为便若遇大荒之岁赤地数千里饥民数百万则必特遣大员会同督抚办理方可期其有济惟巡历所至须是自携资斧轻骑减从然后能不扰也
一曰报灾　匿灾者罪无可辞矣即经报闻而或稍涉迟延哀此穷黎朝不谋夕尚可少待须臾耶地方官于踏勘之后务宜遵照例限详报上司上司立即准题如有迟报逾限者照例扣算月日议处伏查干隆六年　上谕向来各省报灾原有定期若先期题报便不合例朕思按期题报乃指其本而言至于水旱情形为督抚者察其端倪早为区画随时密奏则朕可倍加修省而人事亦得以有备若过拘成例则未免后时矣敬绎　圣训是即依限题报且恐后时况任意迟报乎
一曰停征　地方遇有水旱灾象已成即宜一面停征一面力请督抚具题请蠲如奉准蠲免即刊刻誊黄为百姓明白豁除倘或不与豁除犹朦混私征是使实惠不得及民且重以流亡之苦也尚得谓之司牧乎
一曰审户　林希元荒政首言审户难良以户口不清则百弊从此而起也然办理亦自有要宜仿保甲之法挨门逐户查验丁若干口作何生理有无残疾及田粮等项编排的实然后散赈之时大口小口极贫次贫皆可按籍处分无滥无遗岂止弭盗而已哉惠士奇谓厘户之法当仿照韩琦河北救荒政而择甲户之以资为官者宪司礼请之属以计口均户而分五等每县若干都每都五人视民居稀稠而增减其数复受之粟而属以亲至某乡聚民均给人日一升幼小半之十日一周终而复始至麦熟止仍分粜粟之所给粟之所俾均主之而有司总其成此法亦可采用
一曰发仓　各省常平仓谷原以备歉岁之用时当大饥地方官宜申请发仓以裕民食其有义仓社仓之处并令一律开放至发仓之时或出三存七或出四存六或尽数粜贷或尽数赈济均酌量轻重情形随时办理务期实惠及民
一曰截留　大荒之岁仓谷不敷除停解本地粮米外如有他处官粮经过不妨权宜截留一面报闻即一面赈济盖救饥如救焚稍缓须臾恐无及矣况　朝廷念切民瘼必蒙　允从上年山西河南奇荒经各大吏奏请无不立沛　恩膏并有不待陈请而　施恩至三四者洵古以来所未有也
一曰挪籴　万口嗷嗷截留之粮又告罄矣此时欲赈则无米欲籴又无银计惟有暂挪公帑择诚实能干之人急往他处采买循环周转以资接济俟丰岁设法补还此亦权宜之策也
一曰招商　地方偶遇偏灾全赖各商运贩米麦源源接济谨按干隆元年议准行令督抚转饬管理关务各关凡有米船过关即询明该商如果前往被灾各邑粜卖者免其纳税给与印票责令到境之日呈送该地方官钤盖印信以便回空核销如有免税米船偷运别省并未到被灾地方先行粜卖者将宽免之税加倍追出仍照违禁例治罪其所以鼓舞招徕之者至矣有子民之责者尚其早为之计哉
一曰不抑价　商贾辐辏市价不期平而自平矣若米方大贵强令抑价则上户之有蓄积者既不肯粜而商贩闻之亦惧其亏折而不来故古人有遇饥增价而米反贱者其识见诚过人远也然亦须审其时势如何倘我方增价而商贾未知即知之而一时贩运未到嗟彼贫民何堪食此贵米乎不若于产米之区张示增价榜文以招商而于本地之价仍听其自涨自落为无弊也
一曰禁闭粜　收成歉薄米价昂贵铺户因而囤积居奇富户因而观望专利在所不免是宜严定章程铺户除流通外囤积在三百石以上富户除本家口食外存余在一百石以上者许人举发借谷赈饥诬告者反坐则闭粜者有所畏而不敢又不开人藉端报复之端也
一曰禁强籴　闭粜有罚矣而强籴者亦宜严其法盖时方大饥民易生乱强籴虽为索食起见而乱心已萌若不严为之禁势必愈无忌惮从此而抢掠而掳杀矣故昔人行荒政者有榜于通衢曰强籴者斩今虽悯其可原然立法要不可不严也
一曰禁烧锅　烧锅以酒为业耗谷甚钜在平时准其开烧犹曰裕课恤商也若遇奇荒之岁万口待哺自宜暂请停止以裕民食
一曰开捐　灾伤过重虽　朝廷迭沛恩施不敷尚钜且正赋既已蠲免恐亦无帑可发是必力请开设捐纳一途不拘输米输银或半米半银总期于赈务有济又须轻减数目推广章程然后应例者可期其多且速而百万生灵全活不少也
一曰劝捐　人皆有不忍之心当地方大饥岂无乐善好施者是宜剀切劝其量力捐输以捐数之多寡分别奖励若有破格多捐为人所难为者即专案具题请　旨格外旌奖劝捐并宜先出资以为之倡又劝捐宜先访与殷户相善之人令其往劝殷户乐助则已倘实有蓄积而不乐助或乐助而数极微末者有司官始亲往劝往必以礼循循善诱喻以桑梓补助之谊动以阴骘获报之说不可强勒又有零捐之法无论在城在乡劝令各户每日捐钱或四文六文或捐米四合二合积少成多亦可稍资赈济盖为数少则人易从而办理甚易其钱米或一日一敛或几日一敛圴听其便可也又近来有塔捐图式其法以京钱五千为一愿或捐一愿或捐数愿以至十百千万愿各随心力多寡不拘愿捐者将姓名捐数书明塔图内集腋成裘亦简便易行
一曰请协　地方大饥本处实形支绌即不妨移书于邻省之成熟者借拨银米以资协济救灾邻古之道也各省果有赢余断无有彼此疆界之理况今　皇上有令各省协济之谕乎
一曰定期　不论赈贷赈施赈银赈米均当先期出示传谕的于某月某日开赈不可失期致令穷民空劳往返其开放之期的以五日十日为限盖一日一给则太烦若总给之又恐饥民领赈到手不知撙节也或谓旬给升斗官不胜劳民不胜病莫若计其地里远近口数多寡人给两月粮归治本业可无伤生理又谓凡城市每给五日乡落三十里内者每给十日三十里外者每给半月此则在乎因时制宜也
一曰榜示　办赈最忌颟顸百弊由之而生宜于赈饥地方稠人广众之所张贴榜文领到　恩米若干截漕若干收过捐输若干各省协济若干放过若干实存若干一一揭明俾共见共闻交相考核庶散赈者可无侵欺之虞受领者可免冒领之弊诚良法也
</div>
    <div class="pagination">
<a href="皇朝经世文续编-清-葛士浚_page44.html">上一页</a><span>...</span><a href="皇朝经世文续编-清-葛士浚_page40.html">40</a><a href="皇朝经世文续编-清-葛士浚_page41.html">41</a><a href="皇朝经世文续编-清-葛士浚_page42.html">42</a><a href="皇朝经世文续编-清-葛士浚_page43.html">43</a><a href="皇朝经世文续编-清-葛士浚_page44.html">44</a><span class="current-page">45</span><a href="皇朝经世文续编-清-葛士浚_page46.html">46</a><a href="皇朝经世文续编-清-葛士浚_page47.html">47</a><a href="皇朝经世文续编-清-葛士浚_page48.html">48</a><a href="皇朝经世文续编-清-葛士浚_page49.html">49</a><a href="皇朝经世文续编-清-葛士浚_page50.html">50</a><span>...</span><a href="皇朝经世文续编-清-葛士浚_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
