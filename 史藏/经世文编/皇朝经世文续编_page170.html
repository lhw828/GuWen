<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 170 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 170 页/共 192 页
  </h1>
  <div class="content">
   张澍

孔子有云。必也使无讼乎。盖大畏民志。无情者不得尽其辞。故无讼也。不谓今贪酷之吏亦能使民无讼。几与圣人争能。其故何哉。彼其贪狼为志。剥肤为心。树之以爪牙。陷之以擭。而攫取其赀。殆如焚林而田者之无逸踪。竭泽而渔者之胜鹈鹕也。而又变乱黑白。傎到是非。可以使伯夷为贪夫。共姬为淫妇。可以使田常为忠臣。庄蹻为烈士。其始也。奸民乘之讦告。快逞其私。久之亦深被其毒。而不愿终讼。于是乎讼竟无矣。若乃廉平之官。感鹄亭之鬼。可洗数年之沈冤。剖鸡嗉之谷。即以决一旦之争。白骨于以生肉。戴盆可以望天。邻县且来投词。里民谁卷舌。朝讼夕结。役不索钱。而牒诉者转纷纭也。于是乎多讼。郑康成行露笺云。民被化久矣。故能有讼。亮哉。观于此可以见世运之升降。可以验吏治之纯驳。而圣人为不可及矣。

　　始入官如入晦室　　　　　　　　　　
王德茂

古人云。人始入官。如入晦室。久而愈明。不知凡有地方责任者。众人皆在明处。一身长立晦处。每遇案件。内外早俱洞彻。本官必揆情度理。暗中摸索。空空然穷神役智。苦不可言。亲如妻子。虽署中争执细故。不得任其旁参一语。非谓骨肉至亲。必不足信。盖先入之缘。不敢偶启也。大抵地方沿习积弊。急切难挽。一欲认真。多方以饰其伪。一欲秉公。多方以匿其私。前后左右。有不得不共蔽一人之势。本官才力性情。熟为家丁书役窥测。处决了然。咫尺犹虞壅隔。一有不及。直以身为傀儡。受指使而不自知。又况四境之内。市虎声。棘蝇乱色哉。边地民情闇忮。言语不通。闲有改装易服。潜访闾阎。愈贻谬误者。吏治由晦入明。洵非易易。余从公数载。午夜惕惧。恒当交卸篆务后。乃得帖然安寝。想皇古之世。画象而民不犯有司。或不闻鞅掌俗状与。

　　疏远与亲近异
王德茂

淮南子云。三人同舍。二人相争。一人至愚。必从旁而决之。今以居官之才智。自不至下侪至愚。而词讼每有不能决者。远与亲近异也。官之听断。不过审其时地而以情理准之。冬裘夏葛时之常。或方冬衣葛。方夏衣裘。非亲值其时。不敢信之矣。斧山池地之常。或入山携。入池携斧。不亲涉其地。不敢信之矣。不敢自信。而取信于证佐供词。势不能综常变而无失。任州县者。百里一堂。境内远之民。皆为亲近之民。时如其亲值。地如其亲涉。情理之常者。自无纷图掩饰。情理之变者。亦无歧误见闻。虽边荒异状殊音。究会于形声交接之下。而决之同舍也。故使民不敢欺。不若使民不能欺。使民不能欺。不若使民不忍欺。

　　地方初审　　
王德茂

田土词牍。易集难讯。易积难了。始则惮其纷纠。继则忽其细近。率就断结。鲜有不事后翻异者。如病留肺腑。愈久愈深。发作不可终遏。尝于广郡。见承审各属重巨之案。半由已结田土而起。是则因焰焰而至莫灭。因涓涓而至莫壅。地方初审。不能不任其咎也。平心听察者。一一亲为搜剔。图勘勿假之僚佐。采访勿泥于土邻。勿留罅隙为复乘之机。勿留根株为复萌之地。庶讼局得平。而争端永息。夫田土泛常之务。洵不如命盗之严处。而酿祸于命盗尤烈。可弗慎哉。荀子云。百发一失。不足谓善射。千里跬步不至。不足谓善御。矧一失累及百发。跬步不至。废其千里乎。 

　　和息　　　　
王德茂

闾阎争端。多起薄物细故。凡乡里口角。亟宜邻族自相劝解。即至涉讼公庭。尤以和息为善。今各省地方。于户婚田债轻牍。辄有投准和息陋规。致多悬案。实为第一弊辙。盖乡愚气习。率以输财者为理曲。两意虽解。讼根未绝。久之朋党怂。书役挑逗。或重酿祸雠。或旁生枝节。端实坐此。余编查保甲成后。令乡正党正处息讼案得宜。记功酌奖。处息之法。两造愿甘出送息讼切结。乡党正将原委具呈。用图记密封径达签所。立子批示销案。至每月受词时。两造当堂结呈。亦立判准息销案字样。面给看讫散去。故和息之后。鲜有翻异。在石城甫逾二载。计销息讼案三千七百余起。自己丑三月迄庚寅四月离任。无报呈毙命者。讼息事省。是其明应。乡正绅士尝面言审断公允。终不若绅士之和处平协。绅士问故。余曰。譬如某人殴伤某人。公堂祗能执法衡理。将殴人者责惩。即断给汤药赀费。二人怨隙终在。若使乡中说明。两相情愿。殴人者悔谢赔折。永无后嫌。受殴者则有自甘寝息之故也。

　　伪造契券　　
王德茂

学者释褐。出理词牍。诸多生。惟遇伪造契券字据之案。辨识辄能不爽。盖习业所存。于新旧纸墨。寝息最深。其年分远近。尝以神会故耳。近世情伪百出。凡茶叶栗壳荔皮诸汁染纸。与屋尘香灰擦墨。率皆新气浮勃。一目了然。若预置陈米堆内。一年可当十年。殊难辨识。须于晴日光中少曝。以物捶击。则见糠尘。是为确据。在任时。以此法讯明伪契伪字各案颇多。尝于米囤纸片悟出。实因钻研故业推之。至于对验本人笔迹。祗令迅笔重写年月之也十余字。自少至老。笔势不能改易。如工匠制造器具。各有定式定迹。他人喻之。不能自喻也。亦惟夙娴字学者。捷会其意。然则入官者居稽有素。旁通类及。何在不关治术哉。

　　师傅头　　　
王德茂

穿窬所携铁钻。名铁师傅。见明人小说。今南中贼匪。通谓之师傅头。其熟使此物而能出手者。则曰师傅。随从者曰提包。凡称师傅。皆积匪惯贼。势难悔改。亟应究办。以清贼源。其余随从。当酌量可望改悔者。分别一次二次创惩。交该族该保具领管束。月取悔改结状。果其悔改之后。复有扳指为窃。以诬良论。情法兼尽。无不可化之稂莠矣。至刺臂一节。虽属定例。不可轻用。每见获到微案窃匪。验视臂闲。辄有刺字。问何不改辙。曰已经刺臂。贼据众着。谋生无路。虽不再蹈故辙。地方遇有失物事情。必向追究。势不得不复行窃也。闻之致为恻然。故治贼者不可少从宽纵。以滞去匪安良之程。亦不可少从刻核。以隘改匪为良之路。

　　青平贼影　　
王德茂

孟子观其眸子一语。即相人之要。每见贼匪到案。其目睛闪转不定。与良善迥别。良善闲有被扳赴质。虽形悚惧。初无流视之状。以此决之。百不失一。至若掌心积有茧痕。行路轻捷如不着地者。皆可定为贼匪。亦屡试屡验。尝五鼓时出青平墟外。见月照田水中有二人影。趋走甚急。相距十数步。不闻行声。令二役抄截其前路。掩执之。搜获随带铁钻。盖穿窬未得手者也。以常人月下田塍。不敢疾行。疾必有声。故猝如所指。大抵宵小之类。刻刻防人。精逐神驰。不知所防适以致败。今海中有鱼名乌贼。潜处喷墨自蔽。遂罹网。同此以黠为愚之辙也。

　　电白令　　　　　
王德茂

电白令石君寿庭。以狃执己见。滥刑毙命。为民讦控。尝曰吾实见得如此。虽为误。了无悔恨。余曰。见见非难见。不见为难。见己之所见。未及见人之所见。是以误也。官之于民。明知其诬架逞刁。亦当代为设想。原解其不得自已之故。理折情推。善为开导。犹恐执迷不悟。若官凭官之意见。民凭民之意见。未有不搏激而抵牾者。君于事后犹云实见如此。当时率恃己意。未尝曲体民情可知。夫目见豪毛。不能自见其睫。人所持与为难者。即其不能自见者也。大抵见己所不见。尤贵谅人之所见。见人所不见。尤贵忘己之所见。牖民者方以先觉先知自任。顾与较平等之见乎。

　　安顿军流徒犯
王德茂

军流徒犯定地。粤省最多。每邑发配。辄不下数十百人。例分丞簿巡典管束。犯等多系贼匪。关束之则无食用。令各谋生理。则每致逃走。虽逐日查点防照。不能少止。该管兼管。坐获罚处。不可胜计。而犯等一离配所。非盗窃无以为生。或潜回本籍。或窜入他境贼巢。办犹未办。诚非屏恶得实之道。尝为筹出官荒地段。备置屋寮棘垣。责令管官妥派家丁差役。监令开垦耕种。部分处置。每十人耕爨一处。一有亡去。九人连坐。计岁内禾稼蔬果。除食用外。核数贮存。为不虞之需。使有所畏忌。复有所系恋。遂无生心脱逃者。第犯等皆桀悍玩惰之徒。必得晓事家丁差役。善为约束。该管官时常稽察。乃可久远驯习而无他故。每谓僚属曰。匪犯安置得所。法司投之典乃非有名无实。闾阎由此绥靖。凡微员分所当为。皆　国家切务。不仅为罚处计也。

　　从政要言　　
王凤生

　　　放告收呈

坐大堂收呈。非独初次放告宜然。即任繁剧之区者。按卯俱应如是。先谕堂书置收呈簿一本。届告期。发交代书。将各名下告状姓名挨次填写簿内。并令随侍堂侧。以备识认。其告状人。排十名为一起。分起点名。免令久跪守候。所收呈词。逐张查问。如系旧案。祗阅黏单所载前批。与现呈有无续添情节。报窃追租等案。略观大意。不必深求。惟新呈必须穷源竟委。讯其大概情形。傥对荅含糊。定属代递。当堂掷还。令本人自呈。傥事不干己。藉端讹诈。即予责处。取具遵结。所控决不准行。或事关重大。而情有可疑。必待严加盘诘者。则以其词权置一边。令其人起立阶下。俟本卯呈词收毕。再行提讯。曩余宰平湖。卯期收呈。有以殴死人命具控者。核其词涉支遁。因与反复辨论。原告理屈辞穷。遂命代书将词列见证之随来者。于堂下识认。唤之使前。立发其伏。前一人乃吁求发还呈词。愿具切结而去。由此推之。果能使谎告者恐驳诘而不敢尽其辞。勒诈者惧鞭笞而无以逞其志。则蜃楼海市。自可化有为无。堂上多尽一分心。小民即受无穷益。官劳则民逸。信而有征。况阅呈解识此法。分别旧案新词。并不过劳心力。亦何惮而弗为耶。

　　　亲民在勤

州县官名父母。又曰亲民之官。父母云何。谓与子孙痛痒相关。得以随呼辄应也。亲者云何。谓与小民朝夕相见。勿使隔绝不通也。故官之亲民。凡于听讼。必坐大堂。官之爱民。凡于命案喊禀验伤。必随到随即坐堂。命案登时查讯。固易得情。即喊禀验伤。事或出于架捏。而随到随审。亦可真伪立明。无事差传拖累。若夫大堂听政。或有初次登场。怯于圜听者。然惟注意当前之事更何容心事外之人。且州县判断之功。在于看卷者十之七。在于听言者十之三。闲有供卷不符。是则讼师之播弄乡愚。更不难一鞫而伏矣。果能挨期编审。日以为常。官将习惯忘劳。民若不期而会。每于体察入微之际。两造真情毕露。俯首无辞。堂下欢腾。如出一口。真有上下情联官民一体之乐。欲得民心。未有捷于此者。

　　　听讼宜慎

亲民之要。在于听讼之勤。而听讼则须出之以慎。两造控争。各持一理。理之是者。固据事直陈。即理之非者。亦强为附会以争一胜。词列证见。皆瞻徇情面。未递吐真情。或且窥官意以为左右袒。未可据以为实。惟在官之酌理准情。平心定断。必待其词之穷而后已。然亦有无可置辩。而察其容色。尚似别有隐情。中多委曲。难保非理之所无。而事之或有者。不可不设身处地反复深思。诱之使毕其词。至于屡断屡翻。亦当反己自省。或前此一时忽略。以致意见偶偏。切勿固执以护其短。若强之使从。苟能掩饰于目前。终酿争端于事后。别经更正。即幸免吏议。亦愧悔无及矣。堂书招书录供。惯于漏。且有受贿而故为颠倒者。紧要之处。自应默记。俟其录送。细核不符。即予更改。至官断则必官自为之。叙案始末。必道其详。断案情伪。必抉其要。务令针孔相值。天衣无纵。以杜将来缠讼之根。讼师稔知案定如山。亦不敢复思翻异。仍令值堂书置堂事簿一本。以所审案由判语。挨日缮送过朱。以备去任移交。至于案结退堂。人证之分别保释。遵结之洞中窾要。措词结实。皆须一一权衡。不可略近草率。如有文契券约。应行发还者。饬原差立取保状领状送署。一面检出发还。俾经承无可留难。亦节民财之一道。

　　　治尚明通

听讼又非徒守其经而拘于法已也。所收民词。千态万状。其事故亦百变纷呈。尤须相时因地。体俗原情。以恤民隐而通权变。何谓体俗原情。如乡僻愚民。罔知律例。其有习俗相沿。众皆视为恒泛。实则犯禁令而不知者。非有以教之于先。未可骤施之以法。村曲农桑之际。是其身家性命相关。若非案涉重情。切勿签差扰累。妇女非身有所犯。已据众供明确者。不可唤案。姻党互控。但为理明曲直。毋轻予笞挞。俾固讼雠。然必须将应挞不挞之故。明白宣示。使其真知感悔。庶不敢于再犯。寻常词讼勾摄。如其人适值婚期。准予宽假。缓为发落。甚或丰厚之家。有涉暧昧不明。不得已而以所获作为窃贼送官。虽知其情。勿发其隐。如犯者逞刁。供词挟制。切勿轻听。速为责释完案。此其事余亲历之。彼时相与无言。今且忘其姓氏矣。何谓相时因地。夫地方强弱不同。即民之秉质各异。非刑固不可用。即常刑之轻重。亦应随地制宜。有土俗相沿之举。事虽出于无稽。法非在所不宥。亦不得不酌为容恕。俯顺舆情。酷暑严寒。勿过熬审。疾行吁喘。勿便施刑。官当盛怒之时。用法务须斟酌。至胥役与现犯形若仇雠。恐其挟有素嫌以图报复。尤不可使之行杖。其或辗转相属。假手他人。则惟临时觉察。不必拘定掷签之数。立即喝止。慎利害于几微。切不可忽。

　　　访案

访闻之案。如人命私和。须先传地保。严讯确情。再行按名查拘。凶徒聚众结盟。邪教敛钱惑众。宜伺其聚集之时。出其不意。密往亲拏。光棍扰害地方。确有旧案可凭。抑或畏其凶恶。首告无人。而侦知得实。立传被害之家讯明。无难摘发者。自应严拏究办。此外则必须详慎。盖官既深居出。无非得自传闻。恐寄耳目于他人。而其人先不足信。其藉以招摇图利挟嫌济私者。固不足道。即或辗转相传。亦难保无误听旁言。暗中倾陷之弊。一经听信。则身在局中。未必能以虚衷化其成见。以后事多窒碍。转为束缚者。比比有之。万一疑难之案。情节支离。毫无证据。而罪名出入。生死攸关。若两造均非所愿。而自为解说。尚属情理可原。则姑任阙疑。俯从所请。以省事安民。亦通权之道也。

　　　编审

近时编审案件。每以原告两月不到。辄为照例详销。及其以前情上控。又作新案办理。亦属了而未了。夫编期示审。乡民未尽周知。且恐差役受被告贿属。不为传知原告。故意捺延。豫为注销地步。其弊不可不防。余所之邑。先谕各房。查明积案若干。统造总册一本。再从中摘出某都某图计有若干起。分造各册。各按都图出示。注明某起系原告某控被告某事由。限于某月日带审。并于示首声明。如果原告外出。速令家属赶传。如不愿终讼。或赴案具息。或具结交差保代销。经此次晓谕之后。傥再迟延两月不到。明系情虚畏审。即予照例注销等语。就近实贴。仍汇集通县积案。挨叙编审日期。晓示大堂。自是所编之案。无不如期投案。每日三数起。随到随审。有审必结。其仅系鼠牙雀角。无关罪名。但为理其是非。不必施之夏楚。故亦无始终抗违之人。余宰兰溪六阅月。审结积案六百余起。内息案居三分之一。而无一案以原告不到详销者。今人动谓词讼繁多之处。彼原图准不图审。即其言信然。苟有勤事之官。亦可力反其习。

　　清理词讼　　
何士祁

幕友拟批于副状。官过目画押。然后墨笔幕友录于正状。过朱发榜。此通例也。然辗转稽迟。榜未悬而批词已泄。莫如阅定画押。即令清书至二堂写榜。签押家人眼同对明。即加印加朱发榜。实贴头门。然后过批。既不忙。亦可免弊。所批呈词。宜先发榜。

官之所取于民者甚多。民之所望于官者。惟讼案为最急。其拖累困苦情况。臆说中言之详矣。须先与书差约。送送签。以三日为限。传齐禀到。亦以三日为限。路远人众者限五日。签迟延。传书面讯。禀到迟延。传差面讯。姑且勿责。再宽一限。即标于原票之上。如再不到。则重惩之。再限三日。如竟不到。非原告情虚。即不愿终讼。暂时注销。总不转票改差以累两造。民知官于讼事不逾二旬。则上下相孚。而书役需索可减矣。已准呈词。必宜速讯。

讯而不结。则两造守候。讹言烦兴。其弊甚于不讯。大约能详细看卷。虚衷推求。勿厌烦。勿疑惑。似亦无难决之狱。即或有补传人证。查吊契据。亦不过一二日以累小民。总之不结不如不审。不审不如不准。讯案必须断结。

词讼无论繁。皆甚丛杂。而其紧要者。不过数端。一为上控之案。一为伦常重案。一为殴伤重之案。一为近于局诈之案。与命案盗案而已。命盗案。例有限期。势难迟缓。其它案。则见官之勤惰焉。须将紧要之案。设立一簿。以差为经。每差空十余页。每案标明事由。经承年月。空五六行以备登记。几时转票则记之。几时催审则记之。几时上司札催则记之。按五日一查。其有一差名下。案多而不传到。转票而不禀复者择尤责处。每于停征之后。将手记之案及所未记者。清理一次。使知词讼一事。官所经心。则安业者多。而民受福矣。　差票皆朱标即日或三日。此陋习也。须于票上自标日期。而手记于簿。至期查比。更为紧要。手自标记。

　　审鞫重案　　
锺祥

一无案之时稽查宜周也。凡境内市集乡村。某处有何强暴之人。犯法之俗。邻境有何匪类凶徒外来潜入之路。或派妥实亲随。密加采访。或于公暇之际。下乡之时。自向诚实衿耆。虚心查问。或检查历年旧案。证验今昔情形。平时如此留心。一有报案。即可得其大概端倪。不致茫无头绪矣。

一报案之初访闻宜详也。凡有重大案件。难瞒乡里之人。地方官据报勘验之际。或前或后之时。均可明访暗察。密为采听。酌量存记。用资印证。定断之时。仍以审鞫供情为主。案中原由。自难遁饰。若漫无采访。则真情难得。若轻信采访。又恐别滋歧误。

一据报之后察讯宜速也。凡差保初禀。及尸亲事主初呈。人证落膝初供。此时真情均易破露。即刻查看情态。讯问供词。自不能全行蔽匿。切不可稍事迁延。以致案情变幻。难于鞫定。

一勘验必须身体力行。使之心悦诚服也。凡有报案。即速往验。不使稍为稽候。减带车马人夫。其饭食一切。均自备办。则民闲先已感服。逮至勘验之时。又必一一躬亲。道路崎岖。气味污秽。均所不避。则两造尽已心折。在我亦可信心。其应当场辨论者。即向两造明白指示。如有即应开释并取保者。亦俱当场省释办理。如此一勘验闲。情已俱翕然。即有顽野之俗。向遇勘验辄多滋事者。今能折服其心。断不致再有顽悍。

一审讯必须精神贯注。不可稍有闲断也。凡易定爰书之案。尚不难于鞫谳。惟案情狡展变幻者居多。实不可无审讯窍要。大抵审讯之法有四。首在严以抉其隐也。犯供藏匿。觌面隔山。若不严追。何供吐。但严非酷烈之谓。惟令长跪研熬。除吃睡时暂准歇息。跪久扶令缓行片刻外。余则无分昼夜。直跪听审。或数日或数十日后。即属黠悍之辈。亦不能一力支撑。自然真情可期渐吐。凡用他刑均有穷时。长跪之法极平常。极严紧也。惟严之仍。恐不招。又在宽以探其情也。犯人或自惜身命。或受人坚属。或愚而欲遁。或狡而欲匿。或健而欲抗。狱之难成。大抵不外乎此。善问者。心平气和。见其情而发其伏。从容探取。婉转开导。俾令黠执顽悍之气。均无所用。回思问官所诘所告。皆系入理入情。即诪张之人。亦不能不渐入彀中矣。特恐方欲吐露。仍即隐匿。又在速以求之。使无遁情也。问者以全副精神气力。四面究诘。犯人纔欲掩饰。即被当头兜阻。或令干证穷质。或令彼造攻讦。或乘机施以问板。或暂时饬令跪炼。俾犯人亦知断不能逃。自然真供渐露。即有极狡极悍之辈。计穷无施。或碰头撞面。或假病佯狂。装样百般。而问者坚定不移。总以讯取真供为止。自不虑其始终隐遁。特恐求之稍急。犯人精力不支。或游供难凭。或真病难问。又须缓以伺之。使得确情也。犯人初经审讯。忍心负气。钩探皆难。迨审之日久。气亦渐馁。心亦渐活。问者与之昼夜相对。恩威宽严。无法不施。细微曲折。无语不到。火候既至。问者与被问者。两情已相熟惯。自然渐露机缄。且问荅既多。往往于旁支他事之中。更得确凿把鼻。迨至已吐真情。有其大端。尤欲得其详细。尽力搜索。方期疑窦全无。亦非缓以求之。不能详尽。此鞫讯之大凡也。
  </div>
  <div class="pagination">
   <a href="皇朝经世文续编_page169.html">
    上一页
   </a>
   <span>
    ...
   </span>
   <a href="皇朝经世文续编_page165.html">
    165
   </a>
   <a href="皇朝经世文续编_page166.html">
    166
   </a>
   <a href="皇朝经世文续编_page167.html">
    167
   </a>
   <a href="皇朝经世文续编_page168.html">
    168
   </a>
   <a href="皇朝经世文续编_page169.html">
    169
   </a>
   <span class="current-page">
    170
   </span>
   <a href="皇朝经世文续编_page171.html">
    171
   </a>
   <a href="皇朝经世文续编_page172.html">
    172
   </a>
   <a href="皇朝经世文续编_page173.html">
    173
   </a>
   <a href="皇朝经世文续编_page174.html">
    174
   </a>
   <a href="皇朝经世文续编_page175.html">
    175
   </a>
   <span>
    ...
   </span>
   <a href="皇朝经世文续编_page171.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
