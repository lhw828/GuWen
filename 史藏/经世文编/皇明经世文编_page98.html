<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 98 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 98 页/共 172 页</h1>
    <div class="content">　　○通番舶议【通番舶】
　　全闽之人无不欲通市舶者稍宽其税而严硝黄之禁亦谋国者所不废也
　　嘉靖三十年五月初六日、该都察院勘合二千六百八十五号、巡按福建字样、勘议通海舶以资物资一件、给事中题要将广东福建浙江三省、尽许开通番舶照常抽税。以资国用。中间如果有益无害、亦要详议酌处、事体停妥、使无后虞等、会议到道、但查福建地方、东滨大海、外控诸番、国初于腹里军卫之外、增置镇永平东边海四卫。玄锺铜山陆鳌莆禧等、边海一十三所。增筑边海城垣大小五十余处。统兵十万费粮百万。于外又增烽火小埕南日浯屿铜山五寨。玄锺一澳。洪淡等四十四巡司。沿海设官。制度森密。无非所以重边计而防后患也。又查大明律内一款凡缘边开塞、及腹里地面、但有奸细走透消息、探听事情者、盘获到官、须要鞠问接引起谋之人、得实皆斩、经过去处守把之人、故纵隐匿者、与犯人同罪、又一款凡将牛马军需铁货铜钱段疋紬绢丝绵、私出外境、货卖、及下海者杖一百、物货船车并入官、若将人口军器出境、及下海者绞、因而走漏事情者斩、又问刑条例内一款、官员军民人等、私将应禁军器、卖与夷人图利者、比依军器出境、因而走泄事情者、律各斩为首者、仍枭首示众、又一款官民人等、擅造二桅以上、违式大船、将带违禁货物下海、往番买卖、潜通海贼、同谋结聚、及为向导劫掠者、正犯处以极刑全家发边远充军、其明刑勑法、禁谕森严、亦无非所以虑后患防未然也、今若贪顾目前、一旦开税、华夷无限、山海路通、此往彼来、畧无禁阻、番人狡狯、凶悍难测、万一乘机生事、扰乱地方、与　祖宗建置军卫、颁示律条杜患防微之意、甚不相同、职等叨居地方、利害所关、不敢轻议、又况本省四府、沿海地方二千余里、汪洋无际、四散岛屿、尽可泊船、与荆州芜湖江上关锁去处不同、既称通番之人、必是积年在海、强徒恶少、舍命轻生、眇视官法、货船到岸、倘不赴官、四散湾泊、躲名匿税、官府不免拘拏、因而拒捕伤人、又须调兵征剿、恐其利未得而害先至也、又如商贩所来、不过胡椒苏木等件、民间用之不多、食之有限、贩来既盛、价值必轻、二三年后、商人无利势将自息、徒有开税之名、而未见开税之利、所可预料者也、又有奸猾商人、其出海即可税不必待其止帚也将带中土丝绵布磁铁贵货到彼番国、不换货物、止卖金银、回还之时、将船烧毁、潜地逃止帚、徒有开税之名、而终无可税之实、势所难禁者也、其初番中、此则不许夹带本无塩硝火药亦无铳炮器具。后因中国之人接济往来。私相教习。违犯严禁将带出境。以济番人之用。如佛郎机大铳鸟铳手铳。为害最大。然犹惧有法网。交换未多。番人以为难得。若今明开通税之门、略同互市之法。彼之器精于中国且十倍矣火铳火药。公然交易。得番人无用之物。济番人有用之器。是持其柄而授之兵也。又见漳泉恶俗、童男幼女、抵当番货、或受其直而径与其人。而兼得其货。或委身而甘为赘壻。或连姻而藉以富家。番华交通、一至此甚、今若大开纳税之门。直启交通之路、生人混淆、夷夏无别、其害将不可收也、又况泉漳风俗、嗜利通番、今虽重以充军处死之条、尚犹结党成风、造舡出海、私相贸易、恬无畏忌、设使宽立科条、明许通税、顽民借口势宗擅权、出海者愈多、而私贸私易者、不过治以笞杖之罪而巳、自此益无禁忌、恐其法坏于上、利止帚于下、无补国计之分毫也、又查前朝旧规、如南宋末年、开税交广之间、然所获止于牙料品香无用之物、无资中国之用、元人嗜利而终启日本之祸、末年乃有张士诚方国珍海上之变、我国家方舆万里、太平二百有年、　圣明在上、庙堂谋猷、当为圣子神孙、万世宏远不易之定计、不当为一时之权宜、以贪小利、且夫洪武开基之初、首重海防、迁海岛之居民、以绝其招引之衅、绝番夷之贡献、以塞其往来之途、永乐以后、罢海运而开会通之河、宣德年间弃南交而杜雷廉之道、至如高丽通贡、不许泛海于登莱。琉球来王。示必严兵于福海。此皆我　圣祖列圣用意之深、而于今可以三思者也、又今防海人员、咸苦哨捕之役、百计谋脱、常思逃去、今见交通之法既立。疏怠之心渐生武备不修、坐安岁月、而穷山绝岛之夷、闻风远来、致生他变、不可阻遏、废先朝世守之规。恐其一坏而难复。生后人无穷之衅、恐其既开而难塞。职等再三思惟、委于事体有碍、与浙江广东所议、俱各相同、谨议、
　　◆记
　　慈溪县新城建祠记
　　○慈溪县新城建祠记
　　慈溪建邑、目唐永徽盛时、迨于开元、经营载成、地傍东海、兵革罕至、历宋建隆皇佑治平之朝、生聚教训、垂及千龄、土著之民、敦古好义、有勾践之遗风焉、治安既久、生齿日繁、华采相胜、相沿而至今日、则文以盛、质以漓、州闾乡遂之民、孰有不谈诗书、诵周孔、以文学名当世哉、尊虚文为高致、鄙武事而不为、葢不但慈溪为然也、则又乌闻有意外不常、干戈寇盗之事、足以戕民、而烂溺者哉、嘉靖丙辰四月十有一日、海寇突至、杀掠焚毁、千有余年之积、一旦荡然、县治皆为焦土、先是海上闻有警报、邑人请于官、愿筑城为预防计。闻之持异议者其家被祸独酷也异议者挠之。事以中阻。而不知其祸之至此烈也、次年丁巳、大司马、新安默林胡公、开督府于武林之南、摠师十万、指授羣帅、平贼于龛山、平贼于乍浦械麻叶、缚陈东、司空甬江赵公、以监师再至、并兵以擒徐海、始调军资为慈溪成城计、而梅翁又独力以擒汪直于岑港、渠魁咸歼、徒党震慑远去而慈溪城遂告完。当兵革之时其城易成以挠之者众耳葢县令静山刘侯子延之所効成也。次年贼至屯于烈港、涉于青山矶、闻城中有备、不敢犯、又屯于杜岭之南湖、乘夜窃逃、而城中安堵如平时。吾慈之民方太平无事时、自谓全安无恙、历数百年而如盘石也、岂望有一时之危乱哉、以其向者危乱无聊之亟也、而又岂望有今日之安复如昔日哉。以其向者之危乱。今日之安堵。而始悔其城之不蚤也、呜呼晚矣。于是相率以言于刘侯。谋所以志司马公之德于不忘。惟是日阚湖之墟。湖山之阳。风气所锺。水润土良。葢司马公所尝驻节焉。而将以其祠祠公。瞻覩维新。仪容如在。使后来者之有、所感而益劝。于是举。以无忘危乱也。侯曰吾志也。亟图之。然先以闻于公。于是阖邑之民相率而涕洟且拜曰。夫父母之生我也易。司马梅公之保我也难。陟降高原。相度山川昔人之创县也易。扶疡救危。如楚丘之存亡卫焉今日之成城也难。多难以广志。殷忧以远思。如勾践之治国以保民。垂二十年而不改其初则事之永久也为尤难。自今而后有继司马公而来者、益以翁之心为心、养士练兵、振扬威武、瘴海鲸波永以宁谧、东南之民、庶其有赖乎、有继刘侯而令吾邑者、益以侯之心为心、抚疲困招流移、内本强固、而外威是扬、吾邑之民、庶其有瘳乎、夫事固有先举而后闻、以纾人之急、慰其情也、请之于公勿许也、其将奈之何、侯矍然曰是也、然子延何敢当哉、唯司马公之德为不可忘于是立石于湖上、像公于新祠、书其事之始末、以示后人、而璋为之记、城长一千六百丈高二丈、下阔二丈二尺、上一丈六尺、城门四、水门二、敌台二十八、窝铺二七、俱全、郡侯君见洲、前令柳君洞阳、咸重有力焉、
　　皇明经世文编卷之二百八十终
　　●皇明经世文编卷之二百八十一
　　华亭徐孚远闇公　陈子龙卧子　吴嘉胤绳如　宋征璧尚木选辑
　　张宽子服参阅
　　李石麓文集（疏　序　记）
　　李春芳
　　◆疏
　　请停止钦取银两疏
　　○请停止钦取银两疏【钦取银两】
　　为恳乞　圣明停止钦取银两、以裕国计事、昨者恭覩　圣谕、钦取户部银三十万两、随该户部奏称边费重大、国用不足、欲乞　圣明停止取用等因、奉　御批巳有旨了、臣等看得　祖宗朝。国用边饷。俱有定额。各处库藏。尚有赢余。自嘉靖二十九年。虏犯京师之后。边费日滋。各处添兵添马。修堡修城。年例犒赏之费。比之先朝。数几百倍。奏讨请求。殆无虚日。加以连年水旱灾伤。百姓征纳不前。库藏搜括巳尽。臣等备查　御览揭帖、计每岁所入折色钱粮、及盐课赃赎事例等项银两。不过二百五十余万。而一岁支放之数。乃至四百余万。每年尚一百五十余万。无从措处。生民之膏血巳罄。国用之费出无经。臣等日夜忧惶、计无所出、方与该部计议设处支持、目前尚恐不给若又将前项银两取供上用、则积贮愈虚、用度愈缺、一旦或有饥荒盗贼之事、何以应之、该部所以恳切具奏、诚事势穷蹙、有万不得巳者也、仰惟　皇上嗣登大宝、屡下宽恤之诏、躬行节俭以先天下、海内欣欣、方幸更生、顷者以来、买办渐多。用度渐广。当此缺乏之际。臣等实切隐忧。辄敢不避烦渎、披沥上请、伏愿　皇上俯从该部之言、将前项银两、免行取进、仍望念国储之日乏、怀俭德之永图、节赏赉以省财用、停买办以宽民力、如上供之费、有必不可已者、即是唐人分左藏内库为公私支用之遗议照　祖宗旧制、止于内库取用、至于该部所储、专以备军国重大之费、庶国用可以渐裕而民力亦得少苏也、
　　◆序
　　海运详考序
　　送地官周子叔愚之南都序
　　平成瑞应诗册序
　　高堰定议序
　　中丞江公治河底绩承恩序
　　○海运详考序【海运】
　　嘉靖乙丑、河淤徐沛、　朝廷遣大臣董治、凿石通渠、以避浊流、运道乃大通利隆庆辛未、复淤下邳时有上开胶莱河之议者、业遣科臣相度矣、中丞敬所王公、时居东藩、乃抗言曰、斯役也、在元至正间、尝议开之而寻罢矣、殆不可行、无巳则通海运便、矧永乐间巳行故道乎、遂详考海运、自前代迄　国初、高文襄公亦每以海运当开见之杂着中然此议竟格不行始之所以行。终之所以罢。如何而为利。如何而为弊。与夫法久变通之宜。造舟通运之制。考核区画纤悉详明。览者不待其竟。而即知其必可行也。守臣上其议、　天子以为是、而亟行之、海道笔峰陈君、将梓其议以传、谒予序诸简端予惟漕运、国之大计也、在替三代、天子公卿百司庶府。皆赋其畿内之地以自给。输将徭役。率不越五百里而遥。民不劳而上自足也。秦汉而下。漕务始兴。皆视建都以为难易。汉唐都秦。宋都梁当其峕。宋漕较易汉唐。内漕之便无过于转扌舟犬此刘晏遗法且其法转扌舟犬江不入淮淮不入汴其力舒矣。我　朝定鼎幽燕。扼匈奴之吭而拊其背。所据形胜。视关中尤为要害。惟漕粟仰给东南。转运甚艰。永乐间仿元制。由海而运者十有余年。既会通河开。而海运始罢。然则海运者固　国家巳试之成事也。我　国家建都。既与元同。则漕运安得尽与元背哉。即河无梗。两运并输。未为失策。而况河患屡作。可不长虑而亟图之乎。夫泥故常而昧变通者。拘挛之见也。狃目前而忘远虑者。庸浅之流也。故瑟不更张而鼓鲜不绝弦矣。鉴不刮磨而照。鲜不眩物矣。自非渊识遐览之士。乌足以语通变济时之道哉。盖公少有奇资、博综羣籍、而归宿心性之学、既卧山中、留心经济、于当世之务、靡不研究、故一出而能建议纡筹如此、譬之莫邪发硎断蛟剸兕惟意所向耳、行为　国家处大事、决大疑、以康济天下、此未足以尽公宏蕴云、
　　○送地官周子叔愚之南都序【南司徒】
　　我国家仿成周、镐洛并建、两都皆根本重地也、六曹诸司在南都者、设官虽少省于北、而庶务攸寄则均焉、至地曹、则职专国计、间者边徼多事。馈费繁伙。内帑称急。至取给南曹。然则南之积贮。可玩视乎哉。职入职出。剂量不失。则司徒之属。其分也。今年秋八月、予友周子叔愚实拜是职、其何以称塞　明命哉、周礼成周致治之典。其所载独详、理财。诚以财者国之大计也。理之弗当。则下残上匮。乱孽乃形。故其意惟在均节财用。理其出不理其入。周公其有深忧乎。乃今之理财则大异。是岁之所入有制。其所出则无制。所出不继。又益其额而入之。民其能堪。民不堪命。则诪张之患作。将谁戢哉。可忧当不在虏矣周子其念之。然南北则稍异指。北忧其出南忧其入。北之出关积蓄之盈缩。忧在天下。南之入关守巳之廉秽。忧在一身。在天下者。势有所不能节。在一身者。我固可得而持也。然必持其在一身而后在天下者可为。故曰人有不为而后可以有为、向以言荐子、测其有不为也、今且覩其行矣、吾子慎乎哉、南都多隹山绣谷、昔之士大夫、有旷致躭幽逸者、恒乐居之、而今非其时矣、北有门庭之寇、南有水旱之眚、　当宁忧劳、羣僚日王瘁、即远处南国、其能以偃仰暇豫为也、
　　○平成瑞应诗册序【治河】
　　夫河患至今日亟矣、然古替未闻河与淮合流、河与淮合流、则自元贾鲁导河会淮入海始。数十年来、房村淤、茶城淤、古城淤、其下清河口淤、白沙口淤、云梯关淤、淤日益深。则二水不得东走海。而势益旁决。是故河决崔镇二十九所。则淮北山东诸郡县蒙其害。淮决高家堰朱家口黄浦口。则淮南诸郡县蒙其害。居人曾不得裹足而托处。又安问铚鏄之事哉。岁戊寅　上用廷臣议、以大中丞乌程潘公兼少司空、开府淮阴、总督两河事、公故尝持节金戊治北河。至是览于两河而惋焉。曰河患一至是乎。遍询之两河父老、皆曰、崔镇必不可塞。高堰筑固当。众亦卬首望斯举。然忖其功必不可就。公乃谓如两者。则河事去矣。序两河会合处明鬯夫水忌旁决旁决则势分势分则流弱流弱则沙积而河日淤浅故塞崔镇者令河无旁决得会淮也筑高堰者令淮无旁决得会河也。是故河淮合。而后故道可复也。遂决筴具疏以闻。　上任其筴必可用。报曰如议。于是征材集徭。部署百执事。分其工程督之。是年秋。崔镇工落成。明年春。高堰成。繇是河淮合流。东走入海。其势壮汛。沙无留者。河皆深十余丈。广仍其旧。公所言尽验。两河父老始服公识闳巨。毅然破墨守之说。以成万世功云。高堰其初波涛浩淼。绝不睹堰址。则命万艘载土实之。久之堰隐隐起水中。公乃栖泊堰上。凌风触雪。坚氷在须。颜黧发皜。几于胼胝无胈。亦劳苦甚矣。高堰成。乃始得塞黄浦。盖黄浦决五年所矣。蛟龙窟宅之。往往闻其声如鸡啼。塞黄浦之旬日。昼大雷电。雨下如注。从玄云望见数白龙。袅袅向东北去。明日池坼。遗骨礧礧。贾人子舣舟竞攫之。仅仅存两首骨。状如马首。质如石。色如矾。浦人抱以白司水者。始知为龙首骨也。盖水土既平。即蛟龙无所盘据。蜕骨而飞矣。则又闻堰垂成。有大风自西来。若玄冥屏翳。驱二水使东者。　圣天子在上。劳臣在事。风雨助顺。百神効灵。瑞异表见。诚千载一峕乎。扬郡守谋于十部长吏、若部中人士、相与赞颂其盛谓予旧史氏、宜有所论譔、予荷　先帝恩、得解机务、归老淮南、顾频年苦昏垫、迄无宁宇、今者幸睹平成之绩、徜徉田里间、以咏歌太平、则大中丞之赐也、爰序册首、更书其副。藏于郡城之禹庙。得并垂永禩云、
　　○高堰定议序【治河】
　　甚哉旧贯之当仍、而制之不可轻变也、高堰剏自汉之陈登、唐宋以来、勿之有改、国朝则平江伯陈瑄经画尤详、规制尽善、所恃以障淮泗。而屏翰漕渠者。关系尤重。或以为无益而废之。近则黄河南徙。挟淮泗而内灌。毋论冲决湖堤。渰没下邑。其势必至慓悍难制。漕挽艰阻。所忧不独在百姓也。岂非变法之过哉。高堰筑矣。五闸不修。犹无堰也。五闸修矣。长堤不固。犹无闸也。然欲固长堤。必复五塘。盖西来诸水。由天长六合而下者。有五塘以蓄之。陈公旧制之深意也。旱则泻入漕河以济运。潦则南注之江。后乃轻废。西水径迫三湖。涨湖溃堤。为运道忧。乌可不复。是堤堰塘闸。皆相济以成运河之利者。旧法具在。举而行之。不在人乎。大尹胡君应恩、愽学好义、目击水患、痛切于心、乃裒诸缙绅之言、着为定议、而系之以图、予谛观之、黄淮漕河之利害、莫重高堰、故言之详悉、而处置有方、大抵不越乎漕规之旧、予虽山居、所望海渎效灵、臣工戮力、以俾国计奠民生者切切焉、未尝一日置念、且吾兴水患、视他邑尤甚、斯议行、予之忧其少释矣乎、故乐为之序、
　　○中丞江公治河底绩承恩序【治河】
　　夫嘉隆之峕、黄河数为灾、其后河淮并为灾愈益甚缙绅间争言河事、然以试皆无状、予尝谓治河有三难。位轧则相忌。权分则不专。是故忘巳难。智欲求胜于人。功恶不出于巳。是故同心难。筴之良者背之则事去。筴之下者。狥之则事亦去。是故中窽难。夫三难者。中丞新安江公则兼之矣。以故底绩称易云。先是万历丁丑冬。　漕臣河臣各执便计往往不相能故河工之不成大抵漕臣为之梗上以中丞左司徒江公主漕务。大中丞左司空潘公总河务。仍命江公相与协理之。江公则谓吾乡与潘公同事虔南。盖知潘公者济代才也。且也潘公往开府济上。平治邳河。今者驾轻车。就熟路。河平有日矣。明年春、潘公至、廵历河淮间、访问便宜、乃尽罢诸开河议、惟塞决筑堤障河淮水驱而注之海。于计便、谋于江公、语合、两督府乃会疏以请、　上嘉纳焉、顾都人士争言其非便、即所其事司道犹然訿论之、江公奋膺抗疏其略曰频年以来。河淮之所以湓溢流行。而积沙淤其故道者。盖由淮决而南。河决而北。天妃闸又复引河而南。迭分其入海之势。以致然耳。诚崔镇诸决塞矣。天妃闸闭矣。则河不旁决而冲漕力专高家堰筑矣则淮不旁决而会河力专。河淮合流而下。积沙自去。而故道可复。臣与河臣议。计无便于此者。　上曰、督府议是、诸訿訿者口噤气沮矣、于是血牲而矢于百执事、瓜分其工、诸役并兴、两督府身亲往来程督之、明年己卯冬、诸工俱报竣、河淮尽复故道、以海为壑云、两督府具疏以闻、而潘公疏云、河功今幸底于成。然臣得窃尺寸以自効者。则抚臣实夹持之。抚臣休休有度。蹇蹇匪躬。无炫智能。无挠羣议。忘已同心。识中肯窽。始与臣同决大筴。既与臣力图其成。凡所为分工计饷。张官布令。纤毫皆抚臣力也。　上复遣科臣尹君部使者李君核视其功状以报、　上既锡之金币、至是晋大中丞、至宠渥也、百执事皆藉之沐恩赉有差、于是两淮度支及四郡长吏、光睹盛美、乞言于予以为公颂、夫伯禹奏水土之平。则史臣纂其烈。申伯受介圭之锡。则吉甫扬其美。不佞在部中享平成之泽、窃已德之、又旧太史氏宁无一言以颂公耶、江公者、盖社稷臣也、主上以河漕巨重、非公不可、又其功新成、且以大中丞留镇其地、行将召公入握枢柄、而绾筦钥矣、非不佞之私也、即两河百万生灵、盖喁喁望之焉、
　　◆记
　　重修永平城楼记
　　廵视京营科道题名记
　　重筑高家堰记
　　○重修永平城楼记【永平城楼】
　　永平。京师左辅郡也。　国初因元故城拓其规。易土以砖。为门凡四。门有楼。于东墉最高处。特建望高楼以候烽火。景泰间、中丞麻城邹公成学、请于朝修葺之、事详大学士方洲陈公循记中、越今几二百年、倾圯太甚、间者廵守诸君、过而望之、未尝不嚱嘘增慨、而顾未有葺之者、三山温公新被监督之命、入其境蹙然曰、此岂足以雄镇一方、竦服外夷哉、因以修葺为巳任、遂白之总督杨公选、廵抚徐公绅、按院温君如璋、佥曰可、爰檄郡守阎君光潜、通判李君世相董其事、遴府卫州邑幕职之能者分理之、总督而下及滦乐昌抚卢选六州邑、共捐赎金凡二千四百有奇、徒役取诸永平燕石建昌之步卒、不足则益以民壮、肇自癸亥之春二月、奏成于夏六月、仅五越月而五楼屹峙、厥工告竣、题其楼之南曰望海、北曰威胡、东曰通辽、西曰护蓟、其曰望高者仍之。盖巍然左辅之大观也。夫自王公设险以守其国。而城池之为民卫。所系重矣。矧在边徼之地乎。永平接壤属夷。朝鲜诸番入贡。必出境上。楼橹欹圯。城埤弗饰。彼将望而易之矣。然则是役也。乌可缓哉。温公之用意、盖深远矣、虽然、诗有之曰、价人维藩、大师维垣、宗子维城、又曰、紏紏武夫、公侯干城、则藩垣干城、在人不在险也、东郡故称宁谧。岁庚戍。黠虏潜结属夷。深入内地。永顺州邑。半遭掠践。斯岂楼橹之弗饰哉。以御之无其道也是故厚恤民命。以固基也。简阅军实。以植干也。鼓倡勇敢。以崇墉也。修明烽堠。以绸缪牖户也。近以詟服属夷之心。远以震夺丑虏之气。藩垣整饬。畿辅严固。则京师可以高枕而　九重东顾之虑可免矣。诸公其尚念之哉。是役也、主之者、督抚按院、而身任其事者、则温公也、公廉勤任事、自台史至兵宪、所在有能声、此其修废之一端云尔、
　　○廵视京营科道题名记【京营】
　　我　国家定鼎北都。内抚华夏。外镇戎狄。仿汉南北军制。置七十二卫于京师。立三大营以总之。外卫则春秋番休入练。此居重驭轻。万年保大耆定之虑。至深远也。景泰初。选其精锐分为十营。成化间复分为十二团营。统之以勋臣。督之以本兵。莅之以中官。而台谏之廵察。则自天顺间始。　列圣相承、随时因革保邦致治、咸升大猷、肆我　皇上、天锡神智、经文纬武薄海内外、罔不绥服、此一事度越前后足以扬厉始革去监莅中官、专以阅视之责付之台谏。　赐玺书以行事。又　钦给廵视京营关防以重其权。仍复五军营。易三千营为神枢。及神机为三大营。缵　祖旧服。以诘戎兵。　□算神谟万世永赖。维时股肱心膂。奔走御侮之臣。鹰扬鹯击。走斗走斗肃肃。固足以振安攘之绩。而耀神武之威矣。然忠荩之士。竭诚尽瘁以勤职事。其精神规画。夙夜在公。曾未几时。而其名与之俱往。甚非所以昭令闻。垂永鉴也。况巡视之职。以　天子耳目之官。受专勑责成之重。紏勋贵大臣之违忒。总十万师旅之众。而稽其额数之盈虚。粮饷之出入。与夫戎马器械行伍操习。以及利弊之当兴当革。将领之才不才。当举当剌咸属焉。其责不亦重乎。故必有沉机之智。而后足以察微。必有远驭之才。而后足以御众。殆未易以称塞也虽然在替汲黯居谏垣。而淮南寝谋。张浚领台秩。而日筹兵事。夫亦存乎其人尔。今自嘉靖某年始、给谏某君、侍御某君而下、得其姓氏之可知者、凡若干人、勒之贞石、使后之观者、知某利自某而兴。某弊自某而革。某也谋足以定国。某也望足以慑众。将指而目之曰此今之浚黯也。其所以光我　皇上中兴之运。以承　列圣无斁之休者。将不有余烈耶。其或不然、则亦可因为永戒矣。然则兹举也、岂特侈一时之观美、夫固有劝戒之道存焉尔、予因给谏辛君、侍御刘君辈之请、而为之记、
　　○重筑高家堰记【治河】
　　高家堰者。在山阳西北四十里。剏自汉陈登。所以障淮也。神庙中年复有言高家堰宜决者甚矣治水之难不可以成方论也至我　朝黄河由寿历颍。循淮而会于清河口。继由孙家渡赵皮寨。盾涡而会于清河口。以故高家堰愈益重。陈恭襄瑄则增筑之。乃其后黄河由飞云桥出小浮桥。循徐邳而下。司水诸臣。遂无复事高家堰。以是堰日颓。频年以来。黄河分流入涡。而故所行道。若桃源清河口。多壅阏。水不得尽归海。稍溢则灭堰直入高宝。于是淮南北并蒙河患矣。　主上宵旰九重、思得大臣有才略、能治水者、乃简命江公总漕政、潘公任河漕、相与协理河道、潘公至行河。遡小浮桥。复浮淮观于海口。廵览地宜。采纳羣议。遂决筴以筑高家堰为首务。江公同心运谋力赞之。于是瓜分其工。部署百执事。计帑以请。　上赐温旨褒答。尽如两公议。时有司道生异议。中朝斥之。潘公乃得展布无中沮。是时恭襄旧堰。若上堰下堰犹参差可指见。若中堰。则汤恩口六羊口贝满口大涧口为崩浪所湔洗日深。先是总漕王公者、亦尝修筑之。以公帑告匮。卑薄善崩。当事者遂谓堰不可筑。又以中堰深不易筑也。潘公则以中堰属郎中张君誉、指挥俞尚志、诸葛尧宾宋大斌、率锐士以从、以戊寅五月某日到堰所。是夜诸口塞且半。明日断流。又明日堰合。会六月霖雨。至七月不止。风涛自西来。汹汹如山。而新堰复圯。八月水落。视诸所塞口。皆决且深矣。众谓堰必内徙乃可成。潘公谓中堰深者。不过三十丈耳。如内徙则益深且远。至数十里。舍近易。役远艰。非便计也。又外增数十里。风涛撞击。堰将益危。于是坚持旧堰之议。申命文武之属。分督中堰诸决口。卒之数日而塞诸决口。惟大涧口谹深。传云鼍窟。于峕夜风雨中果闻鼍鸣。塞决以埽。每置一埽。则潘公立埽上。以其故埽坚巩无走者。诸决口既塞。而河淮合流趋海。势雄巨漂驶。清口之沙积数十年莫能浚者尽涤海口之沙自开。众始相顾啧啧。谓高家堰所宜筑。筑之晚矣。于是愈益集徭夫增培之。至冬徭夫手足皲瘃。褁创而作。潘公亦冲冒风雪暴露堰上。与徭夫同辛苦。至春大风雨。潘公则又与百执事。往来泥淖中。飞涛扑面。矻矻不少休。盖潘公急于王事。不特以身示劝也。乃以己卯某月日落成。堰高一丈五尺。厚五丈。基厚十五丈。大涧口则为月堰。广三十丈。堰外有田去湖尚远。堰形沿湖曲折。水自西而东。直冲六羊堰。西转复东犯贝沟堰。自贝沟而西。湖水浩淼。撞大涧堰特险。其次冲汤恩堰。乃于诸堰密布桩入地。深浪不能撼。桩内置版。版内置土。土则致自远。皆坚实者。又创公宇堰上。以弭使节。为大使厅。设大使一员、弓兵百名、以守、为铺舍、若干者人八名、夫千名、以修、又议岁费、着为例云、堰成、两公以闻、　上大悦、各赐彩衣二袭、白金三十两、加赐潘公豸绯、以旌特勚、诸臣赏有差、两公以堰内田出。流民即归。贫不能耕。于是　上请破格优两淮贫民。又廵漕御史陈公、亦具疏以请、　上允其请、万历六年以前逋尽蠲、七年以后逋议免、淮人烝烝吐气矣、予家兴化、盖患水尤甚、今得覩平成之绩、安于田里、有厚幸焉、淮守宋君伯华、山阳令鲁君锦、属予为记、予尝观汉武之世。河决瓠子。以万乘之力。躬自临河。湛马璧。令羣臣从官皆负薪塞之。不免悼功之不就。乃为瓠子之歌。千载之下。咏之。犹可想见其峕之难也。惟是　圣天子刚明独断、委任得人。两督府视饥溺由巳。恊心干济。斯功之所由成耳。是安可不纪其事。以垂示万禩。江公名一麟婺源人癸丑进士潘公名季驯乌程人庚戍进士。
　　皇明经世文编卷之二百八十一终
　　●皇明经世文编卷之二百八十二
　　华亭陈子龙卧子　徐孚远闇公　宋征璧尚木　李雯舒章选辑
　　无锡杨世愈尔韩参阅
　　闻侍御奏疏（疏）　屠侍御奏疏（疏）
　　闻侍御奏疏（疏）
　　闻人诠
　　◆疏
　　边镇疏
　　○边镇疏【边镇事宜】
　　居庸以东、密云诸镇、与朵颜三卫、仅隔一山、密迩京师陵寝、永乐中、以三卫夷人恭顺、改大宁都司保定、以其地予之、使为外藩、东捍女直、北捍蒙古、乃自正统己巳之后、渐生逆节、正德间、把儿孙遂敢率众犯顺、东边大被其害、曩者廵抚汪玉、总兵马永、经略有方、边患稍息、近因镇廵非人、以致寇虐滋甚、臣往来廵历、根究利弊、大密云四镇之患有二。其大则将领之无纪。其次则戍守之乏人耳。夫总兵统参将。参将统守备。此将纪也。建昌守备。本属燕河参将。乃自谓领敕将官。不服钤束。巳改为游击。辄又自称曰。我游兵也。止听部符征调。而地方之责任去矣。黄花镇守备。亦当属密云参将。乃使各自为统。以致大水峪关黠寇屡入。彼此皆诿之。非其分境。不为共守。此何说也。且为参将者又每无礼于总兵。是以四镇离心。三军夺气。偾事丧师。职此之故。臣请东自山海诸关西至黄花一镇悉听总兵节制。使大纲有统。以建昌游击。复为守备仍属之燕河。以黄花镇视建昌例。而属之密云。则上下相联。臂指之势顺矣。至于密云兵备。徙居蓟城非宜、请令复回本城、以便控御如是则文武有制、军民有统、而将臣之无纪、非所患矣、戍守之役、非土著不能知地里之险易、非恒业不能为固守之深谋、今黄花镇渤海所最称要害。而老家军士。不过一二百人。虽议班军更守。曾无固志。建昌一营。则又旧倚宦官为镇守。习成骄悍。迄今不服抚臣处分。实为隐忧。臣请审处黄花渤海二地之戍兵。或选七陵班军一千。谕以利害。丰其廪积。给地以便其耕牧。营室以安其居处使与卫所老军。协同防御。又以天津河间六卫班军。岁解免操银二千余两。为本镇新旧诸军衣甲器械之需。策之上也。或将密云兴营诸卫军士。以次改拨。或广募勇士。务满千人。策之次也。建昌一营军士既复其主将为守备。则其军亦均有守备之责使之更番按伏。量给田庐然后顺其情而制之可以渐消其犷悍之习。不患戍守之乏人矣。至于各边夜不收墩军。往往为虏乡道。宜绳以重法。而优赏其哨瞭有功者。其寇边及喜峰口悖逆熟夷、尤宜特降纶音、责谕三卫都督、禁戢剿除、果立有显功、送回掠去人口者。分别升赏。即令密云入寇诸酋、屯聚石塘岭外者。部落无几耳。诚谕三卫诸夷。内外夹攻。覆其巢穴。亦一快也。但团营兵将、无济缓急、万全之谋、非可尝试耳、夫当甚坏极敝之余、必须大为更张振作之举、臣请别设提督大臣、专理营务、使之恊同内外提督、日逐团练营兵、以习武勇、会同科道、按季考选营将、以黜掊克、卒不服习、则罪止帚提督、将非才贤、则连坐科道、庶几法严人畏、而寇不足平矣、
　　屠侍御奏疏（疏）
　　屠仲律
　　◆疏
　　御倭五事疏
　　○御倭五事疏【御倭】
　　一绝乱源、夫海贼称乱、起于负海奸民通番互市、夷人十一。流人十二。宁绍十五。漳泉福人十九。虽槩称倭夷。其实多编户之齐民也。臣闻海上豪势。为贼腹心。标立旗帜。勾引深入。阴相窝藏。展转贸易。此所谓乱源也。曩岁漳泉滨海居民。各造巨舟。人谓明春倭必大至臣初未信。既乃果然。故御盗之标。在腹里防守。弭盗之本。当边海制之边海诸处。漳泉福为始。而宁绍次之。其一禁放洋巨舰、其二禁窝藏巨家、其三禁下海奸民、三法者立。而乱源塞矣。倭寇之扰以土人为之窝主浙直亦然而闽为甚即使旧贼未尽殄灭然而后无所继其势自孤退无所止帚其情知惧与今日往来自若者必不同矣。二防海口、夫海固涯涘无际。然贼泛海来犯。放洋则冲涛入口则起陆非可绝险而径渡也故其往来所由出入。可设险防拒者。姑自浙东西大江以南。滨海数郡言之。入平阳港。则近金乡。入黄花澳则近盘石。而逼温州。入海门。则越新河而寇台州。入宁海关。入湖广头湾。则窥象山定海。而瞰宁波。入三江口则摇尾于绍兴。入鳖子门。则垂涎于杭州。入乍浦硖。则流毒于嘉兴。入吴淞江则犯松江。入刘家河。入七丫港。则寇苏州。此其大势也。中间经行。或潜形于马迹山。或遯迹于大七洋。及大小衢上下川。则其要害也。此沿海诸郡之通患也。故守平阳港。拒黄花澳。据海门之险。则不得犯温台、塞宁海关。绝湖头澳。遏三江之口。则不得窥宁绍。把鳖子门。则不得近杭州。防吴淞江。备刘家河七丫港扬威马迹大七洋大小衢上下川诸险。则不得掩苏松嘉兴。此皆险地。一处失守蔓延各处不可以彼此分远近异也且贼长于陆战短于水鬪以其船不敌而火器不备也、在我宜用所长弃所短。则莫若恃海舡。请以见在把摠舡只。通行查齐。不足则令福建如法添造、或即令沿边地方买补。每大小舡百只。或五十只。号为一舟宗。募以惯习柁工水梢。而充以原额水军。于前诸海口。各量缓急以为置船多寡。又为游艟数舟宗。分布上流。往来要害。海军刍粮衣甲之给。比陆军加优。令其更番廵逻。并力捍御。来遏其冲。去击其惰责以毋令贼入。贼入而力拒。有功者升赏。其失备者重究。此御寇之长筭也。故法不可不厉也。臣闻倭之入也。岂尽无军之患。盖有有军而移入便地者矣有失于廵哨者矣。甚有买渡报水。受其钩饵者矣。若此则地方奚赖焉。夫百处守之、一处失之无益也。千日防之。一日疏之、无益也。事在督抚。及海道诸臣。明信其赏罚耳。正责守令。夫荷戈戟、载介冑、争锋死刃者、将士之能也。保封域。固郊圻。全境安民者。守令之任也。今之守令。不肖者弃城守走矣。非但倭寇即以御剧贼俱然其贤者大率遇警。则婴城守耳。其关厢村落。委之无可柰何。夫城之外。独非赤子乎。且边海孤城卒然无备。犹可诿也。腹里岩都。江南奥壤。虏非可长驱而卒至者。顾不能设险预防。使徜徉去来。若履无人之境。则国家建邦设邑。张官置吏。将焉用耶。自今江南守令之职当以训练土兵保全境土为殿最仍敕吏部凡遇沿海守令员缺。必慎择其才且贤者。然后授之。庶保障足赖耳。四议调发。近日征调各处兵民。远近四集。徐邳山东永保川广。及军门编调各府义勇。无虑数万。然师老财殚。竟不见肤功之奏者。臣请指诸臣不善用兵之弊陈之。夫古者用兵。潜机密计。电驰霆击。进退倏忽。妻子莫闻所以能有成功也今则先发后行。克期始动。前军未启。而先声巳闻。其弊一也。古者名将。筭不百胜。不敢轻动。今也谋不预成。计不先定。倭奴最善用伏即一一人皆有伏冥行突进。动陷伏中。其弊二也。守不据险。屯不列要。奔急救难。贼逸我劳。其弊三也。法曰夜战声相闻。足以相救。昼战目相见。足以相识。惟爱之心足以相死。言兵之贵熟习也。今也兵不专一。主客杂聚。卒遇狡贼易衣变饰突然来前不能别识其弊四也。兵无素统。将不预设。一遇有警。卒然命官。本以乌合之人。帅以未经识面之将。其弊五也。夫三军之众。所以冐白刃蒙矢石。至死而无敢却顾者。威行之素也。今法令姑息。纪律不肃。进有必死之恐。退无伏金貭之虑。是以畏敌而不畏将。其弊六也。地形不习。险易不识。趋利不及。避难不早。其弊七也。粮糗不储。料理不周。远兵劳役。抚恤未至。枵腹待爨。穷愁思归。其弊八也。士不精选。勇怯无辨。前击后解谁然而散虽悍夫勇士。或以无援而力屈。或见先奔而胆丧。其弊九也。地狭人众。不能旋转。互相排挤。虽有勇敢。无以效其所长。其弊十也。十弊不去。虽颇牧操刃。贲育执戈。莫能济矣。近日汀州如赖百户兵敢死先登。足当一面。以不善用之。使头领阵亡。军士逃遯。如此则征兵虽多。亦何益哉。夫贼非有远略大志。约束号令。不过群聚为奸。利在贪滛耳。所以制御之。则非兵少之忧而实寡算之患盖欲防盗者必知盗情欲制盗者必存盗心故必详谋而熟计之。然后成功可期也。五作勇敢。沿海如沙民塩徒。打生手及村庄悍夫。皆勇敢可用。然多乐效用于私室而不乐报名于公家何者以公家势远而文繁也豪民以之保村里则有余以之充行伍则无益何者以行伍之多而心力涣也然则顺其情。相其宜。以振作皷舞之。必有术矣。乞敕下各该有司、通谕豪家大族、及里巷豪杰、各为身家、并力拒守、其有能团结乡民、保固村镇者、先与免其粮里押运重役。及均徭一应杂差、获功者一体升赏其有愿受文职。审其果能保障一方。及斩首十颗以上。民得比输粟例入监。系有职役者并得起送赴部。与本等常选升授。闾里之人并得以其功累增至赴部实选。其不愿官爵者。则重给赏优恤之。或亦制贼之一策也。近苏松嘉湖之民常有纠集智勇。乘贼怠玩。或掩其昏暮。间能杀贼。夺其辎重。随为官军刼其财而夺其功。夫居民出百死之力。卒被刼夺。曾不获分毫之报。不亦激众怨而失民心乎。又有村民团结。自相防获。志在全家保妻子耳。有司辙谓其能。遂报名入官。以致人各畏避。不敢复谋拒贼。此又沮民之气而抑其忿也。请谕地方官、凡义民不愿在官者、不得一切附报、且严禁官军、不得攘夺民功、则民见利而动、无畏而奋、将各思所以自效矣
　　皇明经世文编卷之二百八十二终

《皇明经世文编》　（283～300）/五百八卷　（明）陈子龙等 选辑
　　●皇明经世文编卷之二百八十三
　　华亭陈子龙卧子　徐孚远闇公　宋征璧尚木　周立勋勒卣选辑
　　曾孙王瑞国参阅
　　王司马奏疏（疏）
　　王忬
　　◆疏
　　增修重城以备虏患疏 
　　条陈末议以赞修攘疏 
　　乞留火器火药以益备御疏 
　　遵奉明旨计筑湾镇城堡以防虏患疏 
　　请给官银收买骡畜以便转运疏 
　　申明饷务事宜恳乞定议以便遵守疏 
　　议建城垣疏 
　　条处海防事宜仰祈速赐施行疏 
　　倭夷容留叛逆纠结入寇疏 
　　○增修重城以备虏患疏 
　　思质以台臣提兵入援即擢都宪守通州恭惟　皇上、念通州襟害重地、特擢臣今职、驻札该州督兵防守、仰仗　皇威、大虏退遁、即今事体稍宁、亲历新旧两城、逐一周视、旧城虽称高厚、但设立年久、中间砖石、间有剥落、根本尚固、修理不难、新城比旧城卑薄、相悬甚至、窄狭处所、人马不能展足、其西南二面、城壕类多平塞、臣等共计两城、见贮粮米数百万石、俱军需命脉所关、万一虏贼再来、决于攻城、形势单薄、恐难固守、相应及早修理、即行顺天府推官任中立、再加查勘、随据本官呈勘、该州旧城高三丈二尺、厚一丈、门楼三座、敌台七处、铺四十座、止阙东门楼一座、新城比旧城低八尺、窄五尺、敌台五处铺二十三座、新旧城壕、除东北二面有运河与小河相接环流、西南二面、岁久土湮、漫然平地、脱有警急战守俱艰、合无将新城加高八尺、帮厚五尺、旧城添东门楼台座、新城添南北面敌台各一座、即挑壕土修筑、城高池深、新旧相等。再将通会河近新城西北角引水入壕。南向东转。至旧城南门迤东。将原有旧闸。重修引水。接入东门外小河。其新城西门南门、及旧城南门、各修石桥、通水经流、四面水势环遶、矻然成金汤之固、等因到臣、看得前项增筑挑浚委不可缓、本官相度经画、似亦有方、合用修城钱粮、工部厂见推运砖。借用尽便。如有不敷、及木植石灰匠役工食、一应器物之费、该州收贮、户工分司、及各衙门无碍赃罚银两、量行动支、费亦不多、修工人夫、将见在城操、并春班下班军供役、量加犒给、人亦易劝、臣谬膺督守之寄、目击紧重之形、若不速题悞事匪细、伏望　皇上敕下工部、查核施行、
　　○条陈末议以赞修攘疏 
　　臣闻夷狄之患、自古有之、我国家疆宇混全、体势尊重、而虏贼敢于深入者、以无所惩剏故也、此贼倾党而来。满载而去、窥见畿内之富庶。则其心愈贪。稔知我军之勇怯。则其志愈肆。以肆志乘贪心。则为寇尚未肯巳。若中外兵马、止知解严、不思措备、臣恐将来更贻九重之忧也、臣谨条十议以尘清览、如蒙俯纳臣言、敕下该部、酌拟施行、
　　计开
　　一增筑外城、以固根本、臣闻天有九阍、帝居九重、是以都城每极于崇高。环卫不厌其重复。其后仅筑南三门以护圜丘先农诸坛余三方未备也葢王公法天设险之要义也。京师关厢居民无虑百万。虏贼敢于深入。岂惮焚烧。如其虐焰助威。匪独生灵遭毒。而城中之人自然惊动甚非固守京师之策。往时都御史毛伯温。曾建议增筑外罗城。时以物力浩大。事体骚扰。停格不行。今居民亲见虏患。各思保卫身家。前项工力。恐不烦官府而自为出办。惟在督率之者何如耳。合无敕下工部、议遣大臣二员、相度地形坐派经理、严督五城兵马分管、仍听该城御史督察、三月之内、务期工完、亦一劳永逸之计也、伏候圣明裁择、
　　一广筑村堡以御民患、臣查得畿民散居村落、原无城堡可倚。虏贼入内。即四散抢杀。以张声势。而我师慑骇夺气。不敢分角。此民患所以莫支也。今贼退之后、合无行各该廵抚都御史、查照、山西河南规格。谕督军民。将邻近散小村落。并为大村。量丁力之多寡。分派筑堡。务极高厚。即于其间设立团保之法。编定壮丁。使各备有弓矢器械火药木石。居常则按月操练。遇寇则并力城守。夫以卫死之民。操素习之具。纵被攻残。葢亦无几。庚戍之役张家湾亦巳筑城此家文贞建议也张家湾河西务一带商货辐集乃虏贼垂涎之地尤不可不亟图也其密云蓟州等处。及郑村坝二十四马房。草料堆垛在外。恐为虏资。亦令搬运入城。以绝奸念。大约村堡既设。虏野无所掠攻无久期。我以持重之兵。制剽锐之势。其退走可必矣。伏候圣明裁择、
　　一添设总督以协兵力。臣闻总督之官。原非常设。专以备一时紧重之用。查得蓟镇兵马、素称单弱、廵抚官止辖顺永二府、财用亦甚窘束、惟保定廵抚、统辖六府、事体宽裕颇使经营、若设有总督临之于上。则兵马调遣。既不患奏称之稽留。而财力通融。亦无虑临事之缺乏。至如山东河南辽东俱系邻近地方。山东原有长鎗手。河南原有毛葫芦。虽系矿徒。武徤可用。而辽阳兵一出山海关。即与声势相接。其各该抚镇等官、悉听总督节制、庶几先事责其整理、呼吸可以号召、气势联络、人心翕齐、而隐然有长城之重矣、伏候圣明裁择、
　　一添设辅兵、以卫京邑、　国家定鼎燕地、北临边夷、我之控制固重而要。彼之来侵亦速而近。我　祖宗设置团营兵马、居重驭轻、睿谋深远、但承平日久、正备渐废、不可无变通之法、窃观京师犹人腹心也、通州涿州昌平密云。犹人四肢也。腹心以运四肢、四肢以卫腹心、相维相贯之势也、近虏贼内侵。前项州县。各守孤城。再难应援。万一外兵不至。何以当之。合无于通州涿州昌平密云。除城操老弱之外。各摘拨正军万人。常川屯札。选边郡之将将之。择边郡之教师教之。专委御史一员督察。如法操练。待其武艺通熟。抽发各边见阵以壮胆气则三年之后。悉为精兵。而拱卫联辅之势成矣。伏候圣明裁择。
　　一查革冐滥以足军用、看得团营积弊、近该侍郎王邦瑞具题、巳蒙干断俞允、即今尽法清查、似无难处、但臣之臆见。谓收募以补营伍之缺。莫若简汰以省漕运之粮。何也、营之军虽不可作实用而省汰良难京师投充之军。类多市井游食。无补实用。终成虗名。合无将老弱不堪。及影射虗数尽行查革。计每年粮米。可省数十万石。并计漕运加增脚价等项。可省银数十万两。行令苏松浙诸路。将减省前米。暂解折色以充各边军实。则国家有通融之财。漕卒免转输之苦。待后边尘宁息。再加区处。军足旧伍。漕复旧额。亦目前济急之一助也。伏候圣明裁择、
　　一精选探谍以严豫备、臣闻兵家之要、全重探谍、探谍精明、则战守自豫、近虏入古北口。而通州不知。虏至通州。而京师未悉。谋国之疏、一至于此、深可痛愤、今惩前失、须严行宣大蓟州抚镇等官、招选壮徤熟知胡事夜不收各数十名。令其多方探谍。谍报得实者即大加赏擢以博其死力务使虏中动静纤悉具闻。如虏将犯宣府。大同即出锐师以蹑之。虏将犯蓟镇宣府即出锐师以蹑之关内之军。整列扼险。以逸待劳。关外之军。倍道兼趋。出其不意。则虏虽有长技。恐亦难遽逞矣。其蓟镇一带探谍。须径三卫部落。庚戌之役诘责三卫轻重得宜后乃受我戎索近日阿周儿。反为虏间以贻深入之祸。此不可不切责而抚结也。伏候圣明裁择、
　　一添拨精兵以助弱镇、查得蓟镇边地辽远。虏贼可入之路。不下二十余口。往时倚三卫为藩篱。谓重兵可不复设也。今三卫兽心难测。大虏凿空开道。近离远合。地旷备分。止据旧日兵力摆列。犹恐不足。而况责其拒敌乎。然摆边劳费实多可以暂设不可持久且败衄之余。士气不振。万一复入。何以应之。合无敕下兵部、暂拨京边等军三四万人、相兼旧兵防守、仍行畿辅山东河南徐沛诸路垛募壮勇、作速遣发、分布紧关隘口、旗帜号令、焕然一新、务使三卫耸观、渐消其构引之念而大虏闻风。亦将绝意入寇矣。伏候圣明裁择、
　　一宽假文法以怀边将、臣闻宋祖御将之术。略其细过丰其财力。以故诸将用命。能摧契丹方强之气。葢退缩逗遛者。将之罪也。豪纵不捡财利是图者。亦将之常态也。今边郡之将。类多以孤寒拔起间养家丁。不能自给。而欲全其廉节得乎。此非可以文法尽绳也。合无行各该廵抚都御史、遇自可用将官、凡百赏赉、破格优给、中间违犯、除失悞军机重情、余者廵按御史、亦免参提、听送军门、立功赎罪、如此则志气奋扬。衣食丰衍。养士足以得死力。用谍足以得敌情。而边人争思效命矣择用边抚固当求其大畧不得责其小节再照边地廵抚虽系文吏。非阔略无以应变非财用无以驱人如其稍违绳墨。亦望曲加宽贷。伏候圣明裁择、
　　一收募奇勇、以备选锋、臣闻三军之气。必有勇敢之士以为之倡。诗云元戎十乘以先启行。军志所谓选锋也。赵之李牧。犹有百金之士五万。大破东胡。而堂堂天朝。岂无若人乎。己巳之变。时将官石亨父子亲率死士五千人、直犯虏阵。所向无前。清风店之捷。犹为父老传颂。今之士气。正病于不知倡也。合无特敕山西河南陕西淮扬等处廵抚官重悬募格、招集各地骁勇绝伦之人、如王邦直者厚给衣粮、致之阙下、仍选边地名将统领、教以行阵击刺之法。遇有危急鼓率而前。随以大军继之。则虏气自挫矣。此等人非重赏不足以结其死力。非驾驭不足以驯其雄心。全在将领得人耳。伏候圣明裁择、
　　一宣谕威德以激士心、臣闻兵不贵多而贵可用、可用之法、全在将识主令、士识将心、其手足不期而自运其臂指不期而自使、近观各营兵马。惟大同延绥号为壮徤。延绥游击徐仁以孤军出入虏阵。未有挫衄。大同兵若肯决死追击。亦足相当。但总兵官仇鸾管事日浅、未经一一拊循纵怀忠义之心、尚少臂指之用其它怯懦不前者、又何望焉、今各营班师之时正论次功赏之际、合无特遣才望重臣一员亲诣各营班降敕书、奉宣　天子威德、今后将士有肯血战破贼者封侯之赏、万金之赐、断在不吝、如仍前互相推诿、巧为影避、不分贵贱俱以军法行刑、庶几人人耸然不敢偷惰、而士可以识将心、将可以识主令矣再照延绥一军。素称忠勇。地居沙卤。馈运不继。既倚此军为用。存恤之典。常宜比众加优。伏候圣明裁择
　　○乞留火器火药以益备御疏【火器】 
　　据分守胡宗舜呈窃惟通州南控江淮。北联边地西拱神京。而新旧两城储积不下数百万石　国家咽喉重地承平日久。武备弛弱。今以虏贼入寇该州全缺火器束手无策。案查先为披沥愚忠驱除虏患防护京师以固根本事、本年八月二十四日、蒙工部差委千户仇英、押运铁棒雷飞炮四百杆百出先锋铁炮五百杆、马上用使小铜佛郎机铳五百杆、五眼铁鎗二百杆、亦有火药什物、全解赴仇总兵军前收用蒙本爵分付仇英军中自有不收、本官备由回呈本部、看得前项火器、既经运至通州。相应就彼收发应用。候事宁之日。照数交还、近者己巳之役奴临通州州多火器大师噤不敢发恐奴与城为仇也一偏将发之歼数百人奴卒不敢近乃知人自怯耳为照虏寇抢杀得志、倘若踵来、其势愈大、我军守御。长技全赖火器。为今之计、合无将委官仇英运到寄库器药等件、免其交还、与前项奏讨铳炮火药弓矢俱永久收贮、万一有警、俱听分给官军使用等因到臣、看得火器火药、虽经臣先日奏讨、解来之数、委似不敷、今据有前项寄库器药、若听存留本处、庶充两城防御之用、亦免他日重讨之烦再照腹里地方。素不习用火器。须发教师三四名。令其教习使用。人人通晓。然后可以御敌。伏望皇上敕下该部查照给发、庶几先事有备、而虏患无虞矣、
　　○遵奉明旨计筑湾镇城堡以防虏患疏【湾镇城堡】 
　　准兵部咨、该本部覆题、为增筑重城以御虏患事、内称张家湾临近通州地方。居民繁多。商贾凑集。而旧无城堡。无以保障。兹欲伐谋以息虏心。设险而安众志。必须酌量便宜。张湾城己巳时为奴所破其城本亦低薄今正议增筑豫为经畧。访得其地东面临河南。北面甚狭。独有西面坐落平原。若于南北门置门。西面筑墙。或就民居后壁。量加敌台。或引河水环流。通为深堑。亦必有法。都御史王既驻通州、经理守备、相应行令斟酌议处、其工费夫役、通行估计明白、一并题请施行、庶一劳永逸、而地方可保无虞矣、等因、该部移咨到臣、批据分守道胡宗舜为照、张家湾生齿浩繁。蓄产殷厚。万一北虏深入。必先以此垂涎。若非高城深池。何以为备御之具。各该委官议将南北西三而筑城开门。引水。灌壕。烟墩桥架。水设门以通济渡。不比其余村落。止可筑卑薄小墙。欲以幸免一时者。委亦有见。益洋河见有木桥。不遭水冲。其水势原不汹涌。可知架水作门。其险委为可恃。东面虽不可筑墙。然深浚闸河。设立敌台。亦足以抵三面之险。但仰给官钱。委难措备。其议除该请讨内帑官银五千两外、要将富室商贩以义劝借、各牙行量力处派、各出银两多寡不等、亦约得五千两余、葢因富室商贾。方虑多藏诲盗。各色牙行。又皆白手起家。劝借处派。非以病彼。以彼之财。设彼之险。人情事体。委为顺利。既经各官面审明白、量亦易为措办、原议多余银两。又经本职亲督各官、将工程人夫、一切应费物料、逐一从约扣减、又续查碎砖废桥应以凑补正数者、止该用银一万三百二十五两有零、委的减省四千两是的、但经手守掌之人、须用州县掌印正官、素惜名节者、严加慎畏、以稽出入、务使事集民安。公私两便、不致有抑扰冐破之奸、庶事体光明、一劳永逸、而东南财赋之衢、两京咽喉之地、可以息彼丑虏之邪谋、保我生灵之常业、具呈到臣、臣尤恐不的、亲诣该地、再三相度、查审委无异词、看得张家湾地方、室连万户。货聚四方。控南北之要津。为神京之巨会。今秋虏入、幸获保全。万一有再举之谋。此镇寔首祸之地、该部题设城堡、殊为豫防至虑、但地形广远、工费浩繁、若小施障蔽。未必能御虏。而反为虏资。若大加兴筑纔足以卫民。而或虞民扰。况目前国用缺乏、奏讨纷然、必欲尽仰官钱、恐难依期给发、今据各官裁估工费、似巳委曲明实、劝谕本湾商民、亦皆有乐从之心、及查廵抚衙门、剩有修边等项银七千余两、见贮通州库内、堪以动支、财力既有区处。相应及时兴作。伏乞敕下该部、再加拟议、行臣查照计处施行、
　　○请给官银收买骡畜以便转运疏 
　　准户兵二部咨、该本部等衙门覆题、为鉴往失、严备御、以图后效事、内称京通蓟州三仓、每仓造车一百辆、装运粮饷、每车百辆、拨军一千五百名、以都指挥等官统领挽运等因、题奉钦依、备行通仓管粮员外主事等官翟澄等、打造车辆、及行臣拨军护挽、并选官统领臣随即案行通州分守胡宗舜、选拨计议去后、今据本官呈称、会查新造车一百辆、原议用军一千五百名、都指挥等官统领挽运、职等从长议算、每车一辆。于上装粮一十二石。该军一十五名挽运。空车尚亦艰难。加之重载。何以前进。临边道路。多遇崎岖。或遭淋雨泥泞。津渡阻碍。人之精力有限。未免沿途躭延失事。平昔使车之家每辆用骡十头。仍令惯熟二三人驱使。所历坑险尚有倾跌不前之患。岂可以一车十五人为之挽运、为今之计合无请给在官银两。设法易买骡头。分派富庶之家。用心餧养。倘遇军情紧急。实时驱运。日可行百里之余。方克有济。其管押人员、于本城指挥等官内、选委带领军兵、在于所管地方、沿途防护、如此则调度得宜军需有备、而无疏虞之愆等因、备呈到臣、臣恐各卫官护惜军夫、捏词推避、驳行该州从长再议、据报相同、臣尤恐不的、公同员外主事翟澄于锦等、拘集匠作军夫、将前项车辆、逐一试验得、车制不大。中可容粮料一十二石。若用军夫十五人。尽力牵挽。行步甚艰。计遇险阻。必有进退两难之患。若　骡畜五头。两人驾驭。驰骋若飞。计遇险阻。尚有坚耐不乏之力。军夫纵使加添。日行三四十里。仓卒飞督。何能济事。较之骡畜之运难易葢巳晓然。臣谓粮饷之由车运。车辆之由雇募。此旧规也。可以备平时之用者也。以官钱造车。以军夫挽载。此新制也。可以佐紧急之用者也。该部因该科建议题覆成造、诚为豫防至虑、但创建之制、难以遥度、工作之费、贵于适用、即今通州蓟州、车辆俱将造完顾所以用之者何如耳、大约车二百辆、共享骡一千头。每骡一头。计价银一十二两。共享银一万二千两。莫若照数给发官银。酌派本地殷实之家。买骡餧养。遇有警急转输。听臣取用。候事宁之日。仍令变价还官。其每车一辆、止派军三名管领、其统押官、豫行定委其护送军候、临时量数拨遗、为迁就酌量之词以周旋建议者耳其实大意谓车运不如骡运之省便也如值陡绝之地。车力不前。即以干骡驮运。亦免缺乏此一举兼得之法也。或疑寄养民间。恐致骚扰。殊不知近京地方。人货流通。络绎不绝。贸易驮载之直。自足以当刍末之费。况富家行使。可省巳畜。亦何至病民哉。若如前议通州百辆之车、该坐拨挽运军一千五百名、防护军更须得五百名、则通州四卫巳成空伍、何以责其战守、推之蓟州宁免此病、督饷既巳责臣、臣既得于亲见、又安敢以虗文塞责而不为陈建便利哉伏乞敕下户部、速行议请发下前银收买骡头以便转输庶车造不费于无用。而临敌幸免于缺乏矣。
　　○申明饷务事宜恳乞定议以便遵守疏【饷务】 
</div>
    <div class="pagination">
<a href="皇明经世文编_page97.html">上一页</a><span>...</span><a href="皇明经世文编_page93.html">93</a><a href="皇明经世文编_page94.html">94</a><a href="皇明经世文编_page95.html">95</a><a href="皇明经世文编_page96.html">96</a><a href="皇明经世文编_page97.html">97</a><span class="current-page">98</span><a href="皇明经世文编_page99.html">99</a><a href="皇明经世文编_page100.html">100</a><a href="皇明经世文编_page101.html">101</a><a href="皇明经世文编_page102.html">102</a><a href="皇明经世文编_page103.html">103</a><span>...</span><a href="皇明经世文编_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
