<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 276 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 276 页/共 287 页
  </h1>
  <div class="content">
   变法自强疏　　　　　
胡燏棻

奏为因时变法力图自强谨条陈善后事宜恭折仰祈　圣鉴事臣闻五帝殊时不相沿乐三王异世不相袭礼盖穷变通久因时制宜之道不同也上年倭人肇衅陆师屡挫海军继失寇焰猖狂神人共愤我　皇上不忍两国生灵久罹锋镝以大字小舍战言和虽两害从轻计不能不出于此然自古驭外之策断无一意主和可以久安之理唐于吐蕃宋于金人是其明鉴辽河以东失地千里虽由俄法德三国合起而争许还故土但倭人仍有从容商议之语恐不免枝节横生台湾交地近复激成变端倭人能否不起责言固难预料然此风一开事变一日亟一日及今而不思改计窃恐数年以后大局更不堪设想目前之急首在筹饷次在练兵而筹饷练兵之本源尤在敦劝工商广兴学校伏查　国家赋税所入岁有常经今忽添此二万万两之兵费非借洋债从何措置以最轻利息六厘计算每年需息银一千二百万两而陆续偿还本银尚不在此数且自上年用兵以来关内外各路添兵购械所借华洋商应偿本息已属不少此外奉直两省善后事宜仍须节节增修次第兴举北洋海军亦不能不从新创辨以图补苴约计购船置械非数千万金不能成军此后水陆所需每岁又不下千余万金入者祗有此数出者骤然加增虽日责司农以筹划度支亦恐无从应付窃观泰西各国无论军饷工程千万之需咄嗟立办何者藏富于民多取之而不为虐而民亦乐输以奉其公彼其器械日制而日精商务日开而日盛水陆之兵日练而日强盖董劝之始国家设各项学校以培植之艺术既成分各项官守以任使之故民有人人自奋之思治有蒸蒸日上之势今中国土地之广人民之众物产之饶为泰西各国所未有办理洋务以来于今五十年矣如同文方言馆船政制造局水师武备学堂凡富强之基何尝不一一仿行而迁地弗良每有淮橘为枳之叹固由仅袭绪余未窥精奥亦因　朝廷所以号召人才者在于科目天下豪杰所注重者仍不外乎制艺试帖楷法之属而于西学不过视作别途虽其所造已深学有成效亦第等诸保举议之流不得于正途出身之列操术疏斯收效寡也日本一弹丸岛国耳自明治维新以来力行西法亦仅三十余年而其工作之巧出产之多矿政邮政商政之兴旺国家岁入租赋共约八千余万圆此以西法致富之明效也其征兵宪兵预备后备之军尽计不过十数万人快船雷艇总计不过二十余号而水陆各军皆能同心齐力晓畅戎机此又以西法致强之明效也反镜以观得失利钝之故亦可知之矣今士大夫莫不以割地赔费种种要挟为可耻然时势所逼无可如何则惟有急求雪耻之方以坐致自强之效耳昔普法之战法之名城残破几尽电线铁路处处毁裂赔偿兵费计五千兆佛兰克其数且十倍今日之二万万两然法人自定约后上下一心孜孜求治从前弊政一体蠲除不及十年又致富强仍为欧洲雄大之国论者谓较盛于拿破仑之时今中国以二十二行省之地四百余兆之民所失陷者不过六七州县而谓不能复仇洗耻建我声威必无是理但求　皇上一心振作破除成例改弦更张咸与维新事苟有益虽朝野之所惊疑臣工之所执难亦毅然而行之事苟无益虽成法之所在耳目之所习亦然而更之实心实力行之十年将见雄长海上方驾欧洲旧邦新介之基自此而益巩岂徒一雪割地赔费之耻而已臣之愚昧何敢挟其刍荛之见轻言变法但纵观世运抚念时艰痛定思痛诚恐朝野上下高谈理学者狃于清议鄙功利为不足言习于便安者又以为和局已定泄沓相仍设或敌国外患猝然再举更虑抵御无方然则卧薪尝求艾疗其尚可稍缓须臾耶微臣早夜焦思今日即孔孟复生舍当强外亦无立国之道而舍仿行西法一途更无致富强之术用敢不揣冒昧就管见所及举筹饷练兵重工商兴学校数大事敬为我　皇上缕晰陈之

　一开铁路以利转输也中国铁路之议屡举屡废自经此次军事利钝之故照然共见应请援照前两广督臣张之洞原议自汉口至京开办干路顾办法次第必当先定大纲第一在劝立公司准民间自招股本而一切窒之处如买地勘界等类必须官为保护第二在勘明道里从前原议北自芦沟桥至正定南自汉口至信阳州分头举办查汉口至信阳山路崎岖工费较巨不若取道襄樊地势平坦其铁轨渡河之路尤宜在郑州以西荣阳以东已出山险经流不改之处既渡河则东循淇卫西倚太行北行而达保定地高路平较为稳固第三在多开支路自汉口至京迤长三千里若仅有干无枝则贸易必不旺商旅必不多其势亦难持久窃谓支路宜分三段南路由光山固始出六安以载茶叶由应城京山安陆出荆门当阳以运煤铁西路由怀庆出轵开经蒲解以达关陇东路由开封归德过宿泗以抵清江如此则天下大局若网在纲商务工务漕务军务莫不四通八达第四在议定规制自高铁轨之制出而火车一变自电气传力之机出而火车又一变今俄人自加斯滨海达珲春一路即系用高轨电气车之法今创办之宜择其至便至捷者为之以免他日纷纷改造又有我钝彼利之叹迨办成后每年除公司费用修理经费外所余利银官收其什一之税诚能各省一律举行则公家岁可得数百万金而且东西南北节节流通工物日出商务日旺厘金关税亦日饶是每岁所增入又不下数百万金一旦疆场有事运饷运兵朝呼夕至今日寓强于富之道计无有切于此者矣

　一筹钞币银币以裕财源也昔元明以钞票为虐政者则以一纸空券欲抵巨万现银情同诳骗耳西国以钞币便民者则以有一万之银始发一万之票无丝毫虚浮也中国不自设银行自印钞票自铸银币遂使西人以数寸花纹之券抵盈千累万之金如汇丰德华有利等洋行之钞票是也以低潮九成之银易库纹十成之价如墨西哥吕宋日本等国之洋钱是也今诚能于各省通商口岸一律设局自铸金银铜三品之钱颁定相准之价垂为令甲一面于京城设立官家银行归户部督理省会分行归藩司经理通商码头则归关道总核购极精之器造极细之纸印行钞票而存其现银于银行妥定章程明颁　谕旨俾民得以钞币两项完纳租赋税厘至各省旗兵绿营防营之饷京外文武百官之廉俸亦即以钞币两项分搭匀拨而尤必各处银行于出入授受之间随时查核不至钞溢于银并绝无毫厘短折方能取信于人持之久远惟用人必须按照西法用商务之章程杜官之习气慎选精明廉洁之人综计出入其余亦须屏绝情面皆由公举不得私荐方免弊窦至于放息责成殷实保人一有亏折惟保人代偿押则值十押七一经逾期拍卖偿抵不足仍向欠户追还果能照此认真办理实力奉行其收回利权孳生息计每岁盈余之数至少当在千万以上此诚今日至要之务不可忽视者也　一开民厂以造机器也中国各省设立制造船政枪子药等局不下十余处向外洋购买机器对象不下千百万金而于制造本源并未领略不闻某厂新创一枪自造一能突过泰西不闻某局自制一机器能创垂民用一旦有事件件仍须购自外洋岂真华人之智不及西人哉推其病源厥有三故各厂之设也类依洋人成事而中国所延洋匠未必通材往往仅晓粗工不知精诣袭象而遗神明其病一厂系官办一切工料资本每岁均有定额即有自出心裁思一器者而所需成本苦于无从报销且外洋一器之成如别色麻之钢克鹿卜之炮或法经数易或事更数手成本费数十万金然后享无穷之利垂久大之业今中国之工匠既无此坚忍之力　国家又别无鼓舞之途遂事事依样葫芦一成不变其病二外洋各厂之工头匠目均系学堂出身学有本源而其监督总理之人无不晓畅工艺深明化重光电算数之学故能守法创法精益求精今中国各局总办提调人员或且九九之数未谙授以矿质而不能辨叩以机栝而不能名但求不至偷工减料已属难得器械利钝悉听工匠指挥茫无分晓其病三窃谓中国欲藉官厂制器虽百年亦终无起色必须准各省广开民厂令民间自为讲求如　国家欲购枪炮船械机器均托民厂包办包用其试不如式者虽定造亦必剔退则人人有争利之心亏本之惧自然专心致志实力讲求以期驾乎西制之上如此则漏既塞一有兵事取求易给不至为洋商垄断居奇受重价之累且不至为敌人阻港揽舟冒行海之险矣

　一开矿产以资利用也中国煤铁五金遍地皆是从前业经各处通商开办乃卒至股本耗折成效毫无者非矿之不可开实办之不得法耳夫办矿之要又有四第一在重聘矿师西洋实有学问之矿师其国中且延致不及故往往不愿来华其愿来者不过外托行家阴图渔利迨一悟其欺妄而全局已隳故欲开矿当先求师欲求师当先重聘第二在慎选矿地夫贵州铁质非不佳也乃转运至千里已外则成本重而其价昂矣漠河金苗非不旺也乃地处极边百货腾贵则工作难而出数少矣故开矿之地必须择其水陆交通转运便利之处则人工往来易于招集对象辐辏易于取求第三在细考矿质同一矿也而质有良楛即价分贵贱故往往集本同而获利不等假使当日者以开平矿务之规模资本而开齐鲁淄潍之佳矿则今日获利当倍蓰于此矣第四在厚集矿本夫资本出于富家则原有置产业贻子孙之心资本出于市侩则无非借股票低昂为买办空盘之计收效稍迟即弃如敝屣从前公司为股票牵掣一倾百倒皆由于此故招散股不如招大股招商股不如招官股而其大要尤在办理之得人必须正大光明赤心为国绝无一毫私见否则矿不成则害在公家矿既成则利归私室初次选择断不可瞻徇情面果能于此四者讲求尽善而谓矿务不能办矿利不可求必无是理将来欲广造铁路则处处需铁需煤欲自铸钱币则各局需金需银需铜欲自开民厂铸枪炮机器则各需五金及硝磺铅水等质是招股开矿实今日之最大利源也　一折南漕以节经费也查京仓支用以甲米为大宗官俸仅十之一八旗兵丁不惯食米往往由牛彔章京领兵易钱折给兵丁买食杂粮约南米一石仅合银一两有奇官俸亦然四品以上尚多亲领其余领米票以转卖米铺每石亦一两有奇夫南漕自催科征调督运验收经时五六月行路数千里竭百姓无数之脂膏聚吏胥无数之蟊贼耗　国家无数之开销运至京仓至每石之值通扯或十两或五六两不等而及其归宿乃为易银一两之用此实绝大漏徒以冗官蠹吏中饱所在积习不改此真可为长太息者也推原其故　朝廷深思远虑以为岁无南漕二百万石流通市中则一切杂粮必牵掣而骤贵兵民有受其饥者故不惜繁费而为此然自轮船畅行以后商米北来源源不绝利之所在人争趋之市中有米与官中有米同则少米之患在今时可以无虑谓宜通行各省改征折色其耗费一概带征并归藩库起解至旗丁京官应领俸米或援照成案则每石折银一两四钱或按照市价则每石折银亦不过二两有奇而一切漕河之工程海运之经费漕督道以下之员弁兵丁仓场侍郎监督厅以下之胥吏差役皆可一律裁汰蠲除是　国家岁省数百万开销反多数百万盈羡而且官兵两项所领实银且较增于从前领票转卖之值公私两途一举而均得大利有益于国无损于民亦何惮而不为哉即使虑及岁饥乏食则每年提出盈余银数十万两在津兑买南米存储通仓新陈互易以为有备无患之计其事亦轻而易举如虑海疆有事运道或至梗阻恐将来官商两病则更不然盖名为官米则敌船可以捕拿名为商米虽仇国亦不能阻截公法具在有例可援是可不必顾虑也

　一减兵额以归实际也粤捻事平以后绿营之无功效已可显见而老成持重动以不裁为言于是有减兵增饷之议各省或变绿营而为练军今倭事敉平则练军之有无功又可显见乃犹坐养此数十万无用之民耗此数千万有用之饷一旦有事各省仍纷纷募勇是兵外加兵饷外加饷国用安得而不绌大绿营之所以不能遽裁者徒以水有汛陆有铺缉捕防守有专责耳殊不知近年绿营兵饷藩库入不敷出往往饷有按照七八成或五成核放者每兵每月仅领银数钱平日不敷养赡多以小买营生巡缉俱属虚文各省水陆聚会之区如闽浙之渔商则雇船出洋自护矣是汛兵亦无用直省之会城则另设保甲守望等局以巡缉矣是铺兵亦无用为今之计莫如酌地方之繁简裁其老弱按年先裁二成五年裁竣国家岁可省千余万金即以此责成直省按照西法先挑老兵子弟择其年力精壮粗识之无者另行创练新军现任实缺提镇参游如尚堪造就者即充统领营官之任否则一概裁去如此一转移间化无用为有用国无坐食之费兵有精练之实倘虑水陆之各汛捕务一无专责或将保甲守望等局仿照西国巡捕之制城乡市镇人物辐辏之区所设巡捕由官督率而分稽查之职于绅董事更可得实际但求　朝廷排斥疑破除成例毅然行之未有不立见功效者也　一创邮政以删驿递也中国各省皆设驿站铺递每年支销钱粮计三百余万金其实各省之奏牍公文所递有限而仕宦往来之所扰滋多至督抚则更有提塘折差每一折差抵京费以百十两计民间所开信索赀既巨又多遗失此公私两困也查泰西各国莫不由国家设立邮政局往来函牍公私一体权其分量之轻重定给递费之多寡由邮部刊刻信票印花出售凡寄信者预先购买用时取黏信角投入信箱有人按时收取此法不但省驿站之费而且岁获盈余为泰西各国进项之一大宗亟应仿照办理其第一办法则先借招商局为发轫之始每船各派专司文报一人通商十九口岸均设分局管理公私信件则纠合民间各信局而为之内地各码头各市镇令信局一家承包其第二办法则借电报局为推广之路凡有电报分局地方亦派一人在局专司文报代为递送至未设电报各处亦照前法令信局一家承包其第三办法则俟火车畅行再借铁路公司为往来之总汇凡干路支路火车停卸之处各派一人在局专司其事至将来欲遍行内地各镇各埠尽可广设分局派人经理如此则若网在纲无远弗现在地球各国其邮政章程通为一例到处流行公私递费并无多寡之殊即日本亦在其列就英国而论每年邮部除用费外计赢英金一百数十万磅独吾中国未尝仿行急宜参考西制从速举办庶每岁可省驿站三百万之耗费而收邮部数百万之盈余如以为京外各官因公来往京师例须乘驿恐一旦删去驿站致多窒碍则更为掩耳盗铃之谈今东南十余省凡官员往来无不雇坐轮船独山东山西河南陕甘五省尚有官站耳若计其道里远近人数多寡由户兵二部酌给路费沿途听其自雇车马在应差各官实所深愿更无庸多虑

　一创练陆兵以资控驭也此次东征兵非不多而一无足恃则非兵之不任战实由统将太多每遇战事往往心志不齐互相掣肘动如唐朝九节度之师夫东召宿将西起老臣此募十营彼募万人譬之治疾一人有病延医满室寒热杂投断无不毙之理而尤有积习之应行痛改者厥有四端昔年淮楚诸将起自田间志在杀贼人皆朴诚弊端尚少承平以后统兵大将骄奢淫佚濡染已深军需日增勇额日缺上浮开下扣百弊丛生兵之口粮尚未能养赡一身谁肯命疆场以致万众纷纷离心遇战溃散此一病也从前粤捻之乱军火未精将领祗须勇气百倍易于取胜今则泰西官兵之选必先由各营学馆出身其所考各学有本国文腊丁文法文地理学几何学代数学古今史学三角法信手绘图法国家平日重视此选民间亦以得选为荣其千把总之职略如中国词林之清望故能学余于事人余于学今中国先事一无培植一闻招募各营员皆以钻谋为能事不以韬钤为实政是兵官先不知战安望教兵以战此又一病也西国之讲求武备者凡枪炮新器一出试之而佳即通饬各营改用一律今中国本地无著名之厂件件购自外洋承平之日部臣以绌为难先事未能预备及变起仓猝疆臣各办乃事但以购得军火为贵未能详求以致同属一军而此营与彼营之器不同前腔后腔但期备数德制奥制并作一家所由一旦临阵号令不能画一施放不能取准此又一病也考西国每经一战则列阵之体一改每创一器则行阵之式一更今中国一切攻守之法又沿旧习湘楚各军尚有以大旗刀矛为战具者并有持新器而茫然不知用法者犹复师心自用以为昔年曾经战阵即无不能御之敌承讹袭谬沿而不改此又一病也今欲创练新军宜通饬各省一律改练近年新出之西法而其大要先在直省设立武备学堂行取各州县武生武举考其汉文通顺年力精壮者选令入塾给以养赡即聘洋员为之教习三年后由洋教习考给文凭然后由堂分派入营充当哨官其学问尤杰出者充当营官从此或将武科乡试亦以枪炮命中为去取则将才辈出不患有兵而无官现在都守以下候补各员其有汉文通顺情愿投入学堂充堂学生者亦一体办理此训官之法也至募兵不可太杂今各处所招之勇急于成军不暇选择乞丐无赖混杂其中艺未练成驱以赴敌一经临阵望风而遁反以利器资敌沿途更肆焚日后又投别军仍蹈前辙以致屡战屡败欲救其弊必先由本籍地方官查取住址亲族年在十六以上二十以下者方许入营当勇以杜将吏逃亡之弊到营时先验身材不入格者当即剔退既成阵伍先练步法手法次练打准并练行军操法年满四十者给以一年饷银令归乡里在营之年三年给假准其回籍但一闻征调虽在假内即须立至此练兵之法也其统领营哨各官之薪水欲杜其扣之弊必须从丰兵勇之饷项亦宜分别加增由各省督抚设立粮台按月由粮台点名给发设粮台短发准统领官申详告讦以杜侵扣成军之始应发号褂棉袄皮衣等件均不扣钱恤其饥寒方能得其死力此放饷之法也新练各军取用机器宜因时制宜改归一律就近年新制而论步枪以曼里夏毛瑟小口者为佳马枪以可尔脱为佳炮轻炮以克虏伯格鲁森为佳快炮以拿登飞尔哈乞开司为佳此简器之法也至兵数多寡统计北洋宜练兵五万人为一大枝南洋宜练兵三万人广东湖北宜练二万人其余各省每省有万人已敷调遣务须扫除积弊习练操法统归一律庶征调乃能得力也

　一重整海军以图恢复也中国创设海军之初原议沿海七省后先举办祗因经费不充故以北洋为发轫之始春间威海继陷舟师全没虽由诸军之不力抑亦援师之莫继也夫泰西各国皆以铁甲快船之坚利雄长五洲故就今日之情事以观凡地球近海之邦苟非海军强盛万无立国之理查德中国从前办法与西制多有不同其受病亦即在此西国之制海军可以节制陆路而陆路不能节制海军盖洋面辽阔军情瞬息百变必非陆路所能知也今中国则海军提督须听疆臣之指挥矣其不同者一西国海军提督必由水师学堂出身积累而升其于重汽算天文地理各学无一不通无项不熟为各船兵官所服故志趋合而号令行今就北洋而论如已革提督丁汝昌本系淮军陆将水师学问毫无根柢平日各兵官本轻视之一旦临阵无论其不知水战之法即曰知之亦安能号令各船其不同者二各国兵船岁岁考求新理精益求精凡旧械之不合式者必更易之新器之可致用者必训练之今中国如档雷之裙网甫经购置尚不知法上年大东沟之战以攻铁甲所用之尖弹击倭人钢皮之快船故倭船虽受创而无大损是用器简器之不审也其不同者三今欲重整海军宜于购械而外改定章程选求将帅仿照泰西成规海军提督但听枢府之号令不受疆臣之节制两国既下战书即许便宜行事尤应沿海各省一律举办无事则分道巡游有事则联为一气不得稍分畛域今春威海告急南洋兵轮坐视而不之视重为泰西诸邦所姗笑急宜统筹全局俟办理稍有端绪应合沿海七省特简总统大员庶使筋节灵通声气络联一方告警全军立至矣目前办法应先向英国延聘水师宿将如昔年琅威理其人者并多设水师学堂以储人材然后派学成各生或出洋游历或代备资斧分寄各国兵船以资习练天下无不可办之事但求实心实力以行之耳　一设立学堂以储人材也泰西各邦人材辈出其大本大源全在广设学堂商有学堂则操奇计赢之术日娴工有学堂则创造利用之智日辟农桑有学堂则农艺饲畜之利日溥矿务有学堂则藏之富日兴医有学堂则养生之道日进声光化电各项格致有学堂则新理新物日出而不穷水师陆师各项武备有学堂则战守攻取日习而益熟乃至女子亦有塾政聋哑亦有教法以故国无弃民地无废材富强之基由斯而立至其学堂之制不必尽由官设民间绅富亦共集资举办但国家设大书院以考取之今中国各省书院义塾制亦大备于八股试帖诗赋经义而外一无讲求又明知其无用而徒以法令所在相沿不改人材消耗实由于此拟请　特旨通饬各直省督抚务必破除成见设法变更弃章句小儒之习求经济匡世之材应当先举省会书院归并裁改创立各项学堂将现在京师总署上海制造局已译各种西学之书分印颁发一面仍广译格致新闻及近年新出西史延积学之西士及中国久于西学有成之人为之教习尤必　朝廷妥定考取章程垂为令典务使民间有一种之意国家即有一途之用数年以后民智渐开然后由省而府而县递为推广将大小各书院一律裁改开设各项学堂即民间亦必有自行集资设立者将见海内人士喁喁向风而谓一切工商制造之法货财之利水陆之军不能媲美欧洲臣不信也日本自维新以来不过一二十年而国富民强为泰西所推服是广兴学校力行西法之明验今日中国关键全系乎此盖人材为国家根本盛衰之机互相倚伏正不得谓功效之迂远也　以上各条或变通旧制或创行新法臣愚亦何敢谓所言尽属可行第变通尽利力求富强之道舍此不图更无长策自来殷忧启圣多难兴邦时局转移之机正在今日伏愿　皇上法五帝三王制作之遗意　敕下部臣疆臣通筹合议断自　宸衷俯采而施行之上以固亿万年有道之基下以慰薄海臣民之望臣不胜战栗迫切之至谨恭折具陈伏乞　皇上圣鉴训示施行谨　奏

　　论中国不能变法之由
今之薄海亿兆京垓之众夫非犹是方足横目之齐民也哉犹是民也同斯觉识同斯天性国家胡如此之敝官常胡如此之谬士习胡如此之坏民生胡如此之蹙林林总总日沦困败孱偷息不自振拔非脑智之僾塞也支体之痿痹也所谓躯体峙立首函清扬聪明不甚相远者均得有为之人也彼方握朘削之权享停年之利受推戴之奉不必复有为于人者无论矣彼疾首蹙頞黎累忧悲终不自得毫无生趣之人何莫不具有自新之质点而欲成其重心之力也夫一人者众体之积也一家者数人之积也一国天下者百千万亿兆京垓人庶之积也以百千万亿兆京垓人庶之众人人奋发人人濯磨人人维其振兴之力人人推其变通之效一人自求之众人自求之推而行省天下亦自求之新法之变虽驰传鹜置当不若此之亟夫听善言便计愚者知说之栴良法美意不肖者知慕之人情之所同若声之相应景之相附非鼗铎之足喻也故淮南曰移风易俗者其唯心行者乎兹是者未遽行审其机焉若寝关暴纩咸日冀于上者拳拳之忠也天下汲汲之势非唯兵衅既接名誉牿亡已也汨其所从来之性拘其为无益之业国俗如此虽名立无害众庶归已声施无穷然犹不以为可者民智之用不彰自私之见不去也乎曹恶者鲜不废也夫自私之弊岂止今日然哉自传贤之举废而一姓之事兴以为天下子孙万世帝王之业徒焦思危虑以防他姓之弊王者于是私其天下矣自慎徽时之义废而资格停年之说起以为非矜慎守旧循行故事敷衍抵塞终身不跻显荣之位在官于是私其职守矣自辟门吁俊之典废而制艺帖括之令起以为挟其举业即足以幸进何必劳心他务而士大夫于是私其学矣自贾正商盟之文废而贪粥兼营之萌起以为我得新法当以自利何故公之他人也而工商于是私其有矣富者贵者以为人之危急无与于我何必劳心以为人贫者贱者自安于一无可为驯至为游手为盗贼为无行而不止滔滔皆是诚呼吁之难也此皆自私之过也夫人之所欲得者名与利耳以今日罢敝赢弱莫究诘之际而能教而子弟扩而心智定一新法以济国脉得一新义以维天下发一新学以扩民智着一新学以扩民智着一新器以利民用充而智以敌外国悬而书以遗后世与仅习帖括而幸科第挟苦窳而坐困乏其得名为何如获利为何如不此之图坐令一人自私之见积成百千万亿兆京垓自私之见以终沦天下也岂不痛哉今能习知时务变法究求国家安危之所在者何处无其人也即摄赞之辈委蛇之徒吾亦断不敢谓有知时务变法究求国家安危之所在者必尽无其人也然于百十之众与四百兆光力未发质点未成之人加减而比例之其亦犹太仓之一粟沧海之一尘也庸足济乎以今日然自私之人行事相阻利弊相欺进止相挠艰阻相轧过相讦善相诬得相恶失相幸成功相忌同类相离如此即一二独立求治之士而欲天下尽袪其私也庸足济乎当此数千年之积习二十四行省之秕弊而进以中外参错之创局则所谓一二有志求治之士成其质点发其光力握简劝喻其亦犹一一之劳也庸足济乎乎前此讲求新法而终不得其用至为旅进守旧者所借口诚数数也海军新法也委诸敌国鎗炮新法也丧诸乌合轮船新法也没诸中饱和约新法也操诸强族关税新法也假诸异类织造局火药局新法也毁诸奸细船政局官书局新法也隳诸狡挟败诸谗间甚至民间日用琐屑奸伪之习均由新法而愈增其弊从不知非新法之弊实徒袭新法之名之人误之也斯其不能变法之所由者此也

我　朝仁厚开基凡百庶政皆循成例廷臣枢辅类至耄耋纵欲有为精察靡继虽非苟安参迕迭兴忍逐外异观听攸重岂壮年之所为思报国亦无从也有志之士矢志实学限于耳目绌于愿力袪其常途终罔依蹈人莫不乐其所修而游不用之乡则竭智终鲜斯其不能变法之所由者又此也国家成务众庶悬隔人自为谋各私其利事权旁落充斥棼溷删繁汰冗整厘画一损彼私利失其事畜复拘闻见智浅识薄所居聆聆不知凡要绝斯冀幸终竟无用巢苕恋幕冀得苟安以故正获之问于监市履豨也每下愈斯其不能变法之所由者又此也推斯故也以至一二独立求治之士其势愈孤其机愈窒其情愈迫其言愈危欲施寿命傎倒怖虑匪智匪道罔规成就寂然以游悔蹉忽焉已邅回世变莫可殚论君子曰天下之不齐气类之积也气类之积皆自私之见也夫欲人皆泯其自私之见风同道一岂易言者哉今以裹足之微八股之贱重以　天诏犹复不行斯民之气类不齐于此可概见矣周朗之书恭邸之疏言之痛切终尼成议岂烛照而坐遗诚知气类不齐情参贰终脞录而无成故涣而莫举也同光以来格致书院武备学堂同文馆广方言馆海军衙门招商局船政厂相继兴立终成无用非上之不得其道殆皆气类之私积成意见寻常怠忽实未尝一日设身为国家谋也气类之不齐于此又可概见也八股之科举虽不变曾未尝禁人言新学也工商之部虽不立曾未尝禁人言新艺也树艺畜牧格致之官虽不设曾未尝禁人言新法也夫以中国之事秕敝之多虽日中数谕谕中数千万言何能殚尽乎施之千百年来荏弱之民也王者之道尚驯贵简使夫诏令纷繁变端百出是非与民休息之道也天下之势自下而上传曰造端乎夫妇皋陶曰天聪明自我民聪明天明畏自我民明威吾故谓人袪其私则气类无不齐气类无不齐则法无不变法无不变则国无不治诚以积力之所举无不胜也众智之所为无不成也夫使气类之不齐私见不去积重难返守旧纷仍徒欲以台简之论口舌之争吾知其必不能变也虽有尧舜无所措也载重而马[羸](赢)虽造父不能以致远车轻而马良虽中工可使追速是故圣人之为道必因夫民也民之自新当若之何哉为士者耻其国为异族所凌而不汲汲于一第然弃其帖括取古今治乱之道泰西兴亡之故搜采翻译各立书会伏处而诵读之其为商者愤其利为外人所夺然合其心力联为声气设立公司商会无相虞诈究求利弊而共图之其它为农为工咸以讲习新法为事互相通济互相劝勉互相保卫视黄种之民如一家视同业之众如手足视本国之财为公物视五洲之地为咫尺有内诸夏之心有崇圣教之志气象丕变靡然向风如水附壑吾知所谓太平之世远近大小若一无隃此也涓涓江河其势日下吾愿有志于世者相与濯磨而溅涤之务使袪其私见齐其气类有相爱之意复加以行事相劝利弊相告进止相助艰阻相扶过相隐善相称得相贺失相矜成功相期同类相助开物成务天下事犹人为也先民云天下兴亡匹夫之贱与有责焉言天下至重也匹夫至纤也系天下于匹夫挠天下者匹夫进天下者当亦匪伊异人任也千钧之衡移于铢两歌哭之感何关切身而变国俗独妇人女子然哉谚曰秋霜降者草花落水泉动者万物作易垢次夬明乱生于冶剥之不可遽尽也必受之以复是以君子日孳孳以爱力倡天下欲人自袪其私而以齐其气类者也邦人诸人同声相应某又乌得为宗周之嫠妇已也

　　论欲自强宜先变法
今年太岁在丁酉为各直省乡试年分又恰值考选拔贡之年士之握瑜怀瑾者莫不磨厉以须及锋而试作者之精神与阅者之眼光息息相通幸遇知己则先登拔萃之科继折蟾宫之桂解褐登朝扬眉吐气在此时也诚以上之所求者在此下之所应者亦在此如磁石之引针丝毫未之或爽二百年成宪昭垂有司奉行罔敢失坠矣虽然蒙于此窃有感焉自通商以来朝野上下渐知拘守成法之轨而讲求西学力图自强之见遂毅然然于辽东挫折之役殷忧启圣多难兴邦循环之理困极必亨天道固有可凭也夫治国以得贤为本周公躬元圣之资有叔父之尊亲为上相犹吐哺握发留意人材况不及周公者乎宜如何延访荐达乎是故轩辕氏作而后有风后力牧殷中宗起而后有甘盘传说周文王后车以载太公齐桓公释怨而得管仲白水真人绘云台之功臣太原公子有登瀛之尊士十室之邑必有忠信十步之内岂无芳草自古励精求治之君未闻起乏才之叹也顾十年之计树木百年之计树人作育之道可不讲与明太祖以八股愚一世之人才而庄烈之亡也则八股朋友谨具大明江山一座纸糊棺材之诮殷鉴非遥乃胶柱鼓瑟之徒犹云曾李诸公皆翰林出身拨乱反正之勋彪炳寰宇八股朋友亦何负于国哉噫今何世也五洲通商门户洞开近五十年内英灭缅甸法取安南而窥暹罗日夷琉球而图高丽俄则雄据东三省之上游骎骎乎有高屋建瓴之势国家之失地几何偿之縻金几何外侮迭乘宜思抵御恐非专门擅八股朋友之所能胜任矣柄国者知其然也接通电线筑造铁路准开矿产设立武备学堂及西法各学堂虽未特降明诏改制科之成法而谏垣则有武科停刀石改习枪之奏与沈文肃所见大相同策问兼及时事算学亦足见长均有改弦易辙之思因时制宜之想逆料不出数年必有赵灵武王胡服习射商君定变法之令之事以慰海内喁喁望治之情而不徒以老成持重文其苟且因循之失甘受外人之狎侮也说者谓西国之强在密船坚利士卒整齐乃欲文臣以口舌相争武夫以血肉相薄其势故尝不及而不知非也窃见西人无论工商女负孺皆能识字能阅看新闻纸能握管作字通计百人中不能识字者不过一二人中国则百人中识字者不过五六人能写字者不过二三人若下笔明顺尚不及一人学校之衰兴人民之智愚系焉即国家之祸福基焉伏之愈于彰之弥显甚非小故也彼工楷法及膺科甲者流侈然博学自负辄鄙陋西法为艺事不足观而于实事求是之道格致精微之理绝不关心考其实际尚出丰润学士之下而色厉内荏大言不惭则又过之似此则甲科人材国家又奚赖焉

　　变法当思务本论
昔商君变秦法而卒以自敝荆公变宋法而遂肇厉阶当其行时非无小效而适贻无穷之祸说者譬诸人方病臌不清其本而猛刺以针水消肿退身似一轻而元气大丧适所以速其亡则变法二字何可轻言然百年无不变之局即百年无不敝之法因革损益随世变迁圣人亦不得免焉试观洪荒之世草昧初开民风浑噩不识不知迨运际中天圣王迭作披以冠裳教以礼乐立准绳制法度士农工商胥得其所而獉狉之天下遂一变而为文明之天下及夏商末造否泰相乘汤武崛起宇宙重新而揖让之天下再变而为征诛之天下其后周衰而七雄僭号晋末则五彝乱华正统之天下更变而为割据之天下而戎狄之祸遂自此着泊乎唐拜回纥宋赂契丹则益冠履混淆首足倒置以视周伐玁狁汉拒匈奴不可同年而语而天下又为之一变自元及明迄未能定我　朝龙兴辽藩奋兵天衢平三藩而讨缅甸征西藏而收金川生番回捻无不稽首薄海内外罔勿宾从圣神威武震古烁今至康乾之朝化行美俗物阜民丰四民乐业一道同风视彼周成康汉文景过无不及则又一变至道骎骎乎有三代之遗风也至道光中叶英法美三国关而入订约天津海外各邦联翩而至自此通商互市海禁大开向之闭关自守者今则中外杂处也向之穷乡僻巷土风浑朴者今则康庄四达车马喧阗也向之市湫溢今则层楼高耸且庵宇之外复有高悬十字之架内贮洋琴音韵悠扬宣讲福音者则彼之所谓礼拜堂也至任重致远向惟蒲帆十幅锦辔双衔尽日驰驱不过百里今则风轮火管电掣星驰加以火车之速率如报载欧洲诸国及俄西卑里亚等处之铁路造成计时祇须一月可环地球一周神速如此恐古之指南不足与之较长挈短也其传递信息则电线往来千里一瞬制造器物则运用机轴力少功多自来水取用不竭电气灯光垂数里以及军械之制则鸟枪变为毛瑟矣火药变为无矣前膛之炮变为后膛矣举凡化学算学光学声学轻学重学电学医学矿学天文格致之学泰西人士昕夕讲求不遗余力泄天地之奇蕴联中外为一家是千古之创局亦千古之变局也然我臣工每尚夫粉饰朝野竞狃于晏安东方之衅不开马关之约未订尚变犹未变也今腹心之地近如苏杭沿江上沂以至滇蜀人民辐辏之区无不通商设埠画租界辟洋卧榻之旁容人鼾睡而尚不亟思夫变计不犹高卧积薪之上火未及而谓之安乎于是海内之谈时事者竞思效法泰西一饮一食一物一御亦必西式之是尚甚且如曩见某报之论中国服式亦欲改易西装一省工料二便作事云云噫此何言欤彼见日本之改正朔易服色而乃不知轻重不审名实竟欲变夏以自附罳仔之例俗士不识大体较腐儒不达时务其蔽尤甚且即日本而论处处善学西人而此二者则徒更成宪骇听闻而无当于富强实效窃以为未善善学者在取其神而不袭其貌探其本而不泥其末也中国自吾通商馆有方言之设堂有武备之名制造有厂招商有局亦未始不步武西人然三十年来国势日即贫弱偿金失地覆败相寻而未能振起者何也其弊正在有名无实而不深求其本也其本维何亦维以四民之中实力整顿因势利导生聚而教训之而富国之基强兵之要即可成之以反掌是在当轴者知所先务而已谓予不信请观泰西诸国之所以致富强者当恍然于本之所在矣

泰西诸国所以致富强者在重商务故各项公司巨者数盈千万每由国家为之维持保护商局不遗余力中国则以垄断为贱丈夫视之漠然上既不尽力以护持下愈难扩充夫场面是以大公司之属华商者曾不数觏一任洋商利权独揽满载而归蚨飞不返漏难填人民暗受其剥削国家元气亦大伤苟不亟兴商务何以挽回利源窃因今已风气大开商情踊跃即如缫丝纺绩等厂向惟沪上寥寥数家而去岁以来日增月盛其余苏杭各埠亦争先集股设立此种公司暨大银行等内地湖南江西诸省民情朴陋素不喜外洋风尚今鄱阳湖一带及湖省各内河亦均遍置小轮船拖载货客并植立电线以速邮传各省督抚又委派监司大员为商务督办以定商界天津则创造铁路以达汉口官商合办颇为得手其芦沟桥一带归胡芸楣大京兆督办者今冬本可告成近因秋汛盛涨永定河决口致有坏之处当经派员查勘设法修葺大约明春定可蒇事余省支路目下虽未兴工行见以次举办商务之兴此其矢意者日人一殆天之所以启中国乎诚能去粉饰戒因循屏虚文崇实效常设商务一局该督办于画界事毕常川驻局整顿商务凡制造纺绩开矿铸银各项公司均归综理其向有专局者或会同筹办或分任其劳此外商务之有裨大局者或官提其纲商卒其业或商举其事官助其成总期官商联为一体有利必兴遇有洋务交涉尤当力持大体不涉矜张不怀私见与诸巨商遵照章程公同商办官积习如挂名等事虚靡项务须一律屏除推而广之英法美德等富庶之区均当广集股分渐次设立华商公司以敌西商在华所收利益实事求是行之数年民困有不舒商情有不振者吾未之信此目前之要务中国之转机也然国之致富在于商商之得力在于工传称卫文公奋发中兴曰通商惠工是工与商相需为用自古已然今泰西于工艺一道尤为悉心研究制一器皿务尚新奇造一币帛必极精致各种机器妙制天成自家用什物以及军国之需鎗何以快何以灵轮舰何以坚城垒何以固无不煞费匠心底成绝艺俾见者几疑鬼斧神工不可思议艺也而进于道矣以中国之大人材之众何竟无一人巧思独出与之相抗哉良由中国视工艺一道较诸商人尤为卑贱大家聪颖子弟断不肯令习此虽年常调派生徒出洋学习上等之质已属无多且以工匠等事往往鄙夷勿屑间有一二稍窥门径亦不为国人所重或且置散投阑不得一施其技亦谁乐而为之今欲振商则考工诚不容缓试观日本通商之始国人炫泰西各物争相购置财用大绌执政患之因令国人不惜工本逐一仿造切磋经营不数年尽得其术凡西洋所出之货无不一一具列虽其质稍逊而厥价甚廉自是不特进出之货日稀且出口之货日广从前财赋之流入他国者今且以次收偿矣独我中国犹承其敝每年东西洋货进口至数十百万有增无减大宗出口惟丝茶两项敌工洋药且虑未胜余若铁路轮船一切制造切须重价以招洋匠其费更难悉数为今之计宜亟设工艺之科或统归商务局办理广招学生择资质颖悟者分送出洋交给星使令习各艺比年一考其技三年有成则给咨回华仍交商务督办照给以洋匠工资分派各局办事并教生徒生徒中有出类者亦当不次超擢优开薪水如有独运锤炉制成妙器为众称赏者援西例给予凭证俾专其利则薄技片长群思砥砺数年之后安见中国器物不更精妙入神反获他国之利哉是商之裨于国而工更急于商矣固无俟终日而矣

但工商能裨益于国不能不待养于人收天地自然之利济工商日用之需本中之本农事尤宜讲焉周官为理财之要而于农桑畜牧意更拳拳即外洋诸国于种植一道亦无不加意勤求中国古时贱工商而重农民辍耕者已多今世风浮靡俗尚奢华彼农家子田舍翁偶游都市见硕腹大贾居处赫舆服辉煌颐指气使俨似达官固属望而郄步即百工小贩旦晚休息或紧衣松辫徜徉街市或呼朋引类酒逍遥较诸冒暑冲寒沾体涂足终岁不自暇逸者大相悬殊喜逸恶劳人之恒性且计其一年所获或不如商人之一转移良工之一奏手见利思迁又人之恒情迩见沪上肩舆负佣役食力之流及妇女之为人梳佣缫丝纺纱包火柴拣茶叶毛等类大都苏松一带农民惮于耕种来自田间或且甘为龟奴荡妇其强而黠者拆稍滋事渐入流氓而衣绸食肉其乡人见之转深艳羡转辗援引岁有所增现既广开商埠恐锄雨晴之辈释耒耜而别谋生计者更不乏人多一疲民即少一农民本业之荒深堪虑且自鳽片盛行粟禁弛向日栽种惟川滇及江南之徐州浙江之台州等处近因莺粟一亩较诸田禾利可三倍渐推渐广各省都有不为早筹良策将来侵占田禾无所底止食之者众生之者寡年虽丰稔而仓廪难充目下沪城米价最上者每石几至六元厥价之昂实所罕见中等之家食指繁者已颇形竭蹶设遇水旱偏灾何堪设想虽未必悉因以上二则所致然此二则实已大妨农事但国人吸食鸦片未先禁绝遽尔禁种莺粟势必全购外洋愈耗民财徒兴怨谤挽救之法将何所施则亦曰今日者地有余利民有余力所奈生谷之土未尽垦山泽之利未尽出游食之民未尽归农耳亟岂贵菽粟以重食本立限制以杜侵轶薄赋税以劝农工纳游民以兴地利通饬各郡清查农田统计一郡栽种莺粟止准三成有逾此额仍令改艺禾稼其向来未种莺粟者以后不准将稻田改种违者以地入官并于莺粟之田加赋五成禾田则减二成以资贴补往岁辽阳各属被兵毁室焚巢哀鸿靡集今直隶永定河又决大兴宛平等县被灾之民至数十万众议捐筹振财力俱穷且势难为继老弱填沟壑壮者散四方驯至流为盗贼处置愈难移民就食古有成规昔鲁国大旱臧孙请治城郭以工代振是年虽饥不害中国北境旷地甚多各省自发匪扰乱荒废之地或无主承管或弃置未辟者亦复不少宜令各省遍查荒地极之河滨山麓悉征入官计亩造册广聚经费设立农政一局置备耕田牛器分招灾民仿古计口授田之法令之开垦相厥土宜如万不能种禾稻者方准种杂莺粟等项严编保甲令里正随时查察其偷惰及肇事者重惩不贷三年有成责以官赋耕凿之暇设近处遇有矿产即可令此辈开挖以工代振我边鄙流民以无恒产至美国金山等处佣工辄被该处土人驱逐陷害星使唇焦舌敝无可如何闻之令人发指诚得在上者保惠而安全之又谁忽轻去其邦而陷于不测之地乎无旷土无游民而富国之基立富民之道全

至进而教之则在宏通之士应变之才我朝取士之法承前明旧制偏重时文意在发明经义经明则行修身修而齐家而治国而平天下推而广之或不难举而措之觇经济于文章科名遂重于天下但小试文题主试者每好出无情截搭以见巧思而防抄袭割裂圣经支离琐碎殆不暇计乡会墨卷尤多空套支架成篇就文论文大抵国初诸作胎息深醇文气浑朴透发题旨语多警策而怠处亦复不少故揣摩家每节取一二语以奉为金针不能通篇均称也其余渐尚词华务取调高响逸而文体已为之一变道咸以来变本加厉专袭词调一味庸熟求工于对偶之间或抄袭他题佳构窜易数字套入己文陈陈相因如涂涂附而体格逾卑近以阅卷诸公欲得清矫拔俗者以挽斯弊而诡遇之士遂为陆离光怪之作屈佶赘牙以矜高古总之文体虽屡随时变要皆浪墨浮无关根柢好之者或以阐彰圣学与疏注同功抵之者则以画角描头等诸优俳杂剧甚有谓制艺之作坑尽天下儒生祸较始皇尤烈此则言之过激我朝名臣硕辅彪炳异常其以时文名著指不胜屈是有德者必有言既具经天纬地之才何难作且夫尝谓之语窥豹一班可以知其全体也然全才难得士各有能或此工而彼拙或彼密而此奇特之士往往苦八股束缚而见摈有司庸陋之儒或且恃剿袭之功而谬登甲第即使鉴衡悉当弃取至公而所习非所用一旦临民刑名钱谷尚且委诸幕僚而欲其审军民之利弊辨外洋之情伪其可得乎改弦更张殊不容缓但我中朝自有制度贤传圣经岂容轻废祗当以旧典之中参酌时宜以求实效当今试士制艺之外尚有诗赋策论及诸杂作其中惟策论最为切用汉代贤良治安诸作大儒经济俱见于此奈近来试策全失本旨其空策一味敷衍照抄题目令人发笑固无足论即所谓实策亦祗搬演故实尝观乡试中诸生之填实策者每纠聚十余人各书籍出题后或经学或史学各认一门转相抄换倘于次日摘而问之则亦茫无头绪此等实策亦属何补欲捐虚矫之弊收有用之才曷若亟改时艺遵尚汉策科岁小试则问以经史子集以观其稽古之力记诵之功务在援古证今详明恺切典试者亦不得故搜僻典徒令索诸陈篇至乡会试必须策以匡时之经国之谟及兵刑政教防边绥远诸大端以征其才识学力凡指陈切当有裨国是者尤当择尤采纳见诸施行逾着成效则不次超迁其天算地舆矿电汽机格致诸学或以奇才异能别录一科考取后从举人之例一体会试并注明某途出身以便将来量能授职其有巧思妙制足资时用者由国家代筹项以助其成并令总办其事俾专其利务使各尽所长才无遗佚而奇特之士谁不争自濯磨以副千载一时之遇由富国而强兵本安内以攘外祗须握其本旨一转移间不难轶宋唐而跻三代又何必胡服改元枉寻直尺纷纷然变祖宗之大法逐霸国之末务哉

　　中国利弊宜变通治法为善后议
从来治国之道在乎立法而立法之道因乎时势时势无百年而不迁则立法无百年而不变孔子曰殷因于夏礼所损益可知周因于殷礼所损益可知所谓损益即变通之道者也是知圣人处此亦断不能墨守成法常沿此旧习者也治国之道与治家同士之后不能常为士有因商而致富者矣农之后不能常为农有因工而建业者矣其中固有自隳其业者然亦固有不能守其业而不能强之守其业者即天之生物因材而笃之理亦王者谋国因时制宜之意也我　朝自定鼎以来　圣　圣相承励精图治超越汉唐媲隆三代然当时风气未开政惟内修财不外溢民康物阜　国库充盈在上者仅知黼黻休明歌咏盛世在下者仅知耕田凿井未见兵荒不知安而思危遂致逸则生怠空言补救者出而泄沓之风开矣巧为尔缝者多而蒙蔽之习成矣迄乎泰西各国叩关贸易合五大洲冠裳相接货物相通租界则愈充愈广轮舶则愈来愈多交涉之事既烦高下之情立见处处不能争先在在相形见绌然虽暗受其侵欺犹可相安于无事不意倭人借端起衅扰及边圉似不难率我雄师立除小寇况二十年来讲求武事费资数千百万使倭人片甲不回尚不足为惊奇骇异之事而乃将遇之辄遁兵遇之辄溃坚船利炮名城要隘拱手而让之甚至遣使和戎赍书返往不特明损　国威抑且大伤　国本是岂倭之非我敌哉亦我气之不能振耳气之不振习之使然也武将怠玩于外文臣泄沓于内坐使　圣明孤立左顾右虑真如贾生所言可为痛哭流涕长太息也而人民则尚守率土之义故一听捷音则眉飞色舞闾巷额庆一闻警耗则发怒眦裂恨不食倭人之肉而寝其皮足见我　朝厚泽深仁有以入民之深者也然民心虽固足征　国运之灵长而民气不张难卜疆之效命故凡农工商贾之流无不翘首以望和议之成以便其身家之计此亦因循虚憍之气有以中之故不能如倭人困兽之斗志命以争耳为今之计既不能与倭人争一日之雄而挽回积习振作颓靡无不可与天下争百年之利则当变通成法为善后之计庶几民心日固民气日振　国本立则　国威自张矣爰抒筦见以备土壤细流之择也一曰科目之宜变也国家培养人才原为经世之用也今之科目进身者问其经世之学何在大抵皆为帖括所即有一二自谬通才经经纬史然亦不过作纸上之空谈而究无裨于实用在　朝廷亦知时文试帖之无所用而不能不以此取士者成格限之也士子亦知时文试帖之无所用而舍此别无进身之具遂不能不朝摩名稿夕诵时文以有用之精神耗于无用之地不幸而青毡坐守并农工商贾之不如幸而黄榜名标问钱谷兵刑而不悉汨没人才之具冀此若矣今试复乡举里选之法势必有所不能则莫如改八股为论说则有才者得以尽其才无才者自不能以掉弄空文杂字面以图塞责四子五经仍不可废邑试府试院试以及省试部试　廷试亦不能骤行变动拟邑试正场题或四子或五经论说一篇时务策一道二场则试以天文舆地格致诸学各就其所专以别优劣如此已足觇文理之优绌才识之浅深专门之诣力不必多所考窍致士子增旅费之愁阅者滋比较之惑邑试取中若干送府试府试取中若干送院试未取者不得与送院试取中入学之后即分别咨送各局为司事仍送省试省试取中之后分别咨送各学堂为教习各衙门为幕友仍送部试俟取中之后乃授以官如此可以免尸位滥竽之诮可以绝夤缘奔竞之风可以免士子仰屋之叹可以鼓人才奋兴之志取一人得一人之效庶几才艺各具利弊尽知又安有身临南面形如木偶者哉

若武科则更宜改革方今火器迭兴弓刀石均归无用且海禁宏开尤宜水陆并习演放鎗炮最为紧要拟分内外二场外场则打把上竿纵跳诸技内场则令写演鎗演炮临阵攻敌防御诸法武生多不识字向来默写武经均请抢替阅者亦视为具文置不深究不知习武者亦当粗通文艺可以诵读兵书且可稍知自爱即后日身膺专阃亦不致目不识丁任僚友吏胥之弄文舞弊大抵今之视武不如文以乡人愚人目之故不能收经武之效习武者亦以乡人愚人自待自视不如文员故不能尽武事之长甚至甘为不肖忘廉鲜耻聚赌窝娼武断乡曲地方目为痞棍官府视为赘疣此皆考察之未周位置之未当也拟邑试府试院试皆如文例取中入学之后即编入营伍分别授以口仍送省试取中之后授以外委千把之职仍送部试取中之后即升营守之职如归水军者一如陆营之例久久行之则天下之兵皆从考察而得上下一气易于训练人数整齐营规自肃不特国家无废材之患而地方亦无骚扰之徒当有事之秋亦无庸招募以妨农力经武之效其在此欤一曰学额之宜减也人谓取才宜宽用才宜严不知取才亦宜严也大抵天下不才者多而才者少若宽以取之则势必不才与才者并进而足以淆用才之识一不慎而不才者在位矣一不才在位则众不才皆有幸进之心若取而不用则与不取等反生觖望之心致启夤缘之习欲遏其流何如清其源之为得耶今日之政多失之于宽不得不以严济之俾知进身之不易自当发奋攻苦而不敢少逸其身心人知发奋攻苦则不患真才之不出也亦有取之果才而用之未必皆才者然既严于弃取之途自易别于用舍之际所谓严者严于取才之额非严于励才之途也各直省一千数百州县统计学额不下二万余人岁科两试三年所取不下四万余人每科省试统计不过一千余人取中者亦不能遂有所为而未取之数万人若更听其自沈自浮而无可位置取才如此之宽宽则视才必轻又安望有真才之出哉试以减半取之则三年中尚有二万余人苟宽其取才之途严其取才之额精其用才之识天下之才其可胜用耶一曰学校宜整顿也育才与取才相为表里学官之设原以教一邑之人才而今则几如虚设即月课一文亦勉符成例而已学中之人多有终学官之任而未经识面者又遑问其有所教耶即有所教亦不过时文而已矣方今时务迭兴需才孔亟　国家既设立各学堂以培天下人才然仅能于通郡大邑之区设立一二且额有限止不特穷乡僻壤不能皆以广庇之即各直省亦不能处处仿行拟令各州县各设义塾延请教习就其性之所近因材而教不愿入者听不必给膏火经费轻则易于创办不能拘成格门类多则易于奋兴俟成材入学之后即许出塾如此无壅塞之患久久行之所谓天文舆地格致诸学及各国语言文字不难家喻而户晓至家喻户晓之后不必入义塾而家塾自多授受者矣至能家塾授受则不必添设义塾而人才日见其奋兴不必过筹经费而立法可期诸久远　国家根本之计舍此别无良图矣

一曰风俗之宜正也　国家节财之流开财之源莫如崇尚节俭世俗浮靡之风至今日而巳极服食起居之费无不倍蓰于昔而最害者莫如鸦片一种竭民之财耗民之力　国家亦深知利害申明禁令无如其积弊日深屡禁屡弛几于无法之可施不得已重加厘税欲困民以苏民为不禁而禁之法而吸之者不悟饥寒冻馁所不惜倾家荡产所不若再不严加禁止恐染之愈广吸之愈众将尽一国之财而皆溢于外洋尽一国之人而均归于无用拟先饬各省禁栽莺粟违者科以重罚然后与各国重订条约之际议将鸦片永禁进口闻日本于此禁甚严民间竟无一吸食者故兵少于我而气倍于我未始不系乎此也虽洋药税一项为　国家进一大宗骤然去此或恐不足于用然有此一而　国用未必赖以展舒所谓百姓不足君孰与足也使于各项税下加征以补此缺毋使　国收其利民耗其本仅为目前之计也民本耗而　国本不更伤乎此不待解人而知者矣一曰冗员之宜汰也古盛时设官分职各有专司所以国无旷官官无旷职自汉唐迄明虽官制迭更大抵官简则权一倚重而勤慎自生官烦则事纷推诿多而因循日甚从古以来如出一辙乃官之数至今日而愈多官之弊亦至今日而愈甚就京官而论各衙门各设司员皆有定额其余则为额外夫额外之设所以备缺额也然但如额数已足敷补调而今之额外有数倍于额有十倍于额有二三十倍于额以致数月不得一差终身不得一缺即勤慎者日日趋衙而一无所事而怠[惰](隋)者闭户不出理乱无闻国多一无职之旷官犹家多一无业之子弟非有损而无益者哉若外省则更有甚于此者军旅之事疆吏任之而又设军需局府库之事藩司任之而又设筹饷牙厘等局刑名之事臬司任之而又设清讼局筴之事运司任之而又设纲盐局若云局之所以设原以佐各衙之不及则一总办足矣而会办焉办焉提调焉且会办办之不止一人也总理者如此分任者可知矣试问为国家办事计乎抑为安插旷官计乎其弊由于繁文之为重以致责任之不专试减一分繁丈则省数员旷官自不难渐渐删汰并官省职而事事皆求实际矣一曰捐例之宜停也欲汰冗员须停捐例　国家经费支绌捐例开以济目前本一时权宜之计非长治久安之策也夫人之纳粟求名者岂真有怀才欲试之心报　朝廷之念其初富绅大贾仅为显荣之计尚无大害久之求名之念迫而为谋利之心卒之名利两得满载而归于是求官之人愈多求利之心愈固不特怀资者冀得什百千万之利即贫无所赖者亦且罗省掘鼠以为孤注之一掷国方捐官之利以济民官即攘民之财以国是不啻收其本而偿以息也且偿以什伯倍蓰而靡有底止偿以十年数十年而若无穷期中饱之局固结日深国计之促若不系乎此而未始不系乎此也现在各省人员日形拥挤大吏乏疏通之术属僚多觖望之心如将捐例永久停止则仕途可以清流品可以正且无此终南快捷方式之徒则人皆各奋其才各安其业亦何致以捐官为谋生之退步以做官为起家之利薮哉虽捐班之中非无出色之员然捐之时以资为凭断不能以人为凭者也不以人为凭而欲于捐班中求人才不亦乎难哉

一曰廉俸之宜厚也汉宣帝诏曰吏不廉平则治道衰今小吏皆勤事而俸禄薄欲其毋侵渔百姓难矣宋太祖曰吏员冗多难以求其治俸禄鲜薄未可责以廉与冗员而重费不若省官而益俸旨哉斯言欲惩吏之贪而去贪之道不外是矣今之廉俸自大吏以迄佐贰或万金或数千金数百金数十金不等以官制之悬殊诚不能不分高下然高下太甚遂不能无不均之虑夫人孰不欲富贵即一微末之员岂无父母妻子之养冠婚丧祭之用庆恤馈向之施而区区廉俸所入其能足于用乎既牵于私室之忧安能专公家之应之繁衙门之费奚止数倍于廉俸而为州县者或数千或数万或数十万必满载而归试问此数千数万之资其为廉虑而欲求勤于公事廉于地方者自百不得一矣　国家任事亲民之官州县为最州县廉俸数百金至千金为率而酬应之繁衙门之费奚止数倍于廉俸而为州县者或数千或数万或数十万必满载而归试问此数千数万之资其为廉俸所得乎抑非廉俸所得乎固不待智者而知者矣当今之时处今之势若专恃廉俸不特奢侈贪墨者万不敷用即勤俭清廉之员亦必左支右绌者矣且大吏之用未必优于州县州县之用未必省于大吏故拟大吏之廉俸不能再减而州县以下之廉俸不能不增必使足于日用而后裁其陋规平其耗羡凡地方出息皆实征实解　国家多费数百万廉俸即为小民留数千万脂膏一转移间吏治清而国培矣国培而国库充矣谷禄平而天下犹不治者未之有也　一曰兵制宜变通也用兵之道因乎时势断不能拘泥成法绿营之制当时非不尽善无如法久弊生养成疲玩初虽不足御外侮未始不可以靖内忧继乃非但不足以靖内忧并不能缉盗贼绿营之兵至此乃真为无用矣知为无用而未闻裁汰者成法泥之也发捻之乱立功者多出募勇群知勇之有用故一有祸乱则东招西募仓卒成军平时养无用之兵临事筹无源之饷军事未有不败国用未有不促者也方今中国大势不在内忧而在外侮御侮之道以海军为先海军以战为守陆军以守为战二者不可偏废拟设水陆二军如绿营之额以六成为陆军四成为海军另行挑选训练陆军分驻各省通都要隘之处海军则归轮舶务使兵皆足额饷不虚靡将帅不能一日无战心则平时自勤于操演兵士不使一日有逸志则临事不至于张皇如是则绿营可以删长江水师亦可以删大抵能靖内忧之兵未必能平外侮能御外侮之兵未有不可以靖内忧此一定之理也且兵力以合而厚兵权以一而专水陆二军各设一知兵大员以统领之庶征调不致掣肘临敌可以同心饷不多麋而兵皆收效又何难纵横海上与列国争雄哉

一曰铁路宜广开也兵法云兵贵神速各处防御不能兵力之皆厚征调援兵在所不免现在外敌之来多用轮舶所谓出其不意攻其无备一闻警信始调援兵陆则车水则船数千里遄征不能不需时日谚云救兵如救火援兵方至御兵已溃致援者亦不能得力此道途迂远之弊也如各省皆有铁路可通近者朝发夕至远者三四日可至俾御兵亦知援兵之期可到军心不懈竭力抵敌自无怯溃之患矣非特便于调兵也而三军未发转运为先倭气不靖以来海道阻梗在在仰鼻息于他人此亦无铁路之弊也即承平之时可以便民可以利国且铁路与电报相辅而行仅有电报不过得空信而巳而于实事竟无裨也虽天津已小试其端颇为得益而不能推广开办者半阻于经费之浩大亦当轴者未尝统筹大局之故耳拟就最紧要之处先行开办广招股分设立公司使知铁路之有益庶渐推渐广剂百物之平而夺山川之险舍此别无良策矣一曰制造宜精究欲开铁路先求制造现在虽设制造局无不仿照西洋然即刻意摹仿而各物等仍须购备自他国故必先求本原之所在利权庶不外假无论军械一切无不出诸机器能造机器则各物无不可造矣泰西各国讲求制造日新月异而岁不同其所弃置而不适于用者始售之中国中国不惜重价以受其欺说者谓泰西本不欲欺人奈中国明眼者少侵蚀者多上下其手自受其欺耳至军械一种光为受害倭人所用之鎗亦购自泰西自北省开衅以来到处溃败虽由兵将之懦弱亦由机械之未精均谓我之鎗炮不能及倭人所用之远岂泰西厚于倭而薄于中哉良由倭人能讲求制造不受其欺耳嗣后　朝廷当饬各国使臣悉心讲求何者为良何者为窳购样仿造虽不能驾而上之亦不致受人欺弄若再因循既不善制又不善购使国家费无数资财而尽置无用之物不亦可惜者哉一曰矿务宜整顿也欲精制造先资煤铁中国地大物博甲于天下宜延请结实可靠之矿师集资开办毋使中辍苟得其法则长久之利源也今开平矿已有成效不难仿而行之若矿务一兴则小民得衣食之资家国收倍蓰之利今之仰给于国而尚嫌其不足将来国将仰给于我而反见为有余天不爱宝地不爱财在人之能取耳亦何必徒震惊于泰西之富强哉

　　论变法宜详审弊源
今天下竞言变法矣曰船宜坚也炮宜利也铁路宜举行也商务宜振兴也矿务宜讲求也五者富强之本悉心行之不独仇可复地可还而欲耀武欧洲吞噬两球亦在指顾间矣无何行之未久合股者告亏本矣制造者告无成矣昔之有利者转瞬间百弊丛生矣此何故也不详审本源故也中国屡逊于欧洲者非人不巧金不多而事事因循事事舞弊积习成风牢不可破必欲变之为富为强者无他亦详审我之弊病本源如何耳吾则粗心而行非徒无益而又害之而今其急行者有二其急变者有三欧洲各国君主者有之民主者有之民共主者有之要皆上下相通贯络一气博采议以审精微于都会州郡均立议院广设学堂学堂者造士也议院者涤弊也欲政之无弊必先开议院欲官之得人必广设学堂今沿海虽增学堂得与肄业者非大员子弟即世家之亲戚彼锦衣玉食娇惰习惯不独不究微旨索底蕴而望其无怠无荒安其故常者几几乎难矣则士何由精士不精则人材无出人材无出纵欲变之为富为强乌可得也此学校不可不广也今号曰通变变人之长变人之伟是也而京都各省率由旧章畏官虎狼所谓博采刍荛贯串声气者未闻开一院一局也甚至偶语者指为诽谤明晰者斥曰妄言一网打尽任我卖缺任我受务使郭金盈笥吴钱满箧而后已如此不想其无弊而望其寡弊也难矣此议院不可不开者也　世祖章皇帝入主中夏民心不一伏莽良多故从龙将士分为三族设为八旗[赡](瞻)其家室以镇抚天下可谓仁至厚法至密也不知一生二二生四二百余年十代已千人矣昔之[赡](瞻)者数两今之[赡](瞻)者数千两博施济众尧舜病诸然不[赡](瞻)则失　祖宗之仁爱[赡](瞻)之则耗举国之巨巨耗则海防诸费无所出诸费无出依然积弱也此八旗不可不通变者也泰西各国任官择贤惟才是与苟无当虽士子下之苟有当虽皂隶上之其立俸也纵使裕如其致仕也必有半俸顾内顾无忧则外事克当而我国任官者尚且薄俸致仕者安望半[赡](瞻)必欲实其廉责其清也势必有难者如御史君之耳目也不外五百两耳县令民之师表也不外一千两耳为养家室乎抑雇奴仆乎雇奴仆则家室无养养家室则奴仆无雇此际之亏空钱粮通同舞弊滔滔者天下皆是矣就令或有陋规或有美缺优劣不等亦未必互相瞻顾者此官俸不可不通变者也泰西各国选民入营壮为战兵刚为守兵强则回籍以教乡团俾步伐止齐测算枪炮务期精通娴熟而后已故战则有勇知方守则固谋谧静回则优游林下无呼饥寒而我国有事则招之无事则汰之汰之散兵四掠之乞丐成四旬关饷四两月廪犹复扣其衣挂短其纹两食尚不饱责以死战将欺兵者千次百次兵欺将者一次二次关东诸役可为明鉴也此兵制不可不通变者也夫弊窦多端固难洗刷而就此大端而论之欲兴大利而行之藉曰富强诚恐翻为贻害何也治国如治病也元气羸弱本属无恙及寒邪偶感而医者不审误投参苓则风寒入里而其身岌岌可危矣晓之者曰参苓误也惟今之际莫若去寒邪用柴辛则里邪清表复投参苓佐以鱼肉斯病平复硕大无朋矣我国太平日久积习成风犹羸弱受寒邪也仿泰西之大利犹剂以参苓也而议者不去弊端误投参苓特恐风寒补里病入膏肓此其时虽卢扁难与为力矣

　　中国变法宜审所先论
蒙以中国稍知变法因纵论及之曰嗟乎法无千古不敝即无千古不变者也易曰穷则变变则通老子之言曰有治人无治法惟在上者知所变而善所法则虽变而不诡于正夫是之谓通难者曰安石之作法非不欲革故而取新也卒之疑谤交起遂伤宋室一代元气其法若彼其变若此不如其勿变也不知安石之法泥于古者也人知变之为害亦知变之为利乎昔者美之辖于英也苛税虐使其时华盛顿起举英之内政而变之普之蹶于法也法人限其兵额其时卑士麦起举普之内政而变之法之踣于普也割地两省其时爹亚起举法之内政而变之即如日本之受劫于诸国穷蹙开岸有西乡隆盛大久保利通等起而日本内政亦为之一变藉曰不变与夫变而不审所先吾不知诸国之法何以至今不敝也然则中国其知此乎中国近十年亦稍稍有知变者矣创海军练水师武备之重设为学堂奏立专科延外国各员教习讲究此至亟也即外国之为中国谋者众口一词靡不以练军为急务然训练之多材器械之利用舟车之转运外国之所长即为外国之军务也一旦练兵势必需此则西人之劝我练军意可知矣不然外国之内治可取者实多不此之讲而为练军是谋哉诚以内治修则外侮自禁国可百年无事兵即可百年不用美之兵力不及欧洲各大国而能自强土耳其昔日之雄卒穷于兵以墟其土地其明证矣故蒙谓中国不知所变则已中国而知所变必自内治始而军政渐次举办其内治奈何一曰设议院二曰兴新学三曰劝农事四曰拓商务此四者大廷之章奏草野之口舌言之长矣请申其说

古者皇帝清问下及刍荛不遗葑菲战国以前挟策之士满天下自秦始皇禁诽谤忌讳滋多蒙挟之士噤声短气而戎祸自此亟矣谋夫孔多是用不集与其发言盈廷莫执厥咎孰与于尽人得言择善而从故西人议院有上中下三等十年前日本伊藤相国劝中国设议院废都察院格于旧制相仍未改今虽六卿台谏时上封事而有其责无其权下者可知矣周之东迁也孱弱可极已谓其未遽亡者清议之力居多而今顾若此欧西各国有公学普旧为法所制一旦发奋举乡学培人材国卒以振日本变政之初尽将欧西各国新书分别翻译布之学校悬为功令今日翻译书多翻译一书假以年月兼可翻陈出新行见风气与民智俱开不啻家为喻而户为晓也近则中国习西人语言文字虽众凡所考求都非实力其化学雷学重学光汽诸学亦未深究则所谓讲新学者又若此食者生民之大命也西京明诏孝弟而外厥重力田西人农课立于学德国近设百五十处均置庄田备试至于种植各法亦能补人力所不足其所以日求其精者以上有奖劝也中国人多怠惰业未必专即使一艺能精又争相膺鼎官不之禁也上无所劝下无所兴矣内地所产不给必藉安南暹罗贩运入口宜夫中国农产所入岁仅三百兆纵古有土化土宜之别劝以农官而稻人所掌不讲垦荒积贮沟洫之制荡然何有于西法则农事之不力也又若此民食重则民生自厚商原以通财者也西人则运流畅旺出口之课英则岁值二千七百兆两德则岁值一千三百兆两中国商务之值乃止二百十七兆两盖泰西有商部立专官中国虽设招商局以官统之而民之受欺于官屡矣出口以丝茶为大宗近则丝茶之务未见起色论者多欲购外洋机器以省人力不知用机器焙茶其法不宜于嫩茶人力为较匀也丝则近来所出多不柔软滑泽由于未得西法虽用机器缫丝亦不过省力而已外国渐讲种茶饲蚕诸法而谓中国能专其利乎加以奸商搀杂伪货厥风未绝则商务之不振也又若此总此四端已生百弊即昕夕讲此尚恐不继而为武备是急哉兵多则饷巨　国家饷源非裕各省防兵旧额未裁欲练新军先裁旧额今年虽奉　严旨各处裁去无多而且专练洋操必有洋师指授近以德员教习彼国必令其以教习兼统领设其国与我有衅彼必纷纷告退即不然我军之可用者日与相习亦惟其令是从焉已无已练兵亦有一法军屯一法今断不行惟多办乡团无事则农也有事则兵也暇则教之时而奖之有不争相振拔者乎洋操不过步步有法耳我诚不愆于步伐则止齐何异于洋操且操作熟其血气方刚淡泊甘而嗜欲亦寡潜消内患隐御外敌以视绿营各防兵衰老者多其一二少壮则酒有之吸有之相悬万万矣总之内治为军政之本百尔所司既肯念乱宜日以治民降等为大辱盖欧西互洲领事驻于人国祗各保护其本国人民商务遇有词讼及科罪之类悉归本地官讯判此通例也惟于东方如中国日本突厥及波斯阿富汗越南缅甸暹罗朝鲜与中亚细亚诸小国寄寓之人民不肯归其国约束遇有讼案悉由领事科断他国固不暇论若中国亦同一邱之貉耶日本曩与各国修约以删除客官治民为第一义各国待以平等许入公会识者是以嘉日本之能守法也中土欲修内治安知不克一伸其权而易所谓变则通之变讵不谅欤

　　论变法
方今观地球大势治化日盛前时着有成说恨言之恐未详尽今不揣愚谬再引申其说以供当世刍荛之采焉每谓地球之大无论何国必有许多旧制旧俗如欲其国之兴也必有勇猛坚毅之人将其旧制旧俗有不可行于今者概从变置乃可为治何以言之观土耳其与企列交争企败而土胜推原其故由二十年来两国未尝宣战惟土耳其深谋远算储粮聚兵不遗其策企列则以承平日久民不知兵故一旦失和土兵压境企人便不能战是皆平日守旧而不维新居安而不思危之咎也虽然敌国相争势所时有惟我英既为欧洲大国何独不能联约友邦止土企争乱之端作息事宁人之举乃我英竟不出此毋亦于土耳其为有私乎然亦未可尽为我英咎且为欧洲诸大邦咎当土企战事方酣之日我欧人之在其地者目击情形知两国杀伤人数已属不少曾报回本国欲为两出首俾归于和奈此时企列国人不自知其力之薄不肯干休殆兵尽粮匮始听从我欧人代为言和而事势至此其国之败窘亦已甚矣虽悔之其何及乎此谋国者所当取鉴而作未雨之绸缪也不独土企然也溯自一千八百七十六七八年间俄与奥地利战俄人轻敌莫有志奥人则慎重其事倍逞雄心俄军遂为奥军所败而其后且不敢蔑视之焉可知强弱众寡本无定情惟有备始能无患观前月奥君主往俄修好俄皇欣然方于宴饮间追论前年战务谦让未遑是奥本小国而大国不敢谁何必其有以自立致俄君亦从而重之耳夫俄固天下之雄国也顾自彼一千八百七十六七八年时奥英德法合纵摈之而俄始不敢逞则是俄之重奥亦重诸国之能有约也企列虽自招侮而一败涂地备受土国之凌侮实亦由英人煽动其中耳欧西各国势成骑虎君臣上下常恐有灭亡之祸故制船制械不遗余力近日意大利王尝宣谕于议院拟增修战舰议员实心筹议项以应度支俾海军练成劲旅将来东方或有事机可乘更得为长驾远驭之用且我国之贫民近亦不少如或从国税项下加抽指拨兴动大工犹可以工代赈亦目前之急务也记前数月竟有民人行刺于朕想亦因贫穷滋甚无以自存故为是狂率轻生之举耳则加修战舰之工为一举两得诚不可缓观列国之君处心积虑务以能变为第一义天下尚有无事之一日乎英国素称善国邮政之费及今犹有议改至极轻之数俾小民得以便于通信不至艰于邮费至阂隔声气也故其民人又当倡论谓邮递一事于省会大埠之处尚有人如期报送乡村小市则未能如此办法居乡老弱妇女人等甚为不便此后须从王家派拨多人分往各乡堡专司递送信件方为至善至电传音信一项应改自电线公司报送至三咪路外始能取回送报工费在三咪路内者不能索取若能如此减收国家年入计祇欠收银三十六万余磅仅当一小战舰之价而举国均受其便如此何乐而不为乎英人事事求变通尽利不独此一二也

更观其经营南北阿非利加洲所至之地黑人受化政治日新如电铁路邮局学堂天文台之属无不有效奥地利亚在东半球之东南素为野蛮所居荆棘纵横草木荒秽自英人占据此理开采金银各矿商贾所至雾集云会今闻英人之出居其地者更有增置海舰修筑炮台储备军械之议加拿大本法属土自英人占取后所在商务亦无不极意推广及今且有英伦货物运到加拿大概从免税之议计英伦年上抽收货税所入仅在一百三兆三十六万余磅年中所支用已在一百一兆七十九万一千余磅其余仅存银一兆五十六万九千磅并除去海军战舰支用银五十余万磅又除支南阿非利加洲军饷二十余万磅又除减收邮费三十六万余磅此外苏格兰阿尔兰各省学堂并英君主登极六旬之期所应办之庆典需费尚属不少故统计英国本年国用须转借银三兆半磅始足敷用又英属乌丝伦亦本荒僻之地自英人经商到此今亦称为富美之区年中所征货项尚属不少除用度外存银五十余万磅将成巨修添战船以自保疆圉亦可知英人无论国中属境布置周全诚变易之得其道矣至于俄国西伯利亚铁路已向东筑至中国东三省今仍拟向欧洲展筑至奥地利亚其铁轨之长计有八千八百六十九咪路如果奥国许其建筑尚须待至一千九百一年始能筑成且筑成此路则欧美两洲人之欲由西而之东者倍形快便如前时由伦顿至加拿大过日本须历二十八日之程始能抵埠如路成则无须过加拿大可由伦顿直过至维也纳附火车约十四日而抵日本矣俄奥之间有此铁路势将日渐兴起而握全球之枢矣若日本三岛之国与中国本同为积弱之邦维新以后能改变而自战胜中国之后不免夜郎自大矣日前檀香山偶禁日人登岸日本领事奏报回国即调有兵舰数艘到埠以兵威索赔川资檀主不允日人遽欲动兵赖美廷预调兵船到彼处以从中调处禁抑日人使不能轻举妄动不然檀岛不将蹈中国之覆辙而受日人之毒噬乎欧美各国近百年倡明君民共主之义大开议院故才识明达之人皆得直抒其所见而因以得是非之公然所举议员亦仅男子之事而妇人无与焉因思天地生人阴阳平权聪明所赋亦断无厚于男而薄于女故英国议院中曾有人特申其说拟并女子中有才识明通者一体举为议员现虽此议未定使人人皆识此义变而通之而人才不可胜用矣何苦自为限制故谓治国者当破除旧习务须变通以求至善能始自立不然一成不变敌国将环伺而起有不即亡者哉

　　新政策自　　　　　
英人李提摩太

天下之土地由狭而渐广也天下之人民由少而渐多也中国当尧舜之时禹贡九州岛之地古之所谓中原者约为今之山西直隶山东河南陕西数省及湖北江苏安徽之半省其时人民户口之数虽不可详考大扺数百万千万而止耳地大而人少故国家养民之政及生民各谋自养之法皆沛然而有余及汉唐以来户口之蕃增至五六千万各省或有余或不足国家于是有赈恤之政而生民患贫患寡不均不平之弊遂生及至　熙朝承　天膺运休养生息　屡朝以宽大为心干嘉之间天下户口总数陡增至四万万是较汉唐又多八倍矣人民加多而土地不加辟则财产物业之数亦毫无所增向以一人食之而有余者今以八人食之而必有所不足也此必然之理也不独中国然也泰西各国莫不然英国三岛之地三百年以前户口不足千万及后生齿日益蕃庶而四面距海土地无可扩充乃不得不广造舟船通商于美洲非洲印度各处而商途所辟彼此均利贸易大兴夫远适异国昔人所悲英国之民亦岂不欲安居故土哉地小人众养赡无资其轻于远出者情有所不得已也商旅足迹所经如美澳非三洲人稀土满不知耕作英人商于其地者乃代为开辟垦种久则安家业而长子孙以有余补不足交易而退各得其所人者天所生也天既生之不能不谋所以养之故今日万国大通天之道也仍欲闭关绝市者逆天者也此时中国情形按方里人数地狭人稠加倍于当日之英国而咸丰以前沿习旧法杜绝外人致有失和之事幸赖　皇太后圣明主持于上恭亲王及各大臣洞达外情承陈宣化于下和议既定商埠乃开内乱旋平外交益固海内外之人喁喁然向风慕义以为此后交相益交相养交相利遂将永保太平矣不意癸未甲申以后忽有人持主战之议广征船增置甲兵冀以一战张威复嘉道以前之旧制杀机所召遂有好战之法国乘之复有习战之日本继之弃好从仇竟酿去年之祸故战之一字上逆　天心下逆人心亦决非　皇太后恭亲王当日讲信修睦协和万国之心不过二三愚人不学泰西养民之妙法单讲西国枪炮之势力欲以挑衅兴戎取功名如反掌耳今幸　皇太后深宫训政仁覆万方　皇上天纵聪明博学多能综贯中外天人之理恭亲王及各大臣咸洞悉本原和衷共济不惟欲中国安且欲使薄海内外万国之民举安此心即天心也此道即天道也此理即天理也惟欲使万国举安必须安中国今日中国之要事莫亟于养民养民之要事莫亟于新政约而举之有四事焉皆应亟行变通改革者一曰教民之法二曰养民之法三曰安民之法四曰亲民之法然欲行新政诸法必须延请精通各国时务头等在行之人则凡事自无不妥善而中国兴盛矣

　　新政策　　　　　
英人李提摩太附

上天无亲中西万国一视同仁顺天者存逆天者亡此万古不易之道也自通商以来五十余年矣中西各国往往因细故失和其失和之故由于彼此语言文字不同遂生隔阂一言以蔽之曰不通而已矣既不通则无心失礼既失礼则惹干戈于今万国既有往来则彼此之情理应互达其中如有一国止知本国之事不知外国之事止读本国之书不读外国之书则交涉往来遂不得不受亏损此必然之理也窃考中西各国治国之法中国有四事焉皆应亟行改革者一曰教民之法二曰养民之法三曰安民之法四曰新民之法请得而备言之

一教民之法　今日中西交涉隐受巨亏必须使中国君臣能通中西各国之情并通本国上下之情事势方无隔膜办理一切乃能适得其平欲通中西有四事焉　中国　天威咫尺不敢直言必有人焉将各国政教之大凡剀切敷陈上达　宸听一也　宗室近支王公日后皆须柄政必须选派十人分往各国游学二也　京外各大员及十八省督抚之子弟应各遣派出洋读书数年周知外事三也　中国京外正途人员如翰林等官应派通古今识大体者百人出洋分门学习四也

　欲通上下亦有四事焉

　一曰立报馆欲强国必须富民欲富民必须变法中国苟行新政可以立致富强而欲使中国官民皆知新政之益非广行日报不为功非得通达时务之人主持报事以开耳目则行之者一泥之者百矣其何以速济则报馆其首务也

　二曰译西书中国旧学阅数千年决不可废今既与万国来往则各国通行之新学亦不可不知增之则有大益不增则有大损譬单轮之车未尝不可以行远然改为双轮牵以骏马不尤稳而尤速乎各国新学均有专书应先设局筹延聘通人将西学由浅而深由约而博由粗而细广为翻译俾不识西文者亦可深通西学则译书其要图也

　三曰建书院泰西之新学非一国之学一人之力也此国有新法焉彼国从而效之合万国之通人以臻兹美备惟其有益于国有益于民而已宜于各省各府及通商大埠建立书院延聘各国专门之通儒分类以华文教习或参用西文

　四曰增科目中国科目意美法良不可废也惟题目不广只讲本国之事不知各国治平之法考西国读书不独为作官并有益于各业而设每十人中能作字者率有七八人中国仅一二人学者既少人才益布盖由三年一科取士太寡专讲一门其道太隘若不立新法以广荣途终瞠乎在人之后应请明发　谕旨增设中西一科每年每府取进中西学秀才约百人每年每省中式中西学举人约百人每年中式中西学进士约百人每年殿试　钦点中西学翰林十人学费有限济济多才方驾大地矣　此四事者皆教民之善法可以通上下之情备中西之益应请　国家增立广学部将报馆译书书院科目四者皆由学部总揽其成庶若网在纲有条不紊矣

二养民之法　中国各省生齿蕃庶就现在情形而论每年饥冻而死者至三四百万人之多其苟延残喘宛转于沟壑中者尤指不胜屈岂惟民哉即京外各官除数要津外其余所得薪俸多半不能自给其候补人员艰窘尤难名状士之未达者就幕与馆岁入仅百数十金犹非捷足不能得舍此则更无生计似此艰窘之情状为天下万国所无也中

　国本大富之邦而使民困苦颠连至于此极者何哉皆未得养民之善法耳养民之法大纲有十

　一曰通道路铁路马路国通行则货物流通岁省无穷之运费居者行者皆获大益买者卖者无一偏枯矣

　二曰捷信音通国设立邮政局国家岁省驿费数百万岁增信费数百万而官民上下皆便

　三曰开矿产既有铁路转运灵通各省矿产均可开采地中无用之坭土皆变为地上有用之金银矣

　四曰垦荒田东三省及西北各省均有闲荒道路不通悉成弃地既有铁路移民开垦以无主之地养无业之民何致困苦流离流为盗贼

　五曰劝工作一手一足之工仅餬其口今用机器则一人可作十人之事一日能成十日之工获利既多家给人足

　六曰造机器西国机器初兴亦虑夺贫民生业不知非夺业乃改业增业及机器日广而生计转增缘工作所成货物充牣发售外国多且不特漏卮无忧而本国分利之人日少生利之人日多此生众食寡又大学理财之善经也

　七曰开银行中国之患贫由地荒人众而现银日少既开银行可行钞票以万金之资行万金之钞钞本相抵永无弊端而一万金之资已得二万金之用

　八曰铸银元各国钱法皆国家自铸实操轻重之权皆有金银铜三品惟中国仅铸铜钱而金银阙如故必藉钱庄乃能流通然衣食此间者数百万人皆分利之人也一家有数闲人其家必贫一国有数百万分利之人而国安得不蠹乎
  </div>
  <div class="pagination">
   <a href="皇朝经世文统编_page275.html">
    上一页
   </a>
   <span>
    ...
   </span>
   <a href="皇朝经世文统编_page271.html">
    271
   </a>
   <a href="皇朝经世文统编_page272.html">
    272
   </a>
   <a href="皇朝经世文统编_page273.html">
    273
   </a>
   <a href="皇朝经世文统编_page274.html">
    274
   </a>
   <a href="皇朝经世文统编_page275.html">
    275
   </a>
   <span class="current-page">
    276
   </span>
   <a href="皇朝经世文统编_page277.html">
    277
   </a>
   <a href="皇朝经世文统编_page278.html">
    278
   </a>
   <a href="皇朝经世文统编_page279.html">
    279
   </a>
   <a href="皇朝经世文统编_page280.html">
    280
   </a>
   <a href="皇朝经世文统编_page281.html">
    281
   </a>
   <span>
    ...
   </span>
   <a href="皇朝经世文统编_page277.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
