<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 111 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 111 页/共 219 页
  </h1>
  <div class="content">
   奏为请酌定考课。奖劝补助之规。以裨农政事。窃惟足食为民生之本计。教养为王政之先图。　　纶音迭沛。无时不轸念农功。兴怀劝相。晓谕督抚大吏。讲求水利。而以农桑本务。倡课百姓为先。至州县之能劝民垦种者。非有大过。毋轻劾去。以期劝课有成。大哉　　王言。诚二帝三王之用心。而万世兆民所永赖者也。臣奉到　　上谕。悉心体贴。除滇省水利另折奏　闻外。似觉尚有可以推广善治者。敬为我　　皇上陈之。查劝课农桑。固州县之责。而州县政务殷繁。不能遍及。是以部议仿照周礼遂地之制。量设数人。以司董成。诚农政之先务。但思州县牧令。熟谙农功者少。似宜定为规条。示以准的。俾选择之始。既有以察其能否。考课之时。亦有以验其勤惰。臣请定十则。一曰筋力勤健。二曰妇子协力。三曰耕牛肥壮。四曰农器充锐。五曰籽种精良。六曰相土植宜。七曰灌溉深透。八曰耘耨以时。九曰粪壅宽余。十曰圃洁治。以上十条。以十得八九者为上农。酌量州县土田之多寡。村落之远近。即于上农之内。选择老成谨厚之人。专司教导。于井里之中。晨夕聚处之际。勤者劝之益勤。惰者勉之勿惰。逐末者引之以务本。游手者教之以学稼。不许干预他事。至农人虽终岁勤动。而其功力之齐。则全在春耕夏种秋收之日。牧令政务虽繁。而一岁之中。要当竭此数旬之心力。以劝农事。如每岁二三月间。东作方兴。州县亲行履亩一次。则耕犁之勤惰。可得大概矣。四五月间。插莳方殷。再行履亩一次。则栽种之勤惰。可得大概矣。九十月间。穑事告成。再行履亩一次。则农功之勤惰。可得其全矣。勤者奖赏之。惰者诫饬之。老农教导无效者。则另选以代之。如州县奉行不力。督抚司道府为之稽察而申饬之。如此。为牧令者。既克尽其劝课。亦不致滋扰闾阎。则用力少而收功溥矣。其余月日。恪遵　　训旨。凡值公事之暇。即巡历乡村。所至之处。询疾苦而课农桑。奖善良而惩顽梗。则上下之情通。而提撕易入。不难合四境如一室矣。至部议所定。量加奖赏之例。固所以答老农教导之劳。而农力作之气。但查州县既多。老农亦。若动帑赏给。则　国家经费有定。若仅地方官捐给。则牧令中急公之员。固不乏人。而庸谨者不无苟简从事。则奖赏之典。将成具文。又当酌一法。以为风励斯民之具。伏查遂师之制重于成周。力田之科隆于汉代。而　国家现行乡饮酒之礼。凡乡民之年高而谨者。得推为介宾。民间深以为荣。今老农虽未足与于此选。然果能率民以服先畴。若有成效。亦有司所当礼貌者也。臣请仿其意。于每岁秋成之后。州县查其所管乡村。如果地辟民勤。谷丰物阜。则为之备花红酒醴。设席公所。进而觞之。并用鼓乐导之以出。使耕凿之俦见农民之细。而长吏亲为优礼。其观感兴起之忱。有油然而生者矣。至于贫乏之民。尧舜之世。所不能无。故先王有省耕省敛之典。即有补不足助不给之恩。倘课农之法既备劝。农之典复隆。而工本艰难。自当更筹补助之典。俾得及时栽种。查各属社仓谷石。原系春借秋还。而常平仓谷。每年出陈易新。亦得详明动借。然皆于青黄不接之时。以之接济民食。安能复作籽种。臣查社仓。系社长经理出入。例应加息还仓。应听民间自行借给外。请将常平仓谷。于出陈易新之外。另立借给籽种名目。在存七数内。再行酌借一二分。俾民间共知其为作种之项。令州县官春夏巡行畎亩之时。查系实在无种穷民。即择仓内堪为籽种之新谷。酌动借给。令其作种。其力稍能自备。及吏胥皂役人等。不得捏冒滥借。务使贫民得沾实惠。秋成照数还仓。照例不许加息。其或偶有水旱不齐。缓至次年交仓。一转移间。而贫民既得乘时布种。复得免重利借贷之苦。则且咸受裁成辅相之恺泽于无穷矣。

　　论闽省务本节用书　
郭起元

某闽人也。窃愿言闽事。闽地二千余里。原隰饶沃。山田有泉滋润。力耕之原足给全闽之食。无如始辟地者。多植茶蜡麻苎蓝靛糖蔗离支柑橘青子荔奴之属。耗地已三之一。其物犹足供食用也。今则烟草之植。耗地十之六七。原烟出自西北边外。谓可以驱寒耳。今则遍于东南。饮烟者无间暑寒。为用与食盐等。而又胜之。闽中更甚。烟叶之雨露入地。则地苦而谷蔬不生。无益于人。而害于嘉种如此。闽田既去七八。所种稻菽麦。亦寥寥耳。由是仰食于江浙台湾建延。米艘自海来者。有风涛鱼龙之险。自建延下者。滩石荦确。水潦不时。往往阻滞。而江浙官吏。又辄禁洋遏粜。故闾阎时时乏食。执事发令移文采买。而境内可以无饥矣。窃念古者建国。君民不待食于疆外。闽地耗于植烟。既严其禁。然小民不知大计。终以草为利。久且复植。稌火耕水耨。沾涂胼胝。用力甚劳。海民习鱼盐蠃蛤之利者。冒险取之。逸获而利饶。故惰于耕耘。不知民惟耕耘。则气朴而质固。习勤而善生。古称孝弟始于力田者。良不诬也。今惟饬长吏率三老谕民以重农务本之益。俾通晓自悟。渐革其俗。斯阜成盈宁之效可几也。执事敷教以来。士多经明行修。今又开设书院义学。宜乎孝友睦姻任恤者。所在皆是。然而士民仰事俯育。兼资乎物力。孟子曰。菽粟如水火。而民焉有不仁者乎。今户口日蕃。而地不加增。民以日贫者。人与土赢诎之势异也。一人之食。十人食之。则必饥矣。一人之衣。十人衣之。则必寒矣。为今之图。亦惟节俭以济其不足。诚令中人之家。去肥甘而麤粝之。一人之食。可饱数人。易罗纨而布絮之。一人之衣。可燠敷人。此虽民间啬之务。而登耗安危之机寓焉。福兴泉漳四郡。用物侈靡。无论其它。即冠带衣履间。动与吴阊杭越竞胜。不知彼地之膏腴。此方之瘠薄。财力之难以支也久矣。伏望饬吏设禁转移之。衣食足而民仁。乃自然之效也。仰祈垂鉴而采纳之。幸甚。

　　府志食货论　
岳震川

府志食货中无草。安康之民。果不种此。此俗之善也。今汉中郡城。商贾所集。铺十居其三四。城固湑水以北。沃土腴田。尽植苗。盛夏晴霁。弥望野绿。皆此物也。当其收时。连云充栋。大商贾一年之计。夏丝秋。乌得与丝并论耶。自陈文恭公抚秦。滕公天绶守汉中。设立蚕局。劝桑柘。为生民之本业在是。何为者。记称天子巡狩。太史陈诗以观民风。命市纳贾。以观民之所好恶。志淫好僻。甘肃士人赋草诗曰。饷宾先饼饵。种地碍桑麻。南郑城固大商。重载此物。历金州以抵襄樊鄂渚者。舳舻相接。岁糜数千万金。可谓好之僻矣。或曰。楚人糜金。汉中得利。何害。岂知兴汉之人。以此糜金者不少耶。害有大于碍桑麻者耶。故曰安康若不种草。此俗之善也。又闻紫阳务滋苗。较汉中尤精。尤易售。此可以为戒。弗可效也。若云皇皇求利。庶人之行。则蚕桑之利。齐可以富国。山南之民。岂不能以桑蚕富其家耶。

　　农书　
张履祥

桐乡田地相匹。蚕桑利厚。东而嘉善平湖海盐。西而归安乌程。俱田多地少。农事随乡。地之利为博。多种田不如多治地。吾乡田不宜牛耕。用人力最难。又田壅多。工亦多。地工省。壅亦省。田工俱忙。地工俱闲。田赴时急。地赴时缓。田忧水旱。地不忧水旱。俗云千日田头。一日地头是已。田极熟。米每亩三石。春花一石有半。然间有之。大约其三石为常耳。下路湖田有亩收四五石者田宽而土滋也吾乡田溢土浅故止收此地得叶盛者。一亩可养蚕十数筐。少亦四五筐。最下二三筐。若二三筐者即有豆二熟米贱丝贵时。则蚕一筐。即可当一亩之息矣。米甚贵丝甚贱尚足与田相准虽久荒之地。收梅豆一石。晚豆一石。近来豆价贵。亦抵田息。而工费之省。不啻倍之。又稍稍有叶乎。但田荒一年熟。地荒三年熟。人情欲速。治地多不尽力。其或地远者。力有所不及耳。俗云种桑三年。采叶一世。未尝不一劳永逸也。弗思耳。治地农叟有言。禾历三时。故秆三节。麦历四时。故秆四节种稻必使三时气足。种麦必使四时气足。则收成厚。吾乡种田。多在夏至后。秋尽而收。所历二时而已。种麦。多在立冬后。至夏至而收。所历三时而[已](己)。欲禾历三时。麦历四时。胡可得焉。惟有下秧极早。可补事力之不逮。谷雨浸种。立夏前下谷。稍备春气。至插青之日。秧老而苗易长。且耐风日。所谓秧好半年田也。中秋前。下麦子于高地。获稻毕。移秧于田。使备秋气。虽遇霖雨妨场功。过小雪以种无伤也。人但知夏前秧之好。而不知所以好之故在得春气备三时也。知种麦之多收。而不知所以多收之故在得秋气备四时也。湖州无春熟。种田早。收获迟。即米多于吾乡。北方无水田。麦即广熟。非独地燥。历时多。能尽其性也。早麦又有几善。垦沟揪沟便于早。早则脱水而燥。力暇而沟深。沟益深则土益厚。早则经霜雪而土疏。麦根深而胜壅。根益深则苗益肥。收成必倍。燥土疏沟深。又为将来种稻之利。凡事利必兼利。害必兼害。惰农苦种麦之劳。耽撮子之逸。甘心薄收。甚至失时。春花绝望。愚矣哉。稻秧麦秧

汉文帝诏。岁劝民种树。管子云。一年之计树谷。十年之计树木。吾里无山。土亦罕旷。然能于地隙水滨。种植良材百株。三十年后。可得百金以外。若种树成林。大小相替。材木可无乏用矣。每年芟其繁枝。可以为薪。各以地之所宜。则桐乡椿梓榆檀皆上木也。绍兴祁氏。资送其女。费至千金。人怪其厚。祁曰。吾费不过十金耳。人益骇。问其故。曰于女生之年。山中人。包种杉秧万株。株费一厘。女十六七而嫁。杉木大小。每株值价一钱。则嫁资裕如矣。此虽山林与平野不同。然智可通也。种树

农事不理。则不知稼穑之艰难。休其蚕织。则不知衣服之所自。豳风陈王业之本。七月八章。只曲详衣食二字。孟子七篇。言王政之要。莫先于田里树畜。今日言及。笑为鄙陋。是以廉耻不立。俗不长厚。然既治田桑。即必须兼治圃。古者民俗朴。瓜瓠俱在疆场。今不能然。则编篱为圃。一以养生以御盗俗。篱用槿易成。然实寡用而不固。不若间以枳橘。杂以五茄皮枸杞。三物有刺。可御暴客。其实又皆可食而有用。其成虽须十年五年。然久而愈密。篱下种萱花。自生自长。花开随采以晒。亦蔬之辅佐也。园中菜果瓜蒲。惟其所植每地一亩。十口之家四时之蔬。可不出户而皆给矣。古人场圃同地。秋收则筑坚圃地为场。以纳禾稼。至来春则又耕治之。以种菜茹。此意湖州乡间。往往见之。吾乡殊不然也。场惟收成时一用。三时废弃而[已](己)。圃则更辟一处。不得[已](己)则于桑下种菜。谓菜不害桑也。其实种菜之地。桑枝不茂。此不特地力之不尽。亦见人工偷惰。无足取也。古人规制无大小。俱有法度。何不遵而行之。编篱

尝论基址坟墓。各宜思粮之所出。坟旁种芊●。便可取薪。基址宽旷。则前植榆槐桐梓。后种竹木。旁治圃。中庭植果木。凡可取为祭祀宾客亲戚馈问之用。即省市办金钱。中庭之树。莫善于梅枣香圆橙橘茱萸之类。莫不善于桃李杏柿之类。盖物之易溃不能藏畜。吾所不取。农事大纲有三。道惟在豫。一疆界宜正也。田地赋役之所起。我不可以侵人。亦不可使人侵我。本让畔之意。与其以我侵人。毋宁使人侵我。语曰。终身让路。不枉百步。终身让畔。不失一段。若地段田角。与人相间。彼此便利。则兑换可也。一沟渠宜浚也。田功水利。一方有一方之蓄泄。一区有一区之蓄泄。一亩亦有一亩之蓄泄。漏而不知塞。壅而不知疏。日积月累。愈久而力愈难。燥湿不得其宜。工费多而收较薄矣。其事系一家者。固宜相度开浚。即事非一家。利病均受者。亦当集修治。不可观望推。萌私己之心。且思大禹平治九州岛水土。兴万世之利。何乡党中。被一夫涓滴之泽乎。若乃占公为私。损人益己。自非人之所为矣。一塍岸宜修筑也。吾乡视海宁为下。既不忧旱。视归安为高。亦不忧水。圩岸虽不甚重。然不时为修筑。则地虞摊塌。田患漏泄。积久滋弊。恒至疆界失其旧所。田塍地。草根盘踞。所损亦复不少。宜于农隙之月。趁晴清理修治。则省忙工。若闲时蹉失。到插种收成之后。便无及矣。至于坟墓居址。以及道路桥梁。凡属[已](己)所当为。虽于农务无关。亦当乘隙料理。非度外可置也。田功

种田地利最薄。然能化无用为有用。不种田地力最省。然必至化有用为无用。何以言之。人畜之粪。与灰泥。无用也。一入田地。便将化为布帛菽粟。即细而桑钉稻草。无非家所必需之物。残羹剩饭。以至米汁酒渣。上以食人。下以食畜。莫不各有生息。至于大者。勤则善心生。爱土物。厥心臧。又勿论[已](己)。筋力有用也。逸则脆弱。丁口有用也。闲则虚靡。金钱粟帛有用也。薪油耗之。酒浆耗之。瓜蔬又耗之。麻缕丝枲亦耗之。俭者耗三之一。奢者过之。至其甚者。男习惰游。女休蚕织。长傲诲淫。又勿论已。贾子曰。治天下至纤至悉也。此言虽大。可以喻小。人能综其大纲。复不厌纤悉。家政其庶理乎。农事纤悉

吾里田地。上农夫一人。止能治十亩。故田多者佃人耕植而收其租。又人稠地密。不易得田。故贫者赁田以耕。亦其势也。尝读孟子曰。诸侯之宝三。土地人民政事。士庶之家亦如此。家法政事也。田产土地也。雇工人及佃户。人民也。佃户终岁勤动。祁寒暑雨。吾安坐而收其半。赋役之外。丰年所余。犹及三之二。不为薄矣。而俗每存不足之意。任扑者额外诛求。尖斛面之类。必欲取盈。此何理耶。且思朝廷一布宽恤之诏。百亩之家。所益几何。而欢传万口。下加征之令。百亩之家。所损几何。而怨咨载道。岂非民力不可竭乎。大凡田所坐落。平日决宜躬履畎亩。识其肥瘠。计其宽隘。及泥荡水路。莫不画图详记。及佃户受田之日。宜至其室家。熟其乡里。察其勤惰。计其丁口。慎择其勤而良者。人而心一者任之。收租之日。则加意宽恤。仆人积弊。极力革除。至于凶灾争讼疾病死丧。及独贫厄。总宜教其不知。而恤其不及。须令情谊相关。如一家之人可也。近见富家巨室。田主深居不出。足不及田畴。面不识佃户。一任纪纲仆所为。至有盗卖其产。变易区亩而不知者。侵没租入。将熟作荒。退善良之佃。任与刁黠。种种弊端。不一而足。坐使生计匮索。虚粮积累。以致破家亡身。无不由此。或乃恃目前之豪横。陵虐穷民。小者勒其酒食。大者逼其钱财妻子。寘之狱讼。出尔反尔。可畏哉。佃户

西乡女工。大概织绵细素绢。绩苎麻黄草以成布疋。东乡女工。或杂农桑。或治纺绩。若吾乡女工。则以纺织木棉。与养蚕作绵为主。随其乡土。各有资息以佐其夫。女工勤者其家必兴。女工游惰其家必落。夫妇女所业。不过麻枲茧丝之属。勤惰所系。似于家道甚微。然勤则百务俱兴。惰则百务俱废。故曰家贫思贤妻。国乱思良相。资其辅佐。势实相等也。且如匹夫匹妇。男治田地可十亩。女养蚕可十筐。日成布可二疋。或纺棉纱八两。宁复忧饥寒乎。刺绣淫巧。在所当戒。女工

凡事各有成法。行法在人。其人存则其政举。其人亡则其政息。家政亦加之。归安茅氏。农事为远近最。吾邑庄氏。治桑亦为上七区首。今皆废弃。一者由天。荒乱而盗起也。一则由人。膏梁之久。不习稼穑艰难也。司马温公居洛。有田三顷。躬亲庶务。不舍昼夜。刘忠宣公教子读书。兼力农。日困之将以益之。宴安害人。游闲废事。古之人无不惧之。今农书所载者法也。苟非其人。法不虚行。行法之要。一曰忠信。一曰精勤。忠信以待人。则人无不尽之心。精勤以立事。则事无不成之势。要之忠信本也。卫诗星言夙驾。税于桑田。言劝课之勤也。而终之以秉心塞渊。騋牝三千。言其操心诚实而渊深。故虽畜马之。亦至于三千也。农桑之务用天之道。资人之力兴地之利。最是至诚无伪。百谷草木。用一分心力有一分成效。失一时栽培即见一时荒落。我不能欺彼。彼亦不欺我。不似末世人情。作伪难处也。然与世人相交。农终易处。以雇工而言。口惠无实即离心生。夙兴夜寐即朝气作。俗曰作工之人要三好。银色好。饮食好。相与好。作家之人要三早。起身早。煮饭早。洗早。三好以结其心。三早以出其力。无有不济。推之事事。殆一辙也。习勤

人言耕读不能相兼。非也。人只坐无所事事。闲荡过日。及妄求非分。营营朝夕。看得读书是人事外事。又为文字章句之家。穷年累岁而不得休息。故以耕为俗末劳苦不可堪之事。患其分心。若专勤农桑。以供赋役。给衣食而绝妄为。以其余闲。读书修身。尽优游也。农功有时。多则半年。谚云。农夫半年闲。此半年之中。一月未尝无几日之暇。一日未尝无几刻之息。以是开卷诵习。讲求义理。不已多乎。窃谓心逸日休。诚莫过此。

　　田制说筹济篇　
杨芳

井田之制。起于黄帝。三代因之。自商鞅开阡陌而井田废。劝农书曰。欲仿井田。不必尽泥古法。纵横曲直。各随地势。浅深高下。各因水势。程子云。必井田而后天下可为。非圣人之达道。道在仿其意行之而民不病。田不可复井。而遂径沟畛之遗意犹存也。古者后稷为田。一亩三畎。以后随地制宜。田制不一。区田之法。见农政书。云每亩可收六十六石。学种者或半之。或云一亩可收六十石。兖州刺史刘仁之在洛阳。曾为之。一亩可收百石。人以收获之数过多。致疑失实。　国朝康熙丁亥。桂林朱公龙耀为蒲令。取区田法试之。后为太原司马。在平定亦然。收每区四五升。亩可三十石。爰为图说刊布之。近衢州詹公文焕监督大通。试之于官舍隙地。一亩之收。五倍常田。又聊城邓公锺岳。于雍正末亦曾行此。一亩多收二十斛。王尔缉于大旱时力务为此。亩得五六石。因着区田法。然则前人亩收百石六十六石六十石与夫三十石之说。或未必然。大约地少而收倍。良不诬也。陆桴亭欲以代田之法参区田之意。更斟酌今农治田之方而用之。见思辨录。此变通区田之法。而善用之者也。若夫建堤障水。则有围田。筑土避水。似围而小其面。则有柜田。架木作田。培葑泥而泛水上。则有架田。亦名葑田。濒江沿海。积淤泥而成腴壤。则有沙田。更有涂田。梯山为田。又有梯田。种植蔬果。别有圃田。因地异制。详见农桑诀。及劝农书。康济录行世。较区田为广矣。围田者。四围筑长堤而护之。内外不相通。江以南地卑多水。田皆筑土为岸。环而不断。随地形势。四面各筑大岸以障水。中间又有小岸。或外水高而内水不得出。则车而泄之。以是常稔不荒。今北方地坦平无岸。潦不能御水。旱不能畜水。焉能不荒。须令有力之家。度视地形。各为长堤大岸。以成大围。岸下须有沟泄水。则外水可护。而内悉为腴地。何虑水旱也。柜田者。其法筑土护田。俱置穴。顺置田段。便于耕莳。若遇水荒。田制差小。坚筑高峻。外水难入。内水则车之易涸。浅没处。宜种黄穋稻。此稻自种至收。不过六十日。能避水溢之患。如水过。泽草自生。糁稗可收。高涸处。亦宜陆种诸物。此救水荒之上法。因坝水溉。田亦曰坝田。沙田者。沙淤之田也。今通州等处皆有之。此田迎水。地常润泽。四围宜种芦苇。内则普为塍岸。可种稻秫。稍高者可种棉花桑麻。旱则便溉。或旁绕大港。潦则泄水。所以无水旱之虞。但沙涨无时。未可以为常也。涂田者。濒海之地。潮水往来。淤泥常积。土有草丛生。此须挑沟筑岸。或树立椿橛以抵潮汛。其田形。中间高。两边下。不及数十丈。即为一小沟。数百丈。即为一中沟。数千丈。即为一大沟。以注雨潦。谓之甜水沟。初种水稗。斥卤既尽。可种粱稻。此因潮涨而成。与沙田无异者也。架田之法。架犹筏也。农书云。若深水薮泽。则有葑田。以木缚为田坵。浮系水面。以葑泥附木架上而种蓺之。其木架田坵。随水上下浮泛。自不淹没。自初种以至收蓺。不过六七十日。水乡无地者宜效之。以上皆近水而为之制者也。惟梯田则成于山多地少之处。除峭壁不可种。其余有土之山。裁作重磴。皆可蓺种。如土石相半。则须垒石相次。包土成田。若山势峻极。人须伛偻蚁沿而上。耨土而种。自下登陟。俱若梯磴。故名梯田。如上有水源。则可种旱稻稻。如止陆种。亦宜粟麦。盖田尽而地。地尽而山。山乡细民。求食若此之艰也。自围田以至梯田。俱可植谷。至种蔬果之田谓之圃田。其田绕以垣墙。或限以篱堑。负郭之间。但得十亩。足赡数口。若稍远城市。可倍添田数。至一顷而止。结庐于上。外周以桑。课之蚕利。内皆种蔬。惟务取粪壤。以为膏腴。临水为上。否则量地掘井。以备灌溉。地若稍广。可兼种麻宁果物。比之常田。其利数倍。此园夫之业。可以代耕。养素之士。亦可托为隐所。乃农事之支流。而田功之余事也。大抵田制不一。各因地以制宜。而力田之事。全恃农夫有真精神流贯于其间。凡选种之取其肥实。粪力之取其腴厚。耕耨之必利其器。播植之必乘乎时。至纤至悉。具有经纶。临民者诚能访穷檐之疾苦。知稼穑之艰难。寓抚字于催科。殷鞠谋于积贮。乌在老农老圃之事。非即大人之学哉。

　　区田说　
孙宅揆

昔汤有七年之旱。伊尹始作区田。元王桢农书。推本泛胜之之法。以为每田一亩。广一十五步。每步五尺。计七十五尺。每行占地一尺五寸。计分五十行。其长一十六步。每步五尺。计八十尺。每行占地一尺五寸。计分五十三行。长广相乘。得二千六百五十区。空一行。种一行。隔一区。种一区。留空以便浇灌又可疏风方不热坏苗且以其土壅根除隔空可种六百六十二区。区深一尺。用熟粪二升。骤用生粪过多粪力峻热即热坏苗有害与区土相和。布种匀覆。以手按实。令土与种相。苗出时。每一寸留一株。每行十株。每区十行。留百株。别制广一寸长柄小锄。锄多则糠薄。若锄至八遍。每谷一斗。得米八升。如雨泽时降。则可坐享其成。旱则浇灌不过五六次。即可收成。结实时。锄四旁土。深壅其根。种既密穗又长大时恐风吹折其为区。当于闲时旋旋掘下。春种大麦宛豆。夏种粟米黑豆高梁黍。秋种小麦。随天时早晚。地气寒暖。物土之宜。节次为之。不必贪多。毋论平地山庄。岁可常熟。近家濒水为上。其种不必牛。惟用垦。更便贫家。大率区田一亩。足食五口。丁男兼作。妇人童子。量力分工。定为课业。若粪治得法。灌溉以时。虽遇灾旱。不能损耗矣。齐民要术云。兖州刺史刘仁之在洛阳。曾为之。一亩可百石。人多疑焉。古斗三当今之一。或者以是欤。康熙丁亥。桂林朱蕴叔龙耀为蒲令。邑处万山中。高陵陡坡。非雨泽不能有秋。爰取区田法试之。后为太原司马。在平定亦然。收每区四五升。亩可三十石。于是为图说刊布之。以为务农者劝。此则近事之明征也。徐元扈先生有言。三代制产。非以多与之为厚也。语云务广地者荒。诗云无田甫田。维莠骄骄。后稷为田。一亩三畎。伊尹作区田负水灌溉。古之治地者。尽力尽法而不务大。禹时稷为农师。洪水初治。作乂之土甚多。恐民务广地以致荒芜。故限田五十。使精于业。即五十亩可食八口之家矣。岂不谅哉。故详述其说。用着于篇。

　盛柚堂云。近衢州詹文焕监督大通。于官舍隙地为之。计一亩之收。五倍常田。又聊城邓公锺岳。于雍正末亦曾行此。一亩之收。多常田二十斛。

　雍正二年。直隶巡抚利瓦伊钧奏曰。尝考伊尹耕莘之时。有区田之法。收获倍蓰。臣绘成区制。在保定城内。赁地二亩。雇人试行之。其补种灌溉。尚未如法。而一亩之地。已收谷十六石。若无地穷民。得荒废之地数亩。俾其区种。则数口之家。亦能养赡。或岁遇旱涝。仿而行之。于农功大有裨益。奏入。奉　　朱谕。区田一说。向日视为迂之谈。亦未闻有行之者。观尔所奏。收获倍蓰。则非荒唐矣。此法倘能通行。获益良非浅鲜。虽系古人成法。亦尔一片为国为民之心。感格神明之所默授。朕实欣悦之至。俟后再有成效。更为源源奏闻。此诚美政也。钦此。

　　区田圃田说　
王心敬

区田。按农政书。汤有七年之旱。伊尹作为区田。教民粪种。负水浇稼。诸山陵倾阪。及田邱城上。皆务为之。以是支六年之旱。而民少流殍。其说虽无他书可证。然要之其法非智者莫办。凡少地之家所宜遵用。至旱荒之时。水泉阙少之乡。尤宜重留之意也。其法大约谓一亩之地。一十五步。每步五尺。计七十五尺。每一行占地一尺五寸。计分五十区。长相间。通二千七百区。空一行下种。于所种行内。则又隔一区。种一区。除隔空外可种六百七十五区。每区深一尺。用熟粪一升。与区土相和。布谷匀覆。以手按实。令土种相。苗出看稀稠存留。锄不厌频。旱则浇灌。结子时。锄区上土。深壅其根。以防大风摇撼。依此法者。倘不为蝗伤。每区收谷一斗。每亩可收六十石。余窃谓其法真贫家济荒之胜策。但如隔区间种。不但中道难行。亦且耘锄水灌。皆费周折。不如视地狭于中画路。以一尺五寸通畛为度。而画一种禾之沟。亦以通畛一尺五寸为度。区规深则一尺。用熟粪一升。照数均入。以手按实。视其可灌。则按时渥灌之。为工省而法捷也。至若一区能收谷一斗。一亩能六十石。及三十石之说。则亦恐不然。昔余当庚子辛丑大旱时。亦曾力务为此。虽人事未至精到。要之工力颇勤。亦只可亩五六石而止。彼亩收六十石三十石之说。或古人诱人力务区种之旨乎。然如大旱之岁。邻田赤地千里。而区田一亩独有六七石之获。果若数口之家能殚力务成。二三亩区田。便可得全八口之家父母妻子之命。其收效不亦宏且厚耶。呜呼。丰俭不常。是乃天道。家无素蓄之粟。抑且父母妻子之责。上下关于[已](己)身。即夫思患预防。可无虑欤。

圃田。种蔬菜之田也。其法缭以垣墙。或限以篱堑。负郭之间。但得十亩。足赡数口。若稍远城市。可倍添亩数。至半顷而止。结庐于上。外周以桑。课之蚕利。内皆种蔬。先作长生韭一二百畦。时新菜二三十种。惟务多取粪壤。以为膏腴之本。虑有天旱。临水为上。否则量地掘井。以备灌溉。地若稍广。又可兼种麻苎果谷等物。比之常田。岁利数倍。此园夫之业可以代耕。至于养素之士。亦可托为隐所。因得借赡。如汉阴之独力灌畦。河阳之闲居鬻蔬。亦何害于助道哉。

　　论区田　
陆世仪

予向读区田法而异之。以为播种之中。既有此妙法。古人何不悉以之教民。又民间何以竟不传此法。尝疑不。及读元史。见元时尝以此法下之民间。教民如法耕种。民卒不应。又特遣端官分督。究竟迄无成功。未审教督者非人耶。抑此法终不可行也。王桢曰。古人区种之法。本为济旱。惟近家濒水为上。其种不必牛。但锹镢垦。便于贫家。大率一家五口。可种一亩。男子兼作。妇人童。量力分工。定为课业。各务精勤。用省工倍。田少收多。按此云近家濒水。则邱陵城之地。必不可种矣。又闻常州镇江。田甚高仰。而土性受水。每农夫转水一日。则可停二三日。太仓土性独不然。其高仰之地。遇旱日必打水二遍。若●地则全不受水。未可一论也。贾思勰曰。区田以粪气为美。不必皆良田。又不耕旁地。庶尽地力。区种不先治地。即荒地为之也。又曰。区中生草拔之。区间草以之。若苗长不能用锄。则以镰比地刈其草秽。又曰兖州刺史刘仁之。昔在洛阳。于宅田七十步之地。域为区田。收粟三十六石。然则一亩之收。有过百石矣。徐元扈曰。区收一斗亩六十六石。即区田一亩。可食二十许人矣。古今斗斛绝异。周礼食一豆肉。饮一豆酒。中人之食也。若如今升斗。则中人岂能顿尽。孔明数升。已自不少。廉颇五斗。得无太多。计今之亩若斗。则每亩可收数石。可食两人以下耳。见文学张弘言有粪种壅法。即今尝种稻田。亦可得谷亩二十余斛也。

予欲以区田语乡人。询其可否。恐乡人以为书本中语。骇而不信。乃诡言曰。近有自湖广来者。云彼处种田。有区种法。亩可得米二十石许。果否。因以其术详告之。乡人曰。理或有此。吾乡有种芋者。其法近此。因言种芋法。先掘地为区。每区深阔各三尺许。熟粪壅之。每区种芋一株。渐锄土壅芋。既成。每区得芋若干斤。每斤得金若干。计每亩约得金四十两许。即此法也。予又问区芋得利如此。今人家何不多种。曰工力甚费。人不耐烦。然则区田之法不行。亦工力费而人不耐烦也与。然当赋役烦重之世。苟能躬耕四五亩。即可为一家数口之养。此莫大之乐。又何工力烦费之足忧乎。

予闻东乡有撮谷法。种必倍收。而人每不肯种。又不能多种。予问其详。云撮谷有二难。一则耘铴难。一则易酣。不能耐风潮也。撮谷之法。先耕地。车水浸田。然后下种。以三指撮谷种下之。约五六寸一撮。如莳秧状。撮毕。以足徐退。复撮如初。足从水中行。水微荡漾。则谷种不定。多四散不能成稞簇。故不便耘铴。又根出浮面。入土不深。稞长大。上实下虚。故易酣。且不耐风雨也。以此知区田之法之善。隔区分种。则下种有地。不必足立水中。以手按实。则无荡漾之患。苗出看稀稠存留。则无耘铴之艰。渐耨垄草以壅其根。则根深蒂固。无酣侧之虞。而耐风与旱。以此征之。区田之倍收必矣。撮谷区田之倍收有故。秧不移种。元气未泄也。今田家莳秧。先一日拔秧浸水中。或一宿。或再宿不等。甚者或经三四宿而后始莳。莳之时抛掷堆。不少惜。莳后遇赤日。则黄萎。数日而后。始醒。秧之元气泄尽矣。其值阴雨而易醒者。则稻必胜。早莳之胜于晚莳。亦以过小暑。则气渐热。秧难遽醒也。由此观之。同一莳也。醒之难易。犹系禾之善否。而移种不移种之分乎。

看来秧性。亦大耐磨折。今草木之类。必贱种乃易植。其贵种则移种之顷。百方调护。犹多萎死。秧则不然。其拔也信手速拔。不顾惜。抛掷堆。弃置累日。其莳也。两指夹之。插入水土。纵横欹斜。未尝壅治。然及其既成。犹能亩收三四石。使壅护爱惜。曲尽其道。如区田诸法。所获过倍。亦何足疑。乃今人习于苟简。惟务欲速。终不肯加工加力。至诬古法以为必不可用。吾末如之何也已矣。古人云。卤莽而耕。灭裂而获。此言岂欺我哉。但野人愚而固。未可以言语争。有心者能躬行以率之。则庶几矣。

汉武帝使赵过为搜粟都尉。过能为代田。其耕耘下种田。皆有便巧。一岁之收。尝过缦田亩一斛以上。用力少而得谷多。按代田。即古后稷法一亩三甽。岁代其处。故曰代田。后稷以二耜为耦。广尺深尺曰甽。甽长终亩。一亩三甽。一夫三百甽。而播种于甽中。苗生叶以上。稍耨陇草。因隤其土。以附苗根。故诗曰。或耘或耔。黍稷儗儗。耘。除草也。耔。附根也。言苗稍壮。每耨附根。比盛暑陇尽甽平。则根深而能耐风与旱。故儗儗而盛。缦田。平田也。谓如今之田不为甽。漫漫然。故曰缦田。此大约如区田而简易过之。然曰过缦田每亩一斛以上。则亦不过胜而已。区田数倍之说。恐未必也。

赵过代田之法。其简易远过区田。区田之法。必用锹镢垦掘。有牛不能用。其劳一。必担水浇灌。有车戽不能用。其劳二。且隔行种行。田去其半。于所种行内。隔区种区。则半之中又去其半。田且存四之一矣。以四之一之田。而得粟欲数十倍于缦田。虽有良法。恐不及此。今欲以代田之法参区田之意。更斟酌今农治田之方而用之。凡未下种之初。先令民以牛治田甽。甽深一尺。广二尺。长终其亩。甽间为陇。陇广一尺。积甽中之土于陇上。一亩之地。阔十五步。步当六尺。十五步得九十尺。当为甽陇三十道。甽之首为衡沟以通灌输。夫甽陇分则牛用矣。衡沟通则车戽便矣。甽广于陇。则田无弃地矣。乃令民治粪。粪之法。各以其土之所宜。及时播种。播种之法。一如区田。先以水灌沟。使土少苏。平其块垒。乃徐播种。以手按实。之以灰。而微润之。苗出。耘之如法。使其中为四行。行相去五寸。间可容铴。生叶以上。乃渐耨陇草。隤土以附之。其应下垦及应阁水复水。俱依今农法。试之当必有。

今人不种区田者。一则不知其法。一则工力费。一则江南水田。田中冬夏积水。不便开沟分甽。惟高田可分甽。则又有不便者。高田冬必种麦。麦至夏至方收获。若区田则清明谷雨之时。已将播种。其开沟分甽。须于冬春之间毕工。是因谷而废麦。区田所以终不可行也。然予于此。又有一说。今人欲种早花。或早稻。则冬间便荒地不种二麦。其言曰。虽少一熟。然地力总在内。不较输也。早稻早花之获不及区田。然农人犹能舍彼就此。区田乎。故吾以为农人能分早花早稻之田。以种区田。亦庶几两得矣。

种区田又有两便之法。凡农家种稻。先于清明时。治地为秧田。俟小满前后分莳。其种秧之田。亦拔起再莳。今何不寄种秧于区田。当播种时。分其田十之二三。开甽如前法。俟苗长插莳之际。则分其余秧。以莳他田。在区田则以当耘耔。在常田则以当播种。是诚两便。

农家种稻。最苦耘铴。耘铴之时。正当溽暑。又苗禾已长。人行其中。暑气蒸郁。大不堪耐。故农家耘铴。多在清早。日稍中即起。或有竟不耘铴者。区田费耘。故人尤畏。然吾又有说于此。常田耘铴。多在暑中者。以插莳故晏也。若区田不用插莳。则苗长自速。大约常田插莳之时。区田已将耘铴矣。何暑之有。至于锄土壅根。则今种棉之家。日暴于田。不以为苦而不锄。区田垄高。足不濡水。与锄棉同。亦何惮而不为哉。

稻熟时。予往观刈获。见田傍一禾甚长。高禾约尺余。顾问之。佃曰。此予偶遗一粒谷。未尝粪治。今秀实如此。亦甚奇。予因子其穗。得二百余粟。时禾遍数。皆九十余粟。是禾不啻倍之。因思此禾。未尝移种。元气未泄故也。然偶遗田旁。不粪不耘。纤毫未加人力。其稍壮硕者。特以得全于天耳。使如前法。尽种植之宜。其穗之长茂坚好。又岂特如斯已乎。信乎树艺之法。不可不讲也。

　　恒产琐言　
张英

三代而上。田以井授。民二十受田。六十归田。尺寸之地。皆国家所有。民间不得而私之。至秦以后。废井田。开阡陌。百姓始得私相买卖。然则三代以上。虽至贵巨富。求数百亩之田。贻子及孙。不可得也。后世既得而买之矣。以乾坤之大块。国家之版图。听人画界分疆。立书契。评价直而鬻之。县官虽有易姓改氏。而田主自若。董江都诸人。亦愤贫者无立锥之地。而富者田连阡陌。欲行限民名田之法。立为节制而不果行。乃祖乃父。以一朝之力奄有之。使后人食土之毛。善守而不轻弃。则子孙百世。苟不至经变乱。亦断不至于流离。夫孟子以王佐之才。其言王政。一言以蔽之。曰有恒产者有恒心而已。曰五亩之宅百亩之田而已。曰富岁子弟多赖而已。一部孟子。实落处不过此数条。而终之曰。诸侯之宝三。土地一也。予谓土地之可宝者又有三。请一一言之。天下之物。有新则必有故。屋久而。衣久而敝。臧获牛马。服役久而老且死。当其始重价以购。越十年而其物非故矣。再越十年而化为乌有矣。独有田之为物。虽百年千年而常新。即或农力不勤。土敝产薄。一经粪溉则新矣。即或荒芜草宅。一经垦辟则新矣。多兴陂池。则枯者可以使之润。勤薅荼蓼。则者可以使之肥。古及今。无有朽蠹坏之例。始而养其祖父。继而养其子孙。无德色。无倦容。此其可宝者一也。天下货财所积。则时时水火盗贼之忧。至珍异之物。尤易招尤速祸。草野之人。有十金之积。则不能高枕而卧。独田产不忧水火。不忧盗贼。不劳守护。即有兵戈旱干水溢。离井去乡。事定归来。室庐畜聚。一无可问。独此一块土。张姓者仍属张。李姓者仍属李。芟夷垦辟。仍为殷实之家。举天下之物。不足较其坚固者。且地德最实。薄植之而薄收。厚培之而厚报。或四季而三收。或一岁而再种。中田以种稻麦。旁畦余陇以植麻椒木棉之类。有尺寸之壤。则必有锱铢之入。不劳生计。不受忌疾。故与其取财于人。不若取财于天地。此其可宝者二也。今人家子弟。鲜衣怒马。恒舞酣歌。一裘之费。动至数十金。一席之费。动至数金。不思吾乡十余年来谷贱。竭十余石谷。不足供一筵。竭百余石谷。不足供一衣。安知农家作苦。终年沾体涂足。岂易得此百石哉。古人有言。惟土物爱。厥心臧。故子弟不可不令其目击田家之苦。开仓粜谷时。亦当令其持筹。使知来源之不易。则自知浪掷之可惧。此其可宝者三也。今人乃视为鄙事。不一留意。显犯孟子之戒而不知。亦独何哉。

尝读雅颂之诗而叹古人之于先畴如此其重也。楚茨大田之诗。皆公卿有田禄者。周有世卿。其祖若父之采地。传诸后人。故曰曾孙。今观其言曰。我疆我理。曰我田既臧。曰我黍我稷。我仓我庾。农夫爱其曾孙。则曰曾孙不怒。曾孙爱其农夫。则曰农夫之庆。以致攘馌者之食。而尝其旨否。剥疆埸之瓜。而献之皇祖。何其民风朴。上下相亲如此。不止家给人足。无分外之谋。而且流风余韵。有为善之乐。此其所以享国承家。长远无弊也。今世士夫之穷。皆由于无恒产。而鬻产之源。则必在乎债负。债负之来。由于用度不经。故不经者。债负之由也。债负者。鬻产之由也。鬻产者。饥寒之由也。欲除鬻产之根。则断自经费始。居家简要可久之道。则有陆梭山量入为出之法在。其法合计一岁之所入。除完给公家而外。分为三分。留一分为歉年不收之用。其二分分为十二分。一月用一分。若岁常丰收。则是古人耕三余一之法。值一岁歉。则以一岁所留补给。连岁歉则以积年所留补给。如此。始无举债之事。若一岁所入。止给一岁之用。则一遇水旱。必至逃亡。逃亡则田必荒芜。荒芜则谷入必少。此时赋税必暂免而旋急。数端相因而至。乃必然之理。有田之家。其为苦累。较常人更甚。此时轻弃贱鬻。以图免追呼。实必至之势也。然天下凶荒日少。丰稔日多。及至丰稔。而产业既鬻于人。向时富厚之子。今无立锥矣。此时当大有忍力。或鬻衣服。或鬻簪珥。或鬻臧获。藉以完粮。打精神。召佃辟垦。乘间投隙。收取些须。以救旦夕。谷食不足。充以糟糠。凡百费用。尽从吝啬。千辛万苦。以保守先业。大约不过一二年。过此凶险。仍可耕耘收获。不失为殷厚之家。此亦余所目击者。

吾既极言恒产之不可鬻矣。虽然。守之有道。不可不讲。若不善经理。付之僮仆之手。任其耗蠹。积日累月。沃者变而为瘠。润者化而为枯。稍瘠者化而为石田。田瘠而亩不减。入少而赋不轻。平时仅可支持。一遇水旱催科。则立槁矣。是田本为养生之物。变而为累身之物。然则如之何而后可哉。欲思无鬻产。当思保产。欲保产当使尽地理。尽地理之道有二。一在择庄佃。一在兴水利。谚云。良田不如良佃。此最确论。主人虽有气力心计。佃惰且劣。则田日坏。譬如父母虽爱婴儿。付之悍婢之手。岂能知其疾苦乎。良佃之益有三。一耕种及时。二培壅有力。三蓄泄有方。古人言农最重时。早一月。有一月之益。故冬最良。春次之。早种一日。有一日之益。故晚禾必在秋前一日。至培壅则古人所云百亩之粪。又云凶年粪其田而不足。诗云。荼蓼朽止。黍稷茂止。用力如此。一亩可得两亩之入。地不加广。亩不加增。佃有余而主人亦利矣。畜水用水。最有缓急先后。当捄则捄。当待则待。当弃则弃。惟有良农老农知之。劣农之病有三。一耕稼失时。二培壅无力。三畜泄无方。若遇丰稔之年。雨泽应时而降。惰农劣农。亦卤莽收获。隐藏其害而不觉。一遇旱干。则彼此优劣立见矣。且良佃所居。则屋宇整齐。圃茂盛。树木葱郁。此皆主人僮仆力之所不能及。而良佃自为之。劣佃则种种反是。此择庄佃为第一要务也。禾在田中。以水为命。谚云。肥田不敌瘦水。古人开一亩之田。则必有一亩之水以济之。后世人家僮仆。管理庄事。兴塘几石。修屋几石。为开销之具而已。何尝有寸土一锸。及于塘堰乎。夫塘宜深且坚固。余曾过江宁南乡。其田最号沃壤。其塘甚小。不及半亩。询之土人。知其深且陡。有及二丈者。故可以溉数十亩之田而不匮。吾乡塘最多。且大。有数亩者。有十数亩者。然浅且漏。大雨后亦不满。稍旱则露底。田待此为命。其何益之有哉。日积月累。田瘠庄敝。租入日少。势必鬻变。此兴水利为第一要务也。若不知务此。而止保守前业。势岂能由已哉。予置田千余亩。皆苦瘠。以不能多办价值。故力不能置膏腴沃壤也。然细思膏腴之价。数倍于瘠田。遇水旱之时。膏腴亦未尝不减。若丰稔之年。瘠土亦收。而租倍于膏腴矣。膏腴之所以胜者。鬻时可以得善价。平时度日。同此稻谷一石耳。无大差别。且腴田不善经理。不数年变为中田。又数年变而为下田矣。瘠田若善经理。则下田可使之为中田。中田可使之为上田。故但视后人之能保与不能保。不在田之瘠与不瘠。名庄胜业易为势力家所垂涎。子弟鬻田必先鬻善者。予家祖居田甚瘠。在当时兴作尽善。故称沃壤。四世祖东川公卒时。嘱从人葬于宅之左。曰恐为势家所夺。正此意也。予初析产得三百五十余亩。是时吾里田产。正当极贱之时。人问曰。君析产有银乎。予对曰。但有田耳。亦苦急切难售。奈何。今始知析产之妙。正妙在无银。田之妙。正妙在急切难售。古者人有恒产之世。所以民无甚富。亦无甚贫也。

人家富贵。暂时荣宠耳。所恃以长子孙者。毕竟是耕读二者。子弟有二三千金之产。方能城居。薪炭蔬菜鸡豚鱼酰醢之属。亲戚人情应酬宴会之事。种种皆取办于钱。丰年则谷贱。歉年谷亦不昂。或仅可支吾。若千金以下之业则断不宜城居矣。何则。居乡则可以课耕数亩。其租倍入。可以供八口。鸡豚畜之于栅。蔬菜畜之于圃。鱼畜之于泽。薪炭取之于山。可以经旬累月。不用数钱。且乡居则亲戚应酬寡。即偶有客至。亦不过具鸡黍。女子力作。可以治纺绩。衣布衣。策蹇驴。不必鲜华。凡此皆城居之所不能。且山水间优游俯仰。复有自得之乐。而无窘迫之忧。人苦不深察耳。果其读书有成。策名仕宦。可以城居。则再入城居。一二世而后。宜于乡居。则再往乡居乡城耕读。相为循环。可久可大。岂非吉祥善事哉。且世家之产。在城不过取其额租。其山林河泊之利。所遗甚多。此亦势不能兼。若贫而乡居。尚有遗利可收。不止田租而已。此又不可不知也。

予之立训。更无多言。止有四语。读书者不贱。守田者不饥。积德者不倾。择交者不败。尝将四语律身训子。亦不用烦言多说矣。虽至寒苦之人。但能读书为文。必使人钦敬。不敢忽视。其人德性。亦必温和。行事不颠倒。不在功名之得失。遇合之迟速也。守田之说。前已详之。积德之说。六经语孟。诸史百家。无非阐发此义。不须赘说。择交之说。予目击身历。最为深切。此辈毒人。如鸩之入口。蛇之螫肤。断断不易。无解捄之说。则择交尤四者之纲领也。

　　说粪友人以担粪图嘱题因作此　
张海珊

凡田有厚薄。土有肥硗。皆缘粪气为美恶。粪以柔之无疆●。粪以壅之无轻爂。薄使厚。过使和。粪之利益宏哉。凡粪载于周礼。杂见于诸家种植之书。粪之类或以马骨牛羊猪麋鹿。或以禽兽毛羽。或以腐。以败叶。以枯朽根荄。或以缫蛹汁。以沟渎泥。或以人溲。及牛豕溲。其类猥且赜。凡人溲为大粪。余为杂粪。苗粪为蚕豆为大麦。草粪为翘荛陵苕。为苜蓿为苔华。江南水田冷。宜火粪。江淮迤北宜苗粪。凡制粪多术。有踏粪法。有窖粪法。有蒸法。有酿法。有煨有煮。而煮尚矣。凡置粪处。或为池。或为厕。惧其露也。为之屋。惧其渗也。为之砖槛。凡用粪有时与法。用之未种先曰垫底。用之既种后曰接力。不得其时与其法。则枝叶茂而实不繁。粪过多则峻热而杀物。凡粪具。有畚有帚。有杴有朳有瓢柸。载粪有划船。有下泽车。尝试论之。人莫不生于至秽。构精为人。蒸腐为物。积刀贝为富贾。餍肥甘为大官。水至清则无鱼。人至清则无福。精液化人。谷化精液。土化谷。粪化土。异哉。文之所以从异者以此。凡粪虫。有蛆。有蛣蜣。

　　宝相寺记　
吕星垣

出宿松县东门十有五里。曰白马河。河干有寺。不知所始。府县志皆称三祖灿建其像设居门者。相传唐人所为。因名曰宝相。先是寺有田数十亩。寺僧率顽惰不事事。田屋废。鞠为茂草。乡人闻僧净轮贤。方自力作。居藏经庵。因礼请来主是寺。净轮辞不获。既至。慨然曰。吾力能兴复之。方是时。寺荒落甚矣。前以土栖门。后屋一区。上漏下湿。狐狸于佛座。鸠雉鸣于钟磬。人骤闻净轮言。笑不信者半。不数年成堂。堂中增新大像三。小像五。不数年成门。门中像复其旧。不数年成室。室中宾客之位。仓庾庖湢。经籍之无不具。于是所谓宝相寺者。焕然改观。父老相与咨嗟太息曰。吾及见此寺。未尝有此也。净轮请予为之记。予不多净轮之能兴复是寺。而独喜其所以兴复之力。皆出于力田。而不以乞化布施烦吾里人也。宿松田瘠而赋重。安庆属县六。宿松次五。其广轮不及怀宁桐城远甚。怀宁桐城田皆三千余顷。宿松田则至四千四百余顷。志称明令屠叔芳虚增亩额。求媚上官。后不良于死。宿松之民。至今蒙害未已也。他邑田皆恒产。宿松田惧为累民。所以贫困而不可救。田既为累。故逃亡恒多。力田者恒少。农事不修。率以惰废为常。夫有田而不力田。岁赐其复。无益也。重赋乎。宜乎宿松之贫且困也。诗曰。三之日于耜。四之日举趾。此西北高寒。气候不同耳。若东南则未有逮。春始耕者也。宿松滨湖。冬逐鱼蛤之利。弃田不治。始春乃耕矣。诗曰。载芟载柞。其耕泽泽。必芟柞其草木。以罨藏之。而发其土膏。未有徒耕者也。宿松举耜覆土。犹或不全。无不徒耕者矣。诗曰。千耦其耘。徂隰徂畛。始则周行畛隰。足治草之萌芽。使不得生也。又曰。其镈斯赵。以薅荼蓼。继则操持利器。手壅草之芜薉。使助荣滋也。宿松则有植而不芸。芸而不复至田者矣。田且如此。其它一切沟洫蚕桑畜牧之法。皆置不讲。然则民之贫且困也。惰废之害未[已](己)也。不尽屠令加亩之罪也。净轮初至宝相寺。稍因其寺之旧田而力治之。蓄其余而渐买其附近之田。燔烧其草木而覆以土。渍以盥浴食饮之水。以为之粪锄。并其田之奇零以拓大其畛域。平治其崩砣硗确之余以就其耕。负沙杂土。筑堤防以潴其潦水。无寒暑燥湿雪霜而不履于田也。故收田之入。治五材。鸠五工。不十余年而事集。然则宿松之田。何尝为累哉。虽以屠令增亩之重。而凈轮力而治之。犹足赖如此。又何患平贫困之不可救哉。予考天下税粮。莫重于苏州松江。然其田亩直十金以上。宿松则亩不过五六铢而已。甚或弃之听人耕。又甚则出钱以资受者。求脱田而去。则甚矣宿松之贫且困也。先王之法。有力田之科。惜也凈轮逃于佛。倘非然者。举之为吾邑农师。庶俗其可救乎。曾子固谓佛氏之徒。不抚耞耒。累百十钩奇。飞货以病民。若凈轮者。宁有是哉。其所收徒。多窭人弃子。抚于乳幼之初。而时养其父母。其邻人贫者。常需其余以济。净轮其贤矣哉。抑非但农师已也。予故因其请。而推论之。为邑人劝。毋徒以增亩罪屠令也。净轮持戒律甚严。通内典法。邑士君子皆与游。
  </div>
  <div class="pagination">
   <a href="皇朝经世文编_page110.html">
    上一页
   </a>
   <span>
    ...
   </span>
   <a href="皇朝经世文编_page106.html">
    106
   </a>
   <a href="皇朝经世文编_page107.html">
    107
   </a>
   <a href="皇朝经世文编_page108.html">
    108
   </a>
   <a href="皇朝经世文编_page109.html">
    109
   </a>
   <a href="皇朝经世文编_page110.html">
    110
   </a>
   <span class="current-page">
    111
   </span>
   <a href="皇朝经世文编_page112.html">
    112
   </a>
   <a href="皇朝经世文编_page113.html">
    113
   </a>
   <a href="皇朝经世文编_page114.html">
    114
   </a>
   <a href="皇朝经世文编_page115.html">
    115
   </a>
   <a href="皇朝经世文编_page116.html">
    116
   </a>
   <span>
    ...
   </span>
   <a href="皇朝经世文编_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
