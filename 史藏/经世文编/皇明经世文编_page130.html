<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 130 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 130 页/共 172 页
  </h1>
  <div class="content">
   复郡梅墩论河漕
　　与吴自湖论河复清口
　　复高凤渚（亭障徭赋）
　　复胡顺庵
　　复邢知吾
　　复戚南塘
　　复郭环一
　　复高凤渚（制驭番虏）
　　复张崌崃
　　与王鉴川论封贡第五书【封贡】
　　夜役至、领手教及疏揭、知贡议有成说矣、但李宁未归、犹虑老把都去就不定、晦日之午、得二十六日所发李宁禀帖、不觉欣跃、计疏议巳发行矣、疏中事体、可谓曲当钱粮说破最善。前后事体。剖判极分晓。事定后、将前后疏议、并诸案照、及宣谕等札依、日月欠成一编、刻而传之不唯使天下知事之始末。心之劳悴。且使嗣事者有所遵守也。疏中所议贡期以圣节为则。名义甚正大。但此事开端之始。须为久远计。贡期当令日后可以遵行秋防须严此论得之如先帝圣节正在秋高马壮之时亦足虑也甥意但令二月为期。三月后出边。永为定例。其圣节但令四酋一人。或二人。各献马或五匹。或十匹来贺余小头目免行。庶无后虞耳阿力哥此人劝俺荅孙来降者似未可遣去。前老酋亦留丘富子。足以相当但不知此夷其心去向何如。须有以牢笼之不论在彼在此。不论和战。皆有以得其用为妙。老把都等夷使至、不知赍有番文否、来使必有说、幸不惜详示、老把都既放史大官儿子还可省谕属夷勿再偷彼马。自生衅端。自议贡以来且数月。近边绝无抄犯。老酋不但守信义亦见伊威令严齐舅须申戒诸边。不可见小贪得。失信于虏也
　　与王鉴川论贡市第八书【贡市】
　　部议既得旨不允复留连数日、今晨始上、大要皆如舅议、唯贡使俱留边。所以欲令虏使入朝者此边臣欲示信于中朝也然其入朝或别生事端不如留之于边为省便耳此亦极便士大夫中无见识人多。异日或虏由居庸入犯必竞为危言相射若虏使绝不入则哓哓者无所借口矣今早讲筵中、内阁面奏、石老致词、谓北虏请和。虽未可永保。但得一年。则有一年之便。臣等以为当许。　皇上荅云、卿等议处停当行、出而诸公俱欣欣相视。亦胜事也。此事今番大定矣、且免小人闲言、真是可喜、但甥颇有杞人之忧、今贡使有定额。锡封有定员。则礼部抚赏必有定则、即如昨因那吉卖马得利。各帐物娘子。即纷纷来求讨。将来之事不可不谨虑预防杜其端衅也互市虽以入贡为期。或再本时、说大交易在入贡时。其时常虏众或三五来市、验有俺答把都真正番文。亦许随便与市。如此方妙。庶可久行。且无他虞耳。前见老把都与黄酋书。似皆有轻中国意。练兵励马。时不可忽。须知其必畔则我之为备有余虏之畔盟或五七年或十数年不可期而我之防之当如在旦夕庶有备无患。且可先事而伐其谋也
　　与王鉴川论贡市第九书【贡市】
　　昨晨得三日书、并俺把二酋来文、知老酋久待、有不耐意、幸昨旨意早饭时即下矣。圣心为此事甚切、前初二日部覆上时、令内使送至内阁传旨云、此事　重大、疏内语多不能详览、卿等可仔细区处、虽多费些赏赐也不妨、观　圣旨拳拳若此。而卿尹中绝无深诚念国者。真所谓独使至尊忧社稷也今日贡议之成虽诸相赞翊斡旋。其实宸断居多。可谓天幸。甥意可明以此意告虏。庙议不肯此意正须与虏知之伎之倚重边臣则事体得宜操纵在我说满朝公卿。因尔节年犯边。都不肯许封贡　皇帝说尔等犯边。巳申饬中外整兵马前来大阅。原要三五年间大行征伐。今尔等既知效顺。果是真心。我为天下主南北百姓。都一样爱惜。可且依他。封他官爵。许他通市。若是日久恭顺。自有重厚抚赏若或变心。那时再征伐他不难。传示各边不要懈了边备。使诸酋畏威感德亦一机也昨部覆巳拟如开元例。市用广锅。旋复中变。甥与诸老言锅是虏中日用所急。恐求之不已。况广锅京中甚多。或他物听民自用唯锅官买与为市禁民私市可也吉能一枝既附老酋求封。恐不可独遗。使虏缺望。而部议漫无定执、此须舅相视机宜、曲为之处也、天气渐热虏且过大青山避暑。不知塞上待市有多少人马各镇须选集武勇。严谨封守。以示有备、俺荅讨二十元宝一锭金。老酋之意。以赵全等换伊孙。今缚数逆。以此相抵也。况所缚诸逆皆琐细不足枚数。此虽非制虏大畧要以□费省事为较便耳如此板升万众竭中国之力不足致之矣不如明示不用则虏技穷矣若送至反难处也老把都颇有跳梁。此虏恃其兵力。不肯甘心不抢。以属夷为事端。或秋来欲紏土蛮侵蓟耳。须善侦之。传谕宣镇诸将、无生衅隙、使得执以为词、候天禄再不遣至、亦可疑也、再待封贡后、看虏情的向、前疏陈常差二通夜在渠营中、渠肯容否把都情状、亦须为老酋一言。使之谕解。仍严禁史车二酋。勿使复作梗也。贡使留镇城。只说内里热。恐伊不服水土生病。贡期向后须为活便。方可久是。并广锅及诸未尽事宜、舅可急上一疏、以应明旨、悉心区画、务求稳便可也、今通好之始。须预定规制恐戎心无厌。然向后抚赏亦以年渐增矣后来肆其贪求。与之则费不赀而财难继不与则弃前好而生后怨矣
　　与王鉴川论贡市第十书【贡市】
　　封贡　旨意既下、部咨闻巳发行矣求封通贡夷使即须放入边但吉能之使、又烦区画耳、侧闻近因夷夏通好。右卫大同城中。都有夷人往来买货。公明出入。此须为禁止。凡夷使须有各酋真正番文。当官验明。方许入城。方关防可施不然反侧之地。骄宗降虏。乘隙鼓煽。恐生他虞耳。又开市一节。众议閧然、多谓不可、今虽处分巳定、尚啧啧私议、固是见识短浅。亦因先年随市随抢故多疑惧。今作事之始。最宜慎重。务求十分停妥。商夷两便。此两者皆足败事调剂为难如夷人不利将决裂而去不顾后来或华人不利将怨谤横生讹言且起矣甥意虏马来多。商货必不能给。须官为区画。或将该领马官军预给以价。使入市收买。或预处物货以给虏求务使夷遂所欲民不知扰但不可行镇廵区处。镇廵必行各道各参游。各道行之州县。参游行之部伍大端既得作用又全在此等处得宜其势必至于坐派坐派一出公差人役抑勒需索侵隐诓骗之弊百孔而出必槩镇人心骚动矣此不可不预防也。但当三令五申。示以交易之利。临市防范。须示以可恃。令之无恐。果夷遂所求商得厚利。即不论来岁风声一传四外人必争赴矣如此则异论可息。和议可久。俺酋似巳归心于舅、或终无它虞、黄把二酋、既得官号抚赏、又获通市之利、必亦且顾恋、不轻易割舍、在我尤须时严修守、练简卒伍、奋扬威略、先事以慑其心、杜其狂心与骄态、果行之数年。愈久而人愈趋之。如辽东开元将永为中国利矣
　　复郡梅墩论河漕【河漕】
　　承示河淮迁变之详、及所为弭患通漕之方、晣如指掌、夫辟崔镇口以利黄水。就故道入海之势。挑清河口。令淮趋草湾。而复建闸清河之北。挽淮合河。此殆今日石画。必不可易者。第淮水既以清口高壅。回注山阳高宝。灌浸新堤。则淮扬民患极矣。何不即浚清口。而吴公南寻入江之道。必有说也。仆考黄河初时上流多分支派。故下流不甚迁徙。自嘉靖中年。支流淤塞。全河下注。乃无岁不迁徙、然彼时不唯不疏浚支流。反从而筑堰障之。惟恐复循故道者。以二洪得全河。其通漕反利耳。今二洪且壅。欲河循故道而入海。若不开上流支派。将岁无宁期。且涡口近　祖陵诚不可轻议。若赵皮寨孙家渡诸处。疏其一二故渠使伏秋水涨猛势。有所分泄。庶下流安便。不然总辟阔崔镇口数百丈恐其湍怒未易驯也夫事当变迁。营求之始。不厌为谋深远。唯高贤为国忠虑、则异日利赖无巳极矣、
　　与吴自湖论河复清口【河漕】
　　辱札谕、兼示河议、俱领至教、昨岁公原议欲还河故道。冀纾淮安患耳。清河以北建闸引淮。则为漕道计也。彼时正虑役巨费伙。措手不易。今河自归故道。淮自清口出下流仍与河合。即漕舟稍纡曲然比之启闭闸坝省力多矣民患国计两得其便、良有天助、当嘉靖末漕臣亦常建议。谓全河南注溢入清口。恐淤垫渐高。淮水不出。拟筑堤障清口。引淮东行。自七里店入河。正虑近日之患。今河淮之合。复在清口东。乃昔人所欲不惜工力从事者也。此时伏秋发水期巳过。河淮安流。则高宝湖水必渐稍减提工。行见奏绩耳。贤者独劳、北山所以兴剌、然公之茂猷嘉绩、则固圣心简在久矣
　　复高凤渚【亭障徭赋】
　　再承台札谆谆以亭障未缮、徭赋不均为言、且毅然图所以固封守苏罢瘵之策、极知台下为山右安攘计、至深远矣、无任欣戴、先朝以大同外障三关不以边论。故防守殊略。自正德嘉靖来。三关日多事矣。顾司封者卒卒谋目前不远虑。力亦不及。时亦不暇也。自虏款塞来、庙堂汲汲申饬、缮塞练武、为未雨桑土计、且遣大臣阅视至再、其言三关修守详矣、乃不知犹疏废若此、夫隐痼之疾、惟卢扁能知、人情偷安。稍劳之必生怨。凡事因循其弊皆坐此也故前人多捱日自释以去。今台下疚若巳病、欲以疗之、须自其要且冲者先从事焉、尤必粮饷足。犒赏丰。使人役忘其劳。乃为善道。第须先处钱粮耳。其墩墙缓急。修建次第。大西关山势陂陀。无甚高险。且土多沙松。易于颓壤。必扼要据险。使虏不能越。且可久恃。将必有道焉。亦尝有人称种树之说者。种树列险为力既省又无修筑之烦似胜于墙堡也弘正以前三关少警则林深势阻耳自伐山通道遂不禁蹂躏今欲种之三年之艾其果蓄欤古称榆塞柳塞以二木者易生且易林也唯台下参酌之、其均差役一节、极为疲民深幸、第所开州县。若屯留沁水。犹在中上。复有最积瘠累、而未之及者。或偶以其年粮完多故耳。幸台明虚心博访务求的确、亦有一州而东西异其肥硗。一县而左右分其高下者。不可一槩论也。若沃土岩邑。今天下所患在于常赋不均非必一槩烦重也即比常赋稍加。其又何害。则疲民之受益者多矣语无伦次唯台明谅之、
　　复胡顺庵【亭障】
　　自虏市目下巳告竣、其缮塞一节。三晋人终岁勤动。不息肩者。三四十年矣。方报完。复兴役。心尝疑之。博访其由。则谓非尽虚文抵饰。缮□劳费力倍而功少前贤常论之良由地无水石且土脉沙碛筑浚难而隳坏易耳国初时遍地林木。一望不彻。故虏患绝少。近日树木砍伐净尽。遂无限隔耳。故计莫如种树。树之速成。又莫如榆柳。仆因悟古人榆塞柳塞之有由也。然种树与筑墙不同。筑墙须密齐接续不可出入若种树则但视土之宜木处多种之初虽断续久之成林自然深厚相接葢取效不在一二年间也。
　　复邢知吾【河池盐法】
　　在前池盐不结。即将盐课查豁。嘉靖七八年间。有盐院题疏可验。于时部覆宣大岁额。发帑金补之。隆庆间池盐不生。盐院具奏。以帑藏空竭而边供甚棘。本部乃创为预责商办此法既以困商又将使塩课自此日耗。待池盐盛生补给之说。迄今为河东大害环中条数百里间富家无故破产者十室九矣。实非法也。兹承明台恻然动念、祈免逋课八万固为诸商大幸、若求长便、则帑金纵不能补发。或如丘文庄所议。解盐不生。通融行塩地分多少相补实为两益将河南汝南等处。用解盐引暂行淮盐河北开封等处。用解盐引暂行长芦盐。陕西等处。用解盐引暂行灵州盐。令三处解银河东运司充课。待盐生复旧。此亦通变一术也今岁盐花。未知此时何如。商困既极。若将来仍责预办。不惟理有不通。即力亦不敷。而势亦不行矣
　　复戚南塘【浙兵】
　　将军智略辐辏、为国虎臣、譬则于将莫邪、水剸蛟螭、陆斩犀象无不迎刃解者、南北奚择焉、第曩时海上百胜之声、着闻天下、比借重蓟左、虏畏威不敢轻犯塞、既无所试其长技、而贤者所在。傍观者又多责备焉。此与将军无损亦不足介怀也。然古称师克在和。建阃北门而优厚南卒此军中所以有后言也然卒□绥辑使不生変则戚将军驾御有法改耳今南兵去家万里。远戍兹土势不得不加厚。闻卒乘间颇啧啧以不均生怨心此当有以怀辑之耳昔高欢用鲜卑兵建绩。衣食倍于汉士。其初相怨望甚而欢能开谕和谐之故卒无它虞今将军开阃北门。凡在统驭。均其子弟。亦奚有南北之辨。要在办集疆事而巳。故愿善处乎此。而销其不平。即烦言无足恤也。
　　复郭环一【松潘虏情】
　　承示松潘虏情、伐谋之策、台下必有雄略、岂章句生所能遥度、但北虏耐寒。四时衣旃裘。西南山险林密。水草沮洳。或非其驰驱所便。以愚度境外诸番为所驱掠。势不能抗。而巢穴为所夺。失其生计。欲避则无地可往。欲入中国则必不见容。乃导虏入犯。指量番情尽此数语一则欲委祸于我。而偷以其间生息。一则欲借虏力随之入抢。冀以失之虏者取偿于我。一则虏与中国构。得利则无损于番。失利则士卒多伤。势且弱不敢孤悬处西裔。必归北。而诸番之患远矣。此番情也。若度虏情则抢番自其本志。宾兔亲俺荅予。既奉约束。岂其首先畔盟。且阶成凤固之间。北虏自来未至。况于松茂此必无之理。大虏未尝入川惟此一事然亦不至为深害则地利不便又新构和故耳彼入果得利其士马物故。且不债失。如或遭衄疫中国犄之番角之并西边数千里。率疲散之众。行所在为敌之途。岂敢尔耳。故虏不利入掠番利虏入掠凡言欲犯者皆番情也若虏果欲犯。且潜踪匿迹。使我不备。岂明言月日至于再三哉。果尔则虏亦无谋甚矣。不足惧也。然有一说。番欲虏入必诱以物产之富盛。告以兵力之脆弱。虏动心焉而不能舍也。又惮于汽盟失和市之利。且惧为俺酋所督过。乃以虚声恐喝。冀边将啖之金帛。渠可坐索重贿而且不妨和议耳。今之应之。固当中机宜。而待之尤须严备御。无论番虏逆顺。慎我自治之防。俾无间可乘。乃完道也。
　　复高凤渚【制驭番虏】
　　报代吏人至、接台谕、其论关右四镇之事详矣、仆家近汧陇、西事亦颇得之耳目为习、切尽一酋。读书好名。曩时贡市。多其主持。然亦贪狡多端。情状未易涯量。非欲饱气怠者。须谨待之。大数套虏。密迩封疆。嘉隆间。我军岁岁捣巢。不适宁居。其虏众愿贡市甚于中国此可保无变丙兔俺酋孤孽。弃置西极。其部落甚寡。昨岁为中国逋逃所诱。渐肆鸱张。军门一加威诘。即恐惧远去。此虽非革心。然实惮中国。非若青把都满五大等之桀骜也。番人以茶为生。悬命中国甚重。年来为此酋蹂躏。中国不能护。则固有所掠。属者不至附虏为中国患也。是时必有言虏复入蜀者然非事实也此唯在阶固等处文武官得人。保无他虑。而地方见连年多故。恐将来仍然。故先为此说。冀为异日免罪地耳。惟明台鉴之、
　　复张崌崃【杭城兵变】
　　前以浙兵不靖、特烦台驾南行、不意复与民变相值、杭中士民在都者咸言、若台下入城迟一日、即阖郡糜烂不可救矣、居崃本集乃不见处置浙兵事何也将其文稿有散佚耶诸狂狡乘兵变之后。瞷官府莫如巳何。掉臂横行。百千为党。真有燎原不可向迩之势。台下单车疾驰。不挟寸兵一士。沉机默运。霆击电举。煜轰莫测。豺狼鲸鲵。骈首就戮。使滔天撼地之凶。顷刻澌灭。何其神也。仆诚愿为执鞭、拜下风而末由、巳往者营兵负不赦之罪。而挟莫制之势。危疑反侧。胜之既未能。即欲结之亦未信也。今台下用以立功则彼既得自赎之路而在我可施有因之恩所以调停功罪。分别臧否。销前衅而图后效者。反藉是而获长便矣。台下应变雄略真与古名贤无异良仰良仰、至于疏中所陈江南有司刻削太甚。诸役悉怨。民不聊生。此乃海内同然。仆久所疚心者。希台下涣然改易弦辙。与浙人更始。天下有式范焉、此社稷福也、
　　序
　　恭拟世宗宝训序文
　　送少司马玉泉赵公奉召还阙序
　　恭拟世宗宝训序文【世宗宝训】
　　朕闻我　皇祖肃皇帝在位时、侍臣有请纂辑圣训、名之曰嘉靖政要者、我　皇祖谦让未遑、且曰他日朕身后史臣必书之、呜呼逖矣神衷、其俟诸后者晰也、兹者恭修宝录成、一代中兴大烈、巳烈槩见、朕仍命儒臣就中掇其睿谟伟制、便于诵法、遵旧例为宝训二十四卷、亲加裁览、葢不胜仰止之思焉、尝观前代人主训辞可传者无几、且往往出臣下拟撰、世庙宸翰所撰比　列圣为多故序及之惟我皇祖淋漓洒翰、顷刻千百言、累牍连篇、咸抒心所自得、无假思构、以之议礼议狱、经国筹边、惟所施用、直与执中精一之学、相为表里、其微词奥义、有前圣未发、六籍未备者、信定保之鸿谟、作则之明训也、朕生也晚、不获面承燕翼之谋然聆其绪言、遡其遗范、岂惟文章功业、灿然具陈、即精神心术之微、亦有可仰窥万一者、葢我　皇祖英资大畧、本出于性生、而典学崇儒、又干干无一息之怠、用能中天地为纲常礼乐之主、不偶然也、夫三代有道之长、其本在德泽、其具在法度、而救偏补弊、随时低昂、则存乎人焉、我　国家祖宗德泽在人、是时江陵当国意主综核凤盘特发抒此意要之当年　中兴之烈亦在是矣二百年如一日、顾法久而玩。吏缘为奸。惟　皇祖揆时之宜。干纲独断。故是篇所载。大要在综名实饬修攘以兴周官之法度而关睢麟趾之意。未尝不存乎其中诚仁义并用长久之道巳朕属承圣统、深惧弗克负荷、以忝先烈、惟是扬谟纂训、传之、无穷、使继今万世子孙、益知　祖宗德泽之所由延、法度之所以守、绍庭敬止、日慎一日、此则予小子一念觐扬之思、亦我　皇祖惓惓以继、述望后人之意也、是为序、
　　送少司马玉泉赵公奉召还阙序【京营】
　　玉泉赵公、以少司马抚晋之明年、闾井大和、卒乘辑睦、威信既昭虏奉约束惟谨、　天子矙晋鄙无事、乃召公赴阙、俾赞京营戎政、夫公勤事于四方久矣自其释褐登朝、驰驱南北、舟车且半天下、姑无论巳、即如六官亚尹、世称简秩、士大夫宣劳在国、于是少休焉、过此则位望益崇、责任滋繁剧矣、公既贰列卿、复出视漕政、巳又总师晋郊、曾不获一日自佚于秩、兹者明天子赐环之命、岂将以均劳与、不然也、葢今六官之务、任在常伯、亚尹虽与闻焉、受成而巳、故曰简也、若夫总　天子之六军。而督护之。以尊内威外。则少司马有专命在。而常伯不与焉者。其责任艰重。敻与诸曹不同。其劳则视诸在外宣力者更倍也。　圣天子将饬治诘戎、缵　二祖之洪烈、故妙简才哲、特加委任、不以劳佚论矣、尝观自古有天下者。莫不申固封守。崇严禁卫。以示天下形势。比承平驯久。则武备渐弛。振而理之。又惟禁旅为难。势也。近代若唐府兵号为善制。迨开元而敝。张燕公具文武材。其出阅边塞简军实。咄啐间汰冗卒二十余万。不劳余力也。比经营禁兵。则迟回四顾。不得巳而募武勇充行队焉。一时亦暂改观。然未十年。至使折冲府无兵可发。鱼书不用。汔外患兴。府兵弊而后彍骑□非彍骑改而府兵废也从来论者皆不能□见如此议者乃归咎彍骑之法为不善。假使当时不为彍骑其能复贞观番上初制乎此难言也　国家定鼎都燕。天下兵不当禁卫畿辅之众。岁漕东南粟数百万石饲之。虑至深矣。景泰间始肇团营之制。乃就伍中选果毅备征调优其衣粮。时时练习之其后虽屡有废更。大较不相远。迄今营制团操兵额仅十万余尔往时团操伍缺。有老家兵补之。葢取诸京卫所。今京卫所皆悬空籍。无一卒。而操兵且常不满十万之额。东南漕粮不减于昔。而度支仅仅无赢余。此其故有难究诘者矣。夫疆场事诚难。然受　天子专金戊之命。伸缩在巳。故豪杰之士。能以事功见辇毂之下其关系重于边塞乃积习之患则未可骤治者张燕公之在唐是巳。玉泉公南净海氛、北系虏颈、其才畧勋望、表表着当代、圣天子欲以作新禁旅、加意授任焉、则今之营兵、易耗蠹为精勇、复　祖宗旧者、必于玉泉公见之矣、公虽入、恶能佚耶、公坚心直道、不异古人、其所至有成绩、不独以才美、故余于公斯行、服　天子知人之哲、且庆戎政之积蛊有瘳也
　　记
　　怀庆府修建河内县河渠记
　　延绥镇修边记
　　平阳府襄陵县新建砖城记
　　京师新建外城记
　　怀庆府修建河内县河渠记【怀庆河渠】
　　河内在中州称沃壤。故赋入倍它邑。其地饶水泉浸灌之利。葢沁水自太行南出由枋口。而东会尧王泉。水又东丹水注之。丹沁之名。古今甚着。尧王泉不见于传记。征之水经注。五行之阜。丹沁之间。有刊水出焉在野王西北疑即此水云。沁水之溉田葢久。其易枋口以石门。则自魏典农中郎将司马孚始。其表云。云雨由人。熯潦不困。民到于今赖矣。其后一见于唐河阳节度使温造。尝奏开怀州古秦渠枋口堰。溉济源河内温武陟四县田五千余顷。再见于元怀孟路总管潭澄。令民凿唐温渠溉田。然皆沁水也其凿丹河以利民。不知始于何代。考郡志所载。引河溉田大利也此文故详之沁水凡引为支河者五。丹水凡引为支河者十。独尧王泉先未有引以溉者。然丹沁诸支河特其名称存郡志耳。其渠堰湮废水脉阏塞者且过半。故今河内民力称凋斁于曩时。隆庆丁卯、文安纪大夫来视郡事、毅然以兴废起疲为任、缮城隍、均田赋、节财用、肃纲纪、百度骎骎举矣、踰年值岁、大夫多方注措、谋所以佐百姓急者、或以水利告。大夫韪之。即躬率僚属升丘降隰。徧搜陈迹。质诸野老之识故实者。因得夫疏导兴建之宜。精心内画。具有成算。乃白之分守陈公、委郡倅临汾乔君某司其事、征丁夫于居民之濒河者分其役、捐俸金百佐其费、储赈济谷四百余石给其食、锸畚既备、百里具作、工殚吏勤、晨昏有课、甫阅月而功告竣矣、葢凡大夫所开创渠河六。在沁水有曰通济河。曰广惠北河。曰广惠南河。在丹水有曰康济河。曰普济河又引尧王泉为惠民河。通济即郡志所称广济。水经所谓沁水南出为朱沟水者。历济源河内温武陟四县。入黄河。延二百五十余里。意古秦渠唐温渠大较此耳夷塞积久。漫为平野。于是浚而廓之。岸口以丈计者六。底半之深十丈。其派引而旁出者十有四焉。中为石闸二广惠南北河。俱是济源县东。石梯取水。岸口视通济得三之一。底视岸口得四之三。深一丈。叙事简明北河长四十二里。派河十。中为阴洞二。大小闸九。南河长三十三里。派河十有三。中为阴洞一。桥二。闸如派河之数。二河俱复入沁康济自赵家庄取水。阔一丈五尺。深半之。派河十有一。中为石闸三。桥四。普济自翠筠观东取水阔二丈。深得其十七。派河十。中为石闸二。石桥五。阴洞三。二河俱长三十余里次第入于沁惠民自泉源取水。阔七尺。深倍之派河六。中为大小闸五。长一十五里。亦附广惠北河入沁其旧丹沁支河之可葺理者。悉为之启其塞畅其流焉。摠一语见其利由是四境之田无不受水利者河内乔尹翔凤。谓大夫是举、且贻怀民百世利欲勒诸坚珉、以垂示久远、乃纂述颠末、属史维记之、夫河内自秦汉来。民擅河渠之利。其疏浚筑捍防害永利当必代有作焉乃今上下数千载间。温节度潭总管之外无闻焉。二公固表树闳巨。余岂繄无人。特以纪述不存故耳。且元史载。总管功犹唯曰沁则丹水溉田不越胜国国初时耳今时作者名氏巳遗佚不可覩。矧远而千载下哉。大夫并浚三河。其兴建视温潭尤伟。不虑后无闻第以作法贻远。欲使来祀可述。仪鉴不远当必于斯文考焉。大夫名诫字勉夫、由工部郎出守怀庆、起家巳未进士云、
　　延绥镇修边记【延绥边防】
　　延绥并北边为塞。东起黄河堧。而西接于宁夏境。延亘千有五百余里。其缮塞为垣。实自青城余肃敏公始。当其时虏患未甚炽。其垣堵庳薄。取足限内外而巳。北虏入屯河南。侵轶烦数。肃敏所筑垣。岁久仅余残址。正德中杨文襄公筑边墙者正以休士马力得因间用之若专以守保为事则我反劳而虏反逸矣乃拟为巨垣遏之冀以时休士马力驱之北渡为猷甚壮工方兴。文襄代去嘉靖初王恭襄公视西师。度虏未可即驱。而文襄所缮垣。去军营远。据守不易。乃寻肃敏故迹缮之画为三自定边而东至于龙城为西。自龙城而东至于双山为中。又自双山而东至于黄甫川为东。叙险易明了西最为虏冲其防御之阻亦惟西最急故役兴自西始。工未半。恭襄复代去。嗣是诸公葢皆相继缮之。或数里而止。或十余里而止。而前所筑垣。间复隤壤葢自隆庆中。而西之工始竣。其东中二区。不暇及也。然延镇卒前此称骁果为虏所惮其为守御不专恃地利近以虏数闯畿辅此言边备在于兵力而墙堡次之也。岁征选锋万余入卫者几二纪。奔命往来。耗敝且极。虏矙延卒不足惮。靡岁不内讧。而五原北地间萧然不支矣今廵抚大中丞大石张公初以臬使分廵榆西西路、自边垣外、凡郡邑屯卫、其城多不足恃、文武小吏、至有露居无公宇者、公亟为经营之、兼城二盐池。恳营田万顷余。岁征租供军费。军府用以强富。巳调公廵榆东、复为葺城堡、饬公廨、不啻西路、然而自建昌抵黄甫川若干里边垣以成、即王恭襄所画东地也、　天子嘉公治西事有绩、谓公任事忠乃进公中丞、付以全镇、是时虏归款奉约束不敢辄寇塞矣。公益汲汲为桑土谋。若虏旦夕至者。乃首增筑镇城。崇视前加一倍。阔三之重楼其四隅。甃堞以砖。其诸公宇仓库学舍祠庙。一切构葺之于是缮镇城以北边垣。西接镇靖。东连建安。凡三百余里。葢恭襄所画中地也其地多水。大小河无虑百余。且沙砾参杂。艰于得土。故前后无敢辄举工者。公周爰审视。具有规画。凡石砌大河口二。土筑大河口四。石劵水洞暗门八十有三。水口四十有五。水眼五十有一。水道四百三十有二。由是泛滥冲决之患悉所不畏而全镇亘北边千五百里崇墉蜿蜒屹为巨障矣是役也。役军丁不及三万人。三年而终事。用银两十万二千有奇。公乃疏言其状。诏下司马氏、司马氏曰、榆塞迩虏。且平土无关阂自虏匪茹。建议者率先修守非一人非一朝矣。而卒莫能举事者。则以延袤广邈。工不可计日就。役民众而经费伙耳。兹镇臣能于三年中城千里塞。无加役。无厚费。法当征实而大赉之以风诸镇。　天子韪之、特诏夏官大夫往核其绩、于是备得公措置规画之方、调剂樽节之用、种种甚伟、　天子乃晋公右副都御史、锡之金币、勉以修废惜疲图画战守、用显竟于前猷、葢异典也、榆之文武耆彦总兵姜应熊、举人马希龙等以及屯队闾阎父老子弟、感公保障功、且为延人百世永庇、属镇人藩参榆浦崔公以手状述公建创之详、及诸搜卒乘、庀器械、完仓廪、固帑蓄、汰奸宄、丰军实、诸嘉政至备以余叨从太史后、祈识其事于石、俾其后世尸祝公者、有所考云、公名守中、山西闻喜县人
　　平阳府襄陵县新建砖城记【襄陵建城】
　　襄陵旧筑有土城围凡六里许、既庳且薄、不任防御、其增崇培厚且环而甃之以砖也、则自今岁戊辰始、襄陵在河东为壮邑、河东地险。塞北有太原云中为之外障。入皇朝二百年余民不见烽警。故城池甲仗。所以御侮计者。率散弛不理。列城尽然。不独襄陵也。去岁丁卯虏乘边虑之不戒。闯入偏老。蹂躏邠岚间。攻陷石州。杀掳极惨。游骑且掠及霍州北境。于是河东大震。民回顾遑遑。莫适保聚。虏既去。监司乃下檄诸郡邑。筑浚城池。督促旁午。惟时守令或浚财殚力。民怨猬兴。或慢令愒时。文书苟具。武安宋侯方视襄陵事、顾独为之深远虑曰设险御暴、即在承平不可忘桑土计、矧虏匪茹时耶、乃相旧城絜其高二丈有二尺、曰何庳也。增而崇者五之一。絜其厚四尺耳。曰何狭也。增而阔者五之三。襄泽邑也。土隰易隤。则为之陶砖而环甃之。石其址。经始于仲春之吉、五阅月而工完、用民力月不过一日、何名也盖民间协力不与其数凡费缗钱大约八千金止耳初侯念役兴费巨。顾帑无羡蓄。而又不忍箕敛于民。乃属父老子弟而胥谕之。俾各以力自効因捐俸百金以倡。前言省啬然其实不可没也故此复详于是寮佐诸属。各出俸有差。而卿宦士民慨然乐输。有以千金自占者矣侯乃择民之质实有干局者数人。司其出纳。吏胥绝不与。事完。官为考核朓朒而巳。其措置详密。号令明信。情爱恳恻。民用丕作。方役之兴也。筑始于东面。役人则闻墙内若雷鸣者三。悉有蛇出。土随以裂。侯异之。讯之父老。为祭姑射山龙神。其异即止。及是城成。襄人以为有神助焉。余观图经。及寰宇志。载刘元海筑陶唐金城时。蛇媪之异。窃谓语怪。乃今去其时千载余矣。土人犹能识其神。而变幻亦相若。得非山川融结。固有灵奥不测者耶。宋侯勤于民事、幽鉴于神、屹屹崇墉、成功不日、兴大役而神人用和若此、亦何有于外侮哉、侯名之韩、余嘉靖乙丑春闱所举士、又宦于吾土、故知侯为深、且幸襄人之有永赖也、为述其兴建始末、俾后有考焉、
　　京师新建外城记【京师外城】
　　皇上临御之三十二年、延臣有请筑京师外城者参之佥论、靡有异同、　天子乃命重臣相视原隰、量度广袤、计工定赋、较程刻日、于是京兆授徒。司徒计赋。司马献旅。司空鸠役。总以勋臣。察以台谏。与夫百司庶职。罔不祗严。乃遂画地分工。授规作则。制缘旧址土取沃壤。寮藩输镪以赞工。庶民子来而趋事。曾未阅岁。而大工告成。崇庳有度。瘠厚有级。缭以深隍。覆以砖埴。门墉矗立。楼橹相望。巍乎焕矣帝居之壮观也。夫易乖设险守国之文。诗有未雨桑土之训。帝王城郭之制。岂以劳民。所以固圉宅师。尊宸极而消奸伺者也。国家自　文皇帝奠鼎燕畿。南面海内。文经武纬。细大毕张。而外城未建者非忘也都城足以域民。而外无阛阓。丑孽敢于窃发。而征马未息。故有待于我　皇上之缵绪。而觐扬之耳。夫以下邑僻陬。即有百家之聚。莫不团练垣寨。守望相保。况夫京师天下根本。四方辐辏。皇仁亟育。生齿滋繁。阡陌绮陈。比庐溢郭。而略无藩篱之限。岂所以巩固皇图。永安烝庶者哉。故议者酌时势之宜。度民情之便。咸谓外城当建。夫亦思患豫防顺时之道当然尔。引事深浑他人不觉昔宋中叶武备弛矣。而汴京平衍。又非形胜之区。其谋臣范仲淹议洛阳之城非可后者乃不见用我　国家方当全盛。将帅如云。重关外峙。而控山带海。又非汴京者比。外城之缓急可知也我　皇上一闻廷臣之议。即命共工。建兹丕业。是岂羣臣之见。越于仲淹。实我　皇上轸念民瘼。忧厪国体。其视宋君之忽于忠计者万万不侔也。以隆王者居重之威。以奠下民安土之乐以绝奸丑觊觎之念。丰巳贻谋。苞桑定业。不亦永世滋大也哉。呜呼。此固圣人因时之政。不得不然者耳。要我　皇上之心。末及此深为得体固将率土为城。寰海为池。怙冐八荒。而无此疆彼界者。岂一外城之建能为限量者哉臣谨记
　　皇明经世文编卷之三百七十三终
　　皇明经世文编卷之三百七十四
　　华亭陈子龙卧子　宋征璧尚木　徐孚远闇公　何刚悫人选辑
　　钱嘉征孚于参阅
　　陆庄简公集（疏）
　　陆光祖
　　疏
　　计吏届期敬陈饬治要务以重大典疏
　　覆湖广巡抚李桢肃吏治以奠民生疏
　　覆湖广巡抚李桢袪浮颇之习以振风纪疏
　　覆请申明职掌会推阁臣疏
　　覆永平伯夫人赵氏请袭爵疏
　　计吏届期敬陈饬治要务以重大典疏【计典】
　　窃惟我国家仿成周六计之意、以三载课群吏、而殿最之、吏治之隆、超轶往代、每当大察之岁、铨宪之臣、凡所为条修章程、综核名实、则亦既纤悉胪列矣、为治不在多言、不当复为枝叶之词、以烦宸听、顾诸臣所言者、法也。非行法者也。人臣受事。幸得一当、以报国家、当有先资之言、以上告　明主。而下以告诸天下。使晓然知　皇上振饬至意、于以袪积习、兴利治、合就酌议开坐上请、伏望　皇上裁定、敕下臣等遵奉施行、
　　计开
　　一曰禁馈遗、夫交际之禁、无虑三令五申、然而禁之必不止也、甚者言行悖违、且为世口实矣、此何以故贤者闇然自修、清畏人知、而众人拘于故常、以为是孔孟所必受耳。臣谓欲禁馈遗、当自要路诸臣始、夫台省铨部、既业已与闻淑慝、乃必待临事而后杜绝竿牍、抑何晚也、士砥砺名节、虽不待禁令、自饬廉隅、而臣独以为大计之岁、更宜峻绝、明示天下以廪然之义、先以其身处于至峻至洁之地、而后秉正持公、除奸去暴、无怍志焉、请自今伊始、凡台省铨部有计吏之责者、即无与外吏通、外吏抱牍而以币交者、虽非苞苴、听臣等紏举、五城御史及缉事衙门、将差人拏究、夫天下之为吏治病者、岂不以贪耶、新沐者必弹冠、新浴者必振衣、今亦臣等弹冠振衣之会也、臣故以为欲禁馈遗、宜专自要路始、则令可行、令行于重地、则不烦禁戒、而响应必多、臣亦愿诸臣不但闇然自修、而宁皎然以其身为标、使天下志意一新、若曰自洁其身耳。则廉者士之常、不必徼威灵于　皇上可也
　　一曰禁请托、夫知人虽难、然而人亦非难知也、士业巳为政、才敏钝、品隆污、力强弱、有耳目所共睹记、安所遯声遯景哉、而黜陟之举、或不协人心、则以有力者、往往为不肖吏奥援左右、窃可否之柄、而挠我士人、操毁誉之权、则以其毁誉之权而挠我、彼且阴狥私情、而阳托公论、自非卓然独立、孰能不为所挠、一为所挠而网漏于吞舟之鱼矣、臣今与诸臣约、凡有为诸吏地道者、吏虽素非不肖、即以不肖斥矣、素不肖犹可末减、即从重斥矣、臣非敢务为苛刻但三载一黜幽、而系缓得免、仅仅取一二屡经指摘。及巳经劣升者。备员塞责。臣亦何辞以对被察诸臣。若使臣等不预告于　皇上、但当事之时、力为执持、则虽能必关说之不行、而不能必其无关说者。臣今既先事而言之矣。使天下晓然知大典之必不可干。而外绝奔竞之端。内杜是非之口。如犹有尝试臣等。而庇护不肖。臣等指名参究、如此而后可以服人若臣等犹不能矢坚一心。自食其言。事竣该科道官参究。臣无所辞罪。
　　一举清吏、往岁常举卓异矣、岂非彰善瘅恶之一盛典哉、然至于今、有遗议、何也、士瑰意琦行、固命之曰卓异机智多能、亦命之曰卓异、夫使机智多能之人、得以蒙旷典、被荣名、超然使众人不得伍、而天下始有不平者矣、夫天下之所不足者、非才也、语曰铜章名实皆铜、墨绶名实皆墨　陛下独不得廉清之士与共天下耳、周官六计弊群吏皆以廉臣望　陛下无举卓异、而举清吏。特诏臣等行抚按诸臣。廉访公论。以若节独行。饮氷茹蘖。如海瑞丘橓孟秋其人者。列为一等。以公廉寡欲闇修实履。如袁洪愈严清宋纁其人者。列为一等。抚按同五花文册。揭报本部。臣等参酌佥同。于大察毕日。列名上请。如得其真。虽数十人不为多。如不得其真。虽数人不为少。　皇上特赐宴赏。或敕本部纪录。举后如有改节。以负特恩。较贪之吏。诛戮倍之。此为今日第要务夫举卓异天下将矫虔鸷诡而骛于名举清吏天下必刻意厉行而修其实化贪为廉。在此一举。愿　陛下力行。无忽臣之言。
　　一曰惜贤才、夫人心自有公、贤才者、人心所共惜也。然而大计之典、间不免焉、无论大计、即居常所睹听、其为国任劳、为法任怨、至罹微青固有其人、岂此所称贤才者、其举动遂出他人下哉、人情喜和同。忌立异。庸众之俦。碌碌无奇。虽有瑕垢。易于含容。好修而敢任者。真诚任事。为国如家人情之内人所难言然而巳举其廉谁居其贪巳居其能谁居其愞居其廉居其能者什一。而不肯居其贪居其愞者什九其数固不胜矣间有意气自喜。或未尽底粹白有乐道而誉之者则必有借词而攻之者于是曲求其瑕颣。而暴扬其所短。求其过而不得。则目之曰此好名。此喜事。夫使好名而贿赂以求之。趋赴以求之。名故不足贵耳。如使以实求名。则虽未能忘情于世誉而国家实得其任事之用士之好名。何负于国。万一大计而以浮言中之。是刈草而及兰往事可鉴也。臣请敕下抚按诸臣、凡遇才品素优、真心为国者、即有疑忌之言、务察议论所由毋使卑污贪婪之人、而庸碌得免、而高明卓伟之士、以微文蒙讥、部院咨访、悉体此意、若夫虚誉虽隆、实德则病、致来指摘、自有舆人之言在。臣无容庇之矣。
　　一曰慎谘访、夫今部院所据、以考察者有二、曰考语、曰谘防、为重考语之说者曰、抚按日与群有司相习。其才品耳而目之。甚核也。一夫之颊。不可为凭矣。为重谘访之说者曰。抚按之势尊。而下饬貌以为工。故名实易淆也。非集思广益。其道靡繇矣。夫使二者皆不足尽恃。而部院之法始穷。然不能于二端之外而别为奇。无亦申饬于二端之内而巳。除考语业巳屡奉明旨。宁实勿文。宁详勿略。计抚按诸臣。必能仰承德意。独谘访一节其责在言者有二。在听言者亦有二。夫挟私而枉是非。雷同以为臧否。俱不足论。惟就贤者之过论之、圣门之学、患不知人、进贤退不肖莫非王事、而士大夫动诿于不知、托于善善长而恶恶短之义不知则不明。知而不言则不忠。此其过在不任是非。古圣帝官人。必言曰载采采而听言信行。圣人不以一时必其终身。乃今意气偶同。虽明知其不善。而力为庇护。曾经荐举。虽明知其变节。而曲为游扬此其过在太任是非此二者凡大小诸臣所当均任其责者也。独见独闻未可为据。则必参之于同。今谘访诸臣。平时漫不加意。时至事迫、道听一言、信若符契、虽私揭倾人、法之所禁。犹或藉以塞责。尚暇计真赝耶。此其过在讲求之不豫。众好众恶。未可为据则必断之于独。人品未尝变更。而可否初无定论。此其过在折衷之不断。此二者。凡铨省台谏诸臣。所当均任其责者也。伏乞天语叮咛、此臣工同心体国。勿分尔我、无作好恶。勿玩愒而后时。勿依违而狥众。则言者。听言者、交修其职。而微独计典。将荡平之治臻是矣。
　　覆湖广巡抚李桢肃吏治以奠民生疏【吏治】
　　看得李桢条陈、重责成等六事、俱有裨于吏治、臣等合就开立前件、议拟上请定夺、
　　计开
　　一重责成、前件、夫守令臧否、专责成于司道、所属各官、有贪纵而不从实开报者。听抚按纠核。以罢软议斥。节经本部题请、明旨申饬甚严。然有司之贪纵日闻。而司道之因循如故。今之挂弹章、未必非昨日之署上考者也。虽有议斥之令。卒未见抚按有以品搉不当。而弹一司道者。法令不行故人情愈玩查得十七年、十一月内本部曾以知县陆策不职。查参许国瓒等。人心稍惕。合无申谕诸司道官。务精心谘访。明注官评。毋狥毁誉。勿任喜怒。而报到考语。抚按察有狥情。轻即诘责。重则参究、其所参访有司。即并列司道考语。则有无欺枉。一览俱见。应否并究。即于疏内及之。抚按官自当详求博访。使一省人材。常若烛照。但不当偏任轻委。致生事端。若抚按先未了然又何从而知司道官品隲之不当也
　　一严荐举。前件、荐举之弊甚矣。每抚按荐章。名称其实者固多。纰缪滥溢者不少。揆厥所繇、有巡抚明知其不肖、以巡按庇护而不得不荐。有巡按明知其不肖、以巡抚推毂而不得不荐。有前官巳举。而受代者不欲异同。有未履地方。养交者巳多延誉。种种弊窦、不可胜举、大抵抚按虽独任其权而未尝不徧谘其实。司道亦阴操其柄。而又阳得以辞其名故两相负也。今巡抚李桢、欲明开所举之人深得集思布公之意。合无抚按荐疏。即明开系某官举。与臣某谘访相同。夫司道言之。而抚按即用其言、脱有不当。抚按固不得诿。然达视其所举。则因以甄别举人者之优劣得失。亦未必非激扬吏治之一机也。
　　一实考语、前件、考语者、所以状其人之臧否淑慝、才不才、贵于实录、岂以丽词蔓语、而竞藻以为工、谀词以为媚哉、如前贪后廉、犹曰改行自新、乃前考巳称衰老、复注强、壮、则悖之甚矣。又人臣报政。期于正直是曰是、非曰非、古人用意忠厚、虽稍讳其词、曰簠簋不饬、曰帷薄不修、然未尝饬非以为是也、今摹拟无能、则曰长厚、摹拟衰迈、则曰老成、夫长厚老成、岂所以为贬辞哉、而令人读之如射覆然、合无行各抚按官转行各司道、及府县官、务要直书年貌才守。俾简明数语。洞悉平生。其有支蔓不切。谀媚不情。县以报府。府官即行驳回。府以报司道。司。道即行驳回。司道以报抚按。抚按即行驳回。各令改正另注。抚按若不驳回。致荐剡并贤否册内。有仍前浮冗听臣等及科道官参究务使向来靡词陋习为之一变
　　一慎论刺、前件论刺之当慎也、甚于荐举、何者、本部迁除黜陟、全凭考刺、一见瑕颣、轻则劣升、重则考察、若使砥砺廉能之士、一旦蒙以不肖之名、不独一人蒙冤、而将使用舍舛错。劝惩无据。即出于无心。巳为愦昧不职。况意在修冤。媢嫉贤良。此仁人所迸之四夷、而不与共中国者、据巡抚李桢所言、长武知县梁道凝、治行循良、卒置劣考、又云睚眦之怒、报复终身、言色之乖。贻累后裔。其言似有所指夫梁道凝、虽以劣升王府、乃其置劣考者。其人尚可考而知。臣谓欲儆将来。必惩既往。如此则自不至倾陷矣合无容臣等即行巡抚李桢查其徇私注考姓名果有实迹不妨奏请究治庶倾害之徒。知有所惮。而不敢肆矣。
　　一防宦成、前件、士之廉有三、有明义理而不屑苟取者。有畏名义而不肯苟取者。有保富贵而不敢苟取者。今巡抚李桢所言、宦成之士、盖所谓保富贵者流。勉强于始而变节于终者也。始也以廉谨为筌蹄。既也视义理若弁髦、揆厥所由、亦有二端、发身进士、以声名既起、巳猎荐剡、纵有出入、坐致崇巨、举贡二途、则日暮途穷、计划无复之、自度资程所至、如是止耳、故举初修而尽丧之、甘心也、合无行各抚按官于岁月巳久、曾经荐举各官、详加谘访、如有改节贪婪、不时论劾、母以初冐贤声、遂从姑息、其有坚持一节、不自菲薄、弗拘资格、一体超迁、则人皆思奋矣。抑巡抚所指。盖谓郡邑诸小吏言耳。夫尊位者、大臣法小臣廉此尤为本论也亦有宦成焉、所当恪持终始。以为群吏先。则大臣法。小臣廉矣。
　　一公品隲、前件、国家设官分职、各有司存、初非以资位为轩轾也、近来弹劾每及于甲科、荐剡不遗于乡贡、所谓偏任资格。似亦稍破拘挛。维是重于显秩、而忽略小官、往往有之、是以卑官微秩、或不捡者、冐得美迁、而未有指摘其侥幸。畏法者含冤就斥。未有伸理其无辜。故使奸猾得志、悃愊见抑、陟不足以劝。黜不足以惩。其所关系。岂一二小吏巳哉。合无行各抚按官、无论州县佐贰有亲民之责、虽下至驿逓河泊闸坝、搜琐诸职、亦务详加谘访。悉其行能。毋以工于奔走。辄署美词。毋以一言忤指。遂为驱逐。果有贤能、如赵蛟杨果之流。不妨举荐。本部一体录用。今一番计典而酷巡检贪仓官何其多也至于巡捡以诘伪为功。防其喜事。仓官必周岁起送、稍宽文罔。务使人人争自砥砺。无倒置不均之叹。要惟在抚按加之意耳。语曰一介之士。存心爱物。于人必有所济岂以抚按专制一方。殚意彰瘅而吏治顾有不兴者哉。伏候圣裁、
　　万历十九年、七月十九日具题、二十一日、奉　圣旨、依拟行、
　　覆湖广巡抚李桢袪浮颇之习以振风纪疏【风纪】
　　看得李桢条陈二事、均有裨于时政、合就开立前件议拟上请定夺、
　　计开
　　覆疏共四条今节采其二
　　一文具太冗、前件、臣惟世之治也、以质不以文、尚行不尚言、今天下之尚言、而入于文也极矣诏旨太轻人心太玩即如简牍细事、屡奉明旨、尚沿旧习、至于条议覆奏。委为繁冗。甲可乙否。朝更夕易。悉布而下之四方。以致薄书填委实无补于理乱之数今巡抚李桢欲清文移。而探其原于覆疏者。臣等诚不能辞其责、请乞　皇上申饬大小臣工、务崇实政无尚虚文、事有数言而可尽者。勿浮蔓其词。有节经建白而方在奉行者。毋剿袭其语。有滞碍而必不可行者。勿辄议纷更。宁简毋繁。宁质毋华。臣等议覆悉照此行、如有仍餙空言、烦琐可厌者、臣等立案不行、因以殿最其人、期于言必可行。行必可久。不然则臣等所为覆桢疏者。抑又赘词也。
　　一体统大亵、前件臣惟国家所以命令臣下、恃有纪纲耳、上无假借、下无僣踰故指臂相使、而法令易行也、而一二熟软之士、外以狥人为悦、而内以自便其私、遂卑巽其礼、谀媚其词久之则以为固然、稍有执持、反谓倨傲、夫居常而业巳渐亵其体、临事而安肯独持其法、以致名分倒持事体牵制、诚有如巡抚李桢所云者、合候命下、行抚按各官、务各秉风棱、正身率属、凡监司之于郡县、有方正自持。凛不可犯者。必端人也。即荐达之。有惟务侧媚决裂体统者。必非端人也。即论斥之。凡相见礼仪、俱遵照宪纲行事。一切迎送馈遗庆贺宴会。悉为禁止。大抵上下相临。宁过于严。勿过于亵。以此品隲当思过半矣。伏候圣裁。
　　覆请申明职掌会推阁臣疏【会推阁臣】
　　题为申明职掌、以重阁臣之选事、本月十五日申时、伏蒙　皇上召臣光祖、与志皋、至会极会、传奉敕谕、初未知为何事、恭捧到于朝房、然后知为陛赵志皋礼部尚书、张位吏部左侍郎、俱入阁办事、始臣等微闻申时行等、密荐二臣、今乃果然、臣等素知二臣之贤、士论称为正人君子、望其柄用、今　皇上信纳阁臣之言、用之辅理、良协舆情、臣等不胜忻跃、但事关职掌、有不容不言者、夫爵人于朝。与众共之。　祖宗定制。凡大臣员缺。吏部与九卿会推、请旨简用。至推吏兵二部尚书。各边总督。公此疏得大臣之体如此可以为冢宰矣及内阁大臣。则九卿之外。复益以六科十三道。盖其任愈重。则举当愈公。询谋佥同。方敢推用。实所以广忠集众。而杜偏听之奸。绝阿私之患也。自大学士张居正用事。阁臣进用。始有不由会推者。意在市恩蔑弃成法。天下共言其非矣今时行等所荐。固为得人。即使会官廷推。二臣资望安知不在所推数中奚庸私荐哉。臣愚以为会推大典。　祖制决不可废。私荐内降。其端决不可启伏望　皇上俯纳臣言。以后阁臣员缺。仍敕吏部九卿科道官、照例会推、疏名以请广众大廷之中、孰敢蔽贤、亦孰敢私所厚、庶朝廷有大公至正之体而所举之臣亦有光荣得以殚心而任事矣。若一听之独举密荐诚恐异日狥私植党之祸。殆有不可胜言者。臣待罪铨衡、不敢不为国家存深长之虑。冐昧上言。不识忌讳、伏望　圣明裁夺、谨题请旨、
　　万历十九年、九月十八日具题、二十日奉　圣旨、新简阁臣、你每既说士论称服、元辅所荐、足见至公、今次断自朕心、原不为例、以后还着会推、
　　覆永平伯夫人赵氏请袭爵疏【外戚封爵】
　　吏科抄出、中军都督府带俸、巳故永平伯王伟妻夫人赵氏奏称前事等因、奉　圣旨、吏部知道、钦此抄出到部送司、案查嘉靖八年十月内、该本部会议得公侯伯爵、非建立军功、削平僣乱、大有功于社稷者、不授、其巳封袭、见任公侯伯者、令无终身之外、不许奏袭、此后皇亲驸马、俱要查照　祖宗旧制、不许夤缘请封、其有出自特恩、一时赏赉者、亦止照　祖宗朝故事、量授指挥千百户等官、以荣终身等因、题奉　世宗皇帝圣旨、卿等既会议停当、外戚封爵、古未有、我　皇祖亦未有制典、魏定二国公、虽为戚里、实开国佐命靖难元勋、彭城惠安二伯、亦有军功居半、都照旧袭封、其余以为戚里滥膺重爵、名器既轻、人不知劝、见任的都当查革、中有于先朝恩命、及巳封者、姑与终身、子孙不许承袭、钦此、又查得嘉靖二十五年五月内、巳故安平侯方锐妻侯氏、奏要将庶长亲男方承裕承袭父爵等因、该本部覆奉　世宗皇帝圣旨、陈后朕元配、比今日中官不同、功存济难、伊父受恩未久、不为例、承裕准袭伯爵一辈。钦此钦遵、今该前因、通查案呈到部、看得中军都督府带俸巳故永平伯王伟妻夫人赵氏、奏要将男锦衣卫带俸指挥佥事王栋承袭父爵一节、为照外戚之封伯爵、例不世袭、典制甚明、王栋难以援比、方承裕之事、查得十二年六月固安伯陈景行孙陈承恩、曾授都督同知、十七年四月都督同知郑承宪男郑国泰、授锦衣卫都指挥使、俱系特恩。原非定例。但王栋系中宫亲弟、其恩礼视诸国泰似应稍加、臣等酌议封序有制、不宜过厚、以开门幸门。尊卑有等、亦宜差异、以存国体。今查都指挥使之上、则有都督佥事、与都指挥使并系正二品官、而衙门则崇、若酌量以授王栋、揆之郑国泰、略为优厚、情理相安。但并非制典所载。臣等未敢擅便。伏乞圣裁、谨题请旨、
　　皇明经世文编卷之三百七十四终
　　皇明经世文编卷之三百七十五
　　华亭陈子龙卧子　徐孚远闇公　宋征璧尚木　李雯舒章选辑
　　宋学璟光万参挍
  </div>
  <div class="pagination">
   <a href="皇明经世文编_page129.html">
    上一页
   </a>
   <span>
    ...
   </span>
   <a href="皇明经世文编_page125.html">
    125
   </a>
   <a href="皇明经世文编_page126.html">
    126
   </a>
   <a href="皇明经世文编_page127.html">
    127
   </a>
   <a href="皇明经世文编_page128.html">
    128
   </a>
   <a href="皇明经世文编_page129.html">
    129
   </a>
   <span class="current-page">
    130
   </span>
   <a href="皇明经世文编_page131.html">
    131
   </a>
   <a href="皇明经世文编_page132.html">
    132
   </a>
   <a href="皇明经世文编_page133.html">
    133
   </a>
   <a href="皇明经世文编_page134.html">
    134
   </a>
   <a href="皇明经世文编_page135.html">
    135
   </a>
   <span>
    ...
   </span>
   <a href="皇明经世文编_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
