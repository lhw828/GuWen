<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 93 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 93 页/共 192 页
  </h1>
  <div class="content">
   辽海榷盐私议
胡传

盐筴之课。始于管子。历代因之。遂为理财之大政。我　朝每岁财赋所入。盐课尤为大宗。军兴以来。天下产盐之省。抽厘助饷。莫不沛然而有余。盐之利军国岂浅鲜哉。然天下产盐之省。如直隶山东山西两淮两浙四川闽广。莫不有课。惟奉天沿海各州县。处处产盐。未尝有课。非辽海之盐不可榷也。金时上京东北二路食肇州盐。速频路食海盐。皆征其税。元时北京路征收辽阳盐课。立随车随引载盐之法。史有明文。我　朝以东三省为汤沐邑。世世无所与。所以恤旗民。培根本也。然吉林黑龙江之旗兵。往者以精锐闻天下。咸丰以后。积弱不振。强邻无故败盟要地。不敢与校。遂拱手而畀之。甚且地方盗贼窃发。亦不能剿捕。其故何哉。东三省赋税少。兵饷皆给于京师。咸丰闲。内地兵事日亟。军需浩繁。户部之帑。不能如额以给。东三省兵丁乏饷。饥疲虚弱。故遂不复可恃。同治以后。内地之寇渐平。于是加练饷以剿盗。近年外患迫切。奉天设防。则食河南之饷。吉林设防。则食户部之饷。黑龙江为吉林北方屏蔽。地尤紧要。以饷无所出。至今尚未设防。夫东三省为　国家根本重地。苟有外患。即竭天下之财力以争之。　朝廷固亦不惜。然必海宇升平。中原无事。内地各行省之赋税以时贡于户部。而后户部有帑以给东三省。万一内地用兵。户部乏帑。则咸丰闲之覆辙。奉吉现设之防兵必复蹈之。此事势之显而易见者也。近年地方当事大员。有鉴于此。孳孳汲汲。招民开垦闲荒。搜求百货厘税。皆欲就地筹饷。以给军食。而独不知榷盐。譬以一杯水救一车薪之火。其无济于用也明矣。夫山泽之利。莫大于盐。古之善理财者。莫如刘晏。其为盐铁使也。初年岁入纔四十余万缗。至大历末六百余万缗。天下之赋。盐利居半。夫晏之榷盐。岂有他术哉。加税而已矣。考唐时盐价。天宝至德闲。盐斗价祗十钱。晏领盐铁使时。已加税十倍。每斗为钱一百一十。故经理得法。一岁能增五百余万缗之多。近时曾文正公之榷淮盐。六百觔为一引。自淮南运至湖广。其初每引抽厘银十两三钱。其后减定章程。每引抽厘银六两三钱。夫以六百觔之盐。而抽厘银十两三钱。是民闲食盐一觔。官收税银一分六厘有奇。后减至一分有奇也。今奉天沿海各州县之盐。市价每觔不过制钱二文。诚能远仿刘晏之法。近援曾文正公榷盐之例。奏请　朝廷设官于产盐之地。以制钱二文收买辽盐。加厘课钱十八文。每觔为钱二十。以鬻于商。纵其所之。辽东之盐。运往承德以东南内地各厅州。及吉林黑龙江等处。辽西之盐。由锦义运往蒙古各部落。引地甚广。销路必畅。如每月能销盐百万觔。便可得厘课钱一万八千文。每月能销盐千万觔。便可得厘课钱一十八万千。榷辽海之盐以助奉吉黑设防之用。使三省通力合作。军储饶裕。边防益固。永纾　朝廷东北之忧。匡时急务。似莫切于此矣。

第我　朝自开国以来。辽海之盐。未尝有课。民情难以图始。士大夫溺于政尚宽大之说。视　国计之盈绌。如秦人视越人之肥瘠。漠然不关喜戚于其心。闻榷盐之议。必将斥为苛政。诋为剥民。恣腾谤讟。冀阻其事。或模棱两可。请少加厘税。先行试办者。此皆迂之谈。不知利害之轻重者也。奉吉现虽设防。常有地阔兵单之虑。黑龙江尚未设防。宜切绸缪未雨之思。一旦有警。欲分防则无兵。欲添兵则无饷。皆意中事也。其宜就地筹添巨款。以厚兵力。不可缓也。目今海宇升平。中原无事。　朝廷之财力。尚难兼顾吉黑。广设边防。如内地有变。外患亦乘机窃发。当此之时。中边交警。饷必益绌。军必虞饥。亦意中事也。其宜就地筹添巨款。以蓄边储。尤不可缓也。此利害之在军　国者也。民闲食盐。每人每月不过一觔。以每觔加厘课钱十八文计之。每人每岁不过多出钱二百一十六文。民虽甚贫。易为力也。湖广江西安徽之食淮南盐。市价每觔制钱六七十文。辽盐现运吉林。市价每觔十五六文。运于寍古塔。市价每觔二十三四文。纵加厘课钱每觔十八文。其价尚轻于湖广等处十之五十之三也。此利害之在闾阎者也。东三省旗地无赋。民地之赋。轻于东南各省数倍十数倍不等。而东南盐之价又重取东南之财。以供东三省之饷。二百余年矣。未闻东南之民。怨及　朝廷。以为苛虐也。东三省之民。沐　朝廷之深仁厚泽二百余年。而不知感激图报。吝此盐厘。不亦自同化外哉。凡事两利相较。当取其重。两害相较。当取其轻。居今日而为东三省深谋远虑。非就地急筹巨款无济于事。然则辽盐之榷。即援淮引初章以定税。则亦不为过。况从轻则哉。如虑厘课既加。官价较重。小民嗜利。贩私者众。纵之则亏课。严缉广捕则糜费。办理不善。正课所入。仍不能多。则清查各场。每日产盐若干。尽数官为收买。使民闲无从得私。以清其源。如虑立法之始。商贩恐官盐价重。难以出售。或裹足不前。则仿刘晏常平盐之遗意。及近时各省官运官销之成案。先行官运。民间不能淡食。不得不市官盐。数月以后。价值画一。官盐通行。商贩亦可不招而自至。辽盐章程既定。吉之珲春三姓。黑之艾辉。盐有从俄界来者。照各国通商不准带盐条约。杜其入境可也。因地制宜。设卡抽收厘税亦可也。要在当事之人。主持大计。实力举行。以为东三省浚莫大之饷源。而不为浮议所摇耳。

　　奉天筹饷宜纳盐课疏同治元年　　
双福

奏为筹划经费。以济军需而裕　国课。仰祈　　圣鉴事。窃惟军兴以来。需费浩繁。度支告匮。于此而欲为筹饷之策。舍其大而图其细。计其利而忘其獘。无当也。我　国家岁课所入。地丁钱粮而外。惟盐鹾之利。最为大宗。乃各省俱有盐课。而奉省向不税盐。似未允协。况值此军饷支绌之际。尤当因时制宜。变通筹划。伏思盛京为　国家根本重地。滨海一带。产盐甚饶。岂容奸商任意载。私贩渔利乎。而该地方官为无纳课之条。亦无稽查之责。遂听其私贩而莫能禁。查奉天地方辽阔。人烟稠密。以及吉林黑龙江一带。俱系私盐。并且贩卖邻省。于盐课实有妨碍。若按照他省一体纳课。则奉天吉林黑龙江等处。每年所入。不止十数万两。不特接济军需。亦于　国课大有裨益。臣受　　恩深重。目击饷绌。时切焦思。再四筹策。惟此举尚有利而无獘。相应请　　旨饬下户部查明。援照他省纳课之例。饬令奉天府府尹会同该将军查看情形。宜如何试行纳课。妥议章程。严饬该地方官认真稽查。遵照收课。并饬吉林将军转饬该地方官一体遵照办理。是否有当。伏乞　　圣鉴训示遵行。

　　拟整顿东三省盐厘片　　
奉天总督崇厚

查东三省。自　国初至今。从未办过盐课。其中窒碍难行之处。节经历任将军奏明在案。所以同治六年。原任将军都兴阿。因力筹练饷。奏请办盐厘。亦未议及盐课。今若按照各省。配引征课。诚如　　圣谕。奉省盐斤。向未征收税课。创办恐亦不易。饬令体察情形。奴才悉心筹划。当此练兵筹饷之时。虽不能遽办盐课。亦必须整顿盐厘。查东三省及蒙古各王旗。所有食盐。均仰给于奉省沿海各盐滩。是奉省产盐不为不多。销盐亦不为不广。第创办之始。立法本未周密。以致日久獘生。偷漏侵渔。均所不免。且原定盐厘数目太微。计盐六百斤为一石。抽收东钱一吊文。现以省城时价而论。每石系售东钱十四吊四百文。即使酌量加厘。不致有碍民食。当经奴才崇厚遴委妥员前赴各滩。逐细详查。酌核拟议。现于省城设立筹饷总局。并派旗民各员。分往产盐各州县。设局整理。每盐一石。抽收东钱二吊四百文。仍以八成充公。二成作为局员薪水。以及滩长书手局丁巡役工食并心红纸张一切之需。并准滩户每石加价东钱六百文。以恤商力。虽较之原定数目。不无加增。而核计每盐一斤。所收盐厘。仍不及制钱一文。似此酌量变通。于练饷既少有裨益。即盐价亦不至骤昂。惟从前虽有每石六百斤之说。均系私斗私秤。每石加至八九百斤不等。实不均平。现拟仍照原定六百斤为一石之数。颁给官斗。责成斗纪。于售盐时按斗过量。免滋流獘。至严杜偷漏等事。现已设立三连盐票。盖用奉天总督关防。发交局员。无论何项买盐人等。均令到局领票。照数抽厘。方准持票赴滩买盐。并遴派得力员弁。带兵巡查。傥或无票运盐。及盐票相离者。一经查出。即照私盐办理。并令各滩户公举滩长。以便随时验票发盐。及按季将时价公议报官定明。以免任意低昂。藉昭公允。现经拟议章程。派员试办。尚须随时体察情形。酌度定议。应俟办有成数。再行报部查核。以立定章而垂经久。

　　长芦盐法议略
王守基

长芦。即沧州也。沧州旧治。去长芦四十里。后移治于此。人遂以为沧州。而莫知长芦之所在矣。五季以来。即于其地设盐司。故直隶之盐以长芦名。　国初巡盐御史衙署。在崇文门外。膺斯任者。并不出京。每年春秋两季。赴芦东巡视。天津设有行馆。而运司分司皆驻沧州。仍其旧也。康熙七年。御史孟戈尔代。巡视芦盐。以远驻京城。鞭长莫及。始请即行馆为衙署。改驻天津。芦盐向设批验二所。北所在天津之小直沽。南所在沧州。自盐场裁并以后。北所掣盐十之七。南所掣盐十之三。运司等官。亦以天津掣盐为便。皆改驻焉。长芦历辽金元皆二十四场。至明隆庆间。因有场无丁。裁为二十场。　国初又裁为十六场。复于雍正十年。裁并为十场。今则兴国富国亦裁并祇存八场曰兴国场。在天津县高家庄。曰富国场。初在静海县咸水沽。今移在天津县租居民房。曰丰财场。在天津县葛沽。曰芦台场。在宝坻县芦台镇。此四场。为天津分司所属。曰越支场。在丰润县宋家营。曰济民场。在滦州柏各庄。曰石碑场。在乐亭县石碑庄。曰归化场。在抚宁县盐务镇。此四场。为蓟永分司所属。曰海丰场。在盐山县羊儿庄。曰严镇场。在沧州同居村。此二场。为沧州分司所属。天津沧州分司今并为一场域虽各有界限。然亦但就其滩池草荡而言。若丁户则分隶于附近各州县。并非一处。有事则聚于场。无事则散于籍。故裁并之利国利民富民阜财海盈海润等场丁。籍隶沧州南皮盐山庆云青县宁河河间交河东光冀州衡水。及山东之海丰乐陵十四州县境内者。久已弃去滩池。不业煎晒。惟户口田产。仍系籍。应纳钱粮。由州县征收。解交运库。归入课奏报。课名目甚繁。有额征边布银六千五百五十四两二钱五厘。前代户。皆按丁征盐。商人纳粟于边。给引报支。是谓边盐。其有场分窵远。盐无商支。堆积消耗。令八百斤折交布三丈二尺。后改征银三钱。是谓布盐。　国初摊丁于地。按亩征银。而边布之名。则仍其旧。额征白盐折价银二千三百六十三两四钱七分九厘。盐砖折价银一百八十五两三钱六分八厘。长芦每年例办内府光禄寺青白盐及各衙门食盐共九十余万斤。内应造砖盐六百六十七块。每块重十五斤。康熙年间将各衙门食盐裁撤。祗贡内府光禄寺青白盐二十万斤。余盐每百斤折银三钱三分三厘。盐砖每块折银二钱八分。解部充饷。额征京山银七百五十二两四钱七分。明代京山顺庆柘城汝宁嘉定新昌太和景宁建德太康阳夏德平荣阳庆云十四藩府。每年各给芦盐若干引。每引折银一两三钱三分三厘。顺治十三年。查出此款。分派各场征解。至盐官俸工役食。及一切办公等项。皆系征之于场。场官历经裁并。康熙七年。又将运司等衙门用项。大加裁减。节省银两。归入课解部。共征节省银二千二百六两零。晒盐则有滩。每亩征银八分九分不等。共征滩价银八百四十二两七钱八分三厘。煎盐则有锅。每面征银二钱三钱不等。共征锅价银五十三两四钱八分八厘。

明季旧制。应纳光禄寺卤水二千四百斤。因无用处。每百斤折银一钱六分。由运司捐解。共银三两四钱八分。京山各藩食盐以外。有赵藩食盐一款。未经摊征。后更名食盐变价。每年在私盐赎变项下拨补。嗣因徒罪以上。归臬司审理。改由运司捐解。共银一百六两六钱四分九厘。此外有　皇盐厂地租银五十八两五钱。白盐厂地租银十五两六钱。　皇盐厂在天津府城北。白盐厂在西沽。皆存积贡盐之所。嗣因废弃不用。附近居民。渐次侵占。修盖房屋。康熙十六年。部札行查。居民情愿输租。应交前数。以上各款。皆谓课。惟地坍涨靡常。故历年升除不一。按近年册报。共征银一万三千一百二十三两八钱七分九厘。此十场课之大略也。至若黑土课米银二百十七两八钱六分四厘。原因沿海居民。刮取黑土。煎盐甚易。后沦入海。即舍盐而渔。令认纳课米。现在折银。则由天津同知征收。解归藩库。而于十场无涉焉。十场产盐由煎而成者三。为石碑。为济民。为归化。由晒而成者四。为兴国。为富国。为海丰。为严镇。若丰财越支芦台三场。旧皆半煎半晒。今则芦台如故。而丰财晒。越支煎矣。凡盐出于煎者。其形散。名曰末盐。出于晒者。其形颗。名曰盬盐。周礼所谓盬盐是也。盬盐味稍逊。末盐为上。煎盐之法。秋日刈荡草以煎盐。而藏其灰。至十一月凿海水藏之。待开春晴暖以后。摊灰于亭场。俟盐花浸入。用海水淋之成卤。其试卤也。投以石莲。北方石莲难得。代用鸡卵。沈而下者淡。浮而横侧者半淡。煎皆耗薪。必浮而立于卤面者乃咸。注锅煎之。可顷刻成。将成时。投皂荚数片。始凝为盐。周十二时为一火伏。可成六锅。锅得盐百斤。诘旦出坑灰。仍摊于场。渗取盐霜。灰以年久为良。因卤水浸润。成盐尤多也。旱则土燥。潮气下降。盐花不生。雨则客水浸淫。亭场沾湿。晒灰反致销蚀。故煎虽由人工。亦必雨旸时若。盐乃丰收。晒盐之法。近海豫掘土沟。以待潮入。沟旁坚筑晒池九层。或七层。自高第下。潮退。两人绳系柳。戽沟水入第一层池中。注满晒之。然后放入第二池。则又灌首池使满。次第放至末池。投石莲试之。莲直立。卤成矣。于是趁晴曝一日即成盐。以木扒推起。堆储池旁隙地。如高墉然。泥封覆其上。待商配运。而营销于各引地焉。芦盐营销直隶河南两省。直隶除宣化府属之永宁卫保安州西宁怀来宣化三县。裁去引目。改食口盐。征纳包课。及蔚州赤城万泉龙门怀安五州县。承德一府。易州属之广昌一县。向食口盐。并无引课外。其余一百三十一州县。旧有采育二营。皆销芦盐。河南开封陈州彰德怀庆四府。卫辉府除去考城一县。许州直隶州及所属之临颍郾城长葛三县。南阳府属之舞阳一县。共五十二州县。仪封一厅。俱销芦盐。销盐有定地。配盐亦有定场。海丰严镇为南场。兴国富国丰财芦台为北场。若越支济民石碑归化。则尤处极北。产盐无几。惟永平府之卢龙抚宁昌黎临榆滦州迁安乐亭七州县。在此配盐。沧州盐山南皮庆云景州东光河间宁津吴桥献县枣强青县静海交河阜城十五州县。配海丰严镇之盐。其余直隶河南引地。皆在丰财芦台等四场配盐。而丰财芦台。产盐尤旺。为芦盐精华。每遇潮灾。常不惜数万帑金。借给户。俾资修整。

商人入场配盐。席筑成包。皆先运赴盐坨。南坨在沧州西门外。有内坨外坨之分。北坨在天津东门外海河东岸。有新坨旧坨之分。津坨西邻海。东逼诸淀。大雨时行。常有冲荡之患。故四围筑堤。以资保卫。所谓护坨堤也。盐包到齐。皆储外坨旧坨。谓之生盐。赴司告掣。运司发批验所。查点引盐数目。具结申司详院。盐政亲过掣。南所六引为一土马。北所九引为一土马。数十土马为一垛。皆编列号签。委官信手掣第几号。即称第几号盐包。每掣一包。过一小筹。掣二十包。过一大筹。掣过抬入新坨内坨。谓之熟盐。盖以防其混也。惟卢龙等七州县。所配越支四场引盐。及芦台场营销蓟州遵化丰润玉田宁河宝坻三河平谷八州县引盐。若令赴津过掣。路途遥远。价倍于盐价。则由蓟永分司。或委员。就近在场监掣。不赴津坨。长芦运盐。多系水道。冬涸夏涨。船行不利。故旧制掣盐。定为春秋两关。今则随到随掣。商更称便。掣毕。发给水程验单。然后装船。或由北河。或由淀河。或由西河。或由御河。分运各处沿河州县。就近落店。其离河远者。北河则运至张湾。淀河则运至保定县张青口及清苑县。西河则运至衡水之小范任县之邢家湾宁晋之白沐丁曹及邯郸县。御河则运至大名之龙王庙白水潭等处。落厂车运河南州县。则由白水潭运至卫辉府及道口镇。车运渡黄。再行分运。卫辉府设立盐厂。引盐入厂输租。每年共银二千五百二十三两零。此系归入河南钱粮。不在引课之内者也。夫长芦引课较前加增数倍矣。明季岁行大引二十三万九千八百五十道。每引载盐六百五十斤。　国初剖一为三。共引七十一万九千五百五十道。每引连包索重二百二十五斤。征银二钱六分五厘。共正课银十九万一千二百二十四两四钱一分二厘五毫。惟时顺天永平正定河间四府州县。多邻场。皆系包课地方。不颁引目。顺治二年。一律改引。增引三万五千四百五十三道。征课银一万一千一百十九两零。十八年增顺天永平二府引三千六百道。征课银一千一百二十九两零。开封府属之杞县陈留通许兰阳仪封。本为山东引地。康熙五年。改食芦盐。增引一万三千一百八十九道。征课银五千五百二十八两零。十七年。通查各属丁口。计丁加引五万三百九十九道。征课银二万六千九百四十二两零。二十四年。怀庆府属。以河东池盐。连年缺产。改食芦盐。增引三万七千二百五十一道。征课银一万七千四百三十五两零。二十六年。陈州项城六处。因淮盐不到。价昂病民。改食芦盐。增引二万四百十九道。征课银九千五百二十两零。四十七年。增蓟永引一万五百七十二道。征课银四千四百七十八两零。五十八年。增大兴宛平引三万五千三百十三道。征课银一万六千四百七十两零。雍正十年。增蓟永引三万道。征课银一万四千两。十二年。又增蓟永引一万四千五百道。征课银六千三百五十六两零。此课之随加引而增者也。长芦纲引。谓之正引。蓟永正河。谓之改引。顺治十三年。题定正改引目。每引皆增课银四分七厘零。

又按明制旧课。查出内有宁饷酬商滴珠缺额四款。宁饷者。因宁夏用兵加征者也。每引该银七厘零。酬商者。每引许多带盐十斤而加征也。每引该银二分五厘。滴珠者。倾镕课银之火耗也。每引约银三厘。缺额者。当初起科。比照明制。每引缺银一分三厘零。今则一并派入正引内起征。每引共增银四分八厘三毫零。当时兵革未息。饷项浩繁。前代本有备用大引一万五千道。犹今所谓余引也。亦剖一为三。计引四万五千道。又按年加引十二万道。共征课银五万一千七百五十余两。派纲商营销。行之未久。盐即壅滞。商人情愿带课而不行盐。将此项课银。匀入通纲正引之内。每引约银三分五厘零。而改引不与焉。改引与正引。斤重如一。而课则稍轻。故康熙十七年。又增蓟永正河课银每引四分。此不加引而但增课者也。长芦初制。以二百二十五斤为一引。商盐掣出多斤。议罪罚金。谓之割没。康熙十六年。除去割没之名。每引加盐二十五斤。增课银七分。雍正元年。商课积欠九十余万两。设法调剂。每引加盐五十斤。并不加课。以三百斤为一引。嗣后商欠清完。于乾隆六年。将五十斤加盐。减半增课。每引约银四分六厘六毫零。此又加斤而增课者也。当计丁之加引也。宣化府包课等处。亦曾改引四千余道。嗣因窒碍难行。除去引目。加征包课银二千五百九十四两四钱三分二厘。通计加增共引九十六万六千四十六道。正引课银五钱一分三厘零。改引四钱六分六厘零。共征课银四十九万四千五百二十五两九分三厘。此长芦引课之定额也。外颁余引五万道。课银尽征尽解。若夫刷办盐引。征纸珠银二千八百九十余两。拟罪纳赎。征罚银三千一百两。陈州府引。不在卫辉落厂。租银纳交运库。征陈西输租银一百六十三两。怀庆府引。旧纳池课。有赈济一款。征赈济盐丁银四百六十三两。昌平良乡食盐。向在通州发卖。应纳牙税。嗣商认引捆运。仍征昌平牙税银三百两。此非正课而皆入正课奏销焉。其不入奏销杂款。则征铜斤水银七千四百八十五两四钱。捐解河工银一万九千五百三十两九钱二分。商人于投具手本时。每引纳银一分。谓之盐号。征银九千二百十五两四钱六分。预备奖赏。每引纳银一分四厘零。谓之花红。征银一万一千二百八十八两八钱四分五厘。裁去笔帖式盐规。征银五千一百七两七钱三分。拨解护军校公费。征银三千三百八十两五分一厘。征都察院饭银一千三百七十四两六钱六分八厘。内阁饭银一百三十两三钱三分三厘。他如领引配盐时。每引交银八厘一毫六丝。共银七千六百十七两四钱五分二厘。则谓领费也。告运开船时。每引交银二分六厘六毫零。共银二万二百七十一两一分。则为告费也。各官养廉。则征银一万四千六百八十九两三钱二分也。补银平色。则征银一千三十二两三钱六分四厘也。滩池雇觅巡役。稽查走私。征滩工银三千五百两六钱五分。海丰乐陵交界之四党口。为东盐灌芦要隘。派驻弁兵。堵截枭贩。征巡费银二千二百两。天津盐坨。本銮仪庭燎厂地。后奉裁去。交商储盐。征地租银四千零二两。以上惟养廉一款。系按正课百两交银二两七钱。铜斤水。系按引地大小分派。余皆按引摊征。通计共银十一万一千两有奇。此长芦杂课之定额也。

杂课多系相沿陋规。盐政运使衙门。动辄数万。故膺盐差者。回京以后。例有呈献。谓之当差。振古如兹。不以为非。至雍正初年。始彻底查出。严行裁革。酌留充公数目。定为经制。盖积獘如洗。而盐法精详。亦为前代莫及矣。津盐出坨以后。沿途并无关隘稽查。引包夹私。在所不免。运使孟公初因海河病涉。捐造浮桥一座。即于此设立盐关。以浮桥之启闭。为盐船之出入。委员查验称掣。莫能飞越。则净引私有法也。穷以盐餬口。有盐无价。虽严刑不能止其鬻私。惟令引商认定场分。预出资本。以助煎晒。凡之盐。皆归于商。商力不给。济之以官。总使场无余盐。则净场私有法也。芦岸东南邻山东淮北。西北邻解池口。盐池盐常缺。淮盐价昂。皆不为患。东盐则四党口驻弁兵。以为藩蔽。惟口盐价廉。而处处与永平府接界。最易洒灌。故蓟永之引。课则最轻。一切杂款。皆不摊派。先使官私价值相等。然后使商添募巡丁。分段堵截。则净邻私有法也。各场设有牌盐。准老幼残废。负贩度口。原所以示惠鲜。乃刁贩暗中勾通此辈。来往搬运。囤积洒卖。占碍官引。后令商人公捐款项。每日按名散给养赡钱二十四文。停其负贩。则净牌私有法也。私净官畅。理固宜然。然而引地有肥瘠。运道有远近。商力有强弱。若非因时制宜。则畸重畸轻。未能一律均平也。当初额引。皆按丁分派。计口授食。原无偏重。但地多斥卤。则消滞。年谷不登。则消滞。滨近邻私。则消滞。若拘泥成例。畅者常若不足。滞者常若有余。惟权以融消之法。使滞消之区。每年匀出引二三分。准于畅消地方通融售卖。但须报官立案。不得私相授受。则裒多益寡。而无甘苦不均之患矣。盐本炼水而成。日暄风散。最易折耗。况长途远运。忽舟忽车。层层盘剥。抛撒更多。出不敷入。成本攸关。因议以加耗之法。量道里之遐迩。为加斤之多寡。河南舟车再易。每引加盐十五斤。直隶舟车一易。每引加盐十斤。使额定斤重。锱铢无损。则整包零市。亦无亏短不符之虞矣。长芦引岸。伙办一处者少。惟大兴宛平额引十万五千九百道。谓之京引。额大课重。一人不能肩承。常系多商分办。先因历年积引。曾改行三引两盐。后将积盐销完。商人仍以为便。却于乡会试年代销外引十余万包。盖欲藉此影射多运。其计甚谲。部中议再加引三万五千三百道。停其代销之例。于是计无所施。始复一引一盐之旧。而将加引匀令通纲分销。此芦纲所以皆有分认京引也。惟众商共处一岸。难以划分界限。巧而黠者。往往先登垄断。良商反多倒歇。因定为轮句之法。京盐皆于张湾落厂。将商引分为十句。内城谓之内句。外城谓之外句。令于广渠一门。次第进盐。挨句轮卖。委员填发循环照单。专司稽察。则易乱为整。而无凌竞相争之獘矣。天津本卫地也。其屯丁分隶各州县。后改为州。又升为府。置天津县。割附近村庄以隶之。然户口皆在各州县按丁派引之内。未易更张。惟城内居民。及往来商舶食盐。归津售卖。价值甚贱。并不办纳引课。故作为公共口岸。众商轮办但以节制私盐。使不至充斥而已。

凡此多方之设施。皆以便民而恤商。且当　国家休养百年之际。财物丰阜。销盐甚畅。商力充裕。公议完课之外。每引捐银二钱。约十余万两。以备弥补参商无着之款。名为参。课其余充地方公事一切经费。运盐成本。以水脚为大宗。船皆有定主。雇亦有定价。惟当南漕北上之时。封拏剥船。有碍春运。商人即捐造船一千二百只。以供漕剥。又于白水潭造船三百只。专运河南之盐。其水手工食修之费。岁需四万余金。亦于参课取给焉。津门跨沧海之胜。逼近京邑。　巡幸所至。首先驻跸。行宫船坞。岁资经费。动辄巨万。若夫翠华止。情殷瞻就。供亿丰备。尤为前所未有。至遇大庆典。大军需。淮商捐输或数百万。芦东亦以百万为率。其余寻常捐输难以枚举。盐务苟有缓急。　内府亦尝出数百万金。以资周转。故商为四民之末。盐商特邀　　圣主之知。或召对。或赐宴。赏赉优厚。拟于大僚。盖盐商际遇之隆。至此而极矣。盐商奢侈之獘。亦至此而深矣。日用则僭踰无度。酬应则糜烂无节。至督销州县。皆有花销。名为季规。多则千余金。少则数百金。始则以迎合为见好。继虽欲少减而不能。盐利几何。堪此耗剥。商人无利可图。不能不夤缘而为奸。如掣盐砝码。由工部铸造。户部较对。然后封交委员领回。当堂开用。可谓慎重矣。亦可贿通上下。加重数十斤。其它夹私短秤勿论矣。官吏持其短。愈诛求而无厌。浮费摊入成本。价不能不贵。销不能不滞。课不能不欠矣。甲年欠课。则展为乙年压征。历年积欠。又展为分限带完。愈积愈多。至于一年带交之款。浮于当年额交之款。虽强有力者。不能不踬而颠矣。故永庆号之引地二十州县。范毓滨之引地二十一州县。王惠民之引地六州县。皆一商任办重课。亏至百余万两。相继参革。惟窝价重大。无人接充。始将四十七州县。同职官抄产之满城长垣阳武三县。一并归内务府为官引地。凡零星认办者。按引出租。共九万余两。嗣令减半交纳。此长芦所以有应解内府租息银四万五千两一款也。内府所发帑本于乾隆五十九年拔缴清完外。仅剩常川出息本银七十万两。其后逐渐加增至一百五十万。而河南之料价。直隶之水利。京外所发帑本。亦不下百万。则帑息重矣。当斯时也。商人外强中干。凡遇需大经费。犹踊跃捐输。但空籍其数。恳请分限完缴。所完不过一二限。余皆流为积欠。芦纲积欠之多。半由于此也。嘉庆十四年。南河大工。芦盐每斤加价二文。以资经费。是谓河工加价。约加征银五十万两。当罢敝之际。增此巨款。商力竭蹶。不问可知。至道光元年。不惟加价多欠。所完正课。亦大不如从前。始将加价奏明停止。而道光五年。又因高堰大工。仿照南河办理。是为堰工加价。奏明三年以后。将加价一半归商。一半充公解部。道光八年以后。将一文充公壹并归商。贴补旧欠。而彻底清查历年欠项。已积至一千数百万矣。是时银价翔贵。交课以钱易银。亏折更多。盐政目击情形。不得不请为增价以资调剂。或增一文。或增二文。数次增价。而纲之颓废如故。盖定价出售。商能为政。盐多销少。商不能为政。凡商之累。不累于减价。而累于滞销。第议增价以为调剂。未能有济者也。

于是又议为减引并包之法。芦盐三百斤成引。连加耗包索。约重三百四十斤。费水脚及筑包等费。历年加增。亦足病商。拟以十引改筑九包。减引一成。每引三百七十八斤。脚费等项。可少节省。道光元年。试办颇有成效。后遂着为定章。道光二十一年。又再减引一成。照前九包十引改筑。每引四百一十八斤。是引额虽减二成。而课额则未尝损也。然此不过节省杂费二成。杯水车薪。莫苏商困。道光二十四年。又将额引奏停十万道。减去课银六万余两。余引亦为裁去。似当稍有生机矣。而困敝如故。盖本因浮费重而欠课。因欠课多而增价。官盐价贵。私盐乘之。遂无可如何矣。蓟遵六属。枭贩结伙。明目张胆。与官为敌。永平之卢龙七属私盐。为害尤甚。至设盐卡一百处。添巡丁一千五百名。增缉费二万两。终不能净其根株。私则东灭而西生。商则旋充而立败。至于无人敢充。不得已将卢龙七属。改为官办。而通纲缉费。则有加无已。此其所以辗转愈困也。至道光二十八年。商倒引悬。河南则二十州县。直隶二十四州县。未运积引至一百余万道。未完积欠至二千余万两。若不改弦更张。立见全纲倾败矣。是以　钦差查办。彻底根究。每引规费烦重。竟需成本五两有奇。所卖岸价。不过制钱八九千文。以钱易银。约每引亏银七八钱不等。商何以堪。然经费不能减。欠项不能豁。惟有节浮费。裁陋规。将冗杂名目。删繁归简。第就正课帑利杂款积欠。厘为四款。正课原有定额。不容增减。除停引十万道。归并纸朱等项在内。应征银四十六万八千一百七十两四钱二分一厘。帑利内外共银二十八万八千六百八十五两一钱六分四厘。解费银一万八千四百五十三两五分二厘。帑利不能减。覆减解费银五千六百六十八两八钱六分二厘。应征银三十万一千四百六十九两三钱五分四厘。杂款头绪纷繁。连内府租息在内。共银五十四万九千三百七十三两九钱五分二厘。覆减银十二万五百六十六两九钱二厘。应征银四十二万九千八百七两五分。积欠则有商欠。有库垫。商欠者。本未完交也。库垫者。已完在库。又垫支杂款也。连未销积引。新旧归并一款。共银二千三百四十三万一千四百二两。前虽以加价弥补。究属有名无实。今议就裁去浮课。酌量按引摊征。应征银十七万两。通计四款一纲。共征银一百三十六万九千四百四十六两八钱二分五厘。芦盐奏销。本系甲运乙奏。前因销滞积引。奏请展缓。半年以后。按年趱早一月。以归原限。今定为丙年五月奏销。免其趱办。以期从容。盐价则每斤减去制钱二文以敌私。斤重则每引加盐一百五十斤以恤商。州县之陋规。则宽其既往。以后严行裁汰。有犯必惩。引地之悬岸。则直隶二十四州县。限半年以内。赶紧招商。河南二十州县。改行票盐。仿照淮盐之法。先课后盐。至停引十万道。原议五年为限。今亦再为展停。俟商力充裕。再复原额。长芦引地。有纲引京引蓟永引内府官引。正课不同。杂款亦异。今则统归一律。以应征一百三十六万九千四百四十六两八钱二分五厘之课。按现在额销六十八万二千四百九十七道之引。均匀摊算。每引该银二两六厘五毫有奇。较之从前有减无增。此道光二十八年查办章程之大略也。

但商人受病既深。难以豁然立起。现着之商。参革相继。已悬之岸。观望不前。间有禀请试办。并无永远认充。河南改行票盐。官商捆运。亦不能畅销。数年之间。即值捻匪滋事。发逆北犯。引地被扰。运道时梗。捆运更属寥寥。至黄河以南。盐皆不能到岸。囤积浚县之道口镇。零星发贩。而长芦局面为之一变矣。咸丰八年。僧邸驻津设防经费支绌。议将减价二文。从新起征。以助军饷。名谓盐斤复价。经部核定。外引交银五钱。京引交银二钱五分。当时实销引不过四十万余道。可征银十八万余两。若日后全销额引。即可征银二十七八万两。夫以极疲之余。加此巨款。尚能勉力输将者。一以僧邸忠悃孚人。一以当时盐务较前不同也。当时运道。时通时阻。引岸无不缺盐。价值翔贵。黄河以南。每斤竟增至七八十文。民虞淡食。引盐运至道口。价值长落无定。缘道口以南。不通水路。皆系骡肩挑。零星小贩。维时河禁最严。若值风鹤相警。禁止渡黄。则小贩不前。每包价值即落一二两。若值声息稍远。河渡如常。则小贩云集。每包价值即长一二两。官商捆运。省去岸费花销。总有余润可沾。而坐地引商。借官行私。则无不获厚利矣。故同治五年。河南巡抚因河防紧要。又议营销河南引盐。每斤再加价二文。以为河防经费。按实销引目计算。约得银八万两。原议撤防即止。上年荥阳大工。耗帑百数十万。又将此款改为荥工加价。永远纳交。此自查办以后。又增征款三十五六万两矣。现在引地一律肃清所遗悬岸。渐次招商。包额试办。惟余三四处。尚为官商捆运。所完正课。每年虽不如额。所差无几。复价与在京帑利。每年亦完至七八成。较前略有起色。惟积欠与在外帑利。所完仍属无多。且积欠一款。查办以后。该处并未造入拨册。直至咸丰七年。经部严查。始于拨册内列造。从前征交与否。獘难穷诘。其余杂款。皆由外支销。完欠从无稽考。以后但能正杂一律完足八成。已属可观。若欲年清年款。毫无蒂欠。恐未易言矣。夫盐为利之所集。即为獘之所丛。芦盐甫经查办。宜可澈底澄清矣。乃数年之间。又有墨笔科则等獘多端。其故何邪。出于官则病商。盐商从无控官之案。出于商则病官。盐官每多袒商之词。结习沈秘。令人匪夷所思。向来查办。亦止得其形似。而庐山面目。固未许人相见也。故虽欲兴利。不过得此而失彼。虽欲除獘。半多名去而实留。观于长芦。其它可知矣。

　　长芦盐獘　　
刘树堂

天下有大利可裕　国可便民并可富商者。厥惟盐务。利之所。在。獘即因之。防之不严。除之不力。则商资困。民食壅。而　国课亦因之不裕。朱文正珪八议。徐侍御旭龄七苦。法至善也。言至切也。要皆此同而彼异。古是而今非。姑弗深论。请言天津目前之大獘三。一曰纲总把持。宜官商并派。互相牵制也。长芦百余商。尽隶纲总。课欠则派其追索。额缺则令其公举。特不过一头目耳。始则出入公门。继则攀援官吏。乘出入之。便借攀援之势。影射虚吓。肆无忌惮。口岸之善者。必更易而霸占之。索财不遂。户虽殷实而难充。包规有着。家起无赖而亦保。交纳额课。拉合众商。运司优之以礼。课交即八分以上。持之以正。课交即不及八分。各官考成。尽系纲总。宜其大权阴窃。官反退听也。设有刚断者出。先革把持之纲总。次令商人公举端正者膺此选。二年一更。再派职分较大之员。专司纠察。仿东南厘局官绅并用之法。互相牵制。庶纲总无由把持。而　国课自不至侵蚀矣。一曰批验通同。宜派委贤员。禁绝獘窦也。长芦额引九十六万六千余道。历减至六十八万二千四百余道。户口增而食盐者多。商人累而引销者少。鲜不曰禁私贩。杜夹带。抑知百姓之私贩有形。而无形之私贩更宜禁也。丁之夹带甚微。而最着之夹带尤宜杜也。每引正数。并新增旧加。共五百六十二斤。商人运至批验所打包。及到盐关。运司亲临。委员下船抽提。用部颁挚子较兑。设有轻重。加倍议罚。乃胥吏先通线索。验所之批验可凭。委员暗换提包。运司之默验难察。私带多而正销少。舞獘通同。防不胜防。欲引课之无亏得乎。计惟有添派贤能之员。实力稽查。傥有官商句通。罔知法纪。即据实禀揭。按法惩办。庶引盐实销而值贱。课无亏短。民收实惠。两有裨益。一曰官商混淆。宜严禁结纳。以杜朋比也。盐课之完欠。全视商人之赢绌。乃正引日亏。而商富如故。实则假口岸之名。误引亏课。诓人借债。以肆其穷奢极欲之态。伙计积存工钱。代为捐一场官以为爪牙。候补者食用维艰。日思下交。为缓急相通之地。职分稍大或裕如者。必借无商之口岸。代为捆销而诱之以利。官商一气。声息时通。运司委员。或催提或查办。事关重大。必设法通融。长官虽智。安能防朋比之奸。欲挽此獘。必认真确查。商交官则革商。官交商则革官。官商并惩各知自爱。减一无益之耗费。纳一有额之正课。或于恤商之道。不无小补云嗟乎。　国恃商以办课。商恃民以销引。三者相因。利无不兴。而究不能无獘者。患无人故也。设为上者清廉自饬。整躬率下。而复明察以课吏。公正以派商。法行流疏。运销课裕。将见民有余食。商有余资。　国有余课。天下之利。其孰大于此者乎。

　　请变通盐法先就近地试行疏道光二十六年　　　　　
朱昌颐

窃臣稽　国家经费所入。田赋而外。盐课为最大。近时各省盐务无不疲敝。而长芦为尤甚。夫定商以行引。定引以纳课。立法之意。原使商人于交课外。获利甚厚。当必顾惜本业。办公自宽然有余。无如商人罕知大体。莫不借官以行私。而民间私贩日起。其始商力足以敌民贩。大局犹可支持。迨后日就消乏。不能经理。遂由商伙及纲总把持。亏那不已。转而调剂。调剂不巳。转而讦告。甚且暗通私贩。收无课之利。置正课于不问。闻近日长芦运库。毫无存储。部拨之款。迁延经年。未能运解。此由利归于商。奸商各顾其私。则正课日绌也。其出盐行盐之地。商人无力承办。以致濒海数百万天产之利。几为枭徒占据。此由商疲不能专其利。则散之于民贩。而官课益无从问也。今欲革除奸商。则无他商愿充。不能不为之通融敷衍。适堕其钻营之计。于　国事曾何裨乎。今即能设法缉私。商人既无力办运。户其能枵腹。闾里其能淡食乎。且听商人行私。而专缉民间私贩。已非情之所顺。而况势不能止也。是长芦今日情形。已敝坏而不可收拾。臣愚以为莫如抑商人之权。收私贩之利。变通成法。无论商民。听其赴场贩运。官为收税。一税之后。任其以时价自售。不复再税。则民情无不乐从。而商贩奚能影射。庶几积獘一除。而大利可兴。伏查道光十年　　皇上念东南商民之困。思变通鹾法。　特命重臣与两江总督会同筹办。其时有场收税之议。因淮南赋课重大。商力尚可支撑。未果议改。陶澍旋请于淮北改行票盐。就场出盐之地。设局收税。奉　　旨准行。计额行安徽河南四十九州岛县。应征课银三十一万有奇。又节年欠课五百九十余万。数年间新旧课全完。并历次融助淮南奏销又数百万。而溢完之课。每年常存数十万两。此改法之明效也。今日之长芦。无异昔日之淮北。近因控案迭出。　　皇上特简盐政运司前往整顿。并　命直隶总督秉公查办。其向时不称职者。严予惩治。日后自可望有起色。臣平时于盐法再四讲求。窃谓场起税。乃唐臣刘晏治盐之法。第就今日人情。以巨万帑金。责之贫穷作苦之丁。势不足恃。陶澍设局收税。参酌刘晏亭户粜商之法。量为变通。实当今不易之善策。谨紬绎长芦盐法志所载我　朝行盐定制。参以淮北票盐章程。酌拟四条。敬为　　皇上陈之。一价值轻减则人自踊跃也。长芦正引九十六万道。余引十五万至二十万不等。每引例征银五钱三四分。亦有四钱六七分。每年额课五十余万两。科则本轻也。加以应交帑利及加价杂款。连额课已将百万。又外支各项数十万。约计一引所入。较额课几逾两倍。其盐价例定每斤制钱十六七文至二十三四文。后节次加价亦不甚悬殊。乃访问近日民闲所买官盐。地近者每斤二十三四至三十三四文。至远之地或六七十文。商人既暗中价。又搀和克扣。以致私盐货高价贱。得以畅行。可见盐定官价。徒为商人射利。引课转多壅滞。况淮盐即价随时售。例无一定。

今如听民间以时价交易。凡商民到场贩盐。每斤约抽税五六文。以引目一百十万道计算应得制钱一百九十余万串。合今银价亦不下百万。然此犹就例定引额言之也。其实各场出盐。岂止此数。如果经理得宜。毋使偷漏。大约每斤收税三四文。每年课银总在二百万以外。以百万为年额应解之款。其外用各项。将浮费删除。择必不得已者酌留支用。此外羡余。分年带还帑本。均系尽收尽解。毫无蒂欠。如此。则价值自轻。商贩无不踊跃。而　国收现课。民食贱盐。法既简捷。利亦均平矣。一优恤丁。则盐无偷漏也。长芦八场。济民归化二场煎盐。丰财芦台严镇海丰四场晒盐。越支石碑二场有煎有晒。煎则有伏火之候。晒则有封堆之形。按日出盐确数。无难一览周知。查定例。盐场设立公垣。场官专司启闭。户之盐。俱堆储垣中。与商交易。淮北昔改票时。即照此制。添设公团。以杜透私之獘。近闻芦盐充牣。商疲不能收买。间有往贩。又跌价抑勒。甚且挂欠。因而枭徒得以公平时价。从中句买。并或豫放本银。户衣食所资。焉能不从之如市。官吏无从绳之以法。转利于得规包庇。藉可无事。此场垣虽设。莫由稽查。而私贩私售。因固结而莫解也。今如准商民俱往贩运。则池各丁。均得现值。自足以资餬口。应请申明场垣定制。确查伏火与封堆之数。悉令入垣。官司启闭。商人完课后。由局派定应买某某垣某号盐若干。即令该商入场看守。则人自稽查。户焉能透私。况贩运源源。该丁所得价值。方恐盐不能继。将彼此勤于力作。以冀获利无穷。又孰偷漏也。至各场节年应完丁课等项。亦当分别展缓征收。俾丁力宽舒。人人乐安生业。自不致走私犯法。似尤为扼要之图。一招徕民贩化枭即能为良也。长芦场地。自永平之山海关。迄山东乐陵县界。袤延八九百里。其盐行直隶一百二十五州县。河南五十六州县。皆四达通途。易于转运。私贩之徒。向时犹走村僻小径。畏人盘诘。近因商运不继。私贩于附近各村庄。公然计口给盐。时其价值而收之。远则大伙联镳。器械林立。地方官莫敢谁何。此皆桀骜性成。从未交课。似难以就约束。不知此等枭徒。急之即流为盗贼。宽之即散为善良。伊等营利赡生。本非甘心为匪。虽法所当禁。情尚可原。况其平日所出规费。不知凡几。又有伙党挟制。强弱并吞。未尝不思藉国法维持。庶或保全生计。如准商民俱运。即巨枭亦得自新。将其羽翼解散。人人乐为良民。当官贩运。每斤不过纳税数文。并无规费勒索。孰不愿急公输纳。转运辘轳。至就出盐衰旺之月。量道里远近之区。挨次轮流。毋壅毋缺。及领票以收盐。换票以运盐。出卡之时如何截验。到地之后如何缴销。层层稽核。成法具在。是在踵而行之者。一委派得人剔獘方能兴利也。长芦额设盐大使八员。批验所大使二员。巡检一员。运同通判二员。官职本属无多。而各场所管地面。或百数十里及数百里之遥。其间支汊小港。苇荡弥漫。处处可以偷漏。今如仿照淮北之制。设局收税。断非十余员所能照料。即另派候补。亦恐不敷。况局员经手钱粮重大。非精明廉慎之员。不能倚信。至隘要应设卡房武弁兵丁。更非盐务所有。

查淮北所用文武员弁。因两江总督兼理盐政。就通省拣员。故易得手。兹直隶总督于盐务钱粮会衔题奏。调用各员。非其专责。今如改法。必将宿獘痛除。所委之员。须不沾盐务习气。事事实心经理。方克有济。因思直隶大小各员。通省人材。自比盐务较多。似应由总督一律拣派。可否于总督衔内添明兼管盐务。会同盐政与盐务之员。秉公遴委。认真办理。其阘者汰之。至营务系总督专管。巡防弁役。由该督严密稽察。呼应更灵。于鹾政当有裨益。以上四条。臣管见所及。可否先试行于长芦。应请　敕下直隶总督会同盐政察看议奏。抑或　钦派大员会同筹办之处。恭候　　圣裁。臣在户部前后二十余年。于度支出入。留意钩稽。以为足以佐　国用而取之无穷者。惟盐为天地自然之利。　　圣人能普其利于天下。则天下之利。皆　国家所自有。如办理得人。实为可大可久之业。其余筹备诸计。乃锱铢涓滴。非所以为不涸之储也。场收税。果长芦行之有效。请各省推行。盖各处纲盐敝坏。皆岌岌不能终日。法不改则獘不除。獘不除则利归于商。固已可惜。乃商不能有其利。使归于枭贩强悍之徒。非第可惜。尤可虑也。况改行之后。各省盐务中员费。可裁不知若干。而每年税入当有数千万。岂独奏销无悬宕哉。匪直此也。自辽左山东以至淮浙闽粤。一万数千里。限于煮私之禁而不能尽辟者。不下数千百万亿顷。今如改行私税。则户之入必优。凡豪强有力。愿隶籍。听其于额场额外。呈明开垦。设煎盐。而量入其税。并设官以监视之。择其壮勇。教之技艺团练。以税余作养赡奖赏之资。无事则为丁。有事则为兵。将沿海皆斥卤沮洳之地。孰能上岸蹂躏。而向时强悍。收为我用。以备不虞。是即古盐屯之法。昔以之备边。今以之防海。似亦保障抚绥之一策也。臣梼昧之见。是否有当伏乞　　皇上圣鉴。

　　酌改长芦盐务章程疏道光二十八年　钦差王大臣
窃臣等钦奉　　上谕。着派定郡王载铨季芝昌驰驿前往直隶会同讷尔经额查办盐务所有随带司员着一并驰驿钦此。臣载铨臣季芝昌跪聆　　圣训后。遵即带同章京司员。于十一月二十四日。驰抵长芦。会同督臣讷尔经额。详查长芦盐务疲獘之原。因所交款目繁多。头绪牵混。更兼迭次加价。浮费过重。竟至商力不敷。又遇银价频昂。是以虽屡经整顿调剂。终不能有起色。复经盐政崇纶。代各商呈出行盐各州县官役相沿规费底册。其一州县上下费用。计数百两至一千余两不等。此即病商之一端也。况历任各官。妄希以加价见长。饰词补救。故致空受加价之虚名。而无增课之实益。徒助无底之挪垫。转致正课之不足。此又致亏之一端也。故不得不量改章程。归于易。臣等固不敢仍循故套。亦不敢己见独出。公同盐务并地方各官再四熟商。并传集各商。面加诘询。凡有益于课。无碍于民。删繁就。裕课恤商。裁革陋规。删减浮费之语。无不博采集思。酌议增觔减价之法。庶可有济。增觔不加课。专为恤商。则商可受实惠。减价为便民。而又敌私。则私可化官销。至所悬各口岸四十四州县。其河南现悬之二十州县。尽改行票盐。令该盐政仿照淮北先课后引之例。酌定章程办理。其直隶所悬之二十四州县。应令各州县或招商。或招贩。或商运民销。或有人在津认商。统予限半年。一律认办有着。如商贩俱无。即责令各该州县自行官办。傥实有不能办理之处。仍由盐政遴员官运。以济其不足。总期正课不准丝毫亏短。至交课之法请改分作二季交纳。春运过关。先交四成之一成五分。其二成五分。即令领盐到岸出卖后。派员当时扣回。秋季作为六成过关。先交一成五分。其余同春季办理。至交课之章程。向例纷繁。故多朦混。酌改明晰条目。不外正课帑利补欠杂款为四要。正课每引为数无多。而加价杂款之名目。层见出。每引竟收银一两二三钱。加以盐穰绳席水陆运脚。亦须二两四五六钱不等。交官商用需银五两有奇。计每盐一引重四百余觔。得价京钱十七八千。以钱易银。又须亏折。每引约亏京钱四五千一引。如此推之。数十万道之引。则亏银即至数十万两之多。商累由此而重。臣等再四思维。裕课必自恤商。恤商必自减费。正课帑利以及补欠。万不能减。惟有酌删杂款。痛革陋规。并将帑利解费。摊入通纲额引。与正课一律征收。其协济补欠充公等项加减名目。均应裁撤。通盘核算。现将可减之杂款。详加核减。从前各商领运一道。需交杂款银一两二三钱。仍须另纳帑利解费银两。今以帑利解费。统入随引完交。而应交各款。有减无增。

又查明行盐各州县一切规费。全行裁汰。并令各商呈出实在应需运本。不任其浮捏开报。计畅岸尚足敷衍。而滞岸仍有赔折。再以加觔计利。则远近引盐。均有盈余。庶几见利则趋。商票可期踊跃。至于私盐浸灌。尤在实力缉私。如有获犯。皆归运司审理。罪名重大者。发州县核办。其余赏罚。均归运司主持。并令逐件详报盐政。如此事权归一。易于措手。至长芦行引百余州县。官役相沿收受商规。年分久远。此等积獘。视为成例。莫知为非。而人数众多。并非始自今日。现当整饬之际。伏乞　　皇上格外仁施。宽其既往。毋庸查办。所有长芦盐务现改章程。条款纷繁。谨拟各条。另缮清单。恭呈　　御览。此皆臣等熟商至再。询谋佥同。期以救獘扶偏。　　干断饬行。用垂久远。其余未尽事宜。再由盐政督同运司随时详核奏明办理。所有臣等酌改长芦盐务章程缘由。理合会衔恭折具奏。伏乞　　皇上圣鉴。

　　山东盐法议
王守基

山东盐销四省。旧由长芦盐政兼管。每年春秋两季。盐政赴东省掣盐。例支盘费银三千两。道光年间。始专归山东巡抚管理。其行盐有引盐票盐之分。票盐有商运民运之别。票式有黑扒红扒之异。引盐课则稍重。行于省会以西以南。及他省地面。票盐课则稍轻。行于省会东北附近场之处。红扒黑扒。不详原于何时。运使于票上加用红黑扒记。以为识别。黑扒票课较红扒为尤轻。行于场坐落之州县居多。引商半系客籍。皆有引窝。引窝者。商人初认某处引地。所费不赀。子孙承为世业。遇有消乏退革。新商必交旧商窝价。方准接充。其价之多寡。以地之畅滞为衡。各省引商皆然。山东引碎商散。或数百引或数十引。即为一商。散而难纪。后经裁并。凡引不及八百者。不准自立商名。设立六纲以统之。曰永兴。曰通裕。曰同仁。曰祥仁。曰集义。曰恒德。所有引商。分隶六纲。一切领引纳课。责成纲首经理。以取整齐。票商则皆土著。必亲邻出具保结。方能承充。有力则当。无力则退。客商不能干预。惟本地殷实良民。充商甚少。亦不轻为人作保。往往劣衿革役。此保彼充。朋比为奸。把持误公。无所不至。嗣经变通章程。毋论土著客籍。必择赀厚人善。始准认办。以引商保结为凭。将票地畅滞。分为上中下三等。上等每票输谷二石。中等每票输谷一石五斗。下等每票输谷一石。票地准其作为世业。凡有退认。照引窝一律办理。所输谷石。建仓存储。以备赈济。另设兴孝则友亲睦笃信任周恤六纲。以统票商至民运票盐。则沿海一带。地逼滩池。多系肩挑负贩。不能成商。领票若干。卖盐一季。始行缴销。自雍正六年。盐课归地银摊征。民贩但领票张。以为执照而已。若青州府属之安邱诸城。登州府属之蓬莱黄县福山栖霞招远莱阳寍海文登海阳荣城。莱州府属之掖县平度昌邑胶州高密即墨。十八州县。则皆民运票盐者也。若济南府属之章邱邹平淄川长山新城齐东济陵临邑陵县德平。泰安府属之新泰莱芜。武定府属之惠民青城阳信海丰乐陵商河滨州利津沾化蒲台。沂州府属之兰山郯城费县蒙阴莒州沂水日照。青州府属之益都博山临淄博兴高苑乐安寿光昌乐临胊。莱州府属之潍县。三十九州岛县。则皆商运票盐者也。若济南府属之历城齐河禹城长清平原德州及德州卫。泰安府属之泰安肥城东平东阿平阴。州府属之滋阳曲阜寍阳邹县泗水滕县峄县汶上阳谷寿张。济寍州及所属之金乡嘉祥鱼台。曹州府属之菏泽曹县定陶单县城武巨野郓城濮州范县观城朝城。东昌府属之聊城堂邑博平茌平清平莘县冠县馆陶高唐恩县。临清州及所属之邱县夏津武城。河南归德府属之商邱寍陵睢州永城虞城夏邑柘城鹿邑。卫辉府属之考城。江南徐州府属之铜山丰县沛县萧县砀山。安徽凤阳府属之宿州。六十三州县一。则皆商运引盐者也。

盐引之制。始于元至元年间。前代皆系内府刊铸铜板印刷。特差户部一人。往南京颁发。谓之督引部院。　本朝顺治七年。始行停差。令运使官吏赴部关领。顺治六年。铸造户部盐印两颗。钤用盐引。至康熙十一年。改铸为户部盐茶印。康熙三十年。铸造山东司盐印两颗。康熙三十五年。始由户部刊铸引目铜板。不归内府管理。前人用引之意。非仅为部中可以按引稽课。亦以盐利操之于上。故引出自内府。非引不能运盐。若因领新缴残。多费周折。遂废不用。久则人将不知盐为官物。利权渐至下移。此无异于因噎而废食矣。明季山东额引十五万四千五百七十五道。每引载盐六百斤。　国初剖一为三。该引四十六万三千七百二十五道。每引载盐二百斤。维时户口凋残。引多丁少。无处销售。顺治初年。暂以二十三万引为额。至十二年。新丁渐复。增引一万五千道。户部因兵饷浩繁。议加引八万道。然实不能营销。历年皆按引包课。而康熙六年。东民复业。渐形富庶。始实加引八万道。以免包课之苦。康熙十八年。盐政题定每十引增一引。共增引三万一千一百八十一道。康熙三十五年。东盐畅销。商人呈请加引五万道。康熙五十七年。商人又请加引五万道。至雍正七年。清查残引案内。加引四万九千四百五十二道。先是河南开封府属之仪封太康通许兰阳县五处。食山东盐。惟开封府属皆食芦盐。五处独食东盐。未免彼此浸灌。一律改归长芦。除去引一万三千一百八十九道。又因兰山县之马兰屯村庄。孤悬境外。拨归峄县营辖。该村应销票五百张。峄县系行引地方。未便引票相混。以票改引五百道。共成额引五十万五百道。乾隆元年。匀拨引目。营销大畅。加余引五万道。即将额余永为定制。嗣后又历次增余引十余万道。皆系随时接济。不在常行之例。票式引式。前代迥殊。　国初一律改引。惟于引面加用奉　　旨票盐改引之引戳记。亦剖一为三。额票九万四千四十七张。每票载盐二百斤。十引加一案内。加票九千四百五张。清查残引案内。加票五万二千九十二张。雍正八年。因淄川等十二州县畅销。加票八千一百三十五张。又因商河临邑陵县德平郯城五县引票兼行。易滋獘窦。将五县额引融入旁处引地营销。五县一律行票。加票八千六十一张。除去马兰屯改引票五百张。共成额票十七万一千七百四十张。又因是年行票地方。额票全数运完。恐将来不敷民食。加余票五万张。乾隆元年。拨益都淄川莱芜孤悬村庄。改设博山县。随拨三县盐票外。该处有陶冶之利。可以多销。加余票一千五百张。

自乾隆五年至三十年。连年丰收。民物殷盛。每年额余票不敷销运。三次加余票三万张。盖各处销盐。以酱盐菜盐为大宗。酱盐者。麦秋以后。民间做酱所用。菜盐者。秋成以后。民间淹渍所用。岁之丰歉。亦盐之畅滞所系。而人第以盐为计口授食。不尽然也。最后又因永利涛二场。奏停老少盐牌。加余票一千六百八十张。老少盐牌。各省皆有。附场无依之人。老者六十岁以上。少者十四岁以下。及壮年残废。由官发给筹牌。准其负贩度日。第负盐不得过四十斤。卖盐不得踰五十里。本善政也。然刁民往往藉此为走私之地。故由商捐赀。散给口食。停其负贩。先后共加余票八万三千一百八十张。永远领运。惟额引额票。课须年清年款。余引余票。课则尽征尽解。山东引票。课则最轻。康熙十六年。题准加盐二十五斤。以二百二十五斤成包。引课加银四分。票课加银三分。每引征银二钱四分五厘八丝。红扒额票五万七千七百十七张。每票征银二钱二分三厘一毫零。黑扒额票十一万三千五百二十三张。行于济南武定府属者。每票征银与红扒票等。行于青州沂州府属者。每票征银二钱一分六厘六毫六丝。至民运地方。仅每票征银一钱六分七厘七毫零。计额引共征银十二万二千六百六十二两五钱四分。额票共征银三万六千二百六十三两七钱七分零。余引约征银一万二千二百五十四两。余票约征银一万八千余两。共银十八万九千八百八十余两。皆系正课按年票报者也。每一两。随交银四分四厘。以二分五厘为加平。一分五厘为部饭。三厘为解官盘费。一厘为包银绳索装鞘之需。共征加平解费银八千一百余两。此系杂课而非随引摊征者也。其随引摊征。则有刷办盐引纸朱银二千四百十四两七钱六分。每引票摊银三厘。铜斤河工银二万一千九百八十八两九钱五分三厘。原系盐政运使捐充河饷及运铜水脚后因裁去陋规。摊征解部。每引摊银三分九厘。红扒票摊银九厘。黑扒票无征。盐斤银一万八千一百六十六两五钱。盐政出差随带笔帖式一员。收受引商陋规。准商人夹带私盐。故盐斤得名。后将笔帖式裁撤。解内务府充公。每引摊银三分三厘。领票公费银五千九百七两七钱八分。票商领票。馈送运使陋规。名为公费。查出归公。每票摊银三分四厘五毫。养廉银二万一千四百二两一钱九分五厘。当初盐政运司衙门规礼。动逾巨万。雍正元年。裁革酌留。给各官养廉及书役饭食。以资办公。每引摊银三分六厘六毫七丝六忽。红扒票摊银二分一厘。黑扒票无征。饭食银一万七百六十一两六钱四分八厘。每引摊银一分四厘九毫七丝六忽。每票摊银一分四厘。都翰公费银七百十三两九钱九分九厘。原系盐政馈送都察院翰林院规礼。雍正六年。奏明征解。每票引摊银一厘四毫。内阁公费银六十六两六钱。由纲商捐备。不归摊征。领缴引票花费银一千三百两。系引商随时捐解。不由官收。惟残票解部。由官征银一百七十一两二钱四分。每票摊银一厘。给兵公费银一千四百四十两。各处要隘。分拨弁兵缉私。不得不筹给薪水。按课银百两。随交市平银一两。又有笔帖式解费银一千二百四十两八钱。即前裁革笔政陋规。解交内务府使费。系按行引州县分上中下征交。不按引摊。以上共银九万三千七百余两。皆系杂款不按年题报者也。

至课名目不同。地归丁。实种五谷。则为地。第长草束以资煎盐。则为草荡。皆按每亩六厘起征。地邻海滨。可以引潮摊灰。掘井筑池。则谓摊池。每亩征银八分零至二钱一分零不等。三项额征银三千八百六十两一钱九分七厘。又有离场稍远。混入民田。钱粮归州县催征。解归运库。则谓民佃地。额征银五千五百七两五钱九分四厘。前代丁。皆按丁征盐。每丁征盐二引。每引折交银七分五厘。谓之丁银。无业丁。餬口维艰。银从何出。雍正四年。将丁银一半归入地银摊征。至乾隆四年。全行摊入地银。计每银一两。摊丁银七钱二分二厘零。额征银五千八百四十五两七钱八分八厘。盐锅一面。征银一钱至二钱八分零不等。额征银九十八两七钱四厘。前代盐场供办藩府食盐。现在折价征交。谓之食盐变价。额征银一百二十三两九钱。又有地本滩池。后沦入海。渔户捕取鱼虾。代纳课银。谓之鱼盐课钞。额征银二两七钱。四分六厘。以上共银一万五千四百三十八两九钱二分九厘。统为课。按年题报。而系征之于十场者也。山东盐场。旧一十有九。嗣后历经裁并。定为十场。一曰永利。坐落沾化县东北三十五里新集镇。一曰永阜。坐落利津县东北五十里辛庄。一曰富国。坐落昌邑县西北四十里瓦城社。一曰官台。坐落寿光县东北五十里驻侯镇。一曰王家冈。坐落乐安县东北乡。距县城百里。皆滨乐分司所辖。一曰西繇。坐落掖县西繇庄。一曰登宁。坐落福山县北五里盐场村。一曰石河。坐落胶州。距州城二里。一曰信阳。坐落诸城县东南隅。一曰涛。坐落日照县南乡。皆胶莱分司所辖。煎盐之场三。为登宁。为石河。为信阳。晒盐之场三。为永利。为永阜。为王家冈。煎晒兼者四场。为富国。为西繇。为涛雒。为官台。煎盐之法。亦候潮汐。其摊灰刮土淋卤试莲。与浙粤大同小异。惟负海最近之场。晒盐较他处为便。或就滩地。周围掘沟见水。其前筑员池一。以纳沟中之水。名为马头。员池之旁。开大方池一。大池之旁。列小池四。先用柳斗。将员池汲入大池。一二日可成卤。然后引入小池。数日即可成盐。或就滩中掘井。周围阔十二丈。井上畔开五圈。圈之外开四池。汲井水入头圈。盈科而进。放至第五圈。水已成卤。谓之卤台。于是分引入池。曝晒数日。即可成盐。煎盐须刈草荡以后。秋冬为多。晒盐惟藉烈日之功。春夏为便。厥民蓬跣。卤蚀肤剥。故煎盐之户多盲。以目烁于火也。晒盐之户多跛。以骨柔于咸也。永阜等四场。岁供铏盐四十包。为孔府祭祀之需。利津沿海一带。滩地星列。民杂处。三四月销卖鱼盐之时。户以地属场界。应归卖。商人以户无卖盐之例。互相争执。雍正六年。议发余票千张。盐归商卖。而孔府铏盐。及食盐变价银两。亦归商纳。各场煎晒起止日期。报官稽察。获盐若干。皆入官坨。即存盐之垣也。以待配运。与商交。量盐以斗。每斗一百十二斤半。价值不过一百四十文。东引五十万余道。皆在永阜一场配盐。该场产盐最富。为东盐之精华。其余各场。第配票盐而已。

其转运则皆自大清河泝流而上。大清河为济水之支流。实汶水之故道也。由东平州戴村坝分泄汶河之水。西北至卢家村。与七里河会。古济汶合流处也。北入东阿县界。与三空桥五空桥水会合为一。是谓清河。谓之大清。因小清河得名也。北流经鱼山南桥。迤逦东北入平阴肥城长清齐河县境。又五十七里入历城县界。东径马家渡至雒口。有泺水入之。故亦名泺口。河北设有批验所。有掣盐厅。是为雒口关。又东经济南府城阴。东北入济阳齐东县境。会淯河减水。河入青城县界。又东至韦家口。入蒲台县界。东流经县城北关。设有批验所。是为蒲台关。又东入利津县界。至东关折而北。经永阜场丰国镇。由牡蛎口入海。引商自场配盐。筑池装船。先抵蒲关。由大使掣验。滨乐分司稽查。再换拨船。逆流挽运。至雒口关。由大使掣验。胶莱分司稽查。归入盐园。跨大清河两岸。有顺流通达四围。建自明代。至今相沿。商盐皆积于此。每年春秋两季。盐政亲秤掣然。后分销各引地。河南江南引地。谓之南运。引盐由雒口运至东阿县鱼山南桥地方。卸地入园。易车陆运。至阳谷县阿城镇。豫省则自阿城装船。由运河经寿张东平汶上。至济宁之安居镇。再由陆运。经金乡至单县之董家口。或至曹县之刘家口渡黄。江省亦自阿城装船。或由运河至鱼台县之南阳镇。转湖车运。至砀山之李家口渡黄。或由运河至沛县之夏镇。转湖车运。至萧县之管粥集渡黄。南运离场窵远。理宜价贵销畅。惟归德八属。地皆下湿。多出硝。民间刮淋。即成小盐。丰沛六属。又附近淮北海赣盐场。私易充斥。故南运素称滞岸。其本省腹地。东北两面。滩池罗列。西北一带。又与长芦场地相近。向来缉私章程。北则于海丰余家港。拨驻守备一员。马步兵百名。以杜芦私。南则于两省交界之大兴镇。添设沂郯海赣同知一员。拨驻千总一员。以杜淮私。中则于德州卫之桑园。派委卫弁兵丁。以查粮艘往来夹带之私。故东盐引额。与他处相等。而价廉课轻。以东省为。最自银价翔贵。商人输将。已非从容。历次增价以资调剂。至嘉庆初年以后。帑利与河工递增。而商力始形匮乏矣。先是帑本除完缴外。祇有本省拨船生息银十九万两。又加赏借帑本银五十万两。黄运两河帑本银五十万两。豫省料价帑本银十万两。直隶水利帑本银十万两。又拨船帑本银四十万两。庙工帑本银十万两。四女寺河工帑本银十万两。共银一百九十九万两。每年应交息银二十一万余两。较正课多增一倍。嘉庆十四年。因南河大工。加价二文。以助经费。计每年应交银二十九万余两。较正杂课又倍一倍。夫销盐祗有此数。而交纳之款。有增无已。虽商人利获三倍。亦不能不杼轴告空。或谓加价出之于民。于商何病。不知官盐虽有定价。亦羁糜之而已。其实商民交易。仍计成本之轻重。为售价之乘除。即谚所谓定价活秤也。且价多销少。亦物理之常。故于畅销之时加斤加价。上下两受其益。滞销之时加斤加价。商民实两受其病也。

由是交款难完。递年积压。嘉庆十七年。又议加价一文。以半文归商。以半文弥补商欠。而商力愈不能支。当年课项不完。归于次年带征。带征又不能完。归于按年分限。或分十二限。或分二十限。递年推展。迄未能依限清完。至道光元年。将河工加价奏明停征。而商人积欠已至五百三十五万余两矣。二三四年。因减去河工加价。商力稍纾。课额尚完。帑利仍多蒂欠。道光五年。因高堰大工。又议加价二文。此时银价较贵。每年应交银二十三万余两。即所谓堰工加价也。奏明三年之后。以一半归公报拨。一半归商贴补积欠。其实三年之中。所完加价。不过一半。而正课杂款。因而拖欠者。又复不少。至道光七年。几于全纲倾败。不得不设法调剂。以积欠之多也。将五百三十余万两并为一案。统俟堰工加价归商后。渐次弥补。以帑息之重也。将帑本酌留银一百二十九万两。常川生息。其余银七十万两。至道光十二年起限。分二十限拔缴。以折耗之大也。将南运每引加盐二十五斤。北运每引加盐二十斤。其嘉庆十七年归补旧欠之半文加价。壹并归商。以轻成本。以口岸之滞也。将南运之十三州县。与票地利津寿光乐安沾化海丰临胊六属。免征堰工加价。以敌私贩。如此多方调剂。似宜日有起色。第核计商人应交之款。仍未见轻。不惟旧欠不能依限归补。并现年应交帑利十七万余两。亦难清完。于是将报拨之一文堰工加价。全数归商。以贴补现年帑利。并将一分息银。减去三厘。此道光十五年也。维时银价日昂。以钱易银。暗中亏折甚多。渐至临胊等九州岛县。票商倒乏。无人承充。不得不改为官运。前此欠款虽巨。引票尚能勉强运完。至是则额引积压。日积日多。十八年又议加价二文。二十三年将引票停二成。以八成作为正额。余引停领。二十七年。又议引地加价二文。票地加价一文。十数年以来。两次加价二成。减引三厘减息。终莫救其罢敝。引票各岸。相继倒悬至二十余处。此道光二十八年。所以有　钦差查办之举也。当时新旧积欠。统计八百余万两。而十五年以后。所欠正杂课银又九十余万两。十九年以后。积引八十余万道。二十七八两年。皆未奏销。若不截清界限。势难措手。于是将两年奏销。免其造报。积引停运。积欠停征。以二十九年为始。改为先课后盐。除有商办运之州县。勿庸更张外。其无商之德州冠县莘县临清郓城金乡城武滕县寿张朝城德州卫观城范县引地十四处。及票地罢乏之日照莒州沂水利津潍县昌乐六处。改归官办。南运悬岸之归德府七属暂行委员办理。勿论官运商运。皆于领引时。将正杂交清。不准丝毫蒂欠。甲运之盐。即于甲年奏销。与新旧积欠。另行筹款抵补。

查有每引商捐厘头二钱。以一钱贴补现年帑利。以一钱抵完新欠课项。又面封公费项下。可节省银二万五千两。提出二万两。归补历年积欠。以五千两存库。备完参商无之款。面封与厘头。本系私款。缘散商领引。皆由纲商查验加戳。然后呈堂用印。于当面封发时。每引交银二钱三分。以为一切办公之需。故谓之面封公费。厘头一项。原于莒日参商欠款无。公议于运盐到雒口时。按引捐厘。弥补前欠。谓之拔取进关厘额。欠完即止。嗣因公费不敷。即将此项。于领引时一并捐交。每引二钱。故亦谓之商捐。不敷公费。屡经官商揭控。查讯实系公捐公用。并非勒派肥己。惟内有馈送盐官节寿铺垫。未免浮滥。将受收之盐政运使。革职罚赔。故两项酌提归公也。堰工加价一项。仍照案弥补。帑利旧欠。惟原定交额稍重。每引减去一钱。交银二钱五分。将十八年二文加价。减去一文。以便民食。从前引盐虽有定斤。然暗中夹带。多至六七十斤不等。此时明定章程。每引加盐七十斤。以归画一。经此次查办之后。引则加轻。若遇时和年丰。当可年清年款。乃至咸丰三四年间。即值捻匪滋事。引地被扰。南运各处。几于片引不行。奏销则展缓矣。而正课拖欠愈多。引票壅滞愈甚。商捐厘头。亦于咸丰十年奏明停缓。八年再行起征。至同治三年。共计未运积引一百三十余万道。分为八年带销。南运口岸。从新委员整顿。亦未见有成效。当时引地多匪。永阜场亦被潮灾。毫无可乘之机。又议提拨道光十八年一文加价。解充京饷。每年加征银七万余两。在议者原以京饷为急。第恐因此致敝。得不偿失。所以商捐厘头。已届限起征。又经停缓也。现在奏销。报至同治四年。引四十万五百道。征正课银九万八千一百五十四两零。票四两零。票商额运票十一万二千九百七张。征正课银二万四千八百十二两零。民运额余票三万九百十五张。未减二成额摊。征银五千四百十九两零。皆不能全完。余票空领空缴而已。十数年以来。积欠不知又有几许。引地现已肃清。振淹导滞。当存乎其人矣。夫东盐行票之州县。与行引之州县相等。而票额仅及引额三分之一。此票商所以易于引商也。自交款递加。遂致引票皆困。故按籍稽欠。河工帑息居其八。正课杂课各居其一耳。迨受病既深。然后调剂于加斤加价。提私济公。此皆扬汤止沸。莫能为釜底抽薪之计。盖商课例无豁免。不敢议蠲。支销岁有常经。不敢议减。亦无可如何者也。然盐志载明万历间甘德夫之治东运也。当极罢之时。水旱频仍。前后八年。不但新旧欠课全完。且赈丁者数万金。浚清河者数万金。人皆诧为神异。究其致治之由。惟以无欲为主。凡商人一丝一粒之馈。不入运署。由是贪者廉。侈者俭。官商一体。惟正供是急。故人竭蹶而不足者。彼独从容而有余。东商交款。固稍重矣。若尽裁去上下浮费。第纳惟正之供。尚不至竭泽而渔。安得人人如甘德夫者。与之论盐法哉。

　　遵筹山东盐务酌议先课后盐章程疏道光二十九年　钦差大臣
窃查东省商散引碎。办理拮据。前已将疲敝情形。相沿积獘。体查明确。酌议除獘缉私各条。于道光二十八年十二月十八日具奏在案。兹复督同随带司员及委员等。博访谘。并查据各州县切实禀复。臣等公同商酌。择善以从。期于救獘扶偏。仰副我　　皇上整饬鹾纲之至意。伏思东省盐务。受獘已甚。以致额引积滞。奏销递展。上而　国课有碍。下而商累日深。当此力求变通。惟有于恤商之中筹先课之法。庶帑项稍有把握。而额引不至虚悬。一月以来。确查远近地方。综核古今成法。如课归地丁摊征。系雍正七年以后办理成案。东省惟行之安邱等滨海十八州县。此外山河间阻。西南引地。距场各千有余里。贩运不前。若按亩摊征。赋有加增。民皆淡食。设遇偏灾。又不能不随正供蠲缓。且各商积欠帑利。更复无所归着。至就场收税。其法始于刘晏。近年淮北票盐设局验赀。即参用其意。惟淮北河湖水运。节节可通。东省则水陆俱艰。运本数倍。若行票课。招商恐至无人。未便过事更张。惟就商运之外参以官运。臣等通盘筹划。除安邱等十八州县。向系课归地丁。临胊等九州岛县。已归官办。及商办之票地引地裕如各州县不计外。其商运尚能营销之泰安等十州县。参悬仅止一万九千余引。已饬运司先就本邑殷商融带。一面招募接充。以免悬额。其商力疲乏。多半参革之德州冠县莘县临清郓城金乡城武滕县朝城德州卫。以及全引俱悬。无人舂运之菏泽观城范县等十四处。并滨海票地。而为通纲藩卫。现在商办实形竭蹶之日照莒州沂水利津潍县昌乐等六处。必当量为变通。查道光十七年。临胊等九州岛县。因商累不能承运。改为官办。十余年来。该员等应交课款。既无亏缺。而于应办公事。亦无贻误。其盐务与地方交代。向有定章。各清各款。不相牵涉。似可仿照办理。即将德州等二十州县卫。统改官办。至河南之商邱等九州岛县。内惟宁陵一处。无误课款。余则或销不足额。或课已全悬。疲敝异常。若另行招商。一时难得其人。臣等再三熟商。惟有委员专办。应由臣徐泽醇督同运司遴委明白晓事之员。前往董率妥办。并责成引岸地方官。加意巡缉。查东纲应完正杂各款。历系甲运乙销。先盐后课。迨道光二十四年奏销。本应二十五年十一月奏报。因潮灾案内。奏准推展一年。竟变为甲运丙销。商人视正杂课为可缓。辗转腾挪。得遂其拖延之计。加以银价增昂。动即借口赔累。虽参革追比。悬课终未能全完。现经臣等奏请将浮费各加裁汰。商力已觉稍纾。至每引盐包。额定二百四十五斤。而商人惟利是图。往往贿通场役。加重至三百余斤然。暗增而多虚糜。何如明定而得实惠。臣等酌拟每引加盐七十五斤。此外不得再有私添。以示限制。今该商等成本既轻。获利较厚。所有臣等酌定先课后盐之处。札饬该运司询明各商。佥称情愿。并取具各商甘结。加具印结。送呈附卷。查先课之法。

自道光二十九年为始。各商赴司领引时。先将正课加价交库其。舂盐至雒口。即将杂款等项。次第交齐。措办亦可从容。其票纲内由场起运向不过关之引地。由运司查明。于官商请引时。将正杂各款。分别提解运库。统于年终奏销。如此更定章程。是本年所运之盐。即交本年应完之课。比之从前奏销期限。可以提早二年。至历年积引。自道光十九年至二十四年。共存四十四万三千九百余道。前经奏请饬运司分别追储。复查二十六年。尚有存库引三万三千九百五十一道。在商未舂引六千八百十五道。又二十七八两年参悬未领引二十九万五千四百九十余道。若不一律截止。则新旧轇轕。套搭不清。转于新定章程有碍。应请以二十九年为始。将从前积引一概停止。专尽新引领运。并请　敕下户部。即发下新引四十万五百道。以便由运司专员请领。赶紧配运。如果畅销完竣。再将积存之引融带。庶界限分明。新旧两不相悖。惟查二十七八两年奏销。均未办理。兹自二十九年以后。将课款提早二年。若令完新。又复征旧。同时并举。商力实有不逮。臣等公同酌议。请将二十七八两年已领之引。应完正杂各课。分作五年。各按本商名下带完。附入各年奏销造报。是调剂与整饬兼施。可望日有起色。惟官运与委员领运。非筹借运本。恐难责成。查运库闲款尚有十余万两。足敷借动。应由臣徐泽醇酌量道里远近。额引多寡。分别筹借。所借银两。分限五年。解交运库还款。如该州县等营销不力。或将运本逾限不缴。立予参撤。凡改归官运之处。今既筹借成本。而一切浮费。又复裁革。办理毫无棘手。应由臣徐泽醇饬令各该员一律先课后盐。庶办理全纲。不致两歧。余如夏津东阿等县。或畅销逾额。或积滞不行。应饬运司参酌。将滞引融销畅岸。俾免缺额。再积欠必须清厘。查东纲每年应完帑利十七万一千六百余两。道光十五年。经前盐政锺灵奏明以堰工加价贴补。并减息三厘。近年银价加昂。商完不敷支拨。统计该商等积欠。共有八百余万两。虽节经奏展递缓。而商疲总未完缴。又道光十四年至二十五年。积欠正杂等项共九十一万余两。经前抚臣崇恩奏明以原分各限齐到。带款甚重。请并作一案。分二十五限征完。每年完银三万六千余两。上年已逾初限。前项依旧未完。与其徒事追呼。莫若量为通变。

现查有按引商捐银二钱。应以商捐厘头一钱。作为贴补帑利。其不敷仍以堰工加价贴补商捐不敷公费一钱。作为带还二十五限积欠。其原限带征之三万六千两。毋庸另限完交。以示体恤。合计二项。每年可完银七万余两。至面封项下。除公用外。其余浮费甚多。臣等核实删减。计每年可节省银二万五千两。请以二万两先行归补历年递缓之积欠。余银五千两。饬运司储库代完参商欠课。如此剔厘。以商人之公捐。补商人之亏缺。庶积累可冀清完。复查道光五年高堰大工案内加价二文。十八年贴补案内加价二文。二十七年商累案内引地加价二文。票地加价一文。历以银昂贴折。全行贴补归商。惟查堰工加价。每引交银三钱四分。系照昔时银价定数。以今较昔。不敷实多。应请减去一钱。嗣后完纳堰工加价一项。定以每引完银二钱四分。但恤商所以裕课。而筹　国尤在便民。应于十八年二次加价案内减去一文。以便民食。惟立法期于可久。而奉行在于得人。全赖承办各员。矢以公心。任以实力。果能推行尽利。经理得宜。先纳课而急惟正之供。参官运而无虚悬之引。成本已减。积欠可消。加斤则商有余资。减价则民多沾利。从而认真整顿。庶可挽积习而振鹾纲。臣徐泽醇仍督同运司随时随事体察情形。妥为筹划。总期官运商运。两有裨益。所有臣等会同筹议缘由。是否有当。理合恭折驰奏。伏乞　　皇上圣鉴。训示遵行。

　　河东盐法议略
王守基

天下产盐之区。皆因天时。乘地利。而刮土淋卤。至于煎晒成盐。总赖乎人力居多。若夫水面自结盐花。捞取即可食用。无待人工之施者。惟河东盐池而已。池居中条山麓以北。涑水绵其左。黄河绕其右。东据安邑。西据解州。广袤长五十里。南北七里。地势四面皆高。池居其中。形如釜底。北高南下。最南为护宝长堤。靠堤为黑河。即池积水之处。其味咸。鳞介不育。其性温。隆冬不冰。泥土纯黑。稍深显露硝版。此即盐根。池水不溢不涸。或曰海眼。即山海经所谓盐贩之泽也。池北列地治畦。为种盐之处。再北料台籧庵。栉比林立。为工人止息存盐之处。周围筑以土墙。名为禁垣。此系明时创修。后来历经加高培厚。计高一丈六尺。基厚六尺。周围共长一百十四里。禁垣之外有马道。马道之外有隍堑。内设三十二铺。外设三十六铺。皆有弓兵分段巡逻。所以防盗窃走私者至严也。一池本分三场。东为东场。中为中场。西为西场。设三大使主之。故禁垣惟北面开三门。东曰育宝。距安邑五里。西曰成宝。距解州十里。中曰佑宝。佑宝门外为运城。盖运治之所在也。在昔解盐。多治于解州。城小人众。且偏处一隅。鞭长莫及。自元姚行简绘图献议。始立司于此。地正居池之中。本名路村。元延佑间。淫雨败池。仁宗蠲免引钞十之六七。民怀其德。又名圣惠镇。时尚未有城也。元末运使那海俊德。始筑凤凰城。以资保障。城周九里十三步。广长各四之一。高二丈四尺。经明巡盐诸臣。增设敌楼望台。甃以砖石。守具渐备。　国初姜壤之叛。皆毁于贼。嗣经巡盐御史大加修整。且拨营汛弁兵守御。至今遂成岩疆焉。运城北门外为姚暹渠。盖池形最低。每逢大雨时行。山水往往破垣灌池。池受客水。即盐花不生。则保护盐池。渠堰之工。最为紧要矣。姚暹渠。即古之永丰渠也。本后魏都水校尉元清所开。至隋大业间。都水监姚暹重加浚治。民赖其利。因以号焉。渠起夏县之王峪口。引史家峪诸水。合流而东。自东而北。又合巫咸谷之水。折而西流。历安邑解州虞乡县界。入五姓湖以达黄河。计长二万三千七百零七丈八尺。盖所以约东南客水。使西归于河者也。池东则有白沙堰。李绰堰。雷鸣堰。白家堰。黑龙堰。附近禁垣有东禁堰。池南逼近中条山。极东有桑围堰。次之为常平堰。次之为龙王堰。次之为短堰。极西为赵家湾堰。以上各堰。长者千余丈。短亦百余丈。皆所以防山水暴涨。使东入于渠者也。距运城西六十里许。有六小池。一曰永小。一曰金井。一曰贾瓦。一曰夹凹。一曰苏老。一曰熨斗。地属解治。方长不一其形。其最大者。池面不过亩余。零星散布。产盐无几。小池西北数里。又有一池。广袤三十余里。名为女池。其池客涝时注。水满则淡生鱼。水涸则苦生硝。故又名硝池。水经注所谓女盐泽是也。与六小池统谓之西池。唐时设女盐泽监。董司西池。元末废弃。明时曾允勤民之请。采盐六小池。以一半入官。一半归己。名为半报。寻亦停止。　本朝康熙乾隆年间。两次客水败池。盐无所出。经盐政疏请开晒小池。以资配运。惟硝性太浓。盐味苦涩。且离运城稍远。商人照应为难。利少獘多。旋即永远封禁焉。

至女池则未尝开晒。第愚民时窃取硝。冒盐贱售。阻法病课。封禁尤严。惟硝池正当中条山谷之下。地势较大池为高。每夏秋雨集。山水皆以硝池为壑。池不能容。当西会石楼王官峪诸水。由新河达小湖桥以入黄河。但新河一带。时患淤塞。则石楼王官之水。反倒灌硝池。东趋禁垣。如建瓴矣。故硝池之东。有硝池堰。附近山根有五龙堰。迄东有七郎堰。又东有卓刀堰。七郎卓刀之北。有长乐堰。此皆池西之保障。所以防山水使不能东犯者也。凡滩在渠堰上下。皆为护池滩地。虽分隶各州县。遇有报垦。归盐官经理。不准私种。恐农人爱田。盗决渠堰以害池也。岁修各工。向派蒲解十三州县民夫应役。颇为扰累。自雍正三年。停止民工。每年拨杂课银五千两。为岁修之用。遇大工程。由商人借帑修理。分年扣还。而十三州县不受渠堰之累矣。渠堰既治。盐池之患消。盐池之利始兴。当夫夏令甫届。熏风时来。附岸池面。缀珠凝脂。盐颗自结。虞帝所歌熏风阜财。即指此而言。故池上有歌熏楼。中条山阴有熏风洞。俗谓之盐风洞。南风作时。其洞隆隆有声。今与池神并祀。自元迄明。皆系调派蒲解十三州县盐丁。趁池盐生时。赴池捞采。谓之捞盐。无所谓种治也。按柳宗元赋云。沟塍畦畹。交错轮囷。宋史崇寍间。载开二千四百余畦。百官入贺。则治畦种盐。自昔已然。第开畦颇费工本。非盐丁所易办。故后世盐法。仍系捞采于池者多。　国朝顺治六年。裁去盐丁。盐归商种。而种治之法始详。先就池上治地为畦。每畦七八丈。或十余丈。三场各异其制。长则随其地之所极。两边土作埂。坚筑如砥。以入水不渗为度。畦旁各掘港道以泄雨水。一畦为一号。就中界为数段。每岁二月一日。畦工入垣盖庵。治畦淘沟。俟南风至时。引水浇晒。用桔槔挹水。注于畦之首段。时以铁扒搅之。日曝味作。移注次段。首段另注新水。次段水咸色赤。移注三段。俟其澄清。开隙塍隅。以灌四段。要俾清流盈科而进。水深不过一二寸。经时盐花浮上。望如皎雪。乃用木扒搨。谓之榻花。花落水底。风力震荡。逼以烈日。映水视之。如编贝然。则盐成矣。若得小雨。颗愈鲜明。夏月生盐尤美。春秋生盐多硝。岁旱粒细而芒。雨多日不烈则青头色。故有青盐白盐之分。南风东风则盐成。一夕东北风西南风。则盐花不浮。满畦如沸稀粥。谓之粥发。色恶味苦。须刮弃畦边。待风转时。再上水浇晒。方堪食用。惟池深岸高。内无不竭之源。外无可引之派。雨则病涝。旱又病枯。天时本难得宜。自乾隆二十二年。奸民盗决硝池堰。客水灌池。上淤泥沙甚厚。虽历经挑浚。总不能仍前深通显露盐根。东场商人刘阜和。创为掘井浇晒之法。合场效之。现俱就池中掘井。或五六丈。或七八丈。汲出井水。自然味咸色赤。不须操炼。成盐颇易。然说者谓其盗泄地气。理或然也。至八月停晒。各计获盐之多寡。每千引为一料。于高阜处筑料台存积。覆以白茅。涂以黄泥。以待配运运。盐必先领引。领引必先封课。河东课以锭计。引以名计。则有所自来矣。

当初盐丁捞盐。每丁日责捞盐一引。自四月初一至八月初一。共四个月。该捞盐一百二十引。故一百二十引为一名。一名之引。该正课银四十八两。赈济银一两五钱。系赈济盐丁者也。纸价银三钱六分零。系解部刷引者也。余银一钱三分零。名为扣锭。即以零归整之说也。共成五十两。统归正课。故谓之一锭。课银原不相离。凡商人额引若干名。即谓之若干锭。商人至畦。归商种则按引配畦。每畦配以六锭。谓之畦锭。引多畦少。每锭加配引八道。谓之小锭。余不成锭之零引。归为半锭。各商额引尾数。多有不成引之零盐。通身积算。成引一百十二道。不能归锭。另立名目。曰官置昌。其不足六锭商人。令其合并。总符一畦六锭之数。此就当时额引额畦分配。其续辟之畦。谓之余畦。续增之引。谓之余引。不在此列。商人各立锭名。造册达部立案。由官分结锭票。永为世业。盐归其种。亦归其运。盖坐商即运商也。迨后坐商无力致远。另行招商办运。于是畦归坐商。引归运商。而运坐遂分而二矣。第运商领引。必搨坐商锭名。以别此某畦之引。名曰坐锭。坐商在畦浇晒。亦费赀本。运商不能徒运。每引一名。酬给租息银二十四两。名曰销价。引既坐锭。则引畦可不相越矣。行之既久。未免失真。且有余畦余引。不在坐锭之列。运商遂至任意买盐。强者争先。弱者落后。互起争端。于是又有坐配之制。每开运时。按引与畦。酌量匀配。某引应配某畦。令商各自阄定。此即申明坐锭之意。第并余引余畦在内。故谓之坐配也。坐配既定。然后入垣支盐掣放。其掣验之法。引目先搨省县扒。每引一名。盐政发门票一张。运使发坐监票十二张。引票俱齐。定期放盐。先一日。由场大使预报放盐数目。由运使差商一名。赴该禁门。监收筹票。谓之监商。至掣盐之日。商人持引票到门。除门票例由商人于掣盐时投缴外。每车一辆。给引十道。随给坐监票一张。车户携至料所。眼同坐商按引装盐。即将坐监票转付坐商收缴。盐车到门。引目仍搨门扒。乃以门票呈明监掣官钤记。掣验放行。并领木筹照出禁门。筹票俱交监商收缴。车户惟以引照盐。载赴应卸之店交收。每名载盐十二车。每车合盐十引。每引装盐两袋。中禁门卸店于运城东西两门外。东禁门卸店于安邑南门外。西禁门卸店于解州城内。由商分运各省营销焉。河东盐营销三省。山西则平蒲泽潞四府解绛霍三直隶州及隰州属之蒲县。陕西则西同兴三府商干二直隶州邠州暨所属三水化二县。河南则河南南阳二府陕汝二直隶州及许州属之襄城一县。共一百十九州岛县。皆实销河东之盐者也。若山西太原汾州等属四十四州县。陕西之凤翔一府及邠州属之长武一县。则食本地土盐。而第领河东之引者也。河东额引四十二万六千九百四十七道。内除食土盐之太汾凤翔等属。额引六万三千五百四十九道。向由本处土贩纳税。商人实领办引三十六万五千八百五十八道。内除解州安邑引八千七百道。系属后增。无畦可坐。实坐畦锭引三十五万七千一百五十八道。配畦四百六十五号。自雍正三年以后。历次加增余引二十四万道。余引者。销无定地。每年于畅销之处。酌量加销。共引六十六万六千九百四十七道。此当时之额引也。

至正课则随引为分别也。当初惟每名征银五十两。嗣后有铜斤水脚河工节省及盐官养廉办公之需。皆按引摊征。名目繁多。至雍正三年。裁去各项名目。及官吏陋规。惟于额引每名加征官钱银十一两。公务银二十四两八分。一切办公于此项内动用。余引则官钱公务外。加征公费银六两。至土盐引税。每引祇征银三钱九分零。计额引应征银二十五万九千三百八十两八钱七分。余引应征银十八万二千一百六十两。土盐税银二万四千三百二十三两六钱九分四厘。以外有平余积余并余三项银一万二千五百七两五钱六分八厘。盐课解部。例有随解饭食加平。商人每千两多交银二十五两。谓之平余。按名征课。每以零归整。归并积算。多有盈余。谓之积余并余。又唐裕渑池归公潞泽节省银三万七千八百七十八两五钱五分五厘。数处引地。先系捏名诡商。租于供商承办。供商。犹闽之户也。坐获厚利。后经查出。交通省商人公办。余利归公。以上共银五十一万六千二百五十两六钱八分七厘。此当时之课额也。夫以当时之课额。较现在之课额。犹为轻减。商力似可充裕矣。然而池价增而成本重。应酬大而浮费多。如销价即盐价也。渐因浇晒费工。销价第作引价。每名另议盐价增至数十两。陋规本裁革也。而通纲之局面。官长之节寿。在在需费。亦且不赀。按本计息。总多亏折。不得不设法调剂。始而议加价。各岸销盐。原有定价。乾隆二十一年。因商多亏本。先后酌增卖价每斤四厘。继则议加耗。旧制每引支盐二百斤。雍正三年以盐运三省。盘山过渡。折耗甚多。加重二百四十斤为一引。是四十斤即耗盐也。乾隆四十二年。又酌议加增河东运盐。以九月至年终。农隙脚贱之时为多。故于四个月内。每引加耗五斤。过期停止。终又议均引。各商引名。虽有定地。然一商或分坐三省。一县或至有数商。引地远近不一。美恶各殊。黠商弃瘠留肥。獘难枚举。乾隆四十七年。将三省引地。分为上中下等。就现商引名。搭配均匀。分为五十六签。每签以八十名为率。按商赀厚薄。酌量认办。使无所偏枯。调剂多方。终莫补救。有商倒乏。无人承充。当事者责令退商举报。五年更换。俾知息肩有日。自必踊跃急公。第岁岁招商。年年更换。富户规免。滋扰愈甚。后又改为长商。积獘相仍。日深一日。至乾隆五十七年。势莫能支。不得已裁去运商。将盐课归入地丁摊征。而河东之盐法一变矣。课归地丁。似属甚便。其实难行。盖地丁有蠲缓。盐课无蠲缓。愚民茫然而莫知。吏胥夤缘以为奸。且以无课贱盐。东侵芦纲。南侵淮岸。亦于大局有碍。行之甫十余年。已獘孔百出。至嘉庆十一年。复行招商办运。规模查照旧章。惟将山西食土盐之太汾等属四十二州县额引。划出归藩司承领。即今之所领阳曲引也。盐税附入地丁奏销。兴安邠州及所属三水化两县。亦改食土盐。引税仍归河东。故引课较前略有参差。其余一切办法。未尝有改焉。蒙古阿拉善王有吉兰泰盐池一座。向祗准民贩赴托克托城办盐。由黄河运至绥德州。及临县之碛口镇。上岸分销山西食土盐地方。不准运赴下游。当河东之课归地丁也。

阿拉善王将其盐池进献。为　国家所有。商人领办蒙盐。顺流而下。无处不到。每年行引八万七千五百道。征课银六万余两。河东引地。半为所占。及复招商办运。将阿拉善盐池　敕还。停其水运。引额即加于河东。名曰吉兰泰活引。则课额已增六万余两。嘉庆十四年。南河大工。需项浩繁。议于河东盐价。每斤加钱一文。易银交纳。名曰河工经费。则课额又增十六万余两。课额愈重。办运愈难。且河东之盐。向侵淮岸。故南阳销路颇畅。自道光十一年。淮北改行票盐。盐价大贱。反倒灌河东。而商力愈困。当事者无如何。调停于长商短商之间。将活引减去一半。河工经费减去二成。终莫能挽其颓敝。由招商而变为举报。由举报而变为签商。獘遂不可胜言。大概盐商之破产。以河东为多。官视盐商为鱼肉。亦以河东为最。至咸丰二年。岌岌不可终日。此所以有　钦差查办盐务之举也。时值淮南初改票运。盐销大畅。查办者仿照此意。定为留商行票之法。盐之运赴河南者。向自茅津渡河。汇集于会兴镇。即以会兴镇为总岸。运赴陕西者。向由夹马口下马口二处渡河。汇集于三河口。即以三河口为总岸。山西则于泽潞等府适中分立总岸。商人第运盐到总岸。任令发贩营销。查出州县陋规银二十七万余两。厅摊银七万余两。厅摊者。运城设有商厅。所摊办公之费也。全行裁禁。并查出池价踊贵之由。多缘坐商消乏。将畦地租于他人。坐食销价。牟利之徒。因而为奸。伙租者按年输晒。把持误公。先晒者盗挖盐根。囤私肥己。以致池价每名增至一百二三十两。于是申严私租之禁。将池价定为每名白盐不得过六十两。青盐不得过四十两。潞泽节省等项。摊入通省引内。每引摊银九分。另筹经费。以资办公。每引摊银七分。嘉庆二十五年。山陕两省。每引加盐十斤。河南未曾议及。现亦加盐十斤。以归一律。计每引成本不过一两六钱。比前大为轻减。商人悦服。情愿将奏停之一半活引及二成河工经费。照旧完纳。此法若能奉行永久。当较现在少有把握。乃未几而捐免充商之议出。其势不得不行。盖非筹河东之盐务。而第急目下之军需也。当时殷商九十余家。共书捐银三百万两。藉佐度支。发给永免充商执照。所领销价生息银二十九万余两。停其加息。分年完缴。销价生息者。额引有销价。银引无销价。当课归地丁时。民贩就池买盐。价则一律扣出销价。除归畦商外。余银充公。及后复商。库存销价银十五万余两。发给商人为承办活引之用。按年出息。此款迄未清完。现尚短银五万余两。商既捐免。不能不另筹办法。于是河南改为民运民销。山陕改为官运官销。民运者。听人纳课买盐。择地贩卖。官销者。每县筹给本银二千两。责其运销本属。以保课额。所有河工活引节省归公名目。一概删除。从新酌定科则。每斤征课银三厘五毫。每名合银一百五两。比从前正课。计增银七万余两。

然删除河工等项银二十六万余两。全归无。所以有开晒蒲滩之议。藉资补苴。蒲滩者。蒲州城外之河滩也。长约百里。宽十数里。或数里不等。积湿碱荫。地遂废耕。居民因而刮碱淋卤。近在河东肘腋。向由商人代完租赋。筹给津贴银一万三千余两。禁其刮淋。更委佐杂一员巡察。二年差满。给予优奖。名为蒲滩缉私。轻议开晒。本属非是。经地方审度。獘多利少。仍旧封禁。此咸丰四年也。正当长江梗阻。两淮片引不行之时。河东盐侵淮纲。直到武汉。因而大畅。先加河南灵宝口岸引三百名。山西岢岚十三州县本食土盐。引早扣除。又加岢岚引三千四百九十四道。惟陕西始因官运多滞。议改课归地丁。继因完纳不前。亦改民运民销。一年之间。凡三变法。遂致甲寅脱去半纲之课。计引六百六十余名。自改民运后。分年补销。两年即销完竣。然亦销于侵淮口岸者居多。非陕西实能加销也。当时人言啧啧。竞谓盐官分引一名。转售三百余金。坐赚一倍之利。商贩多挟重赀抢引。不能到手。此言虽未尽然。而商贩获利。颇为前所未有。且当库款支绌。无处筹划。户部议令抽厘济饷。抚臣以抽厘碍难举办。第于额引每名取羡余五两。加引每名取羡余十五两。约加银五万两。天津海防紧要。直隶总督奏令河东加斤加价。以裕经费。因于庚申纲加引六百名。时灵宝有官侍御者。于河东情形最悉。条陈盐利。半归中饱。正课可以加倍征收。抚臣初议每名酌加经费银二三十两不等。经部屡次斥驳。于辛酉纲又加引五百名。河南陕西每名加引费银六十两。山西则分为三等。上等每名四十两。中等每名三十二两。下等每名二十八两。约加引费银三十三万九千余两。合两次加引一千一百名。课银十四万余两。共加银四十八万两。然惟辛酉一纲。全数清完。同治元二年。即值陕西回匪猖乱。捻匪窜至河南陕州。销路梗塞。将最后加引五百名。暂行停办。陕西引费。减去一半。其先加引六百名数虽犹存。实亦未能运销。至同治四年。乱仍未已。遂将加引一千一百名。全数停止。河南引费。亦减去一半。而所加课费。仅存三分之一矣。现在山西行引二十万零二十八道。陕西行引十五万九千八百二十一道。河南行引二十七万五千九百九十道。其额引六十三万五千八百三十九道。征课银五十五万四千四百五十一两六钱零八厘。引费银十六万四千六百五十三两五钱五分一厘。羡余银四万六百五十三两四钱六分七厘。共银七十五万九千七百五十八两六钱二分六厘。此现办之课额引额也。而凤兴邠三属引税划除。不在其内。凤邠引税之隶河东者。以原食花马池盐也。池本西秦牧地。即土治盐。方言谓之花马。花马池大池小池共三池。在庆阳府宁州之北。与马槽等池。星罗棋布于百里之内。若三池之相间。亦有远至百里者。花马一池。为灵州之重镇。周四十三里。大池自沙漠中来。周八十里。小池控灵夏之全势。周二十七里。向属河东兼辖。

明末遭贼蹂躏。池废工散。凤邠因改食土盐。　国初盐法。悉遵旧制。凤邠犹为河东引地。至咸丰四年。陕西议课归地丁。盐课径解藩库。毋庸再解河东。以省周折。所以改为民运之后。凤兴邠三属盐课银一万二千五十九两五钱七分。即由陕抚专案题报。所行额引。亦奏明停领。花马池大池盐。营销绥德榆林米脂三州县。并无额引。惟于马湖峪收税。延榆绥道专管。岁征银一千五百四十四两。向来转报河东盐臣。另案具题。咸丰四年。亦改由陕抚自行题报。惟花马小池岁领额引六万七千四百四十道。暨巩昌府之西和县岁领额引一千六百二十六道。营销本处暨兰州巩昌二府秦州阶州二直隶州。按引纳课。每年由陕甘总督题报。银二万八百五十九两一钱二分。至陕西之汉中延安鄜州三府州属及绥德州属之清涧一县。皆食本地土盐。按县征税。每年题报银七千四百三十六两四钱。其余沿边各州县。或食土盐。或食蒙盐。向无案据。不可得而稽焉。咸丰八年。陕甘总督以蒙古土盐。从前祇准贩至皋兰靖远县属之一条山五方寺等处。与沿边居民易换口粮。迨后兴贩渐广。内地盐户多于兰靖远秦州开设盐店。转运陕西之汉南一带出售。奏请酌收商税济饷。举殷实盐户二人。设立行首。分住兰州秦州。以总司稽查。指定运往汉南路径。不准侵及漳盐引地。漳盐。即西和盐也。嗣因回匪窜扰一条山五方寺等处。盐户逃散。已于同治五年。暂行停收。现在陕西等处盐课。亦不能全完。惟河东年清年款。从来未有蔕欠。为他处所不及也。河东盐产一池。有禁垣以为籓篱。禁私较易。第能笼盐于官。则其操纵在我。引地东邻长芦。南接两淮。其成本科则皆较池盐为重。亦不虑其浸灌。若得人守法。当可经久无獘。惟盐之丰歉在乎盐池。池之保障在乎堰渠。向来岁修抢修之工。层见迭出。十数年以来。未曾置议。盖民贩来去无定视。池无关休戚。畦商半皆消乏。莫暇远虑。废弛日久。难免疏虞。此可虑者一也。额引本分三省。现惟山西引运。各销各引。陕西河南之引。多并在一处。缘陕西历年不靖。谁冒险运往。大抵皆在河南营销。陕西池盐不到。引地必为土盐占踞。一旦淮盐复旧。价值平减。河南不能多销。则陕西一千余名之引。销于何处。此可虑者二也。他处行票。必有重赀大商。方能久远。河东贩皆零星。每人不过办自变量名。且盐官居其大半。河东盐官数缺。候补几至百人。此项人员。未见真能出赀捆运。不过分引到手。转售渔利。所以无大商领运。职此之由。相沿日久。恐别滋獘端。此可虑者三也。未雨绸缪。则在斯土者。因时为损益焉。

　　酌拟变通河东盐务章程疏道光三十年　　　　
兆那苏图
  </div>
  <div class="pagination">
   <a href="皇朝经世文续编_page92.html">
    上一页
   </a>
   <span>
    ...
   </span>
   <a href="皇朝经世文续编_page88.html">
    88
   </a>
   <a href="皇朝经世文续编_page89.html">
    89
   </a>
   <a href="皇朝经世文续编_page90.html">
    90
   </a>
   <a href="皇朝经世文续编_page91.html">
    91
   </a>
   <a href="皇朝经世文续编_page92.html">
    92
   </a>
   <span class="current-page">
    93
   </span>
   <a href="皇朝经世文续编_page94.html">
    94
   </a>
   <a href="皇朝经世文续编_page95.html">
    95
   </a>
   <a href="皇朝经世文续编_page96.html">
    96
   </a>
   <a href="皇朝经世文续编_page97.html">
    97
   </a>
   <a href="皇朝经世文续编_page98.html">
    98
   </a>
   <span>
    ...
   </span>
   <a href="皇朝经世文续编_page94.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
