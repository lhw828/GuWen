<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 207 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 207 页/共 219 页
  </h1>
  <div class="content">
   窃周礼遂人所掌。畎遂沟洫浍川之制甚备。涝则导畎之水达于川。旱则引川之水注于畎。此所以岁不能灾也。今南人沟洫之制。虽不如古。然陂堰池塘。为旱潦备者。无所不至。北方本三代分田授井之区。而畿辅土壤之膏腴。甲于天下。东南滨海。西北负山。有流泉潮汐之滋润。无秦晋岩阿之阻格。豫徐黄淮之激荡。言水利于此地。所谓用力少而成功多者也。宋臣何承矩于雄鄚霸州平永顺安诸军。筑堤六百里。置斗门。引淀水溉田。元臣托克托大兴水利。西自檀顺。东至迁民镇。数百里内。尽为水田。明万历间徐贞明汪应蛟言之凿凿。试之有效。率为浮议所阻。自是无复有计议及斯者。农民终岁耕耨。丰歉听之天时。一遇雨旸之愆。遂失秋成之望。臣等窃意润物者水。其为人害者。由人不能用水也。农田之利兴。则泛滥之害去。惟是小民可与乐成。难于虑始。水耕火耨。沾体涂足之苦。非惰农所能任。而疏浚修治之工费。又穷民所不能支。以数百年未兴之利。谋之穷惰难与虑始之民。此亦事势之最难者矣。臣等请择沿河濒海。施功容易之地。若京东之滦蓟天津。京南之文霸任邱新雄等处。各设营田专官。经画疆理。召募南方老农。课导耕种。小民力不能办者。动支正项。代为经理。田熟岁纳十分之一。以补库帑。足额而止。其有力之家。率先遵奉者。圩田一顷以上。分别旌赏。违者督责不贷。有能出资代人营治者。民则优旌。官则议。仍照库帑例。岁收十分之一。归还原本。至各属官田。约数万顷。请遣官会同有司。首先举行。为农民倡率。其浚流圩岸。以及潴水节水引水戽水之法。一一仿照成规。酌量地势。次第兴修。一年成田。二年小稔。三年而粒米狼戾。小民水田收获之丰饶。自必鼓舞趋效。将可通水之处。无非多稔之乡矣。抑臣等更有请者。从来非常之利。言之而不行。行之而不究者。非局外之浮议为阻。实局中之规画未周也。臣等恭聆　　训旨。凡民间之小屋。有碍水道者。加倍偿价。大哉　　王言。顺人情而溥美利。无过于是。臣等伏念浚河筑圩。损数夫之产。利千耦之耕。甚而富家百顷。俱享平成。贫人数畦。偏值挖压。若概偿官价。不惟所费不赀。亦非民情所愿。计亩均摊。通融拨抵。视本田亩数。加十之二三。其河淀洼地。已经成熟报升。必须挖掘者。将附近官地。照数拨补。如有豪强惑于风水。抗拒不遵者。严加治罪。如此则事无中挠。人皆乐从矣。至浮议之惑民。其说有二。一曰北方土性不宜稻也。凡种植之宜。因地燥湿。未闻有南北之分。即今玉田丰润满城涿州以及广平正定所属。不乏水田。何尝不岁岁成熟乎。一曰北方之水。暴涨则溢。旋退即涸。能为害不能利也。夫山谷之泉源不竭。沧海之潮汐日至。长河大泽之流。遇旱未尝尽涸也。况陂塘之储有备无患乎。此等浮议。虽愚民易为所惑。臣等宣布　　皇仁。悉心开谕。无不感激欢腾。劝功趋事。其农田水利。区画条目。容臣等博采熟商具奏。

　　京东水利情形疏雍正四年　
朱轼

窃河道有经有纬。而纬常多于经。所以资节宣。利挹注也。臣等历看京东之水。若白河若蓟若浭以及永平之滦河。皆经流之最大者。白河为漕运要津。农田之蓄泄不与焉。然河西旷野平原。数十里内。止有凤河一道。自南宛流出。涓涓一带。蜒蜿而东。至武清之堠上村断流。而河身淤为平陆。此外别无行水之沟。亦无潴水之泽。一有雨潦。不但田庐弥漫。即运河堤岸。亦宛在水中。查凉水河源。自京城西南。由南苑出宏仁桥至张家湾入运。请于高各庄开河分流。至堠上。循凤河故道疏浚。由大河头入。仍于分流之处。各建一闸。以时启闭。庶积潦归有。且可沾溉田畴。而于运道亦无碍也。运河之东则香河。其下为宝坻。沿河堤岸坍颓。屡为二邑之灾。应及时修筑高厚。并于牛牧屯以上。斜筑长堤一道。以障上流之东溢。则香河宝坻无运河之患矣。再通州烟郊以南之水。皆汇于窝头。分为二股。一股南入运河。一股东流。经香河县之吴村。汇于百家湾。入七里屯。达于宝坻。查七里屯以上。大半淤塞。地皆沙卤。难以开凿。若将南流一股。疏通深畅。则窝头经流。归于运河。分入香河之吴村者无多。稍加浚导。则亦可免冲溢矣。又夏店之箭杆河。经香河东北。入宝坻之沟头河。漫流入淀。应从沟头疏浚。导流于宝坻县南。会七里屯之水东入八门城。达于大河。庶水有攸归。不致漫溢为害。且潮水自八门逆流入河。于农田亦有利焉。宝坻之西北壤接蓟州。运河自三台营会诸山之水。东南至宝邑。会白龙港。又南经玉田丰润。合浭水达于海。河身深阔。源远流长。所谓弃之则害。用之则利者也。请先筑河堤。务须高厚。然后于下仓以南。建石桥一座。桥空下闸。壅水而升之。注于两岸。以资灌溉。多开沟浍。自近而远。纵横贯注。用之不乏矣。浭水又名还乡河。源发迁安之泉庄。喷薄涌。悬壁而下。既入平地。则委折蛇行。土人有三湾九曲之称。自康熙四十二年。决运河头。夺流而西。至雍正元年。始塞决口。挑引旧河。然河道狭而堤堰卑。东决则淹丰润。西决则淹玉田。二邑士民。请展狭为广。改曲为直。其说近是。然以建瓴之势奔放直泻处。如刘钦庄王木匠庄。各开直河一道。其旧流亦无令壅塞。俾得两处分泻。堤堰之偪近河身者。拓而广之。更加高厚。可无冲决之患。至沿河一带。建闸开渠。数十里内。无非沃壤。土人动言浭水湍急为患。不知败稼之洪涛。即长稼之膏泽。现在远河居民引流种菜。千畦百陇。在在皆然。未见利于圃。而独不利于农者也。玉田本属稻乡。蓝泉河出蓝山西南。流入蓟运。夹河潴水为湖。伏秋山水暴发。河与湖平。一望弥漫。应将河身疏通深广。束以堤防。西北另开小河一道。引山汗漫之水入河下流。使湖无泛滥。而河得安澜。仍于曲河头建闸开沟。引水遶东湖。而南湖内外田地。均沾灌溉。仍于湖心最下之处。圩为水柜。以济泉水之不足。其利可以万全。又泉河发源小山泉。东流会孟家泉暖泉达于蓟运河。现在引流种稻。所当搜涤泉源。多方宣播。以广水利者也。丰润负山带水。涌地成泉。疏流导河。随取而足。志乘所谓润泽丰美。邑之得名非虚。臣等历勘所至。如城东之天官寺牛鹿山铁坎。以及沿河沮洳之处。或疏泉。或引河。可种稻田数百亩。多至千余亩而止。惟县南接连大泊一带。平畴万顷。土膏滋润。内有王家河汊河龙堂湾泥河共四道。皆混混源泉。春夏不涸。王家河汊河流入大泊。龙堂湾泥河西入蓟运河。而田畴不沾勺水之利为可惜。应请涤其源。疏其流。坝以壅之。堤以蓄之。东北引陡河为大渠。横贯四河。中间多开沟洫。度陌历阡。潆洄宣布。数十里内取之。左右皆逢其源。涝则田水达于沟。沟达于渠。渠会于河。河归于大泊。大泊广八里。长方十余里。若于东南穿河。导入陡河以达于海。而泊内可耕之田多矣。陡河即馆水。源自滦州之馆山东。流遶县境而南。旁河村庄。曰上稻地。下稻地。南曰官渠。

昔年圩田种稻之处。沟塍遗址。尚有存者。宣各庄以下。至今稻田数百顷。村农以此。多至饶裕。若推而广之。沿河坚筑堤防。多设坝闸。以时蓄泄。疆理一循旧迹。不劳区画。而两岸良田。不可数计。至板桥狼窝铺等处。东连榛子镇一带流泉。大概入滦州境矣。滦州为永平属邑。永平之水。滦河为大。其源远所从来者高。汹涌滂沛。推壅砂石。既不可束以堤防。亦难以资其灌溉。然各属支流藉以汇归。少涨溢之患。而涓沥皆农田之资。如滦州近城之别故河。淤塞漫流。数十年于兹。若照旧疏通。不惟城闉不受浸啮。而西南负郭之田。皆收浸润之利。城南则有龙溪。出五子山东。大泉腾沸。流至五官营。伏入地中。至阎家庄复见。即清河之源也。按此系迁安县之清河城西有沂河。经芹菜山南流。折而东。又转而南。二河之间。地势平衍。土冈环之。东南一望无际。皆可播流而溉也。西南则游观庄之靳家黄坨河。引泉可田。南则稻河吴家龙堂等处。引河可田。西北则自沙河驿之东。榛子镇之西。龙溪黄崖暖泉。会于牛河。按此系滦州之牛河经双桥。而围山瀑水入之。流清而驶。地平而润。沿岸一带。建坝开沟。无处非水耕火耨之地矣。滦州之北为迁安城。北徐流营涌出五泉。合流入桃林河。又三里桥涌泉流出滦河蚕姑庙。泉河与滦河相接。龙王庙之泉头。流为三里河。经十里桥而南。夹河皆可田。黄山之麓。一泓湛然。浮沫如珠。西漾入石渠。渠岸清泉喷涌。即还乡河自出也。自泉庄至新集五六里。两岸地与水平。播之可种稻田百余顷。且可分还乡河上流之势。滦河经府治之西。青龙河会焉。青龙河即卢水县。以此得名。境内冈峦起伏。地高水深。难以汲引。惟县北之燕河营。涌泉成河。及营东五泉。漫溢四出。至张家庄一带。皆可挹取。为树艺之利。他如抚宁昌黎乐亭。以及遵化三河等州县。臣等未及历。然按图考志。大抵水泽之利居多。伏念京东土壤膏腴。甲于天下。只缘积俗怠玩。苟且因循。人有遗力。地多遗利。臣等查勘所至。宣扬　　圣德。明白晓谕。一时民情踊跃。欢声雷动。今春融冻解。臣等分遣效力人员。逐一确估兴工。惟是工程浩大。地方辽阔。高下随宜。容有变通之处。抑或委员经理。未合机宜。圩田之多寡。奏效之迟速。统俟工完汇齐具奏。

　　京西水利情形疏雍正四年　
朱轼

查京西一带诸山。实为太行之麓。逶迤环拱。遥神京。水势因之尽朝宗而左骛。故自西北山而下者。皆东南汇于两淀。自西南山而下者。皆东北汇于大陆。二泊两道分流。毕由东淀达直沽入海。则是今日所历诸河。即去冬查勘畿南河淀之上流也。下流治。乃可以导上流之归。亦必上流清。乃可以分下流之势。谨将勘过情形。并开挖疏引。措置水田事宜。为我　　皇上敬陈之。

卢沟以西诸水。拒马其巨流也。发源山西广昌之涞山。东流至房山铁锁崖。分为二派。一派东入涿州。过新城西南。一派南入涞水。经定兴。历杨村而东。二派合流。而为白沟河。他若挟河琉璃河。会于马头村为马头河。茨尾河。广阳水会于石羊村。为牛河。白玉塘西域寺甘池诸泉。会于胡良河。皆入焉。马头牛二河。雨多则溢。雨少则涸。均难资其灌溉。而牛一河。又往往东决。为固霸诸邑害。冲溜既久。宛成河槽。特以下无所归。以致泛滥田野。应加疏浚。导自高桥以下入淀。不惟固霸百里之内。涝水有所收摄。兼可减白沟之流。免雄县淹没之患。惟胡良所经。地称膏腴。沟渠圩岸。宛若江南。扩而广之。房涿之间。皆稻乡也。涞水一派。石亭赤土楼村稻最盛。而房之张坊至骆家庄。涿之高村及城之西北一路。分渠引流。具有条理。又有王家庄茂林庄毛家屯等村。沟渠现存。改为旱田者。约百余顷。询之土人。佥言水之入涞者七。入房涿者三。故不足用。及访涞。则又以水源微弱为辞。此皆小民狃于因循。不足深信。此河下流为白沟。水势甚盛。而附流之茨尾等河。常苦涸竭。则今日之滔滔南下者。孰非拒马之余波乎。未有下流盛而上源微者。今应于房山铁锁崖分流之处。深沟侧注。以均其来。白沟之上。相地建闸。以节其去。不惟王家茂林等处之百余顷。复为水田。即河流所经之定兴新城等县。亦沾浇灌之利矣。

拒马之南为三易水。曰濡。曰武。曰雹。寰宇记所谓易水有三。其源各出者也。濡水出州北之穷独山。西折而南流。环城东注。又南入定兴。与涞水合流。源泉白杨虎眼梁村马跑诸泉。及遒栏河。皆入焉。源泉旧有石坝。乃前人壅水开渠之遗趾。沿流建闸。石基尚存。故当时近水皆稻粱。遶城皆河芰。今皆荒废。所应修复以广水利者也。武水出武岭。女思子庄溪潦水入焉。流经定兴。合濡水而归河阳渡。雹水出石兽冈。灌河入焉。流经安肃。合盐台陂而入安州之依城河。三水俱挟源泉。分流疏渠。其势甚便。锺家庄唐湖川盐台陂。民皆艺稻。是在因地扩充。务使水无遗利。雹水之南曰徐水。来自五回岭。经满城至安肃。而曹水会焉。合一亩方顺龙泉诸水。汇为依城河。安州宛在水中。其势甚危。前奏引曹入雹。引雹入淀。顺而导之。正所以分而减之也。一亩泉出满城东南。涌地喷珠。澄泓盈溢。余小泉以百数。鸡距红花名最着。土人溉稻可十余顷。而水力已殚矣。流经清苑城南为清苑河。方顺水。即曲逆河。祁水之下流也。源出完县之伊祁山。五云石血二泉。流为放水河。蒲水伏流。复现为五郎河。皆会焉。流经清苑之东。为石桥河。九龙泉出庆都城东。绕城而流。东北入方顺水。源盛而水饶。而引之。不可胜用也。放水河之西。有滱水。发源山西之灵邱。由倒马关入唐县为唐河。横水自西北来会。居民引以溉稻。直达下素。町畦相望。经曲阳之镇里高门。所溉尤多。南入定州。而白龙泉复来会之。王耨张谦等村。傍河皆圩岸也。应推广以极水力。所得稻田。难以顷亩计矣。又考完县旧志。前明曾于唐之北洛。开渠引入放水河。二邑均赖其利。今河迹现存。当挖浚以复其旧。而北洛之南。原有腾桥一座。以防山水之冲。亦应访其制而多设之。

唐河之南有沙河。来自山西之繁峙。至白坡头口。入曲阳界。合平阳河南流。阜平当城胭脂二河。行唐之郜河。咸会焉。其上流亦名派水。经新乐。历定州。沿流多资灌溉。宕城鸦窝产德北川南川。皆其处也。他如阜平之崔家庄。行唐之龙冈甘泉河。新乐之何家庄浴河。俱有水田。而泉渠颇多堙废。行疏涤。所获尤多。

沙河之南有滋河。源自山西枚回山。经灵寿。为慈水。七祖寨岔头锦绣大明川。壅流皆可田。入行唐之张茂村伏焉。至无极南孟社而复出。遶县治北。旋经深泽之龙泉涸沃仁桥。疏流成渠。皆天然水利也。三水颇称巨流。毕会于祁州之三岔口。下为潴龙河。往往泛溢为害。去岁决柴淀口。浸及任邱者。即此水也。以上诸水会于白沟者七。会于依城河者十有六。会于三岔口者十有一。而尽摄于西淀焉。

自北而南。水之载在图经者二十有一。唯滹沱最大。发源山西繁峙之泰山。由雁门入直隶之平山界。冶河绵漫嵩阳雷沟沕沕水等洞。皆入焉。冶河一名甘陶河。源自山西平定州松岭。流至平山。初不与滹水相通。自二水合流。而滹沱之势遂猛。屡奔溃为正定害。元时分辟冶河。自作一流。滹沱水退十之三四。已而冶河淤塞。复入滹河。岁有溃决之患。皇庆中。议复之而未果。又按汉书地志。冶水即太白渠也。受绵曼水东南至下曲阳。入于洨。此冶之故道。本与洨合。今应于入滹之处。塞而断之。循其故流。加以挖浚。引入洨河。则滹沱之猛可减。此前人已试之成功也。

洨河发源获鹿之莲花营洚北村二泉。其源颇有堙塞。至滦城西南。合北沙河而流始渐大。浇溉可资。但苦岸高。难以升引。应作坝以壅之。俾水与岸平。开沟二三尺。纵横俱可通流。涓滴皆为我用矣。伏秋水涨。则决坝以泄之。旱涝无虞。万全之利也。浚河下流。自宁晋入泊。旧有石闸三座。遗迹尚存。现今两岸居民。尚戽水以浇畦麦。其为水利之用。亦可想见矣。

洨河以南。水自赞皇来者。有槐水午水。自临城来者。有泲水泥河泜河沙河。自内邱来者。有李阳河七里河小马河柳河。或名在而已堙。或源存而流已徙。道途所经。一一访求。即土人亦不能言其故而指其处。然石桥宛在。断碣犹存。或此等本非恒流。前人开之。为泄涝归泊之路。今皆任民耕种。以致山水暴下。弥漫四野。贪尺寸之利。贻害无穷。今已委员查勘。酌量疏通。令漫水有归。田畴不受其害。小柳河之东为圣水井。亦名圣女河。源出任县之栾村圣女祠下。泉从地涌。引流可田。南为白马河。源出内邱之鹊山。经邢台。居民建闸溉田。壅之而不使下。下流遂湮。水涨之时。则以为壑。故北之圣女南之牛尾二河。俱被其冲突。为任邑害。今应浚白马入泊之流。严邢台闭闸之禁。害去而利乃可兴矣。牛尾河发源邢台之达活泉。水盛岸高。直达于任县泊。作闸节宣。利赖曷穷焉。又南为百泉河。源出邢台之风门山。亦名七里河。历南和之北豆村康家庄等处。有闸十三座。溉田数百顷。而任县不沾一勺之润。今应立法以均其利。自下而上。各以三日为期。则沿流一带。皆水田也。但河身尚隘。宜展而倍之。百泉之南为野河。源出邢台西山下。经野河村。入沙河。沙河源出山西辽州之湡水。流至沙河县南。分为二支。一流南和。至任县。为沣河。一流永年北。下泽。至南和。为干河。抵任县。合洺河。入任县治沙河县之普润闸。溉田四十余顷者。是其利也。洺河亦发源于辽州。历河南之武安。而入直隶永年县。过泽南和。下与沙河合。近年常苦涸竭。若引滏阳之水。假沙洺之道。两河之间。俱可沾其浸溉。

滏阳河。诸水之巨流也。源出河南磁州之神山。至邯郸南。会渚沁二水。流永年。抵曲周。过泽平乡任县隆平。至宁晋。贯大泊而出。抵冀州。与滹沱水合。所经之处。疏渠灌稻。元臣郭守敬曾言可灌田三千顷。而明臣高汝行朱泰等。建惠民等八闸。民以殷富。近为磁州之民筑坝截流。八闸已废其六。今应均平水利。照旧修复。其措置磁州一节。容臣另折具奏。诸水入任县泊者十。入宁晋泊者十二。则此二泊过二十余河之委汇也。查任县泊。土人谓之南泊。宁晋泊。土人谓之北泊。皆禹贡大陆泽故地也。

南泊所受诸水旧注滏河。自滹漳阗淤。河高于泊。所有出水五沟。势成倒灌。难以议开。唯爪一河。不足消全泊之涨。此任民所以哓哓于穆家口之开塞也。隆平地居二泊之间。惟恐坐受其浸。故力争而阻之。及委员查勘穆家口河道。原有通流。特隘而浅耳。今应略加疏浚。为力无多。其邢家湾及王甫堤。旧桥卑坏。不无梗塞。亦应改建添设。以畅其流。而马家店以下所有之沣河古堤。略为修补。以防漫溢。任民既不苦于漂。即隆民何忧波及也。

北泊周围百里。地洼水深。亦恃滏河为宣泄之路。自滹沱南徙。由贾家口灌入。故道渐湮。遂决洨口营上等村而东注。但水口河身。亦多浅隘。今应大加展挖。务俾宽深。如此则南泊之水归穆家口。而咽喉已通。北泊之水入滏阳河。而尾闾亦快。积涝日消。旧岸渐复。四围涸出之地。尚可以数计哉。然后作小堤以绕之。多开斗门。疏渠种稻。则沮洳之场。无非乐土也。

惟滹沱一河。源远流长。独行赴海。为善决善淤。迁徙靡常。自古患之。向入宁晋泊。则泊淤而众流无所容纳。自去年北徙。决州头而东。直趋束鹿。奔轶四出。至今尚未归槽。田庐俱被冲压。束邑官民。请疏入泊之道。以纾切己之忧。然此道本非正流。阗淤已成平地。旋加挖掘。工费甚繁。且大陆古泽。众流委注之地。亦不应听淤塞也。今查有干河一道。系滹水入滏旧路。由木邱至焦罔。河槽现存。修治不难为。力自张岔开挑六七里。便可直接决河。从此改流。由焦罔而入滏水。沛然而东。宁晋泊既远淤壅之害。即束鹿深州等处。亦无冲溃之患矣。

畿南州县。地方辽阔。臣等未及历者。已遣员悉心经理。即当酌量缓急。次第兴工。以仰副我　　皇上爱养民生兴修水利之至意。

　　请定考核以专责成疏雍正四年　
朱轼

为政之经。厚生为大。爱民之道。察吏为先。臣等疏浚水泽。营治稻田。开万世永赖之美利。仰遵　　圣训。随地经画。陆续兴修。所有完过工程。派委大员勘明。如式者。例应交地方官收管。本年二月内。臣等奏请各处水田沟洫。必须每年经理。令管河各道督率所属州县。按时修浚。定为考成。奉　　旨依议。今工员现在调回。工程暂交州县。但考成未有定例。即河道无凭举劾。请嗣后计典。将水利营田事实。逐一开注。由河道结送督抚。以定优劣。果能实心奉行。着有成效者。该督抚不时荐举。其或因循怠惰。致误工程。查明即行题参。至该道职司表率。责任匪轻。凡所属地方水利营田之兴废。即该道奉职之优劣。作何一并分别澄之处。恳乞　　敕部议覆施行。抑臣等更有请者。直隶农民。向苦旱潦。其于种植之方。多所未遑。今旱潦无虞。则地利宜尽。除稻粱麦黍之属。随宜播种外。其有畸零闲旷之地。不能播种五谷者。俱宜种植树木。或薪或果。利用无穷。至各处河堤栽种柳树。既可保护堤根。亦可资民樵爨。尤为有益。臣等稽诸往古。凡言燕地之产者。俱云鱼盐枣栗之饶。现今行视京东永府一带。其民种植枣栗。所在成林。果实所收。贸迁远迩。夫土性不甚相殊。而树艺不能皆一。虽百姓之勤惰不齐。亦有司之劝相未力。嗣后请着为定例。训饬农民。凡一村一坊之地。务令种植若干。造册报明。本管上司。不时查视。再水泉之利既兴。凡陂塘淀泽。俱可种植菱藕。蓄养鱼凫。其利尤溥。如此。则地无遗利。家有余财。吏治修而民生厚。畿辅之苍赤。共沐高厚之　　皇仁矣。

　　磁州计板开闸议雍正五年　
正定府知府童华

为请定计板开闸之法。以均水利事。窃查滏阳河发源磁州。从前州民欲独擅其利。既建东西两闸。复于东闸之下。建第三闸以束之。每遇三月以后。八月以前。三闸尽闭。永年曲周之民。思沾涓滴而不可得。官吏商民。屡详屡告。因属隔省。莫能控制。经怡亲王奏明。将磁州改归直隶广平府。磁人失其所恃。转而降心相从。嗣户部议准前守张廷勷条奏。定以磁州两闸。五日启放。然未定作何启放章程。若令闸板尽启。则建瓴之势。沟浍之水。一日可尽。目下既虑偏枯。将来必致争夺。职等亲临相度。详加酌议。磁州西闸。在西门外十二里。地名槐树村。闸有七洞。每洞下板八块。每块以地亩尺一尺三寸为度。积水至六板。即可分注沟渠。至八块而各田充足矣。请自二月三十日以后。将闸板全下。每月开放六次。放闸之法。水底板六块。水面去板二块。使本地之沟水常满。而下游之余波不绝。既不遏水以病邻。亦不竭上以益下。争端可永息也。东闸在城东二十里。地名琉璃镇。闸止一洞。下板十三块。每块以一尺为度。使与西闸同日启放。放闸之法。水底板九块。水面去板四块。每启闸之时。委官看视。水与板平即止。以五日一启为率。其东闸下十五里。地名阎家浅。州人建有第三闸。此处地势极低。拦河收束。水难下灌。应饬拆毁此闸。不许复健。查张廷勷条奏一案。现行各地方官会议。恐磁永官民。各执己见。未能均平水利而服众心。职奉委南局。亲勘确访。集思广益。仿唐臣李泌明臣汤绍恩西　湖三江两闸计板放水之遗规。酌定成法。实可经久。乞饬祇遵。于水利田功。大有裨益矣。

　　营田四局工程序直隶通志
雍正三年秋。直隶水。既赈既贷。烝民既乂。　　天子乃临轩而咨。命怡贤亲王曰。畇畇畿甸。非三代井亩之区乎。平衍千里。率多污下。而无一沟一浍流行而翕注之。不达于川。乃潴在田。非地利之异于古。乃人事之未修也。夫水聚之则为害。而散之则为利。用之则为利。而弃之则为害。仿遂人之制。以兴稻人之稼。无欲速。无惜费。无阻于浮议。于是以大学士臣朱轼为辅行。历三辅。所以为疏瀹排决计者甚备。经度高下。酌量蓄泄。一切引水溉田之法。课导补助旌鼓舞之方。咸条例以请　　指授。乃遵而行之。四年。先之滦玉诸州邑。浚流圩岸。建闸开渠。皆官为经理。而工本之费。借帑以给。岁纳什一焉。是秋。田成岁稔。凡一百五十顷有奇。而民间之闻风兴起。自行播种者。若霸州文安大城保定新安安州任邱。共七百一十四顷有奇。皆于积潦停洳中随方插莳。尽获收获。于是争求节水疏流。以成永利。而四局之设。自兹起矣。一曰京东局。统辖丰润玉田蓟州宝坻平谷武清滦州迁安。自白河以东凡可营田者咸隶焉。一曰京西局。统辖宛平涿州房山涞水庆都唐县安肃新安霸州任邱安州行唐新乐满城。自苑口以西凡可营田者咸隶焉。一曰京南局。统辖正定平山井陉邢台沙河南和磁州永年平乡任县。自滹沱以西。凡可营田者咸隶焉。一曰天津局。统辖天津静海沧州。暨兴国富国二场。自苑口以东凡可营田者咸隶焉。局各有长有副。有效力委员。凡相度估料开筑建造。皆委员与地方官偕。而查报地数花名。给发农本。则端责之地方官。田成工讫工程工本。胥令守土者遵前规而以时达之水利营田府。当是时。　　上方以和衷协助。期地方文武之吏。而　　特谕贤王举劾之。故以勤于田功。立膺显擢者有矣。一时守令。皆慕而思奋。夫官之所先。民罔敢后。是故事易集而功易成。自五年分局。至于七年。营成水田六千顷有奇。于是天心助顺。岁以屡丰。总秸积于场圃。稻溢于市廛。　　上念北人不惯食稻。恐运粜不时售。大贾居积。则贱而伤农。于每岁秋冬。发帑收籴。民获厚利。向所称污莱沮洳之乡。率富完安乐。豳吹蜡鼓相闻。可谓极一时之盛矣。八年。贤王薨。司局者无所称禀。令不行于令牧。又各以私意为举废。九年。大学士臣朱轼河道总督臣刘于义奏请遣太仆卿臣顾琮。乘传稽核之。除距水较远。地势稍高。须车戽而升者。听民随便种植外。其余水与地平。无烦汲升之处。取地方官永远可为水田结状。着籍存户部。荒废者查参如例。议设观察使二员。兼以宪职。分辖京东西。督率州县开营可田地亩。无力者。贷以牛种之费。秋收扣还。所有旧田围渠闸洞修治俾无坏。又设副使二员。出资经理。以为民倡。我　　皇上爱养元元。与之图万世之安。则营田乐利之政。必将垂裕无疆。所谓尽沟洫之力。以佐平成之绩者。与神禹比隆。不可以不纪也。故详志之。以着实效云。

　　天河二府积水状乾隆四年　
陈宏谋

天河二府属境内积水。应浚应筑各工。本道照督宪奏开工段。亲往覆勘明确。估计详报在案。抑本道附有请者。此番疏浚积水。原为永除直隶水患。而水性就下。欲使水有去路。必须挑挖河渠。欲使水不倒漾。仍须另筑堤闸。大抵应挑挖河渠者十之七八。应筑堤闸者十之二三。然其挑挖河渠之中。有关系数州县之利害。是为经流。经流既通。然后左近渠沟可以随地挑浚。因势利导。伏读宪台奏折。内开劝用民力者十之四。照以工代赈者十之三。照修筑河堤之例者十之三等因。本道就天河二府所属工段情形而论。凡关全邑及数州县之经流大河。及应行坚筑之堤闸。民力难胜。即以工代赈。亦难坚固深通。小民值连年灾伤之后。方需赈粜接济。岂能强其合力。成此大工。即或勉强派修。而心力不齐。上下不能一律。上游稍利。下游翻受其害。此断不能责之民力。而非动帑决难成工者也。至于止关数村之沟渠。一县之内不计其数。若不专责之民夫。是凡民间些小沟渠短港。亦须官为挑挖。既无如许帑金。亦无如此政体。均应责之民修。不必因其费少而概行动帑者也。再一切工程。均需于春融兴工。而各处既有帑修之大河大堤。又有民修之沟渠。加以运河遥堤月堤大工。同时并举。恐各处无如许力作之夫。与其先挖沟渠而水无去路。民情多所疑畏。不如先挖大河。先建堤闸。使民情有所倚赖而争先开沟也。本道愚见。凡帑修之河堤。其大纲也。民修之沟渠小。其细目也。大纲先举。细目斯张。经流既通。支派自达。其事本有次序。其工亦有缓急。除该处无帑修之工。而旧有通畅经流者。仍令民力于春融兴工。挑挖沟渠外。其余先将帑修之大河堤。先期兴修。其民间应开小渠小沟。暂缓挑挖。待帑修之大河大堤告成之后。上下通畅。各处水有所归。民间之沟渠。将不待督劝而自争先挑挖。似不宜漫无分别。动作民修节帑之虚文。徒启惊疑。徒滋物议。而终无裨于疏浚之实事也。所有天河二府。应开之大河。应筑之大堤。已经分案议详。均候宪台鉴核批定。速发帑项。以便遵行。实无庸再行勘议。反滋掣肘观望之弊。

　　覆奏酌办水利疏乾隆二十七年　
方观承

查工部侍郎范时纪奏请饬直隶州县。于低洼之处。疏浚种稻一折。奉　　旨此不过偶以近来一二年间。雨水稍多。竟似此等地亩。素成积潦之区。殊不知现在情形。乃北省所偶遇。设遇冬春之交。晴霁日久。便成陆壤。盖物土宜者。南北燥湿。不能不从其性。即如附近昆明湖一带地方。试种稻田。水泉最便。而蓄泄旺减不时。灌溉已难遍给。倘将洼地尽令改作秧田。当雨水过多。即可藉以潴用。而雨泽一歉。又将何以救旱。从前近京议修水利营田。未尝不再三经画。始终未收实济。可见地利不能强同。但范时纪既有此奏。着寄方观承阅看。或有可以随时酌采。于目下疏消之法。裨补一二者。该督悉心筹议具奏。钦此。臣思南北地利。不能强同。非人力所可变易。细绎　　训谕。畿地农田情形。已荷　　圣明烛照。臣查范时纪原奏。有可随宜酌采。查京南州县洼地。有应种稻。并可以寓疏消之法者。惟霸州东北煎茶铺等滨淀数村。又与文安接壤之毕家房宋家庄等十数村。下湿停潦。每于消余一二尺后。不能骤涸。而地势平衍。土性泽埴。乾隆二十四年秋涝。曾于次年试种稻秧。竟获有收。今年九月内臣查勘文霸积水。面交该州县督令村民照前经理。而贫户无力得种。因该州贮有侍郎王钧捐存营田工本银一千五百两。每年照例贷助佃民。随饬于余存项内。动银借给。该处村民领种。秋收免息还官。如来年干涸。无从得水。仍听照旧播种黍粟。以从民便。此外又有保定府属安州之垒头村新安县之马定寨一带近淀洼地。土脉亦云宜稻。已于淀水落后。将安州淀头闸。新邑端村东西二闸。开放积水。俟洼水内外相平。酌看其潴存之深浅盈绌。亦仿照霸州暂种稻田事宜办理。既资补救。并寓疏消。见可而行。不无裨益。至如固安沙地。非稻所宜。宝坻津静青沧。皆水咸土。天津蓝田久废。是其明验。且为诸河下游。河淀相连。古洼排列。既不可以筑堤湮水。亦非寻常沟濠所能宣泄。向来皆俟海河运河水退。大势乃得减掣。其中一水一麦之地居多。非蓄泄即事秋耕者可比。况侵耕占种致妨水道。近日河工正坐此患。尤未便一概而施也。至于大道开沟。及浚复田间渠路。修筑旧有堤。或劝用民力。或以工代赈。经臣分委道府查勘。通饬各属。上紧筹办。已节次据报开工。容臣另行汇奏。

　
　　邦畿水利集说总论　
沈联芳

谨按直隶河道源流。惟京东诸水。别为一途。其余自覃怀以北。太行恒山以东。数千里之水。趋赴于京师之南。会于直沽。以入渤海。昔汪应蛟有言。易水可溉金台。唐水可溉中山。滏水可溉襄国。滹沱可溉恒山。漳水可溉邺下。近代以来。蓟永丰玉津霸等处。营成水田。并有成效。使尽因其利而利之。畿南不皆为沃野乎。然利之所在。即害之所伏。其在　　　圣祖　　　世宗年间。淀池深广。未垦之地甚多。故当日怡贤亲王查办。兴利之处居多。迨乾隆二十八九年间。制府方恪敏时。除害与兴利参半。今则惟求除害矣。水非加多。地非加少。果能求其致病之处而力为除之。利之所兴。安见今不如古哉。顾以今日全局大势筹之。其中极难者有四。

一永定河自建堤后。新雄固霸。永庆安恬。惟堤内流沙易积。堤亦屡经改筑。考康熙三十九年之河。在今南岸之西。西老堤之东。雍正四年之河。自五工至永清冰窖村西。转而东至王庆坨。入三角淀。今之南北坨堤是也。乾隆十五年。冰窖草坝改河。则又由南堤出口。循东老堤东入叶淀。乾隆二十年。于北岸六工二十号改下口。则又开北堤放水东行。今自顺水坝下。旧南北堤独存。而河身皆成淤地。自六工下。洼下俱变高原。旧堤遥之间。无路可为导引。为今之计。惟有仍复南行故道较为得地。盖永定河旧由看丹口径固安县。至霸州入会同河。今金门闸减水引河。即其故道。昔以无堤而受冲决之患。今若束以长堤。导之南注。藉清以刷浊水。仿江南蓄清敌黄之法。虽不能保其久而不变。然五六十年之间安澜可必矣。

一东淀汇畿南全局之水。有翕受停蓄之用。今日就淤浅。非人力所能开挖。兼之三角淀叶淀沙家淀。俱经阗积。无可分潴。惟与南北两运夺三岔。一门以入海。此迩年泛涨之所由来也。陈观察谓清水无路归津。必至侧注杨柳青一带。穿运而过。纵未必尽然。而水壅必溃。津门实有堪虞。今若于静海县权家口。县北三里许添挖减河一道。俾三岔口少泄一分南运之水。即多泄一分东淀之水。况该处减河。雍正年间怡贤亲王业经奏准。因缺之路而因势利导。旋以积水而止。在昔日开之。为南运分减之法。在今日用之。即为让流东淀之计。不特于淀有益。即于运河亦属有裨。变而思通。实不得已之补救也。权家口既开。再将淀池苇草。鸠集人船。大加铲芟。使水中根叶净尽。自无挂淤之病。然后再谋用船捞泥。如陈观察所云。设船。募衩夫。可以斟酌变通行之。诚今日治淀之要着也。

一滏阳河弱不敌滹。苟非急为调剂。滹沱必将南徙。查滹沱得冶水之助。势益凶悍。其先滏阳之不受倒灌者。赖有小漳河之助耳。康熙三十六年。漳水南由馆陶入卫。滏阳无助。弱不敌强。然其先北泊宽深。尚能容蓄。自乾隆五十九年以后。北泊淤平大半。滹沱频决东堤。其不至淹新冀者几希矣。今若于上游塞冶河入滹之路。俾循故道。各自经流。合洨助滏以敌滹。此万全之策。惟冶河故道。经由滦赵境内。堤桥座。必须另为改建。所费浩繁。此亦前人旧有之议。非敢创设也。

一文安居九河之下梢。素称水乡。历来筹议河防。如王凤灵姜扬武井济博纪汝清诸公。俱熟悉川源。兼权利害。而迄无良策以为长久之图。嘉庆六年。大水之后。长堤荡决。居民皆已任其通流。不复以筑堤为事。夫当水壅未退之时。自宜留其去路。以为宣泄。迨水已消退。自当仍旧筑堤。以防外水之入。从前筑堤时。大洼左近取土较难。迩年堤根日就高积。南水不来。自然渐露滩地。培筑较易。何惮而不为。为今之计。治文安之水。施工不必尽在文安境内。一开通胜芳旧河。使水由东趋。再于上游开中亭河。以分其冲突之势。一修复广安横堤长城老堤。以御河间西流之水。一修筑烹耳湾横堤。以防西水。横堤坐落雄保二县南自雄境小王东庄起北顶保安县千里长堤计长三千一百九十七丈为文安西障御五官淀泛涨之水五官淀上承唐洋二河之流向有王村闸宣泄今王村闸已改筑土坝而五官淀又淤满不能容水故横堤尤易溃决横堤既修宜将王村土坝仍改建闸座庶横堤可保稳固耳如是。则西南两路无来水。而大堤之外。水分势缓。即遇涝年。纵不能保其无水。而区区本邑积涝。所淹无多。不此之务。而欲任其荡漾。冀图受淤营田。何计之左与。又考康熙三十三年。徐司马元禹摄篆文邑。有立围田。制水车。量水盈缩。导引出入议。于保定境内立闸引水以防旱。于县境龙堂湾建闸泄水以防涝。嗣以阻于保定。未果行。徐司马亦不久去。后遂无踵其议者。以今地势论之。龙堂湾为文邑至洼之处。通县之水俱可由此归淀。若仿照徐司马原议。于该处建闸二座。以时启闭。复为立围田。制水车。实力行之。何患不成乐土耶。

　　邦畿水利事宜　
沈联芳

一青沧减河仍宜改闸也。谨按捷地兴济两减河。自怡贤亲王奏请建设五洞减水石闸各一座。至乾隆二十六年。　　　高宗纯皇帝巡幸山东。舟经闸口。见运河水底水宽裕。恐闸墙有所壅蔽。　　谕令改闸为坝。并将龙骨海漫落低一尺有奇。三十余年来。畅流无阻。仰维　　圣虑精详。固宜永遵弗替。惟是运河河底。迩年日渐增淤。坝口渐形低矮。浑流所过。如龙骨高则泥沙澄于下。而不至旁流。其淤减河也轻。龙骨低则虽遇小汛。而泥沙悉行灌注。汛期一过。淤积至于数尺。故虽有岁修。而淤多费少。挑挖焉能尽净。此减河之所以日就浅窄也。筹议者。总缘改坝之举。出自　　圣裁。未敢轻议更张。但今昔情形。迥乎不同。倘蒙据实陈奏。仰邀　　俞允。因时制宜。俾青沧减河两坝。仍准改为闸座。遇大汛则启放泄水。水弱则闭板以济运。岁修既可节费。而减河不至濒淤。实于河道生民。均有裨益。再查减河历年久远。河身淤积殆满。旧日河槽。原宽八丈。今仅存三四五丈不等。河底较之堤外。高有丈许。今欲从堤内开挖。用力难而需费大。若导从堤外行水。南行则筑南堤。北行则筑北堤。就一面现有之堤。不过筑堤一面。其需费较省于开挖旧河。河槽既深。行水倍。畅可收分泄之实济。惟以事关改作。不敢妄议。存其说以俟将来。

一浊水不宜分流也。治水之道。合则猛。分则弱。惟浊水不宜分流。而或者执禹疏九河之说以为辩论。夫九河至近海之处。正资去路之速。虽多疏之而不为病。若上游则异是。窃见漳水在广平境内。分流四出。频见迁徙。自归并馆陶。合为一流。遂安流顺轨。滹沱有完固口铁灯竿之分支。故其流不久而旋淤。今仅存臧家桥一派。衡武河献境内。不闻淤塞。下至大城张家庄以下。分为正支二派。今正流已淤。而支流亦浅涩。岂非明验乎。虽然。分流之说。亦有不可偏废之处。如子牙新河。开自康熙四十一年。　　圣祖仁皇帝亲临查阅。建有减水石坝。间尝亲至其地。相度形势。坝门龙骨甚高。惟盛涨可以过水。并非分流以入新河也。又天津红桥一带。旧有子牙入运故道。西有隔淀迭道。东建木桥数座。盛涨之时。各桥均令泄水。隔淀迭道工成诸桥下均宜开通此又下游不妨分流之谓也。总之。入海之处不嫌多途。上游之流不宜分道。是在治者之相其宜而用之耳。

一河间不宜水田也。直隶水田之兴。自宋何承矩置斗门以引水灌田。其后踵而行之者。在元则有虞集托克托。在明则有徐贞明汪应蛟张国彦顾养谦左光斗诸人。我　国朝怡贤亲王奏请设立营田专官。以经理其事。凡畿疆可以兴利之处。靡不浚流圩岸。遍获丰饶。独何以不及河间。在昔汪应蛟云。瀛海当众河下流。视江南泽国不异。若建闸通渠。可得水田数万顷。其说本于徐贞明。贞明亦本于元虞集。　国朝李相国光地。亦曾上言河间宜兴水田。未得请而止。论者谓河间其壤坟而疏。且多沙瘠。圩田之法。未可施用。其说固当。而要其水田之可营不可营。不系乎是。夫圩田筑堤。皆烦人力。农之惰者。虽置之荆扬宜稻之乡。沟洫不能以时修浚。犹获石田。安能多稔。如果终岁勤动。鼓舞力作。何患不成沃土。所虑今昔水道不同耳。河闲旧为唐河下游。又有滹沱支流经其地。源流不绝。可以引而灌。故元明之间。主可兴水田之说。迨明季　国初。唐滹之流渐弱。故虽有建议。旋即中止。今二河并皆改流。不由河间。河间既无恒流。艺稻自非所宜。即唐滹二河开挖深通。亦只为西南一带。沥水宣泄之道。春水无源。水田无籍。非特土地有异宜。实时候有异用也。

一津静运河西岸宜设堤防也。南运河两岸均有大堤。独西岸自独流镇以北。至天津郡城。向止有商人捐筑小。高不过三尺。自乾隆初年。天津张观察坦熊创不可筑堤之议。良以运河遇盛涨。正赖此无堤之岸。听其泄入淀池。免致漫溢耳。桂林陈相国宏谋为监司时。正接张观察之手。谓是为运河天然滚水大坝。因而仍之。且为之说。以宣示不可筑堤之故。前哲经画之善。识远虑周。永堪师法。独是当日之泄运入淀。其时淀池深广。是以停蓄翕受。津城既无冲突之虑。运河亦免泛溢之患。是当日固必不可有堤也。今淀池淤积殆满。西来之水。已难容纳。水涨则东漫归运。以故嘉庆六年。淀水穿运而过。静邑东堤。亦被冲刷数处。不惟不受淀池容蓄之利。反受淀池横决之害。自宜有以障之。使淀自淀而运自运。各不相入。乃可保漕艘经行之道。然亦必得添权家口减河。庶运河方免涨溢。且必得修复隔淀迭道。庶淀水不能东漫。此数处工程。缺一不举。不能有济也。自独流镇至杨柳青四十里。自杨柳青至天津三十五里。皆当接筑大堤。此亦今昔情形不同之处也。

一疏天津七闸引河以泄海河盛涨也。海河长亘一百二十里。涘广涯深。潮汐迎之。则逆行而上。即禹贡所谓逆河也。南岸有迭道。旧设七闸。视水盈虚。以时启闭。原以泄南洼之水。入海河归海。今海河河底日渐高仰。南洼地势反低。即遇海河水弱之时。洼水亦不能入河。以故天津城南。潴水恒满。水光一寺。宛在水中。查七闸之下。向俱有行水沟十余道。今并淤积。若寻其故道。均加开浚。以白塘口与咸水沽旧河为经流。导之东行。由中堂涯一带。分泄海河盛涨。是海河得此七闸。三岔口自不致十分壅滞。亦分减之法也。惟七闸既开。海河之南。必得有堤挡御。方不致于南轶。波及青静也。或以开沟之土。培成两堤。各束成河。启放之时。闸板不宜尽撤。恐沟道窄狭。不能容也。开沟垒道。即古人沟洫之制。纵横相承。浅深相受。水涨则以疏泄为灌输。水消则以挑浚为粪治。立法本善。无地不宜。然亦视其土性之宜否。前制府胡公。劝民挑挖池塘。开沟垒道。又置造水车。教民运用。而其法卒不能行者何也。畿辅土疏善崩。开挖虽成。一遇雨水。旋即塌陷。水车亦以岸高水深。艰于转运。惟开沟迭道。大有益于行旅。惜行之未久。而胡公逝世。地方有司。遂无实力继行者。夫开沟迭道。非只为迭道计也。地之与河相近者。水之赴壑自易。其距河较远之区。向非有沟涂以传送之。其停潴之处。虽一隅亦能阻隔为患。故为迭道而开沟。而所开之沟。亦必相度地势。使沟水有所宣泄。而后能收沟之益。是开沟实水利中不可少之事。今试以迭道工程计之。最亟莫如安肃县南北。献县单家桥南。郑州迤北。景州城北等处。果能寻其去路。引水导流。俾脉络通行。受其益者。岂仅在商旅哉。

一淀泊淤地不宜耕种也。畿辅地方平衍。河道纵横。入海之处。惟海河一门。全赖大泽以容蓄众流。传递归海。计畿内大泽有六。曰大陆泽。曰宁晋泊。曰西淀。曰东淀。曰塌河淀。曰七里海。皆能收束众流。缓其奔突之势。实水道之关键。众流之纲领也。川无泽不止。泽无川不行。二者相为表里。讲求水利者。当以此为先务矣。迩者北泊为滹沱淤塞大半。渐成平陆。东淀受浑河子牙之淤。水广而浅。塌河淀七里海为民占种。西淀中多淤田。甚或报垦升科。地方有司。受其所惑。殊不知阻遏水道。其咎綦重。惟是积重难反。围圩耕种之地。未能悉行除去。是不可不详查。如有实在阻塞水道之处。宜急为铲挖。永行禁止。乃为有益。　直隶地方广阔。河道纵横。应修之处。指不胜屈。既不可枝枝节节治之。致有上通下塞顾此失彼之病。然同时并举。工作浩繁。经理亦虑难周。自应分别缓急兴修。谨将应修各工。分别于后。○急工　廓清东淀捞淤。并芟刈苇根水草。　添权家口减河。以分入海之势。　修复红桥以西隔淀迭道。　开挖子牙正支二河。并浚新河。　疏子牙河故道。并三支黑龙港。　开胜芳中亭二河。　开河间唐洋二河。　定州唐河疏归故道。　塞冶河入滹沱之路以助滏。　开清苑满城境内金线河。　疏挖赵北口迤东清河口一带河道。　修赵北口十二连桥。　并除西淀中圩田。　修千里长堤。并隔淀堤烹耳湾横堤广安横堤长城老堤贾口横堤。　筑滏阳河东堤。　文安县龙堂湾建闸。○缓工　涿州巨马河。　良霸牛河。　雄县赵桥新立二村堤工。　曹河并达省支流。　瀑河并上游堤工。　新安大淀旁二沟工。　浚七里海塌河等淀淤积。　潴龙河间段裁湾取直。　疏通景阜一带宣泄沥水各河。　大名境内漳河。　蓟运河。　还乡河。　海河迭道并闸七座。　天津台七座。　按天津为畿南众水朝宗之所。地势既低。海潮复来荡激。故前人起建七星以镇之。内镇水者五镇火者一镇煞者一实为水口吉星。有关通省风水。非祇天津一郡。水利既兴。宜并修之。故附载于末。按所分缓急各工近日情形又复不同如浚七里海塌河淀不应入缓工此在随时斟酌矣

　　筹消水患疏乾隆四年　
孙嘉淦

伏查直隶地方。连年积水为灾。急宜设法疏浚。臣与河臣正在酌议。仰荷　　圣训指示。令臣等及时经营。速为料理。臣已约河臣顾琮。亲赴保定。当面会商。谨将委员查勘已确。臣等意见相同者。胪列陈奏。窃惟田有滞涝。皆由河有壅淤。故欲疏积水。必先通其经流。直隶经流之大者。永定子牙南运北运四河。与东西两淀是也。永定子牙之故道向皆无堤。是以泥流田间。而水不淤淀。自永定筑堤束水。而胜芳三角等淀皆淤。滏与滹沱合流。是为子牙河。自子牙筑堤束水。而台头等淀亦淤。淀口既淤。河身日高。于是乎田水入河之路阻。南运有捷地兴济两减河。北运有筐儿港王家务两减河。分泄水势。运河颇受其利。但减河过水时有淤垫。而岸堤单薄逼近陡立。致有溃决。于是乎涨水漫田之患日生。此则直隶积水之大端也。永定南北两岸。现开六闸五引河。其长安闸金门闸之引河。即系永定河之故道。又今下河于凌汛改流。由郑家楼鱼坝等口入于叶淀。叶淀乃东淀之别汇。淤之不碍。臣等议于叶淀之东渐为疏引。使入西沽之北。则永定别行入海矣。子牙有新旧两道。新河已淤。臣等议闭焦家口。仍浚其河身。使上游黑龙港诸水。得以归淀。旧河由王家口入淀。亦渐淤塞。臣等议于闫二庄。开旧河之东堤。使于蒲港等洼渐引而东。过杨柳青。使入西沽之南。则子牙亦别行入海矣。两浑河各自入海。永不淤淀。则清浊有分。而水患永息矣。北运两堤多有草土。以河多湾。故多险也。查下游有湾冲。必上游有沙嘴。臣等议将沙嘴之长者挑之。稍裁湾以取直。则险工渐平。然后去其草堤。兼筑土堤。为斜坡以免冲刷。则河岸可以永固。至北运减河。原无大害。但时有淤沙。堤多卑缺。臣等议将淤者挑之。卑者高之。缺者补之。此易为之事也。南运大岸。亦多险工。幸得放淤之法。坑堑淤满。则岸坚如铁。今淤工渐竣。险工皆平。其兴济减河。本属条达。但河身浅狭。臣等议于两岸再筑遥堤。挖河身以行正溜。使面宽底窄。则淤沙自刷。溃决可免。惟捷地减河。纡回而不能畅达。岁为民患。实不可用。查捷地上游吴桥境内有安陵镇。地势高而与老黄河近。臣等议于安陵再建一闸。浚减河三十余里。即入老黄河。可以畅达于海矣。安陵闸成。将捷地之闸闭而不用。如此则南运亦永无溃溢。而运道民生俱奠矣。此四河之大略也。至于两淀。原为受水之区。查正定广平顺德三郡之水。毕汇于南北二泊。又会滹沱河以入东淀。顺天保定河间三郡之水。毕汇于西淀。又由玉带河以入东淀。京西全局之水。皆由此以达津入海。而其传送之咽喉。宣泄之尾闾。犹有未畅。查西淀至赵北口。横筑土堤。为南北往来之路。建桥十座。以通淀水。今九桥之下。皆无河流。惟广惠一桥。可通舟楫。但水出桥东。不十余里。即与白沟河会。白沟水涨之时。往往倒灌。是以桥西之水。壅塞不流。再桥东一片汪洋。为众水所会。而止由张青一口入玉带河。泄水不多。查自雄县之龙湾。至霸州之鱼津桥。有白沟河故道。臣等议令开挑。使白沟由故道以入中亭。则倒灌淤淀之患可免。至于九桥之下。皆通水路。桥南另疏一河。使由药王行宫之南。出张青口。再将清河门疏浚。由茅儿湾开口。从十望河故道。别派分疏。则西淀下游三河畅达。消水自速。再白沟河既入中亭。恐其不能容纳。臣等议将中亭挑浚宽深。所挑之土。堆筑成堤。再将金门闸之西引河。改由东道。使不入中亭。以免壅决。至苑家口迭道。界于玉带中亭两河之间。其地为分泄暴涨要道。臣等议建木桥五座。使沥水通行无阻。如此则西淀之咽喉畅矣。至东淀之广。倍于西淀。周围约数百里。容纳全省之水。而出口之处。止有淀河一道。宣泄不及。臣等议将三汊河淤浅之处皆行挑浚宽深。再于下流杨家河卞家河洼等处多疏淀河数道。使并行而东同会于西沽。并将淀池四边多立界牌。无令百姓筑埂偷淤。则东淀之尾闾亦畅矣。此两淀大也。四河顺轨。两淀畅泄。然后各州县之积水可得而消也。

查直属地方。田中积水。以及河渠堤。应行疏浚修理者。九十三州县。共计工程五百二十三处。另折恭呈　　御览。约计工程之内。已经完竣者十之三。现在兴修者十之三。现在估计者十之四。其工段丈尺。陆续造具清册。咨部查核。至修理之法。劝民用力者十之四。平常工程。照以工代赈之例者十之三。紧要工程。照修筑河堤之例者十之三。除劝民用力者无庸开销钱粮外。其照代赈工程者。现于州县库项动支。统入以工代赈案内报销。其照修筑河堤之例者。俟估有确数。另请动拨。再工程烦多。经理督催。必须专员。容臣遴选有人。另行具奏。务使积水入河。河水入淀。淀水入海。以庶几决川距海浚畎浍距川之遗意焉。然此其大也。至于田间沟洫。盈千累万。而河道交错。兼多疑难之处。众说纷岐。臣等不能亲身阅视。即委员分勘。以一人之身。查勘数十州县。势不能遍历村庄。则详细委折。仍须责之州县。但州县贤否不同。或怠于相度。无心遗漏者有之。或惮于兴作。有意隐匿者亦有之。臣前于八月间。将委员勘册。及各州县历年被水村庄。逐一声明。此水始从何来。终从何去。来处可堵则堵之。去处可疏则疏之。若果四高中低不能疏销。则当汲引泉流。令作水田以收粳稻。若不能种稻之处。则查明顷亩。豁除钱粮。使植芦苇。务期水旱兼收。不致连年灾歉。比岁赈饥。有伤政体。限各州县于八月底报府。该府亲勘。于九月底报司。俟各属报齐。臣等再加商酌。将此次所未议及者。续行陈奏。或此次已奏。而尚须斟酌者。续行声明。一面即行动工兴修。期于明年四五月间。俱各完竣。统俟伏秋两汛经过之后。验其有无成效。如尚有遗漏。及疏浚未尽合宜之处。续行相度。奏明修浚。如此节次办理。庶几水患可以永除。水利可以渐兴矣。

　受病之源治病之方切中肯綮其所规画至今不能易也
  </div>
  <div class="pagination">
   <a href="皇朝经世文编_page206.html">
    上一页
   </a>
   <span>
    ...
   </span>
   <a href="皇朝经世文编_page202.html">
    202
   </a>
   <a href="皇朝经世文编_page203.html">
    203
   </a>
   <a href="皇朝经世文编_page204.html">
    204
   </a>
   <a href="皇朝经世文编_page205.html">
    205
   </a>
   <a href="皇朝经世文编_page206.html">
    206
   </a>
   <span class="current-page">
    207
   </span>
   <a href="皇朝经世文编_page208.html">
    208
   </a>
   <a href="皇朝经世文编_page209.html">
    209
   </a>
   <a href="皇朝经世文编_page210.html">
    210
   </a>
   <a href="皇朝经世文编_page211.html">
    211
   </a>
   <a href="皇朝经世文编_page212.html">
    212
   </a>
   <span>
    ...
   </span>
   <a href="皇朝经世文编_page208.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
