<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 31 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 31 页/共 103 页
  </h1>
  <div class="content">
   欧阳生文集序　　　
曾国藩
干隆之末桐城姚姬传先生鼐善为古文辞慕效其乡先辈方望溪侍郎之所为而受法于刘君大櫆及其世父编修君范三子既通儒硕望姚先生治其术益精历城周永年书昌为之语曰天下之文章其在桐城乎由是学者多归向桐城号桐城派犹前世所称江西诗派者也姚先生晚而主钟山书院讲席门下箸籍者上元有管同异之梅曾亮伯言桐城有方东树植之姚莹石甫四人者称为高第弟子各以所得传授徒友往往不绝在桐城者有戴钧衡存庄事植之久尤精力过绝人自以为守其邑先正之法襢之后进义无所让也其不列弟子籍同时服膺有新城鲁仕骥絜非宜兴吴德旋仲伦絜非之甥为陈用光硕士硕士既师其舅又亲受业姚先生之门乡人化之多好文章硕士之从有陈学受蓺叔陈溥广敷而南丰又有吴嘉宾子序皆承絜非之风私淑于姚先生由是江西建昌有桐城之学仲伦与永福吕璜月沧交友月沧之乡人有临桂朱琦伯韩龙启瑞翰臣马平王拯定甫皆步趋吴氏吕氏而益求广其术于梅伯言由是桐城宗派流衍于广西矣昔者国藩尝怪姚先生典试湖南而吾乡出其门者未闻相从以学文为事既而得巴陵吴敏树南屏称述其术笃好而不厌而武陵杨彝珍性农善化孙鼎臣芝房湘阴郭嵩焘伯琛浦舒焘伯鲁亦以姚氏文家正轨违此则又何求最后得湘潭欧阳生生吾友欧阳兆熊小岑之子而受法于巴陵吴君湘阴郭君亦师事新城二陈其渐染者多其志趣嗜好举天下之美无以易乎桐城姚氏者也当干隆中叶海内魁儒畸士崇尚鸿博繁称旁证考核一字累数千言不能休别立帜志名曰汉学深摈有宋诸子义理之说以为不足复存其为文尤芜杂寡要姚先生独排众议以为义理考据词章三者不可偏废必义理为质而后文有所附考据有所归一编之内惟此尤兢兢当时孤立无助传之五六十年近世学子稍稍诵其文承用其说道之废兴亦各有时其命也欤哉自洪杨倡乱东南荼毒钟山石城昔时姚先生撰杖都讲之所今为犬羊窟宅深固而不可拔桐城沦为异域既克而复失戴钧衡全家殉难身亦欧血死矣余来建昌问新城南丰兵燹之余百物荡尽田荒不治蓬蒿没人一二文士转徙无所而广西用兵九载盗犹汹汹骤不可爬梳龙君翰臣又物故独吾乡少安二三君子尚得优游文学曲折以求合桐城之辙而舒焘前卒欧阳生亦以瘵死老者牵于人事或遭乱不得竟其学少者或中道夭殂四方多故求如姚先生之聪明早达太平寿考从容以跻于古之作者卒不可得然则业之成否又得谓之非命也耶欧阳生名勳字子和殁于咸丰五年三月年二十有几其文若诗清缜喜往复亦时有乱离之慨庄周云逃空虚者闻人足音跫然而喜而昆弟亲戚之謦欬其侧者乎余之不闻桐城诸老之謦欬也久矣观生之为则岂直足音而已故为之序以塞小岑之悲亦以见文章与世变相因俾后之人得以考览焉
　　友说　　　
姚文栋
自天子至于庶人莫不有友友者人伦之一与父子兄弟君臣夫妇并重所谓五达道者也虽然有势利之友有声气之友有文章道义之友势利之友吾何论焉声气之友名流或不免然务外徇人君子戒之惟文章道义之友以学问相切劘以德行相勖勉为得友道之正孔子论益友曰直谅多闻又曰以文会友以友辅仁皆此志也然其蔽亦有三泥长幼之节则友以年阂辨贵贱之等则友以分阂挟畛域之见则友以地阂夫尔汝忘年车笠相揖世犹有其人独至两国人才敦盘相见辄有凌兢不相下之意务自扬诩以为国荣其于析疑求益之义往往阙如是虽缟紵联交亦所谓面朋者耳文章道义之友固如是耶昔子贡问仁孔子告之曰居是邦也事其大夫之贤者友其士之仁者郯子来朝孔子问官焉古圣人虚衷集益不以地之遐迩而有同异之见也孟子曰一乡之善士斯友一乡之善士一国之善士斯友一国之善士天下之善士斯友天下之善士善士云者其非鹜声气之谓其谓文章道义可共砥砺切磋相观以善者也顾使有几微凌竞不相下之意则一乡一国之见囿之安能极其量于天下然则欲为孟子所称天下士者固必取法乎虚衷集益之圣人而尽化流俗畛域之见盖断断无疑也文栋居日本三年知交满东海而与丽泽社诸子最亲今将归国省母与诸子一尊言别不能无惓惓于怀夫思事亲不可以不知人不顺乎亲者不信于友事亲之道与交友相资焉子路去鲁谓颜渊曰何以赠我颜渊亦曰何以处我予窃取此义作友说以贻诸子诸子其必有以益我矣
　　十三间楼校书记　　　
张文虎
西湖宝石山之半盖有宋十三间楼旧地为东坡守杭时治事之所云今地入弥勒院郡人瞿君世樱重葺楼三楹仍旧额曰十三间楼己亥庚子秋钱君熙泰续文澜阁校书之役偕予两寓于此楼前为后湖夹岸即锦带桥西南对孤山之放亭鹤予诗所谓开看放孤山鹤万古逋仙共髯翁是也动止飧寝皆在竹阴岚翠中临泚笔绿毫楮执卷而讽与梵员相应天未曙闻钟磬声悠然披衣顿起视山犹梦梦也中间出游湖上诸胜地西至天目九锁南渡江登会稽探禹穴访兰亭修禊处或一再宿或逾旬乃返返则仍校书于此楼时绩溪胡农部竹元和陈文学硕甫同寓湖上胡君精三礼方为仪礼正义补贾氏之疏漏陈君专治诗毛传亦作疏以纠孔氏时时过从商搉疑义盖读书之乐交游之雅登临游览之胜三者兼之矣昔东坡居杭游迹止于洞霄宫未尝过浙东其时牵于一官读书交游之事能如今日与否固未可知而吾两人以物外之身兼斯三者而有之非厚幸与钱君笑曰东坡读破万卷交贤士大夫身行半天下而子乃以是傲之傎矣予曰东坡大矣何敢言虽然茫茫宦海名编党籍舟车所至曾不得一日安处老窜穷荒备历忧患其视吾两人闲鸥野鹜翱翔山水间安知不顾而乐之抑岂惟东坡将当世实有企羡之者钱君慨然太息曰有是哉子之言盖有为而发也既归倩工作十三间楼校书图遂书其语为记
皇朝经世文续编卷十
　治体一原治
　　远见篇　　　
宗稷辰
天下有以目视者有以心视者目视者一离娄焉耳倍其目以视一史皇焉耳倍其眸以视一虞帝焉耳而师旷闇然亡目之人所见不下于三子何则三子者用目视有穷师旷用心视无穷也故察九渊之深者或不能度万里以外悟动之者或不能推百王之变畅四门之观者或不能周十二州之遥也今人见赤云布天咸曰旱将至见元螘迁垤咸曰水将至此凡有见者率知之惟其近而易信也夫瞻近知近者常人之明尔瞻远知远者亦常人之明尔虽所见洞一方准四望迥异乎常人吾不谓之见远焉所贵乎有远见者涓滴之初泛惧其久而成江河尘埃之小壅惧其久而成山岳秒忽之隐亏惧其久而累坻京芽之新茁惧其久而滋丛莽蠕蠉之动惧其久而张爪牙是即物而见者也嚬笑之偶失惧其久而致滔天几微之忽惧其久而致擢发瞬息之差忒惧其久而患百年方寸之纤瑕惧其久而疾一世臭味之偏耆惧其久而毒毕生是即身而见者也故当昌炽隆盛之日歆羡盈衢歌颂满庭为窃窥侧睨相衒于耳目之前而一二老成悄然深思若为异日重系其忧不以为赫喧而以为泰怃惟浅夫陋甿之所未见而斯人见之迨其应响监影神于灵蓍使后之人追惟往哲之微词至论叹惜当时不得提荧听之耳警私蔽之心使瞶瞶者复生其明卒致迁变以至此也而若一人一物之细故其盈虚消息知者自无不可知在宇宙内亦识小耳矣何足计其轻重哉板之雅曰为犹不远又曰犹之不远古君子谆谆于远之一言深致意者不重可思与作远见
　　崇简篇　　　
宗稷辰
古之明政教于天下者以干道运天下必以坤道静天下易系辞传曰坤以简能又曰简则易从易从则有功盖欲天下之久安长治非行简不为功矣昔唐虞治惟尚简夏忠商质皆因之至周而法制典章浸以繁焉然其洪纲巨目与百姓见者落落可数也春秋时强国谋兵刑弱国谋丝粟其上盛辞命其下着经论盖駸駸乎势日趋于烦矣洙泗之闲圣若贤思救一时偏胜之敝而复古帝王致治之要道遂商简之可否虽少偏于简如子桑伯子亦觉其大有济于浊世而不以为非故及门狂简并称是孔子所以力矫夫习俗者也顾其间有务宽繟而任率略者即孔子所谓太简也有务凝敛而昭省约者即孔子所许内敬外简也战国纪纲陵秦始一切为制坊之违坤道之自然而以密网绳天下法极烦而天下之人已嚣然其不静汉高帝作去亡秦之烦苛而闇合二帝三王之简易读约法三章倜乎远矣后儒多病汉以黄老为治本然黄帝文不漓质简而纯者也老氏俭不伤慈简而澹者也其道元不为天下害汉君臣略用其疏节阔目以乂安一朝后之南面乡明者舍简岂有它道哉隋初惩六朝之失刻意综核有追证百年旧案之事时老吏尚以抱案为苦刘炫所言省官事而后可以望从容唯忧不简也唐高祖至长安与民约法十二条悉除隋世苛禁天下既定所修典律皆简明有要初政故与先汉庶几宋祖之诏首言临下以简明祖之训曰立法贵简当使人易晓若条绪繁多一事两端吏得因缘为奸由是而等百世之王同千圣之揆其治日必简可知也后世政刑之烦多由条例之冗滥觞始于北宋而流失沿于累朝晁行一事夕增一例积数百年遂汗牛充栋而不胜计上下其手者甚乐其遮蔽之便而黠胥倚法以胁官官辄倚法以制朝廷吏治日趋于偷薄人心日沦于诈伪而颠倒是非屈抑良弱日不知其数千百端职为厉阶酿成乱衅不简之为病似甚微孰意其浸寻滋长乃至于此此我　列圣所以有归并例文销除旧案之令防闲烦扰不啻再三而各部臣无肯设诚致行日听其颠倒屈抑于猾吏之手而不知改是深望　主上干纲独揽举支离蒙杂之例文而一扫空之使廓然见刑清政简之休也息天下之乱道无急于此矣作崇简
　　论治篇一　　　
孙鼎臣或记为俞樾作
五榖者人所恃以生也食之过而病攻其病而已病愈则复食人之常也以为病者榖之为而绝之可哉汉惩秦孤立大封子弟而有淮南济北吴楚之乱宋惩藩镇弱天下之兵金人渡河列郡瓦解故鉴前事之失而矫之当分别其利害权其轻重而损益之损之过其中则必反受其祸今夫吏职之不举财用之不足军实之不精有国者之公患也吾以谓皆不足患惟士气不振乃为足忧士气者国家之元气也是气也养之于数十百年之前而成之于数十百年之后非若吏职财用军实举而修之可以旋至而立效者也故善为国者常宽而畜之不敢伤谨而护之不敢犯吾观于明其士气可不谓盛哉明自成祖而后其君臣明贤海内无事独宣德宏治两朝暴君代兴政出强国大敌伺于边权臣近幸恣于外嬖妾奸璫煽于内天下岌岌势如缀旒譬之于人巨痈毒疽屡溃屡作然而不死者元气存焉尔骨鲠正色之臣虽排斥诛鉏而不尽忠肝赤心之士虽放流戮辱而不衰廷杖之血未干而昌言踵至狱户之尸方出而谠谋复进用能折奸回之凶焰塞逆党之乱萌虽有枭獍之姿鬼蜮之谋禁不得逞钟不动垂三百年及夫天禄既终大命已改然而陷胸断脰覆宗湛族守节而不贰者于天下至于倡优庸亦义不腼颜以求生其遗耇残黎崎岖于魑魅瘴疠之乡飘荡于飓风鳄鱼之窟终不肯背主负国死而后已呜乎壮哉节义之盛近古所未有也宋苏轼有言平居必有忘躯犯颜之士则临难庶几有徇义守死之人观于明亡顾不信与推原其由则太祖有以诱导而养成之也太祖设御史司纠察给事中司封驳而庶司百执事下至士庶吏卒皆得言事四海无不可言之人百官无不有当言之责耳目之所寄者广而任言责者众人人得以自靖而惧被其责故东仆而西起前蹶而后进赓续不绝于代天下之士闻风慕义感慨奋发争自树立士大夫建言得罪时以为荣故虽折之以雷霆之威怵之以碪斧之刑而不为止若太祖者知立国之本者矣论者徒见其末流之失朋党交讧谓明以言致乱嗟乎明之乱非一日也向使土木北狩之时豹房晏驾之日西内静摄之际泰昌天启厌代之年老成魁硕之不存危言正论之不作奸人一摇足而天下去明社之屋久矣岂至甲申哉门户纷争言哤政杂由于忠邪之并进而不分白黑之两存而不论此其主不明不断之咎谓是以言致乱何不思之甚也嗟乎世道隆而风俗衰士不知名节之可贵久矣天下之气靡然澌灭不鼓舞激劝之犹藉口明季之失以言为忌可不痛哉彼亦思天下之气则何以靡然澌灭哉当其初美言小数以牢笼天下而巧文曲法以扞之顾天下之豪杰不可以尽缚急之则将起而与吾竞也故常优容宽假以柔其气调停委曲以平其心然后徐示之抑扬阴用其予夺要使天下知吾意之所向而止故士未尝蒙显戮絓重罪而已頫首结气而不得出声不待雷霆之威碪斧之加而天下已相率望风废然返矣夫以雷霆之威碪斧之刑戮辱天下之士天下莫不伤心然而士乃愈奋而愈烈不足以沮天下之气也夫惟驭之以机权日朘月削于怳惚暗昧之中而无之可指然后天下之气可以消亡而至于尽故恶天下之士而用机权以折之者贤于戮辱其实酷于戮辱而人不知也夫气犹水也瀦而节宣之则渟泓奫沦挹之而不尽积土石障之则郁怒薄射溃决而为患患其溃决知障之无益而益害也易其术而杀之水患平而水亦旋竭矣是何异于防疾而绝榖哉榖者人所资以为元气者也士者国所资以为元气者也吾为绝谷者危是以着其利害释论者之惑焉
　　论治篇二　　　
孙鼎臣或记为俞樾作
天下者州县之积也宰相者治之所由成而州县者治之所从出不可轻也治天下者养之教之而已朝廷有养之教之之政而不及于民是州县之过也川陕楚之变民皆以州县为辞州县者民所望为父母也今疾之如仇而欲剸刃焉其所由来远矣岂尽州县之过哉选之不精任之不重待之不宽夫是以敝至此也州县之途四曰进士曰举贡曰捐纳曰丞倅举贡进士困于记诵之学而溺于科举之文一日临人腐儒老生低首听于幕友吏胥即其聪明才杰之士犹必磨以岁月然后能稍习其事及其欲有所为而更调之符至矣立贤无方捐纳亦人才之路也然甫入赀而遽出宰阶级躐矣且彼之入资果何心哉求以偿其欲也奈何乎其以民之脂膏而为市乎由唐而来县令多取丞倅然唐宋之丞倅士人也今则捐纳出其中吏员出其中其人已尝毁廉耻而自屏于流外矣其拔而出之者皆巧于媚其上官而忍虐用其民者也千金之璧使佣守之如之何其可乎吾故曰选之不精也州县之上有府矣其上又有巡守道又其上有藩臬之两司又其上有抚有督一吏也而监之者五六人此一人者之性情语言动作其顺逆皆足以为利害其左右之人以至佐史之属其好恶皆足以为毁誉其居与行之供亿皆取给焉虽公廉之长临之固已不胜其病而况有所挟以逞其私哉利之当兴也害之当去也此五六人者一不可则其事不能举此五六人者条教之所及意旨之所向心知其非而不敢不从三年而政成课吏之法也为地择人之说兴数徙而不安其职首尾不贯上下不亲往者行取之制州县犹可望跻清要中材可以勉强于功名今士人一绾县符终身摈外百余年来公卿中以州县起家者无几人虽俸满大计保举未尝无激劝之法而循赀而升其至方面大僚盖往往而难其老死于风尘者不可胜数也吾故曰任之不重也国家之本意以教养其民责州县督之之深防之之密本意亡而文法胜钱榖簿书之间一毫之不如法辄干处分故有受事数日而诖吏议历官数十年而未沾寸禄者岁满考绩虽龚黄召杜之伦不能及格功罪黜陟上下于奸胥之手骫法要赂必餍乃已且夫弦急则绝法急则玩操之已甚穷而思遁者人之情也催征不力之法重不得不侵移刑名失入之法重不得不姑息缉捕废弛之法重不得不讳饰刀笔出入休咎从之彼其心日諰諰焉救过之不暇而暇教养其民哉岁禄之外加给养廉银多者至千余两至优也然前人侵欠责偿后人一人逋负波及数任谓之摊赔公事无名之费例所不许均之州县谓之公捐皆于养廉除之而养廉仅虚名矣父母妻子之养族姻宾客吉凶往来之礼安所从出乎吾故曰待之不宽也有此三者故高人之行出之才常薄之而不乐就而吏始回面易虑甘为苟贱不廉第求便其私图而职事之修废民生之休戚不计矣州县积轻如此天下果何由而治者复唐宋之制丞尉以进士举贡为之考满擢京朝官复出为州县则练于吏职而习知民情仿汉令长太守刺史之法州县属于知府知府属于巡抚置掾属分理刑名钱榖之务罢司道官则事简而易达省苛细之文法而厚其禄则人自效而得尽其才用明邱浚之言九年通考课功一考再考平常者复任殊绩就加其秩然后可以责成功采唐元宗之诏凡官不历州县不拟台省进取之望远故有为之志兴选之者精任之者重待之者宽州县得人而天下如网之在纲矣
　　说治上　　　
俞樾
治天下者先审所求而已矣猎者得兽渔者得鱼其所得者皆其所求也治天下者岂异是欤求王而王求霸而霸所求在是所得在是故所求不可不审也盖尝论之古之治天下者求其无乱天下既已安矣既已治矣以为未也惧其犹可以危犹可以乱焉日夜求而去之有一之存则皇皇焉以为大忧后之治天下者求其无事异日之天下治欤乱欤安欤危欤吾不得而知焉饥馑之未臻盗贼之未作诸侯之未叛夷狄之未侵及吾之世犹可以无事则巳矣古之治天下者若农夫之治田有害吾田者则务去之而后即安后之治天下者若其在逆旅之中苟不至乎覆压斯已矣虽尘嚣湫隘而亦安之呜呼此非古今治乱之故欤天下何时可以云无乱天下何时不可以云无事故治天下而惟无事之求其不至乎乱者未之有也吾读书至公刘太王之诗而叹其于流离迁徙之余有子孙万世之虑也公刘之诗曰既溥既长既景乃冈相其阴阳观其流泉其军三单度其隰原彻田为粮度其夕阳豳居允荒太王之诗曰乃召司空乃召司徒俾立室家其绳则直缩板以载作庙翼翼又曰乃立皋门皋门有伉乃立应门应门将将乃立冢土戎丑攸行且夫诗人之词固但言其略而使人推之以知其详也故其歌文王也不言其它而灵台灵沼之作则侈言之其歌宣王也不言其它而斯干者其考室之诗也无羊者其考牧之诗也车攻吉日者皆其田猎之诗也岂诗人之意舍其大而言其小者哉将使人以此而推之也公刘太王之事见于诗者寡矣然即其诗观之其规制之宏远经理之微密如此则其施之于政事者可得而见也夫公刘太王岂逆知其子孙之将王而为之刱造百度以成一代之制欤要在乎不可乱也周由方百里起而有天下成康之世刑措而不用可谓极盛矣而昭王南征遂有胶舟之难是亦天下一大变也为周嗣王者发师以逆昭王之丧而问其罪虽罪无所归然所在之国六师移之岂不足以张王室而摄诸侯之心哉周之君臣竟置不问天下遂有以窥周之不足忌故虽以穆天子之强而徐且南面称王宣王发愤中兴而王师之败于夷狄者屡矣平王东迁周益不竞然其始王命犹行于诸侯也繻葛一战王夷师熸周竟不复以一矢加郑于是天下愈不忌周礼乐征伐自诸侯出霸者兴而周遂衰矣呜呼夏商之亡也吾无怪焉桀纣之无道固有以取之也周之子孙则岂有如桀纣之无道者欤不过因循苟且以无事为安日复一日天下之权因而去之而不自知也然则有天下而惟求其无事信不可也今夫汉之文帝宋之仁宗岂非三代下所谓贤君哉当文帝时诸侯强盛贾谊固尝以为言而文帝不能用至景帝之世错谋削七国竟发大难而汉几亡宋仁宗时吏治因循百事废弛文彦博尝以琴瑟不调必更张之为言而仁宗不能用至神宗之世王安石为相改易法度天下骚然卒以亡宋夫使文帝能用贾谊之谋则错之策不行仁宗能用文彦博之言则王安石之说不作是故二君之治天下亦惟求其无事而已夫以汉文帝宋仁宗之贤而惟无事之求此后世之天下所以多乱而少治也澶渊之役寇准欲使契丹称臣若少持之议且定矣而仁宗厌兵不能尽用其谋遽许之和而还由是契丹益骄终为子孙之患其后高宗南渡偏安于杭韩岳之流皆中兴名将而高宗晏然无恢复之志及至孝宗虽欲有为而旧臣宿将皆尽所恃惟一张浚符离一败不可复振俯首而就和议乃叹高宗时可以有为而不为是可惜也且夫人主上承祖宗之重下为万世之计而曰吾姑求其无事如何可哉易曰其亡其亡求无乱者欤书曰今日耽乐求无事者欤吾故曰治天下先审所求若治天下而惟无事之求其不至乎乱者未之有也
　　说治下　　　
俞樾
天下之物同类者相济也异类者相制也物之白者投之黑则黑矣物之黑者投之白而白矣若白雪之白与白玉之白白玉之白与白羽之白则安能以相变故天下之物未有同类而相制者也今夫医之用药必察其品之孰为温孰为凉又察人之疾孰为热孰为寒有热疾者投之以凉有寒疾者投之以温故随其所用而无弗效焉若热而益之热寒而益之寒其不至于杀人者几希是故良医不反其性不足以治疾圣人不反其道不足以制人昔项羽既破秦兵于钜鹿遂鼓行而西入关杀秦王子婴烧秦宫室分建诸侯王而王汉高帝于汉中当是时羽挟百战百胜之锋诸侯相顾莫敢枝梧高帝虽有良平之善谋韩彭之善战不能与之争于是逡巡引去俯首而入汉中烧绝栈道示天下不复出然而数年之间天下卒归于汉盖高帝之能胜项羽者以柔制刚也及汉之衰三国并立诸葛亮以王佐之才善用其民既定南蛮之地整师而出北伐中原其势不可当然以转饷之艰利在速战司马宣王知之与之相持而不与之决战受其巾帼之辱而亦安之人谓司马懿畏蜀如虎而亮固已坐困矣盖司马宣王所以能胜诸葛亮者以钝制利也夫刚与利天下至美之名也柔与钝天下至不美之名也使汉高帝司马宣王耻其名之不美而欲以己之刚胜人之刚以己之利胜人之利则终归于败而已故夫名无论美恶取足以相制而止柔与刚反则柔虽不美之名而制刚者必柔也钝与利反则钝虽不美之名而制利者必钝也吾故曰凡异类者相制也方今天下所与吾为难者谁欤其人无多也其地至远也以大小之形言之我大而彼小也以主客之势言之我主而彼客也徒以其人心计之巧技术之工遂足抗衡乎中国而与我为难于是吾士大夫相与谋曰吾安得亦如其人心计之巧技术之工乎日夜思所以及之甚者奉其人以为师嗟乎彼以巧胜我而我亦欲以巧胜彼则非吾向者之说矣学人之巧以求胜人之巧欤秦青天下之善讴者也有从之学讴者三年自以为尽其妙矣将辞而归秦青曰子今将归吾为子讴于是抗声而讴声振梁欐学讴者大惊终身不言归甘蝇古之善射者也有从而学射者三年自以为天下莫已若矣乃谋杀甘蝇弓于弓而射之甘蝇张口而承之嘻曰子从我三年未教子囓镞也学射者大惊播弓矢而谢之是故学于人者未有能尽其人之技者也而望以胜其人乎羿之尽其技以授逢蒙也不知其将杀己也今明告之曰吾将以尔为羿而求其尽术以予我必不可得之数也是故学人以求胜人大惑之道也然则胜之将奈何曰吾固言之矣两刚不能以相制制刚者柔也两利不能以相制制利者钝也然则两巧不能以相制制巧者拙也今使朝廷之上屏弃繁文删除缛节凡铺张粉饰以为耳目之观者悉置不用罢不急之官废无实之事赏必副其功罚必当其罪内与外不相遁上与下不相蒙然后封疆之吏诚于察吏安民而不文饰于章奏郡县之官诚于兴利除害而不诿諈于簿书将帅之臣诚于杀敌致果而不以冒滥为功学校之师诚于敦品励行而不以速化为教然后士信而民敦工朴而商然后田野辟而衣食足廉耻重而礼让行若是者皆拙之效也彼挟其心计之巧技术之工以眩吾之耳目而吾不为之动则彼固索然而返矣即或决命于疆场彼之利器足以伤我者不过数百人耳数十人耳吾赏罚信必号令严明千百为辈如墙而进彼奈我何故曰惟拙可以制巧以大拙制大巧必胜之术也吾愿世之士大夫但求其可以相制而无耻乎名之不美以中国而抚四夷其诸犹运之掌欤
　　复陈诗议　　　
冯桂芬
如后世之言诗止以为吟性情之用圣人何以与易书礼乐春秋并列为经谓可被管弦荐寝庙而变风变雅又何为者尝体味经而始知诗者民风升降之龟监政治张弛之本原也左传师旷引夏书曰遒人以木铎徇于路官师相规工执艺事以谏礼曰命太师陈诗以观民风郑康成曰陈诸国之诗将以知其缺失圣人盖惧上下之情之不通而以诗通之旁考传记黄帝立明台之议尧有衢室之问舜有告善之旌禹立谏鼓而备讯唉春秋时晋文听舆人之诵子产不毁乡校汉书食货志孟春之月行人振木铎徇于路以采诗献之太师比其音律以闻于天子故曰王者不窥户牖而知天下风俗通曰周秦帝以岁八月遣輶轩之使采异方言还奏之藏于私室管子大匡篇凡庶人欲通乡吏不通七日囚公羊宣十五年传注从十月尽正月止男女有所怨恨相从而歌饥者歌其食劳者歌其事男年六十女年五十无子者官衣食之使之民闲求诗乡移于邑邑移于国国以闻于天子故王者不出牖户尽知天下所苦不下堂而知四方无非求所以通上下之情而言者无罪闻者足戒微而显婉而讽莫善于诗后世以为迂阔而废之宜乎上下之情之积不能通也上与下不宜狎狎则主权不尊太阿倒持而乱生上与下又不宜隔隔则民隐不闻蒙气乘辟而乱又生三代以下召乱之源不外两端下所甚苦之政而上例行之甚者雷厉风行以督之下所甚恶之人而上例用之甚者推心置腹以任之于是乎鸾鸱可以不分鹿马可以妄指沸羹可以为清宴嗷鸣可以为嵩呼五尺童子皆以为不然而上犹以为然不特此也今世部院大臣习与京朝官处绝不知外省情事大吏习与僚属处绝不知民闲情事甚至州县习与幕吏丁役处亦绝不知民闲情事蒙生平愚直闲为大吏及州县纵言民闲疾苦多愕然谓闻所未闻者此上下不通之獘也另议重儒官复乡职公选举亦为通上下之情起见今议复陈诗之法宜令郡县举贡生监平日有学有行者作为竹枝词新乐府之类钞送山长择其尤椟藏其原本录副隐名送学政进呈国学由祭酒进呈候　皇上采择施行有效者下祭酒学政上其名而赏之无效者无罚诗中关系重大而祭酒学政不录者有罚九州之大万口之众果有甚苦之政甚恶之人宜必有长言咏叹以及之者矣夫文人结习感时触事莫或使之犹将矢口成吟今有赏以动其奋兴无罚以绝其顾忌不显主名使无丛怨之虑不讳姓名使无告密之嫌导之使言如是有不明目张胆直言无讳乎顾或谓何不迳复有明举贡生监许上书故事则又有所不可何以言之汉王咸举幡太学下上书捄鲍宣陈蕃率诸生入承明门白大将军无罪晋嵇康将刑太学生请以为师唐鲁傥等诣阙留阳城宋陈东率诸生请用李纲杀蔡京等百世下犹称之然柳宗元与诸生书论留阳城事极言向时太学生聚为朋曹侮老慢贤恶言讼诸习今乃奋志厉义出乎千百年之表以为时异人异周密癸辛杂识称景定之末三学横恣至与人主抗权动以坑儒恶声加之贾似道作相亦无如何惟以恩给之为之加餐钱宽科场恩例及贾去上书赞美挽留有元老周公之目是唐宋时太学有善亦有獘如此今江河日下未必不如唐宋时脱稍假以权有不为唐宋之为者几希今仅许其陈诗不令呼引类以启党援不令投击鼓以近讦讼庶几无流弊乎又今制民有冤亦许叩阍京控顾愿民不敢为骜民不知为大率奸民始为之故虚者十之九实者十之一迨交原审衙门覆谳则其一而虚之坐诬而已加等而已而沈冤遂以终古然此特一人一家之冤也浸假而一乡冤浸假而一境冤于是乎骜民倡奸民从愿民为所胁而大乱以作亦上下不通之弊陈诗之法行即有一人一家之冤断无一乡一境之冤矣事有似迂实切似闲实要似小实大者此类是也要亦行古之道也虽然此犹言乎僻远之难知者也民隐之难见者也上下不通之故更有其至近至显不待陈诗而通者如京师之内要路私书也职官挟优也科场关节也十人而七八也乃闲或数年兴一大狱罹此者居然论如法夫圣人之法天下曰平两人同罪而异罚也已不平况千人同罪而独罚乎此宰相大臣以下无不知所不使知者　皇上而已一似数年中法者不过此数人近者显者如是远者隐者可知然则上下之情之不通也久矣
　　导俗　　　
王柏心
俗之薄由让道之不达俭德之不昭也古者君让善于天臣让善于君子让善于亲士之应选举也有让受爵位也有让下及觞酒豆肉道路州巷之间不期而让道达焉古者天子卑宫菲食诸侯制节谨度臣大法小廉以逮庶民食时用礼不期而俭德昭焉何俗之厚也导源于上而民皆敦劝于下也今自一介之士其视录位皆然有欲得之心居之不辞营之无已百金之子靡衣媮食与赀累钜万者等朝廷教化非不行也法度非不具也而俗以浸薄则士大夫所以倡率之者过也让不达斯争竞起矣忠信衰矣俭不昭斯品制隳矣财用匮矣此蠹化伤教之大亏法败度之深而有位君子不急图所以矫之靡靡之习日甚一日不知其何所终极也夫所谓让非虚崇美节也必有好善之实有知人审己之明所谓俭非苟为孅啬也必内检其纵佚外酌其品式惟士大夫始能深求而力行之彼愚民何知视其表而随其流斯翕然从之已耳且是二者嚣凌之堤防骄僭之衔勒也决川渎于平原无堤防以御之则横流弥野矣骋驷马于交衢无衔勒以制之则奔轶偾辕矣俗之浇漓无形也然较有形之患为尤切士大夫任风化之责既恬不为虑又不躬行俭让以先之欲俗之复归于厚安可得也
　　论课良吏　　　
舒化民
山东曹邑沂兖济各属界近江南捻匪最多大聚则盈千累百小聚亦数十成无非以劫掠裹胁勒赎为生计加以连年黄水淹浸虫伤岁歉济东武临各属偏隅波及者不下数十处幸而高塽之地尚有收成其被淹而未涸者庄庐舍荡然父子夫妻离散自经沟壑者不一而足万一再遇荒歉此种无业无食穷民既不能易子析骸坐以待毙能不聚而为匪结而成枭所以捻徒或不尽有而土匪则无地无之设一处有藉口之端不免各处有招呼之举爝火燎原蚁穴溃川不敢谓无其事也此非有实心为民父母者如星罗棋布参错其间悯百姓之疮痍拯闾阎之疾苦而又为之分别缓急寓抚字于催科俾民生国计两不相妨其何以靖叵测之心思消丑之观望哉则惟有慎课良吏一着使之鼓舞奋兴而已昔郝雪海中丞抚广西尝读其统筹国用全局一疏中有何必仗节拥旄而后为讨贼之人陷阵冲锋而后为讨贼之事中外大小文武各官其所行合理不合理皆足以讨贼皆足以致贼也此实探本之论然则有韬略者纵使声威并着足以斩杀生擒固超迈众之才尚非正本扶元之上策也夫治盗贼如治痰涎养良民如养津液善医者不能使痰涎化为津液当无使津液尽化痰涎蔽痼甚者不事攻则痰涎之凝结阻隔无由而开既攻之后元气无不受伤则或滋或补相其体之虚实轻重而调养扶持斯病可日就痊愈良吏为治何莫不然然则所谓合理者何也当此之时迂远之治缓不济矣蔡梁有云大约亲民之官以廉为基以仁为本引而进之欲其亲格而禁之欲其严虑民之不给也为之保富室劝賙崇节俭严保甲勤守望遇有故或请赈贷或发仓廪又加详焉虑民之不戢也为之教孝弟端士习息争讼除盗贼惩诬黠讲团练寓勇于农以事至者随时剀切诲谕如家人妇子又加详焉根于中而不循于外者贤守令也自恃无他不体下情张弛不协者诚不足识不充也视为传舍因为利薮无才如木痹昏庸有才如巧伪柔邪贪酷之类本心既失为民之蠹殃及其身者也呜呼由前之说则为合理由后之说则为不合理为之上者准此以权衡黜陟为地方造一分福即为地方宽一分忧于以挽回元气而感召天和能无望于大人君子之鸿裁匡济也哉
　　崇俭尚勤札　　　
贺长龄
从来官声之美无若廉明廉明之本必由勤俭何者遇事讲求自不终于闇昧随时撙节更何事乎求多是故习勤以生明尚俭以养廉在达官无不宜然至牧令尤为切要江苏地本膏腴禄入较厚各州县缺虽繁剧俗尚良然而问仓库则亏欠滋多考官方则案尘坌积岂量入为出之果有不敷抑夜寐夙兴之尚虞不逮我同官亦可返躬而自省矣本司自吴以来逐处咨询随时察看各牧令之克敦勤俭者固不乏人而经理失宜以致不能振作者亦复不少廉明之誉盖难言之夫初登仕版孰不勉为循良乃畏难而苟安每始勤而终怠官事竟束之高阁民瘼曾不以关心尸素之讥何辞自解大约无志与气则怠玩之习乘之无才与识则因循之弊中之精力既流于弛懈神明亦失其虚灵欲再振以无由遂一蹶而莫起平昔之期许何意斯民之仰望何心中夜以思能无汗下即或民疲吏玩整顿艰难缺苦差繁补苴乏术亦当勉思职守振刷精神别利器于盘根理棼丝而就绪岂可甘心颓废自玷官声至若吏治未嫺耻于下问簿书未习复喜偷闲谓折狱在片言并不虚衷研鞫谓丁胥为可信罔知加意防闲牒诉纷投准驳只听之秉笔句提押去留悉听之原差于是民有冤而莫之闻吏有奸而莫之察当前蒙蔽将举目而不见泰山听人指挥虽有形而无殊傀儡则是阖署皆官本员竟同旒赘自累累民庸有极乎此因不勤以致不明之弊也又或恃有膏脂之润竟忘露肘之虞嗤寒俭为迂拘诩奢华为豪举但图适意开销全付之家丁只快目前揭借不嫌于重利奴从则恣意贪饕竟浆酒而藿肉妻孥则娱情奢丽更囊帛而柜金用之既若泥沙取之必穷豪末遂见利而忘义且假公以济私岂知簋簠不饬豪奴皆得而把持狼籍多端衿棍亦从而挟制曾所利之无几举动莫能自由况不节之兴嗟触处尽成疮孔逮乎青蚨飞去白璧成瑕累且及于子孙名不齿于清议所谓酖酒止渴毒脯疗饥快意一时贻羞毕世试念青毡故我何遽利令智昏祗缘陋习之移人遂饮贪泉而不悔焚身以贿可为寒心此因不俭以致不廉之弊也夫纷华荡其志断难勤力以趋公晏安锢其心岂能谨身而节用逋累之极振饬俱难惰寙之深持筹亦拙则又不俭不勤之交相为弊也凡此数端之流弊皆足废事而伤财所以库款之盈虚在己未尝预计解交之支绌临时始费周章一逢瓜代之期不胜葛藤之绕册开轇轕辄思朦混以占便宜参限森严遂忘欺隐之留后累及至伪难久假咎无可宽大则法网身罹小则交游摈绝自谋不善虽悔何追比经各前宪叠加整饬向时积弊定已一扫而空然而溯运甓之芳踪虽勉力而犹多惭德仰悬鱼之高致即约损而终愧清风有一事之不勤即何以自别于闒葺有一端之不俭即难免自留其漏本司忝领藩条殷怀共济既以自勖并冀交修谨与各州县约自今伊始无论实授署事人员务本行政理财三大端力矢精勤时加节俭临民一日当思一日应办之事何以受禄不诬在任一年当思一年财用之经何以量入为出每日将应办事件登注一册朝夕自为考课总期一无积压而后即安其钱榖各款务于到任后即将每年征解正项实数开列一册捐支杂款实数开列一册署中各项用度开列一册随时逐条登记每月比较一次终年合算一次俾截长补短平日了了胸中一遇交盘即可摘钞原册照案清厘何至逾限未完转多饶舌本司现定催提章程将各该州县应解银款勒限严催毋许丝毫蒂欠不容时日稍稽以冀挪掩无由共归完善其各地方应办公事亦皆赶紧札饬次第举行第发令之初该牧令必有以为烦苦者譬如一家之中约束子弟不得滥费偷安当时非不谓绳之太急洎乎日计不足月计有余乃知督率之严正属成全之切该牧令素励廉隅有志向上幸各体本司谆谆劝诫之苦心于以力敦朴素黾勉从公用彰勤俭之风聿楙廉明之绩其于　国计民生裨益实非浅鲜幸勿迂阔其言而憖置之也
　　禁言祥瑞疏　　　
边[宝](葆)泉
窃惟贡谀献媚端必有所由开而杜渐防微机贵严于先见祥瑞之说　盛世不言即丰年为瑞一语亦谓年榖顺成民安其业以是为瑞焉耳未闻有水旱频仍民生凋敝之余而又复陈嘉祥谈瑞应者也自汉迄唐竞言祥瑞其始倡之者一二人其弊至于一草一木争献无已侈逸上心愚惑天下莫此为甚臣恭阅邸抄大学士直隶总督李鸿章奏清苑县暨广平府等属呈报麦秀两歧并进呈麦样以为灵异中外传述物议纷纷考之宋太祖干德四年澶州濮阳县麦秀两歧至五六歧各数十本不等神宗时深州麦两歧者四十亩徽宗政和二年蔡州麦一茎两歧至七八歧近约十余亩远或连野一代如此他代更不可枚举臣少居乡里每见麦非甚歉双歧往往有之推原其故或地力有余或得气偏厚皆足以致之物理之常何异之有即以瑞应言之汉章帝时大臣以嘉榖芝草诸瑞议改元章和当时何敞据经义面责宋由袁安由安惧不敢答至宋马端临纂文献通考乃举历代祥瑞统谓之物异夫祥且谓之异今以恒有无异之物而以为祥可乎上年直隶水灾之大为数十年所未有畿辅东南几成泽国至不获已而集捐外省发粟京仓议赈议蠲动劳　宸虑迄今田庐没于水中者所在多有就今年二麦丰收犹不足补上年之歉收成多者不过五六分近闻永定河甫经蒇工北岸又行溃决顺天南路州县暨保定天津各属各河亦多漫溢秋稼并间有被蝗之处双岐之祥抑又何取大抵逢迎谀谄乃庸劣州县之故习遇事揣摩希图见好上官而绅衿之无行者因而藉端贡媚摭拾微物妄事揄扬弊实由此现值边省军务未竣民困未苏该督臣身膺重寄名望素隆当敬体　皇太后　皇上宵旰之忧勤效何敞之公忠惩宋由袁安之导媚如果地方收成丰稔届时奏报即所以仰慰　宸于此等庸劣官绅宜明晓以物理之常不足为异以绝其迎合之私岂可侈为嘉祥据以入告原摺亦称岂矜瑞应明知之而故蹈之抑又何欤至于渔阳旧事乃其时民殷物阜百姓乐张堪之为政而歌之直隶灾患频仍小民流离可悯乃竟饰为瑞应上渎　宸听而又援据古人以为比例阳为归美于　朝廷阴实自誉其政绩窃恐此端一开地方官相率效尤务为粉饰流弊有不可胜言者溯查同治元年　殿廷考试翰林院庶吉士严辰曲意颂扬当奉　旨严饬中外同钦夫严辰草茅一新进耳犹且明降　谕旨以戒将来况督抚大吏倡言祥瑞于治道人心关系尤钜相应请　旨训饬庶各省有所儆惕不致长浮夸而荒实政天下幸甚
　　应　诏陈言疏　　　
福建巡抚王凯泰
窃臣恭读邸抄本年正月二十六日奉　上谕在廷王大臣及各省封疆大吏务当共矢公忠等因钦此仰见　皇上亲政伊始孜孜求治至意臣忝膺疆寄未报涓埃常切进思退思之忱愧乏嘉谟嘉猷之告然不敢以庸愚一得辄安于缄默不言也谨就管见所及择时事之有须变通者胪列六条为　皇上详陈之
一停捐例以肃吏治吏记司马相如以赀为郎汉书食货志令民得入粟补吏捐纳之制由来已久然必家有余财而后输将献纳固可抒报效之私又可为进身之路此中非无人才也乃自捐章折减以来持银百余两而为佐杂矣持银千余两而为正印矣即道府例银钜万以上今亦折算至三四千两矣家非素封人思躁进或趱凑于亲友或借贷于商贾以本求利其弊可胜言哉况流品之杂捐纳尤甚近阅邸抄给事中卢士杰奏河南商城县家丁李天锡捐纳冒考一案此事之已发者其他未经败露尚不可知处今日而欲澄叙官方应以停捐为急务或谓滇陇军事未清户部度支未裕停捐则经费何出臣愚以为法久则变变则通变通之方固不容缓查同治八年间户部议覆前江苏抚臣丁日昌条陈一摺内开京外捐输款项果能于税厘较旺各省筹款弥补亟应将中外捐输一律停止京铜局捐项从中酌定每年以一百五十万为准等语近年捐输已成弩末恐尚不足一百五十万之数傥于厘金较旺之江苏安徽浙江江西湖南湖北四川广东福建九省每年酌提数万再于海关洋税项下每关匀提数万以之弥补铜局捐款或可相抵至外省筹捐各局收数虽难周知而闽省现办甘黔皖捐自十年开办至今收银不过数万他省之不能旺捐可以类推以涓滴之微而害吏治之大所得实不偿所失可否请　旨饬下部臣核议施行俾经费有可抵补而吏治庶望澄清矣
一汰冗员以清仕途近年捐纳军功两途入官者众闻部寺各署额外司员少则数十人多则数百人衙门以内司署为之拥挤内城以外租宅为之昂贵实则补缺无期徒耗旅食若不设法变通京员日形苦累至于各省候补人员更较京中倍蓰向来道员候补最少近则各省或多至数十员府厅州县以数百计佐杂则以千计每逢衙参之日官厅几不能容各省现办善后捐厘均尚需人委用转瞬滇陇肃清各局裁撤仅有例派差使以人数计之十分之二三已敷差委似此盈千累百之员徒形冗杂臣愚以为变通之方此时宜亟亟矣查例载各省试用佐贰杂职已满一年者视各项缺数多寡酌留十分之二补过一员咨取一员仍敷十分之二之数又大挑一等人员掣定省分之后其名次在后者暂令回籍俟大挑班次补用一员该省咨取一员等语似可仿之办理相应请　旨敕下部臣核议将京外捐纳军功各班试用候补人员视其数之多寡酌留二三成其余饬令回籍听候咨取庶仕途无人满之患矣
一限保举以慎名器军兴以来保案层迭开捐以后花样纷繁于是军营之保举藉花样以争先恐后各项之保举又袭军营名目以纷至杳来名器之滥至今已极夫花翎酬大功也今则不尽军功皆保翎枝矣二三品崇阶也今则寻常劳绩亦以二三品顶戴加衔邀请　恩赏矣　封典请至一品递保何止两层主事不能保道员俟补员外郎中后以道员用与保道员何异官员不得越级保举乃知府俟补道员后加布政使衔与越级保举何异其余如京官应升之缺升用外官遇缺尽先补用此中捷径取巧良多虽经部议限制章程犹有未免过滥者臣愚以为仍应变通办理可否请　旨饬下部臣核议简明条款通行中外嗣后保举文员只准保举以应升之阶加以应升之衔其余班次花样一概删除至一品　封典二三品顶戴加衔不得擅请庶名器益昭慎重矣
一复俸廉以勖官常我　朝定制京官支给双俸外官优予养廉自咸丰年间军用浩繁内外官俸搭用钞票养廉分别减放嗣钞票停止京外俸廉复分别成数支给　朝廷于筹维经费之中仍寓体恤臣工之意惟京员困苦州县疲累情形早荷　圣明洞鉴今日欲砥砺廉隅整饬吏治似廉俸复额其一端也京官俸银养廉部库动款不能详悉至各省文职养廉系支钱粮耗羡查同治八年户部议覆前江苏巡抚臣丁日昌条陈一摺内开廉俸复额必须各省钱粮耗羡征收足额始可抵放应令各督抚就各省每年收支数目详细酌核将征数能否加增放款能否加成据实奏覆等语现在各省已否覆奏尚未接准部咨查闽省文职额廉十五万余两内扣缺养廉一万数千两每年应支银十三四万两核计现年征数本省公费支抵尚属有盈除督抚藩臬养廉较厚毋庸议外其道府以下各员似可照额全支相应请　旨敕下部臣查核将中外俸廉改复旧额抑或加成支放俾办公力裕而官常益饬矣
一重学额以励士风溯自军兴以后各项用费赖捐输以接济是以鼓励人心有加广中额学额之制顾　恩施则浩荡靡涯而人才则优绌互异窃思一省之大人才众多三年一试中额犹无虑滥竽也至一州一县文风本有不齐三年两试学臣照额取进敷衍充数势所必至夫秀才为多士出身之始乃以文理浅陋者滥厕其间人才固不足观人品尤不可问往往幸得一衿包揽词讼武断乡曲流弊不堪指数且以近日士风言之聪明有用之才或投笔从戎早膺荐剡或挟资干进亦博功名其伏处乡闾者转多迂腐故今日之秀才愈取愈多今日之文风实愈趋愈下臣愚以为学额若不变通士风何由振作可否请　旨敕部核议嗣后外省捐输各案只准照章请加中额无庸请加学额以示限制并请　敕下各省学臣酌核各属文风将捐输加广之额某属可以足额某属不能如额分别开单奏明立案其不敷之额俟他日文风向上再行奏请照额取进庶乎士子知所勉励矣
一立练营以修武备发捻滋事以来剿平剧寇肃清地方所得力者湘淮各勇耳　国家岁糜帑金千百万以养绿营之兵而未尝得一兵之力收一兵之效其故安在盖营兵生长本籍各有室家月饷仅足以养一身而不足以赡八口势必另习手艺兼营负贩其力既各有所分其人自不能常聚每逢操演之期不过奉行故事~p-校阅甫毕队伍旋散设有征调往往兼旬累月始克起程治装固难安家尤不易且暂时抽调成营不独兵与将不相习即兵与兵亦不相识人各一心猝然应敌能操必胜之权耶若勇则不然募自外籍孑然一身厚其饷而无待他谋聚于营而相亲习朝闻令则夕拔队敌当前则士皆奋夫非犹是人耶何以兵则无用勇则有用得失优绌之间较然易见矣臣愚以为变通之方则有化兵为勇之一法往年江甯克复以后臣上书原任两江督臣曾国藩备言江甯绿营之制应稍变通以现存得胜之勇改充额兵设营分部可洗绿营旧习曾国藩未及议行旋调直隶即设练军盖亦采用臣说而又增练军之费也陕甘督臣左宗棠前在闽浙任内奏准减兵加饷就饷练兵洵为救时良策乃饷已加矣兵已练矣而仍不敢言确有把握此无他在籍之兵终不若在营之勇可否请　旨饬下各省督抚臣以减兵加饷之法以所减之饷加于战兵计得战兵若干着设练营若干仍按湘楚营制五百人为一营以备弁为哨官将官为营官提镇统领之择要分扎随时互调俾卒伍皆离原籍不致散处廛市练一营之兵即抵一营之勇饷不另增兵有实用庶几化兵为勇而武备可恃矣
　　苏省设局刊书疏　　　
丁日昌
治体二政本
　　原灾　　　
管同
古初之天如婴孩虞周如少壮自汉迄今为衰后此为耄何由知之由灾异知之何由灾异知之由灾异之多寡知之也古者圣人在位灾异之来其德加修其刑加慎撤音乐而裁膳食玉帛牺牲祈祷相望儒者之说曰国有失道则天出灾异以谴告之圣人知夫灾不虚生而欲以弭其变也是以兢兢深自省尔然以吾考之春秋时二百四十二年山崩者二汉文帝时同日崩者二十有九春秋大水者九东汉一月之间郡国大水者八春秋日食三十有六唐三百年而日食过百夫汉唐之祸乱岂能有甚于春秋哉何在春秋则乱已极而灾少而在汉唐则乱未极而灾多古之天婴孩少壮也其气庞其力厚其筋骨坚凝而丰润声色寒暑之交伤未足以成剧病汉以后衰矣其气微而力薄其筋缓而骨虚尽调剂以辅之犹虑不胜稍不谨焉则百病丛生而不可复治圣人曰天之病衰为之也天之衰人致之也世不有耄耋期颐康强而无疾病者乎当吾世而使天至于斯谁之咎也是故值天之衰愈恐惧修省而不敢失道夫岂敢曰此定数也于我无关与
　　切务五事疏咸丰二年　　　
胜保
窃臣性本颛愚情殷献纳蒙　皇上不加斥责屡赐超迁念　隆天重地之恩难酬万一惟爱　君忧国之悃仰答　九重此心自信无他所言容有可采苟　圣明之俯纳虽斧鑕以何辞谨拟切于时务者五事为我　皇上陈之自古帝王莫不修人事以回天变我　朝　圣圣相承偶遇天变则责躬省过求言减膳一诚感孚故能转灾为福我　皇上天授英明聪听　彝训即位以来孜孜求治宜足以感召祥和乃臣默观天意一若甚有所儆者前年地震川西伤亡人畜无数去岁河决丰北淹没生民千万闻本年冬月又有月食之异伏读　圣祖仁皇帝圣训云凡此皆阴盛之象不得谓无与人事又曰自古帝王皆因此而戒惧盖所以敬天变修人事也若庸主则诿诸气数矣臣不习占验窃以理论之日者君象也传曰天子当阳义取诸此易曰坤为地为阴水附于地亦阴象也宫闱邃密非臣所敢知天其或者儆溺职而戒侵官乎今春雨泽愆期麦收歉薄　皇上銮辂所经实亲见之自　奉安礼成后风霾特甚连日浃旬寒燠不时禾稼为损安知非　成皇帝在天之灵欲以是昭示我　皇上乎初十日以后屡觉云合欲雨辄被狂风吹散似天气下降地气不能上腾之象洪范恒风曰蒙恒寒曰急盖臣下蒙蔽虚词饰美国事急迫治理需人故有是应　世宗之训曰应天以实不以文又曰天道至近时刻照临于前后左右举首即是动念即是无须臾离也　皇上圣由天锡　嗣统之日适值时事多艰天岂以是苦我　皇上哉盖将以玉成　圣德怀永图受多福也广西贼匪起事以来未尝挫视官兵如儿戏且闻蓄奸谋久而后发虽云乌合实已鸱张其始犹怵　天威偶得城邑旋即遁去自李星沅出而贼始肆周天爵出而贼更肆赛尚阿出而贼益横行无忌公然封伪官散伪檄狂悖之情令人发指日久暴师则国用不足夫钝兵挫锐屈力殚货兵家之大忌也贼自出永安猖獗尤甚桂梧平浔在在堪虞且以小丑跳梁乘全胜之威合天下之力不足制之将何以伸挞伐而绝觊觎此广西之忧也贼伏永安数月养精蓄锐谋定而后出必有注意之所非挺而狂走如从前川楚教匪比梧州一府为两省咽喉若贼据梧州分掠桂平等处俾我师备多力分结东粤奸徒再犯肇庆旁煽南赣远结漳泉近纠海寇则自岭东将不靖且粤东奸徒狡然思逞者亦起矣此广东之忧也桂林接壤湖南平日奸徒本通声息若据桂林浮湘而下盗衡永犯长沙即唐贼黄巢蹂躏中原之路湖北南之忧也河决未复数郡流离所不待言而数十万赴工之人非失业之徒即游手无赖入春以来以工代赈故亦粗安今工歇而田庐犹然巨浸穷无所归岂能待毙现闻沿河饥民人皆相食兼之粮帮水手素非良善今岁南粮半由海运半阻河干此皆赀生无策岂免冒死犯科脱枭黠之魁起而倡之指臂一呼豺狼四合恐朝廷旰食南顾不遑沿河风气顽悍前代之乱多起于是此淮徐之忧也海寇去年窥伺山东逍遥闽浙沿海兵将未能扼其吭而蹙其势招抚之局止属縻贼心未改能保不翻然复动乎近来营伍习气于无事则燕雀处堂有事则鸟兽骇散水师尤甚此海疆之忧也如直隶山东山西等省春雨不时粮价顿长近闻盗贼蝟起抢掠频仍甚至都城内外公然械劫倘赖　圣主如天之福与极天之诚此后雨泽应时秋成丰稔则民心尚可渐就安贴不然从来大盗无不起于小盗者如明季张李悉属饥民此畿辅之忧也
自　皇上御极以来训饬督抚无虑数千字如果实力奉行地方自有起色乃始尚畏　皇上沈毅不敢过懈后则窥测渐深泄沓如故当此事势艰难若不严切申儆使之各怀寅畏必不能痛改丛　积习则堵御抚循均无可恃臣因思广西已成之祸犹小而各省将萌之患恐滋不可不早为之所也伏愿我　皇上严责成以弭祸患康熙初年丕基肇造反侧未安　仁皇帝冲龄践祚是时东岸河决台湾用兵加以三藩叛逆关陕继变其势节节不安赖　圣祖天地之德日月之明雨露之恩风雷之威制胜决策于庙堂之上知人善任于帷幄之中有功则赏疏远不遗有罪则罚亲贵不贷得策辄行得人辄用任贤勿贰去邪勿疑一时任事之臣亦皆感激矢报竭忠尽诚用能歼除巨　奠安社稷我　皇上善继善述动遵　成宪　列圣谟训法守常昭固无俟管窥之见仰述于　圣主之前然而发号施令行政用人似尚未有与　列圣若合符节者得非以　皇上有尧舜之赀大臣无皋夔之佐欤我　皇上孝思不匮念大小臣工皆　先皇帝贻留往往曲加恩礼此即古帝王谅闇之道与圣言三年不改之义臣何敢妄参末议然予夺者人主之大柄也宽猛者驭世之大权也子产治尚严而孔子以为惠盖人知畏法则所全者多也诸葛亮宠曰之以位位极则贱顺之以恩恩极则慢吾威之以法法行则知恩之宠以爵爵加则知荣故圣王之世赏罚不偏重赏一人而天下劝者赏之罚一人而天下惩者罚之赏明罚信故臣庶畏其威而怀其德怀德则不忍负君畏威则不敢负国今如赛尚阿久任京秩清勤公正朝野共知处之揆席足以仪型至于将略本非所长以致师久无功溃围失利然已使之典兵似不宜废军纪若因其人可惜　国家自有权衡但使待以不死　天恩尚可仰承　祖宗处置从前珠勒保阿桂岳钟琪诸人成法具在庶失律之军咸惕然于　朝廷之法制而不敢轻以期奋勉图功迅速蒇事岂不善欤上年河决　皇上特宽河员之罪原冀其感奋知恩乃至再误事机尚复饰词委过此次河口不合该督等并未自请治罪以为无罪耶抑非其罪耶宋臣司马光上仁宗疏曰致治之道曰任贤曰信赏曰必罚伏愿我　皇上明赏罚以振纪纲复读二十一日　谕旨以雨泽愆期命察滞囚仰见　皇上敬天勤民恫在抱之至意但臣窃观近来刑曹鞫狱往往故为轻纵以博宽厚虚名夫廷尉持天下之平或重或轻视其人之自取而已不与焉若意为轻重则必有不得其平者矣　列祖圣训谆谆谕刑部以平情执法不可存揣摩迎合之见盖人主之庆赏刑威即天之雨露风霆也用当其可皆属造化之仁用不当其可非特风霆足以肃杀即雨泽过多亦足为害礼曰春秋冬夏风雨霜露无非教也前年　皇上登极恩诏所赦无数果皆洗心革面乎若平时又曲从宽宥非所以儆凶顽也且此辈本系紊纲乱纪被害者不一而足其所害皆良懦也奸盗尚思曲宥而良民独不当保护乎即上年曹七一案应照光棍拟决而仅照棍徒拟军光棍之例遂废又如上年钱局滋事彼时若办一二人自当小惩大诫乃徒欲结之以恩恐遭小人之怨谁知愈纵愈骄今又公然生事矣与其使之无所忌惮而卒罹重法何如使之有所警畏而免于大戮乎至于抢劫重案首从均应大辟乃近来仅坐为首一二人余皆以接赃开脱屡遣屡逃仍为民害盗风日炽由于法网太但使情有可矜自应避重就轻改从宽典若果罪在不赦安可坏法乱纪以长凶残书曰辟以止辟郑子产曰火烈民望而畏之则鲜死焉钦惟　皇上至仁至圣以德服人臣具有天良曷敢以操切之说进然窃尝闻之孔子曰政宽则民慢慢则纠之以猛救敝补偏当权轻重伏愿　皇上明敕法以肃典常
臣又闻天不言而日月星辰着于两间圣不言而焕号文章炳于宇宙窃见　皇上于臣工摺奏时或留中臣亦知　皇上必有深意或留备观览或徐俟施行但此中流獘有不可不防者进言之人岂必皆公忠若逆知必留则报私恨而中伤沽直节而攻讦恐所不免至于天下大计反不肯剀切指陈意见已有偏私毁誉岂无真伪揣摩侥幸之风每由此起　皇上深居九重即能明目达聪欲求浸润不行是非有据亦难矣又见一切机务似　朱批多而　谕旨少夫果事关机密自不可预为传布若寻常　训诫之词似不妨明白宣示以省猜疑而杜私冒自古人主一言一动必天下共见共闻以成一道同风之盛　宪皇帝朱批万代模楷然明发之　旨连篇累牍四海传诵非好名也所以一天下之心志也伏思　国家多事之秋正　皇上日昃不遑之会然处高而听卑者天也至愚而难欺者民也往往宫闱深秘搢绅所未及知里巷已播之齿颊近日市井细民时私论　圣德臣虽愚亦知其语出于无稽况　皇上嗣统以来清心寡欲躬行节俭　内廷无私耗之费　后宫鲜声色之妨耳目绝玩好之营台榭少游观之饰斯非佥壬所能摇夺者然人言如此亦足见为君之难而防川之不易也昔大禹拜言帝舜取善　列圣虚衷纳谏遂成郅治　皇上日新又新远轶千古今释服在即正古人一飞冲天一鸣惊人之候伏愿　皇上以宽大和平养天下之福以英明果断济天下之难以任贤简能尽天下之才以信赏必罚振天下之气勿狃于所安勿忽于所急吏治日坏思所以整之祸患未平思所以定之天变未消思所以弭之兵威未立思所以厉之人才未盛思所以培之财用未裕思所以生之　先皇干惕之志思所以继之　祖宗功业之隆思所以缵之急其所急缓其所缓乐民之乐忧民之忧数年之内朝野气象不蒸蒸日上者未之有也惟　皇上圣明俯垂　鉴察臣幸甚天下幸甚
　　三渐宜防疏咸丰二年　　　
徐继畲
一土木之渐宜防也我　国家　列圣相承崇尚俭朴　大内宫殿一仍前明旧贯无所改作惟　圆明园为三时听政之地　避暑山庄为秋猕驻跸之所两处规模至乾隆年间而大备嘉庆年间有岁修而无增益　宣宗成皇帝夙崇俭素笃于　孝思暂停秋猕热河一切工程悉行报罢惟　圆明园澄爽静穆　圣性所安自正月至十月恒驻于此然三十年中未尝增一堵一椽其游观不及之地座落或报应修辄令拆毁以故　内府之帑前后拨发外库者凡一千数百万此节省之明效也昔汉文帝惜中人十家之产不筑露台史臣美之唐太宗因宰相询问北门小营缮加之诮让魏征以正言争之即省悟自古帝王未有不以裁省土木为盛德者也我　皇上节俭性成　前徽克绍即今移跸　园居不闻有增修座落之事凡在臣民胥深钦仰臣窃见数年以来园亭久旷可修之工必应不少一切管理之人未必咸知大体或以有事为荣或以沾润为念且谓为黯淡无华观瞻未肃荒芜不葺神爽未怡甚或谓　先朝堂构不应坐听凋残九有富繁不必计较纤悉方今军务未完河工未毕人知帑藏之空虚料其无暇及此将来两事告蒇内库稍充难保无以营缮之说窃行尝试者臣所谓土木之渐宜防者此也一晏安之渐宜防也孔子曰关睢乐而不淫哀而不伤言得其性情之正也汉儒匡衡曰情欲之感无介乎容仪燕私之意不形于动静夫然后可以配至尊而为宗庙主纲纪之首王化之端也盖主德之或昏或明君身之或强或弱政治之或怠或勤民瘼之或通或隔揆厥本原皆肇于此齐风曰鸡既鸣矣朝既盈矣匪鸡则鸣苍蝇之声言贤妃心常恐晚也是故姜后脱簪珥而周宣赖以中兴班姬辞同辇而汉史嘉其知礼顾以事涉宫闱绝于听睹非外廷之所能悉亦非臣子之所敢言虽有折槛之忠牵裾之直止能言得失于殿陛之间岂能争是非于宫壼之际是故圣帝明王即以是为修省最切之地使清明之志气在宫无改于在廷肃穆之风裁在内无殊于在外所谓席之上天命流行而盛德大业胥于此乎审端也我　皇上健法天行至刚无欲迩者释服礼成将备周官九御之制衍大雅百男之祥窃以为　圣德之日新又新　圣政之久安长治皆将肇基于此臣谨胪往古之陈言以当瞽蒙之讽诵所谓晏安之渐宜防者此也一壅蔽之渐宜防也自古壅蔽之患由于言路之不通然言路既通而壅蔽之患转有生于不觉者不可不防其渐也系此言事之人学识不同贤否亦异其切中事理有益于国计民生者固不乏人然亦有本无卓见未悉事情拾残说于邸报之中论事机于已成之后又或意在沽名故为激聒鼓其矜张之气不顾事理之安以廷争为伸节以获罪而成名前明中叶此风最甚究其用心岂曰纯臣甚至不肖之徒隐藏欺诈或怀挟恩怨以公济私或受人指挥以言为市诸如此类难保必无夫人主之开言路欲得嘉谋嘉猷也所开若此所得若彼虽有纳谏之君亦生厌薄之意既生厌薄之意即无采择之心纵有可用亦将视同一律此后公车章满不过故纸相仍而耳目之事不能不别有所寄疏远者不可信不得不寄之亲近文墨者不可信不得不寄之粗始则转信而成疑继则废明而用察驯至以言为徒乱人意而无事折中以众论为各挟私心而每伸独断如是则偏重之势成而壅蔽之患生矣
我　皇上御极之初即以开言路为务自倭仁一疏　手诏褒嘉言事者纷纷而起　皇上虚怀听纳一言可采立见施行纵有谬谈亦不深责迩因天旱求言又复谆谆奖诱而空言塞责受人指使激聒沽名之三弊均切实指明使之知所愧悔于渊怀若谷之中寓　教谕裁成之意凡在臣工孰不感激奋兴思所以称塞　明诏惟此臣庶之中大抵中材居半其无识之流本无真知灼见虑陷三者之弊因且缄默以自全即有志之士欲思慷慨发舒其于三者之间亦或疑似之难免臣窃计在京言事之人约有三等其以章奏陈者曰九卿科道以章奏陈而兼得面陈者曰部院大臣不以章奏陈而时得面陈者曰　内廷王公此三者各有所优亦各有所蔽九卿科道员数众多爵秩未崇少回翔之意见闻较广多采访之途以风节相摩怯懦者亦思所奋起以弹劾为职贪纵者亦有所瞻顾此其所优者也其有所蔽则前之三弊是也部院大臣久在朝列既历受乎　恩知孰无忠之微念兼明习于时务非比新进之迂此其所优者也然而阶级既崇时虞蹉跌　天颜日近倍益冰兢或有所顾忌而不敢深言或过于矜慎而不敢尽言此则其所蔽者也　内廷王公日侍　禁近或处肺腑之地或膺璜玉之尊外无私交党援之患内无希幸爵赏之心此其所优者也然而　国家法令森严例不准与外人交接廷评固有所不尽闻舆论亦有所不尽晓采访不越近侍听睹不及幽遐其心可保无他而其言不尽可据此则其所蔽者也臣以为听言之道以理为衡揆之于理而是刍荛亦有可采况于臣工揆之于理而非亲信亦难曲从况于逖因所优而忘其所蔽固虑莠言之杂陈因所蔽而废其所优亦虞嘉言之难达我　皇上明目达聪屡下求言之　诏曲施奖劝之方而臣乃鳃鳃以壅蔽为虞此诚虑言事者之限于才识终未能仰副　渊衷致　圣主察纳之虚怀不免废然而思返恶鸦鹊之鸣噪虽有鸶鹤亦将有所不愿闻厌萧艾之纵横虽有蕙兰亦将有所不愿采然而鸶鹤从此无声蕙兰从此不茁矣臣所谓言路既通而壅蔽之患转生于不觉者此也夫取士之道拔十得五不为少也求言之道闻十得一不为虚也伏愿我　皇上听纳之勤常如今日则言路永无壅蔽之患而直言极谏之士接踵而起矣臣本拘迂愧无知识前在御史任内一知半解亦尝妄有敷陈上年因奉职无状自蹈愆尤荷蒙　皇上曲予矜全改补京秩自思犬马之齿已迫迟暮常恐蒲柳先衰终无以仰酬　高厚夫才力由于天赋盘根错节非臣之所能胜也愚戆由于性生拾遗补阙犹臣之所可勉也惟　皇上察其迂愚而俯赐采纳焉臣曷胜幸甚
　　奏陈时事艰难疏咸丰二年　　　
陈坛
本月二十一日奉　上谕各部院大臣九卿科道等有言事之责者于政治得失民生利病有可补偏去弊力图补救之处各抒见闻直陈无隐等因钦此仰见我　皇上虚己受人博采周谘之至意臣惟弼违陈善实在臣邻而敬迓　天庥永绥亿兆先归于　主德　皇上御极以来孜孜图治宵旰不遑固宜四时顺序寰宇乂安矣乃自上年以来天象屡异人事亦屡乖其尤可异者如上年二月中旬连日日色黄赤淡而无光本年二月十七日辰刻日下旁侧有黑子并出逾时乃灭查二月十七日正永安州匪徒窜出之日也方今广西贼焰愈炽省城被围则全省之震动可虑闻冯云山系广东教匪李丹系衡州会匪隔省勾结则广东湖南之伏莽可虑丰工尚未合龙人夫数十万游手无食则直隶江苏山东河南之骚扰可虑江苏水手逼勒遣散则沿河之滋蔓可虑浙江洋匪委曲招抚则沿海之猖狂又可虑夫祸乱之生天以儆圣人亦将以开圣人也将欲纾多难而收心必自　皇上遇灾而惧益深惕厉始臣复愿　皇上亟沛　纶音谕广西广东湖南三省士庶将前之被臣欺朦及屡易将帅办理未善现在地方蹂躏伤心惨目等情躬自引咎剀切宣示并自军营将士及本省邻省绅民如有能自相团练保卫城池者立予破格奖励其已陷贼中或被贼裹胁除着名逆匪国法难宥外苟能自拔来归或杀贼自者仍即予以懋赏以散贼党而固人心在事官民读　诏书而涕零必当感奋图功藉以仰　高厚即别有不逞之徒亦将闻而胆落可消患于未萌矣抑臣更有进者　皇上每日之暇将各部院九卿满汉大臣之办事直日者轮流召对考其所办之事即审其人之公私并可各询其本省民生之疾苦吏治之举废参众论以验情伪似亦集思广益之一助也唐臣陆贽有言曰悔过之意不得不深引咎之词不得不尽招延不可以不广润泽不可以不宏宣畅郁湮不可不洞开襟抱洗刷疵垢不可不荡去瘢痕此数语者似于今日时事颇为切近惟愿　皇上先定厥志开诚布公事事与天下相见此尤今日之急务而感格天人其应如响者也　再广西拏获贼匪伪军师洪大全经赛尚阿遴派随带司员步军统领衙门员外郎联芳户部员外郎丁守存槛送来京计四月内可到维我　朝故事凡解京正法者皆实系逆首方可示　天威而昭武功今闻洪大全不过供贼驱策并非着名渠魁从前查奏逆首姓名亦并无此人嗣因贼众窜出永安于无可如何之时不得不张皇装点藉壮　国威并以稍掩己过臣愚以为京师之耳目易掩而天下之耳目难欺此端一开恐将来获贼者均不免张大其词希图冒赏旦恐逃匪闻而窃笑愈以长其玩侮之心尤可虑者各省盗贼勾结气类原属相通一有疏虞更关　国体应请特降　谕旨将洪大全之不值解京明白宣示　饬令沿途督抚无论该犯行抵何处即行就地正法其押解该犯之联芳丁守存想于军营不甚得力听其自行回京毋庸再赴广西庶在事文武咸知警畏而贼匪闻之知　圣意必欲将真正逆首洪秀全等悉数擒获愈足寒贼胆而励军心矣
　　请求直言疏咸丰二年　　　
吕贤基
窃自我　皇上登极以来　特旨求言内外臣工各有条奏而近来奏牍稍疏即偶有条陈不过毫举细故藉以塞责无关大体复查顺治年间　世祖章皇帝亲政后八年九年十年十一年十二年十三年迭下求言之　诏康熙雍正年间求言亦不一而足　高宗纯皇帝登极诏求直言后复于干隆元二三年节次申　谕五年因大旱求言二十三年因日食求言嘉庆四年　仁宗睿皇帝亲政诏求直言后于五年六年节次申　谕七年因日食求言十四年因恭阅　实录求言十八年因邪匪猖獗　手诏罪己求言　宣宗成皇帝登极求言后道光十二年大旱求言二十三年天变求言诚以明目达聪制治之要不厌周详谆切也今粤西会匪滋事三年以来命将出师竟无成效甚至围攻省城大肆猖獗南河丰工未能合龙重运之阻滞灾民之屯聚在在堪虞河工费已四五百万军需费已一千余万诸臣束手无措必至掊克朘削邦本愈摇臣愚以为今日事势譬之于病元气血枯竭已甚而外邪又炽若再讳疾忌医愈难救药惟有开通喉舌广觅良方庶可挽回补救于万一夫以天下之大万几之多惟我　皇上特旨访求直言令大小臣工悉去忌讳一改泄泄沓沓之故习于时政阙失有可以补救者各抒所见尽言无隐则岂难集众思而广忠益哉
　　敬陈治本疏　　　
倭仁
伏见我　皇上践阼以来敬以饬躬宽以御众求贤纳谏勤政爱民　圣德咸孚固宜治臻美备矣乃中外之玩愒如故人才之委靡依然寰海望治之心犹未能畅然满志者何哉或曰积重难返也辅弼乏人也固也而非本原之论也志不期于远大政以苟且而自安意不极于肫诚事以虚浮而鲜效则欲济当今之极弊而转移一世之人心亦在　朝廷而已矣臣请进一说曰愿　皇上立必为尧舜之志夫志始于思辨于学发端甚微而为效固甚钜也　皇上端居渊默之时深察密省事与唐虞互证危微辨与执中允与知人哲安民惠与必有歉然不自足而皇然不自安者由是因愧生奋因奋生厉必期如放勳重华而后已此志既定然后择同心同德之臣讲求治道切劘身心由穷理修身以至于治平天下此其机操之　圣心而有余即推之四海而无不足所谓志定而天下之治成也承艰钜之任值多事之时使非困心衡虑以激发大有为之气其何以宏济艰难哉志切有为斯虚怀乐善后世人君往往耻闻己过臣下遂唯诺成风吁咈都俞不可复以唐太宗从谏如转圜犹积怒于魏征克己之难也舜命禹曰予违汝弼汝勿面从夫舜岂尚有违道之举禹亦何至如谗谄面谀者流顾兢兢焉惟恐有违且恐禹面从者诚以人心至危修省密故惕厉深而求助于臣工者益切于是禹以傲戒益以息荒戒臬陶以逸欲戒惟当宁乐闻直谏故在廷咸进谠言不然臣方缄口之不遑亦何肯以不入耳之言干雷霆之怒哉伏读　高宗纯皇帝谕旨尔九卿中能责难于君者何人陈善闭邪者何事　高宗皇帝之心即虞帝取人为善之心也　皇帝以法　祖者法尧舜则智益大矣理财为今日急务节用尤理财要图比见礼部议覆通政使罗惇衍崇俭禁奢一摺刊刻简明礼仪颁示遵行奉　旨允准诚正德厚生之本计也抑臣更有进者政贵实不贵文民从好不从令以文告之虚辞挽奢华之积习科条虽设谁其听之伏愿　皇上以身作则力行俭约为天下先申谕廷臣将一岁度支出入之数通盘筹画自宫府内外大小衙门凡可裁者概行裁省勿狃虚文勿沿故套勿避嫌怨勿畏烦难务量入以为出勿因出而经入服色器用既已明示限制必须令行禁止有犯必惩使朝野臣民共晓然于恐惧修省以实不以文之意　一人震动恪恭于上庶司百僚实力奉行于下自足挽回风气移易人心昔汉文帝身衣弋绨后宫衣不曳地遂至海内从风人民富庶况我　皇上秉尧舜之赀体尧舜之德躬行节俭天下有不率从者哉至若人情嗜利廉耻道亏宜杜言利之门奖洁清之士以及学校不修人材多废无人之患甚于无财尤宜讲明正学兴贤育德以储桢干此皆政教大端所当及时修举者惟　圣志断以不疑斯庶绩可次第而理臣身虽在外心无日不在　阙廷极知浅陋无补高深然区区爱　主之心不能自已惟　皇上恕其狂愚　俯赐鉴察天下幸甚
　　条陈时政疏附倭仁陈豫省官民情形疏　　　
李棠阶
窃臣病伏乡里将二十年怔忡眩晕旧疾久未能愈而读书自治之功未敢稍废咸丰十一年十月间猥承　恩命　召令来京且有学养深邃方正老成之褒臣感激涕零倍深悚愧今趋赴　阙廷管蠡所及愿为我　皇上陈之　一曰端出治之本夫出治在君而所以出治者在人君之一心今海内沸腾生民途炭诚刻苦奋励之时也臣窃谓刻苦奋励之实不徒在于用人行政而在于治心治心之要不徒在于言语动作而尤在于克己凡自私而惟便身图自是而言莫予违皆已也欲克去之必如大学之格物而后已无所蔽此心之义理日明必如大学之诚意而后已无所容此心之权衡自定今　皇上冲龄践阼慎择师傅诚为切要之图顾　皇上在书房左右师傅以经书导之以严敬事之辅翼匡正必有所益者回宫以后游息之时倘一涉于放肆恐书房之启沃皆虚师傅之匡辅何济臣愚以为　皇太后尤宜留神但使从容游衍无过拘迫以养其天机断不可使左右近习诱令游戏以即于匪彝杜渐防微似尤紧要至格物诚意之说发于大学宋儒真德秀衍义阐绎发明足资治理而我　高宗纯皇帝御批通监辑览于治国平天下之方指示精切千古致治更乱之方大略无出于此现在　皇太后听政于上似可于暇时取此二书紬绎参考师古证今于时事必更有裨求于　皇上回宫时以此书之说切身指示更足培养德性赀长见闻凡此皆所以养其本心闲其放心物格意诚之效并在于此出治之本端而后用人行政可得而言矣　一曰振纪纲之实国之所以立在纪纲纪纲之所以振在赏罚赏罚者人君鼓舞天下之大权必赏一人而天下劝罚一人而天下惩而后纪纲森然中外之大小臣工皆有所遵守敬畏而罔敢踰越今天下积弊已深痿痹已甚非痛除旧习大加振作不足以起沈锢而回元气自去年大奸既去中外翕然外夷见而心折逆匪闻而胆寒转移天下之机实在于此从此力为整顿凡所为澄叙官方整饬武备蠲缓租赋戢捕奸盗崇节俭慎刑狱等事　上谕之所通行者严加查察文自督抚以下武自将帅以下其实力奉行者赏之任意延搁者诛之不容含混不容因循　朝廷之德意必使下流　国家之法令必使达无中阻壅隔之患而后一体相联贯注浃洽四维张而众目举中外气象自焕然改观矣不然者　朝廷第通谕使知大吏第转行文告虚应故事粉饰具文上下之情志不通有司之蔽塞日甚立一法即多一弊增一防弊之人即多一作弊之人纪纲懈弛人鲜顾忌欲以平祸乱而致太平臣窃恐其难也
一曰安民之要今寇贼几天下十数年来日言平贼而贼反日多皆由民不得安之故也夫安民必轻徭薄赋而非择循良之州县则浮费日增必不肯减徭赋非择廉干之大吏则陋规不去亦无由得循良盖大法而后小廉官清而后民安民不至变而为贼贼且可变而为民以皖豫而论颍亳汝光之间今日之贼皆前日之民也当其未为贼也钱漕之浮收困之差役之繁苛困之输捐之不已困之杂派之暴急书役之讹索又交困之官视民如鱼肉民视官如寇官之所为皆驱民为贼之事至捻匪焚杀淫掠惨不忍言官不能卫民又禁民结团自卫民无以自存于是皆被贼胁从苟延旦夕而贼益蔓延猖獗不可制矣臣窃谓欲平贼必先安民欲安民必先择廉干之督抚洁己率属裁革陋规州县之清勤者奖之疲玩贪虐者斥之实心实力绥戢流亡严捕寇盗大吏之所为皆足以服逆匪之心而折其鸱张之气则胁从既闻而思归老贼亦闻而气靡安民之实即平贼之本矣　一曰平贼之要古之行军者必事权归一而后足以联臂指之势必军法严明而后足以作将卒之气今皖豫之间多放　钦差大臣分均势敌不相统属胜则争功败不相救彼此坐失事机贼因得乘闲以肆其猖獗此事权不一之弊也至于督抚将帅平时不早严备临变只有仓皇畏缩退避误　国殃民迨至失守封疆罪状昭着本应即军前正法以申　国典而快人心乃仅止拿问解京延时日又往往幸邀　宽典旋复擢用以致督抚将帅畏贼而不畏　皇上各顾身命相习奔逃谁复肯出死力以纾　宵旰之忧者军法不严势必至此臣愚以为宜遵　祖宗旧制择知兵公正之大员为将军以左右参赞佐之督抚提镇尽受节制　皇上信任不疑严其责成而又明颁军令条布宣告使知如是则生不如是则死举从前逃官逃将随地察实正法无赦主帅久无功者亦即治以军法如此则一年之内而贼可灭即不灭而犹如今日之鸱张者臣知其断不然也抑臣更有请者古今剿贼多误于招抚明季可为深戒　高宗御批通监于杨鹤余大成熊文灿等之主抚酿祸指斥痛切垂监千古盖贼未有不大剿而肯受抚者亦未有穷凶极恶之首匪肯受抚者其受抚者皆愚弄我耳将帅非不知而甘受其愚以为可遂其挟贼自重之私而非实有为　国为民不顾身家之真意故胁从可抚首匪不可抚初为恶之首匪犹可抚而稔恶必不可抚近日屡抚屡叛者多矣此不可不痛惩而切戒者也大要事权一军法严责有专任刑不逾时审剿抚之宜制临敌之变皆无可推诿则将帅不畏贼而畏法士卒不畏贼而畏将帅功罪核实三军有必死之心庶寇乱可平太平可望矣
　　附陈豫省官民情形疏节录　　　
倭仁
　河南自咸丰三年以后粤匪继以捻匪杀戮焚掠到处已室庐皆无盖藏奚有为州县者贼来则仓皇束手贼去则泄沓自如积习相沿诛求无厌至稍称完善之区则钱漕之浮收日增杂派之讹索愈甚捐输不已虽数十亩之地户皆勒之抽厘不已虽百余千之本钱亦及之书役干没劣绅侵蚀名为军饷实则中饱团练则官皆不愿恐其聚众抗官阻抑于平日及被贼扰害官又不能卫民民乃自行团练官亦无可如何其闲良莠不齐或恃众滋事则罪尽归之民诛之戮之而不问官之失故官以民为鱼肉以上官为护符上下相蒙侵渔无已哀哀小民何以堪之其不变而为贼者几希矣臣本河南驻防亲友之来京者目击其事言之伤心官民之情形如此何以定寇乱而致太平乎窃谓　朝廷不能尽择州县而必须慎择督抚大吏嘉庆年闲姚祖同为河南巡抚尽裁陋规丝毫不取每出则自备饼供应全无州县之贪劣者参劾不贷司道以下皆为敛戢民间思慕至今今诚择如姚祖同者以为巡抚革除苞苴无取于属员则属员既无所挟以为恣睢之计大臣法小臣自廉天良具在谁甘为不肖之人由是黜陟必当查察必严钱漕之浮收去其太甚杂派之烦苛彻底一清有忠　君爱民之真心必有调剂中和之善术矣
　　杜渐防微疏　　　
倭仁
臣等恭阅邸抄本月十四日御史刘毓楠奏请崇尚节俭屏绝浮华一摺奉　上谕逆氛肆扰兆姓流离正君臣交儆之时岂上下恬熙之日我　两宫皇太后痛　山陵未安民生未奠孜孜求治宵旰不遑所有内廷供奉业已随时酌减尔内外大小臣工宜体此意及时振作共济艰难毋蹈奢靡之习贪耳目之娱用副朝廷崇实黜华无敢戏豫之至意等因钦此中外臣工只承　训诫自罔不力求俭约矣而臣等犹有过虑者　皇上冲龄御极智慧渐开当此释服之初吉礼举行　圣心之敬肆于此分风会之转移即于此始则玩好之渐可虑也游观之渐可虑也兴作之渐可虑也嗜好之端开不惟有以分　诵读之心而海内之仰窥意旨者且将从风而靡安危治乱之几其端甚微而所关至钜可无慎乎方今军务未平生民涂炭时艰蒿目百孔千疮诚如　圣谕正君臣交儆之时非上下恬熙之日也伏愿　皇上恪遵　慈训时时以忧勤惕厉为心事事以逸乐便安为戒屏玩好以节嗜欲慎游观以定心志省兴作以惜物力凡　内廷服御一切用项稍涉浮靡概从裁减虽向例所有亦不妨量为撙节如是则外物之纷华不接于耳目诗书之启迪益歛夫心思将见　圣学日新　圣德日固而去奢崇俭之风亦自不令而行矣
　　请进日讲疏　　　
倭仁
窃闻考古可以知今慎终必先图始自来求治之君或于便殿涉览书或于经筵讲求古训本集思广益之心为勤学好问之事岂过为是劳苦哉盖是非悉昭于千古法戒即判于一心心以有所慕而思奋舍己乃可以从人心以有所畏而知警思艰乃可以图易古之人主所以致治太平者其道由此去年秋间京师盛传　皇太后特简廷臣进讲通监风声所布中外欣欣罔不以手加额曰此帝王所不数见之盛事　皇太后垂念及此此诚社稷生民之福也一时士大夫同心向道争自濯磨或谓　皇太后圣明天纵犹孜孜好学如是我辈宜何如砥砺勉为　国家有用之才争向书肆购求通监所有善本为之纸贵可见上行下效感应之机捷于桴鼓若使见诸实事着为令典其鼓舞更不知何如矣乃自去秋至今未见举行自以政务殷繁暂为停缓耳以　皇太后求治之诚岂有始勤终怠之虑哉但今天下望治情殷美意争传于万口实政未举于一朝论者以　朝廷有此善举而诸臣不克赞成其事诚可惜也或谓今日之务宜求实济不必沾沾于具文夫实济不存于而存于心心之不存虽帝典王谟皆可视为具文而无关体要心之所属虽衢讴巷议皆有资于实济而为益身心通监一书备详治忽之由足定从违之准尤治天下者所急宜留意者也伏愿　皇太后明降谕旨诹日进讲以　天亶之聪明　日新之学问不惟　圣治弥增美备中外共仰精勤而我　皇上好学之心日闻　慈训亦必益思奋勉矣再通监一书卷帙浩繁似可择其有关治乱得失者日讲一二事以归简易至致治之理莫备于经若取四书五经中切要之言俾讲官衍为讲义敷陈推阐与史监互相发明则裨益　圣德尤非浅鲜
　　金陵告捷请益加敬惧疏甲子　　　
吴廷栋
窃臣恭读本月初三日　上谕自古君臣安不忘危治不忘乱即令今日已治已安犹当戒慎恐惧不自满假等因钦此方今江甯克复元凶授首四方指日荡平普天臣民同深庆幸乃　圣心犹戒慎恐惧不自满假谆戒统兵大臣督抚等及内外大小臣工慎始图终无荒无怠此诚四海臣民万世无疆之福也而臣窃有虑焉万方之治乱在　朝政百工之敬肆视　君心事不贵文贵其实下不从令从所好敢为　皇太后　皇上敬陈之夫治乱决于敬肆敬肆根于喜惧从古功成志遂人主喜心一生而骄心已伏宦寺即有乘此喜而贡其谄媚者矣左右即有因此喜而肆其蒙蔽者矣容悦之臣即有迎此喜而工其谀佞者矣屏逐之奸即有窥此喜而巧其夤缘者矣谄媚贡则柄暗窃蒙蔽肆则权下移谀佞工则主志惑夤缘巧则宵小升于是受蛊惑塞聪明恶忠谠远老成从前戒惧之念一喜败之此后侈肆之行一喜开之方且矜予智乐莫违逞独断快从欲一人肆之于上小煽之于下流毒苍生遗祸社稷稽诸史册后先一辙推原其端只因一念之由喜入骄而已军兴以来十数省亿万生灵惨遭锋镝即倡乱之民莫非　朝廷赤子大兵所加尽被诛夷　皇太后　皇上体上天好生之心必有哀矜而不忍喜者旗兵乏食根本空虚新疆缺饷边陲摇动兼之外夷偪处窥伺要求邪教肆行人心煽惑岂惟不可喜而实属可惧假使　万几之余或有一念之肆虽　纶音告戒而臣第奉为故事多方且视为具文积习相沿徒为粉饰将仍安于怠惰废弛矣是非坚定刻苦持之以恒积数十年之恭俭教养有未易培　国复元气者夫上行必下效内治则外安而其道莫大于敬其几必始于惧惧　天命无常则不敢恃　天惧民情可畏则不敢玩民惧柄暗窃则谄媚必斥惧权下移则蒙蔽必照惧志易荡则谀佞必远惧邪易升则夤缘必绝凡皆本于一心之敬而已盖惧者敬之始敬者惧之实敬则　大智愈明　神武愈彰　天之明命常顾于目民之怨咨如闻于耳　一人笃恭于上盈廷交儆于下帅知惧必协力以靖余氛残寇无难尽扫大吏知惧必竭心以图善后灾黎将庆再生而　宵旰勤劳仍复其难其慎日与二三大臣开诚布公集思广益无欲速无见小一切抚绥培养安内怀远之要无不次第筹其万全庶几　至诚无息久道化成绍　祖宗富有之大业开子孙无疆之丕基是皆由　圣心之敬成而实由　皇心之惧始也要之存亡决于敬肆敬肆根于喜惧唐太宗身平雄贞观之治轶于汉文而以骄矜致悔明皇亲定大乱开元之治等于太宗而以泰侈召祸若夫帝舜之治至于地平天成大禹犹戒以无傲无慢而虞书首曰钦此所以成中天之运也武王之治通于九夷八蛮召公犹训以玩人玩物而丹书首曰敬此所以永八百之祚也喜而肆者如彼惧而敬者如此易传曰危者使平易者使倾惧以终始其要无咎诗曰敬之敬之天维显思命不易哉可弗以为永鉴与
　　请修实政疏　　　
倭仁
本月十七日恭读　上谕本日神武门内敬事房木库不戒于火亟应恐惧修省寅畏　天威等因钦此夫所谓恐惧修省者非徒托诸空言所贵见之实事不知　纶音布告将姑为是说饰一时之耳目耶抑诚心感发实欲见之躬行耶躬行则力崇节俭纷华靡丽必捐也辨色视朝逸乐宴安必戒也从谏如流改过不吝忠言谠论必乐闻也召对臣工旁咨博采民情吏治必周悉也是之谓真恐惧是之谓真修省若惟是言焉而已恐天心难革而灾变之来未易弭也人情履患难则惧惧则敬心生处安乐则怠怠则肆心起故善始者繁克终者鲜　皇上御极之初　皇太后垂帘听政维时甫经变乱兢兢业业　宵旰靡遗薄海臣民莫不欣然望治近年以来精勤之意稍逊于前矣是以月食再见冬雪愆期本年次辛　祈谷烈风大作禁城以内屡有火灾此固　天心仁爱不惮殷勤示警使之慎始而图终也伏望　皇太后　皇上常思时事之艰难无忘庚申之忧患不以恐惧修省为诰诫之虚文而以恐惧修省行敬天之实政庶灾变可弭祥和可致矣
　　请　饬廷臣直谏疏　　　
内阁侍读学士钟佩贤
窃京师自同治四年一冬无雪上年春夏缺雨冬雪又复愆期近京一带地方麦皆未种今年亢旱如前我　皇上勤恤民瘼屡经设坛祈祷旬月以来风霾间作欲雨旋止畿南赤地数百里旱象已形人情惶惧夫水旱为灾古今皆有而自来英君哲后因是而益加修省者诚以灾眚之成由于政事休征咎征其应不爽方今　朝廷厉精图治庶政修明所谓咎征固无其理然天下之大万几之烦用舍弛张岂必一无过举弥缝匡救责在臣工应请饬下在廷满汉言事诸臣于时政得失献替悉意指陈毋循故常毋避忌讳言有可采立予施行庶上下之情通而天和可期感召矣抑臣更有请者治莫要于求言德莫大于从谏政令所布以为是而行之知其非而立止此圣人之无我何损日月之至明臣伏近者夏同善谏幸惇亲王府第　谕旨称循旧章以折之倭仁谏设同文馆　谕旨令酌保数人另立一馆以难之此二事者在　圣心自有权衡而情无不疑惑谓　朝廷开言路之时而似杜言者之口谓大臣尽匡弼之义而转使有自危之心臆揣私度未能相喻诚恐敢言之气由此沮唯阿之习由此开此臣之所大虑也伏愿　皇上宏翕受之量屏除成见惟善是从则求言之　诏不徒循其名而益副其实
　　敬抒愚忱疏
  </div>
  <div class="pagination">
   <a href="皇朝经世文续编-清-葛士浚_page30.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page26.html">
    26
   </a>
   <a href="皇朝经世文续编-清-葛士浚_page27.html">
    27
   </a>
   <a href="皇朝经世文续编-清-葛士浚_page28.html">
    28
   </a>
   <a href="皇朝经世文续编-清-葛士浚_page29.html">
    29
   </a>
   <a href="皇朝经世文续编-清-葛士浚_page30.html">
    30
   </a>
   <span class="current-page">
    31
   </span>
   <a href="皇朝经世文续编-清-葛士浚_page32.html">
    32
   </a>
   <a href="皇朝经世文续编-清-葛士浚_page33.html">
    33
   </a>
   <a href="皇朝经世文续编-清-葛士浚_page34.html">
    34
   </a>
   <a href="皇朝经世文续编-清-葛士浚_page35.html">
    35
   </a>
   <a href="皇朝经世文续编-清-葛士浚_page36.html">
    36
   </a>
   <span>
    ...
   </span>
   <a href="皇朝经世文续编-清-葛士浚_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
