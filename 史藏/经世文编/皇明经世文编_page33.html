<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 33 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 33 页/共 172 页
  </h1>
  <div class="content">
   皇明经世文编卷之九十六
　　华亭陈子龙卧子　宋征璧尚木　徐孚远闇公　周立勋勒卣选辑
　　崔子忠道母参阅
　　储文懿公文集（疏　书）
　　储巏
　　疏 
　　防虏疏 
　　马政疏 
　　马政利病疏 
　　防虏疏【兵畧】 
　　一敏听断、夫匈奴之众不过汉一大县、然中国常失利、虏常得志者、何欤、葢虏人法令简易。约束严明。凡举一事。必集众谋。众谋既同、数言即决。朝发夕至。疾如风雨。此其取胜一端也。今吾中国议论苦于异同。文移伤于烦滞。姑以边事言之。有会议会推。皆大臣不肯担荷之故数日而不决。屡奏而不定。或有建言奉　旨兵部看了来说者。故金酋谓宋人曰待汝家议论定时。我巳过河矣。此往事之明鉴也。臣愿　陛下凡措置一边事。推择一边臣。或有建言边事者。特召内阁府部院寺大臣。并科道之属。示以原奏。导之使言。若事体重大。猝不能定者。或日中再议。或姑待明日大臣不许狥私。小臣不许观望。反复讲求。务求至当。　陛下称制临决即日行之。庶几尽群臣之才。趁事机之会。不为虏人之所先。不为后时之贻悔。且使兵部得省章奏之繁。专精神。一思虑。为　陛下审处三边之事。昔汉赵充国论西羌事宜。六月戊申发奏。七月甲寅玺书报从其计。汉法每事敏速故号令最行汉都长安距金城几二千里而往复仅七日应事敏速如此故充国卒国能成功愿　陛下俯驭以为法。
　　一备将才、臣窃见国家每有边事。会推将臣。辄难其选。考之前史。如春秋列国。下逮南北朝偏王。一方尚有才具文武者数人以维持其国。岂有都万邦之广。据四海之大。乃以乏才为忧。第求之不切。蓄之不豫然耳。今保国公朱晖都御史史琳、虽蒙简用、万一虏人或压境踰时、增兵应援、或分道入寇、遣将折冲、臣愚不知复拟何人以往也。乞敕兵部先事会推武臣中堪为大将者几人。副将者几人。文臣中堪为提督者几人。赞画者几人。不拘内外。务在得人。使之共事京营。练习军马。不惟兵将相谙。临事整暇。抑使虏人知吾有备。伐其奸谋。乃上策也
　　一广参谋照得各边廵抚都御史凡军马钱粮城池关隘。皆其职掌。以一人而兼众事。平时或能竭力支持。当此倥偬之日。思虑恐不能周悉。才识恐不能兼该。臣愚愿乞敕该部于在京在外官员。会推晓畅军事。雅有志操者十数员唐之方镇大臣必有参佐书记不独有畀军事亦可以尽大下之才即以储异日大将之任也此法最宜行之以备都御史幕僚之选每边差委一二员前去。补其谋议之缺。相战守之宜识虑既多。必能济事。考之前史。如诸葛亮伐魏。则有杨仪杨颙为之属裴度平淮蔡。则有韩愈李正封从其行亮与度皆绝出之才亦湏多士之助况其它乎。苟得其人。比之临事差官旋为措置者。难易悬绝矣。
　　一募材勇、比虏恃戎马足怀禽兽心、沈鸷有力、骑射精强、乃性习然也、迩者宣府失利、皆我游兵之精者、臣窃虑焉游兵尚不能敌、京军之克胜、殆未可知也昨总兵官奏取保定等府达官达舍。非我族类其心终异。必湏我之将帅能驾驭之我之师旅能颉颃之乃能折其心得其力。否则未见其益也。未骁勇材武之士。未必尽产于沙漠。在中国倍有之彼挟其所负亦岂肯帖然人下哉在有司优异拔取之耳。臣愿敕兵部选差忠实明敏官员前往沿边州县。及腹里地方。悬赏格募不拘士民军舍之余。但胆力过人。骑射可取。五兵之中。能操一二技者。面试其能。起送赴部置营房以安其室家。聚粟帛以足其衣食。单舍则改隶其籍。士庶则待考其功。平居则束之部伍以变其习。有功则差其官级以酬其劳。葢财勇之士聚之京师。既可以威敌制远如民有啸聚弄兵之谋者亦入吾壳中。可以坐消其患矣
　　一核功赏、夫好生恶死、人之常情、战阵相接、锋相交、使吾士卒忘生赴死以求胜、惟在赏罚公明。行之果且速耳。虽孙吴韩白之善将。舍是亦无以成功也今边境所患者稍有功次。多为有力者夺去。及至行赏文移核实。动经岁月又乖古人赏不踰时之意。将士解体。兵气不扬。弊实坐此。臣愚愿乞　朝廷捐数十万之银。贮之受敌之所。付以记功之官敕兵部定为赏功之格。能杀胡人一首者。赏银若干两杀二首者倍之杀其酋长者又倍之。提首而入。怀金而出。愿受官者纳赏以为左验。如此则赏不踰时。士皆戮力。而兵威作矣。但两军鏖战。纷挐之际。既斩敌首。复进御他敌、何暇转而持之。恐为他人所有。则又当体士卒之情而为之处。臣愚不知边事。窃以臆见筹之、凡军法五人为伍、五队为伍、一队共二十五人、昼则同战、夜则同守、有无相资、患难相恤、父子兄弟、不啻过也、故有功则宜同赏。有罪则宜同罚。若一队之中。有能杀敌战不暇顾者。阵上争级尝以致败且冲锋果锐者每不暇割级赏格大湏讲求许本队军士乘间得便。持取其首。解战之后。必不相欺。若疑似不明。即以所给赏银均散一队。绝其争端。彼此通行。亮无不服。如此则所斩之首。虽不能一一归于手之人。为本队所得者。十常八九为他队所得者。十不过二三。亦体其情而结其心矣。
　　马政疏【冏寺马政】 
　　一议养京营战马、窃见团营军马、内卫京师、外备征调军精马壮、二者相资、乃可以壮威而御侮也、近年以来、营中之马日见消耗、告称倒死无日无之、多者十数匹、少者四五匹、以有限之马、供无穷之死、诚可叹惜、原其所以葢因军士贪图、艹料私卖。以养马为累。倚恃朋银买补。以马死为幸。把总之官。又多狥私派领不恤贫军奸顽之徒。又多延推比较。以觊恩宥。若不议处。弊坏愈深。臣等风闻团营官军、大约不下十万、团营之马、大约不下三万、以十万之军、岂无三万之家。衣食稍余。产业稍足者哉。但恐拣阅不精。派养不当耳。如蒙乞敕提督大臣、各营选委忠实军职一员、将所辖官军、从一询验家产财力、分为三等、上等悉令养马。不足以中等补之。其马十四岁以下倒死、责令全赔、十四岁以上者、止赔半价、二十岁以上者免赔革去椿头朋银之例。绝其众轻易举之私。编成格眼文册、兵部用印钤缝、一本收贮营中以备科道等官点验、一本送太仆寺以凭本寺少卿点验、如有倒补转换事故、各该官员、就注册眼、为照官军养马、既按月关支艹料、又以时下场牧放、若处置有法。骑养得人、逓年作践瘦死之弊。亦可以渐保其无矣。议者必曰骑军步卒。练习巳久。若通行选阅。未免更张。臣等不知兵事。然考古兵法骑亦可以为步步亦可以为骑非如天生两不可易者此论极透若平时骑步不能相通临敌决战何以出奇制变乎查得本寺给与京营马匹、除先年不开外、弘治十六年给马三千匹、十七年一万一千匹、十八年又一万匹、内五千匹未领每匹直银二十余两、皆竭民膏血所得、一旦付之军士骨立稿死、暴殄可怜、积以岁月、八九匹中、仅赔一二矮小老弱、国家何所赖哉、此臣所以痛心而言也、一议减马政文册、照得本寺所辖养马地方南北直隶及河南等处、各该府县内外卫所及宣府等处各该城堡、每年各项文册解造甚多、臣等捡看有旧有而今可省者、亦有新增而不可少者、有季报马册。一年四季开报旧管新收开除实在数目者是也。有孳生马册。每年开报孳生马驹。并马户姓名。本寺具数类册。交与御史出差印记者是也。有备用马册。派取寄养马未到。先缴一本。马巳到。随缴一本。以凭查对者是也。又有点马簿册。少卿寺丞等官按临所在临期投逓。以凭点闸者是也。以寄养马册计之本寺一本。督理少卿一本。分管寺丞。一本。该府通判一本。是一事而四本矣。以孳生马匹计之。本寺一本。寺丞一本印记御史一本。该府通判一本。是亦一事而四本矣各项文册。计其工食解送之费、加之官吏人等、因而科扰、所费不赀。皆出于民。况其所造、不过抄誊旧册、略有增损、各该官员、视为文具、亦不捡阅、劳民伤财、于事无益、臣等岂敢坐视不为之处、看得孳生马册、各该衙门每年止湏二本、一留本处备照。一候御史寺丞会印之时投逓。每年三月以里。止具总数申文到寺。以凭转报。他本可以尽免矣。备用马册。亦止湏二本。一留备照。一候解马到寺之日。就同依准投逓凡先缴文册。皆可免矣。点马簿册。本寺于寄养马匹。行令各该衙门一体照式编造可以常用。少卿一年满日。交与接管少卿。寺丞三年满日交与接管寺丞其余点册点单手本之类。可以尽免去矣。惟季报文册。乃钦定条例所载。臣等昧死言之。若将一年四季、分并半年一造、一年止造二次、每造止二本一留本处以备遗忘、一解本寺以备查照、则似于旧制无违兼之民财亦损。但臣等不敢擅议、伏乞　圣裁、各项文册、如蒙准言、乞敕兵部通行各该衙门、并南京太仆寺永远遵守、造册差人、止许掌印正官动支无碍官钱、不许管马官吏仍敛民财、督理分管官员、非奉钦依、不许别生事端、擅令造册、州县属府者木府类解、卫所属都司者都司类解、如无所属者、方径解、违者各坐以罪、庶为便益、访得各该衙门籍册、亦多徒费无益。若推类行之亦为民造福一端也。乞敕该部议处幸甚
　　一议处管马官员、照得顺天等府所属州县、寄养儿骟马匹、田有定额、户有定丁、比之别处牧养孳生马匹者、事体繁简、大有不同、今该府马政官员、既有本寺少卿提督、又有寺丞分理、又有各府通判专管、事少而官多、令烦而民扰、至于文移簿册之费、迎送廪给之需、积少成多、皆为民累、查得少卿系奉敕督理官员、难以更改、合无将分管寺丞尽行减省、管顺天府者、改委别府、管保定河间二府者、止令管理孳生马匹、至于寄养马匹专委少卿、各府通判等官、悉听约束如此则职专而可责成。民安而无多扰矣。再照宛平大兴二县先该钦差给事中等官王庭等奉敕查勘、宛平县原额免粮养马地一千一百七十九顷、四十八亩有零、编养马一千二百九十匹、大兴县地五百八十六顷五十三亩有零、编养马五百二十六匹、大率计之、为田八九十亩。养马一匹。比之别县止五十亩养马一匹者。例巳不同。编户造册、详于旧法民安事久、巳为定规、续该顺天府建言、要将宛大二县马匹。分派别县寄养。管马官员起送吏部别用。该部覆奏行移本寺。臣等看得民间种地。莫非王土。养马者免粮。出税者免马。此不易之道也。此皆勋戚寺宦隐占之故今两县地土。几及二千顷。既不养马。又不纳粮。却将马匹加派别县。揆之事理。可谓不均。况两县密迩辇毂。全无马匹。缓急调用。何以应付。该府所言。可谓知其一。未知其二也。合无仍将管马官吏。存留办事。免粮人户照旧领养。庶几先事有备。民无不均。若谓京邑之民。差使繁重。宜加优恤。许令原养二匹人户。共养一匹。则恩泽之施。又加于他县一倍矣。如两县管马官员得留。本府管马通判可以革去。议者必曰他府不革。独革顺天府可乎。葢他府管孳生之马。事多不可革。顺天府止养之马。事简可革也。
　　一议清场亩租银、照得各该养马地方、俱有牧马艹场、先年事体归一、专令牧养马匹、近年法制更改、秪是征纳租银、除真定等府、每年陆续解银到寺、近又该兵部差官清查外、惟顺天府所属二十七州县、永平府所属六州县、保定府易州涞水定兴新城新安容城雄县七县、河间府青县任丘静海三县、每艹场有一叚百十亩者、有数叚几百顷者、每年租银有三四十两者、有五七十两者、自弘治六年起例以来、各府征收、并无分文解送到寺、既废牧马之旧规。又失征租之常例。若不查理。其弊愈深。及照先该都御史洪奏将顺天等府免粮养马空闲地土、每年照亩征银、秪行二年、续该本寺奏准免征、除例前巳行给民买马外、未给之数、亦未清查、臣等切思前项银两。俱缘马政而设。比与别项课税不同。既巳征收在官。又非小民拖欠可比。如蒙乞差本寺少卿一员遍历所属。督令各该掌印并管马官员逐一清查。要见某处原设有牧养马艹场田土若干。自弘治六年起每年各收租银若干。见在何衙门交收。其别项支费者。奉何衙门明文可据。及查免粮空闲地亩某处某年分该征银若干。巳给与人户者若干。见收在官库若干。在官者悉令起解。该征者立限催完、其各年征收在官银两。或为官吏侵欺。或欺称别项支费。查无明文凭据。悉听差去官应拏问者拏问。应参奏者参奏。追征清理完日。通将各处艹场顷亩。坐落里至。佃种人户花名、并每年该征银两等则之数。造册二本。一送兵部备照。一留本寺查考。如此则不惟革官吏侵欺之弊。且可助边方买马之资。其于马政。亦为小补。
　　马政利病疏【边方马】 
　　照得本寺岁收各处马价银两起自成化二年、为因南方一二府县。地不产马。暂收折色。自后比例者众日渐加增。当时所积不多。各边不曾指取。以后间有奏讨量与。亦不尽从。缘各边自有买马之需。如宣府余粮。陕西屯田等项银两是也、利源一开溃不可塞查得宣府成化二十一年、止奏讨银一万两。自弘治十四等年至今、则一十三万两矣。大同成化二十年并二十二年、止奏讨银二万八千三十两。自弘治十等年至今、则一十六万五千两矣。延绥成化年间、止共计银三万九千两。自弘治九年至十八年、则一十万二千一百九千五两矣。宁夏弘治十八年以前、节次止讨银二万一千一百三十两。弘治十四年至今纔及六年、则巳七万两。陕西布政司等处、止是成化二十二年、取银三千八百八十两。自弘治元年至今则节次共讨过一十五万九千两有余矣。他如甘肃辽东山西等处。各节次奏讨过一十一万五千三百七十二两。皆数倍于前。可谓费出无经。糜费不赀矣及照本寺寄养顺天等府马匹、起自正统十四年、为因虏寇犯顺、马匹不敷、岁取南北直隶等处马二万匹、俵养近圻、以便征调、然本意备京营之用不专谓各边之资。缘各边各有行太仆寺苑马寺所蓄马匹足备征调故也。其后马政废弛、人心狎顽、一遇边警、辄言马少、张皇声势、奏请纷然、横议一兴、牢不可破、查得宣府自成化十一年至弘治十二年止取马一万九千一百三十匹。弘治十四年至正德元年七年之间、却取过马二万一千四百五十匹。大同自成化十一年至弘治七年、止取马一千九百六十五匹。弘治十二年至正德元年八年之间却取过马一万一千八百三十一匹。除给银买补者不计。巳数倍于前矣。边方官军。每边镇宜另设一养马官员并责以清收地征屯粮以为养马之费而朝廷或少出金以助之因见京师银马。易以邀求。遂将骑操马匹。不甚爱惜。及至倒死。又不赔偿。镇巡大臣。多阔略文法。岂能一一核实。把总等官。惟干没货利。岂能一一尽公。甚至贪黩之徒。如近年都督庄鉴侵欺买马价银。追赃罢官。亦其一也。其中弊病、难以悉言、若不计处、国家之财物有限、边方之请求无厌、岁复一岁、何以支持、查得先年边方讨马、兵部奏勘缺少是实、方行量给、其后不知缘何、不料边情之缓急、不计内马之盈虗、随其奏讨之数、辄给与之、而又不复稽考任其耗费、合无该部仍照先年良法、今后奏讨者、严加核实、当先严边方马政奏讨自可渐减量为给与、庶几边方不敢妄求、　朝廷不致徒费、彼知马不易得。亦肯调养用心。又查得本寺未收折色以前。边方止给马匹。今给银十万。作马万匹价少马多。似利于官殊不知马价银两一入军中既。为有司克减又为军士花费及至买马。所余几何价既不多马何从好随买随死。终费官价。随死随讨。终累　朝廷。原其本心非全为马合无今后边方缺马之时。仍给本色以杜前弊。若谓寄养之马不敷。听臣等多方措置又查得各边俱有余粮屯田艹场椿头等项银两以备买马之费。先年不曾给与本寺银马。边无不足。今岁给益多。边益不足。何欤。必湏查考。方得其详。合无兵部奏差风力郎中一员。与同本寺督理少卿前去各边。查勘前项银两。岁入若干。收贮若干。各该城保骑兵若干。有马者若干。该补者若干。近年本寺发去银价买马若干。余银若干。给过马匹某城若干。某堡若干。如有奸弊。听其参究。事完之日。具数造册收贮。兵部预知其盈亏多寡之数。临期请给。易以酌量。若一时动众兴兵。暂添银马。不在此数。又查得边方讨马开称马死。或生灾病。或因驰逐。理或有之。然不应如是之多。其间岂无作践瘦损。偷卖私借之弊。并无一字声说。况生病亦由于水艹之不时。驰死亦由于作止之无节。要在得人专心牧养。岂可尽诿之马哉。合无兵部行移镇巡等官。各以暴殄天物为戒。爱惜国马为心。选委管马官员。督责养马军士。务要饮秣以时。荫息有地。疾病者委之官医。作践者治以军法。及照本寺奉敕督理少卿、止是每年到边点闸一次、合无今后点闸二次倒死者皮张鬃尾俱有。方准朋赔。买补者齿岁身材相应。方准印烙。但巡点之处。不及大同。缘大同银马。一从本寺给与。既有相关。亦合查照。合无敕令兼管。庶几人皆警畏。事可责成又查得督理京营少卿、奉有敕谕内开、比较百户指挥都指挥等官、瘦损倒失马匹、或按月住俸。或奏闻区处、天语丁宁、俱有则例、然遐迩一体、内外一法、合无敕督理少卿宣府大同各城堡等处、悉照京营则例、遵守施行。使边方将士、惕然悚惧、知　朝廷修举马政、法令严明。庶几变其旧习。以图后効。又查得陕西各边、因是地方旷远、道途艰难、不来取马止是弘治十七年十八年于平定州给与延绥马共二千五百匹。其逓年奏讨本寺马价、买补马匹。不下数十万两。及彼处余粮屯田官地椿头各项银两。亦合查究。前项京营住俸比较事例。亦合通行。但原无本寺官员督理。乞敕兵部另行议处。或者所见谓边方重地。镇巡大臣。阃外之事。宜从宽大。若每事较量。多方综核。边方将士。恐有不堪。臣等谓团营为京辅之屯。比之边方尤重。提督极人臣之贵。比之镇巡尤尊。　朝廷慎重马政。尚有科道点闸。少卿督理。况边方乎。葢镇巡等官。于军士务结之以恩。臣等典牧之官。正欲裁之以法。固并行而不相悖
　　书
　　寄费阁老 
　　寄刘司寇 
　　与张都宪（京军） 
　　与张都宪（留曹济荒） 
　　寄费阁老【狼兵流贼】 
　　江西流贼、初间刼掠出没、止百里之间、合省固未罹其毒也、自调狼兵以来、征科供亿。巳增一番民害矣、然狼兵凶犷嗜利、其滛污刼戮。尤甚于贼。养寇纵贼。为害日滋。今当事者既不能节制土官。其土官又不能敛戢其众。昨贼巳散蔓徽衢间矣。祸将何时而巳邪、仆之愚谓狼兵既不可猝遣、诸余又不可变易、莫若擢一大将如咸宁伯者。领京边官军各数千人。奉敕前去。督同狼兵杀贼外兵必有内兵相制而后可用一则弹压之使不为害一则激励之使速成功贼平之日就护送狼兵出境使之知中国兵威。不敢玩视。以弭后患。愚见如此、未知何如、附上以备采择、
　　寄刘司寇【京军讨贼】 
　　群盗近愈狂悖。出入圻甸。尚未见殄灭之期。巏所忧者。京军再出。此时京军统以边将亦多能战者然未免以为孤注也若胜则得不偿失。万一不捷。此举殆似孤注也。其中利害。难以具言。此惟可告执事。希秘之。
　　与张都宪【京军】 
　　近京军复出贼势愈坚、窃恐山东馈粮不继。意外可忧且贼势穷迫。又复窥淮。有城池者可以自保。乡村镇市。罹此惨毒。奈何。淮扬近日简募民兵虽众。但主客之心不一。且无善将者统御之若复窥淮京军蹙其北淮师截其南亦一奇也此皆臆见、想在执事轸虑中矣
　　与张都宪【留曹济荒】 
　　两淮饥荒、甚劳抚绥、窃读乞粮封事、并与东山先生书、经济之才、忠爱之蕴、益深叹仰、近蒙　圣明悯恻免折色粮价、免俵印马驹、恩甚渥也、但不知庐凤与扬米价征起若干、开种盐价上纳若干、果如其数、伏望执事仿曾南豊河北捄灾议、损益行之、巏所虑者、前价未得耳、至于各衙门诸余银两、亮皆以便宜发之、不敢赘、鄙见谓目前捄荒简便应急、百方以思、莫如截留漕运之米为善。救荒之法赈发不如通融今畿甸谷价殊贱。若以太仓年积之价。召商籴纳百万余石。每年军士月粮。间支一月则三年可尽矣。一则此间贱不至伤农二则仓银不至它费。却留漕米五十万石于淮。又不下常年之数是一举而三利。于空白中得此若干粮以赈饥也。亦有欲言者。户部以事于漕运为词谨奉白以竢裁择。傥以为可、驰奏之未晚也
　　皇明经世文编卷之九十六终
　　皇明经世文编卷之九十七
　　华亭陈子龙卧子　徐孚远闇公　宋征璧尚木　徐凤彩圣期选辑
　　王有孚尹玉参阅
　　谢文正集（疏）　费文宪公集（疏　书） 
　　谢文正集（疏） 
　　谢迁
　　疏
　　谏选妃嫔疏 
　　谏选妃嫔疏【谏选妃嫔】 
　　此文正公为史官时二□宗书也焦泌阳修实录载此篇云公媚中宫而上此疏以公为小人泌阳以私怨倒是非如此文正公全集未之见其在阁诸疏大约即与刘文靖同署石者因公后与费文宪皆肃皇再起之相故即缀此奏于费集之前
　　伏闻　陛下因内侍进言、欲选妃嫔以充后宫、臣愚闻之、且骇且惧以为　陛下聪明神圣、岂宜有此举动、夫六宫之制。固所当备。而三年之忧。岂容顿忘。今山陵之工未毕。谅阴之痛犹新。曩　陛下以神器之重、万几之繁、勉遵遗诏、俯从吉典、盖亦出于甚不得已、臣知　陛下食旨不甘、闻乐不乐、居处不安之心、未尝顷刻少衰、柰何遽有此事。此必进言者巧为谀词。以动　陛下。而一时误听之耳。非　陛下之本心也、臣意进此言者。必以广嗣续绵本支为说。臣切以为过矣。　陛下春秋向盛。如日初升。血气未定。如泉始达。况至孝格天。深仁覆物。众所祝愿。天必降休。维熊维罴之祥。螽斯麟趾之庆、将有不期然而然者。何必汲汲为此虑哉、惟后秉坤仪、职主内治、配德干纲、共承宗社、如日月阴阳、相须而成、礼所至重、位不可虚、今则中宫正位、内主得人矣、自余妃嫔、宜可稍缓、又况祥禫之期、岁月几何、俟山陵既毕。礼制既终。徐议其事。亦未晚也。朝廷举事。风行甚速。圣明全德。白璧无瑕、岂可不自慎重。轻致玷亏也哉、臣又闻中庸九经以去谗远色为劝贤之道。今　陛下建极之始。正亲贤修德之时。中庸之义。尤不可不深省也。伏望陛下涣发宸断、亟寝前命、勿逐一时之失、以贻后世之讥、庶几不远而复、凡为谀佞容悦者、亦不得以诱惑圣心矣、
　　费文宪公集（疏　书） 
　　费宏
　　疏 
　　乞禁约狼兵私收俘获人口疏 
　　慎始修德以隆治化疏 
　　乞正谷大用罪疏 
　　两淮水灾乞赈济疏 
　　请徙庆庶人疏 
　　请差官治河疏 
　　乞禁约狼兵私收俘获人口疏【禁约虏掠】 
　　臣原籍江西广信府铅山县人近年饶州姚源抚州东乡等处盗贼窃发、其地皆与臣本府相邻、臣闻各贼流刼乡村、尤恶大姓、寡母婺妇、多受奸污、骄子爱女、多被虏掠、怒发为之冲冠、悲感至于流涕、今年四月来、又闻调到狼兵、将带所掠子女载至南京贸易货物、臣痛念乡邦重罹荼毒、恨处之未能尽法、而师律益以不臧、至今地方未得安靖、自愧非才、误蒙简擢、经武遏乱、与闻政机、盖四郊多垒之辱、固有不遑启处者、况同室缨冠之救、又忍不以为意耶、近有同县人来臣询问乡里消息、及用兵进止、其人说称广西副总兵张勇、曾差头目、以童男童女各二人送至臣家、但臣弟完寄有家书不曾开写、以理度之、臣弟亦知非义、决不肯留、弟恐勇方领兵征剿邻境流贼、望其驱逐乡闾、赖其保障、穷卿寒士、利害在前、一时思虑未周、亦或隐忍容受、臣自得此信寝食不宁、人口为直几何而以饷辅臣窃惟军中所得幼小男女、系俘获贼属。法当收养听取。若是被虏良家。法当招认给领。岂可以之充人事而结私交也哉臣料勇虽武臣。亦知事体。决不为此、以陷罪愆。或是调来狼兵掠卖既多。以其不便。却乃假勇名自。送至臣家。一则欲臣感其私惠而默不复言一则幸臣中其阴计而噤不敢言顾臣受国厚恩、方图报称、克已自励、日干夕惕、若因呴沫之小利、而误军戎之大计、避矫激之小嫌、而昧取与之大义、则其贪冐之行、无异于狼兵、而残忍之心、有同于流贼、　陛下亦将焉用之哉。臣已一面寄书与臣弟完、若前项人口未受则已。万一误受。速送至本县差人转解总制都御史陈金处。以凭依法行遣。臣又虑狼兵尚在南昌华林等处攻剿山寨。犹未回还。或仍前虏掠贩卖。为害未已。则军法不肃。盗贼难平。一方之民。何时可安。九重之忧。何时可释。伏乞圣明特勑兵部、将臣此奏、转行江西镇廵、及纪功科道官、严加禁约、痛革前弊、事几师律严明、人心警畏、群盗可以早烕、民生可以早安、
　　慎始修德以隆治化疏【慎始修德】 
　　臣等窃惟天下之治、必本于一人之身、而圣德之修、必慎于更新之始、兹者新宫甫成、而　陛下入承大统、安处其中、所以革故鼎新、迓续天命、实惟有待于陛下、由此日新圣德、慎始图终、以延本枝于百世、固宗社于万年、则臣等不能不深望于　陛下也、所谓慎始修德、固非一端、而其大者则在亲必正人、所闻必正道、所行必正事、所发必正言、伏愿　陛下退朝之暇、静处法宫、取　太祖高皇帝所编祖训。及宋儒真德秀大学衍义返复熟玩。以涵养圣心。详审治体。凡百举动。必以尧舜禹汤文武为法群臣章奏、有关于圣躬、切于治道者、置诸坐右、时赐睿览、见诸施行、至于左右侍从。乞选老成静重之人。勿杂以憸邪狎□之辈。而凡奸声乱色。奇技滛巧。皆不得导诱意向。蛊惑聪明。务使精神内固。血气凝定。本源澄澈。心志不移。由是充养完粹。德性纯一则万寿无疆。永作臣民之主。诸福骈集。益绵胤祚之休。天下后世、称治化之隆者、必首及于　陛下、岂不足以追配二帝三皇之盛哉、臣等职在辅导、无任恳切愿望之至、所有慎始修德事目、随本上进、乞写成牌扁、悬置殿壁、以备接目儆心之助、慎始修德事目一敬天戒、人君奉天命为天子、当常存畏敬之心、其仁爱人君、有所谴告、见于灾异、尤当儆惧、即今金星昼见、冬不严寒、各处水旱为灾、天意不和、宜正心修德、施惠泽、除弊政以召休祥、一应修斋设醮。务为禳祷之事。豫绝其端不可轻信、一法祖训、　祖宗列圣、弘规大法、备载宝训诸书、而　太祖高皇帝祖训、尤为切要。宜时常省阅、凡事遵行、自无过举、　一隆孝道、圣孝纯笃、三宫在上、奉养之礼、谅无少缺、是时官闱有□嫌加厚慈寿皇太后此言补阙良深而　慈寿皇太后。断自圣心、首定大策、迎立我　皇上入绍大统、功德甚隆。一切奉事供养。尤宜从厚。　一保圣躬、　皇上春秋甚富。气血未定。务宜收敛放心。保养元气。饮食起居。皆宜有节。至于声色玩好。足以乱聪明惑心志者。尤宜屏绝。此实享国永年之本。　一勤民事、即今天下百姓艰难。近京地方。盗贼纵横。宜留心民隐。访问下情、大小章奏。躬亲省览、凡言及闾阎疾苦。减赋轻徭等事。须即下该部加意赈恤。　一勤问学、每日视朝听政之暇。宜亲近儒臣。诵读经书。披阅史册。讲明义理。考见前代某君可法。某君可戒。以为龟鉴。偬疏语已及如宋儒真德秀大学衍义一书。尤为切要。更宜留神熟玩。　一慎命令、朝廷命令、必须审处而行。既行之后。不宜因一人私爱一言蛊惑复为更改。使国有定法。人可遵守。　一明赏罚、赏功罚罪、乃朝廷大政。凡官赏必当其功有功者即宜加赏。无功者不宜滥及。刑罚必当其罪。无罪者不宜滥罚。有罚者不宜轻纵。如此则人有劝惩。纪纲振举。　一专委任、凡朝廷大臣、宜开心委任、推诚付托、言议当理者。即与施行。不宜为谗言所惑。致生疑沮。以妨善政　一纳谏诤、凡臣下直言规谏者。即是忠臣。宜深加容纳。即与施行。仍记其人姓名渐次任用。若巧言媚说。希图宠幸。不宜听信、致伤治道。　一亲善人、凡左右前后朝夕承事、必须简任忠厚勤慎之人。一切谗佞憸巧之徒。不宜在侧。恐被诱引。移易心志。致损圣德。　一节财用。即今民穷财尽。府库空虚。边饷缺乏。宜躬行节俭。凡事减省。服食赏赐。悉依旧典。不宜忘费财物。以供无益。
　　乞正谷大用罪疏【正法奸宦】 
　　臣等今早文华殿进讲之后、伏蒙特赐宣召、得亲御座、商略大政、仰瞻天颜、和粹温润俯听玉音、从容委曲真大圣之资、帝王之度是时台谏多论火用罪状而内阁复进谠言臣等何幸得备任使而遭此休明之运、荷此希阔之恩、退至内阁、更相庆忭、以为有君如此、何忍负之、窃惟圣明所谕、御马监草场地土钱粮仍听本监管理、原差踏勘太监李玺等、免其提问、俱已仰遵圣意、票拟施行、惟谷大用窃弄威权。蛊惑　先帝。假勘地之名。混占产业庄田。至一万有余顷。侵欺子粒官银。至百万有余两、利止帚私室。怨及朝廷。情罪深重。神人共怒。必须从公究问。然后国法可彰。圣谕以为地土乃　祖宗之旧制。然额外有所侵占。以剥害小民。致其嗟怨。则非　祖宗设立之初意也圣谕以为踏勘奉　先帝之成命。然历年有所侵欺。以餍饱奸贪私于一已。则　先帝亦不得而知也自　陛下即位以来。踏勘见于诏旨。官经屡遣。岁已三更。今草场之界额既明。大用之恶状益着。若不明正其罪。何以警戒将来。况今水旱相仍。人民十分饥困。追其所侵赃银之半。足以少备赈济之需。与其积于一家。以利蠹国之盗臣。孰若散于穷民。以溥朝廷之恩泽。伏望俯纳臣等之言、以正清朝之法、将谷大用提问追赃则可以平人心之怨愤、可以彰天讨之至公、天下幸甚、臣等幸甚、
　　两淮水灾乞赈济疏【水灾赈济】 
　　时□群臣各上便宜言者盈联而林次崖特作一书上之
　　窃见今年以来、四方无不告灾、而淮扬庐凤等府、滁徐和等州、其灾尤甚、臣等询访南来官吏、备说前项地方、自六月至于八月、数十日之间、滛雨连绵、河流泛涨、自扬州北至沙河。数千里之地。无处非水。茫如湖海。沿河居民悉皆淹没。房屋椽柱。漂流满河。丁壮者攀附树木。偶全性命。老弱者奔走不及。大半溺死。即今水尚未退。人多依山而居。田地悉在水中。二麦无从布种。或卖鬻儿女、易米数斗、偷活一时、或抛弃家乡、就食四境、终为饿字、流离困苦之状、所不忍闻、臣等窃惟各府州处南北之冲、为要害之地。　圣祖之创造帝业。实以此为根本。江南之输运钱粮。实以此为喉襟。况自古奸雄启衅召乱。多从此地。若不急议赈恤。深恐冬尽春初。米价愈贵。民食愈难。地方之变。殊不可测。盖小民迫于饥寒。岂肯甘就死地。其势必至弃扰锄而操挺刃。卖牛犊而买刀剑。攘夺谷粟流刼乡村。虽冐刑宪。有所不恤。啸聚既多。遂为大盗攻剽不已。且有逆谋。于是欲招之则法废而人玩。或未必从。欲剿之则兵连而祸结。或未必胜。贻害不小。善后实难。孰若思患而预防、乃可渐消而默解、臣等尝伏读　圣祖之训、有曰凡每岁自春至秋、此数月尤当深忧、忧常在心、则民安国固、盖所忧者惟望风雨以时。田禾丰稔。使民得遂其生。如风雨不时。则民不聊生。盗贼窃发。豪杰或乘隙而起。国势危矣。此盖我　祖宗保有四海之心法也。今前项重地、有此灾伤　陛下尤当仰遵　祖训、深加忧念、恤民生以固邦本、乞敕户部会集廷臣讲求赈救之方、各衙门一应岁办额办钱粮在此地方者。俱宜暂从蠲免。庶几德泽下而人心咸服。未死之民。得延其残喘、未萌之变、可保其或无矣、
　　请徙庆庶人疏【徙置罪藩】 
　　今日蒙发下刑部等衙门会官议处庆庶人台浤事情、　皇上亲御宸翰、以其事勘问既明已发落处置不必又议迁徙、欲臣等再票旨来、仰窥圣明笃念亲亲、惟恐被人妄意扰害、即古帝尧亲睦九族之意、窃谓亲亲固为治所先、而地方关系重大、倘有他变、事于宗社、尤不可不虑、所以累朝列圣于各宗藩过之小者。薄示惩戒。过之大者。未尝轻处。割恩正法。皆非得已。查得先差内外勘官、所奏台浤罪犯不为不重且称其远在边陲。习成稔恶。武夫悍卒。易于招呼。若从轻典。恐异日厉阶蔓延。有安化之变。节该多官议请遵照　孝宗皇帝处置代王聪沐事例、迁徙陕西省城居住、以消其衅、奉旨降作庶人、着在本府居住又岁给膳养米三百石、恩已过厚、台浤不知改过自新、却又私交匪人、轻戕人命、怙终干纪、纵迹诡秘、诫不可测、宁夏镇廵官员、以地方事重、利害切身、不得不言、刑部等衙门、多官查照、先今论奏、揆之事体、稽诸国法、所引代王聪沐事例、最为亲切。台浤所犯。比之聪沐、殆有甚焉、大同宁夏俱追地恐其不悛或勾虏为患故议迁省域而大同之迁山西与宁夏之迁陕西亦正相合。况台浤虽称革爵、其内外各衙门、所管人后、不下数千、宫府深密。镇廵难以关防。出入又难禁绝。又闻有土达二百余人、先年不知何故。听其役使。今罪状已露。衅端已开。若使元恶不离本土。群下素惮其凶雪。孰敢不听驱遣。而极边之地。密迩贼巢人心易于摇动。奸凶易于召集。将恐变生不测。谁任其咎。伏望　皇上再加审处、合无仍照臣等昨所票拟发出施行、倘或圣心未协、乞照今拟票令各官再行会议停当奏请定夺、庶免后艰、不致重贻地方患害、臣等所见如此、伏乞圣明裁处、
　　请差官治河疏【浚治运河】 
　　惟黄河之为患久矣、禹治洪水、以河为先、汉宋以来、皆专设行河使、讲求治河之第、盖以河流变迁不常、其性湍悍、所决之处、官民庐舍田地、悉皆漂没、故尝预筑堤防以遏其势。虽有所劳费不暇恤也。我朝河势南趋。自入河南地方。即分为涡河等河下流各由淮入海。其势既分。故虽有冲决之害、亦不甚大。惟天顺弘治间。尝决张秋埧。即命大臣兴工修筑。竭数年之力。所费以巨万计。然后决口乃塞。运道乃安。至于正德之末。闻涡河等河日逐淤浅黄河大股南趋之势。既无所杀。乃从河南北界径由山东曹濮地方。奔赴丰沛飞云桥处。分为三口。悉入运河。泛滥弥漫。茫无畔岸。自徐州至于清河数百余里。一望皆水。田地悉在水中。居民依山栖泊。耕种失业。逓年粮草无从办纳。民生困苦之状。所不忍见。官民船只。南去北来者。通无牵挽之路。必待顺风。乃能前进。此则前数年河溢之患也。近日以来。又闻沛县沙河等处。浮沙涌塞。四十余里、随浚随涌。河流不通。一应舟楫。由昭阳湖取道往来。其势似为可虑。况昭阳积水不多。春夏之交。湖面浅涸则运道不免阻塞。京师岁收四百万之粮石。何由可达官军数百万之众。何所仰给。此则可忧之甚也、为今之计、必须涡河等河如旧通流分杀河势。然后运道不至泛溢。徐邳之民。乃得免于漂没。若不作急整理。将来河复北决。意外之虑。又有不可言者。伏乞敕下户工二部、协同计议、即于大臣中、推举通时务识地理能任大事者一人、带领才干部属官二员、前去山东河南南直隶地方、多方询访、相度水势、应该作何区画、下流可浚、故道可复、合用人工若干、钱粮若干、星驰奏报、上紧用功、虽有劳费、亦难顾恤、庶几连河可保无虞、而国计不至于缺乏也、
　　书 
　　与江西廵抚任公宗海书 
　　与江西廵抚任公宗海书【酌募机兵】 
　　江西之事弊也极矣、所以属望于执事者久矣、简擢之命既下、缙绅交贺、以为得人、而吾乡人士、喜溢眉宇、列郡之民、自是其有更生之乐乎、闻姚源逋寇、至德兴者、皆愿听抚于执事、中孚之感、可及豚鱼、盖不诬也、但乡人来者、谓或阳境内。尚有余孽数千。亦是姚源流出。岂抚之犹未尽乎。抑延蔓难图也。执事必思所以处之、而不致其滋蔓矣、窃意其中有名首恶。不过数人。其余悉出胁诱。未必无自新之意。第晓之或未详明当时所降黄榜旨意。亦坐不知首恶主名未及指出今宜指数其尤恶者数人。明白晓告。惟此数人不赦。自余一无所问。或此数人能自相擒斩以献并赦其罪。则彼欲驱民以张势与助盗以为奸者其心必相疑、其党必自散。此兵家伐谋伐交之策。且于诛恶之义。宥过之仁。两无所失。不知以为何如也。初河北群盗。不下十数万人。前旨既下。解散者七八万、而刘六刘七齐彦名及刘三赵风子辈。始孤弱溃遇而南矣。亦惟此数万人、多出于胁诱。而非欲死于锋镝之下也。好生恶死、人心同然、江西之民、岂独甘就死地乎、在为民牧者、有恻怛慈爱之心而明示以可生之路耳、传者又谓狼兵未至。贼惴惴有必死之忧。以为其锋不可敌迨乎狼兵既至。与之交通。纵其奔逸。则其势益横。略无忌惮盖往时流刼。不过一二百里。犹未敢离其巢寨。今则至德兴至弋阳又至上饶骎骎至微衢界上。且有由铅山而入福建之举。是犹病寒之证。传经不已。而且为流注。非有仁心仁术如执事者。其孰能救之。闻狼兵半已擅止帚、民固不堪其毒。而深幸其止帚也、然贼未尽除。兵不可罢。而本地守御之兵。及佥充机快。皆不足恃。故论者欲所在大家团结丁壮。自相保障。从前廵抚敕中皆载之。如近日何溪都等处亦以一二大姓。当贼要冲。能合力遏之而使之不敢远出。此乡兵可用之明验也。愚意谓今之机兵。虽不足用。若能均其役而更其法。则固可转而为精壮之兵也。盖旧日是役。仅凭该县官吏耆老开报佥兑。类多私弊。或人丁事产。无大相远。而有与有不与。甚者放富差贫。往往有不均之叹。一机兵事最悉弊源凡民壮民兵皆如此也且村落之民未能去农亩而羁縻于官府。富室之子。未能脱履屐而甘于戎行。则必出银若谷。募市井游手之徒。以冐名代役。平时不过用以追呼迎送。而近乃以之拒贼。正所谓驱市人而战。徒足以损我之威张贼之胆。而岂有毫厘之益哉。今欲均其役而更其法者。何也。大约机兵一名。每岁顾募须银二十两。假令县额机兵二伯名。则岁费四千两。而此四千两者。宜令该县有田之家。通融均出。若有田四万亩。亩出银一分足矣。况大县之田。未必止于四万亩。则其所出至微而易办也。如此庶劳逸均平。而人无怨者。乃以其银募可以为兵者充之。或募富家佃仆。私习击刺者、或募捕猎人户。力扼虎而射命中者。或募今日听抚恶少之革心者审其年力报之有司。各足原定机兵之额。择大家父老。素有乡曲之誉。而其才又足以驭众。志又在于立功者统之县各二人或三人。每月率其所统。一再赴县中。听掌印官比较武艺。大略如操练之法。视其生熟。严行赏罚。必求实用。不得徒为文俱。一乡有警。防御追捕。皆责成于此二三人。有功则赏。或功多则与奏请官职。如近日江西听抚贼首何积玉。及四川领兵吏何定事例。若邻邑邻郡有警、量贼之多少。事之缓急。随便调发。互相应援。而其简阅稽考。又一属于兵备宪臣。此法既定。三数年间。县县各有任战之兵。盗知有备。必不敢发。即发亦可扑灭。自不能滋蔓矣
　　皇明经世文编卷之九十七终
　　皇明经世文编卷之九十八
　　华亭徐孚远闇公　陈子龙卧子　宋征璧尚木　沈泓临秋选辑
　　上海王光承超世参阅
　　乔庄简公文集（疏）
　　乔宇
　　疏
　　陈愚见以广圣聪疏 
　　明旧章厘宿弊以图治安 
　　陈愚见以广圣聪疏 
　　臣今年二月内奉　命往祭山西中镇霍山诸神历太原大同平阳蒲潞辽沁等府州凡道路所经地方利弊边塞军民疾苦葢尝用心访询、略知一二、虽不取上比于周爰咨诹之义、但臣犬马微忱、自有不能己者、谨掇拾所闻冐干　天听、然此特一方之事、至于四海之广、所未能知者尚多、　朝廷政化之原、尤有重于是者、尝闻宋韩琦之告仁宗、谓外忧之起必始内患。因历指纲纪不立。忠佞不分。赏罚不明。号令不信。浮费靡节。横赐无常。务宴安之逸游纵宫庭之奢靡。受女谒之干请。容近眤之侥幸。十事为内患。可谓深识治本者矣。仰惟　陛下圣质当以尧舜为法无论仁宗、而臣之愚、窃有慕于韩琦者、敢诵此言为陛下献、伏愿　正心穷理、节用戒游、日接贤臣、讲求政理、自宫闱之近、达诸天下之远、推行有序、化道无遗务使一民一物、无不与被　尧舜之泽、则　光昭新政、足以慰　列圣在天之灵、内患既平、外忧自悉区区西北、不足以烦　宵旰之忧矣、
　　一恤边民、臣窃以大同府所属应州山阴马邑等州县。皆漫散平地。相离边墙不远。百姓依村堡住居。无园林桑枣之利。虽有田亩耕种。所获不多。况又连年黠虏深入。侵扰禾稼抢掠人畜。民不聊生。比与腹里地方不同。去岁巳蒙　宽诏、将山西陕西弘治十八年以前拖欠粮草停征、但所司不能奉行、督催之吏、以整理粮储为名。急如星火。连并上纳。闾阎愁怨之声、无由　上闻、奉诏书不如奉部文积弊如此然亦非有司之过也昔人所谓黄纸放白纸催者。臣亲见其弊矣。伏望　陛下怜念边民疾苦。特　敕该部。此语正为有名无实之本除已征在官外其正德二年分夏秋粮草减半征收庶百姓少得苏息、宽一分则民受一分之赐矣、
　　一厚边军大同宣府二镇、切压边境、军士不时调遣冲突风沙、辛苦万状、止是月粮岁布。别无经营、近年以来、法度宽弛、所在官司、诛求剥削之苦、日甚一日、平居既不能休养士气、卒然临敌、何以责其敢勇战鬪、自去岁游击等兵败衄之后、士卒寒心、威武不振、臣过鴈门关、亲历广武驿以北村落、皆虏人杀伤抢掳之处、民物萧条可为恸恻、伏望　皇上矜怜边军穷乏、时　敕彼处抚按官、务以爱养士卒为重、严戒一应官员旗甲人等。不许侵扣冐支军士月粮花布。如有指以使用为名侵扣者、总筭至值银一两以上。参问毕日、旗甲人等发本处极边墩台常川哨瞭。指挥以下官员、常川带俸差操不许推举管军管事。干碍势豪、参奏重为处治。
　　一广诸蓄、臣闻为国之道、必重农桑、而务积聚、若量入制用、何以备预凶灾、故古者无六年之蓄、尚谓之急、以今较昔。实可寒心。去秋山陕二布政司禾稼不熟、各处预备仓等项、所贮粮谷甚少、邻近地方籴买告于搬输、乡村小民、皆立俟逃亡、人力不给者、坐以待毙、所赖今岁夏麦颇收、稍为接济、不然几致狼狈、乞　敕该部转行抚按官、及府州县等衙门除预备仓粮。照依岁额收贮。今后凡问刑衙门、一应轻重罪囚、纳米赎罪、及纳纸等项、不许照近年事例。收银解官。俱照旧例。各纳米上彼处预备仓。严立簿籍。以凭稽考、年复一年、仓廪所积者渐自充足、遇有荒歉、随宜赈给、黎民免逃移冻馁之患矣、
　　一省科派、　国家以民为本百姓之足与不足、盛衰系焉、臣所经州县地方田亩日益开辟、生齿日益繁伙、较之往昔、大有不同、然民储蓄恒少、用度恒苦于不足、臣尝求其过矣、税粮草束岁额有常。而国用无经。冗食太众。差役重迭。科派频繁。百凡木植颜料之物。在在增加、加以连年转输边饷。民力疲竭。无有宁止故。一遇荒歉、非流徙四方。则填塞沟壑。兴言及此、可为恸心、伏望　皇上以节财用足民食为虑、特　敕该部、将一应颜料等物、于山陕二布政司免其坐派、庶财用有所蓄、民力不重劳、值有灾伤、亦可支持。不至颠沛失所矣、
　　一谨守令、伏以亲民之职、系于郡县得人、得其人则百姓蒙其福不得其人则百姓受其害今天下守令中间履行洁白、才识优长者、固有其人、然亦有贪黩害政者、有巧饰诈伪以邀名誉者、有懵然不知民情、委法令于胥吏者、有暗懦不能制豪猾、使良善无所区别者、有严峻刑罚、视人命如草芥者、若上之人、无鼓舞惩劝之道、则中人之资、何所勉进、而仓生利病、谁为兴革、况山陕地方、连年兵荒、牧民者尤当慎择、乞　敕该部、转行二处巡抚巡按官、务须多方纠察、不时巡历、痛革迎送之弊、勿以奉承奔趋为敬、仍将官员、分为三等、廉而有为者为上。慎于守巳不能害民。而干才颇欠者为中。守为俱欠。于干办虽优。巧于剥削者为下。上等者必在旌举之列、中等者略加劳勉、下等者必行斥罢、如此庶人心知所劝惩、可以挽士风而趋于正、百姓亦得沾实惠矣
　　一重祀典、古帝王有大功德于天下者、皆世享血食、非有所黩淫是以　皇上有登大宝、肇称殷礼、即遣臣等往祭　历代帝王臣谨考　商汤王陵在荣河县北西十里、旧传陵巳为河水所啮坏不存、历代皆于岸东近地设位而祭、但屋宇卑狭、地势浅陋、不足以奉　明祀、妥　圣灵、且人有一郡一邑之功、尚建祠立庙、着在　国典、况　汤王宽仁勇智、除暴救民、为万世人君所当取法、顾可使之栖神无所乎、彼时臣祀礼既毕、曾与陪祭官参政才宽、佥事来天球、议得庙后有隙地三四亩、可以建置殿堂三间、两庑牲房数楹、伏望　陛下以帝王之祀为重、特　敕该部转行山西布按二司、分巡分守官、亲行阅勘、支无碍官银、量拨人夫、开展修葢、庶免因陋就简之失、以隆一代之典、
　　明旧章厘宿弊以图治安 
　　公为南京参赞所上
　　伏惟我　祖宗建邦立政、贻谋宏远、行之万世、亦无不宜奈何承平久则玩斁生、法令宽则奸蠹作、不及时除治、则敝坏日深、而后莫可图矣、切照南京为天下根本之地、　圣祖肇造于此、百五十余年其间　旧章虽在、而有未明、宿弊巳深、而有未革臣本凡庸、误蒙　简命、视事以来、日夕忧惶、罔知攸措、但政典之大者非一人之所专行积弊之深者非一日之所能去、谨条陈六事、上渎　宸聪、伏望　皇上仰遵累朝之典、俯察迎时之弊、断自　圣衷、下之该部、如有可采、即　赐施行、
　　一严操练以修武备、照得南京原设大小教场、神机营新江口四营军马、所以固京师以防外侮者也操练之法、诚不可不严臣节伏覩　累朝敕谕内事理、南京内外守备参赞官、四营每月该操之期、轮该一员、与协同官员阅视严切比较、以示劝惩、夫谓之每月一次。则不欲疏旷以致怠玩。谓之轮各一员。则不欲重难以致废弛。其委任之意至矣尽矣。奈何法久则宽、事多循习、今一年之间、内外守备参赞官。止是春秋会集到营二次。非惟于操练之法未严。抑且与敕谕之旨不合。合无今后除春秋二次看操外、每遇该操之日、容臣与内外守备官、轮各一员到营阅视、如此则举动便而省会集之烦。比较勤而免怠缓之弊矣、
　　一禁役占以肃军政、照得各卫军余、我　国家有百余年休养生息、惟恐不得其所、所以充行伍而严备御也、迩来营队之间。疲敝者多。精壮者少。虽有披坚执锐之名。而无折冲御侮之实。葢由禁治之法既宽。役占之弊未革尔。查得弘治十三年、该南京吏部尚书等官秦民悦等、奉准南京五府掌印官、定与二十名跟用、见任佐贰、每员十五名、俱于本府所属军多卫所空闲余下内拨用、其余役占辨纳月钱之人、尽数退出、为照近年以来各官、其老成奉公者、固不肯违　制而纵私、其贪残剩下者、亦未免谋利而忘义、役占军丁、甚至人百余名、取觅官钱、多致月数十两以公家守卫之人。为私室营辨之计。况有豪猾奸顽者、往往投托影射、生事害人、就轻而避重、蠹法戕政莫甚于此、乞　敕该部、查照前项奏准名数、申明定制、严加禁革、其役占军余、及其投托影射者、悉令退出差操、仍令各卫所通将退出、并拨过余丁姓名、造册送赴南京兵部兵科查理比较、此外但有仍前占恡贪刻之徒、听本部及科道官指实劾奏、革去官事闲住、仍通行南京科道并各卫所一体遵奉施行、如此则私役少而　国法振、行伍清而军政肃矣、
　　一革冗员以宽民利、照得南京龙江关皇城都城各门、内府甲字等库、近年以来、添设内宫内使数多、扰害军民商贾、其弊有不可胜言者、且如龙江一关。此在正德季年所添设也乃京师商贾必经之地。今守关官员增至二十七员。进关使用横取于常。昼夜思以营私。左右望而罔利。物价腾涌于市肆、商贾嗟怨于道路、其都城门之攘取至于卖菜之贫人、其皇城门之求索、至于担浆之细物、守库者立茶果之名。解纳者苦钱粮之费皆以为公逋可辨私贿难酬以致府藏不得充盈、拖欠不得完纳、　圣明之世、岂宜有此、近年累经题奏、未奉　特旨裁革、益肆荼毒、罔有忌惮、伏望　特敕内外守备官、务要查遵成化年以前事例、照数存留管事、其余多添滥设者、尽行革退、庶几民害可除、而民利可宽矣、
　　一买战马以振军威、照得用兵之法、骑为上、步次之、若营伍之间有军矣、而无骑战、与无军同、有马矣而不壮盛、与无马同、今南京各营买补马匹旧例椿朋租银凑合七两买补、正德九年、奏准增添租银二两。辏合椿朋银共九两买补、正德十一年以后、仍照旧例、不许增添、但近来南京地方马匹甚少、价值甚高、即令九两买补、尚且羸小、不堪骑操、若复减至七两、势愈难行、葢有马者固不肯低价以售于官。买马者亦安肯出私以赔于国。苟不通乎人情、曷以济乎实用、查得弘治年间奏准买补马匹须四岁以上、八岁以下价自十二两至十五两、今据此例、则太少、莫若通融区画、以合时宜、椿银固难更改、租银则可增添合无量加三两、共辏前数、本部选委廉干指挥一员、督令各营买补、待后地方马多价减、另行奏处、如此则陪偿之苦、得以渐宽、倒失之数、得以渐复矣
　　一定舡差以便进贡、照得南京锦衣等卫马快舡只、国初止为操江御侮而设。后以京师相去辽远。其器物所需。必取给于南京皆以马快舡只装运。亦一时通融渐处之计。非原设本意也。查得快舡原设九百五十八只、奉例减退一百五十只、马舡原设八百一十七只、奉例减退二十一只、中间有朽烂拆卸、而数年未得成造者、有漂流无存、累经查究追造、而未见完报者、有大修而经岁不完、有小修而累月未毕者、有遭风沉溺、车坝损坏、而甲余俱逃者、有因公差夫舡、私回籍而查拘未到者、是以舡只日益减少、其荐新进贡、除岁例照常应付外、近又巧立名目。比旧加添。又有不时取用物料造辨等项。多讨舡至五六十只者。及钦差等官往来应付、差使日益浩繁、夫甲日益贫、耗甫止帚之席未暖、而后差之装运又行、前次之债未偿、而后差之帮钱随继、甚则荡废产业、鬻卖子女、痛楚万端、无所控诉、往往逃窜他乡、父母兄弟、不能相顾、良可悯恻、至于沿河一带军卫有司、驿逓等衙门、人力竭于迎送、夫钱苦于诛求、其被害尤有不可胜言者、臣请于荐新进贡等项、一一遵照先奉钦定则例差拨、近年奏讨增添者、量行查革、其钦差往来、则少者一二只、多者不过三四只、其取用造辨等项、则少者七八只、多者不过二三十只、验装科道等官务要查数定扛、不许过违旧例、如此则舡只虽曰灭耗庶免困乏之虞、夫甲虽曰贫难、庶免流离之苦矣
　　一修舡只以便差用、照得南京各卫快舡、先年俱是工部出价成造。后以所造多不□固。如法奏准工部支价。本部委官成造、续又奏准工部出银七十两、本部出租银二十两、并变卖原舡旧板银十两、共得银一百两、为照快舡成造、必得银一百五十余两、然后坚完可用、小甲陪补过多、深为贻累、合无行令、工部量添银二十两、本部量添租银一十两、凑合前银成造、庶得工力易举、而少免陪补之患矣、及照南京内官监孝陵卫等衙门、斫取芦柴、搬运砖瓦、共该马舡三十余只、装运被各该官员、索要帮钱数多、人夫不得安生、舡只又为芦柴所压、多致损坏沉溺、深为未便、若将快舡照前量添价银成造、其底舡不使变卖、存留本府、通融措辨、改造匾浅舡只、以为装载芦柴等项之用、其各舡撑驾人夫、合行江淮济川二卫、备查各号舡只、有远年事故、征造未起者、暂将各项舡只、查照字号编补、所有解到各舡人夫、就令照号编佥撑驾、待本号舡只征造完日、另行区处、如此则快舡之成造易举、而马舡之差用有余、一举而两便矣、
　　皇明经世文编卷之九十八终
　　皇明经世文编卷之九十九
  </div>
  <div class="pagination">
   <a href="皇明经世文编_page32.html">
    上一页
   </a>
   <span>
    ...
   </span>
   <a href="皇明经世文编_page28.html">
    28
   </a>
   <a href="皇明经世文编_page29.html">
    29
   </a>
   <a href="皇明经世文编_page30.html">
    30
   </a>
   <a href="皇明经世文编_page31.html">
    31
   </a>
   <a href="皇明经世文编_page32.html">
    32
   </a>
   <span class="current-page">
    33
   </span>
   <a href="皇明经世文编_page34.html">
    34
   </a>
   <a href="皇明经世文编_page35.html">
    35
   </a>
   <a href="皇明经世文编_page36.html">
    36
   </a>
   <a href="皇明经世文编_page37.html">
    37
   </a>
   <a href="皇明经世文编_page38.html">
    38
   </a>
   <span>
    ...
   </span>
   <a href="皇明经世文编_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
