<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 31 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 31 页/共 67 页
  </h1>
  <div class="content">
   泰西日报尝谓我　朝内外臣工泥古不通今所学非所用偏重科甲上下相蒙植党营私卖官鬻爵不能量材器使有一人而兼数任者吏治不讲流弊甚多惟身家念重畏难苟安以聚敛为才能以废弛为节俭以因循为镇静以退缩为慎重以调停掩饰为熟谙夷情凡事皆有名无实所用刑具过于忍所学西法亦仅能皮毛能洞识各国政治得失盛衰利病者无几岂非教化未敷尚未处处立有中西大小义学所致若不通权达变因时制宜终难富强无异土耳其风俗政治委縻不振等语查光绪四年八月十四日英报论土耳其大小官员贿赂公行曲直颠倒有朝绾符而夕摘印者苞苴竞进贿多者得善地若贫而有才者终不得预选土王暨部臣明知亦拘守成见委靡不振谓小亚西亚如此办理恐难富强何不通国更张于是论议纷纷渐有因循推诿久之并前议亦不提土国之病在于不迅断欲振不振非一次矣所以然者世官爵裔生长纨未尝出国门一步如井底蛙何尝见一善政民之颠连呼号如无闻见即亲睹之而以为与我无涉欲其保全疆土难矣按中国未必如土耳其国政之甚清廉之官尚多惟惜不洞识外国利弊情形拘守成例因循苟且但顾身家性命耳噫此皆道听涂说未读　列朝　圣训及名臣奏疏之故今特敬述一二为阅洋报而随声附和者览焉恭读　世宗宪皇帝批谕李敏达公雍正二年七月二十五日疏曰封疆大吏关系国家隆替若得有猷有为有守者二十余人分布寰区之内俾各临民敷宣教化则天下大治计日可期矣无如英髦罕觏即能公之一字亦不易获朕只得随材器使量能授职徐观后效耳雍正十二年　批谕广东总督鄂文恭疏曰身膺封疆要任当远大是务不宜见识浅狭公私界限祇在几微念虑之间一涉瞻徇即为负国溺职重则贻累功名事业轻亦难免物议于己毫无裨益无如烛理不明者比比皆然每争趋些少光荣以图目前快志遂置日后无限悔吝于不计也仰见　圣明虚怀集益洞悉吏治利弊知人善任不拘定格不主故常又读雍正二年七月二十五日李敏达公一疏其中论用人之道保举一端种种流弊略曰婪财纳贿卖官鬻爵其所恃结纳廷臣年送规例故穷奢极欲毫无忌惮至所用之人大抵非门客帮闲则光棍蠹吏以至微极贱寡廉鲜耻之徒不行[夤](寅)缘钻刺之路尚有何事不可为甚至道厅与堂官结为兄弟微员认为假子是以卖官惟论管钱粮之多寡以定价值之高低且题补多系赊账止须印领一纸补后方勾通开销果能照领全楚则为廉干之员再有美缺复又题升用人如此凡有才能而顾品行者不惟无人援引率皆怀抱羞恶奉身而退又谓用人之道所关甚大举大吏不徒论其操守更当考其经猷不徒贵乎意见之不拘尤当求其执守之无偏且封疆重任有统兵守土之权若高言淡漠必致武备不修有察吏安民之政倘激扬失当必致人心不服即有好官用非其地不惟不见其长而适以彰其短欲其胜而愉快也难矣若人地不相宜虽清官尚至流弊其节操未优者乎此举大吏又之不可不详慎也至于保举有司若不考其实而但录其才则轻浮躁率挪移科敛之弊即出其中且仅采其声名粉饰沽誉钻营欺蔽之端亦寓其内惟操守一节实心为难然犹昭然于人耳目之事真伪可以立见止在保举者之公私耳臣自履任至今每细心阅历各属员其庸碌无长贪劣废弛者俱不足论观其颇有声名素称才能之员一一考其实有差委奔走之事则长于办理而抚字催科无一可取者有长于吏治而疏于出纳以致钱粮亏空者有利口捷给论事多中而于职守事务全无实济者又有一等巧于钻营专工窥探上司之性情嗜好曲意迎合甚而言动气象无不体贴效法以求酷肖遂致彼此投机一遇保举舍此而谁岂知图得保举则从前之官小而不少露锋芒者至此得志而本色尽现此又才用于诈伪而其患尤烈者也更有风厉之官不近人情循良之吏反滋弊窦凡此数等皆以才名而多于地方有误倘保举者仅以才能二字塞责鲜有不贻害者

臣请嗣后凡保举各官必令注明所长不必讳其所短验过成效确有实迹以备　简用必求人地相宜方有裨益也既尽力任事则非徒承办目下各项案件遂为称职当思培植地方元气作何未雨绸缪整饬通省属员作何宽严并济务期上有益于　国计下有利于民生凡用人理财经画未久化导积习惩创愚顽稍为　朝廷分劳宣力方不愧于此心且身为封疆大吏必有经文纬武之才博古通今之识庶能不动声色措置咸宜又鄂文端疏曰窃惟国家政事祇有理财一大事田赋兵车刑名教化均待理于此财不得理则诸事不振故孔子不讳言财曰有大道本诸絜矩而财非人不理人非用不得理故为政在人人存政举归诸一身是用人一事自大吏以至于一命皆有其责而一身之分量等级庶政之兴废优劣胥视乎此未可不勤勤用意者也独是政有缓急难易人有强柔短长用违其才虽能者亦难以自效虽贤者亦或致误公用当其才即中人亦可以有为即小人亦每能济事因[材](财)因地因事因时必官无弃人斯政无废事　朝廷设官分职原以济事非为众人藏身地但能济事俱属可用虽小人亦当惜之教之但不能济事俱属无用即善人亦当移之置之忠厚老成而略无才具者可信而不可用聪明才智而动出范围者可用而不可信也又云诸国各种蛮贼凭陵江外忽出忽没并无定所肆其凶残莫可迹不独人烧寨视为泛常杀兵伤官目为故事而文武专司懦者托言縻巧者熟筹利害纵报知督抚提镇率皆互相隐讳以为妥协间有建议征剿者非以为好事即指为喜功此数百年相沿锢习即近十余年来亦不无瞻顾者也又史文靖疏曰督抚为　特简之大员信任专而委重一切兴利除弊整纲肃纪之事尤当不避嫌怨不惮勤劳不博长厚虚声不踵因循陋习事事凛遵　训旨实力奉行庶几民可以安吏可以察政可以举教可以兴贪墨知[惩](政)豪强敛盗风止息国富阜盈文武协和兵民辑睦方无忝节制之重任方无负　简之　殊恩今试问心自揣果能如此奉行尽善经[理](历)咸宜乎夫督抚者吏之表率也政治者斯民之观化也若大臣身任封疆不能使地方日有起色风俗日见雍熙其何以膺节钺而无愧乎故必行之一年则有一年之成效行之数载则有数载之规模而悠忽从事苟且自安皆当深戒也虽才具或有短长智虑或有深浅而有志自励者无不可学习而至试观今日督抚事事悉能仰遵　圣训而又克尽抚绥封疆之职其吏治民风实有可观者非仅行一文张一示遂可为遵行不怠也亦非举一吏劾一官遂可为奉职无欺也即不然或奉　谕旨[勉](免)行数事畏天之威矫饰一时者皆不可为臣心已殚臣力已竭也大凡人臣奉　君此心惟知有　君而不知有人不知有己斯可以任封疆之重矣盖心者身之主此心既肯许　国自然公忠自矢至诚无欺不必有意迎合而办理之事协于至当不易之理自能上契　圣心矣愚按当时　君明臣良民康物阜致治之隆非无故也何西报尚谓我国　君臣偏重科甲用非所长因循粉饰不能虚心讲求吏治耶然历观古今中外各国无不有君子小人是在　朝廷无偏无倚使贤者在位能者在职是非黑白不致颠倒混淆庶几源洁流清共济时艰也夫

　　疏海防用人议
今之世若以御夷灭寇危疑大事另责之一流人而富贵爵禄则以备科甲诸途以资格而得之者享用位置之具夫是以人才不出而时事日坏宜丕变其局以才德俱优能当大事能御大敌为第一等而辅以忠义果毅朴鲁英锐之士各出其心思才力以应天下之务大才办大事小才办小事一月课一月之效一岁课一岁之效庶空疏庸懦者无所自容而真实干济者得以汇进若筹饷练兵造船简器诸事不待谆谆告戒而彼固措之裕如如湘淮两军之平粤捻　朝廷不过与以大权初何尝遥为节度故中兴机括以　皇上能破格用曾国藩而曾国藩能破格举李左诸人以成鼎足之势而收勘定之功今外夷鸱张东西交关或盐我脑或据我腹或披我舆图或荡我边陲外有逼之势内有窃发之忧而　朝廷犹有守常格用庸人是何异驽马负重陟峻阪渡江湖而无知风信识水性之舵工其有不颠蹶覆没也耶方今天下人才为急而所用之者皆失之计典之设皆虚文其待庸愚也似宽资序以外无特擢其处异材也反窄驳诘之部檄纷然其守定章也似拘保荐幸门大进杂流也反滥宽之弊在大吏不得人窄之弊在登进无其径拘之弊在胥吏操其权滥之弊在考核无其法今欲矫之计惟有严黜陟之典开茂异之科省文法之烦行保任之法而其目有三首在作其气次在广其途终在尽其用人之才智束缚之则敛阻抑之则消困阨之则变方今仕进科甲为首捐纳军功荫袭劳绩议次之苟非出于数者之中虽有奇尤莫能进也即幸而出于数者之中皆以资格限之条例拘之见焉而不能举举焉而不能先天下之心日趋于靡熟而无所止极积弱之病殆由于此待鹤山人曰或谓　朝廷大臣多属年老之辈遇事遵守成例粉饰因循不求远效茍且目前之安动谓年已老耋中外有事彼不及见凡中外交涉案件总以靡推诿敷衍了事为能只知聚敛节省经费以媚上外观均以为老成持重慎清勤三者俱备可谓公忠体国矣殊不知国家积弱皆误于此辈譬如大病之人尪羸之体不急投以大剂而庸医犹以淮山茯苓清淡之品治之尚谓其味和平中正耽误时日至死不悟悲夫夫资格之说承平无事犹可用之然南北朝拓跋氏之亡识者归罪于崔亮之停年格乎处至变之局为济变之人而犹日日习常蹈故事事牵义拘文是犹救焚拯溺而仍复雅步从容也且资格云者聚天下之智愚贤不肖而一视之谓也甚便于庸愚而甚不便于[英](庸)杰甚利于私室而甚不便于公家今之京外百官苟能积岁累月而不夭其天年无不驯至大位而富贵终其身故于庸众甚便而彼非常之才卓荦之士一格于例则有下僚而已耳沦弃而已耳故于英杰甚不便忘公徇私之徒既荣其身以及其子弟亲戚友朋乡党其始援例以进其既积资以升　朝廷取贤敛才之具尽为臣下营私植党之端故于私室甚利由是而官阶之次序缺分之先后皆彼所默计自揣为操券刻期之事而不问官守尚有何事迨既得之固知无显慝大恶永无失职之日盖其人既入资格之中既不能挤之资格之外而彼固终身享资格之利矣人才之高下器局之臧否当局者即欲转移而莫由故于公家甚不利且今日之人才如练兵筹饷造船简器出使驻洋皆无资格可守亦非资格之人所能为力应请暂行破格广罗人才以备任使此后局势振兴外患稍纾再议经常之道变通之法破之之道有三一任勋劳德望之大臣而衰庸熟在所必黜一收立功之文武而滥竽幸进在所必除此谓作其气人之资性不能兼长治繁剧者未必娴军旅习韬者不必擅文章多其途则策进胶于一则众长废宜更设数科曰学通中外曰精熟韬令曰天算制造使命专对荐而试之超卓者不次拔擢其乡会第三场与头二场并重专取切要着明有裨于时务者主司不得以迂泛陈腐及小学命题其　朝　殿诸试关系尤重删除忌讳格式令其剀切敷陈勿以小楷试帖为弃取盖此二者无用于世无关于人尽人知之而工此者亦复不易耗有用之心力开躐进之梯阶夫今之翰院科道军机章京即他日之内外大臣取之以此而用之以彼何怪其敛手无策也武乡会加技艺场一如击刺枪之类与骑射并重其道德方正廉退卓荦勇略绝艺之士无论仕与未仕内外达官皆得随时举奏此谓广其途知而不[能]用用而不能任任而不能专其病或在谗忌挤排或在迟疑拘泥其不能收效一也宜大破成格全删制肘灼知其才则用之任之灼知其大才则任之专之即予以用人之柄其或治兵而兵不精主饷而饷日馈用人而人不当则随而谴之黜之甚则诛之夫前有千金后有猛虎而不劝者必非人情此谓尽其用

　　捐纳　　　　　　　　　　　　　　　　　　　　　　　　　　　　
郑观应

捐纳一途昉于汉之纳粟得官本衰世之政而行之于今几视为终南捷征窃以为此必须改革者也何则官所以维持公道者私心不绝则必公道不明捐纳者仕板未登债台先筑势必剥民偿欠蠹国肥家其或称饶富号素封者而以钱卖官亦复同于垄断纵使清廉自矢亦不能取信于人夫鬻爵卖官乃弊政之尤此盖古昔权臣乘便营私借是以窃朝纲而收物望所谓拜爵公朝受恩私室也今之捐纳几同市道明相授受因无虑此且捐班中正多奇士明白世事或胜于科甲之人今欲一旦骤行废之天下怀才求仕者得毋因此而觖望不知吾正欲使天下之人人人皆可以为官天下之士人人皆可以从政惟必先废乎此乃能兴乎彼耳且夫捐纳之中亦有数等抱理繁治剧之才而屡试不售怀御侮折冲之而资格不符捐纳不行则其人何以表见矧与其奔竞权门夤缘窃爵孰若输资国帑得遂明扬此捐纳之实情也今吾将于数等之中为取才之方而公之以选举若存捐纳之一途则才将以无所鼓励而自废以废才而授之政非所以重名器也官者出与民间办一切公事者也其人而有能则人必乐其为官是官无求于人而人有求于官夫至人求而后为官名器之重则真重矣其能副乎民望可知也其能善于从政可知也以是治民民必蒙其福盖其人地与民相近情与民相亲必能视民事为己事而于职自无废弛民自日征其悦服矣官民一气而世或不治者未之有也而非先废捐纳不可夫取才者视其法之真伪以真法取才则真才出而伪才去矣以伪法取才则伪[才](法)进而真才亡矣今当振奋之初事求实效必自官场始而官尚清廉必自废捐纳始官之大患曰贪捐纳者输资于国而欲取偿于民求其不贪安可得乎夫国家不患有谋利之人而特患其谋利之不善盖利赖不兴则民生不遂民生不遂则国势必衰则何不令捐官之人转为商贾作商得财人皆仰之作官得财人皆鄙之孰得孰失不待智者而自辨矣中国民殷物阜世之席丰履厚者最喜于邀爵秩以为荣捐纳若设则国家亦有所资捐纳者当给以虚衔而不以实官是或一道也至于豪商大贾巨室富家或乐善好施或急公奉上亦宜宠之以簪缨荣之以衣顶以励庸流用知劝勉亦为情理兼尽惟不可使之身临民事夫捐纳之弊其害已至于不可问即使旅进旅退无所短长而捐纳之例存则为官失治平之本领捐纳之例废则从政得称职之真才张弛之机[实](会)系乎此盖捐纳既停则凡人一技之长一艺之擅皆可以为官而有志于技艺者无不见其专长独擅凡一法之善一事之能皆可以入政而留心者愈众孰得而掩其所善没其所能如是又何俟乎捐纳也哉且天下之才有以鼓励之则无限量吾将以无限量者收才才皆入吾夹袋之中是无才非吾才矣盖捐纳留则才隘而私捐纳废则才广而公必然之势也民既不捐官而为商宜令民间纠合公司大兴商务如利薮可兴办有成效者国家给以称颂功牌若生意不前折阅负累者国家许其报穷免究如此而商务不振者未之有也今华商之善贾虽西人亦自愧弗如捐纳一废则善攻心计之流皆转而为斗智投时之举而国家之阴受其利者多矣且夫人之所重惟利与名使为贾者不得为官则人或以商务为浊流而鄙夷不屑乃为官者正不嫌其为贾则人将以商务为正路而黾勉以图商贾如中有品行刚方行事中节者人必举以为议员以办公事是求利中不失其求名之望求名中可遂其求利之心官由众举而来磊落光明比捐纳者之婢膝奴颜声价百倍矣故捐纳行虽欲求好官决不能得捐纳废虽不欲好官而官将辞之不得矣且也捐纳废而后好官出好官出而后公道明公道明而后民志畅民志畅而后国运昌我　国家宜知所务矣

　　停捐纳论　　　　　　　　　　　　　　　　　　　
王韬

天下自捐纳之开朝廷之上几有市道焉内官自即中始外官自道员始以次递下一切皆有价值而更复减价折值以广招徕从此守财乏虏纨之子只须操数百金数千金数万金以输之部立可致显荣朝犹等于负贩夕已列于缙绅矣其用赀尤多者即可领凭赴任其指省分发需次省垣者亦复随行逐队听鼓应官公然以为民上自居矣但得与上游相识或有世交旧谊立可得优差或分派之厘税各厂月取数十金或百余金而问其果皆实心办事否则月至不过数日余皆委之司事而已各厂事简而人众不过上游以此为调剂而已其所以糜费　朝廷之府库者不知凡几是挟数百金数千金而月收其利至于无算但在厂当差数年而捐纳之赀早已全偿及其挨班得缺取盈于民尚忍言哉近日行捐员考试之法以观其通否而所出之题则策论也闻悉系倩人代作不过照例纳金以饱阍役之囊橐而已若是者仍非甄别以文字而仍索取其货贿也其有不觅代倩不纳苞苴者则必墨污其卷涂改其字俾置劣等盖法立而弊生如此夫所谓捐纳者原与科甲不同使必能以文字争长则又何必舍科甲而就捐纳哉今必试之以必不能之事而曰不能则汰之是亦矣乎居官莅民独任区区之文字乎其见亦傎矣为上游者独不可于接见之顷询之以时务试之以谳狱示之以疑难案牍只于数语之间即可觇其才识自此二三次或四五次其胸中所蕴能堪治民与否当必昭然洞悉才者进之不才者退之固易易耳无奈今之为上游者祇以情而为瞻徇请托为引援钻营为阶进财贿为升擢逢迎结纳为与惟便其一己之利而已其所谓贤者未必贤所谓才者未必才官方何由澄[宦](官)途何由整肃哉原夫捐纳之初已以利始至此而责其志趣卑污亦晚矣捐纳之弊大者病国殃民小者空糜廪禄故不废捐纳天下终不得治然则今日各省所捐之员将尽汰之乎抑另试之以别事使其各奔走乎吾请为上者大加察核汰其不肖不才不能者而擢用其贤者才者能者沿海之地则先试之以洋务其在他省则先以理财各事试之果其不竞不贪而后委之以民事必倍昭其郑重而彼自奋矣或曰为仕者贵乎才具通达政体明察利弊以爱民之实心行爱民之实政往往见科甲出身者仅知诵读时文迂腐之气不可向迩否则自恃为正途人员骄凌贪愎为人所不敢为而捐员之抚字催科反出其上故才居报最行堪卓异者多出捐员之中是则何途无才捐员何不可与科甲保举两途齐驱并驾[哉](者)不知捐员之自拔于寻常者千百中之二三而已其足以坏　国家之大体为盛德之深累者实无穷也蒙故以为捐纳一途万不可不停然则今日之军需兵饷所以补苴正赋者将从何出此时帑项已极形其支绌再裁此此其势实难此筹　国是者断不肯听也吾以为无难也捐纳一途但当如汉家纳粟之例以虚衔而不能给以实缺此外则如虞廷金作赎刑之例但许赎罪而不能求官且每年诏各直省督抚痛裁糜费厘税各厂止设一官以专责成其余一切罢之即以羡余归之　国家且亦思捐例日开捐员日多现已有壅挤之患再阅数十年将所谓官者满街悉是地皆然烂羊续貂之诮重见于今日矣岂　盛朝之所宜有哉矧乎兴利之法于今实多又何必鬻爵售官至于累民病　国如开辟矿务整顿鹾纲鼓铸钱文皆今日之要务也何不次第举而行之呜呼宜废者不废此民生之所以日敝　国计之所以日绌也当行者不行此财源之所以日竭而利权之所以日落也徒令天下有心人抚怀宦习蒿目时艰虽焦唇敝舌大声疾呼而终至于无如何也

　　请永停捐纳实官议　　　　　　　　　　　　　　　　　　　　　　　　
潘敦先

史记司马相如以赀为郎汉书食货志令民得入粟补吏捐输之例由来已旧然必家有余赀而后输将献纳以尽报之忱得遂进身之路此中非无人材也乃自捐例愈推愈广家非素封人思躁进或趱凑于亲朋或借贷于商贾将本求利其弊何可胜言哉查我　朝捐输助饷始于三藩之变实为不得已之举　宣宗　文宗御极之初首停捐纳当日播为美谈嗣因发捻肇衅又议举行收数未见嬴余而仕途益[形](行)庞杂近十年来海防郑工先后广开事例准捐实官内而部郎外而道府均得以纳粟拜职且能统压各班易于得缺今郑工虽已停止而海防展限年复一年不识伊于何底夫捐纳本权宜之计然贡监封典职衔其所以为宗族先交游光者究无关于民社不为后顾之[忧](尤)若实官则各部司员为天下出入事权之所属除吏礼二部例不掣签外其余部寺各有职守岂能充人[捐](损)捐纳是以员滥选耶至道则巡察数郡府则表率一方推而至于州县寄以人民寄以府库寄以钱粮征收责任尤重自古未有不慎选牧令而能治天下者也居今而论当请永远停止为第一义窃尝盱[衡](卫)时局旷览古今而谓实官之不得不停者其故有三一曰所以慎重名器也传曰惟名与器不可以假人　国家一命之荣一级之赏皆所以录微劳而不能冒滥实官则将与之以缺欲为民上者乎乃或谓实官既停捐项必因之愈减奈何曰是无虑此乾隆年间常例每岁捐监捐封级等项收银约三百万今捐例虽广而每岁所收反未见旺何也盖名器重则虚衔弥觉其荣虽多费而有所不惜名器滥则实职不能骤获即推广而未必乐输如从前翎枝几及万金今则五品及千足矣而蓝翎尚可减半是以富家子弟莫不翎顶辉煌名器之滥无过于此今诚将实官停止而仍留捐监捐封捐级等项人知名器之贵而踊跃愿输想收数亦不至于过绌于国计无纤毫之损于吏治有澄清之益转移之机非细故矣实官之不得不停者此其故一二曰所以分别流品也道光中朱孝廉凤鸣叩阍进所为尚书题论其任官惟贤一论传诵京师有曰我　国家用科目君子与小人参半也用捐班则专用小人矣虽所论不无过激　国朝捐班如李公世杰傅公鼐者人安得以小人目之顾特千百中之一二耳欲求一二于千百中不亦难乎夫科甲人员非必尽属廉洁而念自读书考试历数十年之辛苦博得一官一旦因贪去职所得不偿所失之大即或不肖偶萌贪念亦有所顾忌而不敢为者捐班则所费既多一经到任后无非肆其掊克之谋以为取偿之计迨囊[橐](蠹)既饱即以余赀捐升府道较之为循吏者以卓异升迁不更便捷乎纵令发觉严参而彼已为富家翁矣捐纳人员大都如此实官之不得不停者此其故二三曰所以疏通正路也近来捐纳与军功两途并重部寺各署额外司员少则数十人多则数百人衙门以内司署为之拥挤内城以外租宅为之昂贵至[各省候补人员向来以道为最少今亦多至数十人府厅州](尔百计钻营无所不至于是捐纳未久者反有所得而正途)县以数百计丞佐杂职以千计一遇优差便尔百计钻营无所不至于是捐纳未久者反有所得而正途资深稍知自重者竟无可容补缺亦然即用大挑诸班非十年二十年不能得缺而捐纳继获劳绩人员反可出之于酌补夫酌之一字固悉随大宪之心不必以资格论也而尽先得缺可计日而待乎春秋乡会两举人材辈出不知凡几而得展其经济为国家大有为者而不及十中之三未始非捐纳一途为之壅滞也实官之不得不停者此其故三有此三者而犹不永远停止是实贪一时之小利而昧图治之大原也可不慨哉刻下军事既定关税可以补苴地方既平京饷可以全解尤宜权轻重而酌去留或即以水旱偏灾尧汤不免大工大役时有所需犹不如借国债之为愈查泰西各国若有大事可使民间借贷动辄千万或每年仅取千金或分数年连本归还隐寓藏富于民之意今中国若行此法由各海关经理俾闾阎深信倚仗不疑先小试其端留后日告急之途亦未雨绸缪之计也较之开捐例流弊尚浅而取息亦轻捐纳名为报实则百倍取偿国债人尽望还多则民心愈固惟必先有银行使民信而后可故前云开设银行实当今之要务也若夫洋债则利息虽轻而猝遇兵端更向何国商借土耳其波斯皆前车之鉴也断断乎其不可是为议
 
　 
卷二十三　吏治二吏治

　　筹停捐三议
李经邦

捐例之开本国家不得已之举其初筹饷之中寓忠之意仕途虽杂动需千金犹非中人产者所可致自军兴以来饷糈不继捐纳之章递为减折手持四五百金者亦得一行作吏故仕途拥挤人才太多而用才者转不得用人之道各省大吏虽亦时加参劾宜可渐次清厘无滥竽充数者矣无如捐班过多通计候补人员自道府以至佐贰大省二三千员即云贵边省亦有千余员纵不能尽予补署而差委之轮转或可藉以均惠且藉此并可试其才是以承平日久而各[局]不能撤也帑项支绌而差使不能裁也又其甚者一窍不通徒以铜臭熏天于于然弹冠而来得以列名仕版彼其志亦不过藉以光耀门楣炫示乡里为戚族交游光宠问其治民若何其报国若何彼固懵然也一旦营谋得缺不恃幕友之贤否未能详察而胥吏辈更得上下其手如丐者之撮弄沐猴若偃师之提掇傀儡而彼目不识丁之俨然一官直不啻尸居余气其足以为害者何可胜言前时廷臣曾计及此乃奏请严定考试捐纳人员章程其法不可谓不善惟朝廷既开捐准人纳赀为郎初未尝明悬禁令谓文理不通者不准捐纳今于到省之日忽然考试其文理彼必曰是何异引人上屋而拔其梯也朝廷不欲贻人以口实不得不稍从乎宽而各省大宪又仰体此意遂致宽而又宽所谓考试者不过写一履历虚应故事于其文理一层从不提及以致仕途庞杂不能肃然今不欲整顿吏治则已如欲整顿吏治则非永停捐输实官不可然国家因饷项不足而开捐若实官之捐例停止捐断不能踊跃将何以裕国用乎窃谓永停捐输非借国债不可欲借国债非行钞票不可欲行钞票非设官银行不可此三项有关于国计民生裨益实非浅鲜中国苟毅然行之参以西法微特可以永停捐输且可收回利权谨条列于后以当刍荛之献　一议试借国债也泰西国债之法实创于中国周赧王借民财而不偿筑高台以避此法遂废泰西则至今相沿凡遇大工大役无不借国债以经营债员愈多亦人心愈固遇有外侮兆民无不解囊数千百万金可咄嗟立办承平时但使利息有着债本亦不急于取偿中国未开此例故一有兵荒河患筹国计者动辄以开捐为事坐令名器愈滥吏治愈淆其取偿于国者更百倍于国债之利今欲永停捐输不如试借国债惟中国向无国债之例不妨先借商为渐开国债地步由藩运两司粮道关道等员各认借若干万加以印票定以限期指明何项公作抵并由各州县向盐商绅富汇号典商分头劝借每年认利若干作正开销即由地方官按期给利晷刻不逾以昭大信则国债成矣国债既成虽实官之捐永停又何患饷项之匮乏乎然非印行钞票不为功　一议颁行钞票也元明以钞票为虐政咸丰初亦曾用之而卒不果行其所以不能行者由于在上者先视钞票较银为轻民间持钞票者支取无从缴还不准是情同诳骗也西国则不然以钞票为便民之举有一万之银始发一万之票丝毫无所折扣钞票之行不行其关键全在乎此昔俄国帑藏空虚当局者印造钞票数百万颁发各处谕令输纳官项皆用钞票而不用现银一时民间争以现银购票顷刻立尽而库中顿存现银数百万不过一转移间耳

中国苟仿而行之示以信实要以恒久凡有钱粮官项一律以钞票输纳倘库吏户胥有阻挠等情弊准持钞者赴官具控严行议罚则刁风自息钞票既可通行即永停捐输异日苟有急用亦有所[恃](持)而不恐矣然非设官银行则钞票所行犹不广也　一议设立官银行也西国开设银肆皆合众力而成如英以伦敦所设为总肆其余悉属分枝所出钞票动以百数十寓商人以票支取无不立故能行之久远中国欲设银行当先由各省藩库拨存项印成钞票仍令巨绅富商承充入股各具回环互保甘节声明为首几人各出资本若干议招股分若干颁发钞票由司转详督抚咨部领帖其行中规模亦照西例以有限无限为别有限则罄其行中之本银为止无限则于本银既罄之外各股东再紏现银以至欠票归清为止每岁由藩司查核行中钞票流用于外者若干存储于肆者若干必使行钞与存本适相抵乃可否则再行紏本查核之后刊示日报俾遐迩咸知商民自深信而不疑矣银行设则钞票以行钞票行而国债可借至于国债可借又何必再开捐例乎吾故曰欲停捐纳非借国债不可欲借国债非行钞票不可欲行钞票非设官银行不可也　以上三条在不明西法者以谓与永停捐输无关不知中国苟有银行通行钞票则国用不足即可贷诸银行指明以何作抵每年付与子金其利仍归之民较之开捐例以坏名器借洋债以成漏其孰得孰失不待智者知之矣今中国虽有银行而钞票通行尚未广允宜实力整顿去弊兴利一且实心为国者起然行之则富强可立待也若夫虚衔封典似与实官有别不妨仍设局收捐俾挟赀者得以遂扬亲荣身之志也谨议

　　论捐实官之害　　　　　　　　　　　　　　　　　　　
杨毓辉

史记司马相如以资为郎汉书食货志令民纳[粟](票)补吏捐纳之制由来已久至我　朝招民知县以来亦时开捐例藉以筹备京外饷糈原为　朝廷万不得已之举故皆暂行而非常行若久行而弊必滋不但无补军糈抑且亏　国计是以我　宣宗　文宗御极之初首停捐例当时以为美谈嗣因发捻肇衅需饷浩繁不得已徇廷臣之请始又举行推广捐例固知开捐非　列圣意也顾今收数未见赢余仕途益形庞杂尝考乾隆年间常例每岁捐监捐封捐级等项收银三百余万今捐例既已折减以示招徕而每岁户部收银不及百五十万之数是何故也盖名器重则虚衔弥觉其荣虽多费而有所不惜名器滥则实职不难骤获虽减数而未必乐输人情大抵然也自顷军务告竣饷需大减如谓　国家阙此数十万之经费愚有以知其不然矣近十年来捐途多而吏治日坏吏治坏而世变益亟世变亟而度支益蹙度支蹙而捐途益多是以乱召乱之政也居今日而欲肃清仕途澄叙官方诚以停止捐输为第一义或谓各省之饷虽云大减然户部之库仍绌停止则经费何出愚以为法久则变变则通变通之方固不容缓其法当留封典虚衔以及捐贡捐监而已其它实职杂职与夫升衔加级等项概不捐输永远停止且令天下晓然知非曩时甫停复开之比自人人知名器之足贵也则户部收数亦不至于过绌　国计无纤毫之损吏治有澄清之益仕途无冗杂之形京外有疏通之意转移之机非细故矣夫　国家立贤无方科目出身者亦未必皆贤输纳出身者岂尽不肖然科甲人员虽未必尽属廉洁而自念读书考试历数十年之辛苦偶得一官一旦因贪去职则所得不若所失之大即不肖者偶萌贪念亦有所顾忌而不敢为也在外省自道府以至佐杂等官皆准捐纳丞佐杂职尚无民社之责维道则察数郡府则表率一方州县一官寄以地方寄以百姓寄以城池府库寄以钱粮征收责任尤重自古未有不慎选牧令而能治天下者也然则纳资阶进亦不宜视之太轻今则持数千金之本俨然为数万生灵托命之官其所费不多得之原易一旦出膺民社无不肆其掊克之谋以为取偿之计略一侵吞已逾原捐之数迨宦囊既饱即所余捐府道大员较之为循吏而以卓异待升者不更快捷方式乎纵令发觉严查重究参革查抄而所侵之项已归无着而彼已为富家翁矣　国家所赖者惟正之钱粮捐输不过补助于万一若如此明效输捐暗亏帑项通盘筹算是得于输捐者少而失于帑项者多皆因捐一实职所费无多有力者子弟相沿争为垄断无力者借贷而至易于取偿官不安于末秩士不安于读书众志纷然趋于利宜其只计及州县之钱粮而未尝计及地方之百姓也以本求利欲其自爱其可得耶此其故非开捐之为害而实职之为害昭昭然矣从前军饷浩烦设局开捐一切　朝廷实为不得已之举刻下灾歉间闻军需稍减关税尚可补苴海不扬波河流顺轨京饷亦能全解似宜权轻重而酌去留庶得清仕途而肃官方也昔阎敬铭在农曹时详知铜局每次所入出于封典职衔贡监生者十之七出于实职官阶者实十之三令统计一岁所入不过百余万两其间报捐实职者尚不及半然少此数十万金于库款当无所损宜将实职有关乎吏治者亟行停止其余事例惟封典职衔与捐贡监生者不妨暂留所去者止一时之小利所持者实图治之大原关系实非浅鲜也

　　富国不在捐输论　　　　　　　　
孙兆熊

大抵天下事不外利与害两端利害相反而实相因利于此必害于彼利于轻或害于重苟徒狃其利而利不思其害卒之利之所见日少害之所见日多如捐输实官是已查纳粟之举本非善政特以军兴而后　(中)国用益繁正供所入不足以应度支乃开捐输之例捐之类亦不一为武备而行者曰海防捐为河工而起者曰郑工捐天灾流行抚之资无所出于是又有各处赈捐近来虚衔封典以及各项实官俱准减成上兑凡家资富足志切显扬者无不慷慨乐输冀邀荣宠而捐实官者纳款尤多似于　国计非无所裨也又何必轻议停捐乎虽然度之以理揆之以情不停虚衔之捐犹可也至捐输实官非特宜停并宜永停盖停之于一时害虽消而仍长停之于万世害既泯而不萌而[其](且)利害亦宜辨使其利之数远胜害之数以言不停犹可也即使其害之数仅同利之数以言不停亦可也乃以今观之所利不过聊助度支试思天财所蕴地利所藏足以供度支者难以恒河沙数诚能精心考察加意讲求何在不可以致饶即何在不可以谋富而必欲藉捐输以求利乎且捐输实官不停其害正无穷也自来名器不可以假人昔孔子见繁缨之僭犹且讥之官也者上以承流下以宣化　国家之所倚赖闾阎之所仰望者也得其人则政简刑清可臻上理不得其人则舞私舞弊贻患良多今既可捐而得则不肖者必众诈妄者必多名器未免太滥也是则足以害　国体也设官原所以卫民而捐输者则惟知剥民削民竭民之脂膏敛民之货财此辈每多市井之徒读书既不成经商又苦榷算不精乃百计千方藉亲朋之大有力者筹报捐俟得有进项加倍缴还或四六分是其初捐之意本为谋利而来而又恐日久或遇事被参乃乘机会苛求勒索无所不为迨至上宪知觉参劾而私囊已饱矣是则足以害民生也官之能否事前虽不得知要必须气识学问数者擅有一长方可居乎民上捐输者大都学识全无及乎莅官自念胸无点墨事事皆使幕友代行己则惟有饮酒行乐以享清福而已幕友知其然于是舞法弄文肆行无忌而政事不可问矣是则足以害政事也比来保举及科甲人员已觉拥挤往往需次十数年不得补缺今多财善贾之辈相与倾轧一遇缺出不论班次先后捐足花样者便可先补而一二干济有为之才反落其后黄钟毁弃瓦缶争鸣豪杰未免灰心矣是则足以害人才也子夏曰学而优则仕是为官必须从为学来也今则纨子弟平日惟慢游是好何曾学问一旦输数百金或数千余金即得显荣其用资尤多者立可领凭赴任故朝犹等于白丁暮即列于官职越数月俨然握印矣问以律例则不悉询以民事则不知而欲其措置裕如岂可得乎仕途之庞杂如是是则足以害官方也恣睢暴戾亦足干天地之和而召疹疠之气历来贪官污吏载在史册班班可考今之捐实官者既系豪富则素来本有骄傲之气一居官位必更横暴逾恒峻法严刑皆所不免也是则足以害天和也其害如此之大而言所利又如彼之小然则停捐实官之议可不毅然而行乎停捐之道奈何曰莫如惩前莫如毖后莫如借国债以补不足集公会以使有余请详陈之何谓惩前开捐已久一官捧檄捷足先登者不知凡几矣

今欲停捐则可塞后来之路而先捐者断不能令其罢职则亦惟设法惩之以免贻害地方而已惩之法何在一在考试将捐输出身各员一一查明由督抚定期考试不准借故推诿倘临期不到据实参劾不容宽宥届期考以律例及时务等论考取者各回本任不例等者定以处分则幸位之害可无矣一在察访察其品行访其声名果系精明干练勤政爱民准予保举以示鼓励其有贪污不职躁妄多端以及怠于听讼昧于用人等情虽经考取亦严行奏参则无行之害可免矣此惩前也何谓毖后往者不可追来者犹可及也自今以后凡道府同通州县佐杂等职止可捐虚衔不准捐实职将实职捐章永远停止则大腹贾虽有多金不得乎官位从此在官者必无鄙野骄妄等员而民间不致受其患爵禄不致过于滥可绝无数害端其有关于大局岂浅鲜哉此毖后也然则借国债以补不足也奈何捐输既停捐款必少非借国债以补不足不能裕饷需也泰西皆有国债计英国三千五百六十兆法国六千二百五十兆德国一千兆奥国二千四百八十五兆俄国三千六百兆意国二千二百二十五兆大吕宋国一千二百零七兆五十万是各国皆有国债中国亦何妨试行但洋最为漏不如借民债欲借民债应造钞票先于　京师设立总银行其外省要道通衢贸易繁盛之处皆设分行明定章程昭示遐迩制成钞票推广颁行之则国用自足统计　国用每年需六千余万倘造三千万钞票与宝银搭用举凡发给兵饷支于养廉皆用之至于收抽厘税输纳钱粮亦准民间用票上兑自可上下流通度支饶裕况钞票之举各国皆能行岂独中国不能行古时尚可行岂独今时不可行要在有其人耳有其人斯弊无不绝利无不兴彼捐例虽停而饷需自裕也此借国债以补不足也然则集公会而使有余也奈何捐款既少凡足以裕饷源者皆宜大加整顿整顿之费亦须先筹则集公会尚已一曰官会一曰民会官会每省设一会由藩司妥定章程广为劝导以品级之尊卑定入股之多寡凡实任之官一品每股交银五百两二品每股交银四百两三品每股交银三百两四品每股交银二百两五六品每股交银一百两七八品每股交银五十两惟知县则上缺交银一百五十两中缺一百两下缺五十两其有一人欲交数股者听京官实无力交者亦听民会每省设一总局再于各郡设分局以便商民往来且资劝导其法宜分上户中户上户每股二十两中户每股十两但不愿者亦听不可相强凡交股者给以凭单息折准其年终领息统计二十余行省所集之款必为数不赀款集成后派诚正之员经理专兴地利如开垦食蚕掘采五金以收自然之利又宜建造铁路凡商务兴旺之区酌量开筑如上海之至苏州杭州汕头之至潮州香港之至广州天津之至通州烟台之至省城宜昌之至重庆远不过数百里所费无多轻而易举又为商贾要道造成后利息必丰不难逐渐推广也果如是办理则每年必有余利分给交股诸人上下相资官民交益诚富　国富民一大关键也由是观之可知中国天下之大万民之繁其饷之可以筹富之可以致者实不仅在乎捐输与其不停捐以贻害天下诚不若停捐而别筹善法以裕饷转可以有利无害也谨献刍议伏乞　宪鉴

　　停捐四美论　　　
杨毓煌

甚矣捐例开而宦途杂捐实起而爵禄轻矣夫积学研经之士读书十载养气十年然后本其家修以为廷献始而试之于县继而试之于府终而试之于学历数场辛苦始获一衿由是而乡试由是而会试由是而殿试朝考于数万人中拔其数百俾得出仕临民上以为　国家宣猷下以为苍生托命是下之得官何其难上之视官何其重也故为官者大都学识深沈才猷优裕胥由学古而来而劣员必少乃自捐输实官之例开不考其学问不询其才识不察其趋向不访其声名不必需乎保荐不必待以岁时以千万金上兑立可居官位绾铜符是下之得官[又何](以济)其易上之视官又何其轻也而官之冗杂乃日多设不亟行停止何以作士气而肃官方且停之而有四美西国设官分职与中上不同即以海防武职论无论世子王公之子其初任必从水手起由渐而升故其为提督统领者皆由为水手而来也从无捐输可得者其余各官亦然西人尝因此讥中国谓为轻官而重财今若停捐实官可杜外人之揶揄其美一西人又谓中国地大物博致富之道数倍于彼邦乃因循成习怠惰成风事事则古称先不敢越古人范围一步以致度支日绌筹饷维艰惟汲汲于鬻官以供支应安能转弱为强今若停捐俾外人知我中国力图振作永革捐输之弊则各国必敬我中国有人不敢肆要求之计此所谓战胜于朝廷也其美二名器者　国家所宜重即使　国计艰难而官之守土地辖人民责任匪轻关系綦重亦不当以粥粥无能之众滥竽充数当夫发捻交讧　王师所指用饷不胜枚数于此而渐捐实官以济时艰犹可说也今则承平日久而捐输之例依然未停未免有损体制故必停捐实官足以崇圣朝之体制其美三开捐以来积弊日甚搢绅先生类能道之今若永停实官凡积弊悉可一扫而空而百姓可安地方可治其美四此捐输实官所宜永停也虽然欲停捐实官其宜审者尤有二查海防捐例专为海军经费起见如南北二洋将领委员兵船水手及一切支用大半[恃](持)捐以供开销若停实官而不别筹良法又恐费无所出将何以巩固海防此蒙之以为宜审者一也其余各项公用虽不尽恃捐而恃捐未尝无之一旦停捐远大之良规虽立目前之　国计尚艰此蒙之以为宜审者二也既有四美又有二宜审窃尝辗转思维而以为莫如设银行以夺外洋利权以裕中国财用如此则实官之捐虽停经费仍有所出庶不至有支绌之虞乎应请　奏定饬部核议将各项实官永远停捐另设银行以裕　国用其设银行之法宜参用西法查泰西银行创于苏格兰人约翰拉乌当西历一千七百十六年至法京巴黎斯城开设银肆所获巨万及西历一千七百十八年始归官办近来各国莫不有银行其利权操之在上故练兵用饷欲筹巨朝夕可立致国势日益富强中国不然银行之利皆归之商人西商汇划庄每年获利颇巨无裨于　国家甚且将中国之利让之西人如汇丰有利麦加利等行岁获中国银不下千百万此正如满屋散钱不归一串虽饶财力常有临渴掘井之劳今莫如择各省通商大埠及要道通衢设官银行以济缓急而收利权今日练兵防海诸要务何一不需巨与其措之于[临](平)时而迭开捐例孰若积之于平日而永不开捐也推之关税卡厘地丁漕折一经征存便成呆或且供经手人私折赚利之用倘创设银行一切归其汇兑则无呆之非活矣宜由部中提出巨招令西商同力合办即以西商为董事而另派诚正人员为总办并援例设银行于各国京都则获利之丰可操左券足裕　国课于无穷一旦有大工军务并可由银行接济随后陆续缴还其利便为何如哉谨议

　　限仕　　　　　　　　　　　　　　　　　　　　
郑观应

礼大夫七十而致仕所以示优礼老臣也古之人三十而室四十[而仕](五)五十强仕六十而老七十而悬车三代以还之通例也四十曰壮学问既成阅历既深故可以出而任[事]七十曰髦精力就衰艰巨难胜恐有时因而误事故奉身以退避贤路戒素餐也汉世二疏止足告归形诸歌咏传为美谈此足为士夫法式者也后世此风稍不逮古洊至恋栈者多悬车者少伏查乾隆二十二年定部员五十五岁宜详加甄别三十三年又改定六十五年但实力行之毋少瞻徇夫甄别者即恐其衰耄不能任事而罢之故有予告之条有原品休致之例所谓陈力就列不能者止也　高庙之治隆媲唐虞道固若是欤中兴以来保举之途杂而渐滥捐例既开仕进之门路愈多而且歧比至今日有积薪之势焉虽内外臣工屡有疏通之奏而究无疏通之良法未力行疏通之实政则疏通之实效亦终不可也然则良法维何仍不外乎斟酌限年之典恪遵　祖宗详甄别戒瞻徇之　圣训而以实力奉行之斯可已四十始仕三代下殆未可拘顾亭林尝有二十应试三十服官之议是说也酌中无弊颇可参行今之仕进本不仅应试一途窃以为应试之年可以二十为准则服官之岁要当以三十为定衡其保举捐纳两途亦当酌定于三十四十之中以三十五为服官之准其列保之岁与夫捐纳之年亦必以二十为限保限之后加以十余年阅历而后仕之以事庶可有功至致仕之年当钦遵　高宗定法以六十五岁为度其不及限者当于任满之日甄别去留　国朝定制甄别岁行比及三年则又有内而京察外而大计所以慎名器戒窃位者既已至详至严特患奉行故事未能认真办理耳今详请致仕之条除世爵宗亲不计外其有成大功据高位者年至七十则当奏请致仕　朝廷赐金赏荫准为予告老臣或给全俸家居岁时奉朝请备顾问若有军国大事亦可酌量垂问准其与闻参请余事概不必劳其身所以示　国家养老尊贤之意也下此则六部卿寺及内阁部属等官及岁限则罢之外而疆臣司道及府厅州县各亲民之官责任烦剧尤不宜以衰暮之年为干没之计夜行不休古人深戒亦当从严定限督抚以年七十为度赐金趣休司道以下亲民之官则当以六十五为限及限不告退者则请罢之准其原品家居或退为乡三老之类稍给津贴以示体其文理优长者或聘长书院或提调书局投闲置散斯无不宜夫士人少而家修壮而廷献既无致君泽民之伟抱宏才则非　朝廷必不可少之臣工即非地方必不可去之官吏抚心自问窃位苟禄徒为子孙之计印官衙署非养老院堂也乃如之人固安之乎然而竟有典见然安之而举世莫相非亲友不相劝者则由于仕途之滥庸吏之多恒产之乏也夫古昔之官或起自田间或升自学校或举自货殖其人皆有故乡游钓之所生产之计罢官而归林泉养望不失为耆民硕望也今也不然幸进多门以仕代贾出本无山归则壁立积弊至以官为家相效尤而仕途殆不堪问矣矧　国朝用人首重资格绝少破格超迁之举故宦成显达强半在老大之时彼以积劳有年甫得循资登进宁有不[自](是)视其位甚重者重之则欲退之心减欲进之心盛矣又其人初居下位奔走艰辛迟之又出一旦得膺高爵亲故阿谀百僚趋奉苞苴日进于门声色竞起于后宁有不自顾甚乐而辗转贪恋其权势者贪之斯患得之念重而患失之念愈重矣此所以二疏之高风竟成千古绝调也虽然其人之自为计则诚工矣得矣若夫　国家之仰望臣邻百职固欲与此贤士大夫共治域中者也今乃以绶之荣为斯人娱老之具任官惟贤之谓何则莫如定年限严甄别官人既自昧廉耻　国家要不得不全其廉耻及年而罢满任而归示与屏黜不同非予之以难堪斯受之者无愧色虽门堪罗雀迟暮可伤要亦无足惜耳若夫武员无论水师陆军其将领年过五十者概须退职归田军士年届五十者亦罢职不用此泰西之通例实军政之要图我所急宜整顿者更有出使一途向年赋皇华之选者颇多景逼桑榆纵令精神尚形矍铄然数万里重洋之风涛瘴雨蛮烟之水土残年风烛岂能堪之故往往有归即乞休者长征三载甫得洞明洋务而日暮途远亦难再失驰驱　国家仍不能得其大用则何如加慎于选派之初也

　剑华道人附论曰读此篇限仕之法可谓抉利弊于本源入木三分矣然窃有虑焉者则以年限之恐有不实也余昔年小试岁甫十九报名赴考即以十九岁注册旁观者辄笑其愚或曰何不少报几岁为将来计也余愤然曰噫是何意也赴考进身之始也考试　国家大典也岂可于进身之始遂存欺君之心则将来何事不可为公奚为不导余以正告者嗤之以鼻而退余心窃窃焉疑且怪之继而问诸至亲密友则始知赴考之童生无不减年以报名也俄而涉历官场又始知开保之能员捐纳之仕宦无一不少报年数为将来服官调任规避大计地也嗟乎如此虽限年岂能得其真年然而若能如正篇中所谓限年于登仕之始必二十而应试必三十而服官实力行之则亦可无虑此何则以常人之见图近不图远进身之年有限则虽不及限者必且多报岁数以就其限矣始报之年限即为日后退休之张本可按年而计之者也无非届其老时又欲为减退年岁之计则贿通部书可改嘱托学官可改也是必当以初进年限为定凭无论正途异路正途入学之始异路得官之始造册呈报吏部后不归部书收管另立一正异途士官年限司选严正司员亲管此一种档案又令凡报年岁数目字皆须大写为壹贰等字不得作一二省笔字凡年岁数目字上不得挖补墨改违式者驳还令更正重写报进则除抽换全文不能作弊矣是亦有一法焉即饬令该管司员照其初呈报原文止录官衔籍贯年岁册用骑缝印之册档红格簿书之每省归一档册京僚亦另为一档册编明页数用作存查实据则前者不能预行作伪后者不能抽换更改矣嗟乎夫至于防士大夫之作伪必如此穷极乃能阻其不肖之心革其欺朦之态则吏治终不可救药而仕风亦何日始能复古也噫

　　请擢用优贡疏　　　　　　　　　　　　　　　　　　　　
官文

窃臣尝考历代取士之法不外选举考试两途军兴以来论者多患科举之弊请变通之法于是有开特科举人材议臣谓以为我　朝立法本寓有周汉乡举里选之制则优贡一途是也夫科甲登进皆系糊名拔贡考试亦重文艺惟优贡由各学出具考语并将优行各条造册申详学臣访查无异先行送部又会同督抚一体考核择其文行兼优者会衔保题三年一举大省不过六名中省不过四名小省不过二名其查之也至详其举之也至慎犹恐不得其人历经议准任缺无滥且系在学臣未满之时其接任未久尚未真知者俟之下届是则　皇上分遣近臣按行各省于考取优贡力为慎重之至意乃岁久成俗但充数取举之多不经意得者亦不为荣推原其故由于　朝考之时向来相沿概置二等优贡诸生无因自见则徒为贡监中增一名目而已臣愚以为今日访求人材与其别设特科何如就优贡旧章核实选举务取乡党无间名望咸优如求将才即可访通晓韬钤之士求史臣即可访习古通今之人求博学鸿词则诸生中岂无博雅之才求孝廉方正则诸生中自有笃行之士所举既少真才易得为时甚裕采访自周严定举主之赏罚俾他日得以参考明示求贤之详慎使州郡皆树风声则举必其人章惟由旧无烦特科而皆能得士矣惟　朝考之日似宜仿照拔贡章程亦在　殿廷考试分别擢用立予出身或分京外之班或授佐贰之职俾品学优长者得以自则互相观感庠序中益自擢磨矣臣等再三商酌意见相同伏愿　皇上饬部妥议章程以资激劝而收得人之效谨合词具奏伏乞　皇太后　皇上圣鉴谨奏

　　一曰严课州县以责成　　　　　　　　　　　　　　
陈

牧令亲民之官也牧令得其人则疆吏坐享其成而天下治矣汉宣帝有言与我治天下者其良二千石乎令天下牧令之贤者练达有守实事求是固自不乏人而恇怯阘茸公事积压者亦复时见当严行督课不得以空文详报请饬令印官于到任后期下乡携带图志轻车减从阅境内一周所到之处延衿耆问疾苦与一切利弊所在采访入册复修召伯茇舍之典就近放告案情较轻者即予讯结重者方令来县对簿回署后择其应先行禁革者兴办者赴议政院集议举行条例其筹办之法年月之期限三月内申详此[就](之)各处地方情形不同者而论也更有为阖属所当一例遵行者凡六事焉视教官举报优劣之式劣者三曰地痞曰讼棍曰猾吏阅实勿遽加以刑勒令出具改过自新现习何业甘结有再犯者治之以法无赦三者当榜其名于衙署之门首十年无犯消去其名字以还其廉耻唯猾吏则当禁锢终身永远不准更名入卯此除暴之法也劝善之方科亦有三曰经明行修卓然人师曰孝亲睦族独敦古道曰急公好义力激颓风访闻确实择尤旌表其门岁时存问以示优异到任后一例册报三者皆指举贡及平民以下而言若绅宦则固无藉激劝矣岁终将兴革各项事务各造四柱清册汇详存档备核任满而应办事件未了者协同新任留办交卸后不得遽行回籍若此则州县无不兴之利无不成之事三年之后百废具举人材起地利出而富强之术在是矣近日官场积弊印官解任后盘项一清即可置身事外任内兴革事宜一切听之后任履新任者每多自换局面置前不理往往功败垂成甚为可惜更有以官为市者将届任满力公举冀以善后为久任之计故当于禀报时观其任事之久暂核功程之深浅　为判准近日官场习气太深嗜好太重皆足为风俗人心之害庸者视为传舍贫者居为利薮名为知州知县问以兵刑钱谷则皆平勃宰相材也在任十年有不识地方广轮之数终年有不坐堂皇者酣眠晏起终日昏昏如登场傀儡冠盥需人吸鸦片打马战牌装腔扯架作官样文字已耳呜呼剥削下民之脂膏伤国家之元气终亦自劖绝其种类而已习俗所移贤者不免醉生梦死曾莫之省谓其贪者可恨其庸者尤可矜也由吾之说推而行之将期月已可三年有成则公之造福于天下国家者岂有涯哉

　　一曰分任佐杂以策末秩　　　　　　　　　　　
陈

今之牧令非尽不贤也其拘谨者亦能留心公事顾处分患考成疲精惫神治文书鳃鳃恐不得当中夜数起如永州之说捕蛇然不过钱刑两端而已他利害不及计亦不遑计也谓知州之下有同判知县之下有丞尉在今日尤闲冗之尤者顾朝命所在不可遽行裁减宜因而假之以事权分州县之职守以策副贰之精神变赘瘤为臂指计莫善于此矣今判丞尉簿之结衔皆兼有水利河防盐粮驿务诸色目而寻其所治与岁入之俸曾不得与州县吏争一日之利权无怪其俯首结气坐私衙打屈棒甘为豪富奴隶州县四季虽代报有并无擅受民情之结然此特[具](其)文焉而已非真实事也彼既不能自重朝廷大吏亦遂以不甚爱惜之官视之杂流之坏于斯已极夫人有一命之责即当为朝廷片长之用岂可令逍遥闲暑终日哦松养成无用之身哉其甚者直冠带狼虎纵之以搏噬平民耳可怖也法穷则变是所望者柄国钧者

　教官之在今日亦赘瘤也宜责其征收文献举报优劣有不实不尽者论如例

　　一曰酌提羡银以济同官　　　　　　　　　　　　　　　
陈

古者封建之法行分田制禄宦不出乡身膺一命即俯仰宽饶上中下士禄以次登无所谓缺之肥瘠实亦不必计也今则不然需次之员远者万余里近者亦不下数千里倾家挈室间关赴省岁周不得差则富者告贷贫者典鬻幸得补缺矣而初任每多试以简缺盘项先亏责后赔前私债既充加以公项公私交迫进退狼狈寿命不长累及妻孥宦海蹉跎如堕鬼道唏可悯也其缺之肥者一人奉公百家仰食如屠沽张市非不热徒供人饱名虽优肥渗漏亦多然则今日之宦途无往而非荆棘已非大加厘剔而调剂之不可缺之肥瘠省异而郡不同陕甘云贵为最瘠而易于得缺江浙多优而难题补[然]颇易得差豫闽山东以及川省多系中中广东台湾近经厘定渐不如前至如浙之嘉湖等县江之上海南汇华亭江阴安徽之宣城芜湖湖北之汉阳陕西之临潼宝有视简缺相去廿余倍者安免臣朔侏儒之慨　此皆就见闻所及而言并未见有楮墨尚属道听之谈然倍蓰之理则实有之请札饬各州县手实羡余分上中下三缺下者免议中上酌提羡余解省归公以济需次人员之用忆左文襄公抚浙曾将漕粮[耗羡]大加裁革仅留少许归入平余解省充公州县今日之挪移即不免他日之亏空将来公捐私垫仍皆取之同官与其摊赔于后何如推解于先肥缺既经上司抽提则投靠者自少一切无谓浪费之应酬亦可从而大减通盘计较捐或无多似亦实心报国者所不吾訾也夫人当儒素穷居之时量入为出可守昔贤一介不取不与之节然分金多取鲍叔不以管氏为贪观人之道抑亦别有在焉迨一入仕途苟可自顾其身家得以其余分润于乡党宗族即当为国家犬马之劳不当为子孙作马牛之计今之为州县者需次则衣食常苦不给得缺则酣豢无所不至同为国家倚[赖](顾)之人吾处其肥人当其瘠易地而思毋亦有耿耿于心者乎治国之道不外均平是在大力者主持之而已

　　书吏　　　　　　　　　　　　　　　　　　　　　　　　　　　　
郑观应

天下人之所龂龂而争者名利而已矣名重于利者奉公而守法利重于名者舞弊而营私今各署书吏既无名之可言则不得不专趋于利徒欲以法惧之亦难矣故朱子襄曰欲作廉吏勿靠书吏必先熟律方不为其蒙蔽胡文忠办理鄂省军务所设厘局悉屏书吏而任官绅寄以腹心臂指用赖以足兵赖以强伊昔名贤未有不畏书吏而慎防书吏者今日书吏之权已属积重难返内而六部衙门外而督抚司道下而府厅州县以及盐务税关皆有缺主每缺或万余金或数千金不等营私卖缺与本官无须见面署中惟[觅](宽)一办事者潜通声气朋比为奸同一律也有律中之例同一例也有例外之案其间影射百端瞬息千变犹是一事有贿者从无贿者驳混淆黑白颠倒是非惟所欲为莫之能制即使上司觉察按法严惩亦只能革署中办事之奸胥不能斥外间把持之缺主而官之接任视事多则四五年少则一二年其于治内之利弊俗尚之美恶或未及周知即已更调而去若书吏则世代相传专门学习兵农刑礼各有专司官有升迁吏无更换既授以事权又复限以资格虽有才艺荐达无由而月得工食纸张之费为数甚微若洁己奉公亦实无以自给考泰西有大小律师无书吏之弊律师者曾在大书院读律例取列一等国家给以凭照准其为民诉代官诘问凡正副臬司必由律师出身审案时[两](雨)造皆延律师驳诰公选廉正绅士陪听首曰公民余曰议长如案中人与绅士有一不合者尽可指名更调律师互相论驳以词穷者负官得其情遂告公民曰此案本官已审得应犯某律尔等秉公定之公民退议各书其罪申覆所见皆同即为判断否则再审以尽其辞凡陪审人证皆先誓不左袒而后入两造俱服则有司申送上院定谳所有案词岁刊成书引以为例嗣后皆可据以为断今中国欲筹变通之法请将律例专设一科每年一考列前茅者仍须察其品行然后准充书吏锡以虚衔厚其薪资倘有颟顸不堪任事者立予斥革若其办事勤能持躬廉谨则期满之日本官加结保举然后录用若服官后有贪赃不法者保举者坐罪各予以出身之路庶咸知自爱不敢弄弊舞文书吏之权既轻本官之职乃举似亦正本清源之道也令书吏五年期满例有考试一等者用府经县丞二等者用从九未入以文通字佳者为优鲜不以倩枪顶替入场所取既非真才服官更难清正矣恭读　仁宗睿皇帝谕曰君临天下政治民仔肩至重奚能独任我朝特设内阁总理枢机六卿分职各司其属即古之四岳九官辅弼匡襄之职也朕德薄才寅承大统惟求天下乂安兆民蒙福孜孜图治不敢暇逸奈诸臣全身保位者多为国除弊者少苟且塞责者多直言陈事者少甚至问一事则推诿于属员自言堂官不如司官司官不如书吏实不能除弊去害是甘于旅进旅退忘职思其居之义诸臣自为计则可矣何以报　皇考数十年之恩遇乎自大学士尚书侍郎[及]百司尹唯诺成风皆听命于书吏举一例则牢不可破出一言则惟令是从今吏部京兆相争一案任书吏之颠倒是非变幻例案各堂官受其愚弄冥然罔觉所争之情节与所为之弊窦毫无干涉良可慨叹一部如此椎而至于五部若堂司如此庸碌书吏如此狡猾上无道揆下无法守太阿倒持小放肆国事尚可问乎经朕训谕之后尚不知悛改是激朕之怒必欲朕受薄待大臣之名朕宁受此名何敢废法必挽回乃止其无悔钦此仰见我　仁宗立法剔弊谆谆告诫之至意宜如何敬谨遵守乃今日各部书吏其舞弊较外间尤甚其弄权较外间尤专如欲设法挽回除考试选充外并宜夺其权夺之奈何曰此其道在乎使司员熟悉律例司员不熟公事书吏遂得上下其手因缘为奸诚使严定章程凡司员到部候补时皆令轮班入值熟读例案一俟有缺由堂官面考择其律例精通档案熟习有为有守者尽先即补然后一司之员必熟一司之例遇书吏呈办案件严加复核合则呈诸堂官不合则是书吏故意播弄即行斥革不准复充则鬼蜮伎俩必无所施矣下自州县上至督抚旁及海关房科胥差皆以重赀承充与本地劣绅痞棍串通作弊恐吓乡愚勒索无辜被累者竟致无门可诉其刑名钱谷幕友中劣多佳少往往亦把持公事串通差吏挟制居停作威作福之处不可胜言吾粤劫风甚炽多有不敢报案者因报案亦不能破徒为书差勒索廪费[费](无)故也司员既熟例案一旦外迁亦能洞悉情形不至为书吏蒙蔽至于外官督抚司道府厅州县衙门既予以甄别之条官又熟于律例如此内外合力办理自可杜无穷之弊也愿与当世贤豪借着筹之至取怨于若辈则弗遑恤矣
 
　 
卷二十四　户政一理财上

　　上善后事宜疏
陈炽

一阜财裕国中国旧法以节流为主裁额兵也撒河防也改漕折也汰冗员也节浮费也定章服也禁糜费金银铜三品也皆可毅然行之而决无流獘者也新法以开源为主设商部也行钞法也开矿政也铸银钱也垦荒田也种树也修铁路也广轮舟也征酒税也立书信也收牌费房屋捐也二者兼营行之不倦五年之后百姓当岁增二十万万金之生计国家当岁益二万万金之度支既富且强可以操券日本东瀛小国耳其疆域不及中国江南一省十年前出口之货三千万元仅及中国三分之一自用西法广开利赖去岁出口之货二万余万元已加中国之半其明效大验有如此者

一分途育才昔日本资遣出洋学生与中国年分相等惟中国废于半途彼则锲而不舍前后出洋者至二千余人之多故行政用人左宜右有遂致堂堂大国受制小夷则一学一不学故也今宜请　旨饬各省学政拣选聪诸生年在廿岁以内通今古识大体身体壮实自愿出洋者丰其资给遣送来京先在总署同文中学习各国语言文字随出使大臣各赴各国大学堂分门学习每岁以百人为额期以十年学成而归赏给举人一体会试即不中者亦因材器使任以事权此一途也中国通商各埠一律提款建立书院延聘中西宿儒分门教习每堂至少以三百人为额先须考验华文通达者乃准入学经费半给于官半取于民必优必丰无遗无滥学成之后赏给秀才一体乡试考验之后即试而不中亦予文凭俾得作为正途各谋生计然后逐渐推广设于内地各城此又一途也惟是育才甚难而中国此时需才甚急迟之又久安能悬缺待人宜于通商各埠设立翻书局专翻西国士农工商兵刑政治一切有用诸书绎以华文颁行天下学宫书院使天下读书明理之士皆得通知海外之情形而出使各翻绎随员除日行之公事外亦专以翻绎西书定其劳绩之殿最不及三载而西文书籍皆绎华文天下之通习华文者皆得熟知西事矣此又一途也

一改制边防今辽左虽还而朝鲜已失神京腹背陡觉单寒应专设一大臣常驻旅顺而金复海摩天岭等处均宿重兵威海一偶仍隶海军提督与旅顺互相援引以固渤海之防此应改者一也热河为京师左辅东三省后援应选知兵重臣以劲兵驻其地务农讲武教练边民山海关唐山大沽小站均驻兵兴屯增筑堡垒仍展筑火轮车路以捷往来此应改者二也东三省孤悬在外倭南俄北窥伺堪虞应拣大臣添练三万劲兵驻适中之地屯田开矿增辟利源修筑铁路与旅顺联络一气有事时呼应始灵此应改者三也山东登莱各府万山重迭然北之莱州距京甚近南之胶州直抵运河应添一提督驻台而胶莱分设两镇以顾海军之后而固山左之防此应改者四也台湾属倭则东南海防亦为一变似宜以福建兼隶粤督南洋兼辖浙江而海州崇明舟山香山等处均设总镇此应改者五也然欲水陆合力永保无虞则北洋中洋南洋三枝海军总须添设北洋之威海旅顺中洋之吴淞舟山南洋之马江箱均可建船坞筑炮台驻兵舶俄人西伯利亚铁路成日本终须与我并力英人顾全大局亦必联中日以拒之苟一意自强期以十年不患不作东方之盟主虽割地赔费无伤也

一筑路通商人情习近而忘远非独中国为然也西人铁路初兴亦复众谤群疑交相阻隔及路成而百业俱兴硗确之区变为饶富土货日出商路日通上下四旁交受其益于是向之疑且谤者涣然释默然惭哑然自笑其无谓焉今之中国可以异是而言铁路于今日尤有不可不开且不能不亟开者环中国四面皆我强敌皆有铁路轮船声东击西朝发夕至独中国株守旧法顽钝不灵之一城攻城者以健马往来忽南忽北而守城者以徒步应之势常不及必四面皆有名将劲兵而后可一或疏虞而全城瓦解矣今西北东北则俄之路来矣西南之西藏云南广西则英法之铁路至矣西人之言曰俄人之铁路专主用兵美国之铁路专主通商惟英法德三国之铁路则通商与用兵俱便俄人眈眈虎视其意可知西伯利亚铁路一成西北安有宁日又西人借款以修铁路各国皆踊跃应之利息既廉既可以铁路作抵项而最不愿借款用兵使有用之金银变为无用之弹丸火药一有利而无害一有害而无利故也中国此时帑藏空竭商务不通应请　干断毅然决计创修铁路如虑巨款难筹可将微息贷诸英德以造之路为抵每年入息逐渐归偿以汉口至京为干路而分一枝以达汴梁至清江浦分一枝通陕甘以入四川京城则东接东三省而西抵山西大致不过二千万磅而各路皆成以后骨节灵通毫无关滞无事则通商有事则用兵使万里中原顿成殷富四方外患不敢凭陵我　国家载无疆之休即基于此去岁中倭构衅征兵转饷困顿艰难使当日铁路早成何至着着让人坐受其獘彼妄相阻挠者亦可以憬然悟矣

　　请节縻费疏　　　　　　　　　　　　　　　　　　　　　　　
管廷献
  </div>
  <div class="pagination">
   <a href="皇朝经世文三编_page30.html">
    上一页
   </a>
   <span>
    ...
   </span>
   <a href="皇朝经世文三编_page26.html">
    26
   </a>
   <a href="皇朝经世文三编_page27.html">
    27
   </a>
   <a href="皇朝经世文三编_page28.html">
    28
   </a>
   <a href="皇朝经世文三编_page29.html">
    29
   </a>
   <a href="皇朝经世文三编_page30.html">
    30
   </a>
   <span class="current-page">
    31
   </span>
   <a href="皇朝经世文三编_page32.html">
    32
   </a>
   <a href="皇朝经世文三编_page33.html">
    33
   </a>
   <a href="皇朝经世文三编_page34.html">
    34
   </a>
   <a href="皇朝经世文三编_page35.html">
    35
   </a>
   <a href="皇朝经世文三编_page36.html">
    36
   </a>
   <span>
    ...
   </span>
   <a href="皇朝经世文三编_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
