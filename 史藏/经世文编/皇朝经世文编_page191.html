<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 191 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 191 页/共 219 页</h1>
    <div class="content">
一验尸宜亲相亲按。地方官肩利害。莫如验尸。尸一入棺。稍有游移供。便须开检。检验不实。即干例议。或致罪有出入。便不止于褫职。相验时。仵作报伤之处。须将尸身反复亲看。遇有发变。更须一一手按。以辨真伪。时当盛暑。断不宜稍避秽气。且心坚神定。秽亦不到鼻孔。余屡试之。若有鬼神呵议者。验毕。指定真伤。令凶手比对痕合。然后棺敛。自无后虑。如凶手未到。或系他物伤者。伤痕分寸。尤须量准。异日追起凶器比合。可成信谳。

一当场奉洗冤录最可折服刁徒。刁悍尸亲。或妇女泼横。竟有不可口舌争者。执发变为伤据。指旧痕为新殴。毫厘千里。非当场诘正。事后更难折服。宜将洗冤录逐条检出。与之明白讲解。令遵录细辨。终能省悟。此亦屡试有效。切不可惮半日之烦。贻无穷之累。

一详开检宜慎。拆骨洗蒸。最为惨毒。疑似之间。出入重大。遇有尸亲控。先检原详图格。逐一精研。实有枉抑疑窦。然后详检。则问心无愧。倘系尸亲妄听误告。须细细开导。果能悔悟。自可陈请上官提审。取结免检。检而无伤。不惟死者增冤。复令生者坐罪。而曰我依律办也。是耶非耶。昔有强干太守。号称吏才。每逢发审命案。辄以详检塞责。半年之间。骨殖多提省垣。而太守以暴病死。家属仳官所。遗榇难归。论者谓有鬼祸。其或然欤。

　　谳狱　
王士俊

古云杀人者死。但狱贵初成伤凭细检。不可有不尽之心。不可有不殚之力。迟则变生。速则事定。余三任州县。所定命案。不下百余。惟于当研取确情。从未在堂录囚。一遇命案。单骑前赴。兼裹数日粮。从仆二人。刑书二人。干役二人。快头一人。仵作一人。皁隶四人。不令远离一步。以杜私弊。公案离检所。不过丈余。至则先问两造口词。即令仵作同两造及地保公同检验。不厌其详。所报伤迹。详录草单。俟三词合同。方亲至检所。逐一加验。稍有疑惑。令仵作再验。果见伤迹凶具相符。然后亲注伤痕。如犯证俱齐。即先录右口词。再录证见。再录死者之亲。众供画一。始取凶犯口词。或一人或两三人。细细研鞫。分别何人造意。何人先下手。何人伤致命。务求颠末了然。确定首从。不可模糊。所伤械物。迅即追起。不可姑缓。果无遁情。再复问各犯。翻驳尽致。果无反复。令刑书朗诵口词。与各犯仔细倾听。书押毕。即将凶犯重杖。其不行解散助殴加功者。亦加重杖。以纾生者之忿。以慰死者之心。各犯应释者释。应保者保。应羁者羁。务于当研。不得迟滞牵累。返署后。即行申报。密即串招看。复核妥协。俟宪批下日。即行点解。断不从书役之言。以不迫限为迁延之役也。夫不于堂上对簿。则主唆起灭之奸弊易绝。不待久远起解。则杀人正凶之供吐难移。此余数年亲历者也。如检验时凶犯脱逃。或所去不远。即令随从干役。刻即追捕。倘于一二日度其可获。即在彼处坐候了局。或已远扬。即悬赏缉捕。仍于当将各犯口词照前录定归署。俟获犯之日。先行密审。然后质对。立即起解。所谓迟则变生。速则事定者如此。

　　山东臬司条议四事　
宋荦

其一诬良之害宜除也。山左盗案。较诸别省为多。司民牧者。平日既不讲求消弭之方。与夫防御之法。及至一闻剽劫。始苍皇失措。惧罹罚。罔恤民瘼。或讳强为窃。或讳劫为仇。勒改报呈。多方饰。止求瓦全于一时。不顾败露于后日。如济宁卫之徐士贞。被盗烧死二命。而勒改是仇。将无辜之杨开美等。酷刑供认。俱陷大辟。经本司审属冤诬。现在报。如临朐县之官衙被劫。捕役张坦诬拏良民五人为盗。历经研讯。绝无赃据。亦在查取职名报。即此二案。现经按发者。已足为诬良左券矣。其有势难讳隐申报之案。已经拏获盗犯。每多迟延不解。旋即报病报毙。希冀灭口充数。倘有冤诬。无可自白。此种屈情。殊可痛心。又有案缉之盗。内有临限报获。随报病毙。尤多妄拏平人。致死销案。所当并行立法厘革。嗣后各属获盗。如在当被擒。赃械无俟起获。本犯供认足凭。一面追缉余党。即将现获之盗。于五日内解府。该府讯确。于五日内解司。本司审明。即于五日内解院。如敢违限不解。指称缉拏伙盗。任意迁延。未经本司亲审。旋报病故者。除将所获之犯不准入案外。立提经承禁卒捕役。严究诬良致死情由。遵照定例究拟。官以诬陷平民揭。庶人知警惕。大害可除。山东之民得以安生矣。

其二词讼之刁讦宜戢也。本司衙门。为庶狱受成之地。各属如有听断不公。婪赃枉法。应即报。以清吏治。小民如有豪强吞噬。贪婪暴虐。即应驱除。以祛民害。窃谓郡守为州县表率。尤宜决狱公平。执法不挠。俾各属知所效法。合无通饬各府。将自理词讼已经审结者。逐件造册。摘简明略节数语于前件之下。每季造册二本。报院报司。则于听断果否无私。可以按籍稽核。无容掩饰。如果狱公平。即可以此而定殿最。查一岁之内。除停讼之外。所理词讼。仅止八阅月耳。案件无多。每季不过造册数十页。非属繁重难事。各府亦易遵行者。至于民间词讼。如户婚田土殴细事。止赴该府州县告理。即有命盗重情。与夫豪势蠹恶。亦必先控州县。俟审结之后。果有冤抑未伸。方许赴府具控。府审犹未得伸。方赴司道控诉。再有冤抑。始赴院控。此成例也。近见健讼刁棍。或在州县有词未结。道府曾控未准。辄赴省会。远者跋涉千里。近者亦不下数百里。跪路呼冤。拦舆叫屈。呼天抢地。似有至大之怨。不白之情。而究其始末。或以病死为人命。或以忿争为杀抢。或以远年称近事。或将已结作新词。变幻诪张。莫可方物。若有各府季报之册。则其控府与否。易于稽核。作何审断。一目了结。而告词之虚实。亦从可识矣。此等奸徒。严加究处。刁讦之风。自将渐戢。亦使民无讼之一端也。

其三狱囚之积骸宜瘗也。小民无知犯法。禁囹圄。即欲改过自新。难脱文网。受此桎梏之苦。岂无悔心之萌。即使罪当情真。亦可矜悯。矧夫无辜滥系。更可哀怜。衣服不能充身。奚问饮食。妻子不得觌面。何况亲朋。更有被人株连。原非自作之孽。一入狱门。骤难昭雪。或染瘟疫而殒生。或被棰楚而毕命。拘幽莫告。野葬无期。本司前任通永道时。访知各属多有此弊。深为凄恻。亟以瘗埋上请。盖狱中之隙地几何。日后之囚骸愈积。若不尽行起出。葬诸高原。将来充牣其间。竟成野。即使生时犯法。一死已无可加。于存日被冤。三尺在所不及。久埋之骨。难免冤气绵。新毙之囚。更有臭味侵染。疫疠时作。瘐毙愈多。民命所关。禁戢难缓。合行呈请本院。特赐通饬。凡在监尸骨。悉行迁瘗。嗣后如有病毙之犯。一经报明。即令亲属领埋。如无亲属。方遣土工出。深埋义。不得仍填狱底。亦不许抛弃道旁。如敢故违。专管狱官刑书禁卒。严提重处。印官即行揭报。此法一立。不特泽及枯骨。亦感化人心之一助也。

其四解役之疏脱宜慎也。各属起解人犯。非关　钦部大件。即属命盗重囚。差遣必系正身。不许代倩雇觅。盖恐中途疏脱。签差之官。既不免于报。同解之役。亦难免于拖累。不得不慎重也。本司近见各属申解重犯。名虽一犯二解。其实仅有虚名。批上姓字虽存。途中并不管押。优游家内。行止自由。点发之际。尚随同伴唱名。投审之时。不过雇人听点。抑且所遣之人。率多民壮。在于所押之犯。无非奸徒。伏处押中。尚有山林之想。跋涉途次。宁无奔逸之思。况其党羽甚繁。随处可匿。一旦脱逃。立被罚。若不预筹于几先。必致贻疚于事后。合无呈请本院通饬各属。嗣后起解人犯。务选壮健有身家之役。责令亲身解押。或有一批而解犯五六名者。其一犯名下。注明解役二名。如有疏脱。即将原管解役追究。与同解之别役绝不干连。则责成既专。自无观望偷安之事。而批注既明。可免彼此推诿之弊。然此止就本地解审人犯而言。本司窃见山左中东两路。为南北往来孔道。解部逃人重犯。络绎载途。所经州县。率多忽略。类以不堪之役管押。往往扰害民间。稽延期日。并请通饬各属。后有逃人重犯。押解到境。如南来者。即于郯城县发一小票。上注某月日时到某州县。一日务行五十里。计程定限。至德州出境。将此票申缴济南府稽查。如有违限。按名提究。或系兖州府所属州县违限。关会该府查究。如北来者。即于德州发一小票。注明定限。至郯城县出境。将此票申缴兖州府。如有违限。按名提究。或彼此互相稽察。积弊自可顿除。庶逃人重犯。既免疏虞。而大路居民。亦免骚扰之患矣。

　　治劫盗议　
郑振图

古称乱丝必斩。乱民必诛。然不得其绪而理之。丝可得而斩。民不可得而诛也。漳泉抢劫。由来旧矣。而漳甚于泉。今知所以治漳。而泉亦无弗治。夫漳民之行劫也。始则郊垧。继而城市。兹则直入衙署矣。始劫货物。继而地丁。兹则颠越官府矣。劫徒虽众。必有为之窟穴者。为之线索者。自乌鸦全破案。而役之恶彰。自高连升破案。而兵之罪着。役勾结而奸民附之。官之左右皆盗也。弁之左右皆盗也。明火执仗而来。结队成而去。其来也。重关迭栅。如入无人之境。其去也。明目张胆。毫无失事之虞。且苞苴多寡。囊之盈虚。一一皆灼知其数。此而不治。得毋木偶人乎。生童之应试也。防护皆拨兵。何况行旅。单丁之来往也。被擒皆勒索。何况赀囊。此而不治。尚谓有王法乎。且劫与。互为其根者也。劫不能治。何有于。今之治者。比差役而已。设防逻而已。其事与出关移。立赏格。同一具文。而非要领之所在。历考前史。如宽饶赵广汉之治京兆。发奸摘伏如神。朱博之治渤海。韩延寿之治颍川。贾诩之为贼缝衣。李崇之令村置鼓。捕盗方略。骤难仆数。未闻束手无策。坐听考成者。凡治盗必先自近。近莫近于城署矣。有镇道。有府县。有丞倅以下诸员。兵役累千数。乃入重门如帷闼。掠公私如取携。视百职庶司如儿戏。积年以来。未闻稍失利。故玩而横。横而无顾忌。此正奸徒授首之秋也。今之防盗者。欲麾之使去耳。吾意欲招之使来。将欲治之必先诱之也。择形势之地。使人携百金入室。故露囊以示之。漏夜数十刻。劫者必至。既至而室中之伏发。市中之伏又发。要隘之伏又发。其漏网者几何矣。既擒而斮其跟肘。累累然蒲伏。则一狱吏事也。所难者设伏之人皆吾心膂耳。平昔择勇敢之夫。抚之以恩信。遇之以腹心。累月经时。验其志气。不致为贼用。而为我用。则事密而力坚。伏始可用。则胜势在我。尝试一二次。虽夜关不阖。不敢闯然入也。内盗清而外盗亦渐散。于是广募间谍。杂入贼中。使其居址姓名状貌衣服。皆有暗记。其入市侦探者。逻卒捕之。避居村落者。发兵捕之。以自首散其羽党。以购线得其遁逃。近而旬月。远则经年。而城乡之盗息。盗息而亦息矣。人情恒夺于先声。而奸顽必沮于惩创。未尝治之而以为不可治。则其势愈张。一遇创深。则相詟栗。而自为恐吓。久久兵役之党。不惟不与盗首尾。并乐为官耳目。以图见功。自古诘盗止奸。皆是术也。若求其本。则惟季孙之于莒仆。臧孙之于邾庶其。其言可思也已。

　　强盗破财说　
姚文然

图财而舍命。为盗者之所明知而不悔也。其意若曰。不舍命。不足以图财也。故命者。盗之所轻也。虽然。舍命以图财。则财者。必强盗之所重矣。抑知有强盗图财而反破财者乎。如其知之。则凡为盗者。未有不愕然惊。爽然悟。如大梦忽觉者也。或不信之。曰世有舍命之盗。岂有破财之盗哉。请观于广德州枫塘铺郑云等五盗截劫朱君甫之事。康熙十一年二月安抚靳题　郑云者。江浦小小贩茶客也。以年荒而谋为盗。同谋者有盗五人焉。特往江宁买二刀二弓五箭。以为行盗之具。初一试之。遇朱客人于路。而截劫其行囊。灿然可悦之物。六百九十余两也。五盗四顾满志。分而携之。是盗也。可谓得时行道者矣。乃于九月初一日已时得财。于初二日未时被获。各银俱原封不动。止用动四分五厘。买肉壹餐。救饥而已。哀哉。每盗一名。止换银九厘而已。哀哉。且所劫者。实止得朱客人银四分五厘。而买制腰刀弓箭。约费反须四五两。比而较之。是郑云等一念之妄求。无故而破百倍之财也。舍命太轻而又破财甚大。岂不重可哀哉。侯景之反也。身首异处。景所不惜也。并其南豫州牧河南王而失之。安禄山之反也。肠流数斗。禄山所不惜也。并其范阳平卢河东三镇节度使东平郡王而失之。杨元感之反也。传首磔尸。元感所不惜也。并其上柱国家累巨万金而失之。是亦不可以已乎。凡此之类。皆破财之强盗也。夫为箪食豆羹不得则死而为之者。是舍命之强盗也。不得已也。为官室之美妻妾之奉所识穷乏者得我而为之者。是破财之强盗也。可以得已而不已者也。故舍命之盗可恕。而破财之盗难容。若夫充类至义之尽。凡非有而取之者。皆盗也。然而人多避盗之名。徇盗之实。必欲取之者。何故也。其意若曰。银钱到手。方为己物。哀哉。此一言误尽天下人矣。朱君甫之银。何尝不到郑云等之手。九月初一日巳时以后。初二日未时以前。郑云等亦居然视为己物也。而岂知其日影一移。物已非己物耶。哀哉。世之横取人财以为己物者。不得到手则忧。到手则喜。然而疾病缠绕。巫医不断。是巫医之物也。非己物也。水火不测是河伯祝融之物也。非己物也。于国法则有籍没之条。于词讼则有打点之费。是国帑官吏之物也。非己物也。无赖臧获。窃之而逃。不肖子孙。荡之而尽。亲友甘言借之而不还。豪强怒色取之而不谢。是无赖臧获。不肖子孙亲友豪强公共之物也。非己物也。是则到手钱财仍非己物。而必强取妄求。欲其一到手而后快。岂不可悲而可怜哉。

　　治狱四条　
李上桢

一审贼以慎密为主。凡贼初拏获。不可在外久停滋弊。到官即择深邃之处。审问明白。所云停宿长智。洵非虚语。况从来无无窝主之贼。亦无不通衙役之贼。未审明白之时。尤不许衙役出入泄漏。使余贼知觉潜逃。然审时亦不徒恃刑法。而在隔别分讯。闲有供报同伙姓名。亦查众贼口供相同者。姓名年貌住址。一一注明。实时出票分差往拏。及到官后。仍前隔别严审而定夺之。

一强盗务须得其强状。必先问其果有明火器械。劫财杀伤等情。如窃盗抢夺。及谋为强而终为窃。谋为窃而终为强者。原情按律。各有正条情律。此外如有繁冗舛错口供。须前后删正明妥。毋令混乱。致难结也。

一原问别官。或有失出失入。改批我覆审者。如审出枉纵情由。必当援情据理。明允平反。明允者。明而后允服其心。平反者。平而后反正其案。毋得避嫌疑。看情面。仍照原问回复。以枉民命。

一承问大狱。期无枉纵。速结为当。查引新例。如无新例。即遵律条。如律条之所未合者。自有援引矜疑之情以议之。其难其慎。必简必速。毋听狡犯株连多人。耽延时日。尤不可轻出轻入。致有枉纵。不然。讼狱繁兴。而百姓之误生计而累性命者。可胜言乎。

　　咨牌票存簿说　
姚文然

牌票行于外。所关甚大。郡县奉内部之文。转行闾里。虩虩然震也。或讨债。或争人。有必不可行之牌票。有行提而姓名宜省者。其可斟酌处甚多。乃旧例当时写呈堂。而所行牌票。已先誊真待判。仓卒之间安能详虑哉。又咨径有先行咨而后标咨者。如康熙十一年五月初七日。各堂俱散。予与正堂艾公稍后。江西司柯君以陈仓案内三保等一咨送标。且曰初六日堂上。某公命将一干人送还督捕。恐天热有疾病者也。故本日即行。未及相闻。予思初六日早予在署。柯折两君同在。及莫黄两君启奏下。久之。又同往吏部议周邹一案。艾公是日偶恙未入署。未知回堂在何时。又未知行咨标日系司径标否耶。予此时姑标。及行簿皆标初七。容再询之同堂。察其往例。益见先立簿之不可少矣。

　　与秦小岘廉使书　
吴骞

尝闻君子不以得位为喜。而以得行其志为乐。阁下莅浙数载。无日不切切以闾阎疾苦为己事。今兹司臬。凡冤滞狱。得荷平反昭雪。所谓生死而肉骨者。不知凡几。乃阁下述怀诗。犹以豸绣无补为自慊者。阁下之用心。何其厚也。顷偶读王猷定轸石文。见浙江按察司狱记一篇。其缕述诸惨。有非仁人君子所忍闻者。敢摭其略。以献于左右。倘亦野老负喧之意欤。记曰。浙江按察司署。故宋岳忠武王第也。狱在司左。相传万俟离承秦桧意旨。置此以禁忠武者。丁亥余友朱子。以事系狱。久之得释。为予言天下之狱。未有惨于此者。人初入。牢头例索贿。谓之常例钱。金多者处净室。或自构精舍以居。否则置一狱。曰套监。周遭树木栅。地秽湿。覆以腐草。郁蒸之气。是生恶虫。罪人械而入。卒持其两手系栅上。使不得便。须臾虫触人气。百千集人体。自耳鼻缘入衣。凡属有窍。虫满其中。经昼夜。虽壮夫。生者十不得一二。折而下。一径黝黑。盘曲深。突有石门。犴狴守焉。门坚重。启之声如吼。阴风飒飒自内出。炎暑当之股栗。中多积尸。臭达门以外。罪人既入。狱卒闭两门。逻者仅存一窦通勺糜。白昼鬼乌乌狰狞立人前。强有力与之角。众鬼来。人力不胜。则立毙。猷定之述如此。朱子者。名士雅。即山阴朱贞毅先生也。昔宋荔裳观察任浙臬。猷定为此记贻之。宋公之能用与否不可知。阁下文章政事。视宋公不翅过之远甚。愿更援此记。试求之于今。或更有轸石所未能及者。稍有形迹。立为除净尽。俾阴怜毒雾。悉化为和霭春风。则皋陶之祀。或有时而阙。公之德。浙人且百世颂之无斁矣。谨上不宣。

　
卷九十五工政一土木

　　因灾请缓兴作疏顺治十年　
给事中周曾发

窃惟　　皇上承干首出。四海为家。自应创新　宫殿。以壮　　皇居。兹者肇建　干清宫。　　皇上轸惜民力。特出　内帑。秋毫无妨百姓。大小臣等。谁曰不宜。今五月间。工部副理事官王秉仁有暂息土木之疏。部议正在鸠工。无庸更议。已题覆在案。臣何敢复赘。不意数月以来。灾祲迭见。前者雷毁　先农坛门。警戒甚大。近又霪雨连绵。没民田禾。坏民庐舍。露处哀号。惨伤满目。未几而压死者见告矣。又未几而齐化门城墙倾塌矣。此实数十年来未有之变。而一时全见于辇毂之下。洵可畏也。臣伏读　　上谕云。朕当一意修省。祇惧　　天戒。尔大小臣工。宜各尽职业。共图消弭。　　皇言及此。即尧所为洚水儆予。禹所为民溺由己。不是过也。但尧禹之时。泛滥为灾。一则茅茨土阶。一则卑其宫室。今灾异若此。坛门城墙。事事烦修葺之费。畿辅重地。处处待蠲恤之恩。臣知我　　皇上必以尧禹之心为心。然臣言官也。以尽言为尽职。窃考五行之数。土不能制水则水溢。水溢则土陷而木浮。　　皇上方有事于土木。而　　天心之示警者匪一端。臣窃谓宜暂缓者此也。况　　皇上轸念民艰。所在灾荒钱粮。悉行蠲免。则入额已减。楚粤滇黔。正在用兵。则出孔更多。所恃者仅　天府之积。而乃大发帑金。臣不能不鳃鳃过计耳。伏乞　　圣明俯赐暂缓。俟来岁再议兴工。一以副上天之仁爱。一以宽　朝近之物力。金钱以待封疆万一之需。真修省之实事也。无任战栗之至。

　　陈采木三弊疏康熙六年　
给事中姚文然

臣闻　朝近安民之道。在于省事而已。若必不可省。即就此一事之中。思其借事生端苦累小民者而预禁之。则事行而民不扰。事毕而民不困。臣见近日工部题疏。照会典开载四川湖广江西浙江。并新增江南五省地方。查采大楠木。以备大工之用。此所谓必不可省者也。但臣向在田间。风闻各省造船采木一事。除贤有司奉行无弊。其不肖官役。有借事吓诈之弊二。有假公行私之弊一。敬因采木而详陈之。一曰民间宅内之木。不肖官役。指称封取。惟毁墙拆屋。方可搬运。势必行贿求免。所谓借事吓诈。此其一也。一曰民间坟墓之木。地理风水之说。以护坟为最重。一经斫伐。则震惊体魄。子孙不安。不肖官役。访知富民林墓。出票行查。不得钱则封记斩削。小民因祖墓所关。贿钱求免。所谓借事吓诈。又其一也。一曰不中式之木。部中采木。本有定名。圆径几尺。长约几丈。方为合式。不肖官役。将不中式之木。借名多采。唤集民夫。或自山中运至城边。或自乡村运至水次。或造器以入官。或造船以充献。所谓假公行私。又其一也。臣阅工部疏云。需用大楠木。则不采别样木植明矣。又云该督抚查现有采就木植。或山中出产木植。则不采坟间宅内之木又明矣。又云查长径尺寸根数。需用钱粮。确估报部。则不中式之木不行采取又明矣。但部中咨文。与督抚牌票。不过行于州县而止。民间耳不得闻。目不得见以致不肖官役。及上司差官。奸商土棍。借名生事。小民苦累无穷。臣请　　敕下各该督抚。于所属地方。一面严饬。一面体访。傥有因采木而生事扰民。如前所言等弊。特行题参。仍给发告示。民间宅内坟间之木不采。不系楠木。及长径不合式者不采。并严檄州县官照样刊刻。务使城市乡村。通行晓谕。不许藏匿。如此。则民间晓然知某木为应采。某木为不应采。不至受官役之欺。虽有不肖官役。欲借端吓诈。假公行私。既畏上司察询。又虑民间告发。势不可行。其弊亦自止矣。臣因事关五省民瘼。敬陈一得愚见。伏乞采择施行。

　　采运川木五难状康熙二十四年　
分巡永宁道何源浚

窃查采木以备　钦工。最为重大之事。凡为臣子。自宜竭蹶图维。以期克济。但细绎部文。有将需用钱粮。再行严加核之语。因思用费之多寡。视乎采运之难易。若事实艰难。而求减费。恐势有未能。姑以马湖之木计之。楠木皆生于深山穷谷。大箐峻之间。因其险远。人迹罕到。所以能存至于今日。当砍伐之时。必须构厢起架。使木有所倚。且便削其枝叶。多用人夫。缆索维系。方无坠损之处。故明时必召募架匠斧手于湖广辰州。始能施工。此伐木之难也。拽运之路皆险窄。悬崖侧足。空手尚苦难行。必须垫低就高。修栈开路。上坡下。辗转数十百里。始至小溪。又苦水浅。不能浮木。遇怪石林立。必待大水泛涨。始得出江。故拽运于陆者在冬春。拽运于水者在夏秋。非可计日而至。此拽运之难也。至若所用夫役。动以数千计。蜀地民稀。即尽一郡一邑之老壮男妇。不足充木夫之用。况有耕耘之业乎。势必出于雇募。而应募者多系外省游手之人。无家属之相系。伐木拽运。役极艰辛。若非厚值相雇。曲意抚循。易至逃窜。康熙八年。前院张德地条议。于外省召募夫役五千名。以供采办。盖有见乎此。此夫役之难也。至若经费一项。康熙八年。奏请每夫日支米一升。银六分。斧手架匠日支米一升。雇工银一钱。其合计钱粮之数目。则视乎人夫匠役之多寡。与阅历时日之迟速耳。查蜀志内载万历三十五年采办木枋。通共二万四千六百一根。用银六十三万余两。彼当川省人民繁盛。夫匠易集之时。其费如此。今通省查报合式楠杉二木。共八千五百五十余根。而估计夫匠运价。止费银十三万八千三百余两。可称万分节减。蜀省官员。远宦天末。非同腹里富庶之地。尽捐俸薪之外。别无可措。即令尽捐。恐未能克办大役。此经费之难也。再查部文。有运送到京之语。但蜀中水手。止谙川江水性。至于经历之湖广以下。均属大江。风浪易作。而山东北直之闸河。则水性又异。非各省应付递运。恐有漂失拥搁之虞。则经过地方。作何接替之法。不可不预为议定。先期行知各省。照界交代。庶临时无误。此运送到京之难也。以上数事。皆职管见。确知其然。一马湖如此。全省可知。与其拮据于事后。孰若详审于事先。　太和殿乃　　圣天子肇临万国之基。山川草木。罔不效灵。岂用下吏鳃鳃过计。惟念四川产木地方。俱系崇山密箐。上则难于登天。下则险于坠渊。陆则附葛攀藤。水则沿流跨石。前　钦差齐郎中。同各道单身查勘。尚需二年。始得报竣。况自斩伐以至解京。纡回百折。固非月日可计。所均当仰请题明者也。

　　请免采桅木状治安文献　
阙名

查德化处万山之中。去漳郡五百里。层峦嶂。纡曲狭斜。跋涉艰危。挽推难达。据该县详称奉宪令采取桅木二十根。就南埕搜伐运省。架桥开路。用夫数千。每株用夫二百五十名。舁至水次。以溪涸不行而止。复蒙檄取一百八十根。运至漳州。每伐一株。先须凿山通道。壅水筑桥。用夫千数挽之。穷日之力。仅行里许。道经六县。虽竭数十万人力。经年累月。尚不能出。安可望其朝呼夕应。济大兵飞渡之用乎。职奉令督造同安马船。同安船木。皆自山县截成板料。方能陆续挽输。至桅木一项。则必选良工入山相度。自首至尾。用斧斤叩击有声。无尺弯寸朽者。方堪胜任。若概行砍伐。或斜曲孔穴。不中绳墨。或道途剥削。梢根不完。比至平地。可用者十无一二。徒劳民力而已。伏恳批免德化伐运。俾该县得端力备办同安马船。庶军务不致两延。生灵皆蒙再造矣。

　　条陈采运川木疏康熙二十四年　
川东道王骘

臣查四川巡抚韩世奇题报。采运楠杉数目。核报全蜀户口。及夫匠等项。请派附近省分协帮一疏。奉　　旨四川人民稀少。且屡经兵火。困苦已极。采办楠杉等木。起运甚是艰难。若派别省民夫络绎解送。必致大累小民。今各省所报起解木植数目。曾否足用。查明确议具奏。见报之日。全蜀臣民。莫不感泣。咸颂我　　皇上明见万里之外。幸蜀省锋镝残黎。更生有路也。后经部议。各省应解杉木足用。将四川应用杉木四千零五十五根免解。其不敷梁柱等项。仍令四川运送二千六百六十三根。奉　　旨依议。是四川楠衫二木。已邀　　恩免十分之七矣。建造　太和殿。近崇万国之观瞻。远造万年之基业。子来共在民心。艰苦岂应置喙。但事有勉强竭力而后可为者。有勉强竭力而终不能为者。臣在蜀五载。熟见习闻。今当代觐。谨将蜀地山川险易之势。蜀民转运危苦之情。为　　圣明一一陈之。四川四面环山。巉岩亏蔽。惟成都府左右。稍称平衍。并无大楠。臣曾出勘产木处所。如沙坪灌口贾家山何家山等处。俱属峻岭悬岩。自山抵江。或百余里。或七八十里。所经皆深幽壑。一溪纡折。必费多力而始行。一石斜横。必待涨流而后过。较他冈阜。逾千倍。此臣之所见也。至若遵义马湖等府之楠木大材。尤在高山穷谷。老箐密林之中。非独人不到。即鸟道亦稀。前抚臣杭爱登山督察。绝壁悬崖。足胝骨战。侧身亦苦难立。斫伐何以施工。巨木老林。皆因斧斤难施。人力莫动。所以在山长年。幸而得之。则下临深谷。乱石壅塞。寸曲百折。穿洞而出。山水旋长旋涸。不能济运。此臣之所闻也。即参考古法。采取必须构厢搭架。拽运必须垫低就高。木在溪。利于泛涨。木在山陆。又以泛涨为累。故陆运必于春冬。水运必于夏秋。忽水忽陆。辗转上下。非可直行。其大概然也。然使民力稍可足用。竭力亦当勉图。顾自进兵运饷以来。满目荒烟。疲病死亡。郑图难绘。臣伏读四川屡经兵火困苦已极之　　旨。无任感激。幸托　　天威荡平。数年生息。疮痍渐起。然合通省之户口计之。仍不过一万八千九十余丁。是全蜀数千里内之人民。尚不及他省一县之众。就中抽发五千。入山采办楠木。又将千百馈送衣粮。远者千里。近者数百里。耕作必致全废。　国赋谁为输将。且攀藤附葛。人效猿猱。餐露宿风。夜狼虎。而又风鹤惊心。讹传滋惧。挈家逃遁。已见于前时。若复动工。则死不择音。铤而走险。岂不堪虞。其采运之艰难。人民之稀少。民情之摇惑如此。四川楠杉。虽已解运十分之一。而所运用之大木二千二百六十三根。断不能如他省可按数刻期而至也。　殿工不容少稽。川运诚恐致误。臣请　　敕四川抚臣亲诣山岩。察勘应运楠木。有设法竭力可以斫伐者共若干株。星速攒运。有虽设法竭力而不能斫伐者共若干株。请　　旨定夺。俾百姓晓然共知。惟视其力之所可为。而不强其力之所必不能为。无俾惊惶窜匿。庶孑遗皆戴　　皇仁。而工料亦见实矣。

　　疏通旧路檄治安文献　
广东提督卢崇峻

粤东山海未靖。征调繁兴。戎马经过。民疲奔命。本部院问民疾苦。知劳役多端。而最难支者。莫若夫船。阅控告状词。如船价一节。旧征未完。新派迭至。繁重浮于正额。笞榜及穷闾。询厥所由。则云旧有陆路可通兵马往来。其盔甲器等项。骡马难驻。始用船只。近缘港汊间隔。桥梁稀少。问渡艰难。舍陆从水。传为例规。以陆路久绝行人。则周行尽为茅塞。即欲驱之从陆。其如无路可行。是以拽纤撑篙。全需人力。更有官吏借端。用五派十。营棍勾揽。肆行需索。此夫船之为民患。所由日甚一日也。夫有路不使其可行。而使闾阎困惫至此。非为民上者之过欤。是宜急筹疏通。以纾民力。查自省城东抵惠州。北至雄韶。西出肇庆。凡有旧日通行陆路。俱檄守巡各道。督率府县等官。亲自踏勘。内有欹侧断陷者。鸠工修砌。荆棘蔓延者。尽加芟除。再有河沟水道阻隔行人者。相其险易阔狭。或架桥梁。或设摆渡船只。趁今冬晴水涸。易于兴工。倡率附近居民。共襄其事。务期修葺完固。以待兵马往来。此一劳永逸之计。决不置尔民疾苦于膜外也。

　　上张抚军论修栈道书　
乔光烈

日者奉檄计出府金数万。修治栈道。燔山凿石。化险为平。一劳永逸。使详议行之。即会栈中州县官吏。召工匠土人。悉意访咨。商度便宜。自宁州七盘关与蜀界始。至凤翔府宝鸡县止。中唯沔县之栈多土碥。间有石坡。前已计施凿。疏剔土石。令开就平广。其宁褒城凤县宝鸡诸栈。皆在万山中。凡山坡石嘴可锤者。昔人并已开治。名曰碥路。如层峦嶂。傍有可通之径。即遶道而行。唯崇山拱峙。中夹巨津。断岸悬崖。傍无他径。则缘溪傍麓。架木为桥。名曰偏桥。凡设桥之所。其山非高数丈。即数十百丈。岩石崭崭。如虎豹蹲跱。不可得凿。是于万难措置之中。相度形便。因地制宜。为偏桥碥路。俾往来相通。无阻绝不前之困。夫昔人于此岂不欲荡岨峿辟峻险。出庄衢坦道于崎岖危巇之域哉。唯其形格势禁。而智有不得施。勇有不能用。不得已而后为桥与路。以济其功。此事理之晓然者也。且古者凿山通道。或土脉坚强。巨石盘固。则聚薪烈焚。乘其燥铄。沃所酽酰。激其刚矿。使土疏石脆。斤锤易施。今其法虽具在。然开山者必须至山顶以至山。全行开辟。方能成路。若止于山凿孔。火醋沃。而火力不能上透于数丈数十百丈之高。则山崖悬覆。底势空虚。无所支持。必有崩倾压之患。事更可虞。且崩崖碎石。既不便积于道途。以阻行旅。又不便弃诸溪。以壅川流。势必移之他所。劳民费运。甚于烧山。且夫图功者虽计其成不惜其费。然而虑事者贵图其始以要其终。今欲修栈道。惟宜如前估。凡可改桥为路。及可开使宽平之处。并以火打凿。辄事施为。至万难展拓。无可为功者。唯仍用偏桥。循其旧制。其于从事为易且便。若欲全栈用火山。以出道路。难以　国家之力。何事不可举。第恐山既不能尽。而役费无算。岁月迁延。茫无底止。即不敢悬拟输财多少。然终非数万金所能成就也。

　　京口建浮桥议　
汪中

尔雅天子造舟。郭璞谓比船为桥。即今之浮桥也。川之大者。若河渭洛。皆有浮桥。其建于大江者。汉建安二十五年。夏侯尚为浮桥以攻南郡。唐干宁四年。朱友恭为浮桥于樊港以攻武昌。宋开宝二年。曹彬为浮桥于采石以攻江南。元至正九年。伯颜为浮桥石箄以伐宋。前史具载之。今京口之渡。自瓜州至金山一里三分。自金山至箄湾半之。于江津为最狭。若南北造浮桥二道。交会于金山。行旅往来。如在枕上。此百世之利也。昔杜预请建浮桥于河阳。议者咸以为古无此事。预卒成之。至唐犹赖其利。近世李敏达公于鄞县甬江造浮桥。至今称便。有非常之事。必待非常之人。道固然尔。

　　灵川县甘棠渡浮桥碑记广西通志　
陈元龙

</div>
    <div class="pagination">
<a href="皇朝经世文编_page190.html">上一页</a><span>...</span><a href="皇朝经世文编_page186.html">186</a><a href="皇朝经世文编_page187.html">187</a><a href="皇朝经世文编_page188.html">188</a><a href="皇朝经世文编_page189.html">189</a><a href="皇朝经世文编_page190.html">190</a><span class="current-page">191</span><a href="皇朝经世文编_page192.html">192</a><a href="皇朝经世文编_page193.html">193</a><a href="皇朝经世文编_page194.html">194</a><a href="皇朝经世文编_page195.html">195</a><a href="皇朝经世文编_page196.html">196</a><span>...</span><a href="皇朝经世文编_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
