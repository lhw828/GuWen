<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 57 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 57 页/共 103 页
  </h1>
  <div class="content">
   谨按　大清通礼家祭吉礼主人朝服子弟执事者盛服今定有服制者不与祭与祭者皆吉服着靴夏秋纬帽
　通礼家祭及时节荐新朔望献茶均行一跪三叩礼不揖不四拜四拜系相沿旧礼今不可
　通礼家祭之期岁以春夏秋冬仲月择吉致祭盖祭四亲庙也今祠始祖以下谨定春秋二仲朔日恪遵典礼而敬行之
　通礼一品至三品官羊一豕一四品至七品特豕八品以下豚肩不特杀祭器三品以上每案俎二实牲体鉶二实羹敦二实饭笾六实时果饼饵鱼腊兽腊之属豆六实炙胾时蔬之属七品以上俎一鉶敦皆二笾豆皆四八品以下俎一鉶敦皆二笾豆皆二礼有等差不得僭越故应以有爵者主祭今定前堂后堂旅中有爵者延景有爵者各一人主祭各一人赞礼一人读祝各二人分献每案各予弟二人执事余众序立主祭分献之次层行礼职七品以上应用特豕一俎二鉶二敦四笾四豆异日有仕至三品者乃用少牢若仅微官即不特杀必宜恪遵典礼昭荐馨香
　通礼家祭先祭三日主人及在事者咸致斋前一日主人率子弟盛服入庙洁除拂拭设供案鑪檠具设祝案于香案西设尊爵案于东序设盥盘于东阶割牲辨祭器之实　届日五鼓主人朝服与祭执事者盛服入庙执事者陈鑪镫于供案南陈尊爵于东序案陈祝文于祝案实水于盥盘加巾质明子弟之长者盥诣各室前跪一叩兴奉主以次设毕赞礼立堂东檐下西面诸执事分立东西阶相向赞就位主人盥诣中檐拜位立族姓立东西阶上皆北面赞参神主人入堂左门诣香案前跪执事二人一奉香盘一挹尊酌酒诣主人左右跪左进香主人三上香右进爵主人酹酒于地以爵奠于案兴退出右门复拜位及族姓行一跪三叩礼赞初献荐匕箸醯酱于案兆庖人解牲体实于俎执事者奉以升各荐于供案主人诣案前执爵者奉爵主人献爵奠于正中跪叩兴分荐者献讫退立于拜位赞读祭文主人跪族姓皆跪祝诣祝案跪读祭文曰维某年月日几世孙某谨告于某考某官府君某妣某氏之灵曰气序流易时维仲春秋追感岁时不胜永慕谨以洁牲庶品粢盛醴齐敬荐岁事以某亲某氏等祔食尚飨读讫兴以祭文复于案退主人以下一叩兴赞亚献庖人和羹实于鉶实饭于敦荐于案及腊肉炙胾主人献爵于各位之左赞三献荐饼饵果蔬主人献爵于各位之右分献者献均如初献仪赞受嘏祝取供案酒馔降至香案旁主人诣香案前跪祝代祖考致嘏于主人主人啐酒尝食反器于祝接以兴主人一叩兴复位赞送神主人以下一跪三叩赞望燎祝取祝文由中门出送燎主人退避东阶下众咸降阶主人诣燎位燎毕与祭者出主人率子弟纳神主上香行礼彻祭器传于燕器洁涤谨藏之阖门各退日中乃餕
　族中行尊年长有未便序立次层随同行礼者即赞礼读祝执事诸人亦未能随同行礼按会城大祭有纠仪一员祭前行礼然后排班谨仿其意定于奉主设毕焚香献茶后即先序立行一跪三叩礼各退然后赞就位其后堂左室前祀贞烈节孝诸位后祀无嗣诸位谨定是日前堂后堂祭毕父兄各一人子弟各二人分诣致祭跪上香奠爵叩兴陈俎鉶敦笾豆讫行一跪三叩礼各退
　近世大族家庙有不为妇人作主者有夫妇共作一主者吾乡众子分居即仿其制考妣共作一主不书神主而书神位是也按谷梁文公二年作僖公主疏麋信引卫次仲云宗庙主皆用栗右主八寸左主八寸广厚三寸左传昭公十八年疏引作左主七寸右主谓父左主谓母也汪中容甫述学妇人无主答问引杂记丧服小记若妇人无主妇与妾于何而祔王母何以得专其祭是不为妇人作主实为非礼必不可从至考妣共作一主于古虽无可证而仪礼少牢馈食礼筮尸命曰孝孙某来日丁亥用荐岁事于皇祖伯某以某妃配某氏以某之某为尸尚飨是夫与妇共筮一尸也周官司几筵郑注周礼虽合葬及同时在殡皆异几体实不同祭于庙同几精气合孔疏引祭统铺筵设同几以其精气合故也准同几同尸之礼考妣共作一主尚协于义且祠堂合食异于四亲之庙今谨用之
　吾乡吴氏祠堂左祀崇报右祀显扬而有文者不与鄞全氏祠堂祀有德有爵有文而有功者不与今谨参定四者并列凡沈潜学问身体力行着有忠节孝弟之行者是谓贤而有德凡正途京职九品外官八品以上援例京职八品外官知县教职以上武职都司以上及封赠如其官者是为贵而有爵凡力保先茔捐修族谱捐祭田义田租谷三百石以上或白金一千两以上者是为能而有功凡有经学史学箸成子部成书诗文专集足以传世者是为才而有文均得作主一体附祀惟有爵有文而无行者亦不得祀其有原配继配者遵用朱子之说并以配食
　会典命妇因子孙受封加太字受赠则否若夫在亦不加盖妇不得以尊临其夫之义姚姜坞先生笔记太皇太后升祔偁皇后正此义也世俗府君太君并偁殊误今定配偁封号无封号者则用邱文庄公说亦偁孺人
　　答汪孟慈书可久处斋文钞　　　
马树华
日前语及刘学博玉麟所箸经说略疏其概适客至未及详言帚寓后旋得手书殷殷垂问曩见刘氏之说多从说文生义非愚浅所能尽知惟士大夫庙无主辨明畅闳通又惜其实亦未核祭法郑注谓士大夫之庙无主惟天子诸侯乃立主古制实然刘氏据祭法大夫三庙适士二庙曲礼措之庙立之主谓有庙斯有主据士虞礼男男尸女女尸特牲少牢礼皆有尸杂记祭祀之有尸也宗庙之有主也谓有尸斯有主非所谓臆断者邪其据左氏传孔悝反佑于西圃杜注佑藏主石函许叔重曰佑宗庙主也谓为大夫有主之证不知此特季世之事他经传无可证也其据公羊何注引士虞记丧主不文吉主皆刻而諡之谓士虞士礼既吉凶皆有主是士亦有主之证不知何注下言盖为禘祫时别昭穆明此记通言天子诸侯之礼于士无与也古今损益多矣度数典章世愈降则制愈尽后世庙皆立主诚善于古先然安得以后世之善疑三代之制乎惜抱轩集有答袁简斋书引曾子问当七庙五庙无虚主聘礼宾介所馆皆庙为士大夫庙不设主之征且引公羊何注及左传凡君薨卒哭而祔祔而作主杜注言凡君者谓诸侯以上不通于卿大夫证何杜皆与康成同意其说极为精当吾兄尝叹惜翁文章纯粹经史湛深世俗讥为空疏者殊妄谅哉斯论盖先生酝酿之精迥非骋博以为观美者所可同日语也
　　与张渊甫书二　　　
沈垚
承示大着三篇父卒为母服论及变葛辨皆精当惟毁庙论私心窃不谓然士丧礼曰卒哭明日以其班祔祔庙之期也谷梁传曰作主坏废有时日于练焉坏庙坏庙之道易檐可也改涂可也坏庙之期也庙坏后即迁与否传无明文郑康成卢辩皆以坏庙即迁庙有练而迁庙之说服虔注左氏传谓特祀于主在寝三年丧毕遭烝尝则行祭于庙见士虞礼疏而不言迁庙在何时杜预则谓三年丧毕乃迁庙杨士勋疏谷梁并谓坏庙在三年丧终朱子据迁庙礼君臣皆元服疑迁在除丧之后足下因谓于练坏庙非迁庙于三年迁庙非坏庙垚反复读迁庙礼而叹郑说之未可非也迁庙礼曰君升祝奉币从在左北面再拜兴祝声三曰孝嗣侯某敢用嘉币告于皇考某侯成庙将徙敢告至于新庙祝奠币于几东君及祝再拜兴祝声三曰孝嗣侯某敢用嘉币告于皇考某侯今月吉日可以徙于新庙敢告再拜君就东箱西面祝就西箱东面如食顷君反位祝从在左祝声三曰孝嗣侯某絜为而明荐之享案吉祭祀辞无噫歆警神之礼惟曾子问君薨而世子生告及生子见殡皆祝声三士丧礼将启商祝袒免执功布升声三启三命哭然则噫歆警神之礼非吉礼矣迁庙礼曰赞者盥升适房荐脯醢君盥酌奠于荐西反位孔广森曰聘礼释奠于你虽无尸犹一人举爵此奠不举者未即吉也昔者鲁昭公练而举酬行旅非礼也然则迁庙不举爵与曾子问练不行酬合矣十三月而练二十七月而丧毕改涂易檐不稽时日迁庙礼一则曰成庙将迁再则曰成庙将徙是毁庙即成庙成庙即迁庙相去必不远若成后迟至岁余始迁与迁庙礼文不合杜预三年丧毕迁庙之说不足据信至以君臣元服为疑则古人居丧固有释服时矣檀弓曰弁絰葛而葬与神交之道也郑康成曰接神之道不可以纯凶也是葬时冠服有变也丧服小记曰练筮日筮尸视濯皆要絰杖绳屦有司告具而后去杖郑康成曰临事去杖敬也夫三者皆祭前事而犹去杖则祭时可知矣是练时有变也小记又曰大祥吉服而筮尸吉服者朝服也郑康成曰凡变除者必服其吉服以即祭事不以凶临吉也是祥时有变也然则以安神之故释凶服而服元服岂足怪哉且以礼差之大夫吉祭朝服故祥祭朝服诸侯吉祭冕服则祥祭亦当冕服祥祭冕服则迁庙在练时当弁服故卢辩以未即吉略同爵弁服解元服下诸侯衅庙篇亦君臣元服而杂记作爵弁纯衣故卢释为爵弁服若诸侯祥祭亦朝服则迁庙在练时当元端服故孔广森以冠元端解元服而为之说曰吉事之始故假吉服易衰絰也不申祭服者未纯吉也夫元服之为爵弁与元端虽未可定而服元服之不必待除丧则固可断矣郑说安可非哉足下据殷练而祔周卒哭而祔遂谓练时坏庙犹殷礼周于卒哭已坏庙而以檀弓舍故讳新为卒哭坏庙之证则垚窃谓舍故讳新未见有坏庙之实据而练时坏庙亦未见其必为殷礼也已坏庙祔庙合为一事遂谓坏而祖主升升而新主祔则垚窃谓祔庙于卒哭坏庙于练截然两事不可混合也又据曾子问天子崩国君薨祝取庙之主藏祖庙卒哭成事而后主各反其庙遂谓祧者因而遂藏祔者因而遂升事不再举则垚窃谓孙从祖祭故谓之祔若祖主已升则所祭者但新主耳不得名之为祔矣惟孙从祖合食故丧服小记士祔于大夫则易牲若祖以升而但祭孙不必易牲矣士虞记曰卒辞曰哀子某来日某隮祔尔于皇祖某甫尚飨明日以其班祔曰适尔皇祖某甫以隮祔尔孙某甫尚飨郑曰欲其祔合两告之若但祭孙而不祭祖不必两告之矣古人解经皆本师授又揅精覃思左右考核而后定一说新说不易创也创一新说初似可喜细校之全经皆不合矣足下以为然否幸再赐教
　　答祭外祖父母问　　　
王人定
乡人黄某学者也有外祖父母木主立于家堂龛上清明冬至家祭时亦设祭焉其族人有责其非礼者某乃以告予曰此吾母命也母无昆弟迎养外祖父母于家以终其天年丧葬后立木主祀之今吾母已没而外祖父母之祀未废者不忍背吾母爱敬之心也且闻伊川礼亦有之而彼乃以非礼责予何也予曰外祖父母之祭经传所无而惟程子行之第伊川集有其母上谷郡君行状云郡君得疾未卒前一日谓伊川曰今日吾在宜为我祀父母明年不复祀矣朱子尝举以告门人谓伊川亦曾祀其外家何氏燕泉云上谷明年不复祀一语是谓此祀止于其身卒后可废此礼也今人未考程集细审上谷临终之语遂以节时家祭前一日祭外祖父母为伊川礼殊失之矣汝非学者则已耳汝学者汝族责汝以非礼汝其奚辞而汝不忍背母心者即宜以上谷郡君明年不复祀之语裁之毋致终失于非礼也某唯唯而退
　　答陈仲虎杂论祭礼书　　　
张履
承示古祭礼以贵贱定世数今通礼士庶亦祭四代履按士庶祭必及高祖程子已云然近万氏充宗论之尤详盖证以小宗法五世则迁自见祔庙云云亦理在不疑至谓支子之子后长子承祖重则当主祭其本生父当在陪祭之位为嫌履于此情诚若有所不安者然譬之尸君所不臣于祭者为子行而父北面事之曲礼为人子者祭祀不为尸郑注然则尸卜筮无父者孔疏郊特牲注大夫以孙之偷为尸言伦明非己孙皇侃用崔灵恩义以大夫用己孙恐非也此云子行亦非己孑然要是不以尊卑为嫌比例又譬之斩衰三年乃子服父之服而父以服其长子此并似情所不安而古人安之今支子之子既后长子此并似情所不安而古人安之长子以承其祖即宗子也虽本生父亦不得先之矣古者长子不为人后阁下以长子后伯兄非也既为之后以祭高曾祖你若是承高曾之宗可祭高曾非承高曾则祭当在承高曾者你即阁下之兄阁下不当与若每代为一案可不与若合为一案又不能不与矣祖即阁下之考也既宗子祭之阁下与之而又别设祭考妣不及于祖以通礼言既异祭及四代之文以宗法言又非支子不祭之义似两失之今阁下虽以长子后伯兄而未尝异居度祭之品物皆阁下所具是于考妣既有以自尽又何烦别设一祭乎古者天子诸侯始祖之祭并不在冬至冬至乃祭天圜丘耳士大夫冬至祭始祖乃程子伊川所刱朱子初依行后以为僭始祖或为受姓之祖或为厥初生民之祖朱子亦无定说今通礼又无之是固不可行矣然古者大夫士之为大宗者固祭别子始祖王制祭法一大夫有始祖一大夫无始祖乃殷周之别今世俗宗祠必有始祖或始爵或始迁以古宗法言之宜于祠之中间专设始祖一主求其世适以为大宗主其祭而族人咸侍若无世适可推爵齿德之尊者主之今俗专重族长族长之名古有之非今之所谓族长也其高曾祖你宜各自为室其祭也惟同出者侍祭高则同高者侍祭曾则同曾者侍祭祖你亦然而族人皆不与其余旁支之主宜悉归所出子孙之家其祭亦如之今世宗祠合族数十百主咸在似起于元之季世观宋潜溪林氏重建先祠记可见林氏分三支统为神牌五死则书名其上不各为主今俗亦有之而皆不及始祖如此乃于古今礼两无悖矣祫祭及毁庙惟天子诸侯则然大夫千祫已止及高祖士又可知程子时祭止于高祖高祖而上于立春设二位统祭之朱子初亦依行后亦以为僭阁下谓今民间宗祠祭自始祖而下无祧制不必论而岁暮相沿迁主皆祭案未子却无岁暮之祭亦祫之遗而疑于有举者不可废无礼者不可踰履谓不可踰是也不可废非也盖所谓有其举之莫敢废也者亦在分所可祭者耳若求之古礼而不合考之今制而又违徒出于习俗相沿而失之僭则正赖知礼之君子起而正之又何有举不可废之有耶履礼学极浅姑以意论之是否幸赐裁正
　　答陈仲虎论殇祭书　　　
张履
来谕古殇祭皆男然殇服兼女子子姑姊妹父妾有女即有庶母名而为制服则女殇亦不可遗何祭礼无女殇之祭履按古非独女殇不祭即庶殇亦不祭也祭法王下祭殇五诸侯三大夫二士庶人止于子郑注凡庶殇不祭丧服小记殇与无后者从祖祔食注凡所祭者唯适子耳曾子问凡殇与无后者祭于宗子之家注凡殇谓庶子之适也宗子之适亦为凡殇过此以往则不祭也杂记于殇称阳童某甫不名神也注阳童谓庶殇也宗子则曰阴童此以适殇对宗子言故曰庶耳据此则殇祭止于适不及于庶女殇之不祭又何疑矣夫庶殇女殇与适同服不与适同祭原夫圣人制礼之意盖以服以饰哀祭以追养并属所生则死亡之戚无异非将传重则鞠育之恩有终然而桮羹盂饭设位别室使其兄弟主之曾子问宗子殇吉祭特牲不举无肵俎无元酒不告利成注无尸及所略也凡殇则特豚也是庶殇当更略矣曾子问凡殇祭于宗子之家此从祖祔食而宗子主之者庶殇女殇异此○文献通考殇祭无祝不拜一献而止此亦缘情之为而圣人所不禁者乎或曰子论非宗子不祭始祖虽大夫不祫祧主礼如此其严也而于庶殇女殇之祭独循俗为说何与曰不然也上祀主敬主敬者物必备故当守其分之常下祭主恩主恩者礼从略故可通乎例之变质诸有道以为何如部文引例载独子承祧两房所嗣系大宗准其兼承不得并行三年丧其本生父母仍服期者正谓为所兼承之大宗三年而本生父母仍同出后降服之期耳此大宗未必世适而服制如此未尝与鄙论合来谕云云似误读例文幸更详之履顿首
　曾子问疏熊氏云殇与无后者唯祔食与除服二祭则止此言吉祭唯据祔与除服也庾云吉祭通四时常祭若如庾言殇与无后之祭不知何时休止未有闻焉丧服小记疏庾云此殇与无后者所祭之时非惟一度四时随宗子而祭也履案合曾子问小记观之皆无以见其不与四时吉祭且有父母兄弟而唯祔与除服二祭即止亦非人情孔疏于小记仍引庾说而无驳固不敢以其说为非也若何时休止之疑如近儒惠氏谓所祔之祖祧则止夫祧必亲过高祖殇与无后之祭必至是而始止似又太远又不知三殇如何分别仲虎据通礼载祔位伯叔之成人无后及其长殇兄弟成人无后及其长殇中殇子姓成人无后及其长殇中殇谓下殇之祭终父母之身中殇之祭终兄弟之身长殇之祭终兄弟之子然通礼言子姓长殇中殇不言下殇则似下殇不祭仲虎所云下殇之祭终父母之身亦与通礼未合
　　题主说　　　
李棠阶
世俗题主皆虚王字一点临时请显者点之考诸书皆无此说明儒吕新吾及　本朝刘山蔚皆辟其谬今年仲冬张云阶先生葬其母以尊翁主已用朱点此时用墨一匮二主朱墨不同于心不安命某题主仍用朱点云阶先生某父行也何敢有违但其援唐宋题主墨书讫以光漆重模为据则有疑通典所载乃天子礼宋朱震引之亦天子事非士大夫之礼也唐宋士大夫礼不可考而今世遵用朱子家礼朱子固南宋士大夫也家礼只有题主并不言点主若用朱则必如通典特言之不容概言也据家礼则宋之士大夫不敢援光漆重模之说可知矣至　本朝通礼品官止言题主即国丧亦止言大学士题主若用朱则亦必如通典特言之不容概言也以墨笔其常朱其变也宋之士大夫不敢援用当时大丧之礼而今日乃用之今又不援时制而援唐宋大丧之礼无乃不可乎又谓寻常素书遇诰字用朱书示敬诚然然必全书其字岂有止用一朱点为尊敬乎止用一朱点则实系以上行下牌票告谕所用此外无有此山蔚先生之言似未为谬也今题主止用一朱点果出于尊敬否乎抑仅随俗沿用乎俗固不可遽变一人亦何能变俗但考之于古今皆无据问之于心则不安果宜何从乎
　　齐必变食说　　　
顾广誉
世以茹蔬不肉食为齐朱氏锡鬯作释齐辨之一引周礼膳夫王日一举王齐日三举注杀牲盛馔曰举证齐日仍肉食且有加一据论语齐必变食以下至不多食邢疏云此以上皆蒙齐文而孔子惟酒无量证齐日并酒亦饮之夫以齐戒茹素不肉食其法盖始于释道朱氏正以周礼明文允矣若乡党分节朱子不从注疏此有卓见衣服饮食人生不可一日而缺衣服则每事详之至于饮食乃专详于齐而尽遗平素可乎齐举明衣举变食举迁居事皆平列而于食独悉数之乃尔无此文法也昔儒徒见下有祭于公祭肉之文遂举而尽归之齐耳然则执是以断齐之饮酒其然也耶朱氏又谓不饮酒不茹荤出庄子文似未足据原其意殆以不饮酒茹荤虽非即茹蔬之谓而茹蔬或自此始故并斥之然未剖言茹荤与食肉之不同几若不茹荤之即不食肉者则亦无以服庄子之心何则致齐食肉不茹荤荤者何说文云臭菜是也荀子述孔子之对哀公曰夫端衣元裳絻而乘路者志不在于食荤斩衰菅屦杖而啜粥者志不在于酒肉又曰黼衣黻裳者不茹荤杨倞注礼祭致齐不茹荤则齐之不茹荤荀子亦言之矣语类云不茹荤是不食五辛未尝谓不茹蔬即茹荤也周语虢文公论藉田之礼曰王即齐宫百官御事各即其齐三日王乃濯飨醴及期郁人荐鬯牺人荐醴王祼鬯飨醴乃行或据以证齐亦饮酒而不知正不饮酒之明证周礼辨五齐之名二曰醴齐而内则饮重醴醴糟并设郑氏谓五齐止用醴为饮者取醴恬与酒味异也闲传禫者饮醴酒始饮酒者先饮醴酒注不忍发御厚味始免丧者不嗜味故先饮醴齐者不极味亦饮醴而不饮酒矣先王之立此制所以冲和其身体而又不使得至于醉也古者慎齐之意赖是两言以见其遗未易轻议
　语类问变食谓不饮酒而今之致齐者有酒何也曰饮酒非也但礼中亦有饮不至醉之说按饮不与醉礼无明文盖朱子斟酌礼意为此言后世无所为古之醴酒而善饮者必绝其饮将至于枯寂无欢亦非礼意故为变通之如此家礼于时祭前期三日齐戒日饮酒不得致乱食肉不得茹荤正与此条相表里
　　华亭南荡张氏支祠记　　　
张文虎
南荡张氏支祠华亭令西充周君炜记之矣道光十二年系孙布政司理问烒等洎从兄弟承先志而广之建堂曰敦睦左筑留景轩以备斋宿左右夹室为藏祭器及餕余之所前为亭以处乐人整而不华质而不陋君子以为有礼或曰礼大夫三庙适士二理问于秩视士不当及曾祖曰今家庙实祠堂也庙之制有室有寝祠堂则一室而已不可以庙例且古无庙之鬼有祷则为坛以祭大夫士有大事省于其君干祫及其高祖然则无庙者非常祭耳非常祭则无主今何以有主曰自仕不世禄而宗法亡庙制废于是有祠堂此古今之变也礼缘人情而作丧服父在为母及妇为舅姑皆今重于古而合于人情则制礼者因之程子言高祖自有服不祭甚非今会典品官皆得立家庙庶士庶人则为龛于寝北自你以上皆得及其高祖从今制有主宜矣曰古者左庙右寝朱子家礼君子将营宫室先立祠堂于正寝之东今立于墓侧礼与曰权也唐会昌闲敕百官京内置庙者但准于所居处置然居处偏狭邻里无可开广者卒不能如制盖势有所格不必尽绳以制汉人多建祠堂于墓所仿而行之不亦可乎曰记以大夫声乐皆具为非礼特牲少牢二篇无奏乐之文作乐于亭不已盛乎曰礼嫌声乐兼备非嫌用乐也大夫判县士特县显着经文馈食礼文不具耳众仲之对羽数曰天子用八诸侯用六大夫四士二有其舞斯有其乐岂徒虞身而已乎夫陈于阶下则亵杂于堂上则逼此亭之所由作也是故礼者通上下之情达古今之变殷周损益各因乎时从宜从俗行之而无所窒碍者也世俗不知礼意辄执古制以相稽率发其凡于此若张氏源流世系与其絫代隐德周君记详矣故略之云

皇朝经世文续编卷六十一
　礼政十二正俗
　　文昌宫碑阴录　　　
恽敬
古者天子祀天地社稷宗庙五祀而已祭法有天下者祭百神山林川谷邱陵是也周官大宗伯以辜祭四方百物八蜡是也汉用方士之说祀典多无稽后世佛氏日昌所祀神皆托之西域及所谓四天下焉道士生中土祖方士之言效佛氏为诳诱陶宏景寇谦之杜光庭诸人妄构真灵纪官纂职复举中土君臣之名及丛祠淫鬼错入征之其说至后世益乖歧无可信考者文昌帝君之祀不知其所始崔鸿后秦录姚苌随杨安伐蜀至梓潼岭见一神人谓之曰君早还秦秦无主其在君乎苌请其姓氏曰张恶子也后据秦称帝即其地立张相公庙祠之常璩华阳国志梓潼县善版祠一名恶子民岁上雷杍十枚璩志终于永和三年在苌称帝前五十余年是苌之前已祀恶子矣唐封顺济王宋改封英显王元以道士之说封辅元开化文昌司录宏仁帝君于是山经地志稗乘外书附会不经之辞布满天下道士悉刺取之以意牵合录为化书而学士大夫之好怪者窃其妄说捕声附影聩听瞽说呜呼可谓不祥也已在前明之季年大臣议礼者以为宜罢其祀是又不然夫王者受命进退神之祀凡以为民已耳其合乎天神地只人鬼之典法者秩宗之所掌缝掖诸生之所诵习百世不废者也其不合乎天神地只人鬼之典法而能见灵爽为征验扞御永旱兵革为天下所奔走王者亦秩而祀之所以从民望也　本朝承平既久上下以休养为福愚氓积煽遂盗兵戈今全蜀就平楚陕亦靖　皇帝以文昌帝君为蜀之神归功底定祗閟其祀有司考定礼乐颁之四埏意以天下之集甯则将士之宣力不暇百姓之效顺也然以天下之大智者愚者皆赫然于天人之交际百神之呵护则国家之大祉百世之所以治安也敬以愚瞀随肩州县下吏无以仰辅　朝廷之制作窃以私见鄙识窥测万一如此若夫道士所言如里巫巷祝视鬼造妖以惑蚩蚩者之视听岂足信哉岂足信哉敬以其行世已久恐为大蔽爰取其太甚者条辨之列于左方使天下知　朝廷所以祀文昌帝君在彼不在此庶几后夔伯夷之伦所是许焉
　王氏见闻录巂州越巂县张翁畜蛇令欲杀之一夕雷电县陷为巨湫蛇为陷河神张恶子谨按梓潼岭即七曲山华阳国志五丁迎秦女见蛇曳之山崩即其地也因五丁之说附会蛇为梓潼岭之神遂取邛都地陷之说益之即见闻录所传是也考后汉书西南夷传武帝初置邛都县无几而地陷为污泽因名为邛池无陷河神之说邛都至隋始改为越巂县见闻录之言其出隋唐闲野人欤又明一统志称神为越巂人报避居梓潼盖始以神附会为蛇继复以蛇附会为人化书又托之戚夫人赵王如意皆可谓无忌惮也
　太平寰宇记济顺王本张恶子晋人战死而庙存文献通考从之谨按华阳国志元和郡国志俱无晋人战死之说是后人以秣陵尉蒋子文战死为神附会之无疑
　路史黄帝子挥造弓矢受封于张为张氏诗传张仲贤臣也笺吉甫之友也化书以张仲着于诗附会神为张仲且以为张宿之精谨按史记天官书张素为厨主觞客晋书天文志张六星主珍宝宗庙所用及衣服于张氏何与耶于张仲之孝友何与耶酉阳杂俎天翁姓张名坚窃骑刘天翁白龙至元宫易百官刘天翁失治为太山守是张角谋代汉之妖言也神姓张名单有六女皆名察以张为厨故神张姓张六星故神六女皆妖言不可从
　晋书天文志文昌六星在北斗魁前天之六府也四曰司禄司中司隶赏功进与天官书四曰司命五曰司中六曰司禄不同星经又曰六曰司法盖古之言天者以四兽配四时占生杀其附天枢者皆占宫廷命名征验取近是而已化书既以文昌帝君为魁前之司禄又以为外垣之上相吾谁欺欺天乎盖唐宋之时士大夫及进士过梓潼岭得送者皆为宰相得殿魁如铁围山丛谈所记多矣妄者遂有司禄之说其尤妄者证以星之司禄并尊以星之上相以相煽动而不知二星之不相属也　本朝朱锡鬯氏求其说而不得谓文昌祀蜀之文翁何其益诞耶
　说文魁羹斗也从斗鬼声臣锴曰谓斗首为魁柄为标也盖器名耳星象之取北斗南斗小斗中斗同名皆以首为魁柄为标于是传训为首者为魁汉书里魁党魁是也复转训试名之冠其曹者为魁老学庵笔记宋元宪梦大魁天下挥尘录吕文穆等以大魁至鼎席是也令乃以斗倚鬼为魁星之神复以文昌在斗魁之前而祀之于文昌宫大可弓欠也其他如化书所言以白进僖宗乃因明皇青入蜀而附会之朱衣神则因欧阳文忠公而附会之不知侯鲭录所言乃刺关节者售以诬文忠不可训也
　　鬼神篇上　　　
周元鼎
鬼神者何阴阳也阴阳者何气也气之所以为气不可名则名之为太极耳阴阳之所以为阴阳仍不可名则名之为鬼神耳盖既为气矣其在于天不得不辟也阖也日月星辰不得不东出而西没也不得不昼而夜夜而复昼也春夏秋冬不得不长生而收藏也凡万物不得不以枯以荣以化以育也是辟也出也昼也春夏也生长也荣而育也皆神也是阖也没也夜也秋冬也收藏也枯而化也皆鬼也而其在人乃有呼有吸有动有静为气为血为魂为魄为寤为寐为生为死皆气之阴阳为之也则皆鬼神之为之也又极而言之心太极也性其体也为鬼情其用也为神耳目其体也为鬼能视能听其用也为神四肢百体无一非气之为阴阳之为则无一非鬼神之为也人如是凡万物之含生负气莫不如是所谓不见不闻体物而不遗也所谓鬼神之德之盛也明乎此则天地间之鬼神即吾心之鬼神然惟吾心有鬼神而后天地间有鬼神何也日月星辰之昭昭此鬼神之常可视可指者也习焉而不之异矣风雨霜雪之与雷霆此亦鬼神之常倏有而倏无不知其来与所往也亦习焉而不异之矣即以人言心之驰也倏忽于千万里之外而目如视之耳如听之游于千百年之上下而可以论世可以俟之百世凡此岂不甚奇甚怪大可惊愕乎又自其最近者言之人之饮食也陈物于杯盘意欲之而心动也则体就之肘赴之腕趋之指执箸而探取之口以启舌以舐齿以截啮咽以气而喉为纳之乃入于腹由外以至入腹各任其职共效其能凡其委曲者多矣而一瞬之间效用之神速乃不谋而授不待言而喻而莫知其所以然不又为至灵至妙极神极奇大可惊愕矣乎然亦习焉而不以为异也其心不见为鬼神天地间亦安有鬼神乎而乃于闻非常闻见非常见如伯有之厉曹社之谋之炀沈之履以为鬼矣而乃于台骀实沈降于莘言于宋以为神矣自为鬼神而独异乎物之有鬼神终日在莫非鬼神之地而忽独有可惊可愕之鬼神均此鬼神均此见闻者之皆鬼神不之异也而忽以一人所见所闻之非常有者以为至灵至妙极神极奇之鬼神也盖亦不思而已矣圣人者与鬼神合其吉凶者也于怪神不谓之有亦不谓之无而但正之以不语
　　鬼神篇下　　　
周元鼎
惟圣人与鬼神合其吉凶也故明则治人幽则治鬼神何以治之治之以礼而已莫大于天地而南郊北郊以地判之冬至夏至以气判之燔柴瘗埋以形理判之朝日夕月六宗是禋星辰寒暑各有其位以及山之岳镇水之江淮河汉为望为旅有源有委凡皆所以治神也社稷以句龙后稷主之凡有功德与扞大灾御大患则祀之祀其先祖则由七庙五庙三庙一庙至祭于寝庙有等器有制礼有数祀有时凡皆所以治鬼也夫非以鬼神之果有而不得不治也亦非以鬼神之果无而或可以不治也所以尽乎人之道而本于人之心有必如是而后快者何也人之施于人也不必望其报而人之受施于人也则必思所以报不报焉而其心不能安也夫受施于人且若此而况戴者天履者地乎况其照临之所被雨露之所濡草木货财禽兽之生殖以利用乎况其始为之播种以养我乎况其属毛离里以生我乎彼其为鬼为神不必望报而人之报之容可已乎礼尚往来者也圣人之所以治鬼神者本于人心而尽其道则亦以礼治之已耳夫以不望报者待鬼神是待鬼神之厚也故谓其未尝有可也以不可不报者待人是亦待人之厚也故谓其未尝无可也孔子曰敬鬼神而远之其敬也以鬼神之未尝无也其远也以鬼神之未必有也且吾既思报之矣又不之远而有求于鬼神则即报施于人且不可也是无厌之求也可乎哉后人之事鬼神也不以礼其所敬者则必有所求其所远者则必无所求且当有所求则敬之及其无所求即远之充其求之之心名为鬼神者益多而所以事之益大倍于礼即使鬼神果灵亦不至任人之忽敬忽远而给其所求也可不谓大愚乎且夫鬼神之非吾之及奉事者多矣即吾之先祖不及奉而事亦已多矣人之所及朝夕奉事则莫如父母吾以鬼神之道事之于庙于寝何如以人之道事之于堂上于膝下父母岂望报哉人子之报其爱日之诚可得已乎所以守身思显扬之志可不力乎此圣人之所以勤勤拳拳教人以孝治天下之意也若夫生无以养死无以显乃至求遗泽于为鬼神之时葬者藏也至数十年而弗藏或且狐埋之而搰之其非子也夫
　　卫武公杀共伯辨　　　
汪能肃
史记曰厘侯卒太子共伯余立为君共伯弟和袭攻共伯于墓上共侯入厘侯羡自杀卫人葬之厘侯旁諡曰共伯立和为卫侯是为武公索隐曰和杀共伯自立此说盖非也按季札美武公之德又国语称武公九十有五矣犹箴诫于国恭恪于朝作抑自儆至于没身谓之叡圣又诗序卫世子共伯蚤卒不云被杀若武公杀兄而立岂可以为训而形之于国史乎肃以为共伯先厘侯卒无疑也春秋左氏之例君存称世子君薨称子既葬称君成为君也厘侯既有墓矣是共伯成为君也何卫人犹曰共伯诗序犹曰卫世子共伯耶史记武公立凡五十五年而卒国语武公作抑诗时年九十有五是其卒时当及百岁其立时当及五十岁共伯长于武公其被杀当及五十余岁何诗序犹曰蚤卒耶髦者人子事父母之饰丧大记云小敛主人脱髦厘侯既有墓共伯既成君则脱髦久矣何柏舟诗犹曰髧彼两髦耶且以弟杀兄而代立此天下万世所大不平者也季札国语岂得不言诗序岂得不言柏舟诗共姜所自作尤当致其不平矣何皆无一语刺武公而悯共伯耶毛传郑笺本不引此以解经则孔疏亦不应及之及之则力辨其非可也乃反曲伸其说岂以逆取顺守无害武公之贤隐为太宗文过耶然太宗之诛建成元吉以恶意先发于彼也使成吉无诛太宗意太宗亦未必肯出此况武公耶索隐得其实矣录之以正史记并正孔疏焉呜呼使天下之人薄于兄弟君臣者史记孔疏之说也始虽杀兄弑君而终得为叡圣则人何惮而不杀兄弑君矣以杀兄弑君之罪尚可以政事学问之善没之则何罪不可没矣季札国语诗小序其肯以此为训哉其肯以此为训哉
　　士庶昏丧遵　制正俗议　　　
李德骞
　考仪礼昏丧之礼尚存士昏士丧既夕士虞诸篇然士为有爵之士其礼不下庶人后如温公书仪朱子家礼皆有爵位时所作其仪节犹繁亦难施于庶人也恭读　大清通礼酌古准今于品官礼外更制庶士礼庶民礼俾家家知礼而讲之人人循礼而行之典尽善矣但藏在官府民闲罕见故闾里虽穷而奢风究莫能挽等威未辨而僭分实不自知其有志世道者援仪礼书仪家礼诸书欲以矫时而未免反古兹议谨遵　大清通礼及　大清会典　大清律例所制士庶之昏丧以正邑俗之僭侈庶几率由有准而民德归厚民俗还云
大清会典云无品级人及生监军民不得用执事庶民妇女不得用执事大轿而邑俗庶民迎妇悉用执事大轿此僭而违礼者也　大清通礼云品官昏请期备礼物三品以上羊酒四品以下鹅酒庶人昏请期用鹜夫四品犹仅一鹅而邑俗乃用八鹅八十鹅十此僭而违礼者也通礼云舅姑飨妇妇退飨妇送者是飨送者必先飨妇而后及耳两飨亦一日耳且飨妇其仪详飨送者则略以送者即布席之媵耳媵亦一二人耳通礼云媵布席于东注云媵妇家送者而邑俗送者男女十余人甚至数十人而飨送者肆筵设席必大宴至三日四日五日之久此奢而违礼者也通礼云诹日以贽见妇之父母主人醴此亦一日事耳而邑俗家必备礼物送妇党而妇党亦各家宴必延二十余日或月余之久此奢而违礼者也继自今酌礼俗之宜请期绅士祗双鹅庶民祗双迎鹜妇庶民祗小轿送嫁妇女祗二人飨送者祗一日妇家宴祗三日齐之以礼违则有罚庶几僭奢之风可革也且邑有不明女父母因家贫送声言请期必备八鹅八鸡迎妇必具执事大轿明知其力不能办而藉此难之以致男年当娶而不得娶女年当嫁而不得嫁甚至延之多年阴为毁婚之计者良可慨焉诚能以礼为防匪特僭奢可革更能婚姻以时矣斯杜离婚之渐也况邑俗溺女亦原嫁娶之奢盖因妇家送者必男女多人非装奁盛不足为送者光又因家飨送者必开筵数日非装奁盛不致为飨者喜又因此女异日将送人嫁美竞多服饰必豫为求备非装奁盛不能满其女意邑俗送者女客十余人服饰彼此相形若一人不齐则耻甚且燕数日必易服十数次若一次不齐则耻甚故嫁女必预备之以此嫁女装奁不得不盛因求盛不得不负债鬻产因虑嫁女鬻产故邑多溺女若送者妇女不过二人飨送者不过一日则女之服饰无须乎多嫁女亦无虑其难而产女自无庸溺矣斯清溺女之源也惟望民之父母晓以　定制正其习俗敦典则民知礼崇俭则民知义保赤则民知仁行一物而三善皆得者此之谓也
　大清通礼云品官丧初祭大祭一品官羊五二品官羊四三品四品官均羊三五品六品七品官均羊二是品官丧祭祗用羊犹不敢兼用豕而邑俗成服用羊豕二牲此僭而违礼者也通礼云成服后亲宾各以其服吊具酒果香烛厚则加财货而邑俗亲宾之吊用紬段为挽帐此奢而违礼者也若未成嫁娶之生亲家是无服之亲不宜讣不宜吊者而邑俗丧主必讣生亲吊仪必重尤奢而违礼者也邑俗已成嫁娶谓之熟亲庆吊恒相往来若未成嫁娶谓之生亲则喜不相庆而丧反相讣相吊已不合乎情矣通礼明言各以其服吊生亲无服而吊又大违乎礼矣况邑多襁褓结亲亲家祖父母丧父母丧及夫妻丧皆讣皆吊有累讣累吊之后或男亡则女另许人或女没则男另择配不得复称亲家矣是前讣吊悉付子虚通礼云择宗亲善书者一人题主而邑俗必延官绅点主俗写主字无点待官绅加之前儒已辨其谬张筵宴客族戚咸吉服如庆贺此奢而违礼者也通礼云凡丧三年者百日薙发而邑俗三年丧者四十九日薙发即除丧服是违礼且忍心也通礼云丧遏音乐　大清律十恶条七曰不孝居父母丧作乐而邑俗丧事用鼓吹以哀为乐是违礼且罪重也请自今凡民有丧礼律可核祭止一牲或用羊或用豕挽母用帛薙发限期音乐尽革乃如题主必宗亲是择且夫丧礼之不讲民德所由薄也尝见人家有神龛而无神主者矣推寻其故则以为力不能延官绅也力不能燕族戚也夫宗亲题主贫亦优为顾何以拘于俗见致令先人之神无所妥而蔑于礼之甚邪若夫丰裕之家以官绅点主为荣以鼓吹燕会为庆以紬段挽帐为光而初祭大祭虞祭祔祭祥祭禫祭之礼曾未一行焉岂知所为费金钱竭人力以行之者究越于礼邪凡此者皆积习相沿而未见通礼士庶丧礼之故耳为民上者诚援　定制以正之出示以晓之有不爽然失废然返乎虽然犹不能无扞格于其闲者邑有阻丧恶俗或人父母没则族属生事或妇人没则外戚生事挟嫌挟势刁难多端不用音乐弗已不用羊豕弗已不张筵宴弗已不多给白衣弗已通礼云亲宾各以其服吊是自具其服而来非待丧家给服也况无服之宾奚必给服邪若丧家贫力何能给邪稍未遂意辄肆阻挠不许大殓不许发引致令恒产之家因是糜费而破产讲礼之士因是支吾而失礼尤宜禁此恶俗严戒重惩庶几礼教得以通行也然则丧礼之讲明回狂澜于既倒溥孝治于无涯岂非大有益于世道人心哉
　　与友人书　　　
邓瑶
日前足下为瑶言有爱女早寡无子拟俟贤郎生子令寡女子之既又言太夫人存时尝有是命故不忍违且称近时谢济世梅庄示螟蛉子遗令词甚美欲仿行之呜呼君固读书守礼之儒者也既称儒者则有一事之不合于礼即为世病瑶又乌能默默无一言然瑶初闻足下言唯唯不之辩者以足下意甚感怆故亦效妇人女子之仁噤无一语今乃咎其非以诚待人之道也乌可终无言礼姊妹其夫死而夫党无兄弟使夫之族人主丧妻之党虽亲弗主夫若无族则前后家东西家无有则里尹主之圣人制礼之严如此妻党既不宜主丧其不得以妻之侄为嗣明矣又晋太常博士秦秀曰昔鄫养外孙莒公子为后春秋书莒人灭鄫谓立异姓为后灭亡之道也春秋之义甚严宜熟审之罪不孝之罪莫大于改姓君欲爱其寡女而使继之者冒不孝之名贤女当有所弗受执事亦乖所以爱孙之道非两全之策也梅庄以幼子嗣其蒋氏寡妹亦受命母氏文虽美识者病之其言姑亲其侄夫因其妇祀应享之似也顾不以兄弟之子或族子为嗣而腼颜因其妇享此一盂麦饭鬼而有知其肯歆耶又言姓从蒋郡仍名陈留自为一宗无乱人之宗夫既为蒋氏子矣尚谓无乱人宗乎至云蒋氏产甚薄因以田三十亩益其出继者之子而明之曰汝为姑后无所利而为之者也不知贪利之罪小害义之失大其咎尚不在于利人之产与否也谢氏昧于妇党虽亲不主之义故有是举足下不宜为谢氏之续鄙意谓宜令寡女求其夫家亲子抚之无以侄为子使夫族有乱宗之嫌而继者重改姓之若实无可嗣则昔者子朱子尝有说矣其门人叶贺荪有姑无子而寡依母家以居贺孙以他日既无所祔又不忍其神之无归为问朱子谓古礼既废邻家里尹必不肯祭他人之亲则从宜祀之别室其亦可也此论得从权之正贤嗣若生子即令其姑育之视如己出他日私祀之别室并及姑之夫以慰苦志守衷且以报抚育之德斯足下父子之情无憾而于义理亦安且可慰太夫人于地下而无遗憾矣足下为读书守礼之儒于瑶又有久敬之雅故不欲足下以恩害义辄敢贡其愚忱书不尽言伏惟亮察不宣
　　与计二田书　　　
顾广誉
前承枉驾谆谆以令先考妣志铭见命悚惶奚似念盛意不可虚辱谨草就呈览恨才力凡弱无能阐扬潜德惟是行文体例不敢自我作古亦不敢徇俗习非庶以仰副孝思于万一惟垂鉴焉夫妇合葬叙事皆以夫为主篆盖标题亦止书某君而不及配王止仲钱蒙叟黄梨洲汪尧以来已成定论及见徐健庵读礼通考王惕甫碑版广例持说又异梅崖朱氏文首行亦通加暨元配某氏等字广誉窃以为此非统于一尊之义也且徐所据者亭林金石文字记所载泽王府主簿粱府君并夫人唐氏荥阳郑府君博陵崔氏合祔二碑止耳而王又益以洪氏隶释数事夫自唐及宋其志铭何限而摭拾止此已见其不足为典要况数碑者时与韩柳互后先宜不明于古文之义法韩柳盛行而其文已尽废后此垂千余载复从陵谷变迁之后猎得其残碑断碣辄据依之以与韩柳相抵牾何弗思之甚与诸家所艳称者以其时之近古广誉则谓古莫古于汉依汉碑之例且略妇氏不一见无缘并篆额标题而书之顾当论其是不是勿论其古不古耳文中不书子妇亦然乃名人集所同而广例中引汉唐杂碑亦闲书之王氏论古时出卓见而概不加辨正何邪阳湖恽氏又谓昌黎例不书孙固是然此说理难执一故欧阳已闲通融而在府君尤不可不书何者以非此不足以彰为善久远之报也足下虚怀若谷兼熟于唐宋大家之书数者定当释然无疑而广誉辞繁不杀者为诸书方流布于世易淆观听故信笔辨駮非谓足下有疑于此而为是缕也
　　请　饬学政整饬士习疏　　　
黄德濂
窃惟治民之道教化为先而欲兴教化必先端士习各省督抚司道以及守令固皆有训课士子之责然或簿书钱谷鞅掌未遑至于各省学政则专司教化之事自宜董率各学教官尽心化导以风俗人心为己任臣恭查嘉庆二十一年钦奉　上谕各省学政皆慎简儒臣畀以教化之责且按试州郡远迩必周于该省风土人情无难察访周知奸民倡为邪说颛蒙从而习之或诱于财利或溺于淫邪各有受蔽之由着该学政各就按试之地察其人民所易惑者作为论说剀切化导至士为四民之首该学政于接见士子之时尤当谆切训诲使以孝弟忠信礼义廉耻倡率其乡闾身以先之言以喻之由寡以及众由亲以及疏蚩蚩者氓耳濡目染有所观感而兴将日用饮食黎偏德久之迁善远恶翕然成风斯邪说不足诱之矣等因钦此仰见　圣谕煌煌为世道人心计者至深且切各省学政果能敬谨遵行自可收经正民兴之效乃近日愚民之惑于邪说者如山东之大乘教两广之添弟会及白阳天主等教虽法律森严犹复转相传习且渐蔓延于邻境省分此等匪徒左道惑众法所不宽但与其惩之于既犯之后而莫净根株不若导之于未犯之前而使之悔悟夫乡愚纵属无知然各有身家当其传习之初若该处士子有能明斥其非怵之祸福者亦必惕然改悔盖士者民之表率与民复相近虽穷乡僻壤亦自有一二青矜果能敦品励学以式化其邻里亲戚自较之官长之禁令尤为亲切无如近日士子能表率其乡里者少不自检束者多或武断乡曲或把持官府架词上控者有之相率罢者有之甚至如山东省所办周添明案内贡生刘岛于孙文治等传习邪教犹为之书写绫额懵然不知其非士习如此愚民复何所观感其为累风俗人心者不小相应请　旨饬下各省学政于案试州郡时实力整饬如生童中有不守学规武断把持等项情弊者一经访闻立加惩戒其束修自好者即文理平通亦列之优等以昭奖劝并于接见之时将尊亲之大义明白开示俾各知束身名教以转导其乡里期于比户可封奸邪悉化且饬各学教官平日实心迪牖不得视考课为故套尤宜自端模范以身设教使诸生无可议其短长如此则惩劝既彰坊表复植庶贤良蔚起而民俗日矣臣更有请者道光五年即系选拔乃十二年始一举行之大典各州县皆例得拔取一人非同乡试之通省合校可比且不糊名易书正可将文章品行二者并衡夫十室之邑必有忠信一州一县之众岂无行谊敦笃素为乡里矜式之人乃近来取士者往往比较文词之高下与字画之工拙而不以器识为先甚非所以励士习也况选拔贡生一经　朝考取入一二等者即得以小京官及知县教谕等官分别录用其登进之阶视他途为最捷尤当核其猷守不得专凭文艺亦应请　旨饬该学政等届期慎重考取务求经明行修才能出众者以充是选即于现在举行岁科两试时预为察访亦不得轻听教官之言致起奔竞营求之渐所拔取者果得其人则各学之士有所激劝而入于善各属之民亦有所观感而耻为非于士习民风均有裨益
　　访举隐逸疏　　　
胡林翼
窃惟鄂居天下之中水陆四达平时富商巨贾往来聚集竞尚繁华闾阎耳濡目染相习成风变本加厉识者盖隐忧焉迨经兵燹迭扰民气凋残迁播流离四民同困此固循环剥复之自然亦天心人事转捩之机会也臣维移风易俗教化为先顾官之于民条告或视为具文刑章亦幸图苟免不若其乡之贤士大夫朝夕与处情易通而言易入者亦势使然也特以侧陋寒微不求闻达当道者又不搜罗汲引任其沦没岩阿无怪乎滔滔皆是提倡无人而浮伪之士且以为积学立品如某某者卒亦无所表见甚至穷饿终老人亦何乐为君子而耻不为君子哉此世风之所以日下而人才之所宜亟举也鄂之兴国州为江西入楚门户逆匪频年嵎负蹂躏特甚处士万斛泉结茅山中读书讲道贼至时正襟端坐弦诵不辍贼亦不敢逼自相引去平日以朱子小学暨近思录为宗尤精研大学衍义并性理诸书家贫性孝取与不苟前学臣龙启瑞杜翰将拔为秀才遂不应试延主崇正书院讲席深裨士林其弟子宋鼎邹金粟均布衣不求仕进安贫乐道砥砺廉隅为乡里所矜式臣征之皆不肯出复加采访舆论翕然窃以造物生才原关气数　国家选士不限云泥当兹力挽颓风得才士百不若得醇士一可否仰乞　天恩准将兴国州处士万斛泉给予国子监学正衔宋鼎邹金粟均给予翰林院待诏衔庶几观感奋兴顽廉懦立共率由于仁义道德之域实于人心风俗大有裨益
　　金山张堰镇义塾记代毕子筠大令　　　
张文虎
古者闾里之塾设之于官由是以达于庠序既立之师矣自闾胥以至州长又各以其期属民读法考其德行道艺善则书之恶则纠之而又于庠序之中行兴贤序宾正齿位之礼使人知尊卑长幼之谊衣冠揖让之文诚以为化民成俗莫先于学也后世制不如古而义学之制犹近于古之里塾然贫人所求数与方名而已而或者犹讳入义学忍使其子弟日游敖以入于不肖夫徒以贫为讳而不知不肖之可耻此俗之所以日坏也昔原伯鲁不说学而闵子骞知周之将乱不学之弊一至于此张堰镇距金山治南三十里士商工贾萃而处盖二百年于斯挽近俗靡敝习日甚往往有弃其恒业而嬉于淫博者顽犷之徒攘臂市肆以强凌弱童稚习于闻见效为谑浪亦遂有聚叫嚣睥睨自雄者于乎不有以维持之其流失败坏未有所底止也咸丰五年钱广文熙泰创置义塾延吴江征举孝廉方正董君兆熊为之师凡贫无力者皆得就学又设立赏罚以示惩劝广置经籍以备成材者观览意使编户之子稍知字义易于就业而不为游手好闲其有可造之材则亦不至于湮没广文之用心可谓厚矣抑予有进者乡饮酒之礼尚矣乡官讲约即周礼属民读法之意今既久不行宜略放其意而酌减其仪节以时行之于塾俾有所观效又约凡往来于塾者衣冠端肃言行必择如是耳濡目染恍然知尊贤之可慕而礼节之不可失奇之可耻而刑罚之不可冒其能读书为士者于此始基或罢而为农工商贾亦不至入于不肖则一闾里之塾而转移风俗之几在是矣记有之君子尊让则不争絜敬则不慢不慢不争则远于辨而无暴乱之祸夫事固有作于数十年之前而效见于数十年之后者广文其有意乎广文介海甯李善兰茂才属为之记余老且病而胸中怦怦时有不得已于世者遂略言之若夫究其端绪则茂才其闻之矣
　　送王季平学博之任崇明序　　　
张文虎
吾友王广文季平将摄任崇明行有日矣或曰季平与子厚古人临别赠言独默尔可乎予曰固也凡校官之职督率士子佐有司教民整风俗而已故其秩不高而任与令等其见于上官也礼貌有加焉吾吴俗尚浮靡他郡不暇论苏松所属为州厅县者二十有二虽肥瘠不同而皆不免于敝太仓嘉定少减焉惟崇明孤县海中力田务本俗尤朴俭虽富厚者亦与他邑窭人等岂成邑在后风气未开与抑产于是土者秉质独醇与　国家功令校官除授不出省惟辟本郡自粤寇内犯迄十余年江以南郡邑无完境独崇宛然无恙盖隔于海故也或曰亦由其民朴厚富者不暴殄天物贫者循业守分耐艰苦苟免冻饿幸矣故不生盗心其免于寇宜也季平遂冁然曰不亦善乎此固吾桃花源也予曰不然苏松之人辟地于崇者多矣以为桃花源可也子则非徒辟地而已固以正士习移民俗为职守者也崇之俗信善矣吾不知辟地于此者能欣慕而从其敦朴乎不然崇之人将转相慕效而长其浮靡以渐渍于诸邑之敝俗则官斯土者病也风俗之兴倡于士其坏也亦始于士子且以身督率而诲喻之由士以及于齐民俾保其善俗而不至于敝其庶几无负此行与此吾所以期季平也乃书之以为赠
　　请饬属延师训课回族各塾片　　　
刘锦棠
新疆各城向设阿奇木伯克等员其职衔有三四品者现议建置郡县拟设丞倅牧令各员官阶既非甚崇若回官仍循旧章殊有枝大于本之嫌似宜量为变通以归妥善郡县设定后拟将回官各缺暨阿奇木伯克等名目行裁去各厅州县另行酌设头目额数略如各省办公绅士不可以官目之遇有缺额即行就地选举出具切实考语详由该管道转请边疆大员发给委牌惟须照回官向例拨给地亩作为办公薪资免滋需索侵吞诸弊又南路缠回愚懦者居其大半彼教中所谓条勒阿浑往往捏造邪说肆其诱胁之术人心易为摇惑祸乱每由此起缠头语言文字本与满汉不同遇有讼狱征收各事件官民隔阂不通阿奇木伯克通事人等得以从中舞弊是非被以文教无由除彼锢习自全疆戡定以来各城分设义塾令回童读书识字学习华语其中尽多聪颖可造之资授之以经辄能背诵学写楷书居然端好为之讲解义理亦颇能领会足见秉彝之良无分中外虽不必侈言化民成俗而其效已有可此时建置南路郡县教职等官暂可不设惟宜设法鼓励使回族争奋于学庶教化可期渐兴所有原设各塾应由各厅州县延师训课以小学孝经论语孟子大学中庸诗经易经春秋教各回童拟每岁令各厅州县考试一次有能诵习一经熟谙华语者不拘人数多寡即送该管道衙门覆试详由边疆大员援照保举武弁之例咨部给予生监顶戴待其年已长大即准充当头目如有勤学不倦能多习一经或数经者无论已未充当头目均准各厅州县考送由道覆试请奖再行递换五品以下各项顶戴仍不得逾六品以示限制惟曾任三四五品阿奇木伯克者裁缺后仍应准其照旧戴用翎顶充当头目其各项顶戴头目人等如果承办差使异常出力仍随时酌量保奏恳　恩赏给三四五品顶戴用昭激劝
　　救时刍言一则　　　
张焕纶
粤民最信鬼神故淫祀地寺庙之钜丽僧道之豪富鲜与为俪因之销耗民财窟穴奸盗祷祀之费急于医药巫觋之命尊于父师蠹国殃民莫此为甚前时大吏鲜有悟其非者反从而崇奉以邀福此固习之所以愈深也又粤人最信风水往往停柩不葬及争地起衅甚有夜半掘人祖父之坟而易以己之祖父者恶习尤宜早除惟公博学能文宜为文以开导之立法以严禁之民当有幡然悟者
皇朝经世文续编卷六十二
　　　
　兵政一兵制上
　　伊犁驻兵书始　　　　　　　　　　　　
松筠
新疆满洲绿营官兵分布南北两路有驻防换防之分驻防者携眷之兵永远驻守惟伊犁及乌鲁木齐古城巴里坤满洲绿营皆然土鲁番满营兵亦如之北路之塔尔巴哈台满兵则自伊犁调拨南路之喀什噶尔英吉沙尔叶尔羌乌什阿克苏满兵则自乌鲁木齐古城巴里坤调拨其绿营兵则自内地调拨皆轮班更替非常驻者也伊犁地极西徼又为将军帅庭故较之乌鲁木齐驻兵尤多有满洲蒙古八旗兵有绿营屯兵有锡伯索伦察哈尔厄鲁特等兵环卫森严所以靖边圉而资控驭最为整肃溯其始驻之年各有不同惠远城满营始自干隆二十九年至三十一年由热河凉州庄浪移驻惠甯城满营始自干隆三十五年至三十六年由西安移驻锡伯营始自干隆三十年由　盛京移驻索伦达虎尔营始自干隆二十九年由黑龙江移驻察哈尔营始自干隆二十九年由张家口外移驻厄鲁特有自干隆二十九年由热河移驻者为达什达瓦厄鲁特达什达瓦者准噶尔台吉小策零敦多卜之子为其汗喇嘛达尔札所杀属众投诚安插热河事在准噶尔未灭之前有自准噶尔既灭于干隆二十五年以后陆续招抚并由哈萨克布鲁特投出者又有沙毕纳尔人等于乾隆三十六年随土尔扈特归顺安插伊犁者此外绿营屯兵则自干隆二十五年以后三十五年以前由陕甘两省陆续移驻至四十三年始改为携眷者此各营官兵先后驻防之大亩也
附官制兵额
南北路疆域底定参赞大臣阿桂于干隆二十五年由南路带兵至伊犁镇守开屯为办事大臣
二十七年设伊犁将军总统新疆南北两路
二十八年设领队大臣一员管理察哈尔营官兵事务
二十九年设领队大臣一员管理索伦营官兵事务
三十年设领队大臣一员管理厄鲁特营官兵事务
将军统辖外夷设营务处派协领佐领等官总理其事沿边卡伦严禁私行出入如本管某营领队大臣巡查所管卡伦由某卡至某卡各该卡伦侍卫随时具报营务处禀知将军虽领队大臣亦不得擅出卡伦凡应出卡伦公干者俱由营务处请示将军传檄为凭除照例贸易者外如有外来夷众卡伦侍卫立即具报营务处禀知将军定夺至各营官兵缺出其应选者营务处查其功过禀知将军拣选挑补所有将军阅操一切事务俱隶营务处
满营档房派协领佐领等官总司八旗官兵一切事务印房掌关防司员一员帮办一员专管一切日行事件及吏兵各部应行咨覆者俱由印房承办稿案内由京派来司员一员本处保陞主事职衔一员
摺奏处印房兼管派本处协领及保陞主事职衔并笔帖式等专司其事
功过处印房兼办专管八旗官员功过登记档案
  </div>
  <div class="pagination">
   <a href="皇朝经世文续编-清-葛士浚_page56.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page52.html">
    52
   </a>
   <a href="皇朝经世文续编-清-葛士浚_page53.html">
    53
   </a>
   <a href="皇朝经世文续编-清-葛士浚_page54.html">
    54
   </a>
   <a href="皇朝经世文续编-清-葛士浚_page55.html">
    55
   </a>
   <a href="皇朝经世文续编-清-葛士浚_page56.html">
    56
   </a>
   <span class="current-page">
    57
   </span>
   <a href="皇朝经世文续编-清-葛士浚_page58.html">
    58
   </a>
   <a href="皇朝经世文续编-清-葛士浚_page59.html">
    59
   </a>
   <a href="皇朝经世文续编-清-葛士浚_page60.html">
    60
   </a>
   <a href="皇朝经世文续编-清-葛士浚_page61.html">
    61
   </a>
   <a href="皇朝经世文续编-清-葛士浚_page62.html">
    62
   </a>
   <span>
    ...
   </span>
   <a href="皇朝经世文续编-清-葛士浚_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
