<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 168 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 168 页/共 287 页
  </h1>
  <div class="content">
   带子棉花出口数目与价值比上年短去百分中之五十分想因此花价昂贵故出口者少至运往欧美各国则竟未之有也

金银　一千八百九十六年出口之金计值海关银八百十九万九千两一千八百九十五年计值海关银六百八十五万两该金皆系大条由德国邮政局装运至德若中国金矿归西人经理则出口之数必更旺于今日然使英国不照德国之法办理则于英仍无所益也一千八百九十六年进口之银计值海关银六百六十三万两而一千八百九十五年计值海关银有三千六百六十万零三千两之多观此则进口之银甚减色也

工业　上海工业之盛日甚一日溯一千八百四十三年上海初通商时洋商皆侨城内后准西人设立租界方筑造码头平易道路然彼时道路虽修而犹偪仄仅容两人肩货来往至一千八百五十三年发逆倡乱沪城为红巾匪寇所踞中国各关卡纷然淆乱始在上海设立海关以保税务西人虑匪寇扰及租界非有巡捕不足以资保卫乃举董事数人办理租界之事后之工部局即基于此今工部局规模宏大每年入银有数百万两之多出亦与之相埒初办之时仅有码头数处狭路数条而已渐乃有机器厂渐乃有船嗣复有善贾者创设丝厂火柴厂商务日见扩充迨银价大落而工业益兴曩者洋人每欲在华设厂华官必多方阻挠之直待马关议和约内载明准洋人运机进口并在通商口岸设厂制造华官始缄默无言日本于此一事真大公无我何也此约定后通商口岸所首先创办者必为纺纱织布二事日本纺织方兴绝不虑外人之攘夺其利而毅然争之不特此也约中直载若在通商口岸以土产制造成货其税不得重于外国进口货之税此一尤有损于日本故在北京商订商务条约时日本亦自觉失计而遂允总理衙门所议土货值百抽十不复以减轻土货之说相争说者且谓值百抽十竟出于日人之意土货之税重则日本进口中国之货仍可畅销无也

华人作事如居云雾之中求之他国之人殆更无有如此之梦梦者重抽本国土货之税则本国之货日滞而外国之货日进不穷太阿倒持授人以柄以此语人人必不信以余观之中国总理衙门未必智不及此即照约施行倘果不值百抽十则上海纺织二事必将蒸蒸日上后望未有艾也

一千八百九十六年所设诸厂房屋均已造齐机器亦已安设次年之春间大约可以兴工矣一千八百九十七年一年之中共约有二十七万五千锭子每年出货约有四十二万四千包或五十五万二千担在此数年之中上海所有纺织纺织诸厂虽不至即夺英国本国纺织之利惟日后如能办理得法则日本印度二处进口之纱布必将渐渐断绝印度纱布断绝则有损于英国不少也

泛论　日本现已决意改用金币西人之在中国者谓将来用银之国必将一变为环球制造最盛之国中国将独擅天下之利蒙以为目下除中国而外各国已莫不用金但用金用银究竟将得失若何一时尚未能论定倘二十五年之中中国仍旧用银而金价银价亦仍如今日则可于中国之得失定用银之得失也

上海至吴淞铁路不日将兴工开造查此路即二十年前华官所拆毁之旧路前者既成而毁之今则复兴而筑之二十　年中中国之变于此亦见一斑已

总之一千八百九十六年上海商务土业二者皆有进境一千八百九十七年当必更有起色也

　　振兴商务条议
商务之有关于国家也大矣商务盛则财力充盈国家隐受其福商务衰则菁华易竭国家显失所凭故欲探富强之本必自振兴商务始时至今日五洲万国通道往来以有易无操奇罔利恒视为切要之图而我仍默守旧章不复于此振作又何怪洋货之进口者日益多土货之出口者日益少坐视银钱流入外洋绝不为之补救此商务之所以不能振兴也泰西各国皆以经商为立国之本于商务之盈亏利钝无不关心中国商情涣散往往胜不相让败不相救各谋其私而甘授洋人以垄断之利数十年来前后一辙遂使洋人窥见症结得以左之右之操纵在手而商务遂一败而不可复救此有心世道者慨然忧之力筹振兴之策也兹特不揣冒昧仅就管见所及而条举之

一曰商人宜重视也重商非西制亦非新法中国古时有行之者日中为市交易而退此为通商之滥觞降及或周太公之九府圜法管仲之府海官山未尝不重视商务汉兴以来始颁诏天下令商人不得衣锦乘轩历唐宋元明皆沿贱商之陋习以致物力不充宝藏易竭不知商虽居四民之末然虞书论治不废懋迁卫文通商卒以富国是商务为国家之命不可轻忽视之也考泰西各国以通商为一大经济故国家之视商人不啻父兄之视子弟设一旦有事经费不足商人无不踊跃输将乐于报中国则不然其涉历仕途者既不屑于此措意而峨冠博带之儒又从而鄙薄之谁复计商之于国有绝大关系哉且不重商则亦已矣何以于奉文劝捐之际又复多方抑勒百计图维无论千百万之赀财不能咄嗟立办即幸而得之亦勉强而非乐从若是者由平时视商太轻待商太薄遂至商情不洽商力难舒可见中国商务所以不逮西国之盛未始非官商隔阂所致也为今之计务宜将贱商积习扫而空之庶国与商两相维系畛域不分商务兴则民富民富而国犹患贫者未之有也

一曰招股宜暂停也西国之有公司以千百人之赀财合而为一故匪兴绝大工艺辟绝大利源所谓长袖善舞多财善贾也但考西国公司集股之法总办受成于各董各董即受成于各股东工卜箝制耳目昭彰故能有利无弊中国适与之相反不过以股票低昂为居奇之计买卖空盘宛同赌博名为公司而居心先已不公故人皆视为畏途今若另集公司广招股分不免仍起疑难期踊跃何则早年开广矿务各股东丧资过巨遂委咎于官办之不善其中有极力出股意将赖此微利以为衣食者一经亏累无论贫者不得过而问津即富者亦望而步今欲振兴商务无论何业皆宜由官创办以导其先俟办有成效然后招商承办即将官提出再向别处创办有成效仍归商办如此则商务当可日上矣

一曰商部宜早设也外国重视商务特设专部专司制造贸易诸务大纲既挈众目斯张中国向无商部近来虽稍稍重商每年进口出货皆由税务司缮成清册分送各署以备稽核未始非留心商务之一端但未设专部则提倡无人终非万全之策今者南北洋大臣虽有通商兼衔而一人之才力有限安能处处周到诚能分户部之半设立商部申明职守务以振兴中国商务为己任凡各省海关及各关务税司皆隶于该部各工商请领部帖各洋船请给执照均归该部管辖并派员考察各踵货物何者宜创造何者宜彷行悉心侦访极力扩充如是则责有端归得以洞悉利弊绝其刁诡策其怠惰从而整齐之鼓舞之保护之久之又久商务自然兴旺矣 

一曰商学宜创设也说者谓文与武合可以转弱为强窃谓士与商合即可转贫为富迩者日本崛起海东设有商务学堂凡一切种植创造无不步武泰西远瞩高瞻蒸蒸日上中国则不然在上之人薄商贾为市侩目工艺为细民抑勒百端视同鱼肉人既轻视商人商人亦不复自重往往读书不成去而学贾甚有不识账目忝居市肆者推其意以为贸易中人但须精明磨厉学问非所知也西人则无不读书非特本国之书细心参究即别国之书亦有讲贯精通者故能不受人欺无往不利中国宜设立商学招幼年子弟入学读书举凡方言天文海道疆域物产及驾驶轮帆等学靡不熟习异时远涉重洋遍游各国凡得诸周咨博览者一一与童年所学相印合他日返国自不难驾轻就熟见诸施行目前自外洋来者叩以西法茫然不知竟与未由洋等虽曰不曾留心亦由根柢不足耳可见出洋一事才识浅陋者终属无补如果学塾广开不独人才荟起即行商而去者当无不获利而返人情谋利之心重学习之心自然肯专我谓商学宜早设者为此也

一曰厘卡宜整顿也设卡抽厘本一时权宜之举原非久计特以经费不足因循未撤凡在当轴宜何如体恤乃听鼓辕门者皆以局卡为美差下面巡丁司事无不朋比为奸侵吞干没丧尽天良归公帑者十之三入私囊者十之七夫抽厘以裕国用果能涓滴归公孰敢悭吝无如各处厘卡遇商船之捆载货物者则得钱卖放见乡农之携带米布者则指为偷漏颠倒错乱无所不至分局林立相望于道旗帜高张声势汹汹稍不遂意即行扣留迨设法弥缝乞恩求放已贻误多日矣又何怪商民之怨声载道乎方今军务初平办理一切善后事宜需财尤亟势必不能一概裁撤急宜将有名无实之分局一律撤尽皆归总局办理以抒商困如是则各货成本既轻且免分卡截留之患熙来攘往得以行驶自如矣

一曰制造宜求精也洋人心计甚巧除洋布大宗外一切日用皆能体华人性情而投其所好如药材颜料瓶盎针钮肥皂灯烛钟表诸物花样翻新令人目眩此商务之所以日盛一日也中国通商以来虽设制造各局仿行西法而各种货物购自外洋者居多故必求本原之所在利源庶不外溢无论军械等物务宜悉心制造即日用衣食之需亦必事事制备以广销路而塞漏卮如酒蔗糖磁器绸及刻竹镂牙皆中国自有之物倘能刻意精制运往销售亦足以夺外洋之利日本仅一小岛近来仿造皮酒胜于欧洲洋人亦酷嗜之岂华人之智巧独出日人下乎良由日人平时专心致志故能价廉物美以夺西国之利耳中国若能悉心考察何者良何者窳购样仿造不事苟且当不难与泰西各国并驾齐驱矣

一曰商局宜开拓也西人以通商为国家根本利之所在人争趋之故虽数万里之遥皆设公司迁运货物如南洋各岛地土之沃饶人民之富庶物产之丰盈宝藏之充牣甲于他处遂藉此为东道主供其匮乏开辟经营据为属地既庶且富大非昔比而中国之藩篱遂为西邦之外府日本尝谓中国有数大失机其一即谓中国当平定两广时若乘此兵力抚有南洋各岛则今日西国虽强就令一旦失和前既未能获利后又惧为各岛所乘必不至大肆鸱张事事受其欺侮乃不此之图一听西人蚕食使彼得以有所凭借此一大失也此虽事后之论不足为据然亦未为无见查南洋各岛星罗棋布除婆罗洲碛门答腊爪亚西里百四者外又各有大埠华人之流寓其间者以二三万计其中岂乏奇才异能之人思舍异乡而归故土者今虽不能夺其土地仍归诸我似可从推广商务之中寓收图利权之意亦亡羊补牢之一策也查内地销往南洋者食物家伙顾绣疋之属南洋销往内地者海参燕窝檀香木料之属半由外洋公司轮船载运往来水费之为西人所得者积月累年不知凡几今宜推广商局于华人最多各岛逐渐设立择精明干练熟悉洋务之人董其事若经费无由先于贸易繁盛之区设一二局以为嚆矢俟办理得手再行增加庶运货水不尽为西人所夺矣

一曰土产宜种植也国家致富在工商而工商之取资在物料苟物料非本国土产而欲购自他方则成本必昂已万不合算故土产必求其广而商务乃可振兴考泰西生财之道矿学外尚有动植二家考究地学能令瘠土变为膏腴各处之土其质亦同其名亦异多沙之土名为硅土白石粉之土名为钙土生泥之土名为金否土昔西国植物家有林娜斯法者分出明生植物暗生植物两种又知明生植物有外长内长之别暗生植物或半为微管质或全为聚泡体夫西国植物必察土地之体质与各处之方位然后种植故各适其宜出产日多中国土产丝茶之外如牛革羊毛荳缏棉花大黄等物皆中国所固有更当求中国所本无者如种加非可可子以代茶种葡萄霍布花以酿酒种莺粟以制洋药制靛青以成品蓝熬鱼脂以造洋烛火油与水泥即煤油与三合土也橡皮与肥皂即树胶与牛羊脂也推之树皮萝卜皆可成糖碎布烂皆可造纸而玻璃磁器中国上古已传煤铁水银地质无所不有至于棉花尤属纺织局必需之物诚能广为种植极力栽培行见土产日盛不必仰给于外邦矣

一曰商轮宜添置也夫推广商局必添置商轮二者缺一不可今泰西各国自与中国通商以后洋轮源源而来运其所有以售于我载我所有以归其国贩运之利岁不知几千万目下风气大开二十年前已创设招商局赖先事诸公合力办理故能久而不变以迄于今目下船只愈多局面逾大行旅往来莫不称便亦未始非收回利权之一端而惜之乎仅在本国贩运于海外诸国尚缺如也今为振兴商务计亟宜添置轮船与欧美各洲相联络不特南洋各岛华人其往来水不为西人所夺即出洋星使及递至外洋之书信公文等件亦可用本国邮船不必受其约束由是各国之消息既灵内地之风气自开去者日益盛情形日益熟客商之负贩者亦得如西人之以有易无如此当不难与西商抗衡而利益亦不致尽为所夺中国既有商轮出洋则凡测量驾驶诸法自必日渐精悉一经考证即可备各船选用不必雇用洋人节经费而一生权商务之兴其小焉者耳

一曰纺织宜扩充也泰西自机器之法行工艺巧妙日臻美备纺织一端尤为得利通商而后洋布洋纱之运销东方各国者不可胜数中国销数尤多欧美各邦之纺织厂岁有所增而货物愈可畅销民于以富商于以兴国事于以强虽不尽关乎纺织而纺织寔一大宗虽不专夺中国之利而中国所耗者尤多夫外国多一利源即中国增一漏卮挹此注彼势不至利益尽入外洋不止十余年前上海设立织布厂后因办理不善半途中止近又毅然重兴规模宏展货物精良闻所出之布尔日得万余码所纺之纱日得七八千斤而且布质合用人多喜购当轴者见其有利于国旋于湖北汉口福建等处次第兴办说者谓纺织似此畅旺当可于一二十年间将西人销贩纱布之利权渐次收回其余若织绒织呢织羽织毡均可逐渐仿造是诚中国商务之一大转机也所望在上者力赞其成经理者善持其后毋侵吞毋懈怠实心行事久而弗坠则所补于我民者岂浅鲜哉

一曰银行宜广设也商家往来势不能捆载现银则必于通商各埠设立银行方可便汇兑而资周转现在汇兑银均由外国银行经手不特利权外国且先令涨落不时华人因之赔累者颇不乏人今官民仕商之大半存在西人银行亦以该行咨本较大不致倒闭亏折耳夫以中国有用之钱听他人运用得利岂不可惜如能设立银号令官民会办聚大小各户现银总存一行如百川之汇海存之既已有余用之自无虞不足国家偶或匮乏即可咄嗟立办又何必出借洋债一任其索取厚息哉且洋人当国家有事或他国息借所以能措置裕如而非若中国之动形掣肘者非中国果贫于西人中国之财散洋人之财聚故也家国一体官商一气国用不足借之于商商用不足借之于国如血然融会贯通自无偏枯之患此西人致富之源中国所急宜仿效者此也

一曰工艺宜讲究也西国皆设立工艺会聚千万人之才力聪明而品评其优劣高下行赏赉以劝之于是鼓舞奋发各出其心思智巧争以得一嘉许为幸与文士之角胜名者无以异其所以精益求精而莫与比拟者职是之故今中国亦宜仿行此法就南方之赛会迎神北方之庙集赶虚而变通之无论何行何业之工皆得显其所长商一切日用所需之物亦莫不罗列于会场既可互相交易又得立分优绌若是则凡民间烧香供佛演剧放灯诸费悉用之于通商惠工又仍不失及时行乐之意示鼓励于众工寓资用于游戏一举商务转移间耳每当赛会时择识见最高者主其中详加考核如某处物产最好某地制造最细某匠为众人之冠某物为西人所喜一一登记于簿以备随时酌用其有独出心裁自精一艺者尤必加以优奖禁止他人仿效使得专利若干年洵能如是则人人有勇往直前之志而手艺中安见无杰出之人才哉

一曰丝茶宜整顿也中国商务以丝茶为最巨自日本意大利法兰西皆出丝后而中国之丝业滋衰自外洋通用印度锡兰爪圭之茶而中茶之出口者亦少且洋茶无税而中茶出口每征银二两五钱各国皆嫌税重不复采办而中国丝茶两项遂成江河日下之势今欲整顿非重立新章不可一宜齐价新茶新丝既出后同行公议视货色之差等以定价值之高低若有私自贵贱者全货充公如此则出售而价不贬即不售而价亦不贬洋商知价有一定丝茶一出自无不争相购买矣二宜去弊中国丝茶之弊不一端丝则或不净或染油或杂以乱丝茶则或采摘不时或炒工不足或色不艳或味不佳或暗中搀杂有一于此皆足坏市面而塞销路必去绝净尽乃可振兴三曰归一中国丝茶各商大半丛处不相闻问故弊端自此而起宜令各处行栈合成公司毋得独开生面庶声气联络得以互相关照洋商虽黠亦无如之何矣凡此三者皆整顿丝茶之要策留心商务者不可不加之意也考中国蚕力较各国为大中国茶性较各国为纯苟能用奥国养蚕公院之法以育蚕用巴斯陡之法以防伯撇灵则出丝必佳苟能用印度械器以焙茶无使有速焦不及之弊则茶味必佳又何患丝茶之利为他国所夺哉

一曰矿商宜开采也中国矿产之多甲于他处惜开垦无从精华未发耳间有因开采而收成效者亦不过开平煤矿而所出之煤仍以运道艰滞未能畅销故制造各局厂所用之煤与铁仍有购之他国者夫我本有用之不竭取之不禁之美利徒以不尽开采之故不得不筹办于他邦此与封闭窖藏而息借于外人者何以异今英国矿产不及中国之多而论其富寔为五洲之巨擘岂矿产多于彼者反出其下哉向者矿产之设大抵官督商办而为总办者无一不侵吞公任意挥霍甚有身未尝一履山地而诡言矿苗已见矿质甚佳一似身亲目者寔则仅于山中搭蓬厂虚张声势而已矿苗之有无矿质之多寡固未尝详勘而确验也于是未几而矿局之门扃未几而总办之匿未几而众商之股本尽付东流若此非设局以开矿寔设局以骗财耳今既由官经理次第开办行见地不爱宝人尽多财而国家获无穷之利益也

一曰铁路宜推广也夫铁路所以补轮船之不及而利之胜于轮船者更有四焉轮船限于水路不免绕道铁路则平地皆通取径自捷轮船有风涛之险尚多延误铁路则无所阻滞可以期而到轮船虽悉心测量犹有触礁搁沙之虑铁路则循途守辙省几许心思轮船装运货物接济粮饷祗便江海各口铁路则四通八达处处得以接应由是言之则铁路之事不独为商税起见抑亦有事时所必需者也惟是图大业者必先费巨计程三千里之远须费三千万两之多虽分年分次第兴筑而当度支匮乏时何从措置然惜目前之费必不能获将来之利邮政将兴铁路尤不可少所愿当轴者仿天津已开之端而推广之虽筹资非易而一经各处告成之后其利国利民当倍于所费者万万也

一曰邮政宜办也西国昔时亦无邮政自乾隆初年德国始创行之各国从而效法之于是邮政之兴日盛一日大而军国重情小而商旅要事莫不代为传递其利便为何如乎今考中国驿站之费每年需银三百万两之多然所递者祗属奏报咨移以及官幕中往来信件若民间信函均由信局寄送驿跕不能代是以　国家祗有出而无进项且所设驿跕亦不甚可靠沿途马夫往往将公文任意私拆见有不关紧要之件或弃置不顾即折要件亦时有迟误遗失之弊迨逐跕挨查彼此推诿此无人专管之所致也今欲振兴商务亟宜仿照西制设邮政局准民间信局出资附股广设分局以大员督率其事裁提塘撤驿跕则不特每年可省前此之三百万两而邮税所入除开销外尚每岁增巨以充国用开源节流诚目前之要务也

一曰税则宜酌收也设关征税乃国家理财之大经亦地球各国之通例考泰西诸国于入口税务从其重不欲他国之货拦入己国重其税所以示抑制也出口税务从其轻欲本国之货畅销别国轻其税使得沾余利也我中国则不然洋酒香烟西国本抽重税以其为有损无益之物虽横征暴敛亦不为苛中国乃视为食物概不抽税至于洋布之税名虽重而实轻如布仅纳银二钱色布每疋一钱五分花布每疋一钱其余扣布仅纳税银四分虽曰值百抽五而所抽寔不及五乃于出口丝茶两项反抽重税轻重倒置此西国商务所以日盛而中国商务所以日疲也夫西国抽税各有不同然未闻有值百而仅抽五者昔年中国和众轮船载货至美所纳货税较彼国常税更重是西国于进口之税既可任意加抽我何不可于各国换约时据理直争重订约章务将进出货税斟酌尽善庶几洋货之进口日少而我土货之出口日旺矣

一曰局员宜选择也天下事有一利必有一弊苟得其人则无利不兴不得其人则无法不弊欲兴利而除弊则宜以慎选局员为亟中国各局所总办会办提调委员等均系官场中人虽其中不乏才大心细公正无私者而但知钻营一无所长者十而七八以若辈主持局务颠倒淆乱百弊丛生全局为之败坏有股之人惟有旁观坐视不能置可否于其间今欲振兴商务宜以慎选总办为开局第一要义以其为振兴工艺之初基扩充商务之根本将来收回利权驯致国富兵强胥赖乎此不仅系成败于一局已也为总办者所贵能见其大不遗其细又必公而无私正而无偏凡用人更章等事总办不得自专必合众股商会议询谋佥同然后行事如是则举事无不当而局务之兴不可操如左券哉以上所陈各条皆就振兴商务而言非敢谓富强之策尽于此也土[壤](坏)细流高深无补刍荛之献伏祈采择施行谨识

　　中国以官权办商务说　　　　　
仁和曹载春

呜呼中国之商利已穷乃转而欲借贷西人之利西人纵横四海无利不搜见此官不官商不商之人哑然而笑曰若人者非官非商似官似商不官不商是中国之官商皆不能相信者中国官商不信而欲西国官商信之也得乎迁延数月借无成仍议照国债办法以国家作押若而人者借官权揽商权今又将窃国权矣然其一事无成可以预决也天下未有逞一人之私心而可以尽收天下之公利者也不公不信万事瓦裂终将此无限全权送与外人而已螳螂捕蝉黄雀在后挟弹者又在其后驱鱼驱爵不有此大鹯大獭安能尽渊丛之鱼爵而驱之天下事不可为矣自各口通商以来华商蠢愚本非西商之敌川流海溢识者寒心然其中有一大故焉知华商必可敌西商且可尽夺西商之利者则西国之工食贵而中国之工食贱也夫手工之变为机器也此事断关天意矣一机可敌千百人之力千百人不能作一机之工巧拙悬殊难易倍蓰即贵贱天渊知手工不能敌机器即知华商决不能敌西商然西人获利仍以分厘计者缘西人本国之工资之贵食用之昂皆加于中国什倍百倍而未已假以中国最贱之人工最廉之食用而用西人最精之机器立最大之公司出最多之货物售最低之价值不独中国无洋货即出中国之货物收全地球之大利而无难日本工食之廉略同中国而机器之用略仿泰西故商务勃兴如潮骤长西人叹服以为神奇然其地利土产之不如中国也远矣而日本商务之兴也如彼中国商务之衰也如此此其故有二一由守旧者以官势压商人也海内外洋货畅行无一非机器所造而当道尚恐碍小民生计禁机器而仍用手工是驱中国而用洋货也机制者畅销而手工之物无人顾问其为绝华民生计孰大于是而上下聋瞶直至他人运机入口其禁始弛且商之视官也如天官之视商也如土征税则恶声厉色涉讼则敲剥诛求吾不知中国之商何负于官若有百世仇不能解释者商人亦心胆俱碎望影而逃均是人也吾又不知中国之官其身分有何贵重而凌侮商人至于此极欲兴商务是犹缘木求鱼耳何怪商之受欺者皆欲捐纳一官以自重也此其大坏商务者一也一由于维新者以官权办商务也商人之资本犹性命也中国之官只取民财不顾民命然所征课税其数亦有限耳今以商变官又以官诳商诱商财而出之甚有罄所有而入股者则全家之性命所关也名曰商务公司而全属官场习气堂高廉远疾苦不闻所得微资不能自活此后招股一事无贤愚贵贱视若畏途而机器制造资本既多虽有股商非一二人之力所能独任坐听西人长袖善舞夺我利权遂以一人手掩尽天下目并灰尽天下贾人之心矣此其大害商务者二也有此二害至深极酷非惟纵横地球十万里所未见抑亦上下开辟五千年所未闻而今日中国竟有之上下泰然不以为怪始揽商权总据官权终又将窃国权而独不足以敌欧西各国之商权惟有束缚华人如牛羊如犬豕拱手而授之西人使中国四万万生灵默而听西人之驱策已耳天乎人乎此恨此情虽小雅离骚不足喻其悲痛矣生灵万族无罪无辜谁生厉阶昊天罔极

　　论中国商务之所以不振　　　　　
仁和曹载春

说者谓中国地大而物博人民众多出产饶富甲于五大洲其商务亦必高出乎泰西各国之上以故泰西之人咸以中国为精华所萃而焉趋之以中国为利而以得至中国为荣也久矣自中西定议开埠通商而西人之志于是乎遂华人风气于是乎开然局面则日见其新而贸易则反日见其敝此何以故当前此初通商时中国生意颇有可观因而致富者亦殊不乏人顾由此致富则亦绝无一持久传子孙者而先时见为赫赫者今或见为泯泯矣前之以商务起家者尚历数之而仅有数家至今日而绝无所闻矣即如丝茶两项为中国生意之大宗而近年以来无一岁不亏耗且亏耗甚巨今年闻湖丝较往年丰收然乡户则可庆有秋而于为丝业称洋庄者仍未可知也茶市则此时虽未定局旁观者窥之已有不甚生色之势则此外中国之商务更可知已顾中国之与泰西通商原欲振兴商务以为富国之计也今不特无以致富而反渐以致贫此其中必有故矣或以为中西通商则中国之利皆为西人取去故前此未成通商之局而中国商务并不见绌一经通商之后中国商务遂以日疲此其害在于通商而不知所谓通商者即古懋迁有无化居之义中国与西人通市西人固沾中国之利中国亦何尝不可以沾西人之利华人之心计本不弱于西人而何以竟至于不能振作乃尔窃以为此其中有三弊焉一则由于抢生意华人创一业苟稍稍得沾微利则必有人焉学步其后尘且不特学步而已必且争售贬价以冀损人而利己而不知人则不能损己则亦无利甚有因忌生互相诋排自掀底里以致两败俱伤者上海若此类者不一而足大而盈千累万小而积铢累寸或创或承本可各安其业而以争售贬价之故至于前功尽弃后效无期者曾不知其凡几此皆由于抢生意之故也西人创一业官必准予独沾其利者若干年有人剿袭假冒者罚无赦中国倘能亦行此法则抢生意者无人矣然而中国之业商者往往工于剿袭而不能自出心裁创者无一人而剿袭者方自以为创并指他人为剿袭芳风馆之扇子张小全之剪刀王老娘之木梳初至武林者几以为美谈而现在上海类此者甚多则抢生意之风愈炽也一则在于杂诈伪西人运来之货初次极佳二次三次必渐逊人谓此西商之欺人也而不知西商并不欺人见中国人之进货者多半贪买贱价之货故高货仅来一二次以后悉运次货而来其货既次其价亦贬并非以次货充高价也中国则于丝中搀麻或于新丝中搀旧丝或于细丝中搀粗丝茶则搀以柳叶或杂以泡过茶叶其颜色则多用妆点而成且不肯自认为低货假货犹自充为高货西人之中或有一二受欺者而彼且诩诩然自以为得计有漏泄春光者乃复尤而效之假又甚焉而西人则一次受欺视中国之人无不为伪时时留意刻刻堤防二次决不再受其欺于是乎中国之货遂至滞销不但伪者不销即真者亦大有窒商务之凋敝大都皆此种好作聪明者弄巧以成拙也一则由于电报之太灵夫电报之为用凡报军情传警信其用为至神也而独于商务即不甚相宜数万里之外消息传来某货缺而价骤长争先办货比运至而来货已多不得不贬价以售此一弊也不但中国之人受其害即西人亦尝有受此害者然此害尚小不若以上两弊之为祸烈也夫以中国之地大物博人民众多出产富饶苟能认真整顿力兴商务夫亦何至遽弱于西人哉不能杜弊而欲兴利吾未见其利之能兴者矣

　　重商论
人之有四民如天之有四时古人未尝偏废也汉兴恐民逐末特立商贾之律以困之武帝承文景之富庶军兴不足以商人坐拥厚资至元光六年始算商贾定舟车告缗之法又立平准于京师置均输于郡国使尽笼天下之物商贾无所营利卒至海内骚然唐自两京陷没肃宗时遣御史叔清等藉江淮汉蜀富商资蓄谓之率贷诸道亦税商贾钱以赡军需德宗时赵赞请于诸道关津各置吏阅商贾钱凡竹木茶漆间架除陌有税公家所入不能半自泾原兵反而税寻罢唐亦日削宋熙间王安石创制凡上供之物出内钱五百万缗佐均输费以发运使薛向领其事又置市易务于京师出内藏钱百万缗京东市税钱八十七万缗为市易本以户部判官吕嘉问领其事而诸州各置市易务皆隶焉后苏轼疏其弊均输法不行元佑初市易法亦罢商之为商其不知重也久矣然春秋战国时争雄竞长疆域各殊故管仲白[圭]辈操奇计赢而国用足五代十国时如王建孟知祥之前后蜀雄据名都地大物博宝货山积故民得以外贩获利而国称富楚王马殷听其臣高郁计广设茶邸由楚南通行于京洛而国亦富北汉刘承均用刘氏僧凿银矿而国亦足南汉刘龚以宝玉明珠招至北方商旅吴越钱镠征市税而国用共赖之各君其国各子其民邻之厚即我之薄其藉商贾以笼利亦势使之然耳我中国数千年来诞膺天命一统之天下也至今日中外缔交有电报以通驿递有轮舟以捷海运而地球上各国之射利者俱以中华为的日以彼国货物易我国金银使无制之钱币漏泄将伊胡底三代下汉治最为近古及观错论贵粟重农而农日益贫锢商而商日益富是其法已不尽行可知农固宜重商尤不可轻也各国交相征利正宜诱以商贾使民知制造之多种植之广我既有余便可获利于人而不失有人有土有财有用之义明初常屯重兵于三边军食不足乃令盐商于近边之解州池使领票始能贩盐各路而给票但取谷石富民乃就该处雇人垦种荒地出谷易盐长城内外遂无隙壤是民富而军亦足今诱以商贾亦推其遗意也至生之有道取之亦有道则在当道者酌其盈虚而已考欧西以商贾为国计英人特设商部大臣经理其事凡船货出入俱岁会月要有条不紊或皇家贷银或民间凑股俱有公司总办国有大事皆向富商挪借谓之民欠到期必息本清还洵称君民一体是以英人商务特冠五洲各国踵兴争相讲求亦且日臻强盛而重商之道则尤以德人为杰魁其市中贸易之俦皆国中庠序之士通方言深知算学故德之贾于远方无不如意即以贾于英国者而论始则寄人篱下继则自成一家英或由商致富则弃贾为官德人则世精其业故英人深服德商法则制物工巧不用求售中国即贩卖欧洲近地已利市十倍故法国之载货来华者类多贵重之物意在于耀声名不在于权子母往败于德在本国新设海物院即藻带鱼虾之利罔不搜抓嗣得掌握越南益复不遗余力英于印度恐失利兼学种茶近年所出已有一千吨之多中国茶纲缘是日绌意大利蚕丝亦与中国相埒日本分派生徒往各国学百工之艺近年蚕丝亦盛兼能制各国之器物以敷其国用是以西货销售甚少英法德美奥俱尝设博物会国家出经费招致各商使争奇竞异兼资取法故创造日多而亦日精凡此皆所以为商贾也夫就西洋而论商务之盛衰关乎国运荷兰商务兴而葡国微英国商务兴而荷国弗若德国商务兴而英亦少弱我中国广土众民岂能束手坐以利权授人听财源之日为朘削哉诚使招东南华佣以垦西北之荒地颁内府之信钞以夺外国之银纸重洋关之饷税以救土货之折亏厚皇家之酬赏以励工艺之材能设领事之巡理以保别埠之凌虐无论在中国外洋时时加意保恤将见裕之有源劝之有方护之有力又何患中国商务反为外洋所夺以致外强中弱而不能振作也哉

　　论中国宜保护商局　　　　　
仁和曹载春

中国之于商局与泰西情形不同西人之视商也重国家动作往往视商情为转移中国之视商也轻官与商截然判为两途其情隔而不通官而商则以为与民争利着为禁令商而官则亦不过由捐纳而得每藐焉视之然其实则商人之局面殊有大关系于国家者以中国近来情形言之固有不可不保护商局者在焉西人集赀来华往来营运类多巨商华人之往外洋谋利者虽不乏人然要不过食力营生之辈求其有如西商之赀多本巨规模大者不可概见以故华人之在外洋者时为他人所轻侮仆尝惄焉忧之曾论及中国此时亟当振兴商务亦以巨商硕贾前往外洋创立基业可使外洋不敢轻视华人近有肇兴公司之设虽未见办有成效倘能经理得人措置有方未始非振兴商局之一端嗣后扩而充之当有蒸蒸日上者而华官为钦使领事等官之在外洋者尤当力为保护以无俾华人为西人所讥笑顾外洋之商局固应保护即国中之商局何尝不应保护查中国商务之为国家所关涉者止有盐商一项领本办盐国家为之设盐政运司暨运副以下等官各场大使其秩视州县又虑私枭盐匪之为害则为之拨员派兵佐盐捕以司巡绰且为之定例私盐科罪綦严盐课为国帑所关故国家不得不郑重视之此外则商自为商国家毫不顾问其获利也与国家无与但留贻为其子孙之计而已其折阅也国家亦绝不与知但或有控官追欠者则为之酌断而已然在无关紧要之商务国家固不琐琐与闻若商务局面之兴衰不啻与国家之大局相为损益商务而能兴旺则国家亦与有荣施商务而有废弛国家亦不免夺气若此等大商务则又不得不变通办理岂得以中国与泰西风气不同断不能稍有更变乎泰西创造一业合众力以成功其赀本出之于商其谋画任之于商其办理一切莫不听之于商朝廷初不之问与中国之官督商办情形不同然独至大有关之处则国家必力为保謢以求其事之必成甚至调兵发饷从事干戈亦不之惜设有赀本告竭事将中辍则又可向国家借取银两以济其事泰西之俗官商二者视同一律商局倘有败坏之处国家之盛衰系之以故官有所欲为必与商共议商人以为可则官亦从之商人以为不可则官亦舍之或以为泰西之所以重商者因国有大事官统其兵商出其饷故不得不随商人之意向其实则亦不尽然即如法人攻越南一节其始固由于商人流丕有以怂恿法廷目下下议院亦有论及此事而深怨驻东京之名官者似乎法人之意有悔于攻东京一役法兵从此可以罢手矣而现在法兵仍发往越南尚无止境由旁人窥之觉其意犹未能悔祸此可知官之所为亦未必悉顺乎商第商所欲为官则未有不力为保护者上海工部局董事大都商人居多而领事则俨然官也工部局有所议行议废领事莫不从而行之废之此则国家保护商人之一证以商局盛衰关乎国家兴废虽曰泰西重利故其俗如此然揆情度理其寔应为保护如中国此时商务已大反从前之积习其商局之大者骎骎乎可与泰西相颉颃泰西诸人亦莫不耽耽窥伺觇其气象之盛衰倘一有衰象则西人将以中国为不克自振从而指摘姗笑于其后以前西人本以中国为贫弱颇有蔑视之意幸而各商人黾勉从事力图振兴尚觉有蒸蒸日上之势诸西人见之以为中国有人不敢意存轻侮一旦而商局有变彼且益有以窥中国之浅深则是今日之商务其有关于中国大局者寔非浅鲜西人不知中国之官商截然两歧见一大宗商局忽焉中变其有不笑中国之无人者乎故窃以为中国家必力保商局其有办理不善以致溃败决裂者自当按律严惩加以处分虽从重究办亦不为过而大局则必勿使遽焉倾颓伤中国之局兴以贻西人之姗笑此则保护商局即所以顾全国体有不可不尽其心力者幸当轴者采及刍荛焉

　　再论保护商局
泰西国俗官商一体国有大事兴废举止商人可以持权而平时官之所为亦大都保护商人官商既属一体则商务之兴衰实与国家相维系不得不为保护也欧洲各国盛于前明中叶西班牙首寻亚墨利加之地诸国踵趾相接各择广土建埠海滨为商务大盛之始迨后荷兰诸国又驾东向之舟得南洋诸岛英人更新辟印度而阿非利加沿海三面无不有欧人埠市于是商务已臻极盛渐而窥踞澳门觊觎中国四洲之上惟欧最富且强充其所至直不难尽享地球之利说者谓越海统驭乃其国势使然非他洲人可及顾国势亦何常之有地球之上大海回环无论何洲地尽处皆汪洋大水舟楫之利何洲不有虽四洲形势惟欧罗巴海水包举有吞囓之象异于他洲块然平直故地大不及他洲之半而且列国分并时局数变卒未有能大一统者而诸国励精求治并致富强控驭之远轶乎古今地中海波罗的海南北灌注诸国无不近海其民习于波涛善驾舟楫心思灵敏制作新奇视航海如一苇之便是以纵游于球体之上而他洲旷土可以居他洲大利可以取也然非国俗重商则越海经营者亦未必遽收其效民间藏富多不过百十万或为祖宗所贻或为辛苦所致娱老之资子孙之业殷勤布置孰非人情西人亦无大异也越海险送也谋海外之利又不可知之事也设如中国之商自为商谁肯舍近而图远者可知事出于商而使之能寻新地能发利源者国家寔维持而襄助之土人容有不服则发兵剿逐邻国且多嫉忌则不惜寻仇试观道光季年粤东之役及今岁法越之战乃知西俗之重商其不遗余力如此然则何疑乎西商之大获利哉今之中国汲汲焉以效法泰西为事意谓不尚西法不能富强将来贫弱益甚不足以为国气运渐移物穷思变故器必西器船必西船资其力也开馆以学西文遣徒以就西师习其法也事无不举宜若可以富可以强而有识者从旁揣之以为西国所以富强之本则中国未尝操之也曰重商保商即其本欤目前由商而官者不胜枚举某局某总办家资数十万其官则候补候选道也而其出身固不失为生意中人上游明知商务之重故信任之而尊贵之且有在官而商者通爵显秩岁俸万金头衔一二品包苴贿赂坐而受之其子弟挟资经商附本店号所在皆是此亦重商之意故衮衮诸公皆屑为之似乎风气一转官商俨然齐体矣而不知非也重商而使商为官官亦为商非惟无益而有大弊但使国家之视商人以其财力之盈虚为时局之消长而兢兢焉谋所以保护之则虽官自为官商自为商而精神络有息息相通者矣夫商局之有总办犹之一店之当手也苟其人明见远虑经营大可收效于将来虽布衣亦堪胜任如其小心谨慎廉洁以持己公平以处事局可久可大利可近可远即布衣而并无家财又无虑其偾事今必荣之以爵显之以官精明正直者固不乏人而或居移养移渐染豪华之习声色货利恣为挥霍排能保其不启弊窦而贻误大局耶至于弊已滋深大局败坏而国家犹实有所以保护之者挽回不为太晚而无如保护商局之道初未尝办之于后也然则今日各哄哄然创公司仿西法者果何者为可恃耶上海百业荟萃资本之流通全恃钱庄而今钱庄之积弊竟不可挽坐使银根日紧而生息日衰岂终无善法者未有胜任之人故也即此一端可见近日保护商局之难而益以知近日保护商局之急噫嘻时不可失苟由此而每下愈将来必有作前车之鉴者而中国永无富强之日矣

　　论鼓励工商之法
天下之人之所求者名与利而已工商求利而名亦随之辟一业则曰此某人之所经营也成一物则曰此某人之所缔造也立名之道往往即在于牟利之中然而中国工商两途卒不及泰西之奋发者其故安在良由泰西有法以鼓励之而中国尚未仿行耳泰西各国定制凡有人能出新意自辟一业或成一物如果有裨寔用则准其报官验明给予凭据应让本人独做十年二十年以专其利期限内他人不得仿制违者重罚期满之后如有欲仿制者亦先向本人购买制造之法始准造作出售否则以假冒论官为之惩办立法甚严故人人皆思有独擅之利权不惮经营缔构而工商两途以振中国虽亦有冒牌之禁然办理向不认真且自上至下皆视工商两途为逐末除行典例领帖外其它行业从无官给凭据准其独做之事利权不专人情乌由而奋今世有心人固已窃窃议之特斧柯不属无由贡刍荛以供采择耳读去年腊月本报所记代理津海关道黄花农观察谕禁仿制一示不觉轩眉而起曰善哉善哉自今以往中国之工商庶几可以兴起乎观察之示曰案蒙北洋大臣李批据津郡举人陈镶具禀招集股分在天津永丰屯设立化学公司制造铅粉丹银朱恳请酌定年限示禁仿造等情应由关道饬取铅粉等据呈验如与洋货相埒准予出示等因即经饬据该举人将铅粉各样送道查验均极精细实与洋货相等详奉北洋大臣李批示准期独办二十年限内他人不得在本埠仿造饬即由道示禁等因蒙此除分咨外合行出示晓谕为此示仰商民人等一体知悉自示之后所有举人陈镶化学制造铅粉铅丹银朱三项二十年限内不准尔等在本埠如法仿造如敢故违一经查出或被告发定即勒令歇业从重罚办尔等如能于铅粉等三项之外仿照洋法制造别货果系物精工巧畅销获利亦准呈请查验酌定年限禁止仿造以昭公允而保利源其各遵照毋违特示此示大旨原为化学公司现将视铅粉等三项禁人仿制而发然其示尾仍许他人于铅粉等三项之外仿照洋法制造别货如果精良利用皆可援该公司章程一体办理可见傅相与观察之用心主于昭公允者犹止十之三而主于保利源者寔居十之七也何也铅粉等三项不过千百货中之数种耳其物本微其用有限即使有人仿造亦祗夺该公司之利无关大局似不烦当道郑重办理乃傅相批准之观察示禁之殷殷晓谕俾端利权借此三项以发其端则凡此三项外苟有能仿洋法制造别货之人无不知利权之可专此诏彼勉闻风起将使天津一埠生理为之日启是振作工商两途之气者在此举矣且天津如是他埠何莫不然以汉口论通商既久百货毕集从未有能仿洋法者前此有人尝欲制自来火柴亦恐一经创始即为他人攘利因之中止即以上海论风气虽开制作尚少苟有一二新制可期利用未及通行而仿制者已接踵而起从未有人请官长定立章程俾得专利之益而官长亦不为设法启导俾各专技艺别出心裁以振兴之制作之益既不能得于是伪牌杂出影戤日多致使售者无从获利购者不适于用徒以作伪攘利之故聚讼公堂斥罚了事之后依旧作伪莫之究诘倘使官长许创造者有专利之益他人不得仿效以攘其利则黠者巧者自当独运匠心以成奇制又何必作伪以欺人哉以此推之益知中国工商两途在在皆宜鼓励而鼓励之道莫善于天津之新章质诸贤当道谅不以斯言为河汉也
 
　 

卷五十八　理财部三　银行

　　中国宜设银行论
今之谈时务者无不以振兴商务为要图以收回利权为急务而究之利权何以能收商务何以能兴则非仿行西法不为功夫西法固非一端可竟也轮舶所以通商西人多备公司船往来各国货物自行运载而中国仅在本国运载从未自至外洋购货一切皆听命于西人而欲自置公司船往来各国不特成本较大公费难筹且建造仍须外洋又须熟悉洋面风涛沙线之人方能驭驶中国商人素未学习若至外洋既语言文字之未谙复饮食起居之不惯不如西人之在中华事业既大可以自由自在此欲振兴商务之难一也兵船所以保商中国自设立海军后方期逐渐扩充而中日之战丁禹亭将兵船尽失二十年经之营之废于一旦刻非不欲恢复旧规而所费愈大整顿愈难即使重立海军购置铁甲亦祗能自顾海防断无余船可以分驻各国若无兵船往驻外洋何以保护彼此倘有龃龉必受西人挟制即有兵船保护华人尚未必肯赴外洋若并此而无之又何怪其裹足不前哉此欲振兴商务之难二也说者谓既不能自置公司船赴外洋贸易又无兵船分赴外洋保护此外岂无振兴商务之法耶西人所尚者机器耳无物不用机器制造物既精美工犹省约华人所以乐用西人所以得利也现在铁厂制造各局各省可以次第举行而缫丝纺纱织布各厂亦日新月异将见西人之所为者华人无不为西人之所能者华人无不能亦安见商务之不能振兴利权之不能收回哉不知铁厂制造各局诚将次第举行缫丝纺纱织布各厂果然日新月异无如所需之物料所用之机器仍须购自外洋使西人不肯售与华人则巧媳其能为无米之炊乎西人机器日出不穷华人方得购到学习而西人已将变易华人不过步其后尘即能孳孳不倦精心习学恐非一二十年不能与之争衡也然则振兴如是之难其将何法以处之哉曰为今之计欲便民裕国上下相通其惟设立银行乎西法以设立银行为要务用则藉行为转移遇有要需无事罗掘一利也不用则存行生利且以便民二利也现在西人在华立设银行华人皆趋之若鹜华人不信本地之钱庄而信外国之银行者以其本大而可靠牵制多而不易倒闭也即如汇丰银行报中时登告白据云资本一千万元公积五百七十五万元又另备股本一千万元存银每日结帐者长年二厘起息存至二十万两为止存一年者长年四厘半年者长年三厘半三个月者长年二厘半一定章程有条不紊股票作二百二十五元现已值银二百六十余两公积又如此之多获利之厚可想而知然其存本虽大而获利要归存项无论西人有银皆存银行而华人亦不嫌其利之薄乐于存放宦途充裕者无不以银行为外府于是银行之资本愈大转运愈灵各票庄无不仰其鼻息而银行之利愈厚矣使中国自立银更多牵制避嫌而不肯存放恐仍不能与西人争利也曰是不难商务以信为主祗须资本充裕转运通灵仿照外国银行虽西人之利不为我有而华人之利华人可以自主不愈于外溢乎说者谓华人自设银行华人未必深信仕宦之银行之例认票不认人华人有何不信哉官又何避嫌哉且仿立小银行使民间随便可存随便可取俾民间皆有蓄积不致浪用国家若有要需亦可向银行措办各省库皆可存于银行生息种种利便非不律所能尽述因略举一二以为当道者望焉其能不以此言为河汉乎

　　中国开设银行末议
中国人情往往多疑因疑则凡事必私于一己四民之中无不皆然苟有钱财则仅为子孙谋产业计衣食欲其世守丰盈而已而四者又惟商之于财最为亲切别项事业若经积蓄撙节家有千金万金或置买田房或留使子孙坐食若商则经营于外欲其子母之相生不肯使其财充牣于家而一无利息故商之财似较农工诸人为流通然其究竟亦不过积蓄耳盖商者或世世相承善于营运生意固日扩而日大惟人情好作牛马或因自己年老意存厌倦而虑其后人止能守成不能创业又恐世风险薄颠播不测于是有经商数十处招牌数十年而晚年渐次歇手者即或子孙贤能克继父业而既经发财必留余地譬如有十万之财则置五万之产家私虽云巨富而经营转有限制以为仅恃生意一旦逆风蹇运可以顷刻挫败而田房则万无一失也此生意之不能扩充者由于人情之所见拘也至于合股结伙又非至亲挚友同志同业者不肯为也若与外方人合一生意局面非亲身其事或用结实可靠之伙以临察其间则寝食不安矣此又人情之善疑而生意所以不广也说者曰人情之拘与疑由于市风之不古往往有倒闭亏蚀诸獘耳若如西商之官为保护则此风可以凈绝而拘与疑之成见破矣即如上海一隅各业荟萃生意局面较他处似乎阔绰然就以钱业论南北两市汇划庄何止数十家而其生意历数十年而不变者则指不多偻或开张数年而即行歇手或不过年余而股东拆退诚以摊倒之帐无年不有资本虽多转眴乌有其东人谨慎者急于收场也然收者自收而开者仍不少减则以上海地面自有如许生意如许用处而各处有资之人又皆心羡乎上海之生意而欲以本权利也然则推富户肯于出资之心而谓于上海开设银行其股分不又大可招徕哉顾银行之难开也不在股分之不能集而在放息之不可恃也盖钱庄与各业往来[存](仔)欠之数先有定议然当生意畅旺之时则有欠而无存而或者场面阔绰交易以来毫无舛误庄上赚其拆息存不抵欠结算盈余已属不少则虽先前定议以一万金为率者即需用二三万其势不能不付并无须问诸保荐之人设此店亏本不资或经伙挪空别有祸变亏逃倒闭而钱庄实取其殃迨事经公议或告官追给多则四五六折少则一二折核之频年所余拆息断不足抵亦徒唤奈何而已窃谓钱庄尚且如此苟与银行往来保无有空排场面重欠而倒闭者乎即使官为保护凡遇此等事可以追缉押抵较之钱庄之势力更强然果其人家无恒产资本尽绝则至于如外国报穷之例亦属已甚顾中国之人情不如外国之率真报穷之案设令一年而有十余起数十起则银行其何以支[持](待)大局弥补空也耶何中国素来风气官商不相通经营之道商户之情千变万化既不能以官总理之则必延请商人之殷实公正者专主行事而一行之中若而人分行之处又若而人能保其不徇情面而擅自放出乎故轻于放银则虑有亏倒之祸若著名富商则中等商人生意终然不大而富者转有龙断之权均之难也夫商有资本大而人才不甚勤干者虽多财而亦至于蹶亦有无甚资本而营运颇具才能者虽空乏而亦能有利此中得失利害之故吾意银行不能专凭身家亦不能专衡人才其宜放不宜放非深识远虑周知人情世故之人不能也故曰不在股分之难集而在放息之难恃也虽然各省钱业惟山西汇号流通最广生意亦最久其资本系合股而成而所以能久且广者则在号中用人之窃谓此虽不比银行而银行实可以参用其规矩愿有志于此举者早图维之

　　书公议银行章程后
中国向不设银行其设银行者从西例也或问银行之利可必乎曰可就外省拨解部库之及官中所存之公两项权其子母其利已可坐获矧益以铸金银铸钞等项其利岂有涯涘哉昔商局之初成也议者咸惴惴然恐其所进不敌所出迨后粮米拨归轮船装运尽夺沙卫船之利而商局于是大获其利每岁祗就运粮一项足抵一年开销其它所入皆属赢余故食指数千人苟得位置一席地小有权柄者无不偿其所愿上游诸人更无论矣今银行总董诸君皆精于会计久着成效者处高屋建瓴之势登山一呼众响皆应兹姑举其数事言之已可知其利之溥矣中国与各国贸易惟银行可通汇划向祗西人独擅其利今各国通商口岸既皆设立分行则一切出入之利均可归其独操若再鼓铸金银即先零一项获利已万万数洋货丝茶军装机器火药鸦片等类每岁大宗出入无不需此目今英美两国贵金贱银低昂涨落之权银行可持其大半此利之可坐享者一也各海关所入岁计四千余万近更渐推渐广税务有增无减虽皆各备抵偿然暂时存放之处既有银行舍此谁归其余税厘所入捐输所收以及地丁盐课折漕等其应归京饷及外放者平时皆票号钱庄等铺领取生息此后必然一律存归银行即地方公向归典商领存者亦当归入银行此利之可坐享者又其一也商局电局两处进出收放平时本与西商所开之银行往来今中国既自设银行此利自当收回此后工程正多凡铁路矿务之所需所采以银行而兼鼓铸则正如郭家金穴邓氏铜山取之不竭用之不尽挹彼注兹度无不借重于银行而银行之利遂日溥而无疆此皆总董诸君所能稳操其权者其利之可坐享者又其一也夫人情莫不愿因人之势以自坚银行之势既盛则挟赀而来者皆愿依附焉以自固其利其章程本甚通融办理诸君又皆精于会计巨细靡遗本埠西商所设之银行固推汇丰为巨擘其经纪之善亦惟汇丰为最最妙者一饼之投亦不见拒故人之乐趋之也如水赴壑今悉仿其成法则汇丰向日所擅之利皆将为我所分而人之乐趋之者亦如其趋于汇丰也是其所享之利直将统天下之大而全揽之也呜呼是真百年不敝之盛业欤独是中国平素银钱总汇以票号为干而钱庄为枝凡官中出入之大宗皆归票号汇兑故号之商势富埒公卿至钱一业又为各市总汇自银行开创之后票号之利必尽为其所夺而钱庄往来各户仍可辅相而行惟领取官生息者则其利亦当差减若是乎票号之倾可立而待为号商计惟有与之联络即将其资本改设分行则尚无妨于大局想局中人必有早计及此者若欲分道而扬镳则鲜有能突过其范围矣噫时事变迁至今时而已亟当轴欲为补救之术不得不思更张之新法然天下事益于此者或损于彼一二人之所满志者往往千万人之所觖望银行之设诚挽回利权之至计与其让利于人何如收利于己如先零之类不至受制于外人是也然一业得其利者各业即不免失其利如京饷官关税等类悉归认领是也至于创前此未有之鸿业开天下无敌之利源则皆诸君之所长而无俟鄙人之赘述焉

　　请创办银行章程　　　　　
容闳

银行总纲四条

一开办事权　银行昉自泰西英法诸国屡经改章愈变愈精要以美国为最善日本银行亦多采之今拟参仿美国银行章程先设总行于京都续分设银行于各省城及通商口岸总银行资本以一千万元为额统由户部筹拨　钦派大臣督办并专派大员总办分银行即由督办总办陆续招商集股择地开设所有总行分行一切应办事宜随时拟定咨明户部办理
  </div>
  <div class="pagination">
   <a href="皇朝经世文统编_page167.html">
    上一页
   </a>
   <span>
    ...
   </span>
   <a href="皇朝经世文统编_page163.html">
    163
   </a>
   <a href="皇朝经世文统编_page164.html">
    164
   </a>
   <a href="皇朝经世文统编_page165.html">
    165
   </a>
   <a href="皇朝经世文统编_page166.html">
    166
   </a>
   <a href="皇朝经世文统编_page167.html">
    167
   </a>
   <span class="current-page">
    168
   </span>
   <a href="皇朝经世文统编_page169.html">
    169
   </a>
   <a href="皇朝经世文统编_page170.html">
    170
   </a>
   <a href="皇朝经世文统编_page171.html">
    171
   </a>
   <a href="皇朝经世文统编_page172.html">
    172
   </a>
   <a href="皇朝经世文统编_page173.html">
    173
   </a>
   <span>
    ...
   </span>
   <a href="皇朝经世文统编_page169.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
