<!DOCTYPE html>
<html>
<head>
    <meta charset="UTF-8">
    <title>皇朝经世文新编续集 - 第 35 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编续集 - 第 35 页/共 52 页</h1>
    <div class="content">本年九月十六日驻斐律滨君羊岛美国提督差飞君将斐律滨君羊岛情形函报美国兵部大臣云予自在中国平乱至斐律滨以来留意考察此地情形并斟酌管辖土人之法方初至时即知治理非易今更确有所见闻前提督杜维君报称岛中土人较古巴土人为善良宜以文治不必专用军律予素敬佩杜君惟此言殊不谓然请明辨之土人嗜好议论识见及所奉之教与西班牙无异事事与美人相反美人占取此岛土人心甚不甘祗因美国兵力盛强故暂时诈称悦服一旦有机可乘必君羊起而复叛乱党头目阿基那杜即其一也阿某今虽降服予终不敢深信此地人民素崇奉天主教自被美人管理时惧耶稣教盛天主教衰土人既存此见予即难保其常此安分而不生乱也欲安其心必先安其素所崇奉之教此事惟有与罗马教皇立约声明再由教皇转致土人始能泯其猜疑庶后来乱事可免至政府垂询美国驻扎斐律滨君羊岛各兵何日可退一节以予观之屯兵至少三万以二十五年为期因土人大半野蛮倘兵力稍弱屯期短暂恐难镇服也美国现设文员统治岛民人多谓如此办理必有成效现任他夫君有干才能办事然措置一切甚为棘手久历艰苦不免有畏难之心美国新设工部局十余所悉命土人自办美人为之助然土人难信若任其独治必至扰乱他夫君颇萌退志虽未明言然水土既不相宜庶事又虞丛脞故殊不愿久居此土也美国所立教育之法已尽美善然非旦夕所能奏效凡美兵驻扎之处地方甚形安谧其兵力所不到者即时有扰攘美国政策文武兼用本欲求地方安靖兴盛人民共乐太平但土人智慧未开不知吾美用意所在故欲求土地改良迁善非先扫荡其蛮野识见而以文明之治灌入其脑髓之内恐无由副我辈之期望然此又非一朝一夕之所能成也 
　按美提督既言岛人嗜好议论识见及所奉之教无异西班牙人而又目以野蛮然则何以处西班牙乎阿基拏杜血战数年欲求自立美先许之而卒食言既食言矣于是不得不专逞强力嗟夫人不自立而求于人固如是是其可畏哉
　　述各国军舰行驶苏彝士运河事                                
苏彝士运河者埃及政府一千八百五十六年一月五日奉宗国土耳其许可给准凭于法人勒塞布士设万国运河公司测量开凿者也是河为埃及政府所有其河道亦为埃及政府主权所辖然疏凿之意本欲以便世界之航路故所给准凭即已约明无论何时许各国商船任便行驶　至于军舰初未特设条约一千八百七十三年土耳其从各国之请召国际委员会康士但丁令调查军舰行驶之利害维时众论谓是河既为埃及主权所辖则埃及自有禁止外国军舰行驶之权然与其禁止之后为有东方属地之国指英国一朝有事强以兵力相犯则不若先许各国军舰一律行驶为便遂于是年十二月六日布告无论平时战时以及交战国中立国之军舰暨运兵船均得在苏彝士运河任便行驶但不得在运河内及附近地方开战　万国运河公司股本都四十万埃及占十七万七千股或云十七万六千六百有二余均属法故法于本司事权独重一千八百七十五年埃及患财匮少谋贷资于英以运河股票为质时英相的斯列方议张国权于东方一闻此事谓可操运河之实权乃乘法国之未觉不谋之议院即以自任密发四百万磅尽买其十七万七千股或云价实三百九十七万六千五百八十二磅英断之举为世所颂实一千八百七十五年十一月事也翌年二月议院认许于是的斯列责任始解而运河行政之权亦属英国矣　一千八百七十三年十二月六日布告虽许各国军舰一律行驶然犹有缺陷则以埃及为土耳其属国设土耳其与他国战其敌国军舰果能行驶与否并未裁定一千八百七十七年俄土战起欧洲商人大为震慴虑俄国封禁苏彝士运河有损中立各国商业是年二月英国乃宣言曰如有封禁苏彝士运河及其入口诸港者则于英国印度之关系甚为危险英国必不能置身局外俄国答曰俄国并无封禁苏彝士运河及妨害行船之意事乃解　一千八百八十二年英据[埃](挨)及将以苏彝士运河为招集印度军队兵站首地供争战之用埃及将阿剌伯屡欲堵塞河道勒塞布士等阻之谓英兵就河登岸可禁若堵塞列国必不许故卒未能行而英将西摩终隐得是河之用事定之后乃更立条约详定战时限制一千八百八十三年一月三日英政府先拟具约蒿木一千八百八十五年二月三十日复开公会于巴黎英俄德义奥土耳其西班牙比利时咸会　开议之始论军舰行驶者分二派其一以苏彝士运河为中立河道凡交战国军舰不得往来且禁在其地开战英国于东方关系独钜峻拒此说议论纷纭会遂中辍一千八百八十五年复会议卒就绪一千八百八十八年英俄法德义奥西班牙和兰土耳其共立公约于康士但丁此约至今遵行勿替也兹译其重要者如左　第一条　苏彝士运河无论战时平时及何样国旗所有一切商船及军舰均得任便行驶惟约定同盟各国无论战时平时均得任便使用但对此运河不得加一切侵袭亦不得使用封锁之权　第二条　同盟各国于运河及淡水沟之材料建筑物构成物及一切工事均须保其安全　第三条　依本约第一条凡在战时交战国之军舰亦许在运河任便行驶但不得在运河及入口诸港三海里内有开战等事亦不得妨害运河之任便行驶土耳其国与他国交战时同又交战国之军舰除有紧要事外不得将粮食及军需品屯积于运河及入口诸港军舰依现行成例除于运河有必须公事外务必速即驶过不得久停设因风涛寄椗波赛及苏彝士泊船所不得过二十四点钟风涛既定亦必从速解缆凡交战国船舶解缆后敌国船舶续行开驶其间相距当以二十四点钟为限　第四条　凡在战时交战国不得将军队弹药或争战材料齎运或屯积于运河及入口诸港岸上然于运河之内运有不测得将军队分为数团每团不得过千人所用争战材料亦得齎运于入口诸港岸上及转载他船　第五条　所有捕获船舶其一切关系与交战国军舰同一规程　第六条　同盟各国不得将一切军舰常置于运河河面即波赛及苏彝士泊船所得泊常置舰每国亦不得过两号但交战国不得用此权利　第七条　同盟各国应设代表人驻扎埃及监督其执行之职凡有害于运河之安全及任便行驶之事但有代表人三人申请得开评议会为必须之评议会时以上席资深者为议长若经评议会认定实属危险即知照埃及政府令确保运河之安全及任便行驶之事代表人无论事情如何每年必集会一次考察执行本约是否完全此年会外尚有临时特开之评议会以土耳其政府特派之员充议长埃及政府亦得派一员参预会议土耳其国所派员如未到会即以埃及所派员代理议长此评议会以免妨害运河西岸之自由及航海之安全为宗旨预防其因此所致之各种工事并得解散各种集会　第八条　埃及政府于束力状及本约规定之权利范围内确认有执行本约应尽之职如埃及政府以为有所不便应陈告土耳其政府土耳其政府代达其意于一千八百八十五年三月十七日在伦敦画押各国各国承认即当协议务使其施行第四第五第七第八等条之规程一无妨碍　以下尚有八条系埃及实行运河警察之法埃及因有执行警察事务得特置军舰于运河及其附近之地但有一定之数且须经各国公认云　按辛丑和约第六款附件十一北河黄浦两水路均应改善中国国家即应拨款相助第十一款中国国家应允襄办改善北河黄浦两水路玩相助襄办字义两河主权皆已不甚清晰然吾不知光绪二十四年开浚北河何以不增收船钞独自举办而必与他国分任其经费迨去岁议和又增入黄浦而南北要港皆与他人共之矣两河为中外共治他日有事列国必有视同埃及之苏彝士河不任中国独用者然苏彝士为各国往来孔道两河上游皆中国内地情形向不相类既往不咎深望来者勿为所蒙故绎是篇以备先事绸缪焉
　　论美国开凿尼喀拉加运河                                      
英美两国现在华盛顿开议开凿尼喀拉加运河之事观两国办理情形彼此退让此事必可观成溯一千八百五十年时英美两国曾立一约订明嗣后两国不得在南北美洲交界处占据土地或设石駮台或建外属等语是约由美人倡议因其时南北美洲交界处有考司达利克及莫司克他枯司两地为英人所据美国欲令退出故与英议立此约英人答允退让惟要美国嗣后不得在该处占据土地美人允之此约遂成今美国欲在尼喀拉加开凿运河其地实在前约范围之内人初以美为背约英必不从不知英美近已别立新约去年由美相海君与驻美英公使潘士福君画押新约大义准将旧约作废并声明尼喀拉加运河由美国自行筹款开浚工程告竣不论战时平时美国所得利权与他国一律该约已于去年十二月十六日经美议院批准自古未有一国筹款开河而所得利权与他国一律者有之[自](至)尼喀拉加运河始然美国此举似损而非损也盖美人筹之熟矣　此约既立美国即能在南北美洲交界处考司达利克及尼喀拉加地方沿河之两岸租购地段运河告成此地段无论是否隶美版图总归美国管理且开凿既竣东西两洋相通美国海军大有裨益每岁所省军费奚啻钜万因路程近捷船舰不须多备也运河利益虽曰各国均沾然离美最近其裨(裨)于美国海陆两军者断非他国所能及然则此等义举美又何乐不为耶即约内所载各国利益均沾一节同代之人自当遵守至后世如何变易则非吾等所能预料盖两国立约袛就一时之政策立论虽约文有永远等字然欲强后人以必守恐亦有所不能也　美国现拟向考司达利克及尼喀拉加两国政府购地以为开河之用其事不难就绪美政府派员九人考察开凿事宜现经禀覆政府议院谅无诘驳拟筹经费至多不过金钱一百八十兆圆且闻拟派兵部大臣路梯综理其事云　近闻美国议院即日开议中美洲开凿运河所需经费此工告成实为古今万国至大之运河凡开凿所需之地有属于尼喀拉加国者美国已向该国购买其地除用以开河外两旁各余地五迈尼喀拉加政府以美国举办此工在尼喀拉加地方每年须费金钱三百万圆其国人民均有利益故并无梗阻之意惟运河成后尼喀拉加国势即与埃及无异大有碍其民主政体然一国因贪小利而毁其自主之基础者又岂独尼喀拉加哉　美国虽议购尼喀拉加之地然此河究竟经由尼喀拉加抑经由巴纳玛现尚未定巴纳玛地方昔有法国公司在彼处开凿运河其后工事中止美国本欲向法人购归此河以法国公司索价太昂所议不遂公司今见美人改购尼喀拉加之地恐前费巨款一无所返已愿减价大约有英金八百万镑即可出售美人于此或即购归此河以续法人未竟之工未可知也　中美洲墨西哥梯罕特必地方已有一英国公司筑一铁路为陆运船只往来太平洋大西洋之用约二年后即可竣工尼喀拉加运河虽与铁路相近然船只由铁路载运其费用较由运河为少铁路初成各船主或有顾虑及日久知便自必喜从陆运故将来太平无事之时船只经行铁路者必多不幸遇有战事此运河之用始大
　　论居美黑人之现在将来                                      
黑人之在北美合众国者于法律上所占事实地步能于白人同等否就现在以测将来果能有进步希望否诚经济学人类学上之一问题也司梯反氏曾箸论论此事某报载之兹录其概要如左　今之黑人虽不为卖买品然尚居人民中之最下层其于社会上之关系与昔无异其对白人之地位亦与林肯在日无少变易世之理想家皆以为黑人释免奴籍后可与白人为婚黑白两种之间较昔必加亲密然近来两种结婚极少南方诸邦且有互相婚娶之禁盖黑人释免奴籍其所享政治上之权利在理论上几与白人同等而在事实上固尚未能至白人之地位而享有同等之权利也彼辈依赖白人大受教育不能脱阿非利加之蛮风者尚多而具有白人之脑力者尤少察其现状可一言以蔽之曰黑人结局夬不能有白人之能力也　居美黑人渐见改良世人早已论及博物学名家查尔斯赖尔箸重游美国记亦持此说其最后一论略曰予非敢就黑人问题妄论彼此惟欲述黑人渐次进步将于事实上亦能达白人之地位而已今请置其精神论其有形之事实黑人之居美者渐与白人亲接其外相固已异于阿非利加之土着皮肤之黑颊骨之突唇之厚鼻之平发之孪貌之陋均不若本洲之人之甚由此观之恐百五十年后黑人外相必与白人大相类似云云其说当否诺脱氏箸人类一书尝明辨之其言曰查尔斯赖尔辈皆以居美黑人肉体改良为他日头脑智识能与白人同等之证斯说殊不足取头脑一节摩登反证甚明予请进论黑人智识必不能与白人同等之故盖黑人之移居美国及产于美国者其智识肉体较之非洲同种自有进步然此等智识不过因与白人接触及受白人之教化所致其肉体之发达则缘所受之质有异譬如豢养家畜但改良其外界事情其羽毛齿固亦必随之而改然终不能易驴为马云云是之评论可谓极妙尚有谓黑人必与白人类似即以俺格罗亚美利加□渐近美洲印度人之说为证者以余观之此说亦非确论使其果确何以居美黑人转与地处往来之白人相肖而绝不近美洲印度人耶总之居美黑人受白人之教化其所成事业自非独栖非洲者必能及各地方亦出有美才可教之黑人但欲以平等相待则不可不慎盖统合众国八百万黑人类是者固甚少也　司梯反之言如此其旨盖谓居美黑人虽较在非洲本土者为胜然终不能与白人并立云　是报末幅复有论居美黑人事业数节兹并录之　黑人于一千八百二十七年始刊一新闻纸于纽约名曰自由报至于今黑人定期刊行之件已有二百余种其新闻纸则皆以增进同种利益为宗旨其中有月刊杂志二三种　黑人精医学者颇不乏人栖加戈之丹纽尔威廉氏尤著名美西争战时曾从军充军医监　黑人夙重宗教故修神学者多首出者亚历山大滑忒尔氏刊脱加邦人也任宣教师十九年奉僧正职三十三年常在英伦传教尚有亚弗多拉者与齐名　黑人宜小商而不宜大贾故黑人罕以大商名者刊脱加邦单奈低尔氏善投机能获利以富闻　其他以学问着述技术音乐著名者尚有数人然所造仅足与寻常白人相比其所以见重于世者正以其为黑人也其荦荦者诗人则有登尼司氏着作家则一撰希腊读本一纂社学会一辑居美黑人历史共有三人亨利坛纳氏号能画尝以其所绘天使援拉撒路图送之巴黎彼都人士赞赏不置彼为法政府所购云 
　按黑人为地球上最劣人种然以美国之文明陶铸之竟能使其知医修教善诗画然则教化之力固可以与造物争也蠢蠢如黑人亦知增介同种利益而我黄种于爱国合群之道今果何似彼有新闻杂志二百余种而我国报章之可诵者乃不及其十之一焉能不愧哉能不愧哉 
　　论俄日联盟不易                                
俄国对日本政策现甚和平俄都政治家频遣人东渡联络日人并在各报扬言两国和好之益日人之疑俄欲据东三省者久俄盖藉此以释之且俄之愿与日本交者以西比利亚铁路告成有裨商务甚巨必两国时时辑睦始无阻碍也今俄国政权柄于主和党之手君羊谓东三省与日本关系绝大无怪日人防俄始终不懈然俄人实无永据之意俄得东三省于俄何益内政既多废弛所收赋税又不足供治其地方之用俄果据之当由本国筹拨巨欠振兴百废使其地趋富盛庶岁入渐旺足供度支然俄国国库方甚支绌即谋占据力何能逮倘使俄国财政足步英之后尘自不愿再言退让自古及今立国虽重公道然总未尝无开疆拓境之志若土地已归掌握苟非万不得已岂肯得而复舍乎俄之不愿即退出东三省者亦此意也俄在西比利亚中亚细亚频起巨工国帑告竭故不欲再扩其幅员免致负任日重然非中国政府恢复太平力足以拨乱反正俄夬不肯遽言归地盖恐乱事复起又须大兵重至也云云俄国既不能久据东三省于日本似无大损苟日本不强为干预料俄必有以酬之至以何者为酬俄人亦并未明言或谓日本在韩未能大展权力俄或即以在韩之权让之日本亦未可知虽然日本必不乐受日本方谓蕞尔韩邦先鞭已着何待俄让但愿朝鲜如故满洲如故我日本更有何求此亦不过本馆悬想之辞且俄人亦乌肯如此明告日本哉韩国为俄由海崴至远东必由之道日本得之俄大不便然则俄愿亲日究以何等利权让诸日本甚难臆度驻日俄使亦主和党中人今方竭力经营使俄日邦交日笃但日本终怀疑忌不肯轻信其言日人尝谓俄人蚕食之谋久闻于世虽主和党人暂时能使俄日亲睦然不久终食其言俄苟欲与日同盟必邀英偕来日或见许非然者恐终徒托空言也
　　俄国海军之根据地                               
俄为君主专制之国人尽知之其内阁不为舆论动摇内阁员之位置因以巩固故亦能免除一种弊害即如永设军备一事在政党诸国未必能为而尤以海军部内布置一切为甚如制造船舰为政府方针之所向故欲于现在将来指定之地永远施行此亦惟俄国能之古时雅典加达几温尼斯数国何尝不以海军名然不久即见衰败者由于受政党之干涉而长久计画之不能竟成也　俄国海军衙门委员之组织以一元帅为议长海军大臣为副议长其下有将官十人委员会有海军参谋本部高等军法会议司法部水路部舰政本部技术会议总务局记录局海军大臣以下各委员任此委员会职事外其财政立法尚有本任职事元帅对国皇有海军总指挥官之责任　以上为俄国海[军]组织之主脑其军舰之根据地军港制度各处虽有殊异然亦有通同规则东西两洋各军港分分为二级如左　第一级　圣彼得堡　克隆斯塔　尼各赖甫　里包　第二级　立威尔斯　司威阿堡　塞巴斯脱堡　巴古　巴度末　阿斯德拉干　海参崴　旅顺　大连湾　右惟圣彼得堡港直辖海军省余第一级军港属司令部长官与海军中将第一级军港之组织分为十部如左　一参谋部　二军港参谋部　三造船部　四造兵部　五仓库部　六兵器部　七水雷部　八军医部　九军港警察部　十职工部　此参谋部位最尊其他各港之参谋部俱在军港司令官之下而军港司令长官又听元帅之指挥　第二级军港组织不一有军医部造船部警察部造兵部司令官为少将塞巴斯脱堡巴古巴度末阿斯德拉干四军港特置一少将不直隶元帅属尼各赖甫中将　俄国壤地广大横跨欧亚占全世界六分之一北境独广于海上地位最为不便北出北洋东西南三面虽临海然形势穷屈西波罗的海有德意志瑞典丹马三国扼其要口南黑海限于土耳其东日本海有数处要口矣然不足为舰队之大根据地故不能不锐意以图朝鲜之海峡及中国之东三省也今分俄国军港为三面第一波罗的海军港第二东洋军港第三黑海军港以次论之　第一波罗的海军港　甲圣彼得堡　一新海军造船厂在市中奈巴河畔视英国军港扑司毛士骚萨姆屯稍小与希阿尼斯相伯仲然各制造工场甚广船坞亦大俄国船坞所最紧要者为建筑物以地势严寒不能如他国可在户外营造船工也故船坞颇坚房顶墙壁均筑以石船舰制造未竣不得开放水门船乌内部甚宽广新海军造船厂所制窝斯利亚皮亚号大舰外人之游览工厂者见之无不惊叹俄国军港各建筑物工场之一隅俱制铁制神像燃烛于前此与他国独异者　二加立尔尼岛岛在奈巴河下流波罗的海工场侧之对面场内虽视新海军造船厂为广然工场船乌则较小　据精于查察者言本岛布置政府派一监督实属于俄法公司专以造船为事一千八百九十九年一月制出洋舰拍拉达号以下三号　俄国军港比英国广大从事者悉本国人各精链其技工价高于他国故其人役之负任亦大　三波罗的海工场场在加立尔尼岛侧之对面正当圣彼得堡之口其地与圣彼得堡极有关系与英国伦敦太晤士铁工场相似俄人尝对此工场言游尔斯乌科译意谓可藉以壮胆云云然俄国之可与英国大公司相比者亦惟此工场而已　波罗的海工场为私立公司之有名者股分以海军衙门为主凡兵舰商船均可代造但必订立合同虽军舰亦然　其工场分二部近河者为造船厂当路者为汽罐及机器工场场内所用汽罐皆采用比利时之最新式者　波罗的海工场在俄国诸港中最为壮丽船乌长五百二十英尺并有普通会堂用美丽赤练瓦铁料建造经费约七十万卢比洋舰自尔利克号始若俄罗斯号及与俄罗斯号同式之改良舰库罗墨乌号皆此场所造　此工场中制造军舰所用各机器皆系自制不仗他国之力　四另有小造船厂专造水雷艇为半私立之公司与英之耶兹洛造艇厂相似　乙克隆斯塔此军港创自彼得建筑物过于陈旧已于数年前改筑　此军港为准备修理之用非造船场其主义在停泊军舰俄国分立各军港之意欲每港各殊其用如英之扑司毛士法之都隆然于俄国则未见也　此军港广一百万平方码未曾全用中有四大船乌称历山大者长五百八十四英尺宽八十五英尺深二十九英尺半君斯丹丁则视此稍小尼各拉及比达亦稍逊然皆足容最大之战舰
俄国现加意增建军舰制造潜水艇此艇常驶行水面战时则沉下今已造五十艘多于法国之潜水艇队仍尽力研究其改良之法欲于冬季舰结中时穿其舰侧面引水以供浴食人咸惊异　俄国军舰成自此港者多其建设所用之材料价廉而不甚适当然亦不失为世界造船业之中位克隆斯塔军港工场宏大凡舰船所用钓床皆系自制职工不列妇女故工作时无相对谈笑之獘港中轮回阶段皆以石造彼得之遗物也　此港每早晚开放一次营业者俱于清晨以小舟出入冬季寒甚军港周围筑有低墙门卫森严出入不能任意惟其地势极低由外可望见港内虽禁止摄影摹绘而外人究易私窥至冬季港内冰结颇为不便近制成贤尔马哥号碎冰船一艘得开通克隆斯塔港船舰出入之路比前已有进步贤尔马哥号比第一等战斗斲舰尤大　军港之外尚有兵学校一所亦彼得时所设故建筑物类多古风阶上有教室及枪石駮陈列场近时各种枪石駮咸备如有名之达姆达姆号中弹丸亦藏于内又有练习馆长六百英尺宽自八十至一百英尺高约六十英尺下有张卸风帆布网之练习所　此外有会所有剧场有展览场有客厅有膳厅有弹子房凡未携眷属之士官皆宿于内会所四壁均绘彼得以来俄国海军历史之功绩　克隆斯塔街市广阔建筑物多以木为之惟属海军者则造以石尚有著名之克隆斯塔城砦港有军港商港之别凡外国人皆居商港　丙立威尔斯为昔时军港水雷艇停泊之所现可容军舰制造等物亦备　丁里包一名亚力山大第三港在波罗的海诸港中惟此为不冻港故军舰皆于此停泊凡往太平洋及地中海军舰皆由此港派[遣](遗)虽克隆斯塔港藉碎[冰](兵)船之力冬季可通军舰终不若此不冻港之便易故里包为军港中之首要者　本港在克隆斯塔之南相距四百五十英里与德国美美尔村之新军港相距仅五十英里余离美美尔村百里即丹辑地美美尔丹辑之间德国陆军坚城叩尼斯勃在焉　试披本港附近地图考其形势交通之便知于军略甚为薄弱孤立外港后面陆地无可防御交战之时德人可以陆兵由后攻击海面亦易被敌封锁此军港不过稍为抗敌之用决不能据此而握海上之权力也此港创设于一千八百九十五年至去年落成若欲诸事完备尚需五年当一千八百九十九年时已费去经费一百二十万镑云
第二东洋军港　甲海参崴此港居政治上之紧要地位在军港为第二级其城垒之坚固形势之重要人皆贝美然皆由政治上目想若论军事则舰队可直入攻击而降伏之以其军港实际稀薄虽有坚固城垒仍属无用若由军港对海陆两面攻击如孤城落日断难持久故海军根据地攻防之法必合海陆两军之实际而统筹之若海崴者陆地诚有不拔之坚城其阵营足容十五万人然于海面则不免有所缺陷也　论西比利亚铁道与海崴关系者甚多不外谓于军事有效能增长攻击力而已俄国军略未尽准备欲急速起事以此铁道运送军队恐未必有裨实用即如运送海军需用品及水雷艇亦未便易尤可虑者威海卫居其前敌舰来攻乘夜侵入港内并无危险用石駮攻击亦甚易易俄国若与英国日本开战彼必施此战术俄国防御之法惟有多备水雷艇但水雷艇不能久立战时必别图供给之法　海崴居金岬之极端小于克隆斯塔仅一干燥船乌长一百五十英尺宽九十英尺深三十英尺可容最大之军舰　尚有一小船乌仅堪为修理各船之工场俄议在此建独立之大军港但港内水浅非先修浚港口不能驾旅顺而上之也　本港冬季不至全冻固恃碎冰船之开通亦以水浅之故惟港中东孛斯福拉司地方水深波稳便于寄椗　海崴虽兼商港然商业颇为不振以俄国不奖励本港商事之故港中禁例外国军舰入港者同时以二艘为限此例为各国各军港所无十五年前此港本无禁例自一千八百八十六年英国提督哈米尔登氏率英国支那舰队骤入此港当入港时为海雾遮闭俄人未觉及抵近处忽见有大舰队横于其前乃大惊遂颁此禁　乙旅顺中日战役此港为日本军队所攻取然在东洋为最易防御之港其天然绝壁外部广阔可防石駮击壁垒俯瞰可以石駮击海面日本军之能攻取此港亦属意外之事然港内不甚广大无异狭半岛之形状后面联络颇易截断距海崴海面约一千五百英里战时两港颇难呼应俄若与日本开衅日本可据其西部之根据地从对马海峡杜绝旅顺与威海行口之联络若与英国有事英亦以威海行口为根据地可使俄国陷于危险与前同辙倘俄国弃海崴而不守则旅顺亦徒以资敌是俄国有此相离甚远之军港适为俄国军略之弱点故或谓俄取旅顺其意不使德国占据此说或近虽然俄固大有深意在也　此港有船乌能容中等军舰为中国遗物中日交战之际毁于日军而俄人改筑之又为西比利亚铁道之一端故可为真正军港至外国军舰则独许中国入泊而他国不与　丙大连湾此以军港兼商港其大要不详述　第三黑海军港　甲塞巴斯脱堡一千八百五十四年俄与英法萨尔地尼亚土耳其联军合战即在此港颇有名于历史然在军港则居第二级　立威尔斯与海崴相等惟船乌颇多视海崴为重要战斗斲舰亦有在此建造者本港有无屋船乌为普通船乌之一长四百英尺深二十七英尺今有数处尚未竣工　乙尼各赖甫本港在开尔森以上工程颇坚固想为近世所建筑此港视塞巴斯脱堡为重要与克隆斯塔圣彼得堡同级　尼各赖甫专为造船工场之用亦与英之海姆蒲洛相似尚有属黑海公司之私立造船场至帝国尼各赖甫船厂亦在其地长二百五十英尺　港内水势深浅不一制造船舰不能使其直浮水面　丙其他各军港　库立登为私立工场专为制造驱逐艇之用　司威阿堡属第二级军港有船乌尚完备　巴度末亦属第二级军港无船乌　阿斯德拉干属第二级军港为里海舰队之根据地有小船乌　总之俄国地广而领海少其海面要口又皆为他国所扼且东西相隔万里不易连络其处心积虑经营南下之策者非无因也
　　论英宜亲俄拒德                           
一千八百五十四年俄土战起英助土拒俄以后英之对俄损已实甚德国近时举动亦大碍英国海权商务予日以此事提撕国人二十余年于兹而无如言者言言听者不察也去年四月予举德国前四十年政策反覆论述登诸本报以表德国富强之由夫德国政治家之手段最号狡狯前者略取欧洲爱而白河上诸小国其政策渐推至东方近年占据胶州亦犹此志中国去岁北方之乱其因实种于德人胶州一役也予谓德人政策诡幻皆有实据观去年四月本报论说可知兹不赘述　德国强盛至此意犹未餍盖其志不仅在称雄欧洲而在囊括全球也德皇有言曰德如欲横行宇内非先争雄海上不可观此可知德实有意夺英海权矣德相亦言德所以欲争雄海上者一因德国人民志气远大二因德国财力未裕故欲经营海外以开其源国人意见大都相同云云德未胜法以前国人皆以讲求道德名理等学为主既胜法后或谈兵或经商或言理财盖国民之性情一变焉犹忆二三年前 ●登本国兵舰与德海军官某晤谈其人颇有阅历心气和平舰中人咸乐与接谈次一英人问之曰英德人民私相往来交谊颇笃然两国政府有若仇敌究由何故某闻言变色徐曰此何足异予官海军足迹几遍全球所到口岸无论隶属何国皆见有英国国旗临风飘颭论陆军吾国不至居人后论海军则有英而无德矣吾国见英国海权强大若是殊难隐忍故必谋所以凌驾之德海军官之言如此德人既知海权微弱不足有为安能不竭力扩充以争世界一日之荣虽然德岂仅慕此虚荣哉亦惟欲得其实益耳德国物产远逊他邦而生齿则至繁速通计德国民数不下五十六兆本国物产夬不足用德欲富民非恢张商务开拓版图不为功然德有所图英车取阻之譬之珍物英独私为己有德徒垂涎其旁而能毋愤愤耶英人尝言宜乘德海权未充之日尽据南非洲膏腴壤地德人闻之心恒不平英特战起德皇特电出亡特主克鲁格褒嘉其志此岂真出于公义哉德皇既电奖特主又欲联俄法以图英本报去年四月已详论此事德相褒洛君一千九百年十二月十二日在议院宣言嗣后不幸德与英在南非洲有战事全恃本国奋力抗御宜及今整顿使我国权力足与相敌始为万全德现以练大队海军足资守御英德分界之北海为第一要义余则随事应变毋稍疏田各观于此语可知予言非虚矣　德国工艺甚多阻遏其于政治颇见障碍凡一国工业不能畅达必有损于国家而德为尤甚以其国均富党声势独盛学问较优而团结尤可畏也今党人充议员者不少每届公选均富党被举者众可见平民之入党者日有增益议员平民占均党之多数其害有二盖将操议院决事之权及军队调遣之权也德国民皆为兵制固甚善然以兵民合而均富之说易行亦一大害欧洲各国民亦为兵然如法国之民在军时恪守教律期满归家不改常度德民则貌似信教实非真诚城市之民气尤嚣张而蔑视教宗品质遂易改变乡民未隶兵籍者无不崇奉上帝尊敬国君自入营二三年信教敬君之心渐有移易盖其平日之敬信本非性成则又何能保其永守不变乎兵期既满退休为民时时以军制齐一之善向人称道而平民亦多惑于共产之说故君羊以均富党为归每届公选议员而党人遂被举者众矣德国立法之权与用兵之权欲不入于均富党人之手不可得也　德国工农两家争竞日烈均富党人志存悲悯必思尽改现行之法度以纾救之而攘夺政权之计即行乎其中兄工农两党学识渐富久处困厄气不能平其必愤而思逞以图各保其利也可预决矣德欲预防惟有开辟疆土以移殖其人民推广商务以销流其货物而已然德国君民皆知建立外属之不易一有举措英即起而蹑其后故英国海军一日不弱海权一日不分则德国一日不能有为德国今欲在土耳其谋得美地深与土皇结纳土属阿美尼亚地方杀[戮](戳)耶稣教民德亦不问虽然设英人于其谋之将成从而止之曰尔德人毋得如此德亦不敢违命也夫受他人之革马勒未有不欲脱离者德之意亦犹是耳然德欲竟成此志则非先与欧洲一二大国联合不可德亦何尝不欲他国联合特事无所就今尚待时而动英慎毋自贻伊戚也默观大势德惟联俄始足敌英然俄岂愿与德合哉英苟拒俄而远之则俄必与德合矣俄土交战以来英每疑俄毁俄喜与俄人相抗俄有所谋不遂英必喜形于色且尝出大言联土联德或联日本以拒俄吾英政策若常循此不变则俄必疑英与有仇永难友好且以联德敌英为有益如此则德人之志成矣德自前相毕士麦当国外交政策首尚联俄一千八百八十三年德奥意三德联盟毕相与俄别订密约以保俄国利权今毕相虽逝其外交政策后人犹遵守勿替观去年中国北方之乱英德立约保全中国土地即可知德人政界仍永守毕相贻谋也德于定约之前私告俄国谓此约用意德欲厕身于英国势力范围之内以夺英之利权无与俄国东方之事意盖欲思俄知英为俄敌而德为俄友也联军统帅华德西在北京所办各事与德国外交政策相合其受政府之命也又何疑哉
　　续论英宜亲俄拒德                             
由此观之英欲联德事必无成德国宗旨在夺吾英之商务抑吾英之海权俄则不然俄知与英联合彼此有益以英俄所图各不相涉故也或谓俄人有窥伺印度之意平心思之俄人断不出此英素以明达知机见称而独于对待俄人偏胶执而不化至为可怪俄之待英本甚和平一千八百七十二年俄土未战以前俄皇告驻俄英使曰今有谓俄欲谋据印度与土耳其京都者皆无稽之言印为英属英国兵力强盛若此俄即欲图印岂能如愿至土耳其京城俄亦并无占据之意致损英国在土权力及既开战俄皇又告英使谓俄虽与土失和然与英国睦谊如常愿英勿存仇俄之意庶英俄两国和局可保以上皆俄皇尼格拉斯之语皇素有贤智名尝有释奴之举与他皇不同其谓不能图印者盖深知今日印度情形异于古希腊王亚力山大之时彼时印度分为若干小国各奉酋长不相统属外人谋之甚易易也或先为疑间使自相残或专攻其一使难赴救故有善于用兵者以数小队临之即足以肆其攘夺之计矣今印度隶英民心归附他人即妄有觊觎亦非有大兵数十万不可且印度多山路径崎岖挽输匪易今之用兵决不能如昔日之就地觅食张弓挟矢取携甚便故英即不救恐亦不易图功也俄攻印度较之英攻特国其难不啻什伯特人每次与英战者至多不过三万人且特兵业农者多素未训练统率者亦非将材然犹能支持两年方英与特战数月之后始知兵数不敷调遣乃增至二十五万现据南非洲总督报称特人能出战者仅余一万人然英尚不能撤回一兵且特国铁路海口已归英人掌握英犹无法以制之若俄攻印度英之用兵必多于特所占地势亦必胜于特印属居民一见俄人更君羊起相抗则俄亦何从施其技哉　俄如欲攻印度除杂兵不计至少须正兵五十万始能分扎要道保守运路传递消息有知名兵家为俄筹画谓俄如用二十万兵进攻印度须用骆驼四十万头马三十万匹杂兵十万始敷调遣转运之用各物均于战前数月预备岂能秘密届时英必预为之防俄兵自何方侵入英人亦必知之英如将各要塞坚守敌兵虽多亦难●入兄俄距印度甚远兵行至境精力已疲英兵则转运灵捷从旁抄袭俄兵必败俄兵一败英兵环而攻之俄必全军覆没与法皇拿破仑第一攻俄旧都莫斯科时相同俄一旦受此大挫亚洲俄属必乘机而起以图脱其革马轭俄在欧洲地位亦必甚危此事俄人察之甚明故俄皇曾言俄不但不欲谋印度即谋之亦必无成非虚言也　就令俄能攻取印度俄亦无益俄纵能尽逐在印度英人俄岂能常有印度英人初得印度时不知经几许患难费几许经营始得服之今印度人归英已久一旦忽易新主必君羊起抗叛无疑即令印度不欲拒俄俄国管理印民人员其数亦尚不足兄俄得印度必全占其西北始与俄在欧洲地界毗连俄欲为此岂易言哉试观南非洲蕞尔小国独立无援英人攻之用兵如是之多縻饷如是之巨尚且无成俄乃欲全占据印度西北吾恐竭俄国之兵力财力亦未必有济也由此观之则俄苟败于英较之得印度尚为获福何则俄为英败俄犹可以为国若一得印度必致兵尽财匮国内虚空其势不能再振故吾谓俄之不欲谋印度者此也　印度本非富盛近来民数日增贫穷尤甚现任英外部大臣蓝司当君前为印度总督时清查印度户口十年之内印民已增三十三兆生齿繁盛如此其速正不知英将何以安养之也　俄属土地面积之广合欧洲各国计之犹不足以相抵然人民不过一百三十兆地利富饶财源犹未尽辟俄所以无开拓疆土之心者以此其所望者不过在国内之治安人民之蕃庶而已俄既有此自然之地利民未加多财未尽出乃复穷兵于外使黎庶日縻于战斗斲度支日涸于饷需俄人苟非病狂断不出此下策然则俄之不欲攻印度也已可知矣所惧者俄与英有事他处或诈称将谋印度以分英国兵力为不可定耳　俄在亚洲中央中国边界所为往往令英人惊惧各报访事遇事每张大其词其实未必尔尔也英人一见俄人举动即预防之英前相格兰斯顿当国时俄人在亚洲中央阿富汗国界上据一弹丸偏僻之地英即举国若狂格兰斯顿立命议院筹备经费以为战时之用又前数年俄人占旅顺口时英报议论沸腾英政府不得已遂租借威海卫以为抵制俄人之计凡若此类俄本非有心谋夺英人之利权而英人张皇过甚殊无谓也
俄虽无心害英然英苟遇事窘俄俄亦必图有以服之此事理之常也英之设计谋俄已非一次忽而助奥如在德京柏灵所立之约是也忽而助德如去年英德所立长江之约及幽弗类底河界于土耳其亚拉伯之前流域建筑铁路之约是也英既有意谋俄则俄之仇英亦不过保护本国利益又何足异从来欧洲有事英必首先拒俄既不许俄人越黑海一步又在亚洲波斯海湾阻止俄人出海英之不许俄出黑海者恐俄人谋夺土耳其京都康士坦丁也然俄前皇尼格拉斯有言俄断不占据土京俄得土京无益有损其言甚为可信盖土京极擅形胜俄如得之必移都其地然土人俗尚思想与俄人向不相同主客杂处终难团聚久之俄必分而为二部与古时东西罗马相似是俄得土京反致瓦解也一千八百五十一年俄皇尼格拉斯尝语驻俄英使曰俄如迁都康士坦丁俄即难保其为俄俄人岂愿出此英可无虑俄之占夺土京也至俄之干预土事不过因土耳其北境诸属不服土人俄欲为之靖乱而已俄欲为诸小国靖乱策莫善于使其联合自立而托庇于俄至土国则由各大国保护无论何国俱不准侵占其土地俄皇此论所谓各大国者即指英俄两国而言英若从之岂非甚利乃计不出此偏与俄离而与欧洲病夫相伍至可惜也夫土国情势无论如何变易终无碍于吾英所碍者奥德两国耳奥德之欲联英以保土也无非为己国利益计英未免为所愚矣　波斯一国如入吾人掌握吾英利益亦无稍损以商务论英在波斯贸易甚微倘其地隶俄版图俄必尽发其固有之利地辟民富英之商利亦必随之俱进然俄实无占据波斯之心也即有此心其事亦必见诸后日盖俄人内政尚有未尽经营者岂反能致其力于一异政异教之国耶姑无论俄人是否欲夺波斯总之蛮野之邦并吞于文明之国若文明之国欲闭塞其门户终不能阻止他国商务之不来观于美国可知已美今日加征进口税以阻遏进口货者至矣然英人每年在美所销货物共值英金一百三十八兆五十万镑推而论之法亦加进口税而英之进口货每年值七十一兆五十万镑德亦加进口税而英之进口货每年值六十一兆五十万镑荷兰亦加进口税而英之进口货每年值四十四兆五十万镑俄亦加进口税而英之进口货每年值三十四兆磅比亦加进口税而英之进口货每年值三十一兆镑至于中国人人视为一大市场除香港外吾英每年进口货祗值十兆镑中国文明高于波斯数十倍而英之商务仅得此则波斯之不能畅销英货也有断然矣谚有之曰贸易与国旗俱往此言实似是而非以英人运往各国及各属货物比较之即知其谬综英国外销货物每年值英金五百五十四兆镑而行销各属者祗一百八十四兆磅且英货入其属地征税之重与外国无殊则贸易岂真能与国旗俱往耶数年前俄国据亚洲西部克斯边海巴帖恩时吾曹窃虑英在彼处贸易必衰孰知日见盛旺得利反较前为优由此观之俄不据波斯则已果其据之吾英贸易必大有益也　俄据他国土地不独于英贸易有益且于吾英政治亦无损平情论之俄断不欲谋印度假有此意何不于一千八百五十七年印兵叛英时谋之即不于此时亦何不于英在南非洲有事时谋之俄真欲不利于英岂肯失此机会乃当此二时俄非特无所加害且与英情谊如常南非洲之战英人征调频繁俄正可扬言有事印度以为牵率之计而俄乃不为可知俄国固愿与英修好也且六年前德两次欲联俄谋英而俄不从英谓俄欲害英何其执迷不悟若此也　英苟不谋害俄俄亦断不于印度及他处扰英俄人求好于英之心甚切今俄欲在波斯湾得一海口英宜乘机许之相与联络是上策也否则数年而后德国铁路通至波斯湾德必联俄以拒英俄得德助其时英即不许俄人得此海口势亦不能
全球各国擅天然之利者以余又利亚小亚细亚为最英国商权海权其强莫与敌若能得此二地以推广自由贸易之权洵可宝也二地今属土耳其壤地肥沃宜耕种矿产亦富为各国冠内地河渠交错转运便易水土和平五带物产咸备境内多湖海股海湾亦不少最宜于水路贸易然土耳其有其地而不能启其利源德人艳之数年以来营谋甚力欲垄断其利权勿令他人染指德政府之与土皇倍加亲睦者无非欲得其地也近日土耳其地震德皇即电询土皇起居谓陛上无恙实叨天佑朕甚感谢上帝之恩观于斯言德于土可谓奉承惟谨矣俄见德人在彼权力渐增甚以为忧而仇忌之心日深友睦之谊日减且俄不独忌德而亦忌法法人近向土廷要索凡土国境内天主教民归法保护俄人闻信举国譁然故俄法联盟已渐有分离之势欧洲各大国中独吾英国宗教及政治利权与俄两不相犯俄故甚愿合英同在远东近东扩张两国利益吾英在中国贸易每年祗值十兆镑设得俄助则德人断不敢摈英于小亚细亚之外吾英在其地之贸易必什伯于中国也且不观夫西伯利亚之大市场乎幅员辽阔异日民人繁殖商业之盛殆不可量英苟欲自利其国联俄之举不可谓非第一要策也乃竟弃一有益于己之俄而反联一永难和协之德且让小亚细亚中国及南洋各岛利权以媚之甯不闻德人之日以害英谤英为事也德人知兵力不足海军又逊故见本国各报訾英太甚暂禁遏之以箝其口俾勿挑英之怒耳且德人岂独在上文所云各地与英争利即在南非洲亦何莫不然德不得英之南非洲属地其已有者均属无用故时时有攘夺之心愿吾英勿为所愚也德见英在南非洲战事棘手心甚喜之故近日德京那利敦报竟言英为非洲所缚德可不必虑英德相褒洛君在议院出言讥英其词意亦复相同在德人之意以为英与特战即能强其服从而特人必终怀叛志英惟以重兵戍之或能永久平靖本国兵官之有阅历者亦云战事罢后英宜留扎大兵十五万云云此事与吾国外交政策极为妨碍凡国外交政策无论如何优强若徒恃口舌而不济以兵力终必无成英如驻兵十五万于南非洲各地不免空虚万一外交有变又从何处抽调以为之助且驻兵公费筹之本境力有不胜责之宗邦民又不愿战事方起人心奋激故使民间筹饷不至即出怨言若战事已终游民日多生计稍窘仍令输资以养戍卒民心不平可预决也然则为内政计吾英亦宜急与友邦联合以备敌国庶免将来之危殆也
　　英俄为两敌论                                       
人之言曰今天下之势类战国英其齐也俄其秦也齐秦合燕赵韩魏楚不可为也矣且夫欧洲之建国竞以才力为之豪按剑怒目莫适先发则又为息兵之会以戢之若荷兰若比利时若瑞典若丹麦大小不足以当中国之一县若西班牙若土耳其之无政若米利坚若德意志积薄而可厚聚少而为多括英俄与英俄为雁行顿刀英俄莫敢迕视视其举足为重轻一何欧洲之完也异日者铁路电线未通无有轮舟之捷犹风马牛然堂室而外数千里以为明以楛窳为适怀宝者足以自珍户液者足以为金汤之固嗟夫苏秦陈轸之辩伏轼挈马不足变纵横之术乎风云孙膑吴起之智不足运筹乎帷幄李牧廉颇之勇不足去敌存宗祧由斯而谭然则乌得不将有为利薮者乎英俄者最黠俄以其间取北部英以其间取南洲势之所及权之所属利之所至各唯其力日以天下为轴而旋转之令相敌相轧旁人观之如狂类无复少让者俄处势独固北倚冰海东限乌拉乌拉以东万里无敌国开一面以临欧洲欧洲诸国宜莫不听乃波罗的海阻以丹麦黑海又阻以但丁兵船之出岁月有常此其郁而思逞久而弥厉也往者发血乎本堆垂涎乎阿富汗比路芝若波斯阿富汗比路芝波斯迩印度印度者英外府也英得印度百五十年属而役之又数十年经营悉矣仁恩深被乃有印度皇帝之称西之之訾俄谓半习亚洲之习回部荒寒沙碛弥望人物鲜少譬之天壤珲春西北材木萃焉五金之矿踵相接也人弃我取翱翔乎东海之滨且夫俄喜逐势英喜逐利势利之辨若不相师要其极而会其归嫉妒纷纭无可究诘今夫英欧西滨海三岛小国耳有撒逊之族焉有罗曼之族焉撒逊者能茹苦罗曼者具治世之才由以利沙伯哥郎威厘来而师西班牙之故智以商略地以国统权绕阿非利加之西而括其东踰印度邸息力踞香港而折之乎澳大利亚洲拓地数万里阴中祸贼形格势禁为多持盈而固专之盱衡谛视如处女如脱兔举无能出其规画外其范围是则英之所自喜而以为能者也当里色勃斯开苏彝士河之时英力诋之或且訾其无识苏彝士河据阿非利加之巅道近而费省英东西南沿海地数万里不尽成荒埠矣英以财力雄天下阻之欲其无成成而英之购股又大半岂不曰太阿不可以倒持也如见其心德与英为最欢近且以商务盈绌之故邻厚君薄之见訾然生龃龉之端战之类土希者凡几虑土之削袒土欲因以难俄中日之战英阴纵日以树其援俄禁日割辽东德法同盟而英不与何者尾大故也虑天下能毒予者惟俄故其所以沮之者无不力因俄而及法因法而及德强本于富富者足补兵力之穷语曰好名者有所不为好利者无所不为吁英之私也夫闻之俄之略地与英异俄务张广大彼得者英武雄一世若保罗若爱力山大联镳继轨有囊括天下之志蚕食无休日若回部若西伯利芜秽不治犹获石田极武而无功慨然思返昼夜疾作续铁路数万里不息以英为师将以窃亚洲之权握东西陆驰之吭搉其入而专其利输其土物以实其库练其海军以强其国英侧目之日久矣英瓯脱乎三岛之中欧罗巴之西获利虽素丰也而所以为之势者益缓益瞠乎其若后且夫印度者实居天下之中北倚匆心岭以为固南临大海以为富东有暹罗缅甸以为之资西有波斯土国以为之拓土地之美人民之庶不亚于东方廊尔格之劲兵不脆于北极铁路电线如织道里维均而于以泥亚丁之口而塞息力之津抑亦英之关中河内也俄曰吾国远也而求之东英亦曰吾国远也而求之南天下屏气累足肃然翘然坐而观其孰胜假而曰螳螂捕蝉鸿雀捕燕也未以为智则以为分范睢蔡泽之功也将无同嗟夫而不尝闻苏秦之言矣苏秦之言曰齐秦为两敌倚齐攻秦而民不得安倚秦攻齐而民不得安何者倚之才均则相谑力均则相倾幸其不相能偃爿木而自息幸其祸之未至畜乌喙而待饥则意者或将有说焉曰俄兵弱法之役京城几不保土之役不足难英法之师又故贫国责日益众西伯利铁路后十年而不竟其功英属地彳扁地球鞭长不及自治且不暇为利之自图俄与我绸缪之意方新礼貌加厚政教风俗相近陆地相接缓急资之也便夫比翼之鸟不比不飞比目之鱼不比不行易所以贵相应相求之义也呜呼是世之所谓有大扬搉者非耶
　　美德宜力保大局说                              
美利坚别处一洲自成风气农工商业富甲寰区有利则趋有害则被自南北花旗一战不见兵革者垂数十年国中富人有铁国水国土国油国之号铁国者铁路公司也水国者轮船公司也土国者纽约地主人也油国者煤油公司也其富皆可以敌国故天下商务之利总于英伦而天下第一等富人乃莫多于美国其所以丰亨豫大寝昌寝炽以至于斯极者亦以欧亚通商坐收东西两洋之大利耳若英俄两大争并亚洲则亚洲之商局坏所争者亚洲所战者即在欧洲则欧洲之商局亦坏即美人自居局外风鹤无惊而欧亚二洲无穷商务已同归于尽尚得谓一无损伤乎兄美国养兵素少不及万人虽曰训练民兵有事时可征调至数百万然承平日久民不知兵大抵有名无实至于海中兵舶绝少坚船海口炮台皆为旧式欲重行制造岂一朝一夕所能成近日报章谓美国新制电气炮能击敌船于七里之内有此利器可保无虞无论滨临两洋海疆万里无此若干电炮密布如林即使有之而兵凶战危利器必须亲试其果能攻坚击远去退敌人与否尚未可知也兄美本英人美洲北境之坎拿大又为英属地必谓龙争虎斗斲祗在太平印度两洋美国独能事外萧然不与于一十九周之难恐未必然矣美富人也富人不能战不敢战亦不欲战彼之能战敢战欲战者皆富不如美者耳譬比邻两家均属大富有盗去西邻者预嘱东邻之富人曰吾将去西邻尔其高卧勿动亦勿言吾不去汝也东邻信之不告西邻亦不设备及盗至先去西邻见东邻无备并去之而去使东邻早告西邻同心预备盗至无所得或彼此均可保全而无如贪利之心与避害之心有以蛊其神而惑其志也欧洲之德国骤兴于二十年间联合南北诸邦一战胜法索兵费至八万万磅割其地掳其王由是而共主之势成欧洲之局定闇用管子之制设立武备院籍民为兵多至四百余万天下称陆师之精强者首推德人而且后膛快枪陆路快石駮克虏伯厂之名号震耀人寰既富既强商务大兴流通四海英美而外罕与比伦惟法人报复之心深入骨髓乃以同族之故阴联奥意共保太平若合三国民兵其数可及千万或者左提右挈同心御侮横欧洲可保数十年无事乎而不然也俄与法联其兵数多逾千万而且意属新造非洲之助血大损声名奥虽旧邦两族之人民未能融洽他日有事如击常山之蛇首尾悬绝不能相应一国有失全军胆寒且德人比岁以来汲汲以兴制造振工商为事正恐军容虽整锐意渐衰宿将凋零名臣放弃未必如前十余年之马卓厉风发一往无前矣德国海口无多水师素少自胜法还师而后锐意通商始增筹海军铁舰快船辅以巨炮论者谓新法具备亦堪海上增荣然以德奥意三国之海军较之俄法尚觉瞠乎其后故论三国之情势自守则有余攻人则不足若美则自守亦恐不足无论攻人也而其足以动人觊觎有事时必将牵率者则美人之巨富海外无双德国之富加于昔时者亦将百倍夫金银钱弊之为物天下无事则患其少天下有乱则患其多此中外古今之常理也为美德计若自谓泰然无患旁观袖手坐视诸强国日肆并吞一经变更便有轻重兵锋所及震荡乾坤虽美人亦自入风轮听其飘转而何论于四面受敌之德国也宜及此时牖户绸缪自立于不败之地以待事变之来所谓猛虎在山藜藿不采者二国之君臣当能自谋之而吾所谓力保大局者则犹有说譬如楼观连延高大坚固固天下至精至丽之钜工也其中忽有一梁一柱因他故曹少朽势若倾颓不亟思保护而维持之则无数金碧楼台将牵掣而同时俱倒然而此梁此柱易之不得也去之不能也听之不可也则必有道焉扶之翼之左之右之胶之固之襄之助之使下增其力而上减其重此梁此柱可以长存即此室亦长留天壤耳若谓梁摧柱折于我无干他日已摧已折之时而始悔辨之不早焉非天下之至愚其孰能与于是此乃重学之至浅者虽拙工筑室亦知之矣然天下有大重焉恒有天下国家亿万万苍生忽然不察淡然若忘风雨忽来横遭忽压者抑独何哉
　　纪甘甯士德赖福事                                    
　　　按甘甯士德赖福英国人生于一千七百八十七年四使突厥前后垂三十载声誉藉甚一千八百八十年卒兹集译其在突事蹟以质世之留意外交者译者识 
一千八百四十四年俄皇尼古拉士至英欲约所以处突厥者意不欲使法闻时英披尔当国阿博殿综外部先是拿破仑扰乱欧洲各国遣使大会维也纳阿博殿与焉与俄皇情欠甚洽俄皇既至英告披尔阿博殿曰今有人病笃垂死喻突厥使尚有一戋生理固当代谋疗治奈疾不可为奄奄待毙身后之事吾侪安可不预为计朕不欲得突厥尺寸土亦不愿他国得之法国近勤远略非洲之东地中海之周垂涎已久势甚可畏若英俄两国先有约当可保欧洲太平之局英廷持重答语浑涵大约谓突俄先立之约突宜遵守勿替倘突厥有事我两国当同议善后之策云云　一千八百四十八年欧洲大乱有歌素士者奥斯马加产也悯同种之不得职首倡变法意图废立内乱蠭起奥不能平俄人慷慨入援乱党窜走歌素士及波兰人百余奔突厥俄奥驻使索之突廷且慑以兵英法驻使阴助突英使士德赖福且为突廷修书峻拒俄奥之请越数日奥兵舰至突都泊俄使署前英使亦于是日觐突主又十余日奥船去有知其事者谓奥船送俄专使来齎哀的美敦书索逃犯且云若逃犯有一得脱俄廷视之与宣战无异突廷恐谋于英使英法驻使阴嗾突主峻拒且许以事若夬裂当以兵助突廷不敢坚拒俄奥欲遣使至俄都婉议俄奥不允索愈急突廷将许之英法驻使曰事至此而允俄奥之要挟是辱英法也突廷乃毅然拒之俄奥使署遂下旗俄专使不得要领大怒而去　初英法驻使之许助突以兵也无便宜行事之权只以事急擅许且未尝受命外部亦不知其政策之何如也时电报未兴往返请命须四十余日比奉训令恐俄兵或已入突境虽欲救援且不及会英有水师屯地中海士德赖福乃先调赴突境以助声势英外部得士德赖福书即日定计分三道遣人昼夜兼程齎书送突都　英外部先致书于士德赖福曰公与法使劝突主事责任至重故先专使分道驰书一纾君悬盼一免突廷观望政府今允突请助以兵力已与法廷议定协办之策先由两政府和平劝俄奥勿逼突廷论突廷与俄奥前立之约今日之事本可勿从突若稍事迁就大有碍于国体望即调英法地中海兵舰至达旦纳尔如突廷求援即驶入波士拂勒海以助声威或助守突都然料是时英法水师必驶至彼处矣公等宜劝突廷非势穷力蹙勿轻请两国水师入达旦纳尔海口恐俄人效尤反有不便且铺张过甚事同恫喝恐激怒俄皇非所宜也有水师游弋达旦纳尔便于调遣足张军威俄国西华土波水师亦为所牵不敢暂离法兵驻突都暂足抵御如势实不敌我水师往援亦未晚盖我有战舰六七艘法亦相等俄则仅十余艘耳今日政府定计后已告法突两使公宜告突廷事有关系一切布置专为壮突廷声势勿播于外我顷见俄使微察其意似不难和平议结彼谓按照条约俄廷有索犯之权突如不愿交可送之出境云云特先驰达公牍续至　公牍既至士德赖福复得外部书略谓政府定计助突惟待俄宜先礼后兵若万不得已而战政府亦有词以谢议院此事与我国本无切实关系而公论无不助突拒俄虽然各党固有同心政府若不谨慎将事稍有蹉跌恐未必能坚持不懈故我待俄奥措词宜夬而婉以免国人指摘政府不为俄奥留转圜地步　英法战舰集达旦纳尔两国公论力主助突拒俄俄奥知计不行乃诿过使臣责其越分不复索犯后俄使与英使曰俄奥之肯罢议者以逼于英国之公论也　事既定英外部复致书士德赖福曰兹事之初疑是俄奥两使越分大言恐慑今既和平了结突廷气势当可稍壮俄奥之相待亦当较前和平惟自此之后突廷宜求是立勿贻他人口实至整饬水陆军增筑要隘炮台尤不缓缓他国战舰出入达旦纳尔海口之约突廷必当切实遵守如无大警切勿轻招英法战舰驶入突廷倘须英员襄办海军我国无不乐助　一千八百五十一年英美使臣设法送歌素士出境英法俄奥突五国解严而歌素士益谋拒奥以助其党事终不成乃隐于义大利之条林一千八百九十四年卒
耶路撒冷地属突厥耶稣墓在焉突法夙有约以耶稣教之拉丁派即今之天主教守治之俄既强大希腊派争其权突厥屡解之然相齕不已一千八百四十二年其地教堂圆顶损坏两派争修之又十年俄法相持不下势且夬裂突廷许以均利而颇袒于法俄皇大怒一千八百五十三年乘突厥将有事于孟提尼格鲁欲因以困之一日语驻俄英使塞穆尔曰彼病夫命在旦夕矣英俄欲有约此其时乎俄兵或不免暂据突都朕不能任他国据波士拂勒亦不任突厥分为民主小邦容纳叛臣达牛拔诸小国既归俄保护得以自主突地之在波尔甘以北者可援例区处至埃及与克列得岛地则英国所有也英廷以不能立约分突亦不愿取突土地拒之俄皇谋不遂乃遣王爵曼斯柯福使突要以速结耶路撒冷案且索耶教民所享利益希腊民共沾之且必欲突立约示信时英使驻突者为代理使臣某事闻于英乃以士德赖福往束力曰卿至突都当劝突廷谨慎将事劝俄法忍让今两国相逼所以责突廷者辞甚激切宜善和解之道出法奥可入都稍甜心明告法廷英法当协力共保突厥使其疆土无缺然力逼之太甚恐将不利于突也见奥执政可告以英闻奥廷东方政策未改奥突友谊如前意甚慰至突都后见突主语以英念友谊且以兹事重大故简旧使驻贵都至耶路撒冷案卿得便宜行事政府不遥制卿更宜明告突主争端之启由突廷办理不善积怨日深非一朝一夕之故若不尽力整理突属教民不日肇乱今日之事关系至重突廷宜加慎毋稍束略英之所以谆谆于此者实欲维持和局保全突之土地意出至诚勿为疑惧且突廷不肯举行新政卿可切劝以保我英相助之益窃料此事尚可和平了结万一溃裂有关突厥存亡卿可速告摩尔塔岛水师提督豫备一切惟必须奉政府切实训令方可调海军至达旦纳尔海口慎毋妄动　士德赖福既觐法主谓今日之事法国首难宜倍加退让以弭此衅法主然之士德赖福乃报外部曰观法主意与我同策然未识其真意所在至所谓同者未知其为突廷励精图治后之举抑为突廷因循不振致被分裂后因应之方然法主得国不正未敢违众惟保位是图凡可以增权力免危难者则惟力是视故英法协谋予倍慎之要之法主美意难深信我国边备不可忽也时俄专使已至突都无所得法国且调战舰东驶英廷以书促士德赖福行曰法调海军甚无谓俄主既有可保无他之言他国可信之勿疑俄专使之赴突都与保全突厥疆土及行政自由两事无碍惜执事当时不在突耳俄人最重官爵我驻突使臣位卑为所轻设当时有声望媲执事者与之商议必有裨大局也今事既如此请速往毋再误　士德赖福过维也纳[觐](勤)奥主奥主曰奥之政策与英同俄遣专使不过欲结束教事不知其有他意也士德赖福既至突都突相来告曰曼斯柯福要我二事一俄突联盟同拒欧西强国允助我水师一队陆军四十万人一恺纳治之约应增一欠凡希腊派教民统归俄国保护以酬俄廷相助之劳且戒我秘之毋泄士德赖福曰耶路撒冷事俄若请突廷布告许教民利益法不出阻从之无害大局也至以争修教堂琐事要突廷立约许凡突属希腊教民统归俄国干预是大违整理东方政策宗旨矣乃为突廷画策曰耶路撒冷案与护教本为两事宜分别议办耶路撒冷一事贵国善为处置当可息俄法之争俄使若再申前请应答以事凡未经明揭宗旨界限及缘由者未便商议倘藉口旧约亦宜请其明白解说如有碍贵国主权宜拒斥之如此则俄廷即据旧约有所请突仍得用其主权以了其事俄亦可无辞矣突廷从之于是士德赖福出为排解以修葺教堂每日先入瞻拜监守堂门等事许希腊教民以餍俄欲而以理谕法使谓欧东教规瞻拜在早故宜先之今日之事在从俗非以教士名位高下分先后也两国无言均请如约　耶路撒冷事既定士德赖福请突廷出示约稿突廷以俄使先戒勿泄泄且断交不允士德赖福求之急突廷恐失英助乃出之士德赖福先报外部益为和蔼与俄使周旋以窥之俄使微有所露士德赖福折之曰重申旧约与推广权利二事不相混兄所推广者无异以他国保护突民也旋以事难置议彼此不复申论俄使直告士德赖福曰敝国虽重视此事然不能如愿亦不至以兵戎相见充其极至绝交已耳俄外务告英廷谓专使之遣所以议结耶路撒冷案非有他意俄使亦以告士德赖福然俄实有意启是故未及两月而俄兵已渡普鲁河时人不得其故有为之解者曰俄非有意相[绐](给)实出于不知耳盖俄主处置大事虽大臣亦无知者非独此事已也
俄使促结耶路撒冷案以立保护专条相要且戒突廷不得听英使言突廷曰事理至明无庸求助于人然英国素睦于突我亲之敬之非他国所能阻突知俄将藉口亟谋息俄法两国之争士德赖福为画策曰俄法争端既已和平议结贵国宜速宣布惟耶路撒冷案与护教专条不可牵混此事关系至重虽已削教长应得利益一节他款亦切弗轻许予非欲故难俄使苟所索悉协情理无损主权无损国体亦甚愿贵国允所请耳今所要挟虽名重申恺纳治旧约而欲保护希腊教与教士则向所未有之权授人以柄实有大害贵国宜力争也争之之道有二或即拒绝之或姑与开议驳其万不能行者愚意贵外部宜告以约稿不合未可准据若复相逼竟请改易而允否之权则在贵国至耶路撒冷之事不妨姑允作保可将谕旨送之俄使复附函牍申明此意倘彼以贵国见疑为怪宜以俄廷威胁驳之且请明示要索之条倘以违约或有侵希腊利益为责则请指出实事再筹因应且仆尤有望于贵国者贵国待各拉雅虽亦有良法美意然遗憾尚多补救之方权在君上亟宜将拉雅应得利益特予申明以免他国藉口既以重结欧洲各国之欢而尤要者在能借是以结英至利赖回民之善政同时施行则尤有益于贵国幸察度焉　初俄使之赴突都也意在假耶路撒冷案胁突廷立约冀得干预教务突廷从英使策分为二事俄使不察先议结其一而不知此为实事尚易措手也争端既息已无隙可乘矣俄忽命使臣复逼突廷立约以保将来限五日具覆所索共三款一希腊教及教士与其财产应享之利益毋稍损缺凡耶教别派所享者希腊派均沾之二新颁议结耶路撒冷案谕旨视与俄廷所立之约无异三两国据上二款立约以昭大信　士德赖福复告突廷曰俄使新索条款有无事疑惧可以即允者有为保大局亦宜许诺者有事势窒碍万难依从者第一款利益均沾等语虽属新增尚可勉从惟立约各节授人以专制教务之柄最为窒碍无已或将词意改重就轻由萨檀突厥皇号降谕申明保护之意复请四国作证第二款则前已将所颁保护谕旨送交俄法两国事已举行可勿议第三款若削其有碍者亦可允从总之所索之款可行者二重出者一突廷覆书许俄利益不宜过于显露此乃逾格通融之事宜使人知权操于己恩出自上也俄廷若有所责贵政府宜言婉意坚申辩剖白若俄廷愿修旧好固宜答以善言而俄使之骄横无理亦宜揭明至议结耶路撒冷案宜自表竭力退让美意再告俄廷嗣后遇有与希腊教派相关之事一经指实无不为之除害解怨以敦友谊
英使以俄强突弱不欲以突国内政授权于俄商之法使法使然之俄使意不慊责突廷轻俄不允与突大臣晤商突见事急复商英使六月九日士德赖福觐突主谓即有不虞已奉命调用海军矣翌日英使助突廷复俄使略谓耶路撒冷案尚未议结如建教堂医院允即开议教民应享利益当切实保护至立约一款有碍主权两国交际不当如此又于保护一事微示以突廷可再颁谕旨明日俄使覆书至谓突廷何不见信若此再限三日犹不从两国当绝交俄使亦知事不易定迭谒突执政大臣且觐突主突主不为动命商外部突相以俄此举失交际礼解职去突政府多有更调而拒俄者为多突廷以故请展限六七日俄使不许谓两国自此绝交矣而又微露暂留突都之意时六月十五日也越三日突外部往晤俄使谓惟议立专条不可行余悉如命俄使复不许颇以势力相慑士德赖福乃会商法奥各使六月二十日奥使晤俄使谓突廷有覆书倩他人交阅俄使受之自谓突不允我今夕必离突都盖俄使至是已再言绝交矣旋以书示突廷复又持归英法各使知调处无益告突廷事体重大主权所关未敢参预请突外部自夬英使复为筹覆俄使二十日之书以告突外部曰执事宜详察来书思所以复结俄欢者凡为萨檀及诸大臣夬计驳斥之事贵外部亦断不可允若俄可及时删改则彼虽有绝交之言自当力劝两国议结且突廷之所不能从者有二端一不允立约二不允因俄国有请特许以保护教民之权其第一事俄使来书虽已删去与立约无异等字然须详察其语意无论何人苟持书示之恐亦不敢谓无此语意也来书之意实力胁突廷永远切实依约行事脱有错误即授俄以口实耳其序文所载第二事则欲使突民知政府所许利益乃以俄国逼迫而成突主所为不足取信是欲以市恩于突民也贵国不复能自主矣且突国教民几及十兆凡有关教务与教民身家财产之事固贵国之内政也今一旦见逼于俄拱手以主权让之是非独让之而已且认为异国应享之利则贵国自主之谓何是不得不熟思而详度之也鄙见如此若有舛误不妨明告若以所言为然则俄使来书不过更易字句利害所关后固无异于前也有专条之实而仅去其名有约章之用而略变其体俄亦巧矣请言修改之法今特廷所不能允者俄使亦终不肯改其实突廷十八日复书已甚迁就凡可允者无不允之所未允者独哀的美敦所索数款而已然则俄使来书竟无可措手耶仆谓宜呈之萨檀与诸大臣再议耳亦知前已定计今或当翻然改悔尽允所请虽似有前后失据之嫌而贵外部既可尽免危险且省费多不无利益但既许俄请则必从此多事惟望萨檀一问旬俄请之诸大臣也执事与执政大臣深佩萨檀之拒俄而能以忍济之若贵国执政果允俄请而执事竟默然无所补救岂仆之所望于执事哉执事若答俄使书宜先谢其两次绝交尚信突廷重议办法志在修好之美意继述外部于立约与立专条字句之万难照办及允删改后突廷欣慰之忱末再言既有此举突廷自当请俄使暂缓启行据突廷十八日覆书及俄使二十日来书再议以息此事　突外部固不欲允俄所请比得是书意益坚俄使见外部之峻拒也翌日下旗渡海返于奥达萨越十日俄外部致书突廷词旨严厉切责突外部速依俄使后书所请否则俄兵即日入境必求其所欲得者而后已
　　各国变法功效考                                  
易有之曰穷则变变则通通则久此法旧必变之说也语有之曰齐一变至于鲁鲁一变至于道此变必有功之说也是故五帝不相沿三王不相袭由草昧而变文明由揖让而变征诛其间文物声明大之若礼乐典章小之若车旗舆服无一事而不变无一代而不变非变何以推行尽利非变何以攸往咸宜呜呼变之时义大矣哉我　朝之开国规模经　列圣草创经营非不灿然明备惟是时移代易情势向殊宜古而或不宜今宜彼而或不宜此讵可狃胶柱鼓瑟之为故自去岁以来　朝廷痛定思痛屡以变法自强号召天下乃各省之承流宣化者徒有变法之名毫无变法之实未闻实行一政副　明廷诰诫之训慰天下期望之心岂以变法之时会未至欤抑以变法之功效难成欤讵知不变则已变必有成效可观于何征之则请征之各国各国之国富兵强蒸蒸日上无一不由变法而来而法国之君主民主尤为大变特变始臻今日之极盛请先考法国之变法以为我中国之取法焉按法国之初行改革肇于西历一千六百五十七年当时虽为草创而一切利民善政实以此为滥觞考其时执政为古耳比尔痛国政之衰靡创言改革提倡实学讲求民政尝谓富国本于富民富民之术无他不外乎务农桑兴物产使国民人人自给不仰给于外邦于是下令国中修陂池平道路减地租贬盐税禁米谷出口平水陆关税弛山泽厉禁一以利民为宗旨旋又改商律审法典招致四方贤士用以教导国人开制造之场兴农商之业国富民足冠绝一时复制预算度支簿册出入奇赢朗若列眉用杜侵挪之獘后各国均仿其法所谓既木算法者是也其王初本守旧一旦幡然变计网罗人才人物之兴时称极盛而实肇后日富强之基此法国变法之功效可法者一也西历一千七百九十一年九月法国又行新政颁布法典国律不分贵贱仕进不限门第兴工商之政通上下之情贸易制造租税则以民会议定官吏不得苛征而复改订刑律听讼始置陪审覆审二官设上等审院于州郡用达民情旋又设立议会名曰立法公会立议员四百四十七人均由公举不由官派由是上下懽悦富庶且康此法国变法之功效可法者二也富强第一要义莫要于人才学校而育才劝学之法则法王沙立曼为最良考万国史记载沙立曼扩充学校教育人材建招贤馆于宫中聚德行才学之士讲论国政利獘如亚快那安日尔耶寻法诸人最着于世并择有学术者授以爵位班视贵族暇则亲临学校考察勤惰尝有贵族子弟肄业不若庶人乃命分座席置庶人于首抑贵族于末国中闻风兴起莫不竞学而国势为之日张此法国变法之功效可法者三也西历一千八百二年拿破仑改革国政尤为热心实力当其时修都府改国宪筑博物欲建藏书楼辟土地以兴垦务浚海港以通航路推广学校以兴新学振作工商以厚民生无事不以民政为本而又创行褒赏式国人能发明艺术新义悉赐牌章奖励是为专利之权舆旋命学士制定人民交际权利义务之宪法亲自逐条论证折衷至当凡二千三百条命曰民法又曰拿破仑法典务在通达民情于是全国爱戴卓然以团体争雄盖民为邦本变法自民政入手则国势必无不强此法国变法之功效可法者四也于戏观是则法国之强岂无故哉按欧洲有四大强国焉曰法曰英曰俄曰德然其大者非生而大也其强者非生而强也由小而大由弱而强胥视变法为枢纽当其初国政之靡民生之蹙上务专制之治下无团结之心曾无殊于中国使其因陋就简苟且图安有利而不知兴有獘而不能剔盛衰悉诿诸气运则小者恒小弱者恒弱国安有今日之大势安有今日之强然则其成今日之大而臻今日之强者无他变法之功效故也彼法国之变法功效已详上篇爰再考英与德俄为我中国法焉按近译泰西诸史谓英国变法之功大着于十八世纪然在十四纪前后早植变法之基如其于达迷斯河南岸之仑尼米大会国人之时改订民政条规凡六十条名曰马格那查达之法大旨许国民自保利权时在西历一千二百十三年实变法之权舆也六十四年复订公议院章程迨一千四百余年北蓝大日奈朝时创为扶达尔服役之法国中治民律令多所增订民情得以自伸审刑衙门听讼则令加力代诉加力者讼师也辨其是非证其曲直有司乃衡情度理从而按律判断民无冤抑法无枉施盖律师办案之法此实为其滥觞而复改定官制大小相属内外相维为官必须学堂出身终身易历一途故能收人与事习之效旋定赏格以励工商创作新法发给丕登丕登者执照也准其专利若干年用保创始之业着新书有裨实用则二十年不准私翻由是民智日开国势日劲驯致十七八世纪庶政皆变通尽利巍然为地球之雄邦此英国变法之功效彰明较着也
德本昔之普鲁士当十八世纪之初国政颓靡无异中国西史谓其时国制虽不无改革而政事因循诸国侮之一千八百七年普为法蹶割全国之半人民五百万兵费一亿四千万佛郎以献拿破仑拿破仑驻兵十万令普王供其粮饷而复限其兵额使其无强兵之望普王俯首听命斯时也普之弱亦已甚矣普王乃引为己耻发愤自雄急急焉拔掇贤才厘正法度振兴商业鼓励农工一以剔獘为宗定民政之律法使庶民与贵族均有土地产业免上下之不均尤为得民之本兵政则定新例男子二十以上皆入伍习兵练兵则明照拿破仑限定之额阴实轮流抽练故十载而后突增数十万精兵旋又颁令国中推广设学令民及岁者秀入学工入肆否则罚其父母有志之士合君羊而设一会名曰德会谋敌法以固国本由是国法日善民心日固人才日多延至一千八百七十一年竟复法仇索兵费五千兆佛郎而法转俯首听命此德国变法之功效彰明较着也俄当十六世纪以前在欧洲不足齿数西历一千六百九十一年彼得羡欧洲法制之精立志变法维新此实俄强之始考是年彼得选派国中英俊都三百人游学于义荷日耳曼等国翌年彼得变易服饰改换姓名自游欧洲先就学于荷兰船厂与工匠为伍而默讲政治法律地理诸学旋入英国海军武库习其法制孜孜讲求既而游普鲁士经义大利往奥地利宗迹所至访求贤哲讨论利病回国而后乃聘英俄贤士数十人极力变法观俄罗斯变通兴盛记可知其锐意维新改革国政兴利剔獘成效昭然而俄遂为欧洲之强国此俄国变法之功效彰明较着也由是观之国家不变法则弱变法则强强弱之机有速于置邮而捷于影响者矣　难者曰英法德俄当其变法维新有善皆互相仿效由中国视之则以欧洲学欧洲以白种学白种风气不甚相远仿行自易为功若我中国则专制之政二千余年矣上既锢于积习下复圃于风俗试举西北各省人民而与之谈新学讲时务则愿闻其事者十无二三焉能知其故者百无二三焉如是而欲骤言改革媲美泰西是何异聋俗鸣球修陵蒂藕其不可得也必矣则应之曰否否论天下之大势地虽有欧洲亚洲之别人虽有白种黄种之分要之变法自强环球实同一理在外国未见其易在中国亦未见其难也如以中国在亚洲华人为黄种恐学欧洲白种之不易则请舍欧洲而言亚洲则请舍白种而言黄种有如日本者非我同洲之国乎非我同种之人乎考日本在维新以前学术之譾陋政事之废弛风气之闭塞视今日之中国殆有过而无不及日本纪之言曰孝明天皇前后八十六年外人伺边日甚天下嚣然倡攘夷说或有排之者则目为奸党诚使当时君子早见及此首开长崎箱馆讲求西学时务以通万国事情则必无此纷扰也无如其固执旧政何此正与中国闭关守旧不通时务不达外情者前后如出一辙矣又日人井上氏论政曰维新以前权在上将军将军以下官员往往贿赂公行罔知法纪岩穴之士怀才猷抱经济恒终老而不获遇私门之为政则因循泄沓事权纷错民事漠不关心遂至上下营私酿成德川氏之乱此又与华官舞獘营私不恤民瘼不顾国体者情形无甚悬殊矣然则日本之獘政初不异于中国一旦励精图治遂驾中国之上而与泰西诸国并驾齐驱则变法之功效故也考日本之变法倡始于明治之初明治元年削上将军之权逐其党之为诸[侯](候)者二百五十国而政权仍归君上故复君权者日本自强之本也王既复握政权一意仿行西法知国用之窘则创行钞票知武功之弛则倡练海军次年敕谕百官毋营私利用立富强之本原随即参酌泰西力行新法而旧法之废者则有八一罢警跸喝道仪二撤诸道设关制三废禄制而给廪米四废藩主充知藩事五废磔焙二刑养国民之廉耻六废诸侯公卿之称分国人为二等曰华族曰士族向之中下大夫上士悉并为士族之称七废东京京都大阪以外诸府并为县八改虾夷为北海道分十一国而是年所行新法则以官制为最如设待诏院置太政官建集议院立民部大藏兵部刑法宫内外务六省官位分二十阶敕奏分三等汰冗员而专责任实为变法之枢机盖官得其人则变法自效否则日言变法而徒法究何能行此改官制所以为要也三年又置工部省并行新律而定旗章四年则废藩为县颁县治条例订事务章程制武官礼式置太政大臣左右大臣议三职列诸省长官上复改定官制分十五等五年以后新政大兴而最要者尤为立教导职建裁判所定学制分学区颁教宪新规立版权新例废左右院置元老大审二院而警察财政铁路电报航业工商一切新法国家尤力赞其成学校则分别官立私立大学中学小学讲学几彳扁通国而以文部总其成至十三年废除斩刑改订新律尤得文明之道故刑既轻减而犯法者转稀自是大变特变遂臻今日之强盛然则日本变法国势勃兴矧以中国幅巾员之广人民之多土地之沃饶物产之繁富十倍日本苟能实心变法则变法之功效何遽不如日本哉
　　问五洲各国大小相维强弱相制盟约相联莫能相并近如美救古巴而与西战英助土而与俄争普法之战而日耳曼之盟合日韩之役而俄德法之交固或白于势或动以利各有隐情试详论焉　　　
李森
圣人之治天下言教养不言富强非恶夫富强也亚夫富之獘则为利强之獘则为势世而至于势利其居心多不可问者今日五洲各国大小相维强弱相制盟约相联而卒莫能相并谓非势利为之乎夫美人寻血半于西班牙当西与古巴战美起兵救之攻灭西班牙军舰大队于文尼拿壹似亲仁善邻者而窥其意实图古巴已久以得此可屯水师兼能夺海上权利乃当西班牙国库支绌之际乘机而动又煽古巴土人叛乱使之应接不暇其用心阴贼如此至于俄土交兵英定计分遣水师扼据津要以掣俄势又力止希腊不得助俄英亦若右土者抑尝考土耳其地有君士但丁峡俄水师出黑海必由之是时土既衰弱不能自守英俄遂倚为重轻焉盖土存则英恃为拒俄之屏障土亡则俄因以撤英之藩篱英助土而与俄争其意正有在耳若夫普与法战悉一国之精锐复先朝之旧仇深入其国擒拿破仑第三至使法割地输[币](獘)以和普之威名震于地球几于英俄相匹敌矣则日耳曼诸国悉载普为盟主者又事之不得已也虽然今日之事惟俄与英不相下英欲孤俄之势俄亦欲解英之援自日韩之役日极欲与英合英亦正欲联日以拒俄俄当此时念虽连法有年而德为姻娅之亲甥舅之国苟以求援不得遂顾而之英不更为英傅翼乎三国之交盖又以此固也吾虽不敢谓各国之隐情尽得于此而其以势相欺压以利相结纳向背离合之形大抵不出乎是矣 
　　问英并印度俄灭波兰或以商务或以贿赂阴谋秘计若出一辙近人顾谓英为能救人之国俄为虎狼之国许英抑俄其故安在盍证以往事权其利害剀切陈之　　　　　　　　　
许锡文
善观人者在隐不在显善料敌者在微不在着显与着苟非至庸极愚安坐待亡者犹知忌之畏之严防之隐与微则其迹未彰其事犹秘此必见患于未萌避危于无形者乃能烛其奸而预为之备也今日五洲大通万国竞长大并小强陵弱众暴寡使贪使诈争地争城殆较之战国时而又甚矣泰西诸强国皆是也而英俄尤着英人初立商局于印度即已垂涎自多喇王虐遇英商克雷飞藉口复仇遂与为敌卡尔咳撘一战乘其逃遁而本加利全省遂归商局统辖由是而渐干其政由是而渐削其地未几而沃壤数万里尽为所并英史乃谓占据土地初非政府本意其谁信之俄于波兰在其先皇大彼得时已欲收为属国遗嘱谓宜唆波兰分国为二以弱其势彼之议院有权者结以重贿使为我用则俄兵可进驻其地厥后俄皇一如其命强使其臣辣伯甯执其国柄凡波之爵衔教士或以贿售或以恩赏又忌其百姓雍睦贿结其豪使相携贰于是波王徒拥虚名以至于亡以视英并印度阴谋秘计若(若)出一辙近人顾谓英为能救人之国俄为虎狼之国许英抑俄亦正有故考英并印度之后惩凶悍禁攘夺平其良贱之等道以教养之法俄于波兰既灭严刑峻法箝制其下逼士民改其土音俾书院咸习俄文徙民垦荒勒人充兵比例观似英仁而俄暴而不知横暴者之显着易窥假仁者之隐微叵测也试以一国之往事证之而利害昭然矣俄人吞灭回部蚕食亚洲横行欧土虎视狼贪五洲共见前者各国会于海峡共阻其西出之师旧岁虽欲倡万国和平会以懈人防维休彼兵力而中外君民皆悉其诈佥谓俄非弭兵之人所谓司马昭之心路人皆知防之犹易易耳夫俄为虎狼固也若以为英能救人则大误矣其助土耳其于黑海也恐其折入于俄其为埃及清国债也实欲阴夺其权其为波斯阿富汗缅甸修铁路通电杆也亦只为手足扞头目计其他保护之国或因有石商务或固自固藩篱或为目前利益之私或谓异日占据之地但不致如俄之显贼公理耳安在其真能救人哉昧昧者不察其心习闻救人之说犹恃联英拒俄为得计是不欲为波兰而甘效印度也岂不悲哉昔陈桓公难宋卫而轻郑庄卒败于郑宋徽宗忌辽人而亲金虏卒亡于金有天下国家者苟不能自立畏邻邦之强而徒欲依人以冀其救吾恐并而吞之者将不在所畏而在所亲是又桓公徽宗之续也为今之计俄固宜防英尤宜备迩来二国有提携亚东之约分黄河以南为英国权力所及黄河迤北为俄国权力所及其全力皆注重中华显示我以瓜分之势彼虎狼固毫无顾忌而号为救人者吾尤惧其噬人也吁危哉
　　论葡萄牙事                                                     
本月初四日伦敦来电云葡萄牙刻以须与中国会议广东澳门划界事宜特派前内务大臣勃兰哥赴华初五日来电云近有葡萄牙运兵船一艘载步兵三百零五人已由葡萄牙起椗前往澳门本馆窃谓俄人占据东三省之事现尚杳无成议今葡人复乘隙而起重寻旧案此固甚有关系之事全权大臣与夫粤省疆吏万不容不留意者也按葡萄牙于明代正德年间即来闽浙贸易是为欧洲诸邦通商我国之始嘉靖三十年始来澳门其后遂请于官吏岁纳五百金租澳门而有之是为葡人得有澳门之始亦为在华之西人得有我国之地之始其与我国立约则在光绪十三年十月十七日较诸国为最后其立约之故则缘前一年总署以洋药税厘并征一案方派道员邵友濂总税务司赫德前往香港与英官会议杜截偷漏之獘旋以洋药自印度贩运来华驻于香港澳门分赴各口销售非得澳门葡官协同办理不能得力乃派税务司金登干前往葡国定办法许以永驻澳门管理一切之利益此当时立约之原委也当时南皮张制军方任粤督即上疏力谏有七不可之说其第二条有云葡人之住澳本以围墙为界墙外民田户籍悉隶香山管辖葡人逐渐越占又屡向界外村民勒收田房租钞又附陈补救五策一曰画清界限陆界东枕山西南滨海是为澳其原立之三巴门水坑门新开门旧址具在志书可考彼所营炮路兵房均属格外侵占应于立约时坚持围墙为界不使尺寸有踰一曰界由外定陆界至旧有围墙为止葡人于同治初年将围墙拆卸希图灭迹然墙可拆而旧址终不可毁将来约有成议似应由粤省督抚派员会勘俾免影射踰越云云详考张制军所言知葡人于澳门早已得寸则寸得尺则尺漫无限制欲其就我范围划清界限正非易易乃当时所立之条约其第二款云一前在大西洋国京都所订预立节田各内大西洋国永居管理澳门之第二款　大清国仍允无异惟现经商定俟两国派员妥为会订界址再行特立专条其未经定界以前一切事情俱照依现时情形勿动彼此均不得有增减改变之事其约文所言如此乃自立约以后勘界之事卒未实力举办在政府诸臣得过且过殆已将此案付诸高搁而葡人殆亦自知国权微弱若与中国争执未必能如愿以偿遂亦置诸不论不议之列以阴肆其侵占之私今者距立约之时已十四年之久乃于和约告成之后忽发勘界之议且以兵轮继其后其为有挟而求可知也其为有恃无恐又可知也夫自比年以来旅大让于俄威海九龙让于英胶州让于德舌糠及米所失已多何有于澳门兄澳门本为葡占又何有于其侵占之土地顾葡本小邦而此次勘界之议则所望必奢我国若畏启兵血半意存迁就事事曲从设诸国援利益均沾之例乘机而起不知将何以应之即令幸无其事而俄人于东三省一案正可援以为例不知又何以应之故今日者诚不宜轻启兵血半然全权大臣若不能郑重其事轻易允许粤东大吏若不能先事预防受其恫喝去制则可忧者方大而日后亦愈难收拾此执笔人所以不能无言也　葡萄牙之派兵船至澳门也日前伦敦来电谓与中国会议划界事宜而已本馆已恐其别有狡谋曾着为论说以告当局而昨日文隹报则果谓葡萄牙欲占据澳门附近之香山县境地以为建筑炮台及一切防御之用其办法悉照英人前占香港附近之九龙云云执笔人曰呜呼甚矣哉葡之欺我中国也以极贫极弱之葡而忽萌开拓土地之念谬援英占九龙之例施之于香山试问葡之财力兵力较诸英伦相去几何我中国苟受其恫吓竟以待英者待葡其犹足瓜分乎其犹待瓜分乎以葡人之意推之则欧西之视我中国真不知居于何等也是大可惧也　夫葡当十六世纪之时国势犹强澳门之役为欧人之东来者第一进步三百五十余年来变故歧出英俄德法代兴葡之不能振作与我中国将毋同今者即令果于香山县地如愿以偿亦且无财以整顿之无兵以防护之徒为各国之驱除而况一艘之兵轮三百零五之步兵将何所凭藉而视为唾手可得哉余闻萄国穷困日甚各国之垂涎澳门者尝冀以巨款购得其地为驻兵之所乃忽欲恢张澳门之权利以香山比英之九龙何其甚也中国之贫弱断不能与各国抗衡若较以葡国之情形固犹可比肩而并立顾亦效尤列强遽以兵力相挟制在外人之蔑视本无足怪奈何为我中国而尚不思发愤颉颃也　不特此也葡人占据香山之意起点不始于近日去年北方未乱以前已见芽孽并有某某两大国与闻其事此葡所以有恃无恐也夫某某二大国何所爱于葡乃为之画策为之助声势如是其为唆葡作伥而彼肆其虎视引葡发难而彼从而效尤盖不言可知我国若堕其术则香山已矣其类于香山者何限不知将何以处之兄按之公法葡若不能自得香山则他国断不能越俎代谋及暗中资助则葡人此次无端要索实与意大利之欲得三门湾情形大田各相似必无得手之理我中国亦断无堕旦于虚声遂拱手相让之理所虑者内政之振兴尚无成效外交之失计一去难追当局者办理此事惩前毖后当具权衡毋致东亚之风雷骤兴于一旦反令葡以小国而成戎首焉此则执笔人续论之意也

皇朝经世文新编续集卷十七
　　晋安甘韩眠羊甫辑　　　　　　　　　　　　　　 

　会党
　　南学会叙                               
岁十月启超以湘中大夫君子之督责辞不获命乃讲学于长沙既至而湘之大夫君子适有南学会之设不以启超为不文也而使为之序序曰呜呼今之策时变者则曰八股不废学校不兴商政不修农工不饬民愚矣未有能国者也蒙则谓八股即废学校即兴商政即修农工即饬而上下之弗矩絜学派之弗沟通人心之无热力虽智其民而不能国其国也敢问国曰有君焉者有官焉者有士焉者有农焉者有工焉者有商焉者有兵焉者万其目一其视万其耳一其听万其手万其足一其心万其心一其力万其力一其事其位望之差别也万其执业之差别也万而其知此事也一而其志此事也一而其治此事也一心相构力相摩点相切戋相交是之谓万其涂一其归是之谓国有国于此君与官不相接官与官不相接官与士不相接士与士不相接士与农与工与商与兵不相接农与农工与工商与商兵与兵不相接如是乃至士与君不相接农工商兵与官不相接之国者何国矣曰使其国千人也则为国者千使其国万人也则为国者万呜呼不得谓有国焉矣今夫躯万也心万也力万也位望万也执业万也虽欲一之吾乃远稽之三代乃博观于泰西彼其有国也必有会君于是焉会官于是焉会士于是焉会民于是焉会旦旦而讲之昔昔而摩厉之虽天下之大万物之多而惟强吾国之知故夫能齐万而为一者舍学会其曷从与于斯昔普之覆于法也普不国也时乃有良民会卒报大雔言也法之覆于普也法不国也时乃有记念会不数年而法之强若畴昔也意大利之轭于教皇也希腊之轭于突厥也意与希不国也时乃有保国会保种会卒克自立光复旧物也日本之劫盟于三国也日不国也时乃有萨摩长门诸藩侯激厉其藩士畜养其豪杰汗且喘走国中以倡大义一肃欠百吟一伸百问疾时乃有尊攘革政改进自由诸会党继轨并作遂有明治之政也今夫以地之小如日本民之寡如日本幕府秉政以来士之偷民之靡国之贫兵之弱如日本君相争权内外交讧时势之危蹙如日本当彼之时其去亡也不容发而卒今日则岂非会之为功有以苏已死之国而完瓦裂之区者乎嗟乎吾中国四万万人为四万万国之日盖已久矣甲午[乙](巳)未之间敌氛压境沿海江十数省风声鹤唳草木兵甲举国自上达下抱颅护颈呼妻唤子苍黄泣涕戢戢待势对犹可言也曾不数月和议既定偿币犹未纳戍卒犹未撤则已以歌以舞以遨以嬉如享大牢如登春台其官焉者依然惟差缺之肥瘠是问其士焉者依然惟八股八韵大卷白摺之工窳是讲即有一二号称知学之英忧时之彦而汉宋有争儒墨有争彝夏有争新旧学有争君民权有争乃至兴一利源则官与商争绅与民争举一新政则政府与行省争此省与彼省又争议一创举则意见歧而争意见不歧而亦争究之阴血周作张脉偾兴旋动旋止只视为痛痒无关之事而其心之热力久冰消雪释于亡何有之乡而于国之耻君父之难身家之危其忘之也抑已久矣曾不知支那股分之票已骈阗于西肆瓜分中国之图已高张于议院特此以语天下天下人士犹瞠目莫之信果未两载而德人又见告矣今山东胶湾之据闽海船岛之割予取予携拱手以献不待言矣而其欲犹未餍其祸犹未息试问德人今日必索山东全省福建全省改隶德版我何以拒之试问俄人今日以一旅兵收东三省直隶山陕我何以拒之试问法人今日以一介使索云贵两广我何以拒之试问英人今日以一纸书取楚蜀吴越我何以拒之然则所以延一戋之息偷一日之活者恃敌之不来而已敌无日不可以来国无日不可以亡数年以后乡井不知谁氏之藩眷属不知谁氏之奴血肉不知为谁氏之俎魂魄不知谁氏之鬼及今犹不思洗常革故同心竭虑摩荡热力震撼精神致心皈命破斧沈船以图自保于万一而犹禽视鸟息行尸走肉毛举细故瞻前顾后相姤相轧相距相离譬犹蒸水将沸于釜而鯈鱼犹作莲叶之戏燎薪已及于栋而燕雀犹争稻粱之谋不亦哀乎今夫西人不欲分裂中国斯亦已矣草贞欲之如以千钧之弩溃雍何求不得何愿不成然又必迟回审顾累岁而不发者则岂不以彼之所重者在商务□旦事起沦胥靡烂而于彼固非有所大利故苟可已则无甯已也而无如中国终不自振终不自保则其所谓沦胥靡烂者终不能免而彼之商务无论迟速而必有受牵之一日故熟思审处万无得已而势始必出于瓜分云耳然则吾苟确然示之以可以自振可以自保之机则其谋可立戢而其祸可立弭昭昭然矣此所以中东之役以后而泰西诸国犹徘徊莫肯先动以待我中国之有此一日及至三年一无所闻而德人之事乃复见也夫所谓可以自振可以自保之机者何也即吾向者所谓齐万而为一而心相构而力相摩而点相切而戋相交盇非是而一利不能兴一弊不能革一事不能办虽日呼号痛哭奔走骇汗而其无捄于危亡一也吾闻日本幕府之末叶诸侯拥土者数十而惟萨长土肥四藩者其士气横溢热血奋发风气已成浸假徧于四岛而日遂强今以中国之大积敝之久欲一旦联而合之吾知其难矣其能如日本之已事先自数省者起此数省者其风气成其规模立然后浸淫披靡以及于他省苟万夫一心万死一生以图之以力戴　王室保全　圣教噫或者其犹可为也湖南天下之中而人才之渊薮也其学者有畏斋船山之遗风其任侠尚气与日本萨摩长门藩士相仿佛其乡先生辈若魏默深郭筠仙曾劼刚诸公为中土言西学者所自出焉两岁以来官与绅一气士与民一心百度具举异于他日其可以强天下而保中国者莫湘人若也今诸君子既发大愿先合南部诸省而讲之庶几官与官接官与士接士与士接士与民接省与省接为中国热力之起点而上下从兹其矩絜学派从兹其沟通意者数千年之古国或尚可自立于天地也则启超日日执鞭以从诸君子之后所忻慕焉新会梁启超
　　校经书院学会章程                                         
一学会分列三门曰算学曰舆地曰方言算学务求浅近实用之法舆地须知测量绘图之法方言专习英文所有详细章程由学长自行酌定送学院批准　一学会分调三学长各专一门学额每类四十名报名逾额即分作前后两班课习　一学课时候方言每日早八点钟起至十一点钟止算学十二点钟起二点钟止舆地三点钟起五点钟止凡各学肄习时学长必在学堂届时即无一人来学亦不能退归私室　一学会总理一人即派监院司理账目书籍杂务一人由公绅选充学院札委公绅二人由学院商同省中绅士聘请　一公绅为管理学会一切事务其权可选举学长管束学生进退司理以及修理学堂书楼清查书籍添置器具整顿条规综核欠目皆其专责其权在总理人之上　一学会中收支清账由司理每月造册三分由总理分送一存学院一存公绅一存学会俾知此中盈绌之数以昭核实以防弊窦　一学长三人除例调入书院内课每月膏火银八两外另送膳金每月银六两照一年膏火例支送十个月　一学长教课不勤或不足为诸学者表率可由公绅随时函商学院更换不论何时皆可另行选充　一学生不论生童及年岁大小曾经肄业书院及非肄业书院皆可报名入会学习　一入会肄业之生伙食自备会中只能终年豫备茶水将来如能公费充裕再由公绅察核添备伙食　一报名入会之生皆准给予上楼看书凭据一纸以便到学之时过早可先上楼看书等候及课毕后准其上楼看书歇息　一凡愿入会学习者先令自备钱贰拾千文交司理转交公绅经收作订方准报名入会其学习之期定以三年为满期满之日仍由公绅将钱如数发还如有不遵学规滋生事端者由学长司理总理会同计议告之公绅除将该生扣名出院外并将所存之钱一并充公以示惩责惟有因事故告退查属实在者不在斯例　一凡报名入会者先赴司理人处交清钱数取有回条再至总理处报名缮写三代籍贯年岁名条登簿编号给予凭单方准入会学习以外不收分文如有容情先付凭单者由总理加赔出每名四十千文收入公费即将学生出会以肃规章　一现在当筹公费每月银一百两豫备学长膳金修理书楼添置书籍器具及打埽房屋地板前后院天井洗擦窗格玻璃夫役薪工以及每月日记优劣等次奖赏每季公绅查考奖赏每年学院大考奖赏均出此中　一报名时每人给予三十叶日记一本不取分文学生领回须逐日将自己学课及可疑不解之处写入记中到学即呈学长批点每月由学长详察勤惰评定等次封交总理由总理转交公绅公同阅看秉公加阅亦准重定次序即写案实帖学会东廊优给前列奖赏以示鼓励每月发案不得逾十日日记每月给发　一正在学习课之时有非学会肄业之人擅自入室者责成司理人告知情由令其退出因而羞怒争论者准肄业诸生同声正告毋许迁延停留片刻如来人系学生之亲友学生出为阻护者准学长将该生肄业凭据扣留候公绅总理秉公令其一并出院如有愿看学会规矩及会中功课者准其预先告明司理或公绅处给予凭纸司理人方准领入以资博览以杜混淆如有要事须见学长学生者由阍人通知引至厅事立谈数语擅入被斥者自误　一每季由公绅另请专门之人到堂查课一日即将优劣评定发案给奖　一每年由学院到堂大课一日发案后超特前列诸名公绅按名制赠学会奖赏小银牌上刻学生姓名年月等第并给予超特等凭单预备将来保送总理各国事务衙门及南北大学堂等处三等皆无给奖　一学生屡列前名将其姓名记存以备续充学长　一总理衙门　奏准新例如有学业优长者总理公绅同名公举由学院会同抚院列名　奏保　一学会书楼每日七点钟开门五点钟关门五六七八四个月每日六点钟开门五点钟关门过迟过早惟管书人是问　一欲看藏书规制不论何人皆准上楼游观惟看书须由公绅给予看书凭单至楼看书时由管书人先在楼下验收方准开木厂豆寸【橱】付书看毕交书后将凭单给还如有损失等情即将凭单存留禀明公绅办理　一凭单分注院内院外字样凡非院内之人皆不准携书下楼即院内人亦须查明确系常住院斋者方准携书入斋房看书限十日一缴过期由管书人于册上注明三次逾限者即将凭单扣存示明公绅不准再给看书凭单院长学长看书亦由公绅先送凭单以免冒领凡院中人所领之书由管书人逐日写于大白漆牌悬挂楼边以备检查并写存收付底册备检　一公绅无更换之期实在有事辞退即请公绅举保续理之人再由学院商同省中诸绅妥议聘请　一会中经费不充公绅皆有力好善之人夬不计较薪水故不致送　一司书人原有岁给薪工银五十两兹既有管理账目杂务诸事当另行筹款加给其数每月不得过十千文　一打扫房屋地板洗擦窗格玻璃夫役一名每月给薪工钱三千文擦损玻璃赔补即于薪工上扣算因畏赔懒擦致玻璃昏黑及不勤打扫者司理转告公绅驱逐另换　一学会非一人私主之权凡有窒碍更动之处学院及总理皆不得任意专擅必由公绅约集省中诸绅秉公酌夺以昭公允诸绅届时不得有意推辞方足事垂久远　一学会凡初二初九十六二十四等日为休沐之期师生皆不到会每年二月十五日启会十二月十五日散会清明立夏端午中秋重阳冬至各令节准于休沐之外给假一日休沐之日不启书楼　一学会及书楼章程条规上下人等均须恪守不得稍有违越有碍章程者由公绅总理辞去务须任劳任怨力除情面事事核实始足永久不废
　　岳麓书院新定译学会课程                                    
一书课　今年下半年自上学之日算起英文入门并法写字并学杂语杂字明年上半年第一本英文并法写字作句并学杂语杂字下半年第二本文法入门并法口述笔录作论写字并学杂语杂字后年上半年第三本英文文法上半本作论繙译口述笔录并法写字下半年第四本英文一半文法下半本作论繙绎口述笔录并法写字写信再后年上半年第四本英文下半本作论繙译写字写信温文法全本并法口述笔录　一考试　每七天先生自行考试一次每半年大考一次小考两次以五十日为一期　一分数　大考以五十分为足数小试以二十五分为足数每半年底总算其分数过七十五分者为上等五十至七十五分为中等五十分以内为下等　一时候　今年下半年每日上午三下钟明年以后上午三下钟下午三下钟　一班数　今年下半年作一班至明年上半年将其中资质之智愚并学问之优劣一一分清智而学优者选为头班愚而学劣者与新来学生合成二班　一塾中读西书规矩　先生入塾诸生皆立待先生坐后再坐背书亦立问字立不许私语出入时师生各宜问安　一解馆　每逢虚昂星望日停课逢端午中秋大节停课三天十二月初解年馆二月初开馆以两足月为限　一请假　学生在塾请假须向先生取假票票上须写明日期事故至期不到须再发假票　一补书　开馆迟到并请假时所少读之书晚间补读或正课毕后再行补读　一英语　塾中师生问答均用西语塾外相遇亦然初学时随便　一额数　以四十为限额内随时补足额外不得增加一人　一黜退　凡新来学生试读二月可学者收不可学者退学问(学问)虽优不遵约束或品行不端者斥退　一新来学生　自明年起始新来学生从未学习英文者入二班已学者即就其学问而分派入班明年下半年以后或有新来学生未曾学习英文者不收　一客人游玩　学生课时亲友来院探望不能入塾须待其课完后始可到斋房相见
　　拟设立苏学会启                                           
呜呼时事之棘于今烈矣中东一役震动亚洲于是吾华人士稍知苟安之不可狃而自强之不可迟也读新会梁君之变法通议则跃然以兴读宗室寿君之告八旗子弟书则悱然以思而犹有深闭固拒以相诋娸者是犹燕雀处堂而不知焚如之将及诩鈆刀之銛而欲与莫邪争厉也往者曾左诸公既平赭寇赞成中兴汲汲焉讲求西法于是同文船政之设渐次推行维时吾乡冯林一宫詹有校邠庐抗议四十篇实开变法之萌芽其书灼见未来洞中症结海内通人所同声推许者也更进而求之则崑山顾亭林先生足迹半天下慨然以经世为己任于郡国利病户口厄塞皆有成书使先生生于今日其必涉猎西书而不沾沾于一隅之见也夬矣彼深闭固拒以相诋娸者其学识顾在曾左顾冯之上乎哉比者　国家设立学堂广开风气湘鄂两粤俱有学会吴会独缺如也甚非所以增长学识裨益乡里也惟事难于创始而效期于有恒今拟勼集同志量为醵资广购书籍以开智慧定期讲习以证见闻不为标榜之谈力屏门户之见远师亭林有耳止博文之宗旨近法校邠采西益中之宏议精行口片石容有益于洪流漆室悲吟或无伤于越爻且吾党君子幸而教之　试办苏学会简明章程　一本会敬遵乙未闰五月　上谕以因时制宜为主取其互相讲习振起人才为将来建立学堂张本太皿【盇】学堂之设集欠匪易收考有限取入者固可获益被摈者埶必向隅本会联合同志勉成斯举在会中人务必父诰其子兄勉其弟使通省皆知实学虽以苏学为名而流寓寄籍同志之人尽可入会视同一律　一为学之道千条万绪不能出圣教范围善乎京都官书局筹议设立学堂之言也曰以中学为主西学为辅中学为体西学为用中学有未备者以西学补之中学有失传者以西学还之以中学包罗西学不能以西学凌驾中学此是立会宗旨日后分科设教及推广各省均应抱定此意等语本会即本此意入会者宜各深体勿吴趋向　一本会专以学问相砥砺凡非分所应为不得干预但当实心实力讲求有用之学储为经济以报　国家勿议朝政忽谈官常庶可持久至标榜倾轧诸习尤为学者易犯更当痛戒　右立会大意三条　一会中讲堂及藏书庋器之所必不可无惟今当创始之时尚无此项经费暂借宽敞房屋作为学会公所　一学会公所厅事设立　至圣先师圣牌每月朔望拈香行礼　一学会以敬业乐群为主理宜定期讲习以证见闻惟开会之始时常聚集转易旷功且会中人各有自课课人等事屡集转非所宜今拟每月朔望谒　圣后即于是日作为会集之期辰集午散会中但备茶水　一会中应公举经理一人协理三人分理四人凡会中撰述及银钱出入等事皆由协理管理凡会中书籍及一切杂务皆由分理管理经理则专司其成凡会中应办之事由经理会合协理分理公同商议后宣告大众举办如有不合众情之处尽可据理辨驳但不得以私见经理协理分理均不支薪水惟日后事务若每系拟各派司事专管当酌给薪水届时另议妥章　一会中刊刻苏学会印记一方会中书籍会欠收条由经理太皿【盇】印凡由协理[分](公)理经手之事各用本人私印不得皆用此章以昭郑重　一本会初创集欠不多仅敷购买切实有用之书若译书出报等事均属未遑俟办理经年众论协再当设法扩充其目下一切浮费力图蠲除以节经费　一本会中人概以平等相视无论学术之深浅名位之尊卑其相见皆行平等礼果有识力超卓学问优长者本会皆当虚心请益　一凡会中银钱至年终当核计出入总数刊板征传以昭大公　右办事八条　一凡遇局外人询及会中之事不论其人信服与否均须以直告之不可存逆亿及菲薄之心须体圣教群而不党之义　一凡愿入会者均须先行报名报名处各立草册本人自书姓名年籍居址俟开会时由报名处将草册送呈经理阅过然后并列入正册　一凡入会者须出会费银五圆作为购置书籍等一切经费入会者于报名时先将会费交出随由报名处发给收条及取书凭摺一扣其会费由报名处陆续缴送协理登簿　一凡近城乡镇有愿入会者照出会费五圆惟书籍不见寄既每系又不能克日缴到须本人自不见妥友代寄邮费自理但须照看书章程办理　一本会开办之期定于某月某日公所设立何地到期由经理定夺通知　一会友均读书明理之人应守身知耳止如有踰越规矩不安本分为经理察知或会中人公同纠举初次劝诫二次出会会费充公至士子吸食洋火因原干例禁亦宜戒绝以端志趣　一凡官长绅富如有愿助成斯举者或捐书籍公同估见或捐银钱在十元以上者准借阅本会书籍惟须照会中看书章程办理十元以下者只发给收其有慨助钜资以昌斯举者尤彰盛德　右入会七条　一购买书籍由经理会同协理等量会费之多寡核要开单公同议定　一本会所购之书分为六门曰史学曰掌故学曰舆地学曰算学曰农商学曰格致学其余训诂词章概不备　一书籍当依类编目易于捡寻所购之书写书目三分一存经理处一存会中一存管书处俟藏书既多再刊印书目单分送同人　一书籍每月由协理轮查一次如有损坏遗失等情须由管书人追根赔补　一每逢五逢十为发书之期以五日为一限期能多阅者每期发书两本少者一本上期取去下期缴换　一会友欲看何书须先向管书处挂号以先后为序不得争执本会发有取书印摺逢发书之期欲阅书者持此摺取书第一期发书几本第二期收回前期之书再发第几本均注明摺上钤以管书人私印以后准此三期不缴以后不发惟在近乡城镇不在本城者展限五天以十日为期三期不缴以后不发　一看书借书如有涂抹缺失等事在会中本人罚缴书值本数少者倍之不缴者将名除去不入会有捐欠者以后不借　右看书七条此系试办章程或有疏漏之处为同志纠正或将来更议扩充随时修改以期尽善
　　常德明达学会章程                                          
一圣人之教最重乐群敬业亲贤取友孔门聚三千七十子讲学凡经世大业以及一技一能无不研习太皿学期实用至治国平天下而止今泰西政从学出往往得圣经遗意故人材盛而国运随之中国自帖括盛行旧学芜废本会创设之意实欲涤向来孤陋之习储当时济变之才本中国义理之学泰西富强之术集众人之力则事易举联学者之心则智日辟可以保教可以保种而圣学宗风且彳扁衍于地球各国愿我同人研究斯义　一本会延聘中学教习一人西学教习一人分班教习愿入会者不限内外学不限年岁不限土籍客籍太皿【盇】中西兼采则体用备不阻学者企向之心而鼓其日新之气则倡导远矣　一保氏以六蓺教国子礼乐射御书数书者识字之谓数者明算之谓是二者学问所从入手尽人所当共知故本会以译学算学为入学之阶即以为致用之本　一中外通使互市交涉日每系为士商者不可不知四邻大埶及其格致新理则肄习译学算学洵学者第一要义太皿【盇】不通语言文字则不能繙译西书不通代微积于彼国蓺术精奥终无由达也　一每日七点钟至十一点钟习译学算学十二点钟至四点钟习中学讲经史中大义并及掌故舆地兵略以端毕生趋向太皿【盇】本会所望于学者非仅充繙绎而已欲其考察古今中外之故天地人物之变以成为匡时济世之才朱子云吾人进德修业为异时国家拨乱反正之所系非但一身得失荣辱顾亭林云世之治乱匹夫与有责焉愿学者共励斯志　一学者以三年为一班期满后其勤学精进者请地方官申送省中时务学堂化学堂校经书院肄业并援照总理衙门议定新章由教习送名学宪存记以备采取果能由浅而深由粗而精数年之间可至专门名家上之足备国家缓急之用下之足为俯仰事畜之资愿学者毋囿近习毋忽远谋　一本会仿照校经堂岳麓书院新设学会之例愿入会者赴总理处报名开明籍代居址每名缴订学钱二十串文于报名之日缴齐揭取收条为据惟所缴钱为聘教习购书器之用期满出学不能退还　一俟经费充裕再推广声光电汽农矿各学入会者三年期满由地方官会同教习考选分别去留　一西国好善之士于学会尤乐布施有捐至数十兆磅者故规模宏阔成就远大中国恤嫠育婴各善堂乐捐巨款者所在多有若本会乃为陶冶人材讲求实学起见其有慷慨厚助者功德尤大　一捐赀至三百串者准其永远送一人入会学习捐五百串者永远送二人入会捐八百串者永远送三人入会捐银千两者除永远送四人入会外并禀地方官详奏给予乐善好施匾额以彰义举　一西国都邑皆设大藏书楼庋数千万卷随人纵览故异才日出学术日新本会拟择中国书籍先购其经世有用者制造局同文馆所译西书甚多均采购之然书中义理非图不明图中用度非器不显今并购中外各种舆图动物植物图测量艺学各器以资试验而收实功　一学者既有志经世自宜沈心研理实力任事会中只观书论学一切博奕喧嚣皆宜屏绝日间茶水皆会中代备　一立总理二人董事二人总理有监察学会之权延聘教习整饬条规皆归办理董事有经管银钱之责每年刊列四柱清册分送查核以照信实　一总理董事皆仗义急公之人不议薪赀惟管书司事各一人所须薪水俟开会时公同酌议　一目前暂佃东门内协署旁房屋作为学会公所俟经费充足择地建堂以垂久远　一报名之期以光绪二十三年十二月初一日起至二十四年二月底止愿入会者请赴学会公所报名　一详细条规课程俟教习聘到议定续行刊布
　　法律学会章程                                                  
一本会专集同人讲读律令　
二读书读律事本贯通尧舜君民基础于此本会有读书功课　
三会友择读古经古子历代史　国朝掌故东西史志内外公法各书　
四经济正科有外交一门凡考求各国政事条约公法律例章程诸学者隶之同人有志科名岁举之年即以此门赴试且备特科之选　
五匪监前车罔知依据匪征近事罔识变通盖规矩木设诚后学之师新例既颁旧律斯废本会有手钞近年公牍功课　
六美锦学制前席陈筹本会有办公功课　
七报馆林立指事类情本会有阅报功课　
八敬业乐君羊不分门户本会有讲习功课　
九会友每日除办公外读书必上万言读律必上十条钞公牍必上五千字讲习不得过两点钟违者各自记过每日讲习以向晦时不至者听　
十本日若无办公功课即多读律　
十一本日若公事烦难则免各项功课　
十二本会立有功课册由会友随时价取自制者亦听其便每日读律读书起讫钞办何件阅报若干讲习时刻一一实注册内以便互相纠察　
十三每日须有劄记二条登载册内息游日及讲习时互相阅看评论是非如不置可否及不作劄记者亦听其便　
十四非讲习时遇有紧要及疑难事件可彼此讨论事毕即散不得言他仍将讨论之事详记册内　
十五本会立人物谱书会友姓名年岁籍贯　
十六本会尚平等之义不立会长其人物谱功课册公举一人管理　
十七本会以房虚昴星日为息游日　
十八交游征逐昔人所讥不速客来亦宜婉谢即有干己切务可彼此函商仍将函商之处详记册内或息游日出外经纪　
十九遇有要事必须亲自出外料理者一月不得过六十点钟违者各自记过若须身冘延时日者将事由告知各会友公议假期逾期各自记过　
二十息游日遇有公事仍照常办理　
二十一本会感以太之理严内讼之权必不以欺人者自欺故过由自记　
二十二本会各友志在讲求法律贯穿公理浏览君羊书洞识时务以开拓胸襟磨荡热力善不耻相师过不惜相纠开诚布公力除客气　
二十三愿登会者自将姓名年岁籍贯开送本会以便登谱由本会送章程一本
　　湖南办理不缠足会启                                      
盖以肢体胚胎于父母孝子不敢毁伤肉刑髌刖夫自辛囚仁主犹除酷暴未闻剉筋断骨出于相爱之慈亲肤溃血淋虐及无辜之稚女则我震旦之妇女缠足大有可异焉者五千载栗骊旧国恶俗相沿二百兆钗袄阴民奇灾同受止舟代滥觞腐史余又淫风之利屣昏君作俑窅娘传新月之弓革奚然弹弦女子尽是倡优绕帛佳人只闻宫掖今则上自阀阅名家下及闾阎小户富者金綦玉钩履檀苴而橐橐贫亦青絇赤繶展莲步以姗姗愚妇侈为美观痴男诧为雅饰同王明君之拍号浑不思笑徐月英之革奚名错到底扬其毒流东海洪波不能喻穷其弊窦南山罄竹不能书请略数其二三莫形容于万一人情莫不恋所生私爱尤独钟于女左氏娇娃善解人意陶家弱息聊尉老怀木兰代爷而出戍缇萦捄父以上书每胜儿宜何姑息乃四德三从之不讲独毁其形读书明理之无闻孰壮于趾茧皲交迫恒持踵以呻吟木石偶撄遂触心而悲痛险心毒手慈母恩乖苦海迷津生人理绝其惑一也夫人子娶妻原侍高堂之箕帚主妇奉祭用荐宗室之苹蘩乃跌坐以见姑章盥膳每迟回而无状颇倚以襄祀事捧跪或颠仆而莫兴甚至莫席旦黾匜诟谇闻声于筑里豆羞笾实洁馨手于婢奴其惑二也古者男耕而女饁夫倡而妇随孟光椎髻不辞井臼之劳少君短裳遑恤瓮车之瘁兹既喜难于举步讵知勤俭以宜家腰支瘦削怯捣南阳之衣体态轻盈莫织扶风之锦或习女红而无益或饰冶容以诲淫家号素封举动辄需侍婢室堇少中产支持亦赖媪庸其惑三也又兄西施石上屦亦犹新马嵬坡中袜罗宛在乐府状容貌之丽姝不传韭趾玉台咏妆饰之华艳未及窄革华自古为然胡今独异乃逐臭之夫先求下体嗜痂之士唯问行厂墨不知肤圆六寸光莹洁而可怜肌缚一拳形连蜷而堪厌可知被底鸳鸯寒有声而燠有臭愿化裙边蝴蝶名防淫而实宣淫其惑四也四惑益滋三害斯炽寻常居室不尽弊端仓卒逃兵尤多困境携率母妻牵连姊媦舟车难觅恒三步而两停戎马骤徕遂数人而并命坠井投崖固表闺门之节烈兰薰玉洁多遭悍卒之淫踪难跨镫弯弓学毛夫人之敢战亦当搴裾逐马同李波妹之追风乃甘心粉首油髅聚为京观最惨目尖鞋巨烛烧作朝天若是者害在一身自昔贤豪多资母教隔纱受业文宣置百二生徒画荻传书欧母成六一直心业若媚人以毁体实对子而汗颜闲居闺闼不过璅璅聚谈兀坐帟帷罔不茫茫诗礼矧因此废羸多病得妻难望其弄鹿章气血不舒生男未必其如虎小则纵容子弟大则陨坠宗祧若是者害在一家凡有损于民生靡不伤夫国计迂儒曰扶阳而抑阴浅识曰贵男而贱女讵知示山泽之黔黎众生已去其大半沈烟霞之痼癖完人又减其五分居广土而无众民自启四邻之觊觎废蚕桑而耗衣食难期万族之富强且彼也萧娘吕姥举趾而结奇兵我也燕瘦环肥裹足而成坐毙即一端之自弱恐百废之难兴若是者害在天下故我　朝革故鼎新即着禁缠于令甲胡今日食毛践土尚甘梗化于由庚迩来多方辐辏于中原哲[士](土)帆航于异国彳扁览六大洲无兹秽习传播四瀛海流为丑声番妇则会开天足恶窃灌于梁亭支那亦论箸戒缠妙笔争传于沪馆通都大邑风气渐开僻壤穷乡见闰仍陋今特广约同心共成嘉会隶名新谱互通百代之婚因痛改旧观各劝一家之妇女行见玉舄金絇巨室耀乌革华之贵青鞋布袜寒门增素履之辉遵大路以平平义勤内助履　王道之坦坦吉口十幽人电传万国与细腰扁首以俱除鹊起一洲将孱旅病夫之骤振屈指人增二千亿害马竟去于一朝旋踵俗隔数千年惑蛊并消于万异　卫足会谱凡例　一戒缠足会创于三年以前海内识时君子及各报馆执笔者立说无虑数十家自一二通儒大声疾呼语质而达外类多鄙俚粗率之辞意在使妇女小民易于通晓遂为荐绅先生所不道此启略纬以文词端劝一时士大夫非浪逞笔墨也阅者谅之　一入此会者专约士绅倡优隶卒不与焉以此辈习俗相沿牢不可破诲者津津而听者藐藐且难家喻而户晓唯士绅为群伦所矜式彼见名闺淑媛一旦弛厥行缠则风气转移可立立矣太皿【盇】不劝而自化之道也　一此会因目前风气尚未大开闺中弱息戈戈生新恐难择配广纠同志所以互订婚姻故女若子必隶名谱内详载年齿名字以便执柯入会者亦志其官阶族望俾知门阀之相当耳　一此事固赖干纲之振尤须阃内顺从故妻妾之氏族亦载焉至立意则劝未缠之女不必缠非强已缠之妇放其缠也设有魁奇磊落之丈夫能令其妻若妾解双缠着巨屦本会赠银牌一面上金隹乃【镌】巾帼英雄四字以示旌异并代譔闺中豪举记土付刊日报为天下女子劝　一泰西女子罔不读书故能兼任外事助夫相子家道易昌国埶以振吾华教化最先之国女子识字者大率十人中仅二人缠足之囿于习俗不明义理皆由于不知学问本会刻下力量帛系薄如仁人君子慨掷廉泉俟经费充实当广开女塾并延聘明通女士传学四方不骛辞华但求明理俾知毁体媚人之可耳止则恶习不禁而自绝入会者捐廉自洋银十角起至万角止不捐者听　一隶名此会女子除八岁已缠难放外初缠者概行解缠同会互相稽察如入会者之子女日后有违约者讨洋银千角不愿讨者会谱除名同会不得与通婚已订婚者听　一隶会者已满万人即付剞劂题卫足谱甲彳扁【徧】赠同会以示鼓励
　　顺德陈村赤花不缠足会叙                                  
夫宫黥刖劓是谓戮刑得情勿喜仁人伤之兄以天伦之谊骨肉之爱同屦依然惨被荼毒顾忍焉安之独何心哉然风气既成积久遂为义理人情所溺谬种孳于齐州始则作俑于倡伶继则扬风于绅族积厚难返视同固然无耻之尤不仁孰甚孝经言受之父母不敢毁伤孟子言尺寸之肤无所不爱既乖天地之和复违　孔子之义世俗亦知缠足非义每诿于父母之命以是为孝不知礼言小杖则受大杖则走惧伤生也缠足伤生甚于大杖岂大杖可走而缠足可受耶兄大杖害止一身缠足害及十世也要皆未通　孔子父有诤子之义遂甘陷其亲冒不慈之讳其身堕不孝之罪其子抱不良之痛岂不大异哉此种人情义理似是而非不可不察也耳之所接目之所遇对偭刑人莫与援手嗟乎三才之美同禀所生二气不良沦为异类此非志士仁人义当哀矜而拯捄之欤迩者天运既开人心殊变渐悟往者之非咸作补牢之悔徒以风声未树无以为合君羊之基情意未通无以为观型之助前车既覆后轨方遒强学邯郸艰于跬步虽以　世祖章皇帝之圣悯民生病腓之艰拯中原灭趾之痛严下　诏书宣谕禁约违者罚其父夫流三千里至今二百余年卒未止也顺治十七年　世祖章帝诏曰天下敢有私缠足者十家连坐罪其父若夫依律杖八十流三千里徒三年即朝野臣民奉行不力未能仰体　宪旨俯恤女流正此坤维援兹嫂溺然未始非不合君羊以广之立会以励之之咎也君子知其然矣去岁顺德陈君默庵赖君弼彤诸子谭子袁刘子修陈次陶仲溥邱湛西邓薰楼赖尺颜诸子为之倡助倡戒缠足会于龙山于时联约而来者已数百人新会梁卓如孝廉为之作序刊之时务报见第十六册风动海内鄂督张香帅闻其风而说之继开会于湖北扫倡优之妖风洗蛮彝之贱俗二万万之女子庶有赖焉韩昌黎有言曰莫为之前虽美不彰莫为之后虽盛不传伏维同方之伦有志之子誓发爱力共解倒悬纠正科条扩集雅会姻娅相媾谊结姬嬴学校踵开化成邹鲁倡自闺门风于天下矣嗟乎　仲尼要道闻斯行之孟氏之言非义速已遂事不谏来者可追翘企足音跂予臂助 
　　保国会演说                                                
今日之会惟诸君子过听或以演说之事相督责启超学识陋浅言语朴呐且久病初起体气未复无以应明命又不敢阙焉以破会中之例谨田各述开会宗旨以笔代舌惟垂览焉呜呼今日中国之士大夫其心力其议论与三岁以前则大异启超甲午乙未游京师时东警初起和议继就窃不自揣日攘臂奋舌与士大夫痛陈中国危亡朝不及夕之故则信者十一疑者十九退而衋然忧睊然思谓安得吾国中人人知危知亡其必有振而救之者乃及今岁胶旅大威相继割弃受胁失权之事一月二十见启超复游京师与士大夫接则忧瓜分惧为奴之言洋溢于吾耳也及求其所以振而救之之道则曰天心而已国运而已谭及时局则曰一无可言语以办事则曰缓不济急千臆一念千喙一声举国戢戢坐待刲割嗟乎昔曾国惠敏作中先睡后醒论英人乌理西英之子爵今任全国陆军统帅谓中国如佛兰金仙之怪物纵之卧则安寝无为警之觉则奋牙张爪盖皆于吾中国有余望也今之忧瓜分惧危亡者彳扁天下殆几于醒矣而其论议若彼其心力若此故启超窃吾谓中国之亡不亡于贫不亡于弱不亡于外患不亡于内讧而实亡于此辈士大夫之议论之心力也今有病者于此家人亲戚咸谓其病不可治也相与委而去之始焉虽无甚病不浃旬必死矣今中国病外感耳病噎隔耳苟有良药一举可疗而举国上下漫然以不可治之一语养其病而待其死亡昔焉不知其病犹可言也今焉知其病而相率待死亡是致死之由不在病而在此辈之手昭昭然也且靡论病之必可治也即治之罔效及其死也犹有衣衾棺椁之事焉犹有托孤寄命之事焉欲委而去之盖有所不能矣一人之身且有然而兄国之存亡其所关系所牵率有百倍于此者乎故即瓜分之事已见为奴之局已成后此者犹当有事焉矣执豕于牢尚狂踯而怒口自今数万里之沃壤固犹未割也数万万之贵种固犹未絷也而已俯首帖耳忍气吞声死心塌地束手待亡斯真孟子所谓是自求祸也论语之记孔子也曰知其不可为而为之夫天下事可为不可为亦岂有定哉人人知其不可而不为斯真不可为矣人人知其不可而为之斯可为矣使吾四万万人者咸知吾国处必亡之势而必欲厝之于不亡之域各尽其聪明才力之所能及者以行其分内所得行之事人人如是而国之亡犹不能救者吾未之闻也何谓分内所得行之事今语人以变法以办事其在上者必曰下无人才无所可用也其在下者必曰上不变法无一可言也以故疆臣则归罪政府政府亦归罪疆臣州县则归罪督抚督抚亦归罪州县士民则归罪有司有司亦归罪士民要而论之相率以不发一论不办一事而已其太息痛恨涕哭唾骂之言正以便其推诿卸责一齐放倒之计而实非有一毫真心以忧国忧天下者也如真忧之则必无以办事望人焉以望诸己而已必无以不办事责人焉以责诸己而已各有不可诿之责分各有可得为之权限愿我士我大夫皆移其责望人之心以自望自责则天下事之可为者未有量也子曰饱食终日无所用心难矣哉又曰君羊居终日言不及义好行小慧难矣哉又曰说而不绎从而不改吾末如之何也已矣盖天下无论何种人皆可教皆可用惟此死心塌地一齐放倒知其不可而不为者虽圣贤末由而化之且此辈者岂惟自行放倒而已其见有他人之实心忧天下者则相与目笑之鼻訾之或摭拾言语举动之小小过节微词以言氏排之阻挠之以佐其饱食君羊居好行小慧之谈资以为快嗟乎痛哉吾壹不知我中国人若此辈者何其多也孔子一则曰难再则曰难再则曰末如之何诚哉其难诚哉其末如之何矣昔有英人某游高丽归而著书曰高丽其亡矣入其国见其人终日无所事但隹乃【隽】荈一榼三五为君羊以清谭于阴树之下永日永夕人人如是日日如是国其能国乎呜呼启超观于我京师之士大夫而窃有感于斯言也籍于朝者以千计自一二要津显宦疲精力于苞苴钻竞日不暇给外自余则皆饱食以待升转终日无所事既不读书又不办事堂堂岁月无法消遣乃相率自沈于看花饮酒诗钟射覆弹棋六博征歌选舞以为度日之计若今之公车自闱后榜前二十日间集辇毂下者八千人其无可消遣之情态视朝士又有甚焉而此人者则皆能为忧瓜分惧为奴之言者也徐而叩其说则曰今日事无可为正我辈醇酒妇人之时也呜呼行有死人尚或殣之君子秉心惟其忍之我士我大夫岂必其有乐于此无亦以保国之大事非一手之为烈救亡之条理非举念之可得或思救之而不得其下手之法或独为之而苦无相助之人日消月磨而因自放云尔夫同一法也合君羊【群】策以讨论之斯易定矣同一学也合君羊【群】智以讲求之斯易成矣同一事也合君羊【群】力以分任之斯易治矣然则我士我大夫之所以自放于无用之地以求为消遣岁月之谋甘为游民甘蹈高丽之覆辙而不悟者殆皆以无学会之故思之思之鬼神通之锲而不舍金石镂之君羊之习之摩之厉之荡之夬之策之鞭之意者佛兰金仙其犹有将醒之时而曾惠敏乌西里之言不终不马念耶则启超馨香而祝之跪膜而礼之
　　京中[士]大夫开设保国会                                        
一本会以国地日割国权日削国民日困思维持振救之故开斯会以冀保全名为保国会　
二本会遵奉光绪二十一年五月二十六日　上谕卧薪尝胆惩前毖后以图保全国地国民国教　
三为保全国家之政权土地　
四为保人民种类之自立　
五为保圣教之不失　
六为讲内治变法之宜　
七为讲外交之故　
八为仰体朝士讲求经济之学以助有司之治　
九本会同志讲求保国保种保教之事以为论议宗旨　
十凡来会者激厉奋发刻念国耻无失本会宗旨　
十一自京师上海设保国总会各省各府各县皆设分会以地名冠之　
十二会中公选总理某人值理某人常议员某人备议员某人董事某人以同会中人多推荐者为之　
</div>
    <div class="pagination">
<a href="皇朝经世文新编续集_page34.html">上一页</a><span>...</span><a href="皇朝经世文新编续集_page30.html">30</a><a href="皇朝经世文新编续集_page31.html">31</a><a href="皇朝经世文新编续集_page32.html">32</a><a href="皇朝经世文新编续集_page33.html">33</a><a href="皇朝经世文新编续集_page34.html">34</a><span class="current-page">35</span><a href="皇朝经世文新编续集_page36.html">36</a><a href="皇朝经世文新编续集_page37.html">37</a><a href="皇朝经世文新编续集_page38.html">38</a><a href="皇朝经世文新编续集_page39.html">39</a><a href="皇朝经世文新编续集_page40.html">40</a><span>...</span><a href="皇朝经世文新编续集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
