<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 98 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 98 页/共 287 页
  </h1>
  <div class="content">
   驭吏策　　　　　
周振业

守令者生民之所寄国家之血脉也部司者政令之所承朝廷之耳目也夫人之一身必使血脉贯通而耳目清明焉期可以康强而无患矣然血脉行乎肌理而所以管摄之者则存乎脏腑耳目各有官而所以主宰之者则存乎志气夫督抚者守令之脏腑也卿尹者部司之志气也而总以效命乎天君则一以贯之者也故天君泰然则由脏腑以达于血脉由志气以率乎耳目未有不从令者然而亦间有不从者血脉散布之处不能无燥湿之感焉耳目运动之余不能无声色之引焉此气质之偏难天君亦不能禁之而要所以调其和而反其正者仍必有道焉不可以不讲也今守令部司之选既不能不循资而进按格而升则贤不肖之杂焉者此未易遽清其源者矣然守令之贤不肖既一委之督抚之举劾则亦不患其杂者一守令之贤者举而守令之贤者知劝则贤者益贤一守令不肖者劾而守令之不肖者知惧则不肖者亦化而贤斯亦由脏腑以调血脉之道也若夫部司之循资而迁补者卿尹之举劾与督抚同其或由于最荐或由于保举亦一人贤而举者若与有荣一人不肖而若与有辱则知劝知惧莫不皆然此亦由志气以率耳目之道也故为人君者不患守令部司之不贤而在难于督抚卿尹之皆正今有人焉脏腑受病而不知志气昏惰而不检由是血脉日益乖耳目日益纵而饮之药者顾乃舍其本而治其标惟血脉之是导谪其过者亦且指其外而遗其内惟耳目之是求抑亦谬且惑矣由此言之知人者尤御史之大原握知人之哲以慎择督抚卿尹其人而任之是则养身者息志宁神以安百体之道也欤

　　吏议　　　　　
卢锡晋

民者君之所以立国也孟子曰得乎邱民为天子书曰安民则惠黎民怀之凡君所以宵衣旰食不自暇逸者皆为此邦本也是故圣王重民然民之散处于天下者一人不能独理也则为之设官分职以任其事内而宰相部寺台垣百司外而督抚藩臬监司太守而后及于州县之有司夫官至有司亦卑矣然位尊者与民不亲其朝夕抚摩吾民如家人父子近处于一室者反不若州县吏是故圣王重吏吏得其职则民安不得其职则民不安自督抚而下丝联绳贯递相觉察遇吏有贪酷不法者既已特疏参处而又以八法惩戒于大计之年宜皆奉职惟谨乃其惠爱之及于下者何少也此无他责之太烦役之太贱处之太澄之太清凡吏职之所欲尽而不得者皆坐此四者之故古者任人择其能量其才而后使之善理刑者不闻其兼明农善礼乐者不闻其兼治兵益夔稷皆大圣人也犹且终身一官而不迁况如今日之士者哉且士治一经则乡考者录之以举于礼部而试于　大廷夫岂不欲六经之兼通以为人各有能不能不可强责焉及至出宰一邑则百务萃之彼诚竭力于钱谷刑名教养抚字亦可谓能矣若夫盗贼截或来自数百里之外而适发于其地吏不能必其无也不幸而一有之虽其治至于夜不闭户道不拾遗亦无救于参罚降革矣无乃取之者恕而用之者刻耶愚谓宜专其事于防汛之武弁则彼不得有所推诿而于游巡以虚糜县官之金钱其有警而有司不通报上官者罪之如此则吏不敢迁就隐匿以顾情面而防守者不得不尽力擒获以求无过彼盗贼闻之亦将不犯其所难今以此分其罪于吏而防守者反得以有名无实之兵为影射之弊博弈饮酒以坐待文吏之捕缉为吏者方役役于风影之不可知尚何暇于民之疾苦即云盘根错节以别利器然人之才力岂能尽如虞诩故曰责之太烦以分其心者此也曩时邮驿之政尝以驿丞领之彼单司一事则力专而勤又出身于三考凡刍牧之事往来接送之劳攘固非其所难也今惟大镇荒堡仅存其官其余皆归并于州县僻邑犹可支持若一当冲孔道则皇华往返日无宁晷而索诈怒詈使人忿恨于心而无可奈何虽功令有直申兵部之例然谁敢冒险以获罪于钦差之贵臣与亲临之上官哉士惟有气节而后可用而赏之而知所劝罚之而知所惩者气为之也以驿务程其优劣既已困顿而揉靡之而又贻以赔累应付之苦欲其不扣刻刍牧而横敛于民以救其急其势固有所不能也故曰役之太贱以沮其气者此也

国家欲程士以清谨之节必先养其羞恶之良士方为诸生时上所以养之甚有礼也择其学行兼优者廪而饩焉间有不肖则使学官教之教而不从然后夏楚随之为有司者不得行其笞辱有大官行县则拱立路侧一揖而退其培植廉耻如此之厚夫是以士之贤者莫不高自期许不屑为一切卑污之行及至出身作吏则人莫不戒曰官不同于士也士如处女官如新妇然愚以为新妇之敬其舅姑是理所当然也彼舅姑岂欲以不堪者丧其耻哉夫设大官以辖其属不过欲察贤否公荐劾使不敢肆然于民上而已亦岂尝令彼奴视之道路邮亭众目观望之地直听其朝服膝行踞不为让甚至大官之仆隶亦厉声斥骂之呜呼亦其矣为吏者始犹怒于心久相则与安之又久则相与赂之夫如是而向之耻心既已丧失无余于是并其所不屑为者或不幸而为之尚欲求其廉不可得也且奴颜婢膝之人何以居民上哉此所谓处之太以变其守者也书曰凡厥正人既富方谷汝弗能使有好于而家时人斯其辜汉宣帝曰小吏勤事而俸薄欲其无侵渔百姓难矣其益吏百石以上俸什五宋内外官吏普给职田凡此者以为吾先使之俛仰无忧然后责以为善而罚其不善故人之从之也易今　朝廷之于吏非无俸也其于各役非无工银也计一县所费岁不下五六百两不可谓不厚然相传为大吏者因其库有缺额故累年檄令捐补有自除授至升黜未得蒙升斗者　朝廷岂意其如此哉夫吏即贤亦岂能不谋其生或贤者犹能不至于大贪耳然百不得其一二也且非但无禄而已其陋弊相沿至较其所治之大小分定数目以献于一岁之节辰者五谓之曰规礼大数之外以小数与其亲幸之仆人谓之曰门包小数之外又与其传禀之役谓之曰茶仪自太守以上皆取之州县以转相馈送至于州县之官复有何项可取若是而尚能毫发不累其民愚以为非陶朱倚顿之富其势不能也今吏取于民而上司虽知而不能禁者一役取于民而吏虽知而不能禁者百其一者条银之火耗是也上下习闻不以为怪于是乎加一者为良吏甚者明加其一而阴索其二三不等不然者馈送之资何所出也是故阳禁而阴容之能以所得之半赂上官则横行而不败矣若夫役之取于民而以百计者约略之词也其实不可测算彼其人大抵多无赖之徒役之而不养之则必至以法为弊薮不养而又欲严治之则有逃焉已耳夫吏畏其尽逃是以至于不能禁然则民安得不穷此所谓澄之太清以甚其贪者也今夫富人之养婴儿也既已托于乳媪则必洁其衣丰其食使专志于调保抱又宠异之不与仆妾等而后可望其爱吾之所托若命以井臼烹旱而贱恶冻馁之乃欲其爱婴儿若母子之相依此大惑也是故天下之安危系乎民民之休戚系乎吏故曰亲民之官莫如县令知所以重之则能尽其职而循良之效可夫如是而吏有害民者虽诛之而无怨矣

　　论人材疏雍正四年　　　　　
鄂尔泰

窃惟　国家政治祇有理财一大事田赋兵车刑名教化均待理于此财不得理则诸事不振故孔子不讳言财曰有大道本诸絜矩而财非人不理人非用不得理故为政在人人存政举归诸修是用人一事自大吏以至于一命皆有其责而一身之分量等级庶政之兴废优劣胥视乎此未可不勤勤加意者也独是政有缓急难易人有强柔短长用违其材虽能者亦难以自效虽贤者亦或致误公用当其可即中人亦可以有为即小人亦每能济事因材因地因事因时必官无弃人斯政无废事臣昨岁赴都侍五日亲聆　天语以用人为要以得人为难推诚布公虚衷实践行如日月天下皆见小试之则小效大试之则大效也者臣跪诵之下心目洞豁浮气顿除深绎熟思欢忻累日伏念　国家设官分职凡以为民耳但能利民则宽严水火皆所以为仁而劳怨非所恤如不能利民则刑名教化皆足以为病而廉惠非所居谬拘臆见薄务虚名不以民事为事不以民心为心固未有能奏效者恐廉吏与贪吏罪相等好事较误事害更大见小不成欲速不达莫之或出此矣臣仰体　鸿慈凛遵　宝训镂心刻骨敢一饭之偶忘宣化承流期三年而报可但所有是非可否俱未敢自信惟有实据所知不敢略有隐讳陈请　圣鉴以申愚悃已耳除已经奏　闻及未经亲见人员不敢冒昧开注外谨将滇黔大小文武另开一折各详注名下恭呈　御览伏乞　训示

　　论用人疏雍正四年　　　　　
鄂尔泰

窃臣敬陈所知一折荷蒙　　朱批治天下惟以用人为本其余皆枝叶事耳览汝所论之文武大吏以至于微弁就朕所知者甚合朕意但朕不过就目前之所见断不能保其后也钦此臣身受　　殊知不忍自弃虽为　国家得人之义未敢忘公而虚明觉照之诚实难斯信捧诵　　天语内顾惊惭臣独何心敢不益自奋励凛体终身至于明试以功临事经验信其已往观其将来杜窥伺欺饰之源别庸碌才情之用敬绎　　宝训目朗心开此固经权之极则政事之要枢觉因材器使之论犹属后起未为先觉者也恭惟我　　皇上至诚至明无偏无倚如日在天中魑魅魍魉无所逃遁而寸木小草均被栽培若或自避阳和何由曲施化育人皆自取　　天本无心大小臣工所审所自处矣臣念可信不可信原俱在人而能用不能用则实由己忠厚老成而略无才具者可信而不可用聪明才智而动出范围者可用而不可信　朝廷设官分职原以济事非为众人藏身地但能济事俱属可用虽小人亦当惜之教之但不能济事俱属无用即善人亦当移之置之臣尝对属僚言贪官之弊易除清官之弊难除实缘贪官坏事人皆怨恨乐于改正清官误事人犹信重碍即更张也但有守有才者实难多得而有才无守之人驾御稍疏即不用于正惟能动其良心制其邪心使彼熟知利害渐爱身名然后可以济事臣自揣不逮然不敢不勉至臣屡奉　　恩纶比儗逾分一言一字熟会深思敬念我　　慈父午夜披览时心驰神依无以自解臣复何言惟益努力勉之而已

　　拟请重亲民之官疏乾隆十九年　朝考　　　　　
纪昀

臣宗道言臣闻圣人在上其智可以周天下之势其心可以通天下之情而其势不能天下之人家至户晓以为治相去者远不相及也古帝王知其然故内有百揆四岳外有州牧侯伯用以寅亮天工宣布德意虽封建郡县其制屡殊而臂指相维事同一致故生民之命尝系于亲民之官而居是官者其人乃不可以不择臣伏见五季纷争民生雕敝休养生息莫之或遑我祖宗诞受天命混一九州岛厚泽深仁今已三世陛下即位以后宵衣旰食百废俱兴升中告成于昭万虽唐虞三代无以加兹也而独于亲民之官若未加意岂以其卑而忽之耶夫寸辖制轮尺枢转关权之所在不限大小封疆大吏所任不为不重然衔天子之命赫然建节钺以临之百姓视之仅下天子一等耳其势愈重其体愈尊而于民间休戚之故愈绝而难通故古之循吏下僚多而大臣少势使然也知州通判其位卑易控愬也其势近易察核也其所治狭易周览也其见民数易相习也其资望轻虽履闾阎问琐屑而不以为也上达下情下宣上德是亦天下之辖与枢矣陛下轻之毋乃未深计耶且夫吏治易弛而难张官方易淆而难澄一不经心其弊百出方今清公守法约己爱人者守令之中岂曰无人然南山之竹不揉自直器车之材不规自圆此千百之一二耳其横者毛鸷搏噬其贪者溪壑不盈其谲者巧诈售欺其懦者昏愦败事而贵族权门依势作威者又错出于其中一二良吏恐不能补千百人之不及况此一二人者无所激劝亦将随而波靡哉良由视之太轻核之不力势遂至此也陛下兢兢业业日有万几诚不能于铨除之时一一亲见然臣窃观周礼之法论辨官材掌之大司马八柄诏王掌之大宰源流得失责在大臣请慎简宰执责以以人事君之道委以进贤退不肖之任于遣任之时以言语观其才能以容仪观其德器虽未必周知心术而拔十得五亦足风厉天下磨砺渐久庶乎澄清至于县令以下虽不当以细事烦大臣亦宜以台谏等官裁其去取慎之于始与治其败露之时所得所失相去万里陛下傥留意焉天下幸甚

　　条陈用人三法札子　　　　　
李绂

奏为请停拣选分发之例宽公罪处分之条专百官职司之守以收人材之实用事窃惟为政在人取人以身我　　皇上嗣统以来躬行三年之丧以立百行之原干朝夕惕孜孜图治举用耆旧废黜佥壬取人以身皇建有极用人之大本立矣用人之大纲举矣顾封疆大吏犹有一二积习未去足以为害于用人之法者臣敢冒昧陈之　　　大行皇帝励精图治举用吁俊正途杂途以至监生生员无不搜罗务期野无遗贤以图天下之治而督抚诸臣未知　　圣主爱惜人材之盛心私意揣摩迎合纷纷疏请拣选人员分发其地以备任使而候选之员亦藉拣选侥幸躁进在科甲则后科可以压前科在捐纳则后班可以压前班广奔竞之门乱铨选之序及至其地缺少人多有候至四五年不得官者多至栖失所甚无谓也且人之材质中人为多大约听上司为转移而已其上司贪而己独廉上司惰而己独勤者百不得一也其上司廉而己独贪上司勤而己独惰者亦百不得一焉而九卿之验看又不过取办于俄顷宣陈履历观其衣冠应对考验夫以衣冠整齐为贤是谓公西赤贤于曾参也其后至于租赁衣冠以应拣选则衣冠亦不足信矣以应对敏给为贤是谓啬夫贤于张释之也其后至于演习履历以应拣选则应对亦不足信矣且虞廷之治临下以简而拣选分发则一疏变臣任吏部时月选州县多者五六十人少亦二三十人不过月具一疏而月选之事已毕至于拣选分发则一疏变为百疏候补者多严加澄汰或改教职或送回吏部又有疏每官用三四疏举从前一月所选数十人一疏可毕者今百疏犹不止也君天下一日万几心余于事则可以智周万物心为事役则丛脞之弊必生推此一事以例庶政变少为多则事为烦焦劳弥甚　　　圣祖皇帝六十余年从未拣选分发天下未尝不治此分发人员之法断宜停止以省章程以息奔竞而其它庶政烦苛琐屑者亦推此意稍为减省庶几　九重之上政简心清静观其大而圣无不在宥矣且督抚所以必请拣选分发者残忍严刻妄参属吏悬缺多而人员不足用也我　　　大行皇帝明于庶物察于人伦慎宪省成率作兴事　　圣人大智因物付物行所无事而督抚之凶愚者妄意揣摩以严刻为公日以参官为事州县之吏或一岁半岁而被参或数月而即逐或一疏而参十数员或一疏而参数十员求其实情并多枉抑朝更夕改人地不习官无固志苟且旦暮至于吏胥视官若居传舍即有设施玩不奉行其弊若此岂封疆大臣察吏之法哉　　　大行皇帝尝召江抚臣布兰泰责其残刻乃有仰体要严之对　　　大行皇帝降旨谓朕闻此言不觉为之战栗汗流浃背朕止令臣下秉公何尝有要严之意即命接任抚任查其所参属员逐一申理　　圣心大公昭如日月而督抚诸臣以多参属员为秉公者相习成风至今未已

夫黜陟幽明治官之典官苟有罪安得不参惟当辨其过故察其公私凡贪赃枉法实有受贿劣迹者罪虽小而必不可留凡因公诖误或迫于不得已或陷于不得知者罪虽大而不可辄去故曰宥过无大刑故无小六计獘吏以廉为主故贪赃之吏刻不可容人非圣人不能无过故宽其处分乃可有为宋臣范仲淹谓当官者私罪不可有公罪不可无诚以畏避公罪则无敢任事者孔子谓观过可以知仁其论政也以赦小过与举贤才并称非赦小过不能举贤才也今诚酌定处分之法凡因公诖误降级革职俱许留任三年无过准其开复则居官者勇于任事而可以收久任之效矣夫官惟久任然后事无不习吏不能欺初任则敏者亦难周知久任则拙者亦能自勉近奉　　上谕亦既久任以虞廷之人守一官汉世之吏谆谆长子孙为良法矣但非立定章程则秉铨选之职者不知何以久任臣愚以为在京之官宜令久司一职在外之官宜令久任一地京官任事莫要于六部凡主事员外郎中并由本司升转升至郎中果才守兼优亦加以京堂衔俸俾令久管本司他若六科七道亦由本科本道升转则人习所事吏不能欺而部院之务可得而理矣至于外官亲民者莫过府厅州县贪酷者罪之庸懦者罢之才品卓异者特拔之其余中材并以九年为考满州县应升即升本府佐贰府佐贰应升即升本府知府知府应升即升本道虽在中材久于其地则察于民情明于土俗而循良之治亦可冀矣若谓地有肥瘠缺有美恶则外官既已均与养廉之资京官如现在户部六科均其饭食之费则人无所拣择久于其职亦其所乐居矣夫治天下之道知人安民二者而已而知人尤先于安民故曰圣人养贤以及万民贤不可多得而中材皆可器使今诚循资格以待中材赦小过以求后效专官司以尽职守则天下多可用之才天下皆可守之法即天下无不安之民矣

　　厚养廉议　　　　　
冯桂芬

左氏传曰国家之败由官邪也官之失德宠赂章也其今日之谓乎外官自督抚以至典史某缺肥岁赢若干某缺瘠岁赔若干所谓肥瘠者皆陋规之属扬扬然习于人口恬不为怪骤闻之几疑官名为市肆之名吁可叹也余友无锡王大令恩绶尝闻一江苏官论山阳泰兴之肥瘠吾苏有三阳酱园泰兴缎肆大令素朴愿误会为此二肆言时馆林文忠署语闻文忠亦为之抚掌大小京官莫不仰给于外官之别敬炭敬冰敬其廉者有所择而受之不廉者百方罗致结拜师生兄弟以要之大抵大官之廉者仅足不廉者有余小官则皆不足不足则揭债母十岁三其子子复为母十年外简数已巨万债家相随不去犹冀其洁清自好乎选人亦然选人在部尤无谓概令在籍候选于吏治无损毫末然则非本性之贪　国家迫之使不得贪也而犹且设为空虚不用之律例凡俸禄外丝毫有取皆坐枉法论赃以综核名实之法治之曹局一空矣　朝廷果不知邪抑知之而故纵邪夫王道不外人情士从田间来寒士居多虽在一命之微莫不有父母之养妻子之赡宫室舆马衣裘仆从之需亲戚故旧之赒官愈大则用愈多外官体统较尊加以延幕友吏役费用数倍于京官大都京官翰林部曹岁需千金递加之至一品当万金外官养廉本数较厚牧令视本数十倍丞倅以上四五倍至督抚二三倍皆不可少之数惟如数以与之而犹有习丸法营私致干宪典者斯真贪人矣于是可设为厉禁京官取外官一钱上司取属员一钱官取所部一钱杀无赦夫而后吏治始可讲也或曰数得毋太多乎曰此圣人之法也周官司禄文佚无可考王制孟子犹存其略以礼记疏称大国卿禄食二百八十八人计之大国君禄食一千八百八十人三万二千亩之入也次国君禄食二千四百六十人二万四千亩之入也小国君禄食一千四百四十人一万六千亩之入也今之州县古小侯也小侯之禄殆不啻万金何赢之有汉制太守号二千石实食千二百石中二千石实食一千石王制天子之大夫视子男孟子元士视子男是古制京官之禄重于外汉制则轻于外视三代已减唐始薄而终厚宋给实钱详山堂考索　陆游诗年清百万钱注祠禄岁计千缗时游以秘书监奉祠秩三品是宋禄不薄也元初不制禄世祖时定太师俸一百四十贯米十五石行省右丞相俸二百贯以下有差禄薄无甚于元者明初四品以上俸钞三百贯后又定正一品米八十七石以下有差　国朝因明制而增益之废折米折钞之目雍正二年耗羡归公加给养廉乾隆二年增京官恩俸法良意美度越元明何不遂复三代之旧也或曰费得毋不支乎曰另议广汰冗员人数已少停漕运减河工所省千百万已不患不足况吏治既肃百弊皆捐中饱一除积欠自少数年之后所得必有踰乎所费者矣又文献通考俸禄下有职田之目列代皆有之宋史职官志诸路职官皆有职田所以养廉也即养廉之名所自始日知录称明初尚存今议厚给养廉议筹复职田县若干亩绅士征其租供本州岛县养廉次上司次本籍京官亦古采地遗意也

　　州县养廉摊扣太多请酌量变通疏附片　　　　　
贺长龄

窃恭请钦奉　上谕直省各州县经管各仓库责成该管上司层层稽核如果实心查察遇实即参属官各知畏惧何至任意亏空动辄盈千累万等因钦此仰见　训言明切洞见弊源臣敢不实力奉行以期一洗锢习溯查近年以来参办亏空已不下百余起各牧令亦岂罔知警戒全不爱惜功名然臣究不敢自信此后遂无亏空者何也则以致亏半由于摊捐而东省之摊捐又较他省为重也查东省州县素称瘠苦所得养廉本不敷用加以例不准销各款常年摊扣办公益形竭蹶又有帐不符核减老民赏赉及曹工三成军需二成已蒙　恩豁免其六年六月以前未摊廉银尚须补扣而上年盘查案内之无着亏缺及悬抵各款并垫解垫完钱漕等项又须于本年起接扣二成养廉归补计州县所得廉银即全数坐扣尚多不敷而各牧令办公有费赡家应酬乡里亲朋又有费供给过往差使又有费不知该牧令如何取办况盘查亏空皆非现任之事以从前悬缺之项摊之于事后无涉之人揆之事理本未得平在定议之时亦岂不筹计及此特以　帑项不便无着耳臣则谓摊扣太多不但无补于　国计且于吏治民生大有妨　　县祇有此财补于彼者必绌于此是特教之挪新掩旧耳其实旧亏未补新亏已增于　国计仍然无益即于嘉庆八年东省清查无着亏缺系按缺分大小派提节省弥补计自嘉庆八年起至九年正共提解司库银一百十余万两迨后旧亏尚未补清而十九年盘查及专参新亏又积至六百余万两之多此其明证然仅仅挪新掩旧而不敢于分外取财犹州县之醇谨者也更恐公事方殷费无所出不肖州县遂于钱漕取盈矣且于词讼索贿矣钱漕浮则民力疲词讼失平则民气郁其为害于治道者良非浅鲜尚何　国计之能裨益乎当此　功令森严该牧令岂敢以身试法臣更何敢姑容然窃恐执法从事而犯法者仍不能止何者州县例得之项为数无多余则非侵　公帑即剥民膏其势固不能逃于法之外而该牧令苟纡目前之急遂亦不顾而甘蹈之也臣所谓不但无益于　国计且大有妨于吏治民生者此也臣之愚见窃谓凡事当核其实与其名为补苴而实则暗损何如缓补旧欠而力杜新亏也凡事当务其本与其操之太蹙使州县惟利是图吏治敝而民生亦敝何如宽为之地使州县不敢虐民百姓足则　国用自足也臣与现署藩司锺祥通盘筹计除常年捐款由臣酌量删并将最苦州县免摊外尚有军需二成仍应补扣曹工三成尚未摊完若再加以盘查案内之二成缓俟曹工三成摊竣后再行陆续接摊次第归补如蒙　俞允则时日稍缓　帑项仍归有着办公不窘州县均得从容既不能借口挪移更不敢无端苛敛从此讲求治理禁止侵亏民庶获民仓库渐裕倘有贪劣之员胆敢恣意亏空则即严绳以法亦足以折服其心似此量为变通不但无损于　国计实于吏治民生大有裨补

再东省州县养廉因须摊扣各项捐款并拨还司库历年垫项经前抚臣奏准提解司库以便摊支扣拨惟查常年捐款系按上中下三等之缺分别摊派其下缺州县向不分摊即间有酌摊之款臣已全数删除所有提解养廉现皆无款扣拨仍须饬令具领不特有领解之烦而该州县等缺本清苦未得随时支廉办公实系支绌臣与现署藩司锺祥悉心酌议上中两等之缺州县摊捐较多仍将养廉提解司库随时扣拨外所有下缺最苦之宁海福山海阳寿张昌乐高宛临淄嘉祥定陶鱼台临朐文登巨野蒙阴海丰新泰招远栖霞沾化等十九州岛县解司养廉现无借垫扣拨应请仍归各该州县自行坐支所有曹工三成及盘查二成并恳　皇上格外　天恩俯念该州县等缺分太苦办公实多不敷一并免其摊扣以示体在　圣恩免摊之处不过十余州县为数甚微而该州县等以积累之区得此调剂则所益实多更当激发天良倍加感奋所裨于治道者不少矣

　　论课良吏　　　　　
舒化民

山东曹邑沂兖济各属界近江南捻匪最多大聚则盈千累百小聚亦数十成无非以掠裹胁勒索为生计加以连年黄水淹浸虫伤岁歉济东武临各属偏隅波及者不下数十处幸而高壤之地尚有收成其被淹而未涸者村庄庐水荡然父子夫妻离散自经沟壑者不一而足万一再遇荒歉此种无业无食穷民既不能易子析骸坐以待毙能不聚而为匪结而成枭所以捻徒或不尽有而土匪则无地无之设一处有借口之端不免各处有招呼之举爝火燎原蚁穴溃川不敢谓无其事也此非有实心为民父母者如星罗棋布参错其间悯百姓之疮痍拯闾阎之疾苦而又为之分别缓急寓抚字于催科俾民生国计两不相妨其何以靖叵测之心思消丑之观望哉则惟有慎课良吏一着使之鼓舞奋而已昔郝雪海中丞抚广西尝读其统筹国用全局一疏中有何必仗节拥旄而后为讨贼之人陷阵冲锋而后为讨贼之事中外大小文武各官其所行合理不合理皆足以讨贼皆足以致贼也此实探本之论然则有韬者纵使声威并着足以斩杀生擒固超迈众之才尚非正本扶元之上策也夫治盗贼如治痰涎养良民如养津液善医者不能使痰涎化为津液当无使津液尽化痰涎蔽痼甚者不事攻则痰涎之凝结阻隔无由而开既攻之后元气无不受伤则或滋或补相其体之虚实轻重而调养扶持斯病可日就痊愈良吏为治何莫不然然则所谓合理者何也当此之时迂远之治缓不济矣蔡梁有云大约亲民之官以廉为基以仁为本引而进之欲其亲格而禁之欲其严虑民之不络也为之保富室劝赒崇节俭严保甲勤守望遇有故或请赈贷或发仓廪又加详焉虑民之不戢也为之教孝弟端士习息争讼除盗贼惩诬黠讲团练寓勇于农以事至者随时剀切诲谕如家人父子又加详焉根于中而不循于外者贤守令也自恃无他不体下情张弛不协者诚不足识不充也视为传舍因为利薮无才如木痹昏庸有才如巧伪柔邪贪酷之类本心既失为民之殃及其身者也呜呼由前之说则为合理由后之说则为不合理为之上者准此以权衡黜陟为地方造一分福即为地方宽一分忧于以挽回元气而感召天和能无望于大人君子之鸿裁匡济也哉
 
卷三十一　内政部五　育才

　　育才说
尝览泰西地舆诸书皆谓欧亚两洲之人为天下最智者是中国之人才固未暇多让泰西也其所以相形见绌而不能与之颉颃者其弊在于墨守耳为今之计宜袪其蛊惑开其聪明不拘拘于牖见使之不为胶柱鼓瑟也可然欲去墨守当自士林始夫中国之士林其自命风雅者诗古文辞且各分其流别曰若是则唐宋若是则汉魏学汉魏者不入唐宋学唐宋者不入汉魏入主出奴积不相能卒之皆归于无用夫汉魏唐宋其间各相去数百年或数千年风气之转移地势之厚薄断非后之人执类书几册所能虚拟也即此一端已可概见故欲革其积习莫如讲求实事今试举最急者数端言之一宜多设科举今中国试士首重八股而士之应试亦朝夕诵讽于是一若惟是可以备干城御外侮也即或主试者稍尚实学亦不过将二三场篇幅加长辞意古质仗石印书之力以侥幸而尝试今宜奏准对策有时务专条维未能遽废文墨亦必将策中所对实力讲求无论天算地舆各学问有能条举精详非由抄袭者即与高第则绩学可得而士气倍奋数十年后有不驾泰西而上之乎一宜重商务夫财出于民民之多财皆由商贾泰西之例无论大家贵族皆必经商故商人极重即下至工人艺士苟制有新式器具有关日用者国家即与以文凭准其独造几年且禁造仿者以故人各研究不惮精益求精又有将创造者之像缩成小影着于所造之物一则严杜伪冒一则广其声名利固独操名亦独擅如是而有不奋励者乎此亦中国所宜仿而行之者也一宜多立学校夫自党庠至国学中国之学校亦綦严矣然泰西无论何等学问皆有考试商务有商务学堂医士有医士学堂其不能贸然问世者以多学堂故也亦惟学堂之多故其通国人民于天下万国之风俗物产无不考究精澈而运往各埠之物率皆易于销售获利而去我中国则不然上既无督责之令下亦鲜创造之能即有制作精巧动人耳目亦不能持久今若除积弊而行新政考求制造敦重商务考取以后给以凭据如有创造新机无力举办者准由国家资助苟能如此我独不可投西人之所欲以收回既往之利乎一宜重医学医之放失在于不加考试中国自古以来医巫并称列于九流泰西则不然余尝询诸西人据云凡学医者识字读书而外须潜心十年或二十年之久始能大成其科有二曰制药之医临症之医二者亦须考列前茅国家给以银牌游历各大医院果有所得始能悬壶于市以应病者否则不能行医即行亦无人过而问也中国之医大半皆读书不就学贾不就乃取市井所售医书一二册诵读年余即行问世其应酬夤缘必百倍于医乃能生涯广远其方必轻描淡写无一关系之药服之无益不服无损者乃始为良其间偶或医好数人即自夸耀传说或上新闻纸告白一若卢扁犹不能望其项背者如此之类弊病不一夫医之为道有关民命岂可与下流同列故中医亦宜重待与士人一例由国家考取屡列前茅而又多所游历见闻开广者始准行道其科亦分贰等否则有良医而无良药如现在之药肆全不讲求尚何能起沈而登席哉此数端者皆中国今日莫急之事所当亟行之者也行之既久才能辈出夫然而国运蒸蒸百废具举外而御侮内而治国莫不有基勿坏以今度之诚千载一时之会也而奈何无及念此者此则草茅下士之所以不能默尔而息也

　　储材论
居今日而为根本握要之图其在育才乎昔者先王知民之不可无教教之不可无序也于是乎兴学校以教之曰辟雍曰成均曰泽宫是为太学乡则立庠州则立序党则立校是为小学侯国皆立学环水如半璧曰泮宫是为国学此立学之制也国学所教者自王世子以及民之俊秀皆得与之而师氏教以三德三行保氏教以六艺六仪有诗书礼乐以广其见闻有干戈羽钥以和其血气有大司乐以掌其教有乐正大胥太师以分其职比年入学中年则考校一年视离经辨志三年视敬业乐五年视博习亲师七年视论学取友谓之小成九年知类通达强立不返谓之大成此造士之大要也乡学所敬者人生八岁入小学教以室家长幼洒扫应对进退之小节二十入大学教以六德六行六艺先圣礼乐君臣上下之大端其所以养而教之也既无学而不备其所以升而进之也更有序而不紊盖自古建学校莫备于周而得士之盛亦莫过于周周之时内则国子之选举外则诸侯之献贡而贡举之名以立然皆以德行道艺教之于平日而后贡之于王廷初无所谓设科较艺者也自汉设科以来条目纷纷不知其几而科目之名以立大抵自汉至隋以前惟行孝廉秀才之科自隋唐至宋明惟行进士明经之科至博学鸿词之名立则尚文而不考行矣至试以经艺律以时艺则所尚者又皆无用之文矣取士以帖括其所取者果何用哉然明初三场之制虽有先后而无重轻非下帷十年读书千卷不能有此三场故自有明以迄国初所得者不少绩学之士迁延以迄于今大率以剽窃为能以声调为贵士之从事于学者诗文小楷而外绝无他长足取夫所贵乎士者所以学成致用固将明习当世之务而为国家之用本幼学为壮行以家修为廷献易所谓形而上者谓之道形而下者谓之器推而行之谓之通举而措之天下之民谓之事业者皆为士者之分内事也今也务为空疏而不求实际以有用之心思有限之岁月尽销磨于无用之地致使中国事事不若人盖不能不叹息教养之不得其法而取人之未得其道也夫古者学校教人之法何如其详且备故上古人才之出于学校者为独盛自学校变而为书院则今之书院即古学校之遗意苟能如安定分斋设课以实学经济相砥砺务为有本有用之学则当学校衰废之余有能补其缺陷造就人才固将于书院重有赖乃无如所尚者皆帖括之学虽有书院卒不能收得士之效是非书院不足以养士也所以为书院者其制有未尽善耳方今中外相通心思才力初非彼智而我愚彼巧而我拙而彼之人才技艺翘然独出而中国瞠乎其不及者教养得失之故也

闲尝默察西国书院规制循循善诱有条不紊实与中国古时学校之法相去不远目论之士高论唐虞铺扬三代往往斥泰西之学为艺学以为不足比数又何尝深窥时势之变而一考其本末也哉中国而欲统古今合中外使积习丕变民听不疑非广设西学书院不为功中国去古既远古时学校之制必不能复莫若就书院之制增修而扩充之明以修书院之规模阴以收学校之功效西学书院之设实为中国目前万不可缓之举京师为首善之地四方观听所系大书院之设自必以京师为宜然考各国设学之初先有小书院而后有中书院先有中书院而后有大书院日本步武西人大书院之设亦在中学生徒成材以后盖九仞之山起于一篑参天之木始于方寸学问之道未有不由粗而精由浅而深者中国目前虽有同文方言等馆而于西学一道尚未深窥门径卒然之间欲建大书院于京师好大喜功终归无补宜于各州县先行设立西学小书院小书院生徒成材之后再于各省设立中书院中书院生徒成材之后而后建大书院于京师以总其成凡经费之所出以及教法之次序班数之升降悉仿西制惟中国成见未融内省腹地尤多隔阂如欲各州县同时设立西学书院经费固难筹措按之民情或多窒莫若于闽广上海天津等处通商口岸风气已开者先行设立则因势利导筹既易而收效亦捷自来善耕者不必其善织善读者不必其善贾一人之心思才力各有所近亦各有所限欲于一人之身兼备众长旁通众艺每多扞格不通之病圣门高弟尚分四科可知求全才于天下古今皆难其人方今欧洲书院之制门分类别所以教之者不一其程所以取之者不一其格所以用之者不一其途故聪明智巧之士皆得就其性之所近各择一途以自立此盖深得陶铸人才之法而与中国分科取士之意正复相同夫用人之道宜严取人之道宜宽上以类为招下以类为从则巨细靡遗泛应各当若仅悬一格以取士则外此者皆无由自见不足以尽天下之人才非法之善者也中国诚能于西学书院实力振兴招之以功名重之以爵禄则不必废时文不必废科举而颖敏智巧之士自能移其心思才能从事于格致气电历算测量之一途以求合乎上之所好如是而人才不见日盛者盖未之前闻当世士夫苟有感于斯言则坐言起行一更空无补之积习不诚中国之深幸哉

　　论储才
自来国家之盛衰视乎人才之兴废方其盛也怀奇抱异之士云集景从以听在上者之驱策夫是以庶政咸理朝野乂安所谓劳于求才而逸于受治也及其衰也正士屏迹小盈廷纲纪废弛冠履倒置以蒙蔽为能事以粉饰为美观因循玩愒日甚一日而国事于是乎不可问唐虞三代尚矣降及春秋管仲相齐兴蜃蛤鱼盐之利以致富行轨里连乡之制以致强成效昭然可论者虽或以杂霸讥之然考其生平所设施尊周攘楚勋名烂然固一代之人杰也盖自王道既衰霸功之而足以救世也久矣以管仲之烈与西国名公卿相较殆可与德之卑士麦克相提并论盖一则释仇怨而拔置臣僚一则由微末而骤膺拔擢虽遭际不同而其赞成霸业则一也大抵混一之世无敌国外患之纷乘虽有人才亦无由而表见四分五裂之世大小相凌强弱相并国家既兢兢焉以御侮为事则怀抱奇才者咸得乘时奋发试观今日之欧洲强大各邦互相箝制殆与春秋战国无异其所谓名臣战将丰功彪炳为世称道者大抵不离乎霸术与春秋战国人才后先相映顾何以同一中国当春秋战国时霸才不少独至今日而不克多觏者岂天之生才厚于古而薄于今欤抑暮气乘之怠气中之阘茸者纷然并进魁伟者裹足不前欤夫才之生于天地间者至不少矣屠沽中有才耕钓中有才林深箐密中又有才患在上之人无以拔擢而造就之则有才与无才等以我中国幅之大人数之多山川灵秀之所锺夫岂无盖世英奇出乎其际而平日造就无方即无以收铅刀一割之效唐太宗以诗赋取士而曰天下英雄入吾彀中其用意可知明太祖袭其故智以制艺取士欲使天下之英才尽汨没于陈言故纸中童而习之白首而不知底止说者谓其深心秘计直与祖龙之焚书坑儒无异其言虽不免过激然颇有至理存焉试问诗赋制艺即使登造极果能有当于世用否虽曰书生中亦有将相才如明之王文成近时曾文正皆以书生而建大勋然此等奇才实由天正未可以此概拟科目中人也要之国之所与立者惟才关系既重则所以培植而造就之者不可不预筹于平日以备异日之用今之与古立国之势不同储才之方亦异虽生尧舜汤文于此日亦不能不略变其方国之所藉以自立者不外富强二字泰西育才之制分门别类条理秩然扼其大要无一不以富强为务如商学艺学矿学兵学格致制造诸学国家特设专官以综理之奖勤黜惰稽察维严用能使有志之士奋兴鼓舞于其中有能自造一器有裨实用者则给以文凭准其专利若干年不许他人仿效遂使人皆知奋不惮殚精竭巧冀以获厚利而享隆名是无怪其制作日新利源日浚也若兵则尤视为安危之所系不惜以全力注之故于船械之制操练之法详加研究必求有以胜人而后已凡泰西各国之盛衰无不于富强决之而考其所以能致富强之故则无不于储才基之中国有可富可强之道而近年以来与彼贸易我货出口之少不敌彼货进口之多以堂堂大国而竟为区区日本所藐视是于富强二字尚不敢自信然见兔顾犬亡羊补牢及今图之尚未为晚考试为储才之要道与其墨守旧习率天下之人而同趋于无用固不如稍变其制试以有用之学武试尤当舍弓矢而专尚鎗炮如有熟娴操法之人即当不次超擢以备干城之寄文武两途不可偏废但重文而轻武则怀奇抱异之士谁肯以习武自见故欲武备日有起色必当文武并重不稍歧视而后人才之为奋兴国势因而强盛此外工艺商务亦当各辟一门使民之秀良者各就性之所近孜孜焉研究于其中行之既久成效昭然复何患国之不富既能以致富为自强之本自能以自强为保富之谋二者固相为表里者也而握要以图则又自培植人才始人才既裕措置可以从心又何必借才异地也哉

　　论储才必期核实
自古以来有天下者莫不以得人为先务故尧以不得舜为己忧舜以不得禹皋陶为己忧此何故哉所以治天下者在人才而所以能得此人才者则在乎预储于平日方能见效于临时从未有仓卒求贤风尘相遇而即能得真才而用之也真才不得而辄抚膺叹息伤国士之不遇嗟任事之无人吁此岂真才之果难得哉亦在乎求才者不预储于平日遂使奇才异能之士掉头不顾其夤缘求进者则又皆伪才而非真才世无真伯乐千里马岂轻出哉间尝盱衡时事览横流而知人才之与国家实有相为维系之机也又尝历世事之丛脞悼干济之无人而窃叹庸庸碌碌营私误公者之误人家国其罪诚不可以擢发计也以中国人才之多赋质之美何尝稍让西人乃一则锢蔽日深一则新机日辟此岂非储才之方有善有不善欤举其大者厥有三端一曰考课徒狃成法也唐虞三代取士以德行周有宾兴之典汉有射策之科唐以后始竞尚科举策论诗赋靡然从风至有明而束缚之以制艺则格律愈卑真才愈汨没而不复出虽其中理学经济代不乏人究之玉韫椟中苟非拂试磨砻终不能去其滓而腾其彩　国朝崇尚科举名臣硕辅间出其中未可谓科目之无人然似此者不过千万中之一二其它童而习之白首而不知变计者不啻恒河沙数幸而文星朗照则秋风得意春苑看花登上第者翱翔禁苑喜溢眉稍其次则膺部选掌丝纶或更捧檄驰驱出宰花县一旦假以事权则向之唔呫哔者至此皆无所用列清班者以雍容揄扬为事铨部务者以奉行故事为能出纳　王命者以循谨称职为良作宰一隅者以明干任事为贵其人自视岂不以为能称其职乎即上之人之视之又岂不以为各称其职乎一有事变则维有束手无策国家之所以朝夕勤求者至此乃不得效铅刀之一割此非徒狃成法之误耶一曰保举之全无真才也古者乡举里选即为保举之法之所自祖顾古人秉性诚悫其所举者虽未必怀奇抱异迥出寻常然其意实无他则所以揄扬而称道之者必有一长可取岂无山林隐逸之士怀才不遇甘以泉石终老而一遇怜才巨眼赏识于风尘之外则其人必朝谢萝夕登华屋所谓高才异等贤良方正者比比然也此国家所以收得人之效而进贤者亦得邀荐善之名也今之所谓保举者吾知之矣国家既下诏求贤凡位列宰辅及部院名公封疆大帅既遇此难得之遭自必踊跃欢欣各举所知以仰答求贤若渴之意然荐贤者平日既未于海内奇杰留意物色则此时举以应诏自难必果系千人之英万人之杰踌躇四顾中选者颇难其人不得已而始以亲旧中之稍有节操或以著书立说自炫者取以塞责其于体国经野之谟拨乱反正之略茫乎未有得也曾何裨于实用乎尤甚者则以奔竞为能以干求为事或奔走王公之门或夤缘津要之路且有丐显者作尺一书为之先容者辟幸进之门广苞苴之路而人才自此不可问矣

一曰捐纳之大坏官常也惟名与器不可以假人有国家者莫不重视名器故能使怀才抱德者各奋于功名此其中实有操纵之机焉鼓舞之妙焉乃不以才德取而以财弊交是直等于商贾之懋迁国体何由而尊仕途何由而肃吾曾见世之捐纳者矣其稍有家赀者立志不大但冀捐得佐贰杂职在省则随班旅见卓立修仪回治则开道鸣锣夜郎自大固自以为一时之荣遇矣其尤甚者则竟有以数万之资历捐至道府大员者初不自计其才之优绌若何遇之否泰若何而一中以利禄之见遂不觉方寸之中峦迭起醉里梦里坐思行想探访某处有美缺若得署事数倍之利也若得实授则获利更厚数十数百万之资不难操券以俟洎乎如愿以偿则气类相感声势相应凡其汲引者必系铜臭熏人凡为屏斥者无非清风满袖自有此辈而仕途遂不可问矣故欲清仕途必先除捐纳捐纳除而后黜陟不同于市道激扬一秉乎至公矣夫储才之不得其法此人才之所以不出也欲救其弊厥有二策一则设学校以广教术也才之蕴于人也犹玉之藏于地也苟非望气以求抱璞以剖磨拂拭去渣滓而发光华则圭璧之才且与碔砆同腐安望其登清庙明堂蔚为国宝哉其于人才亦然人之生也虽有美才岂能自底于成无以教之亦终于废弃焉耳顾教之名虽同而教之实则有异大抵自为教不若代为教分而教不若合而教之之易于造就也所谓代为教合而教者如古时家塾党庠之外更有州序国学规制秩然用能使人皆向学民尽知方所谓自为教分而教者如后世虽有书院之设然徒博造士之虚名而无其实国家但设高科以待其人之自赴不愿入彀者勿强也即有一二新学可启灵明而开蒙瞽者又苦于教之未尽得法用之不尽所长何泥古者多通今者少见所未见则且起而痛诋之以为此吾学之也于是聪明俊伟之士无一不汨没于旧学而新学之悬以为招者如京师之同文馆外省之广方言馆武备水师诸学堂未尝不招人教习然所收者既少则所造就者自不能多若欲多其数以广其成则宜仿古者州序国学之制并旁采西国书院之法由国家宽筹经费招子弟肄业其中其有踰岁不送入学堂者一经察出罪坐家长夫是以无人不学无学不成其教人之法各有等差但学小贸贩或耕种工作者则在小书院略事研究已足自食其力等而上之将欲深求乎天算地舆格致测绘及一切制造有用之学则须由小书院而升中书院再由中书院而升大书院循序渐进无躐等无纷营限以课程策以精进庶成才多而收效广矣由斯道也新学旧学并行不悖庶研经稽古之儒不致叹斯道之中绝而辟新机以求实效者则持之以久贯之以诚二三十年后必有成效可以中国人才之众且智向特患造就无方耳今既有方则人才日盛国势日强自不难操券而俟矣

一曰专责成以收实效也事之所以庞然无纪纷然难理者由于任事者之责任不专故任事之人非不多而求其实能任事者十中不得一二此事之所以日见废弛虽欲振作而无由也夫以一人之心力即有大过人之资亦断不能兼综庶务故必专责以一事乃可使之专心毕力于此不以他务扰其心策之以敏持之以恒何患庶职之不能得人而理哉以古事征之唐虞之世设官分职各有专司不相兼统如契为司徒皋陶为司寇伯夷作秩宗夔典乐之类皆以其所优为者任之初未闻以敷教之事强皋陶以刑名之事强伯夷以典礼之事强夔也是以百职庶司皆能各称其职此唐虞官人之法所以独超千古而人才遂由此而盛庶务亦由此而理也更以西事证之人但见泰西诸国之致力于武备以为胜人者在此而不知其所以能致富强者有其本焉本何在在任人自京邑以至各都会下逮乡里有才可造者既已次第教育自小成以底大成则人才之足以供国用者自必星罗雾集分任庶事而有余用人者既知其才之可任则必专任一事勿以他事相扰即就水师论学生学业既成先上练船习练既精然后派上兵船任以职事无事时量经纬以定远近精测验以避雨风广游历以明水道有事时则于布阵合战之方明攻暗袭之法或以奇而胜正或以少而挫众兵事忽变幻惟胸有韬略而兼有阅历者方能临敌从容不负委任果能如此则统领必上其功于海部积功既多按资授职隆隆日上洊升提督非异人任终其身于水师中绝不烦以陆路之事故责任专而人才自出征之他事莫不皆然此奇才异能之士所以争自濯磨期有当于国家之用也中国则陆路之将可改水师水师之将可调陆路强以所不能而不专任其所已能又如刑部之员可调工部兵部之员可调吏部岂果有兼人之资无事不精故能随处胜任耶正虑其所谓无一不能者乃竟无一能者也伴食贻讥一任颠倒于胥吏之手而莫为之计欲求庶务之振兴岂可得乎今之谈时事者言富言强纷纷建策其言未尝不可采然务其末未探其本终不足以痛除积习力辟新机敢持此说以质诸明体达用之君子

　　论富强之道必以培养人材为本
自中外之市通而富强之术变使天下以兵威揽天下之商利兵商二者其势实相因而成也使不备兵何以守和约使不务商何以裕利源使不以商饷兵何以保大而壮军容使不以兵卫商何以威远而安行旅是故同一兵也筹海重于备陆同一商也出洋利于居华兵商二途皆为及今要务而育才之道尤以变通学术为先今议分大小两学小曰洋文义学大曰兵学院商学院洋文义学如城乡之官义学归州县就近办理延请华人通西文者为教习分四课曰算学曰方言曰舆地曰格物均以浅近者勉厥初基算学如加减乘除分之数稍进以环三径一股四弦五等法方言如英法德俄之语稍进以希音拉音浅法深法等文舆地如洋海山陆之志稍进以邦国疆域古今政俗等考格物如飞潜动植之类稍进以色变形别气分质化等理习学期满录送大学院为兵为商令学生自行具结商学院沿海如顺天江苏等七省沿江如皖鄂等五省凡列入通商口岸者均设大学院聘西人为教习首重商学学分土货客货制造税则四项次及矿学艺学等术院中设有总办提调并汉文教习按期考课章程如同文馆至兵学院则可无庸另设北洋附入天津武备学堂南洋附入江南水师学堂惟推广堂舍添派提调教习而已学成由南北洋通商大臣或派入练船或派入税关或派入船政铁政制造招商等局厂如有明白军机通晓时务者区别文武照军务保举章程奏请升阶充补兵船将佐商局总办进而上之授以滨海沿江实缺文武各员更有杰出使才由总理衙门请　旨简放试思英使阿尔各巴夏礼一系医生一系商人彼国倚之若腹心为外洋使臣中矫矫者可知何地无人何途无才特在当局者之悬格以招耳然　国家之治兵商也求实事不尚虚文勤远图不拘近请为之进二议一曰广游历以壮声援夫海军之设也选将练兵原欲远驾长驱以备海军大用若敷衍差操往来迎送仅为看守门户不令越雷池一步者非计之得也今议于操演驻防而外分往各国游历每船并派学生驾驶十名管轮十名为额外学习设外洋有事可作壁上观以资游历并听出使大臣就近调遣藉以保护商民庶一举而数善备矣期以次年更调驻守之军出洋循环迭运则于各国之水道浅深程途远近隘口险夷防守疏密兵力厚薄无不审悉于胸中归而笔诸书以示来学二曰开洋埠以收权利计自通商以来洋船贩载取赢于我岁必数千万金今议总理衙门照会驻京各国公使凡在外洋通商大埠许华人自立公司或将招商局推广及之一应贩载事宜首重赋税进口货物值百抽五即以其道还治其人洋人设有阻挠据理直争期在必行务使华货根源不得稍受病害凡我之出口货均照洋税定頞如欲运入别口腹地者除正税外亦完半税以抵沿途一切厘金务使体恤商情不得稍畸轻重至工艺制造等项由　国家明定科条凡有独出心裁者准其领照独自造作或十年或二十年他人不得挠夺务使激劝商人不得稍事裁抑并派学生分往中外商埠使之一气联络且将各埠互市情形随时电达事事争先不落人后如此经营十年商务犹不蒸蒸日上者吾不信也论者谓国富兵强外交自固似也然自强之道自此始争长之道不于此终盖有事则遣我兵轮封彼海口为先发制人之计是封之即以抑之也无事则与彼互市不必耗散我国货流出我金钱盖将我无用之物取彼有用之财是市之即以弱之也故曰富强之道必以培育人材为本也

　　宜仿西法以培人才论
天下之学不兴则天下之才不成天下之才不成虽圣人无由致治此不易之说也今之筹时轴者动曰财未富宜思所以富之兵未强宜思所以强之而不知今日之务盖莫急于培人才人才兴则百事举而财与兵自足矣何富与强之足筹顾培之之道亦极难矣骛其名而不求其实则无益泥乎古而不达乎今则不济　国家设立学校择天下之俊而秀者岁进数千百人学校之外各邑设立书院又不下数千百所月有课岁有饩其所以培人才者似亦至矣然而于今数百年卒未闻有征实大效而士习且因而日下者其故何欤非所谓骛其名而不求其实泥乎古而不达乎今之为乎故窃又以为为今之计中国欲图富强势不得不亟培人才而欲培人才势不得不亟师西法盖尝考之西国学校其名不同而其所立之课大概共分五等曰孺馆曰蒙馆曰经馆曰书院曰太学孺馆专为婴孩而设所学止于认习字母反切字音记识数目口授典故而已所谓蒙馆者馆规较肃课业加多读书作字之外并习地球图说各国史记笔算初阶等学至于经馆则仍讲求各国史记而兼习函札作论算数格化等学在蒙馆学有端倪年在十四五者始拔入此馆在此馆四五年学有成效始拔入书院太学书院与太学虽有区别而课程有相同者大约分为四年迨古今文学熟谙之后即须研究测算天文格化等学间有讲解万国公法富国策性理诸书者书院课程既满即由太学考试奖以功名盖谓知弟莫若师也各学教习各教各学恒以百计生徒亦恒以千计其中虽不无有名无实者而设学既多成才自易所习者类皆有用之学则所成之才自不至如中国之所学非所用所用非所学矣故中国欲培人才亟宜仿而行之于各州邑设立三等之馆四五所而每省设一书院京师设一太学所习之课三等之馆宜专以中国之经史诗文为急书院太学始亦以万国公法富国策性理测算格化天文等学为大宗而旁及于中国经史百家之书学之成者亦即由太学教习考试斯所学者既务于实而所取者复得其真诚如是也二十年之后中国之人才焉有不蔚然而起者乎顾或曰设立各馆动需巨万各馆既立之后置机器以备各学之征验藏书籍以供各生之观查一切又须数十百万方今帑藏空虚此将何筹乎窃又尝反复思之而得措置之法二矣一曰更改书院一曰捐敛富民孟子曰为高必因邱陵为下必因川泽明乎事贵能因功成斯易也方今各处书院多者每邑五六所少者亦二三所堂舍既新园庐既旷而其所以饩诸生奖赏优异者又皆各有常之可措苟因其屋而修饰之增损之因其而筹办之添补之不亦可为各馆之一助乎至书院之不足然后以兴学之关系效验显示民间劝富者随力捐助或如西国之例捐其利而偿其本彼富者既乐于子弟之有所就学又迫于公议之无可推诿自必乐善好名踊跃捐凑由是而为之设司事为之立清册凡书院之不足者一切皆以补之众力所资成功亦易行之数十年资本日多则收利益广吾恐始之所虑为不足者继且日见其有余复何帑藏之足忧哉夫不达乎今者不足与语古动泥乎古者不可与论今予今之说盖将合古今而筹之者也而世必有病其蔑古者呜呼今之泰西非即古之三代乎今之泰西之政非即古之三代之政乎世有君子可以览矣

　　造就人才与制器利用同原论
衣吾知其为身谋也履吾知其为足谋也水之有舟陆之有车吾知其为任重致远谋也西国之衣之履之舟车制虽微有不同然而各适其用则无乎不同也取西国之衣履舟车以中国制度稍为变通之亦未尝不适于用西学何独不然衣履舟车其小焉者也人苟有身而能不与衣谋有足而能不与履谋有任重致远之事而能不与舟车谋始可以鄙夷西学何也今天下一通商之天下亦一战争之天下通商之所需者制造之学开矿之学其大端也否则不合用争战之所需者阵图之学测量之学其大端也否则亦不合用人第辨所学之合用与否可已何得因其为西学而遂异视之耶今试就浅而易见者论之市间通行曰洋纱曰洋布曰报时表报时钟以及一切淫巧奇丽诸玩具既已通商即不能因其为西制而禁绝之而士君子亦未尝因其为西制而唾弃之盖以其适于用也因适用之故而销路日广中国亦遂有仿而行之者各物虽由西法脱胎而来其适用则与西制无异但见其获利而已未见其受害也我纵不仿制民间日用咸取诸西国不成一绝大漏乎卓识者有鉴于此因小以及大遂有矿务制造织布电各局之设过其门者但赏其规模宏远而不知其几费经营其创建之初何尝无人焉从而掣其肘迄乎大功底定又但见其获利不见其受害前此之作梗者今且降其心以相从此又何哉诚以各局之日起有功皆适乎用云尔仆曩谓制艺误人实因制艺不适用耳何尝谓圣经贤传皆当束诸高阁论者不察遂有疑仆言之过激者夫通经所以致用为问今之长于制艺者其果能通一经否制艺之与经传判若两途其相去不可以道里计又制艺之孰优孰劣亦甚无凭功深养到而被抑牛鬼蛇神而获隽不知凡几幸而举于乡矣幸而春闱又捷矣莫不自以为投时利器诩诩然口与心商谓某也于制艺于诗赋于卷折类皆揣摩有独得之秘苟有用我出其绪余已足震世而骇俗于是侈然自足自问不知当居何等及乎朝考之后遂有内用外用词林三途其内用之归部属者仍须从新学习部务其外用归知县者仍须从新学习吏治下至胥吏不得挟曩习之制艺诗赋折卷以傲之成名必在中年前此之心血消磨终归无用后此之年华有限而衣食之谋又将起而耗其有为之心志而泯泯者遂没世矣其得入词林者长安居大不易意在得差试差不能丰收六年得试差一次尚恐不敷旅费学差非大力者负之以趋不能如愿以偿尝见有十年不得一差金尽裘敝不得已就数金之教读馆者近遂有前五科老翰林请以知府外用之某某又有由部属考取军机榜下不愿入翰林改归原班仆之谱兄某此君本科会魁覆试一等二名殿试二甲三名词林可操左券竟弃而不取词林之不足重或亦变通科举之兆欤由翰林而外放道府总在二十年以外部员外放亦如之既外放矣任内一切多非素习不得不仰仗幕友间有力图振作者而其年已老旁观从而计其生平由生监而举人而进士而或词林而或部属而或道而或府所历之境如梦如幻又从而考其所学由考卷而墨卷而诗赋卷折而部务而吏治所习之艺又杂而不纯此其人无益于国家也明矣无益于国家是为无用人也

欲成一有用之人必自幼学始必自幼学不习制艺始用以布告天下之凡为父兄者其子弟上五岁以前读经读史以明训诂之原揽治乱之要为主十六至二十此五年中或专习一经或习外国文字或习测量或习地理或习阵图或习制造或习部务或习吏治五年必须习成一艺不得浮幕浅尝不得夸多斗靡二十岁以前最有用之心力庶几不至虚耗或者曰子既以适用之学勉人力劝人废制艺而习外国文字习测量习地理习阵图习制造习部务习吏治使天下之人之习今而后悉如吾子所期望岂不甚善其如不合于应试何不合于应试是亦无用之学也仆闻之首肯者再于是为之默而筹妄为议因下一转语曰制艺可废科举不可废其说曰何拟请嗣后科举稍为变通旧制改为两场头场各就所习者试以三题二场策题五一史学二商学三备荒四圜法五田赋中式之后凡习西学者派往各书院各学堂充当教习三科后准充作乡会试同考官各局总办以及出洋随员总理衙门章京均于此其选其习本国部务者则分部习本国吏治者则外用其经学专门名家者则入词林不必论其书法之佳否至升迁之例则较前设法疏通之临场申明怀挟之禁以期拔取真才赴部投卷特例得声明向习何艺或兼习某艺注明卷面似此不过稍变成法而拔一人得一人之用利赖实非浅鲜至于武试之弓箭刀石亦不合用有请易以枪炮者与仆意见相同仆更有请者习武各童宜先隶军籍或归海军或归陆营任人自择延明师为之教习必须所学有成始由营帅给以文凭赴试平日与兵丁一律操练三年一科頞仍其旧有事之秋即择其识艺俱优者派充千百总诸职纵仓卒成军亦与一无可恃者有别又复为之限制不在海军出身不得充战舰管带不在陆营出身不得充陆军统领制度既定不患天下不就我范围各处书院书馆亦必靡然从风蒸蒸日上以仆论之中国人民心思才力原不弱于西人更有半世青灯频年康了而朝考夕稽披吟不辍者好学之笃于此见一斑即就吾粤而言一先生坐拥皋比或数千余人或数百人或数十人谓之大馆文风之盛超轶前代倘兼习西学不出十年必有可观纵不驾西人而上之亦足聊固吾圉际此时事孔棘立说者总须实事求是不宜泥古鲜通虚言无裨实用甚无谓也停捐例罢厘金确是正本清源之论仆岂不知但现在库支绌既不能于捐例厘金之外为国家别创一筹饷之法停捐罢厘不如姑从其缓留作后图孔子圣之时者也抑又闻之识时务者为豪杰时之为义大矣哉再者此次急于议和实因旅顺威海先后不守北洋无险可恃海军战鉴又片帆不返倭寇势将扰我　神京犯我南洋维时都城戒严亦已数月兵连祸结殆无了期　皇上民命悯兵凶于是不得已而下议和之诏今和局初定规复海军自是要图昨仆以此为言幕客某闻而色变谓前此浪掷千百万帑金前车不远一误岂宜再误滔滔清辩惊其座人仆默然久之俟其辞毕微叩以战争者天下之常局王公设险以守其国自古已然今一蹶之后不思再举既不设海军则炮台亦可不筑何异开门揖盗推而制造矿务织布电线各局无一而非西学逞其雄论凡已成者均无不可裁更无论已成未扩之铁路矣持论虽别有见地其不合用何客无以应仆亦拂袖而入虽然规复海军固是要图苟不变通科举造就人才他日有利器无用人客言不幸而中一误再误今日谓西学必不可行者皆有所借口此后遂将不敢一人再以改习西学之说进而吾道其孤矣言念及此不觉心冷如冰为之掷笔三叹

　　采西学议　　　　　
冯桂芬

传称左史倚相能读三坟五典八索九邱孔安国曰九州岛之志谓之九邱诗列国十五风之康成谱序云欲知源流清浊之所处则循其上下而省之欲知风化芳臭气泽之所及则旁行以观之孔子作春秋有取于百二十国宝书伊古儒者未有不博古而兼通今综上下纵横以为学者也顾今之天下非三代之天下比矣周髀算经有四极四和与半年为昼半年为夜等说后人不得其详周礼职方疏神农以上有大九州岛后世德薄止治神州神州者东南一州也驺衍谈天中国名曰赤县神州中国外如赤县神州者九当时疑为荒唐之言顾氏炎武不知西海夫西洋即西海彼时已习于人口职方外纪等书已入中国顾氏或未见或见而不信皆未可知今则地球九万里莫非舟车所通人力所到周髀礼疏驺衍所称一一实其地据西人舆图所列不下百国此百国中经译之书惟明末意大里亚及英吉利两国书凡数十种其其述耶稣教者率猥鄙无足道此外如算学重学视学光学化学等皆得格物至理舆地书备列百国山川阨塞风土物产多中人所不及昔郑公孙挥能知四国之为子产能举晋国实沈台骀之故列国犹有其人可以中华大一统之邦而无之乎亦学士之羞也今之习于夷者曰通事其人率皆市井佻达游间不齿乡里无所得衣食者始为之其质鲁其识浅其心术又鄙声色货利之外不知其它且其能不过略通夷语间识夷字仅知货目数名与俚浅文理而已安望其留心学问乎惟彼亦不足于若辈特设义学招贫苦童稚兼习中外文字不知村童沽竖颖悟者绝少余尝于吾乡塾义垫中物色异敏之士数十年无所得而又渐染于夷场习气故所得仍与若辈等今欲采西学宜于广东上海设一翻译公所选近郡十五岁以下颖悟文童倍其廪饩住院肄业聘西人课以诸国语言文字又聘内地名师课以经史等学兼习算学一切西学皆从算学出西人十岁外无人不学算今欲采西学自不可不学算或师西人或师内地人之知算者俱可

闻英华书院墨海书院藏书甚多又俄夷道光二十七年所进书数百种存于方略馆宜发院择其有理者译之由是而历算之术而格致之理而制器尚象之法兼综条贯轮船火器之外正非一端如历法从古无数十年不变之理今时宪以乾隆甲子为元承用已逾百年渐多差忒甲辰修改墨守西人旧法进退其数不足依据必求所以正之闻西人见用地动新术与天行密合是可资以授时又如河工前造百龙搜沙之器以无效而辍闻西人海港刷沙之法甚捷法用千匹马大火轮置船旁可上可下于潮退时下其轮使附于沙而转之沙四飞随潮而去凡通潮之地皆宜之黄河水性湍急更无处不宜自下流迤逦而上积日累月锲而不舍虽欲复由地中行之旧不难此不持黄河可用北河亦可用即南运河徒阳等处亦可用且东南水利久不治数日之霖积月不退宜于通潮各海口如法浚之使下流迅驶则上流虽不浚而自有一落千丈强之势可收事半功倍之效是可资以行水又如农具织具百工所需多用机轮用力少而成功多是可资以治生其它凡有益于　国计民生者皆是奇技淫巧不与焉三年之后诸文童于诸国书应口成诵者许补本学诸生如有神明变化能实见之行事者由通商大臣请　赏给举人如前议中国多秀民必有出于夷而转胜于夷者诚今日论学一要务矣夫学问者经济所从出也太史公论治曰法后王本荀子为其近己而俗变相类议卑而易行也愚以为在今日又宜曰鉴诸国诸国同时并域独能自致富强岂非相类而易行之尤大彰明较著者如以中国之伦常名教为原本辅以诸国富强之术不更善之善者哉且也通市二十年来彼酋之习我言语文字者甚多其尤者能读我经史于我　朝章吏治舆地民情类能言之而我都护以下之于彼国则瞢然无所知相形之下能无愧乎于是乎不得不寄耳目于蠢愚谬妄之通事词气轻重缓急辗转传述失其本旨几何不以小嫌酿大夫驭夷为今天下第一要政乃以枢纽付之若辈无怪彼己之不知情伪之不识议和议战汔不得其要领此　国家之隐忧也此议行则习其语言文字者必多多则必有正人君子通达治体者出其中然后得其要领而驭之地理全志作于癸丑年书中于日本国记其欺侮亚墨利加触石渔船时思报复于安南国极恶其讥防之严榷税之重于缅甸国亦有胥吏横征之怨未几日本安南皆有兵端可见彼国书不可不观若能知其未译之书所得必倍多绥靖边陲道又在是如谓六合之内论而不议封故见而限咫尺恐古博物君子必不尔也

　　酌议同文馆章程疏总署王大臣
窃臣等前因制造机器火器必须讲求天文算学议于同文馆内添设一馆招取满汉举人恩拔副岁优贡生前项正途出身之五品以下京外各官考试录取延聘西人在馆教习并声明一切章程俟奉　恩允准后再行详细酌定奏请施行等因于十一月初五日具奏奉　旨依议钦此钦遵在案臣等伏查此次招考天文算学之议并非矜奇好异震于西人术数之学也盖以西人制器之法无不由度数而生今中国议欲讲求制造轮船机器诸法苟不藉西士为先导俾讲明机巧之原制作之本窃恐师心自用徒费钱粮无裨于实际是以臣等衡量再三而有此奏论者不察必有以臣等为不急之务者必有以舍中国去而从西人为非者甚且有以中国之师法西人为深可耻者此皆不识时务之论也夫中国之宜谋自强至今而已亟矣识时务者莫不以采西学制洋器为自强之道疆臣如左宗棠李鸿章等皆能深明其理坚持其说时于奏牍中详陈之上年李鸿章在上海设立机器局由京营拣派兵弁前往学习近日左宗棠亦请在闽设立艺局选少年颖悟子弟延请洋人教以语言文字算法画法以为将来制造轮船机器之本由此观之是西学之不可不急为肄习也固非臣等数人私见矣或谓雇赁轮船购买洋枪各口均曾办过既便且省何必为此劳绩不知中国所当学者固不止轮船枪一事即以轮船枪而论雇买以应其用计虽便而法终在人讲求而得其源法既明而用将在我盖一则权宜之策一则久远之谋孰得孰失不待辩而明矣至以舍中法而从西人为非亦臆说也查西说之源根实本于中术之天元彼西土目为东来法特其人性情缜密善于运思遂能推陈出新擅名海外耳其实法固中国之法也天文算学如此其余亦无不如此中国创其法西人袭之中国傥能驾而上之则在我既已洞悉根源遇事不必外求其利益正非浅鲜且西人之术我　圣祖仁皇帝深韪之矣当时列在台官垂为时宪兼容并包　智周无外　本朝掌故亦不宜数典而忘六艺之中数居其一古者农夫戍卒皆识天文后世设为厉禁知者始鲜我　朝康熙年间特除私习天文之禁由是人文蔚起天学盛行治经之儒皆兼治数各家著述考证具精语曰一物不知儒者之耻士子足不出户举目见天顾不知列宿为何物亦足羞也即今日不设此馆犹肄业及之乎悬的以招哉若夫以师法西人为耻者其说尤谬夫天下耻莫耻于不若人查西洋各国数十年来讲求轮船之制互相师法制作日新东洋日本近亦遣人赴英国学其文字习其象数为仿造轮船张本不数年后亦必有成西洋各国雄长海邦各不相下无论矣若夫日本蕞尔国耳尚知发愤为雄　中国狃于因循积习不思振作耻孰甚焉特因期至其人将来或可突过其人今不以不如人为耻而独以学其人为耻将安于不如而终不学遂可雪其耻乎或谓制造乃工匠之事儒者不屑为之臣等尤有说焉查周礼考工一记所载皆梓匠轮舆之事数千百年黉序奉为经术其故何也盖匠人习其事仆者明其理理明而用宏焉今日之学学其理也乃儒者格物致知之事并非强学士大夫以亲执艺事也又何疑乎总之学期适用事贵因时外人之物议虽多当局之权衡宜定臣等于此筹之熟矣惟是事属创始立法宜详大抵欲严课程必须优给廪饩欲期鼓舞必当量予升途谨公同酌拟章程六条缮呈　御览恭候　钦定再查翰林院编修检讨庶吉士等官学问素优差使较简若令学习此项天文算学程功必易又进士出身之五品以下京外各官与举人五项贡生事同一律应请一并推广招考以资博采

一请专取正途人员以资肄习也查天文算术义蕴精深非夙知勤学用心之人难以渐窥底蕴与专习外洋语言文字之学生不同前议专取举人恩拔副岁优贡人及由此项出身人员今拟推广凡翰林院庶吉士编修检讨并五品以下由进士出身之京外各官俾充其选缘该员等研经有素善用心思致力果专程功自易服官者由京外各衙门保送未仕者取具同乡京官印结及本旗图片径赴臣衙门具呈由臣衙门定期试以策论等项考取送馆学习其各省保送人员程途远近不齐难以久候应俟咨送到时陆续考试以免耽延至京外各衙门咨送此项人员务须择其年在三十以内者方可咨送如有平日讲求天文算学自愿来馆学习藉资印证以精其业者其年岁亦可不拘

一请饬各员常川驻馆以资讲习也查成事必由居肆力学务在亲师本馆留学各员必须朝夕在馆讲习问难方可积渐见功若朝出暮归往来蹀躞则晨夕之荒功不少而心思亦因以不专今议在馆学习人员无论京外均一概留馆住宿饭食由臣衙门备给其出入由该馆提调设立号簿随时登记以便稽查至各本衙门如有应送差使以及考试等事仍准照旧办理以期两不相妨

一请按月考试以稽勤惰也查在馆学习人员果能专心致志自可日起有功惟其功勤惰之分亦必随时考察用资策励今议俟该员等学习半年之交按月出题考试一次由臣等亲加校阅分别甲乙优者记功劣者记过功过分而勤惰见相形之下奋勉益生

一请限年考试以观成效也查三载考绩　朝廷课吏之方诚以功力积至三年优绌无不立见今议每三年举行大考一次分别等第高等者立予奏奖并酌量差遣试用下等者照常学习俟下考试再行察看
  </div>
  <div class="pagination">
   <a href="皇朝经世文统编_page97.html">
    上一页
   </a>
   <span>
    ...
   </span>
   <a href="皇朝经世文统编_page93.html">
    93
   </a>
   <a href="皇朝经世文统编_page94.html">
    94
   </a>
   <a href="皇朝经世文统编_page95.html">
    95
   </a>
   <a href="皇朝经世文统编_page96.html">
    96
   </a>
   <a href="皇朝经世文统编_page97.html">
    97
   </a>
   <span class="current-page">
    98
   </span>
   <a href="皇朝经世文统编_page99.html">
    99
   </a>
   <a href="皇朝经世文统编_page100.html">
    100
   </a>
   <a href="皇朝经世文统编_page101.html">
    101
   </a>
   <a href="皇朝经世文统编_page102.html">
    102
   </a>
   <a href="皇朝经世文统编_page103.html">
    103
   </a>
   <span>
    ...
   </span>
   <a href="皇朝经世文统编_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
