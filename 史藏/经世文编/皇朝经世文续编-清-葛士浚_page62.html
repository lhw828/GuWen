<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 62 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 62 页/共 103 页
  </h1>
  <div class="content">
   周金章
本道奉督尹宪札委督办顺天畿东团练业经通饬东路各州县遵照在案查团练与保甲相为表里保甲既就即团练亦成自来除暴安良之法莫善于此畿东各州县逼近海滨现值敌氛未靖河冻将开虽各海口防守已严无虑敌舟拦入但当风鹤讹传难保无游勇奸民乘机窃发凡尔各邑绅民亟应编保甲以成团练内以保自己身家即上以慰　九重宵肝今与尔绅民约无论在城在乡除家无长丁者不计外户出一人人备一械每十户为一牌设牌首一人蓝旗一锣一灯一十牌为一甲设甲长一人白旗一锣一灯一十甲为一团设团总副总各一人红旗二锣二灯二无事则昼夜逻察严绝窝藏匪类之家有警则远近同心联为众志成城之势一处鸣锣万家接应有盗必获有匪必除如是则保甲就而团练亦成可以助官军之威可以慑敌人之而仍是为尔绅民各保身家其城乡殷实之户只须酌量捐赀在本团内添制枪械铜锣为数无几此外并不另有苛派强令为难又何惮而不为耶为此示谕尔绅民人等一体知悉自示之后果能实心实力将保甲团练迅速办成旗械一律整齐技艺各皆嫺熟历久罔懈愈练愈精除由本道于巡阅时酌发犒赏外更当详请大宪分别赏给匾额功牌其尤为出力功绩卓着者并请从优　奏奖决不没其勤劳倘敢此推彼诿日久无成或阳奉阴违虚应故事甚或违抗官长欺压乡邻本道惟有执法从事分别惩究决不姑宽须知此次团练系奉　旨举办如有违误厥咎匪轻各宜凛遵毋违特示
附开规条
一团总副总甲长由地方官给谕须择素行端正身家殷实者为之牌首由团总等派定开单送官备案
一城乡各团皆用千字文编列字号各从宇宙日月字编起
一团总副总用三角红旗宽阔七尺前书某州县某城乡某字团中大书团总或副总姓氏甲长用白旗宽阔六尺牌首蓝旗宽阔五尺书明某州县某城乡某字团第几甲第几牌某姓字样
一黑夜有警各举竹丝高灯用长竿悬挂团总副总之灯围圆五尺甲长四尺牌首三尺两面皆大书某姓字样
一各牌有缺少铜锣者由本团内较富之户捐给旗灯须费无几器械不拘何式应归各牌自行公制如富户能捐备火枪归公者分别多少记奖
一各牌内互相查察不准窝留匪类徇隐者连坐诬陷者即以所诬之罪罪之
一各牌内盘获奸匪交由团总副总问确送官不准擅加刑戮
一僧道寺院及寄籍之户一律编入保甲
一饭店客寓各立专簿按日将歇寓各客姓名籍贯年貌行业登注明白就近送团总或副总甲长处查核该团总等随即亲往点验果与簿载相符在本客名下加戳准留如有身带凶器形迹可疑并无护照保人者即时屏逐仍于簿内注明每届月终将簿送官备查
一地方官将团总副总甲长谕定后即责成分查户口造册送署该地方官即日亲诣复查一面刊刷十家牌填注盖印发各牌首门口悬挂一切胥役人等不准向各户索取分文如违立提严究
一团练操演每月由团总副总甲长各看一次牌首须朝夕训练不限日期
一团副总甲长牌首人等由官谕定后限五日内将旗械锣灯一律备齐呈请地方官禀请本道巡阅
以上各条一体遵照如违严究
　　民团论　　　　　　　　　　　　　　　　　　　　　　　　　　　
葛士清
团练乡勇四字每字各有实义办此者能名副其实乃有利而无害团则声势气谊皆宜固结练则进退击剌皆宜讲求乡则取土着之人而客籍流氓不得与勇则取壮健之士而老弱疲病不得充否则练而不团临事将各顾而不足恃团而不练临事将乱次而不足恃乡而无勇必至遁逃恐后而不足恃勇而非乡必至游勇客匪杂处而害更无穷夫临事各顾临事乱次临事遁逃祗无益于扞御无济于时艰耳至游勇客匪杂处其间是直揖盗而登之堂室授之器械害将有不可胜言者幸外患之未至则若虎狼酣豢于卧侧暂且驯伏一旦有警而肘腋变生噬脐悔无及矣故四字中乡字尤亟窃谓团勇必团土着投充必得的保然犹有虑焉比年来人心好乱乐祸到处皆然即土着之民亦尚未足深恃必择结实可靠之营勇穿插其间如团勇三百人则参以营勇一百人平时训练既有所取法而其中有桀骜者亦遂得所钤束而不敢萌他志至统斯众者有分有总亦宜就营员中简任之俾申明纪律严定赏罚以兵法部勒盖取其与营勇相习得以检制营勇者检制民团也若夫梭巡布置则地段不得不分呼吸仍须一气是在知兵之营员按法教之而已
现就上海城内团练可略仿营制而变通之每十人为一队洋枪四人长矛二人大刀二人短刀二人每队设队长一人每五队为一团设团长一人书写一人团长亲兵四人书写随从一人巡更二人置马二匹马夫二人一以供团长乘坐一以备探报之用集成五团分前后中左右号衣上标明团前营团后营团中营团左营团右营并于左方标明枪队矛队大刀队短刀队右方标明本勇姓名旗分五色中黄前红后黑左青右白屯聚之处就城内地段之前后中左右分之中营在县署前左则近大东门右则近西门前则近南门后则近北门中营设团总一人五团均归节制设团总亲兵四人添设团总坐马一匹马夫一人每日午后统至空旷之处演包抄分合之法夜间每鼓每团抽队轮巡即以此法行之其团勇名籍当注明年岁面貌居处及保人姓名团勇应募时试以刀石并传齐各段地保证明居处籍贯确系土着然后入册其参用营勇钤束可请现在驻防湘军统领暂拨每队多则四人少则二人俟训练有成可仍归原伍
　　保甲论
葛士清
民团之设所以防内有奸宄也而奸宄之来必有窝藏之地不绝其窝藏而徒恃民团以巡之将我东而彼匿于西我西而彼匿于东巡者自巡其如奸宄自在何夫塞水必于其源拔木必于其本保甲者所以塞奸宄之源而拔奸宄之本也窃谓地方除着名绅富及世家大族外凡居民铺户皆当实力清查其茶坊酒肆及烟间则更当于夜间行抽查之法或早或晚勿拘其时俾不得窥测而趋避查时按照门牌如多一人即行拿讯如此则奸宄无所容而内忧庶可绝乎其有不得按门牌以清查者则隙地之潜藏是也如上海城内西南隅固多隙地易生伏莽然果能实力稽查亦不难便之绝道在按段责成地保而密遣亲信之人觇之如有伏莽立即擒治而坐地保以讳匿之罪度奸宄亦无所容矣
城内茶坊酒肆烟间不一而足宜预先出示限以每晚至几点钟一律关闭届时可先查其已关与否再隔一二点钟则抽查其人数多少较门牌若何以知其有无窝匿
　　渔团条例示　　　　　　　　　　　　　　　　　　　
苏松太兵备道邵友濂
臣此次亲驻镇筸体察情形酌筹控制有正摺内所未敢尽叙者谨再缮片为我　圣主陈之缘镇筸地方在万山之中其人膂力刚强而性情剽悍用之于制敌实能奋勇争先聚之于平时难免恃强生事驾驭之法本较别处营伍为难又自苗疆设立屯防以后民闲田产丈出归公专靠钱粮以资养赡所以凤凰厅一隅之地而兵丁练勇合计有五千余名之多视他营不啻数倍在当时原为慑服苗起见今苗民久经安贴而营屯转成积重之形明知兵勇太多而碍难裁减若辈聚集一处角胜争雄偶有藉端则此倡彼和若不遂意即逞忿忘生皆已习为固然恬不知怪此次经臣抉其病根大加训饬晓以利害祸福尚知感激涕零但易感者其心而难移者其性是以控驭之法不厌求详臣检查上年挟借案内钦奉　上谕有人奏苗疆善后事宜一摺着讷尔经额裕泰杨芳会同详悉妥议具奏等因钦此查原奏内有将练勇分拨三厅安置以散其势之语此论本极扼要惟因纷纷移驻转恐启其疑惧之心而携带家口盘费尤多更无所出是以讷尔经额等仍请暂循其旧臣窃思分散之法与其勒令移驻强以所不甘何如随时差遣予以所甚愿盖该处人情粗鄙以有利为喜以有事为荣其受病在此其得用亦在此即如征调出师在别营视为畏途而该处趋之恐后若寻常差使于应得钱粮之外加给薪水盘费其踊跃更不待言又其一家父子弟兄同在行伍者甚多经臣逐一查明密记底册凡一家有数人食粮者俱暗抽一人出外差遣使之各有瞻顾仍不明示章程如各卡堵缉私盐各属访拏匪犯之类皆其所优为者此往彼还络绎调派似节无形之移驻而自然之分散也现已试行派遣皆甚乐从臣仍随地随时严密查察如有未能安静借端生事者立予重办不稍姑息似亦控制之一道其在本处则专恃该管镇道约束有方臣在彼详细稽查镇筸镇总兵杨芳辰沅道王简现办营屯事务皆能秉公克己甚洽舆情就目下观之实属十分安静臣仍谆嘱该镇道总须恩威兼济严而不失之刻宽而不失之滥始可常服其心至该处山田硗瘠者多收成本薄而又路途险隘与别处米谷不通今年雨水调匀堪称乐岁倘值年成荒歉各兵勇事蓄无资即难保其尽能安谧查从前该处储备银谷历因屯田岁租缺额各项经费不敷遂致逐渐借支无多存贮经调任抚臣裕泰　奏请清查缘款目纷繁尚未结报现在饬催该道赶紧查明不许稍有含混其应如何筹补之处容再会同抚臣讷尔经额设法筹画另行　奏办
又查该处民人近日传播谣言谓嘉庆初年民田蹔令归公原许于三十年之后仍还民产此时年数已过应请归还并有欲候臣到之时联名呈恳者臣一得访闻即先饬查何人倡议严行拏究于是其风寖息臣复于放告之时将此事广为宣谕以从前苗匪四出焚杀伊等田产多为苗占即未占者亦不能耕种无非四散流亡任其荒废若不团练丁勇何以戡定顽苗若不均出屯田又何以养赡丁勇岂可于安常处顺之后顿忘同仇敌忾之心转欲自撤籓篱甘寻覆辙该民人等皆无可置喙惟是此等谣言易动乡愚之听臣仍谆饬该镇道严密查禁倘再有以此议煽惑平民者即须严拏究办总之镇筸为苗疆最要之区而距臣所驻之武昌省城将及二千里边防关重实有鞭长莫及之虞惟当时刻留心并责成该镇道务将一切情形随时据实禀报以凭察夺至该镇杨芳原籍贵州松桃厅距镇筸仅百余里于该处民情土俗洞悉无遗上年镇筸兵勇戕害委员苏清阿经杨芳在籍闻知即赴交界防范所全颇为不少此次臣至镇筸接见该镇据称年老耳沉恐不足以副　圣慈委任臣见其精神步履均属健旺并未衰颓惟听言稍多之际闲有一二听得不真不过再与述说一番似无妨碍其于湖南全省营伍皆曾统辖而苗疆尤资得力自在　圣明洞鉴之中此外两省提镇臣巡阅所至皆已屡经接见查湖南提督薛陞久历戎行虽年越七旬而精力极健在出师自属老手若论平时营务固不至废弛亦未见振作似不及湖北提督罗思举之认真罗思举出身虽非正路而在湖北提督任内历十二年操守甚清能自刻苦地方文武异口同声其所教演杂技皆有裨军营实用而制造伤药疗治疮疽尤为着效士卒民人之疾皆手治之故感激者多该提督自去冬病后差瘦于前然见其上马登山仍极轻便询知常时在署两尚系铁条其习劳不倦如此似营务不至废弛至总兵中如湖南永州镇崇福年力正强办事颇有才干可资整饬绥靖镇明海外貌似属钝拙而营务却甚认真现虽六十六岁精神尚能贯注此次臣考校湖南营伍该镇所辖之兵技艺最见出色是该镇洵堪胜任惟此后精力何如仍须随时察看又湖北郧阳镇满德坤本年进京　陛见回任未久其人材本属出众虽年逾六十而勇锐之概未衰办理营务大段不差尚须细为考察又宜昌镇珠尔杭阿在楚省三十余年情形极熟惟宜昌为川江入楚门户该镇于督缉川省私盐前此似未能尽力近日经臣严饬务令于铜铅船入境之际亲往督查究竟能否改观尚须于冬令核计功过再行据实具　奏
　　与于司马书时江甯失守信尚未至　　　　　　　　　　　　　　　
鲁一同
日昨奉诣执事适阅勇于安镇局不获一见翼日见存又相左也时势孔棘非可坐论制敌故不敢数数烦溷然私心有所欲效愚款冀或裨补智勇万一谨彻于左右逆贼东扰省垣困迫清淮民庶无故惊扰自相煽惑一夕数变非人情好乱患生于所不见而动于所猝也譬如居密室乍见鬼魅人各自孤便若赤发星眸森列左右非徒民不见贼也乃至兵不见兵平日训练轻如戏剧符檄之下面色灰死未望尘而肝胆迸散岂有所谓行列部伍坐作进退耶夫以如是之民情如是之师律贼行数千里皆出空虚之地其为溃散非为不幸旬日以来消息百端日益危逼然而镇江之师不西瓜仪之勇不南皖帅变易拥符离之兵而不进坐视金陵之危勇懦一辙环而相顾欲侥幸于犯寇之未必至岂可得耶清河蕞尔河垣寄重地小而冲民多而散前无可枕之险退不能据河以为固闻声听息荷担而立明府吴君以宽勇之资久获士民之誉重抚此土下车之日驩声雷动人情固少戢矣又得当事诸君子提挈而翼导之筹饷日益集练勇日益习以此坐镇必无他变仆竖儒也逍遥其闲喜托身之得所然意少有所未惬者窃谓当事之筹画善矣所可议者国容多而军容少夫院道府县相承贵贱有体容服有章请谒有度文礼繁重传呼而后进拱揖而退此国容也将帅偏稗卒伍相统期时而集金鼓为节坐止有方分合有部裁减小礼严静耳目此军容也国容主于详雅军容贵于简质虚文足以费日盛礼足以隔情应请大帅自今以后皆至总局公见上下不隔耳目交通其三五八十之期悉免司总局者日一至府道闲日至大帅三日至以此为率惟县令至无时或疏或数惟其时而已此之谓省事以惜日夫容观所以变视听肃心志应请自今以后大官乘马出入不得缓步肩舆佐贰统领改用戎装结束严劲与士为伍章服既改耳目易观此之谓变容以作气局委十数总统各勇十羊九牧部分不明应请以若干人为一队每队领以佐贰官简阅之日分队领赴编诸册籍无事相与讲说恩义抚摩痛疾使队各自亲其主此之谓分部以明分简阅之日大帅居止必有赏罚勇与兵异赏优以礼貌罚止于声色昔路文贞练勇二万大阅三日手觞赏齎士皆感泣此清河往事也情义既联勒以兵法赏加财帛罚及鞭笞渐以增重十日五日犒赉羊酒勇士固多徇宠一飧之德报以七尺此之谓推心以收威练勇各于寺观栖息非可当此即安应请筑立壕堑制备锅帐分番驻守渐与之习营数百人官为统领同止共作亦以番代使平居无事常有严敌之意此之谓变节以防猝本邑十八坊烟火三万户请家自为守分为三等各简壮丁制备器械报名县籍已与吴明府言之矣宪谕一出地方之人欣然愿乐此非能用之战也所以阴为部勒呼吸灵便每当简阅兵勇调取数坊晷刻毕集排立左右观习陈势阅毕闲错编入率以周巡整齐行次少识旗队攻战之意久益亲狎所以重固根本钤制枭桀此之谓练民以归兵总此数端皆以军容改易常调逸者渐而趋劳脆者渐而趋坚纷者渐而趋一恩势固结胆气自倍然其大要又有进焉圣人曰好谋而成董子曰设诚而致行之吾不知诸君子之练此勇也将以备非常而报　国家邪将姑为声势以镇一时之人心已邪将知其必至而全力以待之邪抑徼幸于不必然而聊与之试邪以浦垣之重诸君子之仁武苟坚意必行无所回惑则当思四郊多垒枕戈待旦减彻服御与士卒同甘苦倾身养士不以名位自异破除意见以收雄桀之才召询父老以联上下之脉夫江介之士去妻子家室上雾下湿蓐食不饱部臣节将亲冒矢石之地而数百里外窖金寄孥人自择便艅艎交于川渎鞅辔絓于衢路岂恶忠义而不与军垒之士共主哉一鸟飞百鸟鸣一兽走百兽惊一夫跋足则千人臂掉矣夫去者有与倡而守者无与从虽斩刖之法弗能禁而虚文祗取侮矣仁者在上所以率之伏惟诸君子自坚而已
　　与吴中翰论时势书　　　　　　　　　　　　　　　　　　　　　　　
鲁一同
流贼之祸其起于郡县之世乎汉之张角唐之黄巢其势数倍于今日而卒以扫除者汉州郡之势强唐节镇之兵悍故也至明之季州县积轻而镇侯之权不如一监军道尊贵相压非复初制寇之在楚豫秦晋如泻水平地东西南北惟其所之虽以卢象升孙傅庭之忠勇曹文诏父子之骁健随扑随炽无他大帅有攻剿之兵州县无堵御之力且官家之兵有朝廷之节制有文书之往来有供顿之繁费有驿站之稽迟有支给之浩穰贼则不然行如飘风止如蚁集一切取之于吾民民不劝而输兵不调而集行不请命战不克期野掠所获自肥其私上无吏议功罪无所营惟盗之是骛狂悖暴虐而其心乃齐一坚定故不可制也以古况今亦略相同矣自正月以来粤贼北犯汉黄不守据长江之势恣其荡轶破皖桐下金陵踞镇扬又分其丑涉汴入晋东扰畿辅　国家兴师十万南北攻围旷日持久凶锋未损十一二而力已不支矣夫贼无定势众多而散行疾无方此非尾击之兵所能制也制之以吾民民各守其家室统于一令令各守其城垣统于一郡民不变贼杀一贼则少一贼四面而蹙之贼无所走则穷矣　国家休养二百年兵且畏贼奈何责之民曰不然夫贼即吾民非有奇才异状也民去而从贼则勇民居而扞乡里卫家室则怯此其故可思也贼无纪律法度而能用其权今之守令无权非独无权以东西南北之人强之为父母焉为祖公焉或三月而去或半岁一岁而去其视民与民之视之也万不能如贼与贼之亲则不能用其权亦明矣或小有建树监司制之督抚制之台省又制之万不能如宿贼与新附之贼之能必用其权亦明矣苟能用权以狂虐无赖数千之丑徒横行八九省而不可制苟不用权虽以　朝廷之威德贤士大夫之声望不能使一城一镇之人临变而不去为今之计独使天下之守令各私其郡县郡县亦各私其守令则贼无所乘而入如之何而能私令不十年不迁终其职者即削其故籍而居焉守不十年不迁终其职者即削其故籍而居焉令之加官可至四品而仍令守之加官可至二品而仍守守令之上独留一总督以主军事而民事民兵全付之守与令城垣其墙宇也仓库其囷窖也四境其田里也民知守令之为吾守令则忠义有所效守令知民之为吾民虽欲虐用濡惜而不忍竭力欲苟且而后顾所无诿让而权乃能行乎其闲今天下州县虑无不言团练比如团沙胶之而不固掷之而仍散非权不能团非久且亲团亦不坚久且亲矣民之耰锄白梃贤于十万师可也久任而削其故籍略用顾氏郡县论之说要为近日救弊长策不必说之自己出也
今夫天下之大患盖莫如贫矣兴师十万日费万金军兴四年所用不下二千万筹饷之艰固非意外事也诚重守令团乡兵则可省客兵之半夫以西北之兵而救东南远者数千里动经旬月兵未至而贼已去贼未见而帑已竭矣凡兵行粮人日三百钱若以守令督率乡兵人得百钱便有饱腾之效又无道理之费驿站支应之苦爱其家室知其道路家出一丁虽小县可得二三万人当贼未至小村并大村小堡并大堡劝其长老私相董率官与旗帜凡旗帜勿令私造既虑参差且权之所在不可假也以时训练而约束之贼至百里之外然后支用官钱勒成部伍追贼不出境迁徙不出境出境有诛凡支官钱动用地丁正杂准与开销正杂不足私相捐输皆登簿籍报部而奖之凡本县民瘠许一府之内外有殷实相为输将仍不得抑勒凡输钱粟于邻境奖有加凡钱之与粟相为低昂钱出之官粟出之民今年以来粟价颇低凡富贵捐粟加二三成入册乡兵得粟便可坐饱粟有所泄其价必平凡一县之乡兵与四邻分日而会于境凡贼至一县则四县交出兵而会于境凡贼至一府所属之县各分三之一交出兵而会于府惟此不在出境之例凡出境者粮有加凡用乡兵皆报府凡督抚提镇以下皆不得调用乡兵如此则远近相联村与村团镇与镇团县与县团如手足之扞头目不呼而集兵无远涉之苦国无筹饷之艰贼之平也有日矣额兵不足于是有招勇勇须乡也乡须勇也今之招勇大募兵昔人有言轻去其乡安望其勇旨哉言乎招勇有二非饥饿无赖即枭桀不逞苟钱粟丰裕赏赐优渥可激使一战亦浪战无法乘胜争利易蹶主将脱或支用不给小不如意睢目而疾视沙行而偶语一旦有急铤而走险不能有益适足为祸夫无故费数十万之帑招无赖不逞而养之以待一旦之变失计无过于此前勇既散后者复招拾人之余转蹈覆辙甚无谓也古者招勇不出其乡用勇亦不出其乡故曰乡兵或有山陬海涯兼兴屯田自昔行之成效尤着议者多以东南之民柔脆招用西北之勇于是有川勇楚勇寿勇徐勇时或用之得力亦必强宗豪姓素昔蓄养自成一队多则千人少则数百固非临时乌合取济又苦大帅统之无方驭之无术良者弭首而就法强者长啸而远引此不足丧豪杰之心开祸乱之门乎古之贤将多蓄牙兵握手亲昵与共生死衙队强盛虽有客兵降将力能钳制今之法制临敌命将素无爪牙猝与之以大队之劲勇本轻末重上疑下贰彼皆各为其主万无相能之理亦非大帅之咎势使然也故莫若各用其乡自战其地得贤守令抚而练之使耕战相杂一岁之中便成劲旅何必远征轻滑自取骇散昔刘裕称京口为劲兵项籍用江东之子弟岂有东南之人不可用之理乎夫颍亳素称强悍汉黄古多犷桀然而贼众一至大股裹胁乃反而为之用近日扬州清勇濠泗居先至于六合一黑子之地丹徒为文柔之乡虽逼近贼巢而民气自固乡兵若此招募若彼明效彰彰矣
　　复戴孝廉　　　　　　　　　　　　　　　　　　　　　　　　
鲁一同
桐城再陷牧庵以屡胜之兵一蹶不振方进兵之前三日有书见告心常耿耿道路阻绝传疑百端足下身在人闲所见既真又无所庸其憎爱当有确论书以示我足下初意就曾侍郎不果而就袁都宪今侍郎驻兵何所都宪被议入都足下一身将安之乎海内拥重兵持节钺者不下六七公其才气志量果足以当大难之冲固疆圉于磐石拯斯民于水火者不过二三人又皆更事未久独恃其志气以驰驱于仓猝受命之际根基未立筹略未定兵分而无统勇骄而难驭饷缺而不给而欲以乘机蹈会荡扫氛盖亦难矣此江帅之所以死而曾侍郎之所以邅回而不得进也今贼欲掠汉黄躏武昌旁趋广饶死守庐皖九江之师不能进尺寸以捣江左综览天下之大计决非岁月所能定比如一人之身痈疽流注先当壮其元气使心膂支体之闲血气融固瘠痍不生然后可聚一身之力以攻其毒昔王逸少谏深源北伐谓须根立势举谋之未晚祗此四言深明大略所谓识时之俊杰活国之良方而英拔之士乃欲取成一战仆未之前闻也今天下不被贼之省尚有八九被贼而未剧者尚有二三窃谓深谋老算之士当先注意于此须近贼之边各自有守重守令之权勤耕战之务复一城则一城守得一险则一险固夫曾帅拥数万之精卒乘新胜之全势蔽江东下而豫章不能翼其南皖桐不能犄其北是谓孤军单进胜则旬月可以成功败则进退失据此智者之所共知而曾无一人筹万全以善其后可为长太息也来书谓江帅赴皖时侍郎以仆与足下荐诸幕府资商大计惜哉不见此公一拊掌也足下若决计北行者试以此言诵诸当路天下非孤注功业难幸成非智深勇沈之士不足与共事亦不可与共言古之报国复仇者不期早发期于有成惟愿忍而固之以待事机之至若屡试不中则锋锐消亡盛壮之气惨痛之情不可复追惟足下忍之而已
　　再复戴孝廉书　　　　　　　　　　　　　　　　　　　　　　　　　
鲁一同
当今祸乱方始非有出之雄乘藉势力扶倡名义财足以结州郡之豪义足以动遐迩之心苦身力战以树基植业势不足以抗拒凶屏蔽方域至于陇上之夫太息俟风云幕下之英指挥分楚汉要是腹背之毛须凭藉乎六翮故不能风而独往已尝试顿五指而计之今海内长者谁为凭藉乎昔者张陈之交驩分身泜水曹吕之亲密闺门并命今之达者无古人之快而蹊壑之闲动相什伯故有武夫露刃猝起两柱之下银章白简密陈温室之上积爱生信积信生畏积畏生猜积猜成杀虽复流涕动三军抚孤感行路又安能以不赀之身取偿日暮之一悔乎足下国仇家耻并在一身疾首痛心思有所藉以恢大业惟愿慎其所凭而已来书又以仆所陈根立势举得灭贼之本而未免迂缓请更得而申言之粤事初起仆在京师诵言当路以为潢池小丑何劳大师但复土司数姓责以成功其人宗姓豪强山蹊峒径途熟习跣足趫捷长技皆同复一州镇便以相假得一蹊洞永许镇压昔时改土归流今仍改流归土不费京帑不劳征调期岁之闲便可大定先时泗城黄姓土司之后宗党颇盛贼犯泗城黄率子弟守城歼其党羽殆尽此其成效昭然可睹假令此策遂行何至劳师五年流毒海内至今为梗哉当时朝士不能远虑谓为迂谈故计有似迂而实切事有似缓而实要此类是也贼在浔梧初无远计及翻然度岭便有长驱江汉窥伺河洛之心故长沙先未下扰鄂岳武昌一破顺流东趋金陵袭踞遂窥东汴逾太行之岭叩临洛之关横扰畿南迥翔齐右如狂风盲雨瞬息变灭贼之言曰不怕杀一千祗要走一天不怕死一万祗要破一县其用兵大略可以想见独于金陵盘踞三载似有规为根本之意而分兵沿江死守庐皖屡残汉黄三破武昌窥贼之意初欲出奇窃发畿辅以震动天下北略之不行然后横踞长江往来策应天下之腰膂断南北之襟喉此其志不在小曾侍郎起湘南之众下巴陵之船一战而复汉阳再战而夺江夏乘胜长驱有破竹之势然而兵阻于九江船厄于湖口贼效死扶伤死守不下罗大纲石达开之党悉锐来援者攻其所必救也假令以此之时以一将缀金陵一将缀庐州按兵不动而独命一上将将水陆之师卷甲疾走不攻一城不接一战直造二贼之背西面以争湖口之利则九江必下从此以东便无坚壁袁副宪久镇临淮留讨诸坞而仅遣忠壮营之二千人行收城邑即无桐城之挫亦理不得达何者兵少而将轻留战不足孤进不能逆贼生心反用吾术以挠曾帅之后曾营所将皆三楚轻侠闻贼走其上游勇气自然挫折凡用兵如布棋先后轻重之闲不可不察也侧闻　朝廷已命大将率北方新胜之兵专救武昌以壮东师之气然而庐镇金陵皆攻围数载征输浩竭诛求海内晋陕之富室吴越之商贾两淮之盐筴朘削搜括骨髓枯耗奉行之吏不能深固根本诛求箕敛以敛怨于下于是褚币之法行重钱之局设抽厘之令下其近贼之边县各有募勇募勇百人岁耗千金官吏因缘为奸利横索抑勒爬搔疏栉关津坊市百织千罗民怨深矣故今日之忧不在已被贼之省而在未被贼之省不在已残破之州县在未破而先自残之州县不在已从贼之民在未从贼而岌岌思为贼之民故愚之计以为今日经营天下之大势当先注意于此
首重州县之权自汉沔以下东至海门州县百数贼一日不平州县一日不得升迁调移贪酷者革之甚者杀之贤者进秩平时劝农练勇支动正课要以积谷多而练勇勤户口实关隘修者为上考上考之令加秩进律凡贼涉县境力战却退或围城日久坚守不下皆为首功许荫子弟其有临变寄孥心怀去就藉辞越境巧避贼锋者一绳以法夫战胜则子弟邀其荣变至则骨肉不得保其于爱民勤职不期自奋民便久职自亲其上寇至出战用素练之民出必死之地有如手足扞头目家人卫亲长纵不百胜其与今之视若传舍固相万也其城池已为贼踞民心去就未定者吏部且停其选县有强宗豪姓能复一城即权县事复一镇者与以权丞簿尉之职需待贼平编入流官人情劫于久威易致翻然须令常有所系又其本土族姓恩威易治强者希觊富贵而荣居其乡杀贼必力羁以名器则常为我用予之分地则上下协力尽停入赀铨选之涂使近贼之郡仕途必出于武功如此则沿江数千里皆为贼敌凡贼所守不过一城之地过师枕席之上驻军藩篱之中何有长江之不能断金陵之不能拔哉
次讲耕战辅顺以行其于灭贼可期旦夕然其施之也有方而攻之也有序贼之初起数千辈愚妄人耳胁从既多遂出枭桀又有缙绅科目之无耻者闲厕其闲指使引导于是其教则参以泰西其军制略仿周官军师卒旅其官杂取汉宋诸目色而其用兵之法令严而法简行速而多诈既得金陵志意稍满僭立制度然而未有立国之势也自古战伐之朝有立国之势者则先攻其本桓温之直走成都王镇恶之泝舟渭水韩擒虎之顺流三山李愬之夜入淮蔡是也无立国之势者则宜先翦其枝张角死而飞燕黑山炽仙芝殛而黄巢尚让横迎祥灭而自成献忠狂皆繇贼基未立东西游走合散无常歼厥渠魁则各自雄长益多树敌翦除党翼首恶自孤夫贼犹蔓草寸寸而断之随地滋长根株虽绝枝叶转茂为今之计莫若暂缓金陵之攻而端收旁郡豫帅壁信阳收蕲黄皖帅仍壁庐收舒桐江帅壁广饶收宣歙苏帅壁江南北帅壁江北仍同收瓜镇皆观衅择利而专责西帅以上游之仕武昌若复深驻大军营缮耕战益具舟船练习水师以观变待时而以曾侍郎九江之围为缀贼之势西师既盛出其不意顺流东下直踞安庆突出九江之前号召南北使罗石之党外牵于曾塔之师急不得返顾沿江诸贼必当同时解散入穴金陵则成功可望若不论先后之序不权轻重之宜旷日持久而劳费不休军民咨怨衅生难测万一先破金陵使贼分而势散即首逆就擒蔓延之祸未知所底此仆前书所谓宜待根立势举筹全局以善其后也若夫将有能否时有利钝兵势百变难可遥度要之先翦枝叶再图根本重州县之权系豪杰之心急屯种之务振荒残之略去苛细之政收捐助之实他时决胜必由于此足下有济世之大略而志存仇耻不怵于利害不震于功名抱策皇皇必有合也大着草茅一得及续得前后数万言当有英谋秘计开时成务返王路于清平聚鲸鲵为京观仆意远才疏老加庸散久欲充耳不闻世事因枉来指故纵言及之以广足下之所未备而不觉云云之多也
　　条陈军务疏　　　　　　　　　　　　　　　　　　　　　　　　　
江忠源
粤自逆贼滋事以来用兵数年糜饷至二千余万人无固志地罕坚城巨寇披猖久稽　天讨非贼众而我寡贼强而我弱贼智而我愚也法之不肃谋之不臧贻误至今宜思变计微臣效力军前出入矢石锋镝之余于今三载兵勇强怯之情形事功迟速之机会苟有所见何忍不毕献其愚谨将兵事大略有关得失者撮举八条为我　皇上敬陈之一曰严军法法者将之所以驭众使之出入生死而无敢违者也将不行法是谓无将兵不畏法是谓无兵军兴以来法玩极矣全州以失援陷而赴救不力者相仍道州以弃城陷而望风先逃者接踵驯至岳州预设防师不能为旦夕之守九江厚积兵力不能遏水陆之冲文武以避贼为固然士卒以逃亡为长策皆由畏贼之念重畏法之念轻也夫人情孰不畏死而贪生而军令必责其舍生而就死者诚以百人决死万众莫当一夫倡逃千军自废诚使将士知　国典之不可幸逃自不得不并心一力以致死于贼将有致死于贼之心而谋自生士有致死于贼之心而勇自倍是所诛戮者不过一二人而所保全者常千万人也宋仁宗当承平之余侬智高反官军屡失利攻陷名城无数最后狄青至军斩逃溃将校二十余人而军威始振嘉庆初年三省教匪之变经略额勒登保平之其言贼遇官兵条条死路惟向前接仗是一生路官兵遇贼条条生路惟向前接仗是一死路故贼常致死于我而我兵转畏迎其锋利钝之机已决于此即如粤逆与官兵接战每驱新附之贼在前而以死党监督其后名曰排刀手遇有却顾辄行击杀以故匪党不得不为之尽力贼之胁众也以严而我之驭众也以宽贼之退也必死而进犹可生我之退也可生而进辄易死其谁不望风先靡而预办一走也诚欲反怯而为强则莫如易宽而以猛　皇上执法以驭将帅将帅奉法以令偏裨偏裨行法以督士卒遇贼溃走藉词巧避者有诛临阵不互相救援者有诛不奉令而遽先撤队者有诛堵御不力致贼窜逸者有诛军令既严士气自奋讨贼之效庶可计日而待也一曰撤提镇提镇而下为副参游副参游而下为都守都守而下为千把以次递相节制而提镇之位为最尊承平日久兵革不用宿将之以功名着者多就雕谢今之提镇类多积资较俸洊至高位非尽论功阀劳绩而得之者也　朝廷以虚名使之未遑择其才略其中老于戎事深悉战守机宜者虽尚有之而闒茸充位无足短长者正复不少权尊则意为趋避而偏裨不敢与争位重则法难骤加而大帅不敢擅决夫人情当齿壮官卑之日每思奋发有为致身通显及至身居高位则顾恤之念重而进取之念衰责其忘躯冒险踔厉迅发以赴事机难矣且军营体制副参以下俱听命于所辖之提镇其临阵也必提镇先退而后副参随之副参退而后都守随之都守退而后千把随之千把退而后士卒随之提镇不得其人即所属之副参以下均难期得力是以姑容一二庸妄之提镇致可用之将弁兵丁同归无用也又军兴既久筹饷滋艰提镇薪水夫价之需及役使护卫之人均较参游数倍计裁一提镇之费养精兵二百而有余亦奚取以有限饷糈奉此无益之提镇为哉副参以下任重敢战者未尝无人其资位较轻则奉檄不敢迁延其擢拔方始则临事易为感奋诚择提镇之久历戎行胆略尚优者以资统御其余概行撤遣副参以下量才委用务尽其长斯军政严而军食亦裕此时幸有殄寇之资异日仍获赳桓之用矣
一曰汰弁兵选兵之道胆气第一朴实耐苦次之技艺娴熟次之巧猾懦怯为下有武艺而无胆气则临阵忙乱并其平常演习之技而亦忘之故常有力敌百夫艺高卒而临阵一挥即仆与未习技艺之人等者战阵之事与搏斗异两军相持旗帜駴目金鼓震耳胆怯则心易动心动则耳目手足举失其常也质实耐苦之人军令易于服习性情易于调驯令进则进令退则退陟山渡水不知其劳历夏经冬不知其瘁故众可得而用至于巧猾怯懦之流无事则应对趋跄务为观美临阵则趄退避专择便宜论功则多方钻营希图美擢遇败则巧为推诿求便私图将弁如此不足以整军兵士如此不足以御敌徒糜金粟无补丝毫此兵弁之应汰者一也军兴既久征调频烦有从军数年渐形委顿者有老羸充数不堪驱使者是谓疲乏之兵又如曾经战败部曲溃散或遇急卸装而得生或事后潜逃而就伍惊魂甫定转战何堪苟取充兵难期再振是谓残败之兵当兹饷运不继之时岂容若辈更滋虚耗此兵弁之应汰者又一也诚饬各营于此数者严为淘汰选其胆气充壮者为一等以备攻剿之用其次备守营围堵之用药品既备攻达乃神爪牙既强声威自畅斯亦当今之急务矣一曰明赏罚胜有赏败有罚夫人知之矣虽然胜有赏而所赏者非真胜也则不如无赏败有罚而所罚者非真败也则不如无罚无赏无罚人犹冀有赏罚之时赏非其功而罚非其罪则人知其赏为主帅私昵之人其罚为主帅倾陷之人惩劝之用乖怨讟之声起而军心不可问矣军兴以来得一胜仗有功者固赏叙随之而左右随侍之人先叨奖录逆匪蔓延四年糜烂六省未尝行一失律之诛按一纵寇之罪胜败本兵家之常主兵者每言胜而不言败功过本不妨互见之事主兵者不录过而专录功有赏而无罚何以昭惩劝而令三军乎夫军中赏罚未可一概论也战而胜固当赏矣然或杂然旅进割取他人之首级以冒功或当迫击至要之时不思乘势掩杀祗顾夺取财物器械马匹以致大胜变为小胜者又当罚战而败固当罚矣然或奋勇前驱后援不继或大众却走而一军独前者又当赏且同一赏而厚薄攸分同一罚而轻重迥别当视其功罪为等差大帅惟据营主之禀报营主又付诸左右之品评功罪之实既非采访所能知又因毁誉而多误求其权衡至当然合乎人心难矣自非亲历行阵开诚心布公道何以慰士卒之怀而振积疲之习乎一曰戒浪战用兵之道能守而后能战能制人而后不制于人能避贼之长而后可用吾之短粤逆狡悍凶顽颇有盗贼之智臣随诸军自粤西至湖南与贼大小百数十战亦尝备观其结营置阵之详疾行徐止之状矣贼之结营也因地筑垒环以深濠墙厚数尺层开眼濠阔数丈密钉竹签其置阵也或分三路或分两路正兵应敌奇兵或分钞阵后或直捣中坚其止也遍购匪党四出窥探伺吾虚实以广其谋其行也遥张虚声飙忽倏至乘吾仓皇以逞其毒我兵并力攻其坚垒每至损伤精锐其新兵未曾与贼战者不谙营垒濠墙之式将卒无所恃以为固往往为贼所乘陕西征兵之在湖南以及湖北江西安徽江南诸军之失利皆由于贼知结营之利而我不知也贼分数路我每以一路当之即或数道并发而临阵彼此不相顾或左进而右退或后却而前行贼得以施其奇正钞伏之术广西湖南诸战之失利皆由于贼知布阵之诀而我不知也贼之止也宜扼要以断其接济严兵以堵其逃窜贼之行也宜预择精兵宿将拦头迎击以遏其锋沿途设伏以挠其势乃我之围贼也不务扼要严防专以扑营逐利为事其追贼也不务拦头迎击专以跟踪尾击为能小有挫失将卒之气先馁又须养之经旬始堪一战逆贼得以长其凶锋我军终莫操乎胜算此兵谋不可不豫而浪战所以宜戒也
一曰察地势兵志曰不知地利不可行师地利云者非仅图史所载山川一定之险也视贼出入之踪而先为之防察贼分合之势而遥为之制虽渐车之浍数仞之冈苟形势在所必争即机会不可偶失请以近事明之全州蓑衣渡之战贼锋已挫宜连营河东断贼右臂道州之役贼势本孤宜分屯七里桥扼贼东窜长沙之围贼路俱穷宜驻龙回潭土墙头堵贼西溃之路他如道州双牌莲涛湾六十里之奇险贼入死地而纵之使生湘阴之临资口岳州之城陵矶皆水陆必争之隘而放之使遁利害昭然犹堪覆验事前未及虚心体访预为绸缪一溃难收悔之无及计自逆匪滋事以来要地之疏防机宜之坐失似此者实已指不胜屈祸基咫尺流毒千里人谋未臧酿成巨患此正宜引为前车之鉴者也一曰严约束杀贼所以安民安民乃可以杀贼将出令而兵不敢譁兵奉令而民不知扰则有制之师也粤逆所过之处横刀跃马市肆一空人民遭其屠戮子女遭其掳胁财物遭其搜括室庐遭其焚毁惨酷之状固已触目心伤被害遗黎焉饮憾然市井愚民罔识大义亦容有谓盗贼之害犹愈于兵者何也粤逆志在择肥而噬下户穷檐搜求不暇且或以时诈示仁义愚弄吾民买饭求浆多给市直至于不法兵勇罔知号令方其攫取奸污则虽穷苦之家亦鲜得免于是民不怨贼而反怨官兵矣夫以盗贼而诡施小惠民于盗贼宜有恕词以官军而行同盗贼民于官兵能无隐憾若不随时严按军法以服民心恐草野怨咨郁勃之言将有难于尽诘者军中兵勇而外有长夫有余丁有随营贸易之人兵丁旧服营规管辖甚密果令严为约束无难一律肃然乡勇多系四方无藉之民较兵丁殊为难管然犹名隶籍伍有犯自可按籍而稽至于长夫及随营买卖之人则均游荡性成不安乡里名虽贸易营生实则不堪问其所自倏来倏往踪迹靡常甚或伪造兵勇腰牌假其装束时赴近营各乡村掠取各物转卖营中肆行无忌乡民误为兵勇不敢格杀且畏其势横人众莫敢谁何此辈久处营中熟战之事轻生嗜利习为固然将来事竣撤遣散处民闲必多不靖从前三省教匪之役大局已经戡定而搜诛余匪及不法夫勇之啸聚者又至两年其明证矣应饬各营于所管辖兵丁长夫及买卖人等严明约束遇有干犯除兵勇分别治罪外长夫及买卖人等尤宜从重惩处其有逃匿他方者所在地方官一体严密察缉随时惩办重即处死斯亦结民心而毖后患之一端也一曰宽胁从粤逆起事死党存者实不过数千其余则新附之匪与裹胁之众也会匪盗贼与凶恶痞棍粤楚州县所在有之平时作奸犯科扰害乡曲官司每苦文法之烦曲从宽贷一旦有警遂尔率其丑类从乱如归又在配军流及被贼势放监禁各犯乘乱得脱为贼驰驱此皆甘心从逆执死不回宽之而无可宽者也至若村市良民被贼驱胁本无从逆之情但因贼中禁制甚严末由自拔又或以全家被掳势难两全依违其间遂历岁月比发已加长便与老贼无殊欲留则违其归顺之心欲去则恐膺不测之戮低徊无计进退维艰此等苦衷殊堪轸念贼匪自武昌窜去时党众薙发潜逃者亦已无数即其中长发之贼为居民沥诉被裹之由往往悲感无端声泪俱下可见小民具有天良终非左道所能煽惑也宜饬各营多写简明示谕射入贼中临阵于旁近竖立投诚免死大旗令其乘官军与贼接仗时弃械奔赴旗下并设一薙发公局发给免死执照资遣回家傥如官兵连获大胜非独不甘从逆者以免死而得生即心持两端者亦将去逆而效顺既可用谍以探贼之情复可用闲以贼之党党羽既已披离渠魁何难殄灭其于剿贼机宜或亦不为无补也
大学问大经济其第二条尤手辣识卓湘阴爵相抚淛时先正某提督典刑可谓英雄之见同矣公殁后二年　文宗犹下其疏军中用集厥勋大星虽沈贻谋终效公其暝目哉尹熙栋识
　　答曾侍郎师书　　　　　　　　　　　　　　　　　　　　　　　
江忠源
九月二十四日奉八月二十三日衡州一书并寄示与王朴山兄往来各函具言兵之不可用欲再招勇六千以为灭贼之具初七日从吴甄甫先生处寄到一书又以南昌楚勇求赏一事虑勇亦不可用忠源窃谓兵勇皆未尝不可用患将兵将勇者不得其人也夫兵之不可用者勇于扰民很于仇勇敢于犯上而独怯于杀贼既尽于吾师前书所云矣然使得一廉明之将统之视兵民为一体则兵不敢扰民联兵勇为一气则兵不敢仇勇将之爱兵如父兄之爱子弟则兵之卫将亦将如手足之卫头目而无把持挟制之患将有敢死之心则训练必勤兵有可以杀贼之具则胆气自壮而无畏避迁延之祸今之为将者一切反是而谓兵不可用兵亦不任咎也若夫勇之难用则更有甚于兵者潮勇捷勇无论矣吾乡严云舫之辰勇樊川之胜勇劳氏子之彪勇在长沙皆能杀贼其后归邓绍良统带驻镇江府城外淫掠杀戮至激吾民控愬于贼甘心为贼向导顷刻之间全军溃散赖和镇军接统之整齐训练稍稍成军然闻其欲惩治一二人竟以不密逃去为贼窃意兵之为害尚不至此诸勇之中惟楚勇较驯无从前数者之弊然南昌求赏一事亦大不成事体吾师所闻不为无因筠仙既归里问之可得其颠末虽由小人教之忠源未能先事预防然其顽梗亦可见湘勇较楚勇尤驯然斗山所统八月二十六日为索赏项几于讙譁宝所统在德安一哄而散勇之难带其略如此然而罗山之勇无是朴山之勇无是即忠源前此之楚勇亦不闻有是不独此也广勇最称跋扈大营散之张石卿制军收之以援江西忠源甚非所愿念既如此不收恐去从贼姑令扎营城外而留心驾驭之卒乃大得其用楚勇相亲已久置之不经意至有求赏之事可见患常发于所忽不可不同警也由此观之勇之不可用其故仍不在勇而在带勇之人夫兵之弊由国家承平日久市井游猾之徒无所得食攒入营伍求肥其身养其妻子不知打仗杀贼为何事有游猾之尤者工于语言趋跄以媚其上为之上者喜其媚己也而予之官彼以是术而得官则必操是术以进退众兵洊至高位则又操是术以黜陟众官相沿已久积重难返营务安得不坏军政安得不弛一旦有事惟相率而逃耳若勇则募于有事之时皆山野椎鲁之夫其猛悍之性尚为可用然从征日久得钱易则习于奢华杀人多则果于残忍事平之后散处田间则贻异日无穷之祸故论目前搏击之用则兵不如勇而论异日遣散之难则勇不如兵然忠源终不欲以兵易勇者兵之患在本源仓卒而难拔勇之患在流弊先事而可防且急则治标今日之时势甯取其勇悍搏击之用而后日遣散之尚难可求其人求其法以治之也故忠源甚韪吾师前书之论而顾不以后书所难自阻但多求罗山朴山其人者以为上将则收勇之利并可弭勇之害而贼不难平矣方今贼据有长江之险非多造船筏广制位训练水勇先务肃清江面窃恐江南江西安徽湖南北各省无安枕之日然窃计海内人才能办此者惟吾师一人能管驾船勇与狂贼相持于波涛险隘之中而不惧者惟不肖与荫渠罗山朴山数人贼在武昌时接吾师前书欣幸庆幸次日适发报而附片陈明请吾师选派船勇从洞庭驶下并请杨熙管带船勇从荆州西来以剿为堵昨奉　谕旨区区愚计实已上协　天心而窃虑吾师或以后书所难自阻且鄂省已戒严若遂寝前议则天下巨祸其谁弭之敢请吾师即日缮摺与忠源联衔具奏并致书海内豪杰广集经费号召吾乡忠义之士迅建义旗蔽江而下忠源亦当收集淮南奇杰以为应援若再旷日持久天下大局非臣子所忍言矣忠源以八月二十九日自江西起程九月十二日抵田家镇十三日到防二十一抵黄陂县二十六筠仙告归其迁延之致艰难辛苦之状筠弟自能言之二十六日巳刻则详各奏牍中谨抄录寄呈惟月之三日拜巡抚安徽之　命自分识浅才拘不足以胜天下之重而安徽又当万难措手之时深惧陨越贻知己羞其到彼措置之方具详致周敬翁信中钞稿寄览求一一教之彼中绅士除吕鹤田吴竹如二公外尚有可求之人否官吏中除陈岱云外尚有知其底蕴者否邹叔绩宏博渊懿人所共知而才识之远大胆气之充裕尤为今世所希见与忠源同往获益良多惟不知季高霞仙诸君子尚有肯来相助为理者否求为我问之叔绩之兄子伯韩见在南省铸忠源欲请赴淮南恳吾师代为劝驾忠源未能致书并恳请其带铁匠数十人吾师为筹画盘川资送来庐至祷至祷朴山天下奇男子得吾师回信后即当奏调不及致书吾师久驻衡州似非所宜末流之世凡事当委曲求济昨得霞兄书深以此意相规忠源深感佩之只悔在江西时未能推诚相待窃愿与吾师共勉之
　　与骆吁门中丞　　　　　　　　　　　　　　　　　　　　　　
曾国藩
吴甄甫先生来咨令张润农太守王朴山县丞带勇前往鄂省救援其文云武汉之咽喉不通即南北之血脉不贯北省如此南省势成痞症不得不急思拯治自是至当不易之论想尊处亦必有咨兼有专函矣侍日夜筹思援鄂一层一则以饷项无多一则以水路无备故屡思与老前辈商而终不敢轻发然细思武昌苟失则西制荆襄之命东固建业之根长江三千里遂使此贼封而有之　章奏无由上达　朝命莫能不逮不数月间吾辈遽恐隔置化外岂不痛哉以是反复筹维又不得不出于援鄂之策盖鄂省存则贼虽分窜来南长沙犹有幸存之理鄂省亡则贼虽不分窜来南长沙亦无独存之势特少延数月耳唇齿利害之间此不待智者而知也侍前所谓要务三端者城内坚守止须四千人城外扎营亦止须四千人非谓四千遂足鏖战也但使有一路可通不使贼兵合围则战守皆有可恃不必屯兵万余以待贼之至也其水路筹备一端则听侍在此兴办老前辈不必分虑及之断不可又派员别为措置如省城外内仅留兵勇八千则此外兵勇似可分三四千援鄂望鸿裁与提军及司道诸公熟商王朴山之勇止令其招三千尊见极是盖多则难精即招至三千已恐其不精矣
　　启陈剿盗十三条咸丰三年　　　　　　　　　　　　　　　　
胡林翼
道光二十九年十二月晦日率师讨苗匪用兵千七百人营于险要令其毋擅动毋挑战用革夷附近之团练万七千人环而集之捣其巢穴复以计诱之赖同事文武士民之力得盗颇多卑府于二月十七日又往黎平堵楚匪矣三十年十月逸盗二十余人杀寨头阿贾以逞阿贾者即是年春助官缚盗之革夷寨苗也颇知大义识汉文于是镇远黄平台拱清江清平丹江凯里施秉各官吏再会于岩门迹成事以图续剿自三十年十月至于元年三月乃蒇事而盗固逃窜于荒山密箐中正犯无一获也然则刻舟可求剑乎胶柱可鼓瑟乎必当知所变计矣近日台拱清江丹江施秉之盗又稍纵矣约而言之昔年之事利用围攻今日之事利用追剿昔年之事贼可饵诱今日之事当以力擒昌黎韩子慷慨有大志陈说十四条至为精当谨另录以呈复思其节目之未备者附陈十三条惟密采而留意焉
一办盗先须宽吏议也王夫之言自古盗贼之多无若东汉光武先后所降几至二千万其通监论宋论津津其言之考汉史建武十六年郡国盗处处并起郡县追讨到则解散去复屯聚乃诏遣使者下郡国听盗自相纠擿五人共斩一人者除其罪吏虽逗遛迥避听以擒讨为效但取获贼多少为殿最惟蔽匿者乃罪之夫上之用意严而用法密则下之避罪巧而贻害乃愈深倘能捐弃一切特参之条宽以时日责其擒讨在下者感宽大之恩惠而不必用其欺在上者有切实之事功而不烦虞其诈如此而后事无窒碍督捕之员亦不致贻同官之罪戾否则上下相蒙终归讳饰而已矣
一捕盗莫善于雕剿也黔盗裹巾扛情罪与逆匪无异以不选不练之兵剿之则盗必拒兵必溃以精兵精练剿之则盗必窜矣然则当从窜处着议矣田山姜黔书历陈平苗之往事以分而胜以合而败不惟深明兵法亦且洞悉苗情窃计用练兵五百饬委干员将黎平之精练挑去百名于都匀镇远两府标式招募二百名必于其地招募者即庆郑所谓生其水土服习其道也于营兵标式挑选百名或二百名古州镇远贵阳各镇协营中每处十人或三五人或竟无人可缺而不可滥其兼用营兵者营兵固怯然百人之怯岂无一人之勇虞允文收集溃卒致功于采石胜国逃溃之兵入　本朝而为龙兴劲旅即此意也且事后不烦安插即不虞后患
一标式以选精锐不可专用火器也宜长短相闲长兵者枪弓箭是也短兵者刀矛钂棍是也叔世人心怯懦偏重火器谓可杀贼于百步内外无跳荡抟击之危非特贼刃难加我身并贼血亦不待污我衣何便如之且隐计于百步内外开若见势头不好丢弃枪逃去贼追不及又何便如之兵因火器强亦因火器弱诚然诚然明季偏重火器而兵益弱议者欲改其制而庄烈不允遂亡于流贼自英夷入犯中国见其以火器胜我亦遂因而偏重之每营刀矛手少火器手多刀矛手自大操三跳之外未有练习者所练习不过火器而已然十余日或数月始一操一操只打三枪命中者十不得一是有偏重之名究无偏重之实也以此毫无可恃之技临阵未见贼气已馁矣既开仗心益惶手益战矣于是或装药忘却下子或先下子而后装药或装药下子而忘却发药或开放百步外一二枪不中则相与弃枪反走又何怪每仗必败乎昔冉子用矛入齐师孔子称其义为其奋勇直前舍生以合事宜也乌枝呜用剑败华氏谓用少莫如齐致死齐致死莫如去备此二事乃兵家之秘后世得其秘者岳忠武之背鬼军五百人本朝岳威信之马兵三十六人杨昭武长枪手百人皆是也迩来军威不振极矣总以火器不可当为词司兵柄者亟宜变计矣大约火器手宜四成三成刀矛手宜六成七成每日操练以备战火器当前刀矛继之火器精可壮刀矛之先声刀矛精则火器有恃无恐精火器之人尤须并精刀矛则胆气愈雄神气愈定而打放不空胜已七八矣况又以精悍刀矛冲出如雨骤至贼焉得不奔溃哉故今日标式以火器四三成刀矛六七成为要
一用兵贵审形势也委员选兵募练于二府之地兼可留意地舆度其险要酇侯以图志而知扼塞之要亚夫因赵涉而搜殽渑之盗自古将帅类然此行兵之至要也
一多用委员不如兼用士民也肉食者鄙未能远谋曹刿乡氓功成长勺此用士用民之说也用都游以上不如用千总以下智勇困于所溺仕宦怠于已成此都游以上之说也能与士卒比饮食可得士卒之死力能耐饥渴奔走然后能与盗相追逐此千总以下之说也鹰之在韝也饥则为人用饱则不为人用夫中人之性亦若是焉已矣惟士民武弁功劳不可淹没不得以与例不合而舍是昔王文成之征南赣征粤西所用皆门下学究书生功绩甚伟然死必有功必有赏是可法也
一雕剿宜实行保甲团练也韩子可主征讨之任然任于此不能分于彼保甲团练不精不严不切实认真如一身一家之事则征讨之事亦穷投戈而混入寨中则如人入羊见羊而不见人畏我而匿于荒谷幽箐则如以骥捕鼠于井之际反不若跛猫矣滥杀之不可稍纵之即逝故必精保甲团练然后可以收雕剿之功
一保甲团练须用士用民也近年保甲团练人人言之亦人人行之然文告徒烦实政无补牌籍空设良莠不分其交给上司差役分发各乡者徒资讹索尤为浮伪夫十室之邑必有忠信三人同行厥为我师一邑之中岂无二三明白正派之绅士虚心访之实心求之委令下乡带同册籍每到一村先于此村访彼村之正人才人有衣食有顶戴人到后村又访前村之人廉得其实加以委任官为给札注名于册责以保固乡里之义谕以分别良莠之机付以防捕救援之法隆之以礼尤必须董之以威虽欲不肩其任不可得矣彼乡正团长到城缴簿一册存官一册存乡预嘱家人门丁随时传入不得稽延其册中良莠密加访察密为记载不可即为施行视其言者何如其所请防捕救援事宜分别可否立即施行不使羁候于城中其怯懦退诿者即时斥责其迂阔不晓事者反复开导委曲求全其公正明白者侍坐赐茶食即椎髻之苗草屩之民侍立于侧切实讲求苟有知大义者即不必苛以寻常官礼其下乡委员绅士所带书差官为给赀扰及分文者杖之不赦如此而后保甲团练之事十得三四然犹不敢谓其已成也而奈何易言之也
一保甲团练须官为士民作主也贾子言治天下至纤至悉其保团之谓矣监司以上大宪可示其教而势不能理其事理其事者其牧令乎然而才具各有所宜不必尽能其事亦不必实行其事无已其择州县朴实精明讲求此道者由大宪札委或专司其事或随知府督办予以赀财宽以岁月务求访察至精奉行至实或有济乎然择官专办或系在省候补而久劳于外或本有实缺而夺其所有均非俗人所能堪亦恐室人之交谪凡委员之督战与办保团者月给私费百金便为至厚酌半亦可计委员不过数人委任不过一年恤其内顾之忧而彼乃不能纾大宪之忧忍乎敢乎
一保团缚送之贼非速审速赏不可也贼到而不立审则乡民如重负在身方以送盗为厉已矣粗审而不细切则必不肯速赏赏迟而民气怠矣不计功不谋利非可责之蚩蚩之民使其送贼而在城守候至于一日二日之久其愁怨当何如耶何以劝后故贵速审贵速赏
一审盗贵专精也委员捕获之盗及乡民捆送之盗到案即详讯其案情多寡行止聚散一饮一食至微至陋之处并其同伙行踪年貌逐一笔之于书隔一日再审三五日又审其不留意处其细缕处一一符合则盗真矣凡盗供之狡赖者无同伙之众供以指其瑕且官亦无隙以发其私故善讯者不恃刑求凡被诬而妄认者受人教诱许以钱物彼竟不知钱之不可得怵以乱刑加以恐喝凡猾胥教供冒赏往往以此兵丁亦然竟有自认不讳随口妄攀他人详悉笔之于书异日再讯即其直认处必有自相矛盾之隐可得闲矣此事惟黔苗受害最多其愚过人也故审案贵精在外委员将犯供逐一禀之臬宪尤须委能干朴实之员于臬署设局最为要着辰入酉出交供呈核譬如风檐扃试白卷者少否则酬应征逐日复一日抑且年复一年案以久而不了犯以狡而愈疑故审案贵专
一提解斩杀可便宜也凡盗就获除委员格伤格杀外令其逐一详讯开列同伙年貌案犯日期无论远年近年已报未报多获少获不为罪以申文露申而实供则密禀臬宪即将正犯就近交地方官押解从某处至省城止均系沿途文员亲自派押递交臬宪复讯后请令正法续获再正法汇至事竣始入奏则法网既无窒碍限期亦属从容可以实尽心力矣
一经费宜宽筹也精兵精练五百人约每人日食一钱月须一千五百两加以委员绅士薪水与夫价差盘药锅帐夫役又加侦探眼此最要费不可惜大约用闲谍差探总须五十人或百人月费总在三四千金一年肃清则四五万两可以足用惟须由大宪简派二人专司其事期于核实不欺而已
一委任宜专也委员如韩子者腹有诗书岂至以声色加人私欲求人然以卑官办他境之事非克伐怨欲不行之地方官不能同心协力越境攻盗之难曩固疑之今日验矣然使大宪深信无猜则事必有济近日人心怯馁中无所有即使谣啄播于都会蜚语传于京师而明镜在空流言自止毅然付余玠以蜀师委陶鲁以峒贼权之所属威望重焉不待斩壮贾戮扬干然后令行禁止也虎帅以听谁能犯子而东里因得志于郑国非明征欤
以上各条数之无甚高论愚陋之识知无不言大抵常人之情当厝火未然则讳言兵及赤眉黄巾安史闯献起则曰此乃天数非人力所能挽回然亦思樊崇张角等果天殛之乎抑人诛之乎究是几个有志之人将狂氛扫尽耳而谋国者又动以无财为说窃念郑畋守凤陇韦皋镇川蜀皆值国步艰难物力不足之时而劲敌当前悉索敝赋何不闻以匮乏挠大计又况明季国穷守都城兵至于米薪不继乃　本朝定鼎之初天下入版图输租税者仅三分之二何以用兵数十年不致告匮不闻往辽东飞刍挽粟不闻议推广秀才举人之例此无他天下之财本无不足视其政事何如耳
附韩州判剿盗匪说
经书何儒不读用以为文好丑各殊者切题与不切题也古方何医不记用以疗疾生死不同者切症与不切症也兵法何将不知用以临敌胜负各歧者切时势与不切时势也方今会匪鸱张土寇蜂起粤楚杌陧不安而黔地恶苗遂亦欲因风纵火非速加惩创祸固不可胜言非妥为安排乱又乌知所底是在即贼与我之时势熟筹而审处焉耳苗匪饥渴劳苦寒暑无所畏避行止轻便无行李背负饭包大可供数日食上下峻捷若猿猱[又习用火器从禽逐兽日以为常曲左臂架枪其发多中此其所长也性多疑忌贪利无阵法疑则易误以多方忌则易诳以鬼神巫师贪则易钓以饵乌合而无阵法则易制以节制之师此其所短也至我员弁兵练胆薄技疏不谙战阵遇敌则退后论功则争先有短而无长方诸干隆嘉庆闲已远不相及何论　国初然则当此之时处此之势将剿苗匪其何道之从乎谨就管见胪陈十四条敬陈左右
一明赏罚有功而不赏有罪而不罚固非有功而使无功者受其赏有罪而使无罪者受其罚尤非甚至有功而反受罚有罚而反受赏是非颠倒更不足以服人心惟赏罚当乎功罪则赏一人而三军劝罚一人而三军畏乃知所趋避焉耳
一谨约信鼓之而弗前金之而弗退呼之而不至限之而故违虽韩白孙吴不能操胜算矣夫收信之效在临事而致信之效在平时平时不轻下令有令则不更不苟相期有期则必践古人千金徙木三日去原约信不爽毫厘三军所以用命也
一勤操练近今弁兵怯懦见贼即逃虽有不逃亦未闻直前杀贼此固由志卑气弱亦自顾无保身杀敌之能不得不苟且图免耳则操练安可不勤乎然尤贵因地制宜也昔秦再雄铁甲度水傅重庵提重登山皆度地练兵所向无敌今将剿匪于黔省多山之地我兵技艺行阵必向多山之地为之方有实用荦觕之径难登故身宜轻也峦巘之闲多碍故阵宜疏也如此则将勇兵强战胜攻取矣
一简趫捷苗陟山如履平地汉人弗若也一旦相角逐则彼急我迟彼暇我忙优绌分而雌雄判矣此宜用沙囊之法练习升高陟远简其趫捷者别为一军或用以邀击或用以跟追或用以绕道别出此剿苗匪之必不可少者
一选员弁一将岂能独理则协理之文员武弁在所必需虽然软熟者不可用谄谀者不可用胸无实际大言欺人者更不可用选其反乎此者则庶乎其近焉已
一择士民官来自远于苗境之山川风土未克周知岂若士民之生于斯长于此哉此宜择其有才能而心地可靠者不分汉夷使之效力军前以供指臂之用
一严保团保甲团练最为守御之规近年大宪已三令五申特患奉行不力耳严以督之未行者咸能遵依已行者益加振作村村自守不独难于裹胁从贼者稀抑且困于糗粮呼庚者众况能各出乡兵随处截杀其有裨于剿匪更为何如哉
一精闲谍善用兵者凡敌境之险夷敌众之多寡敌意之趋避敌党之离合敌将之性情嗜好莫不灼知故能批却导窾应手而解然而甚难其人也必其沈密勇敢又有妻孥之击然后予以厚赀俾混入贼中以察悉其纤微若能不用汉而用苗不用民而用贼则言语相通气类相投更为得力耳
一务分攻苗性迟疑不决我分兵以乱其耳目则方寸益淆苗性专一不歧我分兵以致其纷纭则气力必懈至于力不能支或且溃围四处招集散亡以再肆狂氛又当空阙一方层层密伏使之聚而歼旃也
一防伏劫自来苗匪跳梁其兵法有二埋伏与夤夜斫营而已我军行走宜翼以搜伏之军战胜追逐宜用戚南塘防伏之法至每夜伏路与了望者尤宜加意
一勿妄杀为贼者诛余人不问若波及无辜甚或欲绝其种类则奸人得以煽动必至蔓延
一勿轻抚人心思乱已久加以迩来粤楚不靖更思效尤其真正为贼者未至十分穷蹙而遽抚之以博好生之名且或以为易了之计则祸心未死转瞬复张此宜痛剿靡遗方足杜萌芽而昭鉴戒
一急捕亡剿办得手之余其着名恶匪必有漏网逃匿者倘以党与既散了然无复可虞窃恐不数月闲又将招集其徒再图举事此宜迅速搜穷罪人斯得而后不虑其复然也
一缓散兵兵事费用浩繁早散一日则省俭一日所以一得胜仗便思抽撤贼势将次平靖便思全撤后来之熄而复炽军需益不赀未之计也试思一篑未成乃不肯及时竣工致令全山颓圯再思平地为之果孰逸孰劳孰省孰费乎此其宜于缓撤也审矣
此十四条自严保团以上从己作事自精闲谍以下从彼着想皆切时势以筹之者也而操练闲谍二条尤为紧要诚能不中沮于事机不旁挠于议精心果力彻始彻终于剿办苗匪何有哉
皇朝经世文续编卷七十
　兵政九兵法中
　　兵计
何邦彦
昔岳飞将有事必召诸统制与谋谋定后战故有胜无败旨哉武圣也故灭天下之大寇必计防守遏绝之所必知冲截攻围之所必熟策应掩覆之所至于大寇利走利守利分利合皆了然心目之间故曰治军之道为计三十有二一曰和二曰息三曰量四曰忍五曰弱六曰强七曰致八曰畏九曰防十曰需十一曰久十二曰激十三曰断十四曰听十五曰诡十六曰信十七曰课十八曰闲十九曰内二十曰衅二十一曰偪二十二曰与二十三曰善二十四曰胁二十五曰假二十六曰名二十七曰辞二十八曰备二十九曰法三十曰同三十一曰本三十二曰保
何谓和上下一心是也自古未有权奸在内而大将能成功于外者未有将相协和而敌不破者大将在外权贵在内斯时也稍与权贵忤彼将肆然掣肘敌不可摧故权其轻重则君父灭敌为重赂事权贵为轻吾甯贬小节以抒灭国之患也然承平无事则必名节为重爵禄为轻贬节权也守正经也昔者杜预行之后儒讥之未尝不为之悲悼不已也
何谓息息民而用之是也吴夫差视民如仇而用之日新是以灭于楚秦隋已得天下用兵不息底于败亡故息民者善守国者也
何谓量知己知彼是也敌强而己足抗之则可以胜可以不胜敌强而己之谋臣不足敌之则可以不胜不可以胜敌实而备之者胜敌弱而攻之者胜敌勇而计困之者胜敌之所利吾则害之敌之所长吾则避之吾之所利吾慎行之吾之所短吾善济之故决之曰君主孰明将帅孰贤地宇孰广士卒孰精先于君将验之次验之地利验之天时验之军令国政而庙堂胜负决矣此孙子始计也
何为忍孔子曰小不忍则乱大谋是也书曰必有忍乃有济故能大忍者可大有为于天下观忍之大小以决英雄大小而已卧龙之智无耦者也司马懿以不战屈之至受巾帼而不辞于虖蜀转瞬为晋灭矣夫非忍之为功也欤至身抱奇略披发阳狂行遯草野甘心不悔者知时也知时则保身保身则韬晦忍之为功大矣哉弱者强而示之弱以骄之文公退三舍以骄子玉是也伯比请羸楚师以张随匈奴匿壮士健马而汉高被围之三者示弱之道也
强者弱而示之强也行军之道变幻不测有以我之散卒敌之健卒者以我之健卒敌之散卒者始虽一败继必二胜
何谓致敌所不战致而战之是也攻敌所必救掠敌所必趋裸体以辱骂辱书以激怒佯降以相诱佯札以相覆拘使以激忿伐邻以来救之八者激敌之道也
  </div>
  <div class="pagination">
   <a href="皇朝经世文续编-清-葛士浚_page61.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page57.html">
    57
   </a>
   <a href="皇朝经世文续编-清-葛士浚_page58.html">
    58
   </a>
   <a href="皇朝经世文续编-清-葛士浚_page59.html">
    59
   </a>
   <a href="皇朝经世文续编-清-葛士浚_page60.html">
    60
   </a>
   <a href="皇朝经世文续编-清-葛士浚_page61.html">
    61
   </a>
   <span class="current-page">
    62
   </span>
   <a href="皇朝经世文续编-清-葛士浚_page63.html">
    63
   </a>
   <a href="皇朝经世文续编-清-葛士浚_page64.html">
    64
   </a>
   <a href="皇朝经世文续编-清-葛士浚_page65.html">
    65
   </a>
   <a href="皇朝经世文续编-清-葛士浚_page66.html">
    66
   </a>
   <a href="皇朝经世文续编-清-葛士浚_page67.html">
    67
   </a>
   <span>
    ...
   </span>
   <a href="皇朝经世文续编-清-葛士浚_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
