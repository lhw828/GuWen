<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 197 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 197 页/共 287 页
  </h1>
  <div class="content">
   刘坤一

窃准部咨议覆给事中戈靖条陈淮南盐务指询各节行令详查覆奏等因臣伏查两淮鹾务甲于天下每年数百万两饷源每场数千垣命脉胥是赖焉果有当除之弊可兴之利臣亦何敢畏难苟安惟淮盐新章行之近二十年所收课厘逾六千万历次所捐巨款尚未在内而各商犹复黾勉从事以有余润可沾其裨益于公私不得谓非办有成效就臣历官兼管鹾务之处淮盐似较胜一筹该给事中意称盐务之坏以两淮为最甚立论殊欠持平两月以来经臣督饬运司洪汝奎谘采舆情详稽案卷始知人言之有由来而所陈多不足信部议洞若观火实令外间官商佩服不忘除减川配淮业由臣专折具奏外其余不外增新引包鄂饷疏岸销裁捐费四端谨就岸务商情悉心参酌为　皇太后　皇上缕晰陈之治鹾无他专重销之一字销果畅商虽少而转运亦灵销若疲商愈多而出售弥滞此一定不易之理而官销之畅滞则视私盐之多少淮南自被川盐久占鄂湘引地地皆私漫无稽考该给事中原奏亦谓川私山积淮南以现有该商运已认之引抵岸后已须守轮一年或半年之久查鄂岸现在请运丁丑上半年之引湘岸现尚请运丙子上半年之引而两局已存盐各十余万仪栈且有十七万余引之多上仓有费住日有费辛工官息又有费成本占搁乏术疏通旧引之积压如此若再另增新引其败可立而待譬之治水不问去路之通塞而专事浚源终虞决口治病不问病人虚实而漫言峻补必致伤身部臣不遽颁引而又许将窒碍情形据实陈覆可谓洞见症结此新引断难骤致之实情也包饷之议创自前督臣沈葆桢原奏许尽鄂湘原认之引永远循环不再另招新商以挠其权而夺其利旧商所得足偿所失故人人踊跃具结乃至取结达部其确有把握可知臣抵任后该旧商犹复催并无异说现在复准尚无定局将来应否增引增商亦难悬揣今昔情形既不相同办法不能胶执臣愚以为鄂中不以引地归淮则已果以引地归淮无论旧引新引旧商新商鄂饷断可无虞短绌盖销川盐则完川税销淮盐则完淮厘但使盐有去路即是饷有来源鄂中每岁所收川税以钱合银均在九十万两左右有案可稽如以淮商包饷为不足凭式将鄂省向在川税以钱合银均在九十万两左右有案可稽如以淮商包饷为不足凭式将鄂省向在川税项下筹解京外各饷奏请改拨两淮由臣督同运司妥筹解济鄂饷既归有着即复淮应亦有成一转移间鄂淮皆无所用其推诿至于入境川厘既停之后到岸川盐未尽之先所需鄂饷淮商自应兼顾应俟复淮定议由臣咨商楚督并饬司局设法筹维不至因此贻误此包饷系属可靠之实情也课厘之盈亏惟视销数之旺淡当此度支拮据首宜讲求疏销然查两淮盐色不如川粤之佳价不如川粤之贱疏销之法惟在缉私自湖北之荆宜等府州及湖南之澧州借销川盐两省门户尽失在在巡缉为难即使随处设局督销恐亦徒糜经费他如湖南之衡永三府方为粤私所占浸灌以下府州前督臣曾国藩与臣籍湖南明知该三府户口数百万淮盐片引不行而未尝委员前往设局督销者以该处山路纷歧民情困苦缉私不能严密设局亦属徒劳祗合留籓篱为以存限制至江西为臣久宦之区深悉粤盐一入赣四通八达堵截无从与湘鄂情形大略相似皆因私盐多而官引不行非为官引少而私盐始至否则即无官局商贩自可营销该给事中谓鄂西不多设局分销以致停滞者非也上年综核各岸销数惟皖岸与前届不相上下其湘鄂西三岸均属短销而湘岸为甚该给事中谓湘岸溢销至倍为鄂岸所不及者亦非也

夫盐务贵变通尽利尤贵斟酌合宜以两淮引地久为湘鄂所占以致淮引滞销讵可不图规复然非步步踏实必至有始无终有损无益现在湘鄂西三岸兢兢保守腹地各府州不使私盐搀入而于积惯行私之处逐渐经营以冀得尺则尺得寸则寸臣复督同运司力行重淋之法务期盐色干洁以敌川粤私盐而于局卡文武督缉之勤惰廉污分别撤留赏罚并添拨水陆精锐之勇以壮声威凡此目前整顿之方即为将来扩充之计至于淹销一节实为盐务一大弊端然自曾国藩设立章程课轻厘重不特补运之盐令完厘全即被淹之盐亦完半厘已属无可取巧又须州县履勘出结商人亦惮烦难臣严饬各局于报淹可疑之案立派亲信密查以杜虚此则疏销不敢稍懈之实情也派捐最属病商当此陈盐滞积积困未纾诚如部议必须休养商人以期渐复元气臣接据各商开呈清折胪列现捐名目分札司栈各局务将一切冗费分别酌裁其中以局用为大宗鄂西等岸所以不欲多设分局者以此余则在局候委各员薪水为款亦巨臣通饬各局以后不得多收委员即系熟悉差务堪备差遣之员亦必遇有缺出方准派委至于地方善举必须察酌事宜量予限制不得一味见好滥应滥支此浮费现在裁汰之实情也臣查两淮盐务近来口舌纷纭无非为改章加引起见历考曩时盐法屡蹶屡振初立一章无不争先恐后不数年而良规中废大率前盐甫畅后引递增以为引增即课充多多益善不思增引而不增销年复一年积疲成困百病从此而生乾隆嘉庆年间屡有统销带征之奏无非为积引难销力图补救究之挪新掩旧挹彼注兹于课项有何裨益前督臣陶澍创行淮北票盐意美法良初行尽善厥后加引至四十六万不特淮北销疲甚至侵销淮南边界而南鹾至道光末年几于不可收拾前事之失可为殷鉴曾国藩初定新章之际设局招商迨商认之引足符岸销遂有撤局停招与李鸿章商定循环转运之法嗣增湖南辰州盐二十四票轇轕不清久之始定又以协赈天津楚西各岸销数虽滞而守轮待售尚有什一之获各商恃为恒业局外欲搀越而无从逐逐耽耽乃为把持垄断之说以撼旧商而请新引甚至本无办运之资亦无力运之志欲以新引转卖渔利始于运司继于盐政终于户部摭拾浮言更端尝试光绪三年曾有商民信成和等赴部递呈请增楚引十万道捐银四十万两淮南奉文日久并无一商来淮一钱缴库经沈葆桢奏驳在案兹由该给事中奏请由部颁引可见伎俩层出不穷祗知图利营私不顾搅乱鹾政臣闻此次若辈并力一举事在必行幸荷　圣明烛照如神部臣维持大体淮纲赖以保全否则大局一为动摇不堪设想矣臣职有专司责无旁贷深知曾国藩所定盐法一秉至公历久不敝故各前任莫不恪守旧章今该给事中以收引地加引票责臣不知二者可合而不可分如以荆澧等六府之地归入两淮或可酌增新引至于现在引地于现行引票尚未全销安得再增以速其败臣之区区但期裕课不敢存彼我之私但欲便民不敢有恩怨之见然复淮与增引则事在并行能复引地不必如沈葆桢所奏不增新引欲增新引则必如沈葆桢所请收回引地此外成规具在断不可轻涉纷更臣惟有督饬运司维持整顿以冀销路日畅仰慰　朝廷重念鹾政之盛心

　　粤省潮桥盐务废弛拟委潮郡守兼办片　　　　　
两广总督张之洞

两广盐运分司运同钱晋胡涂滥用欠课甚巨前经臣之洞　奏奉　谕旨暂行革职留任勒限运销在案兹据署广东布政使萧韶署两广盐运使蒋泽春详称潮桥运同一缺引地营销广东之潮州嘉应福建之汀州江西之州都地联三省路隔千数百里额引八百二十一程场课饷项二十三万有奇自咸丰同治年间各省匪扰引地疲坏埠商倒歇每年　奏销约在七成以上其销路有大河小河之分行潮嘉汀州者为大河行者为小河大河官代商办小河商仍埠旧官办者晒价运悉出于官无重资不能周转商办者运旧商晒价由官亦非重资不能接济每年旺销全在于冬鱼盐菜盐百倍口食全在资本充裕于春秋天气朗晴之时将一年冬销预为晒储官运商运源源往来若既无余资又贷重息不及冬季场埠以少存盐鱼菜大宗半饱私贩且船户不加鼓舞挑贩无术招徕亦难一律疏畅流通往来盐务盛时运同印票商号极为珍贵以故借易息轻运速课足十数年来销之七成有余已形竭蹶至该运同钱晋不谙综核又多耗累因其亏欠日巨商号益复不肯通挪以致运则无费晒则无本虽有可销之路亦无可售之盐现查该运同自　奏参勒限以后仅将六年分　奏销正饷解足其七年课饷甫经破白未完尚多似此疲累日深必致亏帑无底应请将钱晋撤任勒限严追照例参办惟拣员接署实难其人各盐员深知此难于措手无不视为畏途窃思此时欲筹补救之方惟有令潮州府知府兼署运同则晒价运尚能筹垫巡丁船户呼应亦灵必能自顾考成力清课项查潮州府知府朱丙寿公事稳练情形熟悉于上年八月委令协同该运同筹运督销尚能悉心考求陆续催解应即委该府朱丙寿兼署潮州盐运分司运同责令将以前滞引设法疏销并饬查明钱晋任内有无征课未解及存盐未销详复核办庶免潮桥课饷愈久愈误等情详请具奏前来臣等查潮桥分司为粤盐课饷之大枝其官商兼运章程于通纲大例之外自为风气去省遥远亦非运同之所能代课大率盐之晒运皆责于官销之旺歉惟视乎资本近年以来官本久未充裕加以钱晋之昏庸疲玩亏欠尤多若仅将该员参追而不另筹一变通之策必致潮纲大坏不可收拾虽任任参追无益于课该司等议令潮州府兼办实为因时补救之宜除檄饬遵照分别撤任严追督饬筹销外谨合词附片具　奏

　　保全盐利议
盐课一项岁征一千三百余万两为国家入之大宗而官而商而民资以得利得食者尤不可以数计盖渔盐之利自古可以富国固亦财政中至要之一端也今者各国因赔款无有将各省盐漕等项抵作赔款之议日前京电又有各使严催之说盐利之不可保盖直朝夕间事矣故两江总督刘宫保迅札运司传集官商筹议限半个月覆略谓中国盐务久为外人觊觎今各国商人既欲乘战胜之后以施其攘夺要挟之计中国入款之大宗洋税既已早抵洋债现因抵偿赔款总税务司早已密令各关税司详细查察计人口之多寡核销盐之数目并我原定自变量以及近来销数条分缕晰莫不逐加估计当此内外交迫实为盐务一大变局外商侵夺国与民之利尽矣以之抵偿既失官中事权复失现商事业盖抵偿不敷必致代办旧章未妥必仿西法查就场征课虽经陶文毅议驳而现在印度办理业着成效外人视之必为至善之法日夜焦思欲筹保守苦乏良谋目下两淮盐务销市日疲商困益甚揆诸穷变通久之义在我本当别求善法今则事机迫切若再拘执成章转瞬官商交困必致悔莫能及云云宫保之谆谆劝谕及暌时度势不能不改之意可谓溢于言表特是就场征课之法最为盐官盐商所痛恶故陶文毅总督两江之时虽有京中大员屡请课归场灶及奉　旨交议卒为文毅议驳夫以文毅之贤犹难免为盐官盐商所欺然其时文毅新改票盐章程初定但觉其有利无弊自然惮于更章以一驳了事今则数十年来票盐之弊业已显然本有不能不改之势而外人虎视乘其战胜之后正思攘夺使文毅生于今日亦必知盐法之不可不改故刘宫保之意实亦有必改之势惟事经札饬运司传集官商筹议窃恐官商顾恋私利不知后患为徼幸万一之谋以保全其不能保全之弊必有推广文毅原奏以抵制宫保之意者是非特盐官盐商之利终不能保全也中国之大利亦将因此而不能保全故就文毅原奏一一驳之以免惑听查陶文毅原奏共有两折前一折系拟定盐务章程首段皆驳课归场灶之说后一折覆奏课归场灶之说未敢遽行兹考其前折有云今按池定课每每池约征银百余两灶丁皆濒海贫民若令先纳课而后卖盐则力有未逮抑令先卖盐而后纳课设遇歉产之日势必课宕丁逃且场盐每斤向卖制钱一二文三四文不等今加入课银六厘是课重本轻私卖但及交课之半灶丁即获大利贩商即省重赀仍难逸透私之弊驳之曰此说之可信与否全视盐课之能否减少而断文毅之时盐课每斤征银六厘今则加而又加矣国家度支不足自必加课然苟产盐销盐之数能倍于今日则盐课即可折收三成半今查额销之外有掣私场私灶私垣私邻私漕私船私营私商私功私枭私官私诸名目私销之数岂止三倍于额销是课归场灶之后必能查明产盐销盐之数实不止三倍于今日则每斤课银必可减收今场价亦不止三四文减轻盐课之后大约斤价若干与课银若干不相上下假使课重本轻原有透私之弊若课与本相等即无此弊文毅实泥于课银六厘之故至谓先纳课而后卖盐贫民力有未逮然则农民先纳钱漕而后卖米亦未闻无力且课归场灶之后利归于民濒海可以无贫民更可无庸多虑至于先卖盐而后纳课设遇歉产势必课宕丁逃夫天灾流行本非人力所能强为顾鲜闻农民因荒而弃田者廉歉则价翔亦何至丁逃而课宕惟先纳后纳孙氏鼎臣以卖盐而后纳课为然言之甚详兹不赘

文毅前折又云两淮池半系灶产以己业而听命商人情必不愿商人惟利是视秤收则勒以重斤借贷则要以重息灶户狃于售私职此之故灶不乐以盐归垣商亦必无赀完课此垣商纳课之亦难遽行也驳之曰由垣商纳课之说本系因地制宜补敝救偏之法并非课归场灶必须由垣商纳课也至谓以己业而听命商人情必不愿试思由今之法不为改变两淮灶户能自由而不听命于商人乎何以知其此愿而彼不愿也且由今之法能保将来之不听命于外人乎至于重斤重息岂特商人官实尤甚窃谓苟由垣商纳课垣商以大利所在必不肯过于盘剥灶民致动公愤受联名讦起而攻之累此亦可以无虑者也文毅前折又云产盐最多之伍佑等场照引定课应征银六十余万两即等而下之如梁等场亦应征银二十余万两虽淮浒等关苏松各县钱不及此数盐场微员岂能任此巨帑试行之初额难悬定若听其尽收尽解难保不匿报侵欺兼之场署多在海滨既无城郭之防又乏营汛之卫征解亦恐致疏虞此场官收税之亦属难行也驳之曰文毅泥于场官之职分大小场署之防卫全无至有此执一之论假使分别场地之广狭产盐之多少以定其设官之大小即无任重官小之嫌沿海缉私本须营汛无虑一无防卫至于比较之说为妙法亦为弊政观于海关税司尽收尽解并无匿报侵欺可以知所变计矣文毅后折有云两淮盐课甚重三倍于江苏全省之钱非通泰海一隅之场地所能归入驳之曰盐课之出系出于食盐之人运盐之商通泰海既能出如许盐即能加如许盐课不必因其课多遂疑通泰海不能出此巨款文毅后折又云若征之于灶则沿海穷民家无长物即谓盐归丁卖不患其贫而一池一获利几何岂能以数百万之巨款散而责以完纳驳之曰国家度支皆积少以成多故征收条银则有分厘征收漕米则有升合及其汇总则成千万岂有积一池一之课而不能集成巨款之理文毅后折又云若欲就场收税则又弊窦易滋盖盐之为物与布帛菽粟同功而不同用布帛菽粟随处所有成本重而课税轻然且不免透漏若盐在场灶每斤仅值制钱一二文一经收税则价随课长争其利者必多海滨广斥池以扫盐凡有箕帚者皆可扫以煎盐凡有锅灶者亦可煎将比户皆私课税即因之而更绌驳之曰改章之后盐课与盐本相等并无本轻课重之弊前幅已详言之矣故盐之为物实与本重课轻之布帛菽粟同功同用无甚区别布帛菽粟随处所有犹能收取厘税透漏甚少而产盐之地皆可指名必较布帛粟菽尤易稽察至谓有箕帚者皆可扫有锅灶者亦可煎将比户皆私不知先卖盐而后纳课在未卖之先原可比户皆私既卖之后无论为池为箕帚所扫为为锅灶所煎皆当纳课即皆为官盐无虑先时之私哉

文毅后折又云此数说者皆本于唐臣刘晏听其所之之一语故诸臣皆以为化枭之良策其实刘晏榷盐即今商运之法所谓亭户粜商人是也晏建常平盐仓数千商运不至则减价以粜置巡院十三以捕私盐奸盗为之衰息是晏恐远省缺盐及商灶漏私已于听其所之之先大有布置并非仅听其所之而遂能化枭为良也驳之曰凡物须运销者均需乎商非特盐也课归场灶之后本未尝废商惟此则一税之后听其所之而票盐之法则限地营销一限地一不限地即为立法之利弊不能因亭户粜商人遂谓刘晏之法即今商运之法至于定法之初本宜先考利弊行法之先本宜预为布置课归场灶系办法大纲其详细章程贵于因地制宜刘晏在听其所之之先大有布置今岂不能在听其所之之先大有布置哉文毅后折又云晏当日系总天下之盐而榷之故能听其所之今则某省食某处之盐各有口岸若淮盐任其所之必致南侵浙闽北侵芦潞两淮未收其利而他省已受其害矣倘因此遂改天下之盐法尽归于场灶则纷更愈甚关系愈大利权不操于上必移于下恐豪强兼并之徒得据为利驳之曰盐法之坏即在于各分引地各分食岸文毅当日果能不为其下所欺　朝廷岂不能尽统国之盐法而改之乃谓因此遂改天下之盐法则纷更愈甚关系愈大夫纷更而善正不可少此纷更若不纷更利权亦何尝操之于上且从前利不在上不在下尚在于中饱之人自今而后不亟纷更外人必统天下之盐法而纷更之利权且操于外人矣复无豪强兼并者之得据为利而官法能及之处固未必有豪强兼并者也总之文毅当日之立意实坏于前折中设有或稍未协即难再复旧章二语故其变纲为票必不肯尽废旧法以为为改变必无为难若必课归灶虽可扫除积习然而事繁怨众心力稍有不周则处分随之故为盐吏盐商所欺也然其后折并不直斥为不可行而曰未改遽行末段复言俟本纲限满之后倘能得有起色则本朝二百年来之成法即无庸另议更张万一无可挽回再行据实奏明另行筹办是文毅之意固亦知票盐之法可以行之于一时而非永远不敝之法也文毅改纲为票已可救当时之弊若今日则票盐之流弊亦已昭然实有迫之使不能不变者而况外人有挟而求诚如刘宫保札文中所谓抵偿不敷必致代办旧章未妥必仿西法则更为迫之使不得不变者也是故盐官盐商苟能顾全大局明达时务知旧时敝法势难全保上下一心亟谋变计则中国之盐利尚可保全若犹有徼幸万一之谋以文毅曾经议驳为借口则为国为官为商为民之利势必尽为外人所夺悔无及矣夫课归场灶之法印度行之稽其逐年课税至多合银四千九百万两少亦合银三千三百万两其幅员不及中国户口不及中国而盐课一项较之中国岁仅千余万者不啻三倍之孰得孰失成效昭然亦何用周咨博访哉 
　 
卷七十　经武部一　武备

　　议兵　　　　　
姚鼐

兵民分虽有圣人不能使之复合者势也今有人焉命其子弟入则挟筴操管而学书出则量庾籔权轻重度长短持算而营什一之利其子弟必无一能矣今君国子民者佹而使耕稼之农听号令习击刺舍田里安居而履锋镝而轻死亡之难其病于众庶而伤于国也亦明矣目不两视耳不两听手左右画则乖足跂立则先疲兵农两为战则速败而田野为芜莱国何赖此哉然古王者兵未始不出于农何也古之时征伐之事固少一日战而用其众也至于万人则为多矣日行三十里而舍战陈必以礼节焉择素教之人而使进退止伐于疆场之交不啻为揖让俯仰于庭户之内也夫何为不可后世不然动以百万之师胜于呼吸之顷屠灭之惨川谷流膏血军旅数动则士长齿槁馘于营幕之中当此之时士卒知战而已居则暴弃而与人若不同类固不可使伏居井里而民苟非习于兵者亦不可使之复为兵矣昔者汤之伐桀也民则曰舍我穑事汤至仁也以民为兵不免于怨若后世之兵善抚循之或踊跃以从戎事岂将能贤于汤武哉兵与民分之故也昔者管仲用齐欲以兵服诸侯管仲知先王兵民为一之制不可以战故参其国伍其鄙国中士之乡十五五乡为一军参其国故三军以方行天下伍其鄙故野有五属五属皆农夫而已国则为军鄙则为农虽不尽若唐宋以后之制而兵民之分自是始故齐之伯天下者兵习战而农不劳是故管子天下才也谓兵不可扰农亦不可尽一国而为兵定以三万人教以军令使之足用是故兵必习战农必习耕兵不习战农不习耕虽多不如其寡已呜呼后之为兵者何异于管子也兵额多而不尽可战又不欲养兵而逸之使之不习战而习于百役自明以来运粮之丁其始兵也而卒不能持一梃以与怯夫为然以代民转输之苦尚有说也今之营伍有战兵有守兵不习知战守之事顾使之杂为捕伺盗贼诘私贩娼妓赌博之任无不与是直有司事耳使兵足任之而有司不能何以为有司兵藉是名而恐喝取财扰地方为害者有之矣夫兵农惟不欲兼也故使之专于为兵今之纷纷而呼于市而谁何于道路者夫岂非兼任也则又不若使为农之为愈也

　　府兵论　　　　　
吕星垣

祖宗之制一变不可复兵农之势一分不可合莫如唐府兵始罢府兵者张说也继之用边材者李林甫也府兵散乃用边材而唐天下一乱于边帅终失于藩镇故曰亡唐者张说也三代下合古寓兵于农之道惟府兵其制创于太宗贞观十一年太宗更事多虑患远躬擐甲百战以定太平乃稽古帝王之规立子孙长久之计制府兵所以收天下之权于一人散天下之谋于十道者有乘机制其长策之势天下甫定百姓虽欲休息尚习于战之利其视征戍役作胜于归农车辚驷铁之风勃乎可用其乘机立制百姓当率于祖父而不怨于子孙此惟开国之君制之也故唐初立十二军天下平罢之贞观元年分天下为十道即谋十道之守御十一年更命统军别将为折冲果毅都尉凡十道置府六百三十四而关内二百六十一皆隶诸尉及东宫六率凡上府兵千二百人中府千人下府八百人三百人为团团有校尉五十人为队队有正十人为火火有长每人兵甲粮装各有数输库给其征行二十为兵六十免能骑射为越射余为步兵每季冬折冲都尉帅以教战当给马者官与直当宿卫者番上兵部以远近给番远近疏数皆一月而更太宗之制此者籍藏卫府伍散田亩枭雄不能盗弄之又使百姓进有爵赏斧钺之恩威退有父母妻子田闾之系恋可与动可与静故乘机立制传之子孙今夫罢府兵者张说所以罢之者实唐之子孙自坏其立法之意说不能陈府兵之所以敝而竟罢之耳唐自显德五年后度海远戍远征者官不纪录其没于王事者不省不复如太宗时吊祭追赠回授于弟又州县官发兵壮富者赇免弱贫者胁行既行而其家充色如故故始发即逃不则自残其到所幸有勋级又苦攘夺此府兵所以敝也至元宗开元十年按缘边兵籍有六十余万果尽反其敝政可得胜兵六十余万乃元宗遣张说巡边说奏罢二十万人说又以诸府兵不免色役多半贫弱逃亡奏请募宿卫兵十三万于是兵农之势分祖宗之制变府兵遂亡说其承元宗旨欤抑自出其议也迄安史之乱临用兵乃召募之而一聚不得散重外外叛重内内篡方镇连纵横之势宦官废立之策而唐遂以亡昔德宗贞元二年亦尝与李泌议复府兵矣泌言始立府兵更代不爽后因高宗使刘仁轨镇洮河以图吐蕃始久戍不代及边将慕牛僊客以积财得宰相遂令戍卒等以所赍缯帛寄库利其死而没入之于是生往生返者少矣然卒少叛者故当复也德宗深然之遂置十六卫上将军曰左右卫曰骁卫曰武卫曰威卫曰领军曰金吾曰监门曰千牛每各置左右故十六卫每卫有上将军大将军将军自左右卫至领军掌宫禁宿卫金吾掌宫中京城巡警监门掌诸门禁卫千牛掌侍卫立帅布令非不整齐而府兵卒不得复盖去太宗开国之初久矣又前承朱泚李怀光之乱民皆厌兵又显德诸弊政不得荡洗民不慕兵民既不慕且复厌之而苟猝然发之将有陈胜吴广事故机一失而制不得立子孙既不率其祖宗祖宗有治法无治人即亦不能庇其子孙后世见唐季衰敝共晓然于罢府兵致之府兵既罢不可复不得已出于召募遂谓召募胜府兵者非也韩昌黎策淮西事状曰征兵满万不如召募数千后人因以召募为胜策不知昌黎所谓召募者正得府兵之意耳吴少诚因蔡地用蔡人听其便宜自战人尽其才有其利故举三州之众抗天下之兵四年其民知少诚不知朝廷正为战守其乡里是少诚本窃府兵之意用之昌黎即夺其长制其短耳非曰战以召募戍亦以召募也昔田承嗣镇魏博选募六州骁勇五千为牙军牙军骄横辄自立帅史宪诚以下皆制命其手迨罗绍威不能制乃结朱全忠族之而天雄牙将史仁遇遂起倡乱是又召募不如府兵之明验果召募必用府兵立法之意有断然无疑者唐府兵既废虽德宗李泌不能复之晚而得杜牧为罪言为原十六卫谓贞观至开元百三十年被太宗之泽忽从愚儒败天下之大计杜牧其晓然于唐所以亡者乎惜于乘机收权一罢不可复之理势未及也故论之

　　兵论上　　　　　
顾栋高

欧阳公志尹师鲁谓师鲁喜论兵为燕息戍二篇行于世今观其息戍所论乃欲藉丁民为兵代戍卒以减边费耳又为石曼卿作墓表谓西方用兵天子思曼卿稍用其说籍河北河东陕西之民得乡兵数十万曼卿奉使籍兵河东还称旨呜呼二人者欧公皆深喜之而曼卿籍兵其事在康定元年大抵汴宋士大夫多好为此论皆虚慕唐世府兵与古者兵农合一之制而不究其利害之实厥后二十五年为英宗治平元年而韩魏公刺义勇又七年为神宗熙三年而王安石以保甲皆祖其遗意欲合兵民为一以省养兵之费行之愈力而其害愈甚即欧公当日亦第喜其议论之新奇而不知其毒之中民匪细也夫兵不用则冗而不练为国者不严加搜阅汰其老弱简其精锐徒欲藉乡里白丁以张虚数此司马公所谓于民有世世之害于国无分毫之利欲求御敌而见敌走欲资御盗而更为寇盗害未有甚于斯者也其与韩公论刺义勇则曰民一刺手背则终身拘缀或欲远出籴贱贩贵经营生理皆虑官中非时点集不敢东西又当差点之际胥吏宁无乞觅教阅之时教头宁无敛掠常时色役之外更添一种科徭且既籍之后皆有常数逃亡病死须补缺额是使陕西之民世世子孙常有三分之一为兵也所谓于民有世世之害也唐世府兵皆有将军郎将折冲果毅以相统摄军行进止惟令是听今乡兵所置军员节级皆其乡党姻族平日相与拊肩执袂饮博殴之人平居聚集教阅则亦有行阵旗鼓关弓弩坐作叫噪一闻敌寇大入莫不风声鹤唳奔波迸散其军员节级将逃窜自救之不暇岂有一人能为国家率士卒以待寇乎此所谓于国无分毫之利者也又曰臣于康定庆历间丁忧在陕备见当日籍乡弓手事自陕以西号哭之声弥天野尽室逃避官中絷其父母妻子急加追捕鬻卖田园以充购赏既而刺面之后人员教头利其家富百端诛剥衣粮不足以自赡须至取于私家或至长戍在边则更须千里供送祖父财产日销月烁以至于尽又平日所习惟农事甲胄弩槊虽日加教阅不免生疏性复戆愚加之懦怯临敌之际得便即走不惟自丧其身兼更拽动大阵官中知其无益遂大加沙汰放令归农而惰游已久不复肯劳稼穑兼田产已空更无归处皆流落冻馁不知所在长老至今言之犹长叹出涕呜呼此曼卿当日建议籍民得乡兵数十万者也使欧公知其如此岂有复为文章以表于后世乎世之文士悦纸上空言抵掌论兵幸不当事任则已一当事任则好行己见糜烂其民而耳食者流犹指为庙算如欧公犹且不免且下者乎温公为仆射乞罢保甲则曰乡村无赖子弟乍涉城市闻见纷华自恃身为保丁坐索本家供给饮博游荡习以成性既家藏利兵又身挟武艺由是邀结党友行攻州县不能制父兄不能禁所以数年来年不甚饥而盗贼纵横入县镇杀官吏呜呼乡兵欲以御盗而且身为寇盗又安所用之如曼卿师鲁之徒皆自诩方剂欲起汴宋痿弱之症而司马公则亲见其庸医之杀人而揭其被害之象以告人者也予故备着其语附于欧阳表志之后使后之读书者毋为异论所惑焉

　　兵论下　　　　　
顾栋高

难者曰若是则古所谓团结乡兵以御寇者不可用与曰此当因势而利导也大乱之时土寇窃发民不得已共相团聚以保护乡里而豪杰之士因而用之如元季浙东章溢胡深之徒皆能以乡兵杀贼然欲用以长征远御则不能矣故当日上功幕府不受又如唐淮西用兵昌黎云征兵满万不如召募数千亦因当时与贼界连接处民皆愿备衣粮自防朝廷复假之威令自能奋勇成军贼平之后仍使归农未闻其拘执终身以为兵也如虎矙人室而其人设陷阱以待之力不能杀虎遂欲拘杀虎之人编入之以为猎户人情必不愿矣且所谓召募者尤与籍民为兵不同召募乃设重赏以购之如虞诩设三科募壮士必其人勇悍无赖愿入伍者听而其人不愿者不强也若不论勇怯贫富概抽三丁之一以为兵则民之惊惶逃匿必矣王者贵顺人情而用之如唐淮西之用土人汉朝歌之募壮士皆其人踊跃趋赴然后可共成功岂烦拘苦囚禁更刺其手背以防逃窜哉曰然则古者兵民合一非欤曰古者调发至少一家从军八家供之大司马递征之法王畿之内凡七十征而役一周焉春秋列国兵争亦近在百里数百里之地又师不逾时至秦商鞅辟地日广又往往倾国远出势不得复力于农其诱三晋之民耕于内而使秦民战于外者亦处兵民不得不分之势也又今日哉世之谋国者因时以制宜复随地而立制无执古以准今无以一方偶效之法而施之天下无以暂时可行之事而立为定制则庶几其可矣

　　古来用兵兵多者败　　　　　
赵翼

古来用兵往往兵多者败兵过多则号令不齐气势不贯必不能有臂指相使之用且为将者有恃众之意而谋多疏为兵者亦有恃众之心而战不力自三代以后能以多取胜者惟王翦灭楚以六十万人韩信破赵以二十万人垓下之战汉兵六十万人裴行俭破突厥擒阿史那奉职以三十万骑郭子仪收复西京以三十万众明太祖取中原以二十万众征云南亦以二十万众耳其它如冒顿以四十万骑围汉高于平城突厥始毕可汗以数十万骑围隋炀于雁门契丹以三十万骑败周德威于新州蒙古阔端以五十万众破曹友闻于大安军此又当别论北俗号令简而心志一故能以多取胜中土所不及也至如明太祖破陈友谅亦以二十万众然友谅是时且六十万则不可谓明兵之多也其以多致败者长平之战赵括兵四十万为秦所坑章邯攻赵项羽破之被坑者且二十万其多可知也汉高以五诸侯兵五十六万人伐楚入彭城为项羽三万人所破溺死者二十余万龙且以二十万救齐韩信击斩之吴王濞兵二十余万周亚夫击走之新莽时王寻王邑以四十二万兵围昆阳为光武所破铜马诸贼合数百万亦为光武所破官渡之战袁绍兵十余万曹操兵仅十分之一击破之赤壁之战曹操治水军八十万周瑜以三万人破之刘聪以十余万陈于洛西石勒以四万人破之淝水之战苻坚戎卒六十余万骑二十七万其先至者已三十万乃为谢元等八万人所败吕光攻兹兹王帛纯引獩胡诸国兵七十余万为光所败葛荣向京师众号百万尔朱荣兵七千众寡不敌葛荣闻之大喜令其众办长绳以为至便缚取尔朱荣乃为奇兵大破之及尔朱兆以二十万收邺高欢马不满三千兵不满三万大战破之渭曲之战高欢将二十万众宇文泰不满万人破之沙苑之捷宇文泰又以七千兵破欢十余万乃如战所准当时兵数人种柳一株以旌功凡七千株后宇文泰又与欢战虽斩高敖曹然是日置阵既大首尾悬远彼此不能相知遂大败烧营而遁则亦以兵太众也隋文帝灭陈合总管九十兵五十一万八千皆受晋王节度然贺若弼韩擒虎先入建康擒后主兵纔八千耳其时陈将鲁广达等阵于白土冈亘二十里乃为贺若弼等所破炀帝征高丽凡一百十三万人馈运者倍之竟溃于萨水宇文述等九军共三十万先度辽其脱归者仅二千七百人窦建德之救王世充也置陈虎牢下长二十余里为秦王所擒突厥犯塞黑齿常之以二百骑破其三千骑安禄山之反潼关之战哥舒翰以二十万众为崔干佑所败尹子奇兵十三万张巡许远以六千八百人败之九节度之师溃于相州步骑兵六十万黄巢入潼关兵六十余万呼声震河华及据长安李克用以四万人破走之契丹将阿古只以骑兵五百败老相军三万石晋杜重威以三十万众击辽辽将高谟翰以三百骑杀其先锋余兵皆走辽天祚使萧里步骑十万讨女真阿骨打兵三千七百至者仅二之一力战破之辽又使邪律讹里等骑二十万步卒七万来伐阿骨打又败之于阿娄冈辽又使萧特末将骑兵五万步卒四十万讨女真并辽主自将亦俱为阿骨打败于护步答冈张浚富平之败兵四十万人马七万匹

宋将黄迪等以兵三十万栅于文水县金突合速以兵九千败之杀八万余人时康民率兵十七万挞不野败之又以骑三千败淮南兵十万余人及和尚原之战兀朮以十万众为吴玠所败仙人关之战撒离喝亦以十万众为吴玠所败刘麟刘猊三十万众杨沂中等破之于藕塘夏人二十万骑李显忠以所部八百人破之顺昌之战兀朮韩常兵十余万为刘锜所破金主亮南侵兵六十余万虞允文败之完颜九斤胡沙虎以四十万众伐蒙古败于会河堡银青众二十万亦为蒙古木华黎所败已而蒙哥以五十万众败于宋合州城下遂死又察罕兵八十万围庐州为宋杜杲败去贾似道之溃于江上也兵十三万凡此皆以多致败历历可考者也其以少击众战功最著者如合肥之战张辽李典以步卒八百破孙权兵十万后秦姚苌以千余兵破雷恶地三万余众乃命军士各植一木于棚孔以旌功或疑营地太小苌曰吾自结发以来未尝如此以少胜多者正以少为奇耳高昂以十余骑破尔朱羽生兵五千宇文忻以五百骑破尉迟回精甲三千薛万彻以百骑击败窦建德兵十万薛仁贵以卒二千攻扶余杀万余人马璘从李光弼攻史朝义于北邙以兵五百出入三反败其众十万光弼曰吾未见以少胜多如马将军者李嗣源救幽州契丹万骑遮山口嗣源以百骑冲破之杨业以数百骑出雁门破契丹兵十万杀其将驸马萧咄李刘沟堡之捷刘昌祚以二千骑败夏人万骑李师中上其功谓西事以来以少抗众未有如此者燕达以五百人抗夏人三万骑九战皆捷岳忠武以八百人破盗王善等五十万众于南熏门以八千人破曹成十万众于桂岭以嵬背八百破兀朮于顺昌又以五百破之于朱仙镇皆败其众十余万金完颜陈和尚以四百骑败蒙古兵八千于大昌原而尤最奇者宋武帝微时以数千人觇孙恩遇贼众数千便与战所将人俱死帝独奋长刀所杀伤甚众南齐周盘龙子奉叔单马率二百余人陷阵虏万骑围之一骑走还报奉叔已殁盘龙驰马奔入时奉叔已大破虏得出在外不见其父复跃马入父子两骑萦绕于数万人中虏遂大败陈侯安都以十二骑破齐阵禽其仪同乞伏无芳又刺东方老坠马萧摩诃与北齐战于吕梁以七骑破齐军夺其大旗及周灭齐遣将争吕梁有精骑数千摩诃领十二骑入周军斩杀甚众隋张须陀以五骑觇贼遇贼裴长才等二万奄至围之数百重力战而出唐王君廓以十三人破郭士卫等兵一万宋之悌应募击驩州蛮与壮士八人被重甲大呼薄贼曰獠动即死贼七百人皆不敢动遂平之金阿骨打以十人击走辽兵于混同江刘整在宋时以十二人入金信阳军擒其守时以为唐李存孝以十八骑拔洛今整更少乃书其号曰赛存孝元浑察征乞失哈里敌兵二千浑察以勇士五十人破之扬子桥之战张宏范以十二骑渡水败姜才军明初洛水北之战常遇春以单骑入元军敌二十余人刺之遇春殪其前锋一人大呼驰入壮士从之敌遂大溃傅友德攻山西扩廓万骑突至友德以五十骑冲郄之丁德兴从攻洪山寨以百骑破贼数千成祖靖难兵起台以十二骑破南兵三千人东昌之战薛禄以五十骑败南兵数百又皆古今所罕觏者也按癸辛杂识贾似道命廖莹中刊奇奇集萃古人用兵以寡胜众如赤壁淝水之类成一书自诧其援鄂之功也其书今不传今姑撮诸史所载于此

尔朱荣既破擒葛荣其众皆降尔朱令各从所乐亲属相随任其居止于是数十万众一朝散尽待出百里外乃始分道押领随便安置人服其处分机速唐书秦王世民破擒窦建德俘获五万人即日散遣使还乡里乘其溃散之势遣之使还莫不慑帖而去众既无主自不能复啸聚为乱而我亦免安插供馈之烦也

　　家兵日知录　　　　　
顾炎武

古之为将者必有素豫之卒春秋传冉求以武城人三百为己徒卒后汉书朱传交趾贼反拜刺史令过本郡简募家兵张燕寇河内逼近京师出为河内太守将家兵击却之三国志吕虔传领泰山太守将家兵到郡郭祖公孙犊等皆降晋书王浑传为司徒楚王玮将害汝南王亮浑辞疾归第以家兵千余人闭门距玮玮不敢逼

元史顺帝纪至正十三年立南阳邓州等处毛葫芦义兵万户府募土人为军免其差役令防城自效因其乡人自相团结号毛葫芦军故以名之尔直班传金商义兵以兽皮为矢房如瓠号毛葫芦军甚精锐大学衍义补今唐邓山居者以毒药溃矢以射兽应弦而倒谓之毛葫芦成化三年国子监学录黄明义言宋时多刚县夷为寇用白芀子兵破之白芀子者即[今](令)之民壮也

少林寺中有唐太宗为秦王时赐寺僧教其辞曰王世充叨窃非据敢违天常法师等能深悟机变早识妙因宗行凶孽廓兹净土是时立功十有三人惟昙宗拜大将军余不受官赐地四十顷此少林僧兵所起宋史范致虚以僧赵宗印充宣抚参议官兼节制军马宗印以僧为一军号尊胜队童子行为一军号净胜队然则嵩雒之间固世有异僧矣嘉靖中少林僧月空受都督万表檄御倭于松江其徒三十余人自为部伍持铁棒击杀倭甚众皆战死嗟乎能执干戈以扞疆场则不得以其徒而外之矣宋靖康时有五台僧真宝与其徒习武事于山中钦宗召对便殿命之还山聚兵拒金昼夜苦战寺舍尽焚为金所得诱劝百方终不顾曰吾法中有口回之罪吾既许宋皇帝以死岂当妄言也怡然受戮而德佑之末常州万安僧起义者作诗曰时危聊作将事定复为僧其亦有屠羊说之遗意者哉

　　将帅家丁　　　　
赵翼

两军相接全恃将勇将勇则兵亦作气随之然将亦非恃一人之勇也必有左右心膂之骁悍者协心并力始气壮而敢进将既进则兵亦鼓勇争先此将帅所贵有家丁亲兵也前代如韩岳之背嵬军之类固有明效即明史所载如景泰中杨洪家苍头得官者十六人成化中王越多荡跳士为腹心与寇搏战数有功嘉靖中倭寇海上诏故将何卿沈希仪率家众赴苏松军卿传马永为将蓄家丁百余皆西北健儿骁勇敢战帝问将于李时时以永对且曰其家众可用也永传马芳蓄健儿尝令三十人出塞四五里多所斩获芳传梁震蓄健儿五百人镇大同大同卒骄连杀巡抚总兵及震至惮其家众皆帖然不敢动震殁后健儿无所归诏编之军伍后将犹得其力震传万历中李成梁帅辽东收四方健儿给以厚饩用为军锋所至有功健儿中如李平胡李宁等后皆至将帅成梁传辽事急诏废将蓄家丁者赴军前立功赵率教传宁远军变围袁崇焕署时满桂亦在城中诸叛卒惮桂家卒勇猛不敢肆结队而去桂传天启末宁远告警诏废将侯世禄率家丁赴关听调世禄传都司张神武用袁应泰荐率亲丁二百四十余人驰至广宁神武传副总兵祁秉忠亦以应泰荐率私丁守蒲河秉忠传赵率教收复前屯亦率家丁三十八人以往率教传宁远之战总兵金国凤愤将士恇怯率亲丁数十出据北山力战国凤传崇祯中总兵侯良柱战死其子天锡疏请率父旧人自当一队诏赴杨嗣昌军立功嗣昌奏天锡所将丁二百六十人皆敢战良柱传此将帅亲丁之成效也承平之世将领皆雍容裘带岂复招练壮勇以为家丁即其所选用亲兵亦多取韶美便捷者以给使令一旦临戎将无左右可倚之士既缩朒而不敢前兵无统率向前之将自畏怯而不敢进毋怪乎不能立功也然蓄养壮丁岂易有此赀力惟有选拔兵丁练以技勇结以恩信庶缓急尚有可恃古名将如韩岳等既有背嵬军吴璘亦以迭阵法教士伍戚继光谓兵不练必不可用故所至以练兵为急初官浙江参将见卫所军不习战乃请募金华义乌人三千教以击刺短长互用由是军独精又因地形制阵法一切战船火器兵械精求而更置之平倭后移镇蓟门又征浙兵三千来训蓟兵初至阵于城外天大雨自朝至日昃植立不动边军大骇自是始知军令继光传谭纶在浙亦重练兵立束伍法裨将以下节节相制分数既明进止齐一未久皆成精锐纶传南京初设振武营兵部尚书张鏊请以刘显为指挥佥事专训练显传显亦为当时名将所至有功故知训练有素则一兵得一兵之用即不能蓄家丁尚可藉此为爪牙也

　　整顿营务议　　　　　
龙汝霖

某谨案体察晋省防务情形一疏奉　朱批即实力整顿毋得稍涉疏懈钦此伏思整顿营务之法首曰练兵而其要领一曰选将其机括一曰除弊而已近来各省营伍积习日深牢不可破即如营员之补署不考技艺贤否以奔走应对为能而钻刺夤缘亦间有之及挑补兵丁除虚冒廪粮稽延虚旷外又复以老弱与吸食洋者充数而各署之伴当以及杂色夫役占侵不少复不入伍同操加以经制月饷本属无多而无名之摊派一一取给焉兵丁所得益微不得不兼营别业以餬其口于是视训练为虚文即按期应操不过饰为美观之具甚且因平素驾驭无方兵丁挟制千把千把挟制参游瞻顾因循苟且由此而生废弛因此而甚虽经大吏随时整顿而相习成风几有积重难返之势近年迭奉部咨蒙　奏准防剿之事武员名归文员调遣缉拏抢重案不准营弁报协获挑补兵丁亦由营员报明地方官拣选等因原于调遣稽核之中寓整饬戎行之意即从前颁行中枢政考各书所以搜军实者条例亦纤悉具备今欲除积习而挽颓风亦惟就旧制而申明之由部议而推广之事总期其可行弊亦去其太甚但能行以实力营务当为改色请撮举其节目曰慎补署课材严考察是为择将之法除杂派筹犒赏禁洋是为兵之法和文武联兵勇合操防是曰化散为整之法革名粮核虚冒稽迟旷是曰化贪为廉之法勤缉捕戢纵恣斥干预是曰化暴为良之法挑精锐习技艺缮器械是曰转弱为强之法然自古有必胜之将无必胜之兵是又在将领得其才操纵得其术耳抑更有请者时穷固不妨补苴法制以救时而法敝又当损益时宜而变法窃查山西额设兵丁二万二千八百五名咸丰三年裁兵案内两镇共裁去兵二千一百六十六名于省城添募精兵一千名实存兵二万一千九百三十九名除抚标及两镇标额设标兵外分为四十余营再分为各州县之城守塘汛以为协守城池监狱及查拏盗贼护送粮饷递解人犯传送营中公文之用立法之初原以承平无事一则散强悍之徒使无尾大不掉之患一则塞空虚之地使无照顾不及之虞其用意至深且远无如日久弊生事事皆同虚设转为缺额影射老弱充数地步及一旦征调往往于各墩汛零星抽拨兵与兵不相知兵与将不相识阵伍散漫心志猜离在朝廷养兵原欲收枭悍之辈以卫人之生及其用兵不啻驱乌合之众而致人之死以故经制之兵无益不得已而用召募召募之费太繁不得已而行团练库帑日匮贼势日张未必不由于此窃以为无事之日兵制合不如分有事之秋兵制又分不如合

拟请仿明于忠肃立十大团营之制于通汛营汛中抽调精壮者一万三千人以为选锋一千名为一营立为十三团营统以副参大将分布四边要隘划境而守南则蒲州茅津泽州各置一营相联之地归其控制东则潞安孟寿灵邱新平各置一营北则得胜路杀虎口水泉营西则保德碛口吉州各置一营以附近之营兵并之不愿远驻者听于防所另募平时联络一气每年冬间与左右邻营会哨一次其操练之法用实艺不用虚套按日由总统官校阅习熟勤慎者记名分别犒赏拔补而严重缺额役使之禁大阅之年亲巡各营试其优劣待以不次之赏必行之罚期年以后可以成劲旅倘一旦有警如贼来之中路以本路之团营出战命近左之团营为策应近右之营为犄角以佐之而南北镇帅更率锐师以为后援贼来他路亦如之逗留争妒因而失事者绳以法俟各省肃清之后仍归旧制如此则每营兵弁朝夕相依平日易于稽查临阵互相捍卫其利一千人同练窳惰有所激劝阵伍亦能整齐其利二安心营所即同土著水土渐服疾病不生其利三驻守既久路径明习无顾此失彼之虞其利四贼去则守贼来则战无调撤奔驰之苦其利五门户既固腹地晏然不至一方有警全局为之震动其利六冲途州县少供帐车马之费官民之困以苏国帑亦可节省于大局尤有裨益其利七特思建立新营事事创始非得廉明素着有胆有之将不足以资统练而收实效故昭义军得李抱真而雄山东明之四得周遇吉黄得功而亦称健卒故谓练兵其要领尤在于选将也且查常例马兵月给饷银二两战兵一两五钱守兵一两近又遵章扣去二成纵本营无一苛派已属不敷赡养责饥寒之卒伍欲令常川操练战守兼资虽日绳以军法势亦有所不行故再四筹思练兵必须选锋选锋必须加饷非奏请将每年筹防经费仍旧由外截留厚其廪给即以防兵之费作练兵之费势必仍旧粉饰铺张徒有纷更改制之名绝无起弊扶衰之效以言乎战则不足以言乎守亦不能转不如循照旧章补苴罅漏尚可相安无事也

　　请整顿额兵疏同治元年八月十二日　　　　　
沈葆桢

窃臣承准议政王军机大臣字寄同治元年五月初十日奉　上谕御史华祝三奏江西福建情形吃重亟宜训练土兵以资战守一折沈葆桢在江有年熟悉地方情事该省何县乡兵最为得力其绅士中有谋勇兼备者即着抚实力访求激励而鼓舞之令其招集勇敢乡民数千人统归该抚训练俾成劲旅以备缓急所需饷项并着曾国藩妥筹酌拨等因钦此伏查江省频年被扰向藉楚军之力为之驱除凡精锐营头多在前敌紧要之地一经掣动必费许多[斡](干)旋灾黎望救情殷每以后予为憾臣自入江境接见官绅咸以留本地之财养本地之勇卫本地之民为请该御史所奏可谓询谋佥同其法有三善闻警即发不烦远调一也兵民有桑梓之谊不致十分骚扰二也土著之人事平易于遣散三也然有四难一曰筹饷难养勇八千口粮夫价马干薪水军械铅药之费岁计六七十万江省民力竭矣兵燹之后灾疫间作方拊循之不暇岂容于丁漕金之外再事诛求皖浙诸军以江省为饷源解愆期各营皆欠至六七个月不等若再划协济之数以募新集之兵万一前途稍有参差匪惟大局不堪设想即江省面面受敌此七八千人岂足以自固藩篱强分畛域坐失事机非计也二曰择将难为万人之将必其才识器量超出万人之上人不易知以一技之长一言之合授以重任鲜不愤事古今名将皆由偏洊跻统帅经事多则才智愈出成效着则威望日隆所统之人信之而不疑而后万众一心如撼山之不可动今著名将领当前敌者既不便改置闲散之地而绅士之公正者多以未临大敌未敢自信其少年喜事抵掌谈兵者又多不足信江省前此非无土著之勇旋招旋散迄用无成其明验也三曰选募难乡兵在乡休戚与共故令不必严而心一赏不必重而力齐声势联络动数万所恃在众山川形势生长其间所恃在熟若调之他往其殷实之家既不愿轻弃本业其朴野之性亦不能遽就范围绅士以乡里等夷威令有格不行之势虽得小胜以之独当一面猝临大敌胜败之数未可知也四曰训练难练技练力可教之平时练胆练心必试之实境凡新募之卒必参入老营随行打仗方能渐成劲旅勇怯无前惟于生死呼吸之场如锥处囊中其末立见勇敢之士有起家卒伍不数年而跻提镇者相与观感思自奋其怯懦者知非偷安之地不待裁汰而无敢自容若于腹地设一大营虚糜岁月其急欲自见所见者倦而思去而甘于坐食者只以排队应操为常例乘堙守垛尚能勉强从事望其摧锋陷阵难矣常见得力营头移置闲散之地一二年即废弛不可收拾未经大敌者耶

臣愚以为谋江省自立之策莫如先练额兵议者咸谓兵不可用以目前而论兵之与勇强弱悬殊然兵不可用又不可裁则　国家养兵义将奚取夫兵不可用非兵之过也其月饷不及勇粮四分之一其升途有终身求拔一外委而不可得者名利俱穷无怪稍有所长者皆弃兵就勇司兵柄者置之不论不议之列而滥行伍者亦甘为人下而不辞诚能鼓舞而奋兴之人同此心岂有不可振作之理江省地处腹中额兵较他省独少然通省计之亦万二千有奇臣拟严汰老弱增补精锐分作两班一班调省及两镇操演一班留本营汛弹压半年一换除在本营汛者照旧领饷外其调赴操演者酌加练费以资津贴较募勇之费不及其半练熟之后责成两总兵轮流带赴皖浙助战俾智勇出众者得以及时自效万一江省有警自拔而归则士卒皆曾经战阵不致畏缩不前臣窃以为有五便焉所费少而所成就者多一便也尺籍伍符按户可稽将备千把本有常职节节相生钤束较易二便也营汛可恃土匪不敢生心稍有萌芽立即扑灭销患未然三便也一人学战教成十人临是虑兵力太薄责成每兵募一精健余丁给以勇粮其势易集此项余丁有兵缺可补无烦遣散四便也行伍精强将来军务肃清散勇有所惮而不敢滋扰永杜后患五便也惟近来贼数动逾十万遇有大股非本省兵力所及仍不能无藉督臣之援臣才识之短时势之难均不敢讳饰只求踏实地尽心力为之以仰副　皇上轸念东南之至意除调操及练费章程与督臣缕析函商外合将遵　旨筹议缘由会同协办大学士两江总督臣曾国藩恭折附驿具陈

　　敬陈湖北兵政吏治疏　　　　　
胡林翼

查湖北军务不饬已历五年无论贼匪之多寡强弱而闻警先惊接仗即溃者比比皆是上下相蒙恬不知耻推求其故则以将领不得其人纪纲不立而是非不明也深思纪纲所以不立是非所以不明之故则误于使贪使诈之说不知己则先为贪诈所使而曰吾能使贪使诈也岂不谬哉本省既无得力之兵将而川楚河南勇目之黠桀者纠合无赖随营投以一报百以百报千冒领口粮交绥即溃所投不合又顾之他　国家之帑项至为艰难而徒以供无赖之欲壑以此杀贼犹北辙而南辕势必不可至遣散不得其方则相聚为盗耳此近三四年楚北募勇之大患其流毒将有不可思议者矣古之治兵者先求将而后选兵今之言兵者先招兵而并不择将譬之振衣者不提其领结网者不挈其纲是棼之也将自毙矣督臣官文上年受事以来收集兵勇力加整顿得力尤在马队之忠勇能使三军之士风气为之一变查有前任湖南臬司降补知府魁联久任宝庆衡州岳州等处捐解私囊养士募勇已历十年其志趋公忠迥非庸俗可及经督臣官文派充总理营务伉直明知无不言厘剔弊端独任劳怨实为湖北军务必不可少之员目下力疾从公尚难羁以职守惟马队及各营之精锐必应迅速进取而湖北本省饷少勇多冗杂不治不戢自焚后患方大急应裁汰浮伪简练精锐可否　敕下魁联帮办湖北两岸水陆营务事宜责成一例简汰该员曾任三品大员应否　赏给三品卿衔以重事权之处伏候　圣裁非臣所敢擅请至湖北绿营兵丁怯懦若性正额虚浮军政营制荡然无存而其虚糜钱粮如故也现署提督杨载福才识严明如可假以二年必能整饬惟东征事急水师可无专委之员容臣再行详思访举另折　奏闻此为兵事急应整饬之要武汉形势壮阔自古用武之地荆襄为南北之关键而武汉为荆襄之咽喉武汉有警则邻疆震惊南服均阻控制无术本根既摇四年之中武昌三陷汉阳四陷　国帑因而虚糜民生因而凋敝东南数省受害之烈亦惟武汉为尤甚矣昔周室征淮师出江汉代平吴久谋荆襄王浚造船循江而下陶侃之勋镇守武昌宋臣岳飞李纲之谋画岳鄂均以此为高屋建瓴之势控制长江惟鄂为要固东南一大都会矣夫善者必扼其吭善兵者必审其势今于武汉设立重镇则水陆东征之师恃武汉为根本大营有据险之势军士无返顾之虞军火米粮委输不绝伤痍疾病休养得所是则平吴之策必先保鄂郡矣保鄂之不失必须先固汉阳汉阳为江汉总汇武昌仅南岸一府而汉阳则可通八府也臣查历年湖北之失在于汉阳并不设备江面无一水师下游小挫贼遂长驱直入束手[待](伐)毙莫可如何前车之覆殷鉴不远应请于武汉设陆师八千人水师二千人此万余人者日夜训练则平时有藜藿不采之威临事有折冲千里之势本境乱民随时征讨固可消除隐慝且东征之师孤军下剿善战者必伤久役者必疲伤病之人留于军中不仅误战亦且误饷若以武汉之防兵更番替代弥缝其阙则士气常新军行必利至水师以为利器声震迭无半年不小修之船亦无一年不大修之船更番迭战以武汉为归宿则我兵常处其安而不处其危矣或疑武汉两城公廨私庐百不存一城周二十里设守为难臣愚以为非是蚡冒蓝缕以启山林卫文作都训农通商是在行之以俭而训之以勤耳苟此而不能守去之他处何益此武汉宜急设防练兵之要湖北之莠民从贼者以兴国崇阳通城通山大冶广济黄梅为最多臣于臬司任内由岳州驻崇阳一月以保甲之法勒令首户捆斩三千人未及毕事而驰往九江矣兵至为民贼来从逆及今不治终必为乱治之之法兵勇搜捕不仅徒滋扰害亦且事久无成惟有保甲清查户族捆献分别斩释之法然而牧令不得其人则法不能行害且滋甚其已被贼扰之三十余州县吏惰民骄其未被贼扰之三十余州县官仇民而民且仇官

夫吏治之不修兵祸之所由起也士气之不振民心之所由变也官吏之举动为士民之所趋向绅士之举动又为愚民之所趋向未有不养士而能致民亦未有不察吏而能安民者臣恐湖北之民揭竿而起者不必粤匪之再至而将盗弄潢池矣即如五年大熟州县乃或报灾经臣驳斥在案六年大饥州县转不报灾又经臣迭次驳斥在案以丰为歉是病　国计以歉为丰是害民生而终必害于　国计又查历年以来每遇歉岁官吏私收而　恩旨蠲缓者实惠不及于民则有所谓挖征名目又有所谓急公名目无一非蠹　国病民饱丁胥之欲壑而肥官吏之私囊实堪发指凡下与上交接之事诿之幕友而官不问凡官与民交接之事诿之门丁而官不问词讼案牍病在积压盗贼奸宄弊在因循夫州县之所谓小事即百姓之大事今日之所谓小贼即异日之大贼厝火积薪更切隐忧又如军饷浩繁不能不取给于捐输牙帖厘金以资小补报捐则有踩堂贽见之费牙帖则有勒索之费厘金则有私设之费其所缴于公者薄其所取于民者厚臣受事以来迭次特参均蒙　恩旨俞允在　国自有刑章在臣亦甘为怨府惟深思利弊之原劾贪非难而求才为难前者劾去后者踵事而巧避其名则其弊将有不胜言者矣且贼扰之地官缺久悬观望不前所在皆是臣愚以为必应严禁官场应酬陋习吏更始崇尚敦朴屏退浮华行之数年或可改观人情固欲自便其私上无所求则下可自赡责以廉洁而无辞风尚必使先趋于正大官所好即吏所瞻不烦董戒而自变目下情形州县尚悬缺待人可否　敕下部臣暂勿拘臣文法赀格地方吏治是臣专责容臣次第清理分别委署如果试验有效才具出众即行　奏请试署以期实济而利民生此吏治急应整饬之要以上三事是湖北之先务其余应办事宜容臣随时　奏请　恩训刻下武汉甫经收复人或以为已治已安矣而臣之所忧方大如以为已治已安则前此固已收复二次矣江西腹内七府尚沦于贼与四年之仅失九江者情形异江西之腹内均与武汉唇齿相依旁轶横出又不仅九江安庆为足虑也未收复之先事势极难而文武尚有惧心收复之后布置尚易而特恐文武均萌肆志外省粉饰之习久在　圣明洞鉴不揣愚昧直陈于　圣主之前可否　敕下廷臣核议准行

　　条陈东路情形　　　　　
胡林翼

敬禀者下游情形殆哉岌岌姑即愚陋之所及知者而言之已不下十数事麻阳船户辰沅水手皆强悍有力镇远以上驿路夫亦游荡不羁两三月来客商裹足不前无所得食人心皇皇殆不可支夫以官养民不如使民自养为之所若忍饥而死等死耳犯法可以赊死忍饥则将立毙可虑一也各府各厅之寨苗大者一二百家小者三五十家连年盗劫积蓄一空为良则畏盗而又畏官畏差为盗则一无所畏是将迫之使为盗可虑二也良苗终日采芒为食四时不能得一粟入口耕种所入遇青黄不接之际借谷一石一月之内还至二石三石不等名为断头谷借钱借来亦然甚至一酒一肉积至多时变抵田产数十百金者心怨之而口不敢言其黠者则怨憾所积引盗以仇之而汉奸终不自悟方且失之于盗劫而取偿于盘剥可虑三也苗产尽入汉奸而差徭采买仍出原户当秋冬催比之际有自掘祖坟银饰者蒿目痛心莫此为甚各厅并无钱粮赢余专恃差徭采买一切陋规均为公私之用近年民力日绌官事日多即令如数收纳尚呼瘠苦何能禁令而强以不情且力役粟米之征一概停止则苗民脱身化外不及知有上下之分是禁之固难将纵之而任其多取乎则穷愁怨叹苗民日见其蹙将更法而归于受田之汉民乎则差徭采买有已成之俗例而非赋役之正供苗塞本无钱粮汉民岂肯领受讦告纷纷上下其手可虑四也官取于苗者十之三土司通事差役之取于苗者十之七取良民之精血以供其晏安酖毒之资台拱丹江古州入寨清平其弊尤深可虑五也汉奸恐喝苗民无所不至即如上年十月倡言某人带兵见黑便杀虽大张晓谕开诚布公其造言恐喝之人即平日盘剥之人即异日倡乱之人欲藉以快其私耳人心思乱无理可喻可虑六也官兵数万已成废器即令千人为营而贼可破凡有血气莫不痛心屯军九千余名布置各堡本极周密然虚籍徒存实政无补码十年之积弊不能一日挽回今日之食屯田者半是刁生劣监一旦绳之以法则造黑白勾煽愚苗其祸且益速操之太急是错峭直之弊委心任运是胡广中庸之诮可虑七也邪教之兴随地皆是根柢既深萌芽已露惟大臣持正而不阿小臣奉公而洁己则无隙可乘尚可不即举发黔中近年大宪兢兢业业察吏颇严然在上有震动恪恭之心在下有得过且过之意未经患难不知恐惧公牍行到寓目已忘可虑八也天下治乱之机不外义利二字人心嗜利则乱人心嗜义则治近年嗜利之人岂惟官哉凡在[朝](人)之人皆然也即在野之人亦然用人而不得所养虽尧禹之忧勤不能以治天下则养人而耗财多处已乱将乱之时则赏不得不重罚不得不轻故耗财尤多度支已竭仰屋空嗟可虑九也祸积于萧墙势处于危急而不能不资成案秉旧例绛侯之乞怜于犊背魏尚之见屈于刀笔吏古今同慨必至于裂不可收拾例案一无所施而后节目疏阔则事已不可为可虑十也

勤王事者食于官举义旗者食于民舍穑事而割正夏汤是也孰敢不箪食壶浆以迎将军诸葛之言是也南阳太守稽留义师斩一守而人皆奉令孙坚是也天下非鄙吝之人不能聚财非抑勒不能散鄙吝之财明怀宗之劝谕而不助军饷李自成之脑箍而尽数以献叔季人心大抵类是粤逆入鄂括取民财计逾千万设官为董劝则十万亦难不至此时不知悔惧人心又大抵类此黔中官兵仰给于藩库藩库又仰给于邻省转运则有所不能抑勒则有所不敢畏首畏尾势必致官危而民亦不安可虑十一也兼弱攻昧取亡言道学者疑之而英君贤相之方实不外此自强者天道之所取自弱者洪范谓之极帝王驭世之微权必取强桀之人预为驾驭为我用而不为人用　世庙募武力绝伦之人令史相国统领驻防岂为驻防哉所以消天下之英杰而不觉耳姚启圣督浙闽署中岁费以百万计不数年而海澄公施侯归于麾下今欲镇摄边陲必须日日练兵贵东一路幅员至大非挑练精兵八百人分防分捕且战且守则不足以摄奸萌而资防范一年之费又将安出可虑十二也黔饷设令不继则兵民皆困祸不旋踵将任其自乱而自已乎抑将养壮士而去老弱核名实而察空旷也非常之原黎民所惧行之不善是明季裁驿卒之事行之而善是商鞅变法之事成者为怨府败则为祸阶可虑十三也保甲团练实救时之善政委员之办事其时甚暂恐民不信其势相隔恐民不亲则非牧令不为功矣然而奉虚文者无实意察小害者忘大利大宪之董戒不啻颖秃而唇焦各属之奉行惟有禀复与告示可虑十四也大江东去望风瓦解刺背奸细反来黔地即是逃匿之余亦恐勾煽之祸可虑十五也以上十五事姑即东路而言之然而言易行难病多药少非一手一足之力所能挽回亦非空言说剿所能补救约而言之则亦不外练兵求才察吏筹饷四事耳已乱易治也未乱易治也而将乱难治林翼之愚陋即使殚精竭力亦无补于万一一人之精力几何一人之才识又几如石填海如蚊负山固自知其不堪矣

　　复张石卿中丞亮基　　　　　
胡林翼

闻某帅左右无一正人无一谋士其讙呶噂沓尽是贵游中习气此诚不可与争权观于乌都护江岷樵之言不用而诿过于锺泉即知其无能为矣不如姑示韬晦待其自败以败事计之当在此时矣窃见阅历之深无如仲绅某帅一日丕离粤西仲绅即一日不与粤西之事例以古人忠义之至固有未协然委曲求全保身即以保　国如操纵得宜指挥若定能如胡默林之笼罩赵文华亦行军之长算也至坚壁清野非用士用民不能济事士民中岂无欺我之人亦岂无偾事之人然兵将之猾者十九士民之朴者十六近年官途颇杂牧令既少真才佐杂尤多庸妄其心术见识不堪设想不如士民之真性未漓可激以忠义楚官与民仇楚民与官仇此孟子所谓疾视其长上而不救也惟有勤接见壅蔽视民如官视官如民无众寡大小推诚相与咨之以谋而观其识告之以事而观其勇临之以利而观其廉期之以事而观其信知人任人不外是矣近日人心逆忆万端亦难穷究其所往惟诚信之至可以救欺诈之穷欺一事不能欺事事欺一时不能欺时时不可不防其欺不可因欺而灰心所办之事所谓贞固足以干事也赏罚自在董劝因时以大权临之何患不济未有注意于保甲团练坚壁清野而无成效者也昔卢忠烈公督兵大名郧阳其得力在坚壁清野其制胜在亲兵之能杀敌致果也傅重庵以碉堡制苗而练丁千五百人因间雕剿兵威乃振钧示招练如何可信为日已迫训练岂一蹴可能诚为深虑窃谓襄毅治粤而陶鲁参军所领三百人皆即因时应募而所向克捷且战且练且守练一日得一日之力练一人得一人之力百金之士千金之士诚为难得然三年之艾亦在蓄之而已至练勇之不可恃则在驭之之法如何领之之人何如耳　国威久不振矣人心思乱不自今日始亦不自今日止除日日练兵人人讲武别无补救之方此与专言守御者实以互用而相与有成也至间谍为行军之要而其事最难由于安乐日久无耐劳苦壮胆智人甘蹈白刃者更不可得来谕言我师一举一动贼必知之则是保甲不实稽查不力之故贼之举动我不能知则是未得间谍之故物色此人谈何容易陈平恶草具付以多金而不疑野利枣龟杖至垂毙而不悔其用人之妙用智之人良可味矣窃谓谋野则获积诚可通虽非一二月所能猝办然未有求而不得者矣

　　论兵
地球雄国狮英虎俄法德意奥日本并鹰瞵鹗视目易睒伺隙修器械增军实鑴镵造物蝼蚁人命以求一逞故俄养兵二百余万人每兵岁需银一百两每岁约需银二万万两英养兵六十余万人每兵岁需银二百六十两每岁约需银一万五千万两德养兵一百七十万一千人每兵岁需银一百一十三两法养兵九十七万七千人每兵岁需银一百三十五两奥养兵八十五万七千人每兵岁需银一百二十五两意养兵七十六万五千人每兵岁需日一百二十两日本养兵二十四万九千九百八十三人每兵岁需银一百二十元此系各国常时养兵之费若战时另有加增不等其余如荷如比如丹如瑞典或数十万十万不等惟美养兵祗三万有奇巴西养兵祗二万五千有奇为环球所仅见而议者已为之隐忧合五洲养兵之数核之每岁耗银不可以亿兆计不知昊縡何心乃为此奇险相持之局以销蚀物力糜烂生灵而靡所底夫由开辟至今不过万年治乱乘除时乃天道然未有杀机酷烈如欧洲之极者昔者耶路撒冷即犹太为突厥所据西方耶苏教人欲征复之各国从军者数百万兴十字军七当中国宋朝自绍兴至咸历年一百七十二军凡七兴卒不得志死者二百余万人法皇拿破仑第一雄视全欧惟未得志英俄乃帅兵六十七万八千人法兵三十三万有奇奥意荷兰瑞士波兰等国从军者亦三十三万有奇直捣俄都甫至木司寇一作莫斯哥俄旧都已丧兵三十余万及狼狈而归仅余数万人普法战纪载师丹之战一日殒数万人蔑士之战一日殒十万人俄土战加里布一刻殒三万二千人英国泰唔士报泰西军兴而后自咸丰二年讫光绪三年战死疆场者凡一百九十余万人耗饷凡一万二千六十五兆元其危机之裂为中国古史所无今者兵日增器日利雄猜日甚充其量可以尽一千数百兆之人即彼中人亦深恶其不仁而为弭兵之会近日赖以敉宁者往往而有曩岁中日构衅所丧不及十万为时不及二年视彼英俄黑海之战南北花旗之战普法师丹之战何如矣然竭三四十年菁华熸诸一旦痿痹腐烂不可收拾穷极事变无论有兵无兵殆难思议如去岁万国公报载英人葛洪之论则直波兰我虽未必然然可寒心如每年商战输英人五十余万两则直印度我于此而攘臂言战是使五尺之童莛击勇夫也于此而委心运任是直迅雷之威纩聪弗闻也

洴澼子曰由前之说吾不忍言兵由后之说吾不忍不言兵夫欲树木者必培其根欲强兵者务富其国当此之时士困俗学农泥旧法工商日蹙利未宏厘卡林立吸髓敲肌然且司农仰屋罗掘俱穷则措饷难铁轨初萌血轮尚殢千里征调需时月余流亡载道天日墋黩则运兵难天下之大武备学堂止一二处弓矢旧制如谈天宝则选将难体操不讲团练虚文制兵疲募兵乌合则练卒难武员扣相扇成风兵额侵吞十虚其五则成军难昔英人戈登上书合肥言此等营官有斩无赦彼族素重刑律亦为此语痛恨极矣船械外购良窳不分豪商中饱前有暹罗废枪或以二两购之转售中国遂作银一十二两弊窦益滋则制器难席此数难敌彼数十年处心积虑薪胆兵机之强譬之委羊于虎馈犬于狼胜负之境无须卜故今日不先从事教养之原而汲汲以谈兵自喜者时谓忍人然德之制于法也养兵无许逾七百更番训练以复法仇日本之见逼三国也危如累卵痛改兵制卒雄亚东明治五年改兵部为海军省十年定裁判官掌刑法立技术官掌制造十八年改海军卿为海军大臣赞襄内政十九年定镇守府官制及海军督买部卫生部医学部检查会计部制造兵器火药部诸官部又立海军主计学校条规二十年定海军机器学校章程二十一年七月又改海军大学校官制此日本经营海军大其陆军之制大约取法德法两国而损益之其目有四曰常备兵曰豫备兵曰后备兵曰国民兵编制之法步兵三百十六人为一中队五百六十五人为一大队一千七百七人为一联队一大队出自四中队一联队出自三大队炮兵山兵野炮兵则以一百二人为一中队二百九十一人为一大队工兵辎重兵亦编为中队大队每步兵四联队附以骑兵一大队炮兵一联队工兵辎重兵为一旅团　此常备兵之制至战时步兵一大队增至八百三十二人骑兵炮兵辎重兵亦如之通国常备兵共二十四联队骑兵共八大队炮兵共六联队工兵辎重兵各共六大队此外要塞炮兵宪兵屯田编制各异此日本经营陆军大日与我近又参酌西法已着成效者故详称之以资考镜之二国者视我今日情形为尤棘手然且竭蹶为之收有勇知方之效中国地大物博何求弗遂何欲弗成一经创西人辄以病夫谯让耻孰甚焉故今日不默寓武事于四民教养之中而徒儴仍旧例者亦曰忍人洴澼子曰今额设旗绿制兵六十六万一千六百余人自　京师暨各省驻防兵又二十万余人厥为养兵自湘淮军起如汉文募民之制厥为征兵事定择其壮者分布各直不下百数十营是汉武番休易为常屯之制厥为征兵而成养兵兵额之伙方驾德俄然马兵月饷一两五钱步兵一两二钱守兵仅一两微特无以赡家亦且艰于餬口其不能汰老弱也宜夫明知老弱充数而岁糜千百万金钱养此无用之物而从事南亩者复少六七十万人斯为两失其湘淮诸营月饷或三两二钱及四两六钱不等各省多寡不一大致散勇三两有奇什长四两有奇哨长九两过制兵远甚然以视欧洲月饷最轻之葡萄牙瑞典葡萄牙每兵岁需银七十五两瑞典每兵岁需银五十二两尚有不及则何如尽裁制兵益饷于新练之兵以蕲实用而彼老弱者得悉散之农商工三途别谋生计渐起废人斯为两得至西例凡役兵十余年以老归者给饷终身死王事者官为给其父母妻子日本近亦仿行此例凡战没者由官给其家月费银十两子女由官养至十六岁止中国无给饷归田之例其战没虽间有银然往往无从领取以三四两有奇之银并命沙场鬻身万险一身死一家并死其重身家而轻军律也人情哉西例自步马兵外有工匠兵供一切架桥掘濠营垒之用而战兵不任其劳中国战兵而外仅有长夫役炊衅其余皆战兵兼之西例军中最重医科便入伍时量身材及受伤疗治中国行军虽有医官究同赘设然此犹其小者西兵扼要在能读书识字测地绘图中国文武分途有目不识丁之统帅遑问散丁遑言测绘然则处今之时非修明武备变通营规广设学堂精求将无以立于地球之上明矣乃综其要恉于下曰练将武科焉曰练兵民团焉曰陆军步马之体用焉曰海军整顿规制焉
  </div>
  <div class="pagination">
   <a href="皇朝经世文统编_page196.html">
    上一页
   </a>
   <span>
    ...
   </span>
   <a href="皇朝经世文统编_page192.html">
    192
   </a>
   <a href="皇朝经世文统编_page193.html">
    193
   </a>
   <a href="皇朝经世文统编_page194.html">
    194
   </a>
   <a href="皇朝经世文统编_page195.html">
    195
   </a>
   <a href="皇朝经世文统编_page196.html">
    196
   </a>
   <span class="current-page">
    197
   </span>
   <a href="皇朝经世文统编_page198.html">
    198
   </a>
   <a href="皇朝经世文统编_page199.html">
    199
   </a>
   <a href="皇朝经世文统编_page200.html">
    200
   </a>
   <a href="皇朝经世文统编_page201.html">
    201
   </a>
   <a href="皇朝经世文统编_page202.html">
    202
   </a>
   <span>
    ...
   </span>
   <a href="皇朝经世文统编_page198.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
