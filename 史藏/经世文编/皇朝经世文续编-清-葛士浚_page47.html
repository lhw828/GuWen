<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 47 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 47 页/共 103 页
  </h1>
  <div class="content">
   且臣闻该商等藉引行私由来已久计其每岁所获之利何可数计而犹然亏课欠帑屡乞　圣恩调剂豁免不已继以展缓展缓不已继以借垫不但旧欠不清续欠又积至一千数百万两之多是该商等之顽抗欺混贪得无厌实已习为然固而犹云一改银桩即能裕课其谁信之臣所谓于帑项有损无益者此也若以整饬长芦盐务舍此别无长策则浙盐于嘉庆年间改用钱桩何以近日加之整顿遂有转机并未以易银赔折为累两淮向用银桩常有盈余何以现在疲敝情形仍难补救是知盐务之衰旺并不系卖价之分别银钱果其经理得人自然日形充裕臣复查两淮即系先课后引而近今亏欠乃积至三千余万是使芦盐改用银桩即可先课后引亦属空言无关实济且臣闻长芦之改用银桩惟总商为甚愿散商并不乐从盖总商惟图专利而散商则因一经加价凡一切浮杂派费无不增加益受总商之扰累是该商人中业已众心不一何能裕课项而杜商亏该督臣等所称试行二年即可年清年款弥补积欠原未尝真有把握不过仍问之商人在总商等惟知苟利目前欺混乃其惯计恐试行二年以后亏欠依然徒为奸商等便其渔利行私之计而已臣所谓病民损帑将来亦终无益于鹾政者此也臣复查户部议覆摺内指駮各情节亦以请改银桩为不可行特因该处盐务废弛拖欠课项日多故请　下河南山东抚臣再加访察俟其覆奏到日恭候　圣裁而臣审察情形参稽舆论既确知此事有碍民生无裨　国计亦不敢以曾经奉　旨饬查即行缄默致蹈知而不言之咎
再盐务至今百弊丛生臣向闻两淮盐政运司两衙门每年商人均有例送规费其数正复不赀虽间有不受者亦甚寥寥至遇有拨解之款盐政运司又因库贮空虚不得不向商人挪借以致总商有所挟持故盐务一切陈奏有多出自商人之意指者两淮如此长芦恐亦不免前此长芦请改银桩交部议奏之时外间传闻谓商人赴京谋干希图议准道路之言固属无据惟该商等惟利是图惯于钻刺此言亦未必尽出无因　国家大计岂容商人暗为营谋是关于鹾务者小而关于　国政者更大现在纲纪肃清该商等虽未能售其技然不可不防其渐臣既有所闻理合附片具陈
　　会同两湖督抚筹议楚省鹾务疏　　　
陶澍
窃臣陶澍钦奉　谕旨派赴江西安徽一带校阅营伍　奏请顺道回藉修墓并乘便会同臣讷尔经额臣周之琦臣裕泰筹商淮盐缉销事宜仰荷　圣鉴所有湖南鹾务臣陶澍前过长沙曾经晤商臣裕泰兹由洞庭顺颿东下于十一月初七日行抵鄂垣与臣讷尔经额臣周之琦会晤复将鹾务彼此悉心筹议缘湖广北南两省为行销淮纲最重口岸每年额引七十七万九千九百余道而捆载之仪征老河引距贮盐之汉镇相隔几及二千里长江险阻风信靡常挽运本属不易加以船户水手之夹私盗卖中途节节逗遛稽察更属难周且楚省系水陆通衢界运川粤豫皖等省四通八达邻私最易侵灌防范设或稍疏即致贻害腹地内如湖北宜昌府属之官渡卡紧接川江从前铜铅船自四川装运北上一路收买川私入楚售卖经由卡隘并不听候查验以致宜昌一郡尽食川私并灌及下游荆州各属与荆门之远安当阳湖南之澧州石门等处大为淮纲之害即经议定章程奏奉　谕旨饬令宜昌镇聪兵亲督卡运各员查验催趱并云贵四川各督抚饬令沿途各州县严禁售给该船户盐斤自奉行一载以来宜昌一带水道川私严行堵截销数日有进步又随州应山切连豫省信阳州等处多被潞私侵灌黄安麻城切近光山固始及皖省英山等处多被芦私侵占接近淮北票盐之处亦有阑入皆因小民趋利若鹜贪贱食私缘山越岭辗转售卖前经臣陶澍于淮北英山等处设卡并派六安营参将赵承德等带兵以时巡历查拏复经臣讷尔经额臣周之琦派令湖北盐道于克襄亲往黄州各属勘明要隘分设卡座堵缉近来销数已有转机又襄阳府各属与豫省南阳各处犬牙相错豫省行销潞盐较之淮盐价值贵贱悬殊侵灌本易而豫省奸商又复逼近楚境广开子店甚至包运到楚转卖以致占碍淮纲大为官引之害现于奉　旨饬拏匪犯张开运案内究出枭贩多名拘获究办以示惩创应俟会同河南抚臣筹议疏缉章程另行具　奏又湖南郴州所属之永兴县系粤盐引地粤商开设子店行销生盐与淮界熟盐本有区别距粤商藉海船舱底沙泥准其煎熬名色多设熬锅将生盐煎熟侵灌淮界以致楚省引额短绌道光十一年经前任湖广督臣卢坤奏奉　谕旨必应严定章程令各守地界酌定熬锅额数永定限制毋许私增多设等因钦此卢坤当即钦遵饬令两省委员核议嗣经卢坤核定每子店一家准其留锅一口咨商粤省而粤省总以熬锅不能定数为词及卢坤调任广东臣讷尔经额频年文移往返咨商而粤商又纷纷具呈终不肯酌定额数以致迄无成议影射多熬充赚淮引在所不免伏思粤省来咨以粤盐系通省融销若将永兴子店限定熬锅口数该省引课即有阻滞兼以楚省所议拏获贩私人犯例应讯明来历如讯系永兴子店所卖咨提究办乃为楚人自犯之罪与粤省子店无涉不应妄扳拖累等语伏思缉私扼要必当澄本清源惟不稍存畛域始能各固藩篱粤省融销分数未必全在永兴一县何以不能定额行销且熬锅系为煎熬海船舱底泥沙而设为数甚微何能藉此裕课其必欲广设熬锅无非藉端影射将生盐煎熟混杂侵灌淮界是粤课固可宽裕而淮引即被侵占剜肉补疮于公何补且查湖南省频年详办贩卖粤私案件不一而足虽各犯罪由自取而多留熬锅为奸商开偷漏之门陷愚民蹈贩私之网于理似属未协事关有碍淮引若不定以限制诚恐愈增愈多无所底止查永兴县现存子店六十五家相应请　旨饬下两广督臣将永兴子店六十五家每家只准存锅一口永为定额不准私自加增及添设子店锅口尺寸亦不准稍有宽大总期于粤引淮纲两无妨碍至于拏获私盐须照例究明买盐来历行提审办粤商更不得规避狡卸失察私盐出境地方文武各官亦应照例议处庶可各知儆戒以固藩篱此外疏销事宜前次立法已详如有应因利乘便之处随时斟酌办理不令窒碍臣等惟有随地随时同心协力认真经理以冀课裕引畅仰副　皇上整饬鹾纲之至意
　　敬陈两淮盐务积弊附片　　　
陶澍
再臣查盐务纷繁弊端不一如印本知贝票贴息套搭皆弊混之尤者不肖奸商巧立名目借端开销以致库本全空课项日绌竟有积重难返之势即如商人办运所有引课场价运脚使费一切并计谓之成本内有商人缺底一项名为根窝每引取票银一两每年按引即须银一百六十九万有余归于底商先　国课而坐收其利其余则浮费居多每由总商开销取之散商名为办公而实不知其名目盈千累万任意摊派此类甚多成本安得不重成本既重则售价必昂而私枭由此起矣如汉镇为销盐第一口岸盐价每斤需钱四五十文迨分运各处销售近者六七十文远者竟需八九十文不等其实盐务成本首重正课其次则场价计每引配盐三百七十四斤仅征正课银一两至数钱零不等其朱单杂课亦仅征一二钱不等计算场价每盐一斤不及十文而转销各处竟至数十倍之价且有搀和污泥杂入皂荚蛤灰等弊盐质更差以致江广之民膏血尽竭于盐贫家小户往往有兼旬弥月坚忍淡食不知盐味者而邻私乃乘机灌入此非私贩之销售能胜有官实由盐价太昂有以致之也至于仪征一带为捆盐之场奸商与商厮难免私行夹带江船水手从而效尤而私枭亦因以罔所顾忌其实私枭所贩之盐即系场所产之盐如果商人能收买余盐何致有私盐可贩祗因商不能收而户穷困偶有透漏以资朝夕遂致辗转负载积少成多而无资本无身家之匪徒聚而成枭幸此辈多系乌合见利则趋闻拏则散现在知县王用宾署游击金万全皆练于缉捕之人枭徒警畏自六月内黄玉林指拏各犯以后纷纷逃散地方尚属靖谧惟盐务拔本塞源必须革去奸商另招殷实而殷实之商又必须明定章程删去浮费使不受总商摊派之累然后肯来前与运司谆切言之当可次第整理合并附片具陈
　　再陈淮鹾积弊疏　　　
陶澍
窃照两淮盐政关系　国帑臣频年在苏已闻其疲敝情形日甚一日但不料山穷水尽竟至如是之极固由院司屡易漫无责成因循诿卸各顾目前而库贮既空奸商无可咀嚼遂成涣散臣细加察访其来有自亦不起于近日查淮商向有数百家近因消乏仅存数十家且多借赀营运不皆自己赀本更有以商为名网取无本之利并不行盐者以致利衰引滞向系两年三运今乃一运两年愈迟愈积月利愈亏而商人习惯淫侈率多醉生梦死之徒不知自行经理惟任商伙商厮编摆作弄朦混侵吞以致日形竭蹶其岸引所以滞销者一由成本积渐成多一由藉官行私过甚查成本之输于官者为科则有正项杂项外支带款等名目用于商者有引窝盐价捆坝运费辛工火足等名目此外应征杂支各款尚多而外销活支月摺岸费等款皆总商私立名目假公济私诡混开销种种浮费倍蓗正课统名为成本归于盐价以致本重价悬销售无术转运愈滞积引愈多不得已而统销一年让出本纲地步作为分限摊补且每纲支解之款不能停缓复将上纲下纲征收之银通融借垫辗转挪用屡统屡积更于科则之中带征带补逐渐愈增此成本所由积重也私盐充斥固应首重缉私然岸销之滞不尽关枭贩其商运官引之重斤与装盐江船之夹带实为淮纲腹心之蠹在商人于正盐之外本有耗卤无课之加斤即无异官中之私而又有包内包外之私其包内者系运商捆盐出场多带重斤商厮商伙亦复如之且又短发江船水以盐斤私抵船价其短发所给之价复被厮伙埠头等勒扣过半甚至船户不领脚价转以重赂向商厮埠头等图谋装盐下至商宅之婢役亦月有馈费彼江船何苦为此无非藉公装私而已闻江船装盐每捆解放私盐谓之买砠每船装官盐十之五六余舱尽以装私谓之跑风船既装盐将全引一船之盐分为三四船遇有一船遭风失浅即报全引淹销将并未失事之二三船亦请补盐既得照例免课又得通纲津贴到岸之后并得提前先卖谓之淹销补运是以一引而换数引明目张胆之私也及抵汉岸商人价居奇停船挨卖谓之整轮以窄径自窘而私贩转得畅行迨穷年守候销售无期于是在后之船钻营以提前其黠者将待轮之盐偷卖俟轮到时买私补填谓之过笼蒸糕甚至盐已卖尽仍报淹销将船凿沈以灭其偷卖之蹟谓之放生各种弊窦皆起于整轮不但价实便售私此又藉官行私之为害也
引既不能年销年额课焉能年清年款从前章程本为虚立而且虚称报无非分纲压派之为虚报奏销更起悬垫挪移之渐前纲悬垫后纲复难挪补解饷无措于是遮掩弥缝有预纳减纳贴色贴息之名或折减若干作为正数其贴色贴息亦于正数内少完若干作为加色加息之数商既巧占便宜而库贮因以短缩与州县之亏挪何异其少纳之数虽云分纲带完然积欠以至数千万前次清查或分十五纲带征或分三十纲归补李代桃僵偏枯孰甚以致殷商裹足不前正课益悬而无着矣至于报一款原系因公抒诚得沾议自应各出己赀乃亦先由运库垫解分年带缴积欠累累是库存正款徒为商人骗取议之用而商捐之名适足为消耗之目而已以上数端弊起于商而利不在商商既自敝而课因以敝现在己丑之引行销甫半庚寅年尚未开纲课绌商刁浮伪百出造谣兴谤不服稽查兴言及此可胜慨叹然锢弊既深不得不亟求补救之法臣之愚见谓宜计船装盐不留空舱则受载有定数而夹带易查矣实发水脚毋许克扣则船户不得藉口而脚盐易清矣遭风失浅之船准其补盐不准免课则淹销无所利而报自少矣严查水程俾销数有准而无引之私自剔矣更宜大减浮费节止流摊以轻成本而恤运商以上各条应请　旨敕下盐臣督同运司盐道妥议筹办实力奉行臣亦随时稽查以资应助至于收买余盐减价敌私皆正本清源之上策而现似力尚未能惟有口岸散轮则销路畅而场自清食价平而民情大顺私盐不缉自靖无加商情固执但知目前抢跌微似有亏不知守候太久月利全无纵使每斤多卖数文得不偿失过笼蒸糕沈船放水百弊由此而生于商大有未利不止于亏　国课而病闾阎也查从前两江督臣孙玉庭与湖广督臣陈若霖筹办散轮时于前两月同到之船散卖既毕再开后两月之轮以散寓整最为法良意美行之业有成效自道光八年冬底复改整轮未及二年而盐务败坏至此不可收拾然则整散之效不待智者而始知矣应请　敕下盐臣会同湖广总督遴委廉正勤明之员查明汉岸现在滞销引盐共有若干仿照前次散轮之法办理积滞庶可畅销新纲始可发运以冀销有转机渐还旧制
　　会同　钦差拟定盐务章程疏　　　
陶澍
窃臣王鼎臣宝兴奉　命前来江南会同臣陶澍筹办两淮盐务曾将查出库贮垫占虚报奏销商运延迟私透漏各实情并分派司员会同地方委员分赴各场履勘缘由奏报在案臣等一面将淮纲全局详加综核逐细钩稽力求课归场之法惟是两淮岁征正杂课银及帑利各款四百余万丝毫皆　国帑攸关既宜筹利所从生必须防弊所自伏因思责成场大要有三而皆有碍窒之处一由丁起科淮南以煎盐淮北以池晒盐今按池定课每每池约征银百余两丁皆濒海贫民若令先纳课而后卖盐则力有未逮抑令先卖盐而后纳课设遇歉产之日势必课宕丁逃且场盐每斤向卖制钱一二文三四文不等今加入课银六厘是课重本轻私卖但及交课之半丁即获大利贩商即省重赀仍难免透私之弊此丁起课之难以遽行也一由垣商纳课招徕殷商令其认课包纳盐悉归该商经理出卖寓散于整较为扼要惟两淮池半系产以己业而听命商人情必不愿商人惟利是视秤收则勒以重斤借贷则要以重息户狃干售私职此之故不乐以盐归垣商亦必无赀完课此垣商纳课之亦难遽行也一由场官收税就各场产盐引额摊定课额商贩先向场大使报明认买斤数照额纳课赴各配买盐斤如此官为经理似觉核实无如计算产盐最多之伍佑等场照引定课应征银六十余万两即等而下之如梁垛等场在应征银二十余万两虽淮浒等关苏松各县钱粮不及此数盐场微员岂能任此巨帑试行之初额难悬定若听其尽收尽解难保不匿报侵欺兼之场署多在海滨既无城郭之防又乏营汛之卫征解亦恐致疏虞此场官收税之亦属难行也至于就井抽税滇省虽有成效但两淮情形与滇省不同滇省盐井二十四区课额三十余万两防逻易周课程亦易足两淮场地延袤八百里水陆交通非滇省一井一官即能查察可比且商运先课后盐额亦十倍滇省未易仿照办理兹据司员及委员等各以查勘场苦累情形陆续禀覆臣等以事关刱始必须计出万全连日公同筹酌竭诚殚思期于变通尽利而利之所在弊即因之即使先为试办而清佥商改官变法非一二年规模不能粗定小民难与图始虽广为晓示亦恐观望不前即商贩通行又必南侵闽浙纲盐北侵芦潞纲盐若不统各省鹾务通盘筹画实不免此赢彼绌之虞此一二年中课额未可常悬场盐未可停捆各岸食盐更未可久缺假令试行尽善固可扫除积弊设或稍有未协即难再复旧章伏思我　朝淮盐定制杜透漏则有垣之稽查防捆夹则有坝所之掣制绝船私则脚价毋许折给通纲引则口岸无事轮编至于筦库核自运司无占垫通挪之弊缉私责在弁汛严游巡堵截之方逐层防范至周至密果能实力奉行自不致有流弊无如相率因循积重难返此非法之敝人人实废法请即淮盐弊之大者论之
一曰浮费岁征正杂各款以产盐分数核算行销尽属有余乃外解外支各项复有数百余万两之多其中如盐政之办贡办公及汉口之岸费扬州之活支乏商之月摺等项甚至一切官私酬应均列入成本开销似此积习相沿无怪成本日形吃重二曰夹带两淮正引三百六十四斤现在各场捆盐多者几至加倍此商人引盐之夹带也其余商伙商厮舵工水手无不各有重斤私捆搀杂多装是以沿途则有买砠跑风名目到岸则有过笼蒸糕情弊并有粮船影带之食盐商巡报获之功盐无非假公行私将无课之盐先尽售卖纲食各引安得不滞三曰私贩淮南之老虎颈及深江孔家涵淮北之钱家集古寨及新坝龙苴城等处向为枭徒盘踞马头盐务中虽有缉捕经费之名而汛兵巡役往往得规庇纵且淮盐行销六省地方辽阔如湖北之荆襄一带则有潞盐之私江西之南赣一带则有粤盐之私他若河南之芦私安徽之浙私皆由各省越境透漏占碍淮纲其害又不独在枭贩此皆淮纲受病之处而推求致病根源实因视成法为具文久之遂涣散而不可收拾诚非区区补偏救弊所能转机惟有将旧章大加厘剔现计革除浮费银二百六十万两成本既轻盐价自减尽可敌私民间亦何乐蹈买私之罪将私贩不缉而自除而且清库款革总商以杜侵渔之渐定秤桶编船号以绝影射之萌挑河道散轮规以畅运销之路酌带销缓积欠以清套垫之源使射利者无可借端欠课者无从藉口似较课归场之法确有旧辙可循谨分为十五条另缮清单恭呈　御览伏候　钦定臣王鼎臣宝兴经此次厘定条款之后臣陶澍原有兼辖盐务之责随时随事力加整顿傥仍有透私堕课各情弊立将玩误之官弁商人尽法严惩示儆断不致偶涉姑容如此行之数月定有起色查现在己丑纲未销之盐尚有三分庚寅全纲并未启销应自辛卯纲起即照新定条款办理第不划清界限仍易启套搭之弊应请前项未销之盐随时带销如遇销数通畅即援照从前办过提纲成案尽数补销毋任积压再淮南北各场存积之盐甚多数月以来商不收运以致场苦累课帑支绌此时已届年终辛卯立应开纲应严饬商人赶紧买运交课如有藉端延宕轻则立予参革重则严行治罪总期弊去太甚法在必行仰副　圣主饬纲裕课除弊便民之至意
　　覆奏课归场之说未敢遽行疏　　　
陶澍
窃臣节次承准军机大臣字寄钦奉　谕旨将侍讲学士顾奏请课归场光禄寺卿梁中靖请就场收税各一摺　饬交臣悉心筹画核议具奏又前后递到太仆寺少卿卓秉恬请仿照王守仁赣关立厂抽税一摺江西巡抚吴光悦请撤商归征其课税一摺均奉　旨交臣与湖广江苏江西湖北安徽河南各督抚悉心妥议具奏各等因臣查诸臣所请变通盐法其说不一皆主于化枭为良无官无私立意诚为甚善惟臣再四筹画通盘合计仍有未敢遽议更张者两淮盐课甚重三倍于江苏全省之钱粮非通泰海一隅之场地所能归入若征之于则沿海穷民家无长物即谓盐归丁卖不患其贫而一池一获利几何岂能以数百万之钜款散而责以完纳若欲就场收税则又弊窦易滋盐之为物与布帛菽粟同功而不同用布帛菽粟随处所有成本重而课税轻然且不免于透漏若盐在场每斤仅值制钱一二文一经收税则价随课长争其利者必多海滨广斥民杂处池以扫盐凡有箕帚者皆可扫以煎盐凡有锅者亦可煎将比户皆私课税且因之而更绌至于设厂抽税或小试于一隅若行之于各省则与就场设官征税之法地不同而流弊同缘各省道路四通八达凡盐所从入之地安必处处皆有隘可守绕越漏私转恐比场为更甚总之无官无私必须无课无税而后可业经有税有课即属有官有私如谓一归场一设盐厂即可上裕　国帑而化枭为良窃恐有所未能且此数说者皆本于唐臣刘晏听其所之之一语故诸臣皆以为化枭之良策其实刘晏榷盐即今商运之法所谓亭户粜商人是也晏建常平盐仓数千商运不至则减价以粜置巡院十三以捕私盐奸盗为之衰息是晏恐远省缺盐及商漏私已于听其所之之先大有布置并非仅听其所之而遂能化枭为良也晏当日系总天下之盐而榷之故能听其所之今则某省食某处之盐各有口岸若淮盐任其所之必至南侵浙闽北侵芦潞两淮未收其利而他省已受其害矣傥因此遂改天下之盐法尽归于场则纷更愈甚关系愈大利权不操于上必移于下恐豪强兼并之徒得据为利其患有甚于私枭者是以上年冬间臣与尚书王鼎等通盘筹酌业将课归场及就场收税种种窒碍之处详细声明会同具　奏在案至分地销盐课归商办原系　国家成法第因日久弊生浮费愈增而愈多钱粮亦愈加而愈重即如每年应解之帑利七十余万其借本早罄于前人彼时鹾务犹堪敷衍又有此一千余万之借本供其挥霍是以中枵而仍能粉饰于外今则各项竭蹶无本可借而转须为前人岁偿其利息此外节省之款又于四十余万两亦系沿袭于昔年而加征于此日以致负重难胜沈痼从此而甚臣于万难措手之时力求补救自接印以来疏通积引惩办私枭现据湖广督臣函称汉岸旧盐销完新盐业已开秤即粮船水手素称强悍而本年回空亦未敢仍前夹带傥再能多办新引似可望渐有转机无如自三月开纲以来始有章程初定商情不无观望继而被水成灾场又多漫淹加以商本乏竭力能办运者不过十数家设法支持勉图接济此等情形总缘从前之受病太深故此日之复原非易也臣自维愚昧实不敢谓计出万全惟有殚精竭虑认真督办并札催运司谕饬各商乘此旺销之时设法赶运俟本纲限满之后傥能得有起色则　本朝二百年来之成法即无庸另议更张万一无可挽回再行据实奏明另行筹办总期于鹾务实有裨益断不敢稍存成见亦不敢推诿卸责致负　圣主委任之至意
　　附奏获私变价按引提课片　　　
林则徐
再疏引莫先于缉私臣楚后督饬各属印委员弁分投堵缉核计月余之内已报获私贩三十八起私盐一万八千一百七十余斤人犯八十六名分饬审办仍稽查各路卡隘务令认真缉拏不许稍涉松劲惟是未获之私盐固有碍于官引即已获之私盐仍暗占于销数何以言之缘获私例应变价分别给赏充公而各地方向来民食祗有此数多销一分变价之盐即少销一分额行之引故有州县缉私甚力获盐甚多而该地方额引转见缺销者初闻之似不可解及徐察之而后知变价之盐所占碍于官引为不少也然既获到私盐若不准其变卖又断无别项出路而因变卖转占正额是缉私与疏引势且两妨殊非尽善之道臣思盐之分别官私惟以有课无课为断变价给赏之例祗以鼓励获盐之人即一半充公亦仅资各处开销经费于　国课仍无裨益莫若变通其法将所获私盐变卖之价先按引盐课则提缴正款钱粮核计此外赢余已足敷给赏充公之用即获盐之兵役亦皆不致向隅而变价可补官课之亏即获私足抵官销之缺似亦疏引裕课之一道所有应纳课银由各州县会同管卡员弁汇缴道库转解两淮归入该年额引核数造报如蒙　部议准即将本年报获各案私盐一律遵办
　　整顿鹾务摺　　　
林则徐
窃臣质本庸愚盐务尤非所习仰蒙　圣慈委任先经署理两江总督旋复擢授湖广总督于鹾政皆责无旁贷不敢不加意讲求因讲求而愈知筹办之难因难办而益矢转移之力其中曲折繁重情形有非循常蹈故所能收其实效者故必倍加整顿不敢稍避怨嫌现虽积弊渐除犹恐久而生玩谨将一切办法为我　圣主缕陈之伏查两淮引额除淮北二十九万六千九百八十二引不在湖广行销外其淮南年额应销盐一百三十九万五千五百十引内江苏安徽江西三省额销之数仅居四分有零而湖广销额几及十分之六以每引四百斤计之每一万引即合盐四百万斤积而至于七十七万九千九百余引之多其为盐殆不可以数计此湖广所以为淮南最重之口岸也然楚民并不尽食淮盐如湖北施南一府六县及宜昌府属之鹤长乐二州县均属例食川盐湖南郴桂二州属并衡州府属之酃县共十一州县例食粤盐是楚省境内本有川粤引地则凡犬牙相错之处皆不能无影射透漏正不独湖南永兴一县熬煎粤盐以灌淮界久为粤省之所必争也至应食淮盐之地亦有离淮较远例准借食邻盐者如宜昌府属巴东等四州县之借食川盐永州府属道州等五州县之借食粤盐镇筸等处苗疆之借食川盐皆经宣诸令甲虽定例不许过十斤以上但一人可买十斤合众人计之即不知凡几矣论者谓行盐之额定自　国初近来生齿日繁何至岁销盐斤转不能如原定之数此言殆未深考耳查两淮盐法志载　国初淮南岁行纲盐只九十六万六百八十四引迨后纲食递有加增至嘉庆七年始符现在引数是淮南现行额引比之　国初原额实多四十三万四千八百引有零又　国初每引运盐二百斤至雍正年间定为每引三百四十四斤嗣后累次加增至道光十一年始以每引四百斤为定额较之三百四十四斤为一引者每七引溢出一引以此科算是湖广所销之盐比前又暗加十余万引而不觉也窃思原定盐额每以民数为衡近数年来湖北湖南两省报部民数细册约共五千万人有零除例食邻盐之处至少亦去十分之一其应食淮盐者约有四千五百万人以每人日食三钱照例科算是每引四百筋之盐足供六十人终年之食即以所报民数与应销引数互相比较已恐有绌无赢且生齿既繁则食盐之人固多而卖盐之人尤多民间生计维艰故凡有盐利可图之处贫民无不百计挑运四出售私其近川近粤近潞地方与两淮场相距皆远淮盐挽运到岸自千余里至二三千里不等而邻盐不蹴即到成本既轻卖价自贱欲令民间舍近食远舍贱食贵本系极难之事且以盐课较之则邻省皆轻而淮纲独重即如川盐每包一百三十五筋在大甯云阳等厂仅纳六分八厘一毫即最重之犍为厂每包亦只一钱三分四厘若淮盐一百三十五筋即该纳银一两三四钱比川课加重十数倍又查潞盐每一百二十引为一名完正杂课银一百两若淮盐一百二十引即该纳银四百八十两亦不啻倍蓰虽粤盐课则臣未深知而考其总数不逮淮课十分之二其轻可知夫以重课之盐而与邻界之轻课争售即彼此同一官盐亦必彼赢此缩又加以无课之私贩纷纷浸灌其势之不能相敌更不待言
且不特此也潞盐之行于陕西有应从湖北勋阳府经过者川盐之行于贵州有应从湖南辰沅等处经过者以淮纲地界而为邻盐必由之路虽欲禁其私卖势必不能唯因引地既定于前若不保卫藩篱则浸灌更无底止是以嘉庆年间中外臣工屡有奏请以勋阳改食潞盐衡永改食粤盐辰沅改食黔盐者均经驳饬不准是楚省边境名为淮界而实不销淮盐之处又去十之一二所恃以行销者惟在腹地数郡耳然自黄州以至武昌汉阳凡盐船经由停泊之处其为夹带私所占者久已习为故常又商民各船由江浙来楚每有船户水手带盐私售且近来淮北票盐盛行更由安徽之英山霍山与河南之光山商城罗山等县灌入黄州德安汉阳各处故虽腹地数郡亦愈见其难销更有一种棘手情形则以商人完课买盐发给运皆须用银而市上盐斤无非卖钱从前银价贱时以千作两照奏案梁盐每包价银三钱科算不过卖钱三百文近因银贵钱贱三钱库银即合钱四百二三十文纵使市上盐价较前有增而以钱合银实已暗减岸商水贩皆惟利是图岂甘亏本则招徕愈难今试将高低之盐一律牵计每引只算银十四两湖广每年食盐按额即须银一千余万两以钱计之则须一千五六百万千文其为繁重甲于各省是运盐纳课虽在两淮而输纳营运之赀大都出诸两楚此臣所以夙夜筹思而兢兢然惟恐贻误也臣自上年三月到任因正二两月售盐稀少亟筹设法疏销凡所陈奏督属缉获各路私盐及严禁铜铅船买带川私与夫襄阳等处撤退邻境三十里内盐店并衡永一带责成道员督缉各事宜幸俱仰蒙　训示并谕令四川河南各督抚一体稽查俾臣得以严饬各属加倍檩遵认真堵拏如宜昌一筹为川私丛集之薮则委候补道刘肇绅前往督同宜昌府知府程家頲查拏究出弁兵纵私分肥情弊从严惩创又襄阳府属久被潞私侵占绝无水贩运盐臣亲至其地相度机宜责成安襄郧道杨以增改立章程并将施南府金石声奏蒙　恩准调任襄阳该道府一同出力筹办潞枭渐见敛退水贩即源源运行又衡州一带亦久不销引自臣亲到该处饬拏私盐多起并将卡座　奏改游巡责令衡永道张晋熙会同湖南盐道李裕堂督办近日粤私差少惟距武昌甚远尚须随时察看又黄州武穴一带为盐船入楚停泊要口船户水手与岸上奸贩串通卖私日甚一日臣派委试用知府但明伦驻劄该处凡有盐船入境亲行催儹并将水痕风色察验报明如有水迹不符及无故逗遛立即究办闻船户奸贩皆惮其严凡此远近印委各员分饬筹办仍责令湖北盐道于克襄督同汉岸总卡委员武昌府同知陈天泽综司其成此外各府州县皆有缉私疏引之责虽楚省向例准其融计销数而臣惟恐各属互相观望会同抚臣周之琦饬令盐道于克襄按月按季核计各州县销数分别功过先将短销之黄安县知县刘坤琳撤任查办于是州县始知儆惧竞思设法督销又经该道于克襄捐赀密遣亲丁分路缉私尤多起获是以统计上年两省所获私盐竟至一百余万筋之多且获一筋之盐即提一筋之课不特有裨库项并向来捏报邀功朦混搪塞诸弊举无所施此皆仰赖　圣主洞烛无遗　允臣获私提课之奏始得钦遵督办感檩尤深臣又思鹾务事宜仍须恩威并用若一味严缉恐窒碍亦多故又剀切示谕绅民晓以利害大意以为每人每日食盐仅止三钱所费不过一文即官盐不如私盐之贱而按日分计所争亦仅毫厘民间日用饮食何在不可节省而独于必不能已之食盐计较毫厘贵贱公然犯法食私在绅矜应革功名在平民应受满杖明于利害者当不至若是之愚且湖广钱漕最轻比之江苏仅及数分之一　圣恩高厚赋额永不加增若于盐课正供尚相率而背官食私天良安在除既往姑宽免究外嗣后责令绅矜大户以及乡团牌保互禁食私犯者公同送究小民见此示谕俱尚听从又挑卖私盐之穷民许其改悔投充肩贩由各处官盐子店给票挑赴四乡卖完缴价如此则肩贩各有生路庶可化莠为良而偏僻村庄皆有官盐挑到不得藉口食私于销引似有裨益
查向来民间匪类大半出于盐枭即襄阳之捻匪红胡为害最甚总因逼近豫省以越贩潞私为事遂至无恶不作今自整饬盐务之后襄阳绝无抢劫之案并将隔省盗犯拏获多名是所办者盐务而其效即不止于盐务也又各处水贩在汉岸买盐向给水程一纸运到后须由地方官汇缴臣恐胥役藉端勒案致水贩裹足不前是以变通办理俾省浮费以示招徕因事属细微不敢琐屑入　告乃准两江总督臣陶澍移咨钦奉　上谕林则徐曾署两江总督其于鹾务转运交关之处熟悉情形现经酌定道里远近限期由水贩交付盐行送局齎道不准由州县催缴可免需索留难办理甚为合宜等因臣跪诵之余益当钦遵妥办永贩因此稍沾微利颇见踊跃买盐惟此县之水程转运别县售卖者恐致漫无稽考仍应令其送县呈查此又随后续立之章程与前议两不相悖者也又宜昌府属例食川盐之鹤长乐二州县历由两淮委员驻劄万户沱地方代川办运原为保护淮界起见而两淮盐政相距甚遥倘有借官行私无凭稽察经臣咨商两江督臣陶澍改为由楚省委员驻办以便约束并只许就近购运四川巫山县之大甯厂盐已足以敷民食不准远赴数千里之犍为县装运花盐以致下侵荆州等处接准陶澍咨覆意见亦极相同又从前楚省历因襄阳宜昌衡州三处额引不销陆续　奏明官运商盐前往减价售卖以敌邻私此意未尝不善而于利弊未能洞澈不免似是而非是以历办并无成效盖淮盐成本重大即减之又减总不能贱于无课之私盐若不认真缉私而欲以官盐冲其锋是商本徒亏而邻私仍不能敌且商人本为牟利必抑价以亏其本则商运愈不前而私盐愈充斥矣又访有一种奸贩转买减价之贱盐以灌旺售之引地是为藉寇资盗无异剜肉补疮臣将此三处之盐一不令抑价以杜流弊现在襄阳水贩运盐已多宜昌亦已通贩衡州则官盐业经运往水贩尚未前来祗须随时察看情形如水贩销路大畅则官运固可无需即有必需官为倡导之处亦照时价发售务令盐色纯净秤足味佳不宜抑勒减价以致亏本滋弊其扬商向因减价赔垫立有三盐名目按引捐贴兹由臣咨明两淮严行裁汰不任藉口赔累致碍鹾政现闻扬商输课倍形踊跃而楚岸售得价银臣复不时催解赴扬不任花销糜费本届所报销数有一引即解一引之银务使针孔相符胥归实在不准如前之漫无凭证要之销盐之畅滞上之视乎天时下之视乎地利而人力总不可不尽臣窃恐无可操之券而断不敢有未尽之心惟赖　圣慈福庇长使年岁丰登堤防巩固则民力宽裕而肥腯之奉旨蓄之供售盐自当更旺此时所属各员虽有筹办出力之处臣均不敢遽行保　奏致启易视之心务令一力奉行始终无怠庶几畅益加畅至私盐现获固多然有私总不如无私之为妙果使将来销引愈多而获私转少更足以见化莠为良之实效臣惟祷祀以求不敢稍有懈忽以期仰副　圣主委任责成于万一
　　疏通盐引疏　　　
贺熙龄
窃惟两淮盐务自道光十年冬　皇上洞烛情形法穷当变　钦差大臣前赴江南会同两江总督陶澍筹议厘革旧弊更定新章自是以来浮费裁而成本较轻库款严而出纳不混计凡九载奏销八纲且摊带乙未己亥诸纲残引数十万较之从前十载仅行六纲且多预收空本者已有区别惟是两淮奏销正项缘先纳课后行盐与他省之先盐后课者情形迥异故虽奏销八纲实非已销去八纲之盐缘运司每遇奏销届期即派商赶纳虽有存岸未销之盐存库未销之引而新纲限迫不得不按数分派各商如期完纳商人成本止有此数口岸多积一引之盐即占搁一引之本近闻淮南奏销虽过八纲竟有积存两纲未销之引如江西湖广安徽纲食各岸截至去年冬月止已运未销盐共一百六十余万引约计一纲有余以到岸成本每引十两有零计算即占搁成本一千数百万两又运库中已纳丙申丁酉戊戌己亥四纲未运之引又一纲有余亦占搁商本二百余万两通计占搁商本二千万两而现在扬州各商己赀实不过五六百万其余皆系出利会借每纲岸盐非两载不得销售回课而此两载内又添出两纲派纳之数此淮南转输不灵之实在情形也且淮南纲食引盐额完正杂带款课银五百余万两近年奏销则止完正项其余杂款缓纳之银需候运岸销售始行补纳每一纲之课非数纲不能全清故目前虽奏销八纲实未能征足八纲之全课以致各省应解各款不时奏催无由应手若但以正项奏销为事杂款何由足额此又淮南征解各款新陈积压之实在情形也臣访求所以积压两纲之故亦非由于办理之不善祗缘道光十年更定新章之始前督臣陶澍任事过锐代销辛卯以前滞盐残引一百三十余万引又代征还未销印本积欠葠价统引残课三百数十万两皆以后任代偿前任之积久共占一纲引额加以江汉水灾滞销复积一纲因此积压两纲至今总无疏通之策臣思盐务不过在场轻本在岸速销二端现在淮南裁减浮费以来每引正杂钱粮四两实难再议轻减而汉岸销盐止有此数即使湖广缉私认真整顿亦止能销足本纲正额若欲以溢销加倍提行两纲恐必无之事然则淮南常年积此两纲未销之盐空占商人之运本作何销纳且引愈积压则愈多课愈占搁则愈绌倘一二年内竟有竭蹶不能输纳之商复致倒歇者彼时奏销又将如何办理正项且不能支杂款又将如何征解臣详加访察皆因淮南目前之患在于中梗若不亟筹全局及早疏通即恐有难于措办之势惟是鹾务繁重非他人所能代谋应请　下两江总督督同运司彻底确查通盘筹画务须先事图维将前积两纲引目如何设法疏通之处据实入告勿徒弥缝目前直至奏销不前始为临渴掘井之计再者淮北票盐近年因贩多盐少创为验赀折扣之法而验赀银数历年递增闻本年竟多至一千余万两其实票盐应收钱粮场价不过百万其余九百余万一经核定折领之票仍须发还各票贩收回徒然压搁本无所用而每当淮北验赀之时正淮南奏销之日一时汇集银千百万两悉赴淮北验赀而去遂致扬州银短价昂虽重利无可借贷是验赀之法于淮北无毫发之益而适掣淮南奏销之肘应如何量为变通或官运到坝发贩或签商认引认岸或归场定额售卖于此数策中酌行其一即可无庸验赀以累奏销及将淮南无着悬引如何酌归淮北之处应请一并饬交两江总督督同运司详筹妥议以期有利无弊臣因访闻淮南鹾务新陈积压不能转输一二年内恐误奏销而淮北票盐验赀十倍有累正课不得不豫筹疏通之策为此恭摺具陈
　　盐不设官议　　　
李祖陶
盐为天地自然之利于海晒于池吸于井皆可成盐为民生必不可少之物榷之以为军国之需实足补田赋之所不及故汉以来善治财者非必加派田亩及若唐之间架陌钱宋之青苗市易也大都取足于盐耳然或处处张官设吏以牢笼之则利不归于上亦不及于下而尽中饱于官与胥故予欲盐直卖与商人也唐刘晏之为转运使也专用榷盐法充军国之用时自许汝郑邓之西皆食河东池盐度支主之汴滑唐蔡之东皆食海盐晏主之晏以为盐吏多则州县扰故但于出盐之乡置盐官收盐户所之盐转鬻于商人任其所之其余州县不复置官其江岭间去盐乡远者转官盐于彼贮之或商绝盐贵则减价鬻之官获其利而民不乏盐始江淮盐利不过四十万季年乃六百万缗由是国用充足而民不困顾亭林日知录引松江李雯之论谓盐产于场犹谷之生于地宜就场定额一税之后不问其所之则国与民两利此盖以天下皆私盐即天下皆官盐也谓其言凿凿可行今日盐利之不兴正以盐吏之不可罢也且云行盐地分有远近不同远于官而近于私者民不得不买私盐既买私盐则兴贩之徒必多于是盗贼盛而刑狱滋矣予少居崑山常熟之间为两浙行盐地而民间多贩淮盐自通州渡江其色青黑视官盐为善及游太原所食皆番盐坚致精好此地利之便非国法之所能禁也明知其不可禁而设为巡捕之格课以私盐之获每季若干为一定之额此掩耳盗铃之政也其言如此亦可谓深切而着明矣继此以来贤士大夫以此名说各疏者不可胜计总不能行至道光初年陶文毅公总制两江兼绾盐政始本海阳李侍郎赞元之说奏行票盐然止行于淮北而不行于淮南江南以食盐利者众把持而阻遏者多也然私盐愈多官盐愈滞课不足额官疲而商亦疲驯至湖北塘角火灾汉岸盐船被毁几尽天变于上人怨于下虽欲不变其法不可得矣于是两江总督陆公建瀛敬陈淮南盐务恤灾必先兴利兴利必先除弊谨酌拟章程恭摺奏　闻大意谓淮南盐务之疲坏实由口岸之不销其不销之故则在官价昂于私价官本重于私本而成本过重之故又在银价日贵浮费日增为今之计欲畅销必先敌私欲敌私必先减价欲减价必先轻本欲轻本必先裁省浮费摊减科则窃谓今日大弊莫大于利不归国亦不归下而归于中饱之人淮南引地首尾四省仰食于盐者官则文武印委等员吏则大小衙门书役以及商伙商厮商船不可亿计一议整顿则必起而挠之造谣挟党恐吓挟诈必使良法中止而后已臣受恩深重不敢以帑项正课商民脂膏为避诽谤养奸蠹之计谨将淮南全局通盘筹画以裕课之法为灾之方酌议章程十条云云部议有准有駮饬令覆奏而卒从之一时盐价大跌一包之钱几可得两包之盐四野腾懽额手颂　圣天子恩膏暨陆制台德意遍东南数千里之地如出一口呜呼可谓快矣第按其章程仍处处间以官吏与日知录所云不问其所之者不同又大致仿票盐而却不名票盐大意谓票盐散不可稽核此则操纵在手可以自如也然前人有言凡立一法必待其人而后行者非良法也必人人可行而后可称良法今法如陆君长在两江尚能坚持不变否则官穷乘间陋规裁者可复少者可增犹之漕运本有余米月粮可供一切费用干隆年间即奏增脚钱数十文今则暗增至数百文矣且浮收勒折习以为常　朝廷虽明知之而亦不以为怪也天下之事类皆如此可胜叹哉
　　呈贺耦庚师　　　
俞德渊
承询江南有无奸商可以惩办此事非悉数所能终谨略为言之岸商代人卖盐以他人之财供其挥霍久为扬商之害去之不足惜也若扬商则挟本求利其从前之作奸犯科者久皆歇业衣食不能自给虽置之重典于事亦复无济现在稍可支撑者不过一二十家多系借资行运自数年以来风波屡作亏折渐多人人有保家远害之思前因星使临江谣言四起草本皆兵大势几于涣散自渊上春到此待之以至诚示之以无畏人心始稍稍安帖兹惊魂甫定而遽欲齐之以刑不但将现在之商驱之使去彼闻风者谁复敢挟巨赀而蹈不测之险乎且历来盐务之坏盐政运司实难辞咎今皆置之不问而惟商是求是犹舍偾军之帅而归过于士卒非公论也即今日之不能整顿非尽商不用命乃官不恤商所致耳各省岸费以数十万计各衙门陋规大者数万小者数千计以至关隘之刁难书役之需索地匪之讹诈无一不取诸商而官视以为常置之不问商力几何既输库藏六百余万之课复供各省各岸数百万之费安在其不日就雕敝也而且以库款之挪垫为商罪其罪实在运司商不能主也以江船之带私为商罪其罪实在船户商不能禁也以盐价之昂贵盐色之搀和为商罪其罪实在水贩铺户商不能与闻也去岁为极敝之时犹收二百万之课若以　国初之盐课而计已属逾额今因科则太重仅足三分之一然已倍于中省之赋矣矧此二百余万之课即出自一二十家疲乏之商若不培植之而复芟夷之将并此而无之矣即如裁费一事扬州办贡办公之费减存三十三万汉岸公费减存三十八万江西减存十七万今计上年用项扬州用二十四万有零视源减之数又减矣汉岸则用八十余万较原减之数多至四十余万矣江西则用三十余万较原减之数多至十余万矣商人获利几何减盐价则身受其实减浮费则徒存其名此中委曲情形安能人人而告之大抵天下有可行之权者未必知之果真而知之真者又未必有可行之权运司之权督催商运谨守筦龠是其职也其他则呼之而不应维扬咫尺之地权虽不能及尚可以情理通之若外府外县则无可措手矣制军之权善用之第可及于本省不善用之即本省亦阳奉而阴违而况能及于外省乎淮盐行销六省上下各衙门不知凡几凡与盐务有交涉者无不于盐有沾染安得合数省之官常齐心协力而为之今欲有利于商必将不利于众夺众人之所利而强其所难此不可得之数也然众之利不去则商之利日微　国家之课亦日绌此亦相因之理也在昔极盛之时未尝无弊行之百余年踵事递增其弊日甚一日沿至于今已成积重难反之势于此而欲改弦更张非大有权力者不能渊何人斯敢希冀其万一乎治盐务者不能为商保本祛弊而徒咎夫商之无良犹之治地方者不能与民兴利除害而归咎于民之不善试思国家设官之谓何而以牛羊之放轶倒弊谓牛羊实自为之非求牧与刍者之罪抑亦巧于自诿矣渊自知力薄任重纵不自为之图亦终必得罪而去不过姑存此说以自抒所见已耳然斯言也闻者必谓袒护商人为运司之通病幸望吾师秘之勿宣统俟吾师来年出山时渊如尚留未去当将一载以来所揣摩而知之者为吾师倾囊倒箧而陈之即从此永入山林于人世不相闻问亦无所憾矣
　　上贺耦庚制府书　　　
俞德渊
前函尚未封发顷复接奉赐书伏承教诲殷拳曷胜铭感两淮盐务之难并无深文奥义只私盐充斥官引滞销二语尽之办盐务者止办得能销足矣运司之权职不出于运不销则何由运闾阎生齿日繁无业穷民衣食于盐睯不畏法如江船脚私粮船夹带以及川芦闽粤各私其占碍官盐销路者岂止数倍以致官引到岸累年不售成本占搁愈占搁则愈难流通商本日蹙转运愈难新商闻风益形裹足此盐务之所以弊也减价敌私之说言之似觉可听其实终归无济盖官盐成本重于私盐者不啻倍蓰其何能敌如欲以官敌私则必　国家不征课而后可即如今春散轮以后楚岸盐价虽贱而商人成本太亏情形渐即羸毋论威不能震即恩亦无可加从前所闻均多隔膜自到此三月细意讲求知此事无本源之可言昔管子擅鱼盐之利一擅字中原有利权独揽之意今法令不行民心积玩合数省之强悍桀骜无业游民起而争　国家之利官引安得不滞商力安得不疲为今之计宜以缉私为第一义然非合数省大吏之权大加震动又合地方营县联成一家不分畛域断不足以收缉私之效若舍此而别求探本之论虽殚精竭虑实难期捷获之功也现奉宫保奏委王竹屿前赴楚岸查办一切此行所关不小盐务转机在此一举然扬楚两地意见各殊未知果能有济否读来书云不翻清查无以惩奸商不复窝价无以招新商此乃传闻之言非真知此中关目者清查本无可翻即从而翻之亦与现办事体毫无裨益至所谓奸商者此时俱不在场且穷乏已甚办与不办均与大局无关至于裁减窝价正为招徕新商新商之所以不来在官盐无利官盐无利由私盐日多全与窝价无干窝价减则成本轻于新商何不利焉为此论者乃局外人耳因承垂问用敢缕陈伏祈训示
　　再呈贺耦庚师　　　
俞德渊
再启者吾师出山之举踌躇不决自因时势多难故不能不回虑却顾以渊思之出处之机亦自有数焉存于其间有非可以意为趋避者要惟行其心之所安而已犹忆吾师于道光四年初到吴门时奉教伊始窃闻吾师之言曰热肠二字即是仁字彼时深味师言谓仁字道理际天极地热肠二字足以尽之其语简切而包括无穷及观吾师由苏至东至甯凡所到处孜孜以振起地方救援民生为急务其恻怛无已之心奋发有为之志气无非从一片热肠而出仁之发于天性也今值民生日蹙之时忽萌端居不出之想将使热肠变为冷念以性所故有之仁强而制之使不得遂其心必有所愀然难安者心所不安即形神亦为之不畅来书所云体中时有不适未必不由乎此若然则吾师虽欲优游田园自乐其志恐抑郁无聊之情转不若旁皇四境者之得所寄托也在昔陈图南谓张忠定公曰譬如失火家望君救火安得不赴此为热肠人言之也使此心一冷则将谓人家失火何与己事而仁道或几乎息矣仁生理也断无可息之时此古今世道之所以不敝也方今生民雕瘵　国计日窘凡有封疆之责者措施诚非易易犹幸有大君子数人众力齐擎或可补救于万一而凡现在场面稍有世道人心之虑者亦赖有人焉为之壮其胆而作其气庶几有所恃而不恐若惟是独善其身而已则洁身远遯从古不乏高人要皆天性孤冷无意于人世者之所为与吾师所谓热肠为仁亦殆如水火之不相入未可同年而语也以渊思之吾师亦行其心之所可安而勿强其性之所弗欲则出处之机不蓍蔡而自决承问票盐何以无补大局缘两淮每纲科则应征正杂银六百万两淮北票盐岁止征银二十余万两不及通纲二十分之一是以谓之无补大局顾此二十余万两之课从前商疲运绌已归乌有今辛壬两纲实已全数入库且带征残引课银十余万两就淮北一隅而论已属大有转机外闲传言谬论纷纷不足为据至有贩无盐乃地之所产止有此数非关办理之人不善而纲额已足于　国计民生有益无损其造作浮语者皆因不能便其私图耳大抵天下事有利不能无弊苟利大而弊小断不能惩弊而坐失其利淮北票盐系千百年创始之举甫行一二载纵巧于立法者岂圣能尽善无遗惟权其利之轻重而已且盐课与他政不同非身入其中不能悉知窾要从前名人立论着书尚多影响近时道路之言更何足道即如淮南商人能去仪征改捆固于成本所省实多然此事言之若易行之实难移步换形与淮北局面大有区别盖未易一二更仆数也粮船带私固亦调剂旗丁之一端然于　国家体政不可为训且因血丁而害课必至盐法尽坏而后已两年以来办理粗有眉目人心幸得相安今岁贵漕师独出心裁几成决裂非宫保师大力挽回则所损者不独在淮纲矣兹事体大不及缕陈附呈宫保奏稿三件亦可知其梗概吴门之事大有可忧少穆师几于寝食俱废兹有夹片稿录呈足知其难第系密陈之件且勿宣示为幸现交腊月以后仍复雨雪连旬苏松皆无交仓之米转瞬立春竟不知如何为计自吴至浙省有盗贼满途死尸地之谣时势如此吾师闻之当亦代为蹙额也
皇朝经世文续编卷四十三
　户政二十盐课二
　　复赵菊言方伯　　　
俞德渊
昨奉惠缄以豫省南汝光一带例食淮盐淮商久不运盐到岸以致私枭充斥百弊丛生去年杨海梁中丞移咨大府议令改食芦盐嗣后复查芦潞两商因该处运盐成本过重均不愿添设口岸现据该处工民具呈请改课归地丁听民自便至安徽颍州一府亦应照办是否可行中丞特属阁下询明致覆可否并承示近芦食芦近潞食潞尊意亦复相同具见荩怀垂照指示周详殊深感佩矧弟身当斯局敢不悉心体察据实缕陈以仰副海梁中丞暨阁下垂问谆谆之至意查康照四十二年河南汝阳县曾有改食芦盐之议钦奉　谕旨永行禁止雍正年间上蔡平西等县屡请改行芦引亦未准行干隆二年豫抚议将上蔡等十四州县改归长芦当经两江总督会同盐政议奏以去淮改芦邻私更易侵越南北两淮并受其患复经户部议令仍照旧章办理是汝光一带改食盐前人业经筹及彼时虽格于议迄今又已百年如果今昔情形不同原不妨酌量变通以救时弊惟该处民间所食全系芦私潞私从前节次奏请改行长芦官盐尚恐于防私有碍此时如听民自便在立法之初固仅仅行于疲累口岸而地势犬牙相错近之区必将任意充斥虽欲保守旺销处所以全力专办亦恐势有不能以淮北现在情形课食全虚本可置之度外第汝光颍亳实为淮南门户刻下鹾务虽当极敝之时淮南去岁课银尚征收二百余万两若一旦撤去藩篱让出南汝光三属并将颍郡之阜太等县划出另办则芦潞之盐从此层层侵入不特淮北引地日蹙即淮南亦保障益难淮盐行销六省悉皆征课于商若仅将此十数州县改入地丁于全局既多格碍必将全淮引地概行改归丁纳或可收扩然一变之效第虑课额过重统计两淮每年内外正杂课银虽经裁减之后尚有五百六十余万两均系经费攸关无从再减势难摊入六省赋额之中且天下皆食盐之人天下不皆力田之人农民仅列四民之一未尝责令独完盐课而官吏商贾有艺人等其力半皆十倍农民乃咸食无课之盐亦恐不免有偏重之患惟汝光一带官盐久缺民食堪虞既系力穷势竭自应极加整顿弟于接奉赐函之后再四熟筹实无良策因思淮北致病之由总缘运道诸多不便阅时既久需费更繁以致岸盐短绌刻下筹议行运票盐所历程途听民贩各从其便不致如前五骏十杠之繁且无论何色人等各随资力之大小皆可贩运行销与从前专商认运已有区别即汝光等处民人亦无难稍资本来场贩运前经邹公眉观察带同各委员前往海州逐场履勘据云给票抽兑之法尚属可行业经议立章程与弟处会详请奏宫保过扬时已将奏稿酌定带至清江缮发此时谅已具奏一俟奉　旨允行即当遵照办理现在淮北三场设立五局佥派官商既已粗立规模势难中止海梁中丞以南汝光改归地丁之议移文咨商宫保亦必不能以甫经奏定之案遽改前说复议更张以弟愚见票盐之法甫经奏行其果否行之有济原无把握如果稍有转机自应力图成效倘半年之后仍属口岸无盐则课食所关自难坐误即请海梁中丞以前议发端入奏俟交专管盐政衙门议覆彼时即可乘机转湾另筹变通之法鄙见如斯未知尊意以为何如均希裁定海梁中丞处并祈代为致覆
　　复陆心兰方伯　　　
俞德渊
日前接奉复函备蒙垂察祗以事多棘手心绪忙烦裁复久稽窃深惭悚迩维禔履凝禧曷胜拚颂渊抵扬以来已踰匝月日行稿件纷至沓来皆素所未经每看一稿每调一卷反覆推详尚多茫然未解且幕中均系生手无一谙习之人致公事益觉拮据又衙门积弊权在吏书稍不经心弊混即由此起若欲条分缕晰又苦于索解无从似此竭蹶之形如驱驽马上千里之颠踬困败可计日而待耳至盐务大局有无转机目下尚难预料盖因商人无本转运专望岸课回头新纲接命之源全在于此顷闻汉岸销价减跌各商资本亏折已多虽欲急公自效其道无由旧商如此新商闻风生畏谁肯冒险而来此辛卯新纲所以难望其踊跃也且己丑纳课之盐尚有十余万未经到岸亦不能不让令先销传言汉岸将来有缺盐之患恐未必然且即使八九月间新盐抵岸若私盐未尽则官引仍复滞销十余年来盐务敝坏之由总坐此病若不用力于缉私而别求利运之法此事势之所必无渊到此逐加讲求知此实为第一义溯查从前衰旺相循其机括均不出此前言缉私为塞流而以敌私为正本清源者亦止得半之论管子擅鱼盐之利此擅字中即寓无穷杜私之意若令今人为之则利非　国家之有矣此不待辨而明者也渊于此事知之而不能行之盖一出于才之短一由于权之轻且事关各省非通力合作迄难见功为今之计不过尽一分之心冀收一分之效倘至今冬明春仍无一毫起色惟有据实自陈知难而退以无贻旷职之羞足已素叨知遇故敢絮陈尚祈俯赐惠言俾知遵守尤深翘企省垣公事想都顺手惟贡院工程所短经费尚多上下江各属民捐官捐之项本系分作两次行文未便混成一事其已未解缴俱有底册可查如札催不应或委员守提庶不至误至官捐之项或求咨商苏安两处于养廉中扣解以济要工亦无不可从前府中上详时本有此议五亩园书院府库存银二千八百余两足敷工用此中有王竹屿措银一千八百两将来未可泯没王鸿轩先生未知曾否到署闻书启一席叠经更换尚未得人未知此时已定否麦秋甚薄下河一带低洼之处受伤尤重闻各处有报灾者未悉如何办理下煎丁困苦尤甚折价催纳不前各场官俱罹革职处分似不能不从权详办也承委之事容当开送然身已在局外而轻为臧否之论于心终有未安耳
　　谕淮商　　　
俞德渊
为明白晓谕事照得前因船户不得水夹带私盐影射销售当蒙　钦差大臣会同督宪奏明此后应将水倒价照实核发回空船只按照到日先后挨次编号不准仍蹈买装旧习所以必须编号者原以杜大船而装少引藉以稽查引数起见查原奏内并无轮号挨装之说商人以成千累万资本捆盐上载行走江面千有余里自应听其择选船只之坚固觅雇老成可信之船户揽载而行以昭慎重况船之大小不同引之多少迥异若必照号挨装既拂人情更多滞碍总之专用埠头则买装之弊难除添设帮手则把持之弊又生督宪洞悉情形深以挨装之事为不妥是以檄饬另派公正办事商人二名专司编号及督发水脚事宜俾除积弊以示公允兹本署司到任后检查案卷不特该商人并未前往查办而自上年七月间奉文编号起迄今并未办定转于埠头之外另添帮首董事名目殊堪诧异试思埠头之把持勒索弊已显然方期力加整顿何堪又添帮首董事反起把持压装之渐多一事则多一事之周张多一人即多一人之费用更与奏定删减浮费繁文之意迥不相符且本署司访闻添设帮首人等竟敢私出揭帖意图挟制亟应严行禁革以儆刁顽除详明督宪并札令盐掣同知暨仪征县访拏仍另行委员前往专司编号等事外合行出示通行晓谕为此示仰商人及埠头并行船户人等知悉自示之后所有委员添派帮头董事人等概行禁革商人捆盐上载听其在于编定四百六十五只船内自行雇觅报知监掣并委员人等配合引数上载总须将船装满不准留有空舱致多夹带如所雇之船不载前编数内即由委员已接连编之船挨次添入仍将自一号起至几百几十号止某号装引盐若干注明船户姓名先造总册二本申齎以凭另委大员抽查俟装载后量明水迹加烙火印开行按五日造册报明督宪暨本署司查考至应发水即查照前委员禀定旧额眼同商人埠头原契给发如有克扣平色及埠头商伙商厮仍有需索情弊许该船户赴辕喊禀定行从严究办该帮头人等亦须各知自爱遯迹藏踪倘敢仍前造谣言妄生事端一经监掣同知及仪征县拏解到案本署司惟有执法从事尔时噬脐无及宜各凛遵毋违特示
　　致前徐州守张丹村　　　
俞德渊
睽违愈久音问弥疏去腊接奉手书又以俗务冗无暇致覆且遥溯山中起居超然尘外时作天际真人之想每一执笔觉林泉猿鹤之思枨触于怀自问尘容俗状有不堪为世外人告者遂至日月迁延久稽修候大率由此想叨爱素深久附神交之契能自谅于笔墨外也承询鹾务情形此事头绪繁多悉数之不能终其物但所云小人伺隙一层诚所不免并蒙示以谨小慎微思患预防之道尤征关爱情殷渊承乏于此忽忽五年于淮盐疲敝毫无补救惟兢兢自守约己不敢不严待人不敢不恕迩来扬郡绅士商民幸得相安无事惟此地现任候补各班共计百余员向狃于盐务积习大率不拘绳检渊于莅任之初未免稍加整顿几有束湿之虑近亦咸就安帖耦俱无猜其中激励为善者颇亦不少即最下者亦不至荡检踰闲然防微杜渐未尝不以一身先之仍不出来谕所云谨小慎微之意而已至于不禁商私不裁官费不筹国用此等浮议乃远方臆度之辞本省尚无此言盖亦实无此事两淮商人身家保重向之敢夹带私盐惟商船夹带在所不免船户获带私之利商人受带私之名此向来冤案非身履此地未必知之自宫保兼管数年所孜孜讲求者惟商船夹带为第一要义近虽未必全清然已十去七八讵意船户之夹带渐少而商盐之耗折愈多盖船户失带私之利其沿途浪费尽取之商盐盗卖偷爬无所不至此则去一弊又生一弊外人所不知者也至于盐规一事有在口岸之盐规如湖广江西安徽河南各省上下衙门之岸费是也有在扬地之盐规如盐政运司各衙门之月费供应是也今楚西各省岸费虽奉星使裁减究属阳奉阴违依然如故缘地隶隔省不惟运司之权不能禁即总督之威亦无所施且商人行盐岂能不仰借州县若地方官毫无所得则商人之鱼肉更多此其所不能尽去者势使然耳至于此地两衙门月费供应其银数十万两向系商人支送一概裁除净尽月费是星使奏裁其供应一项名目甚多系渊到任后自为裁革止留巡费一款是向来缉私赏号之用不惟盐政运司即漕河二帅府县营弁皆有之但数目微分多寡耳此款由库提用用印文具报数年以来公私支用皆取诸此此外与商人毫无交手计渊每年所得之数官吏商民无不周知所以能与此邦人士相安无事共谅无他者盖有由然非幸而致也不然众人之沾润尽去一己之脂膏独存纵使阳为矫饰欲盖弥彰能免于众喙之交集乎且非独渊一人已也即此地首领书差以今视昔均有沧桑之感每谈及十年以前无异天宝盛时其炎凉之态亦可想而知矣天下谈经济者闭门造车出门皆可合辙盐务一事其中曲折非局外所易知渊自亲身其事觉从前见闻皆属隔膜固无怪言之者之纷纷也去岁当道有与盐务为难者密侦数月而后以全力攻之亦止言课引短绌办无成效等事究未切中窾要渊每抚膺自思处此衅衍丛积之地公罪或不能免惟矢此愚诚止期得免私罪不至贻讥吾党即投之窜之亦将欢喜承受无纤毫芥蒂于中也
　　与王御史论淮盐第一书　　　
杨士达
屡枉车骑得饫清诲仰见阁下先忧后乐之盛心无任倾折惟所论准上盐政极言弊之可杜而杜弊在缉私虽属正论然于外间情形未悉敢贡其妄焉阁下其听之夫弊之所在必求所以杜之固尽人知之矣然不杜源而强塞其流则流必壅而弊转滋公私上下将交受其困今两淮盐务之当杜弊者滞引是已杜弊且以益弊者缉私是已缉私　国法也而以为益弊此固有说也盖官引缺销非缉私不力也缉私不善实扰民之端也淮盐行销六省额引岁二百万今滞引积至百万官商讳言其故而归咎私贩历任盐政辄以纲盐不销由缉私不力入　告故各省行销淮引之处皆于要隘设卡委文武员弁带兵役缉堵并得施放鸟枪自嘉庆十九年江督百公以江西纲盐缺销奏请照安池太等府一律参处缉私遂愈竣而各省佐杂员弁因以为利往往率领隶卒持军器伏山拗水曲伺负盐人过夺所弃盐斥不归官而以充私有私贩正渡河闻风逃窜至落水溺毙及颠坠谷而死者亦有中枪随毙者又有肩挑数斤不在私贩之列而横遭攘夺者缉私之官弁不可谓不严私贩之婴法网不可谓不惨似宜官引畅消私贩屏迹矣然而合销淮盐之郡县计之不下千万丁口以食盐计之应销亿万斤而官引犹苦壅滞者非天下有食淡之军民而所以疏盐之源未得也推原其故一由商人加销额外之引实私而不居私之名者多一由从前盐政屡为鹾商请增余息致盐价日昂盖私有数种枭私特其一耳有官商夹带改捆加筋者有岸商巡捕获盐名为功盐作官售卖而不按斤配引输课者有盐艘售私于中途者其名有商私功私船私之殊其借引以行私则一故私之在民者碍引尚微私之在官者碍引甚大至盐价递加数至成案可稽而嘉庆十二年奉盐商成本视前数倍此后不得续请加增致滋民累商力稍裕即行奏减之　上谕　仁宗之洞悉民隐至矣尽矣至今奏减未奉明文天下产盐之区有八遂以淮价为独昂长芦陆运最难而盐价仅及淮引之半官价既昂于私给盐者复杂以砂砾潮恶不可食故民间乐于食私而私贩愈不可禁止其始官吏持鹾之短长而浮费日加其继鹾商结欢官吏求增余息则成本日重两弊相因积而难返为救急之计莫如减额外之引正引自可疏通且酌减余息则盐价平价平引自销官引畅销则私贩不禁自绝查道光十三年间福建光泽各处盐田淤于水私盐价昂枭贩不至抚州建昌二府属官盐遂畅消至引不能继及盐田复而官引不消如故也非其显证欤舍是欲以缺消责私贩以缉私责州县其不公私交困者几何哉顷闻湖督复请添设卡座堵缉私贩窃谓微末员弁得贿买放初无缉私之实多一卡多一费利于候补员弁而无济畅引实务似非计之得也至于负贩之人无地蔑有其于山川涂辙习历周知川陆交错在在可通深箐蒙翳僻径尤多以不习之兵役察素悉之私贩兵役寡而私贩众固已不胜又况贫窘弁员借办公以营私囊不充则虽私枭过不问欲其私枭之不充斥势必不能且缉私亦难言矣宋张咏知杭州值岁饥首禁贩盐捕获数百人咏悉宽其罚吏执不可咏曰钱塘十万家饿莩如此若盐禁益严而为盗患益甚矣善乎张忠定之言也今东南频遭水旱富者渐贫而贫者益困所谓枭贩惟川私潞私及淮北凤颍泗之人耳其余皆贫难军民无田可耕贷本营生妻子嗷嗷待此以活更有肩挑数斤给一月之食例不在私枭之内者而卡弁夺所有而私之又裁赃以诬陷之实无折服其心且兵役借国法以便私视人命若儿戏劫货杀人与盗何殊焉贫难军民横遭冤苦计无复之使急而生心似非地方之福也昔嘉庆间粤盗谭阿招自称平波王闽盗蔡牵自称镇海王并杀伤官吏扰害数年其始特贩盐之枭徒耳捕急遂流毒至此此往事之明征也夫桀骜不驯之兽有深山大泽以养之则帖耳弭首伏其中而不出必赭其山而伐其草木彼无所得食必走城市而啮人风闻江南洲渚深阻之地盐枭成为首者有大仗头副仗头之目虽经节相蒋公捕其渠魁而余党至今未解若是者诛之而不胜诛也将使之弭首帖耳乎抑使之走城市而索食乎此督抚之任亦言臣之责也阁下留心民瘼其审所可焉毋忽
　　与王御史论淮盐第二书　　　
杨士达
谓私贩果不必缉乎非也设法疏通畅销官引而积弊遂除乎亦未也官引壅滞则私不可不缉者　国体也亦事势也设法疏通所以救一时而非计之全策之上者也欲历久无弊上不亏　国课下不病民生则非斟酌变通不能夫盐在天地间无论有禁无禁皆国有也自区之为官于是盐之产于私场者官反不得收其利盐之出于官场者利亦不尽归于国不归于国则归于商商与民争利而民病官又与商争利而商病商且与商争利而商益病商民交病其患何极且夫盐产于场犹五谷产于地也谷登而官征其粮盐鬻而国税其利甚便也后世善治盐者莫如刘晏晏但于出盐之地收盐鬻于商不问其所之由是国用充足民不困弊前明嘉靖中岁办二十二万四千盐引一引纳税十分减至八分六分御史汪鋐奏不必禁私盐但请官抽其税而给照加赏推二公之意皆欲公天下大利于民盖民利未有国不利者也为今之计莫如仿汪鋐之法去官盐之名不复设商置引任民间自自鬻而官为定其出盐之额计额多寡为抽税之准以岁终上于户部一税外官不得与如此则大员无剥商横取之弊而官方以肃商人无借帑积欠之弊而库藏可充两淮无浮费陋规之弊而财用可节盐无滞引碍销之弊而　国课自裕举天下皆私盐实举天下皆官盐所谓富藏于民者此也又云南等处白黑盐井各不一处又有属于子井者设官置井近日法弊颇为民病议者亦谓莫妙于随民所便而食之官即随其地而税之不必置官设井其税自充足是否照盐之在淮者一律变通以归画一亦望审之此实裕国足民之大计昔贤早有见及者而封章无以入　告之人得非以积欠未缴欤商欠有名无实莫若酌其轻重多寡而稍蠲之然非财匮时所敢言也将何以仰酬　圣天子勤劳宵旰孜孜求理之德意言之使可行焉则在阁下矣
　　变盐法议　　　
姚莹
嘉庆道光间两淮盐法之敝极矣淮北无商陶文毅力行票法而转盛独淮南未及变法仅奏请数端减轻课本以恤商而已当时虽云恤商而病根未去淮南盐法仍未有瘳也病根奈何一曰出盐之场一曰销盐之岸店二病不除盐法未见其可矣道光十六年文毅尝问莹曰有劝淮南并行票盐者可乎莹曰淮北课少而地狭淮南课多而地广其事不同夫票法之善以去商贩之束缚而民便之也有票贩有水贩票贩纳课赴场领盐运至西坝而止为时数月行内河数百里耳水贩则皆淮北引地诸府州县之人至西坝买盐而归散售于州县食盐之户谓之水贩官惟责课于票贩而不问水贩票贩惟售盐于水贩而不问食盐之人地近原阙而易从此其所以善也淮南不然其引地远在楚西三省且有长江千里之险若行票法则票贩断不肯赴场领盐且冒险千里运至楚西其远者运及仪征而止耳楚西水贩亦断不肯冒险售盐于淮南如此是楚西无淮盐也三百一十九州县之人能淡食乎惟驱使食蜀粤之私耳淮南盐既无所销售课将十去七八国家何赖焉文毅乃止然至今日文毅之法又穷于淮南矣昔者莹尝再护运司库贮实银常三百六十余万岁解京外诸饷未尝告缺今司库存银才十余万京外诸饷积欠又数百万官与商皆烂额焦头相顾束手矣淮南额引一百四十余万仪征改捆岁常七八十万犹以为少今频年仪捆仅三十万捆工数万人饿者大半环监掣号呼乞活而无以应之殷商运盐能行二三万引以上者不过十余家新纲每开几于无商可派积引如山复多悬而无着运司计穷惟以率由旧章四字藉口藏拙大府筹议补救又沮格不行商人困极无如何矣十一月十九夜楚北停盐忽被天灾焚去四百余艘逃存不过三分之一淮商课本一炬而去四百余万众商闻之魂魄俱丧同声一哭相与佥呈告退通计淮商资本不及千万今一炬失其大半欲责其运行千余万金之盐以输　国课恐加以严法而不行此诚危急存亡之秋更甚于道光八九年间矣尚能无变法乎变法奈何曰法半敝者犹可补救图全今敝十之八九如病者仅存一息耳非大泻大补之不可大泻大补者减缉私之费以收场之盐撤楚西岸店以免匣费之弊而已夫缉私之途不一自私外以江船夹带之私场透卖之私为大江船透卖七八出于场其病由垣商相时谋利不能多收户之盐户不能枵腹以死也势不能不私售于枭贩例禁虽严而无所用若清查场实数每出盐若干分为四季垣商收不尽者官为收买俾户得以生养何必犯法售私乎垣商之盐以备商运官收之盐以应官办口岸较之用银买自垣商者资本不更省乎官办盐本既省何致复有欠课第收盐之费不资司库不能复筹此款则莫如减缉私之费以收盐计无善于此者盖缉私一项岁常费数十万大抵有名无实不过委员稍分枭贩之利益其私耳无益于公久矣今大加裁汰第存扼要之所数区及总督随时赏犒委员之用可岁省其费之半饬淮南二十场大使责令按季收盐报明备用如有短欠不实严定处分官运口岸之委员无须盐本但须运岸之费是去缉私之虚名拔枭私之病根而益官岸之实用此其为大补者也楚西岸店其弊无穷始为商人卖盐收课本而设既乃为地方文武取用不穷之府干隆中即有匣费之名屡经裁减迨道光十年奏定每引四钱以销盐之数计之也而不肖有司则不计销数而定为岁额楚岸七十万西岸四十万不问费所由来第以额定赂规争取之而已近十余年楚岸日增至一百余万盖名为岁额而有重支有豫借习以为常是无增额之名而有加费之实也复有往来游客随时抽丰不能定数盖自总督盐道以至州县委员无复念商情之苦者矣楚西岸店之人无非淮商亲友复借有司之掊克贪求而浮报用数分润入己此所以岁至一百余万也
夫以销盐一引输费四钱计之楚西匣费年仅当数十万耳而违例妄取加增之数及于百数十万试思　国家岁课几何尚年欠百数十万而入有司之腹者反丝毫无欠且重支豫借过于其额今中外度支如此之绌　圣主日夕忧劳大小诸臣食何人之禄不能为　国分忧而相与营私耗于公如此其能无愧于心乎楚盐因岸店所在汉口人烟稠密无地建仓又时有火患是以皆船泊省会由盐道给发水程听各县水贩子店分盐散售然自九江大姑塘以下楚西二境二十余州县皆坐视盐船之过而不能买商盐仍须自省运回价值安得不增是以人情不顺皆争买船户之私商盐为例所拘转不许开舱售卖此成何理耶法令皆自相束缚以困商民及其敝也　国家亦暗受其害而不知夫为法而病商病民以至病　国犹斤斤守之而不敢议此非愚也私耳昔陶文毅原奏本有佥商于黄州等处认运口岸之议而楚盐道详称设店即有应用经费恐不肖商伙影卖私致汉岸水程无从稽查西盐道则称所佥之商新置店屋盐仓以及岸店辛工日用核算店费浮于水贩赴青山领盐水商力难赔仍必增入盐价似多窒碍遂格不行夫添店佥商诚有如二道所云者然实则假为公言以阴遂其就近鱼肉商人之计且既有省店又于中途添店资费皆须重出故不愿行今不佥商添店但令商盐船至九江姑塘即准其开舱分给水贩子店运售或自至各府散售其楚西岸店皆撤有留者官不必问但令赴两盐道请领水程一如淮北票盐西坝以上官为稽查西坝以下但给水程其余听之则官民皆便火患胥除两省匣费仍遵定例按数由淮商完纳运司委员批解交两盐道分给如此则岸伙无自浮开不肖有司无从重支豫借游客无骚扰可省匣费百万设本商愿在青山或九江大姑塘一带立店者听之可也楚西接界卡要之地缉私文武照旧设立其费亦令商纳司库备文批解盐道不许私取于商盖盐法本为　国课下收其余利以资办公可也然亦止可十之一二今正杂课才三百数十万而岸费己一百数十万是三分而及其一盛时犹为违制况凋坏至于今日岁完正杂课不及二百万而岸费犹一百数十万有加无已虽幸众为讳匿　上无严谴其如商力不支何哉今以淮南之姑塘九江当淮北之西坝姑塘九江以上既处处稽查严密姑塘九江以下大开法网去其束缚听商售卖但约以水程边卡仍设官缉私地方官毋庸责成销盐分数则文武不能额外多取店伙不能影射浮开游客不能抽丰骚扰然后岸费之浮增可节而正杂课之输纳可盈苏商之困下利民而上利　国中不失办公之资楚西文武衙门及委员店伙俱有人心宜亦无怨此其所谓大泻者也诚使大府原议诸条颁行而益以大补大泻之法是虽不行票盐而实半师其意淮纲其犹可立乎
　　论盐二　　　
孙鼎臣
治天下之弊当究其弊之始终得其所由生与其所终极去之而利自见天下产盐之地曰两淮曰两浙曰长芦曰福建曰广东曰河东曰甘肃曰云南曰四川淮南岁引一百三十九万五千五百有十课银五百八十余万两淮北岁引二十九万六千九百八十有二课银二十七万二千两有奇两浙岁引八十万五千三百九十有七课银二十九万两有奇长芦岁引九十六万六千四十有六课银一百五十六万两有奇福建岁引五十四万五千六十有二课银三十万二千六百两有奇广东岁引八十一万四千五百有十课银六十四万七千五百两有奇河东岁引三十三万三千四百四十有二课银五十八万一千六百两甘肃花马池岁引七万二千六百八十有六课银一万四千五百两有奇云南无引岁额以筋计者三千九百四十二万七千一百课银三十七万六千二百两有奇四川无额视一岁所售之数请引于部而备余引凡五千盖盐课居天下财赋四之一两淮最钜其弊亦最甚为盐之策者亦独繁要其归则辑私也恤也裕商也为缉私之说者天下无不食盐之人生齿之息今倍于昔盐之售反绌于昔则病盐者实私盐也彼塞则此通矣其说诚是也然私果安出乎私之途非一船私者出于商船之船户漕私者出于回空之军船邻私者出于邻境之商枭私者出于所在之私贩以其慓鸷也而谓之枭功私者出于商所捕得之私盐而莫盛于商所自贩之私商贿吏而以卤耗为名溢于额引者倍于旧也先私而后官私无课而官有课也虽然商之贩私非商之故课重使之然也课之重非课之故吏黩使之然也顺治初始定纲数淮南之引一百四万二千三百九十淮北二十二万九千一百二十有二今淮南之引增三十五万三千百有二十淮北之引增六万七千八十有六矣引目既增商未受盐而先输课输课之外岁有贡贡之数五十万在公之费又七八十万其闲大工大师旅则有加价有加筋商又辄献银以佐　国家之急常一二百万产盐之地自场吏以上行盐之地自卒役以上至于文武之大吏莫不有赂而又责之贷钱船户以造船出财募人以捕私其为用之繁且广如是定制凡引课银八钱三分及一两一钱七分而商非银二三两不能运一引其后向之二者增而四三者增而五鬻一纲之盐才得三百万而所费殆二千万欲不贩私得乎故虽贩私而吏不问也商私行而官引滞矣总船私漕私邻私枭私之数不敌商私船私漕私邻私枭私可以法戢而商私不能禁故缉私之说掩耳盗铃之说也夫盐产于场场不私鬻私盐安出禁其所贩之地不若禁其所产之地清其源而流自绝于是有议稽火伏以禁场私者矣火伏者所以稽盐之数也一为一历一昼夜一之得盐若干有定数起止皆场官监之然诸场广袤数百里火伏之时有先后逐逐而视之不能之势也且夫计口授盐度天下之丁制为引之数引之数有限而盐之产恒有余积有用之盐于无用之地欲禁朝不给夕之丁使毋私鬻禁嗜利之商与枭使毋私市可乎禁之必收余盐以恤丁丁有余力场无余盐私不缉自止此缉私先恤之说也虽然是余者委之无力之场商收之乎委之积困之纲商收之乎课逋帑绌欲仰于官而官又不能故恤之说亦画饼以止儿啼也不收余盐无以恤不纾商力则不能收余盐然则裕商其恤之本乎于是榷盐之使司计之臣请蠲　玉贡矣请免积逋矣请带征滞课矣请加价加筋而免其课矣又有封轮散轮之法以剂其盈虚又借底马之法以资其转运凡所以为商计者无弗至而商之困不苏额入之课累岁而可逋官吏之费依时而无爽故裕商之说亦朝四暮三之说也原其所由始而极其所终其利弊之所在了然矣往者陶文毅督两江当淮北积弊之后纲商尽散乃更其法为民运官给票而收其税命曰票盐行之而效蠲一切之冗费其费则视商运才损三之一而运盐者已获厚利积年之滞盐顿空亦宋沈立裁官估而岁额转增之证也后十余年淮南之商益困陆沔阳以文毅为之而效也如淮北之法行之而纲法始尽散未几东南用兵两淮之引地戎马交驰盐法益扫地无余而弊亦随之荡然尽矣数穷理极向之钩带蟠结坚如锢山纷如积丝数十百年　庙堂之上劳心焦思以图之闳识之士竭智毕虑以谋之扃而不可排障而不可开者一旦决去如转石于千刃之冈而坠之渊也虽人事为之抑岂非天哉
　　论盐三　　　
孙鼎臣
往者亭林顾氏善刘晏之法而称李雯之言亭林之说后人习闻之举之达于朝谂于当事之吏尼而不行则所谓盐利之不可兴由于盐吏之不可罢也当道光之九年御史王赠芳尝以课归场请矣襄平蒋相国与盐政福森駮之越二年华阳卓相国太仆寺卿梁中靖翰林侍讲学士顾又以是请安化陶文毅驳之今观其驳议之言则虑场地之广而漏税也户之贫而逋税盐之随税增价也商之争竞居奇远地之不得盐也场不能置库而场官之辈运烦也场官之职卑而稽察不能周也地之被灾而病税也根窝裁而失业者多也根窝之说后卒裁之亦无甚害惧地之不能无灾则制田赋者亦岂能必天之无水旱哉是数说者皆未尝就其事之理而熟思之为之说而详处之也诚着为法以场商之有亭池自盐者为盐户予以执照编之册其有亭池盐之丁愿为盐户者告官一例予照编册其贫无力以亭池鬻于富民而自为丁者听命督抚举廉能州县官为场官而优其品秩税银之征解考成视地丁钱粮例运司总其成余官皆罢其税则通核一岁旧征正课之数与各场一岁产盐之数均之而酌其中每百筋定税若干必画一毋畸轻畸重其旧征之杂项勿计盐户自盐盐成告官开市场官稽其数而监其买卖按所卖之盐依税则纳银税毕场官给税票贩商运盐出场关津验票而行不问所贩之地贩商不问何人先于所在州县领照赴场买盐无照者禁州县每三月具其数上之运司盐之价毋官定税则必画一者均轻重以绝趋避也勿计羡者有盐即有税盐溢税亦溢盐无所为余则税无所为羡许贫丁以亭池鬻之富民者通贫富以重盐户顺丁之情勿强也举州县为场官者吏选慎然后盐政清刘晏用士人之意也罢余官而总于运司者一事权塞利孔也场官给税票者利商旅讥盗鬻也贩盐必领照而具其数上运司者稽匿漏防侵欺也盐无定价者产有衰旺物有高下市易之道不可以法齐也天下无无税之盐而私贩不必缉盐随出税随入逋课不必督大商小贾人人得出财自运盐而盐无地不通垄断不必虑淡食不必忧官少而费省价轻而售易盐之利尽归于场不必优恤而盐户自饶不必厉禁多取而岁入自倍诸弊去诸利兴因利利民而国亦赖焉者此也道光之初纲法犹未甚坏食盐之利者众税征于场国利民利商利而官不与焉故虽以襄平之忠安化之才不能不挠于众多之势时之未至虽贤者无所用其力欤两淮之纲既废引地之禁亦尽弛东南民之食盐莫可究诘其直不减于昔之纲盐民不食贱而国失数十万之课利权旁落皆中饱于奸民盐法之更宜莫便于此时矣于是当事之吏始思往者之言谋征场税而不立法不择官自咸丰五年至七年七月税银止八万六千五百余两偷漏侵渔皆所不免或者遂谓海滨随地为盐不尽受场吏约束势必设兵重刑而彼亡命无不通盗虽贤能有难制且盐官之不能尽罢犹河吏之不能尽裁以为场税果不可行信能从吾言盐户立矣犹有不受约束者乎盐利尽归于场犹有通盗鬻私者乎定场官之考成而精其选犹有侵欺者乎传有之疑事无成建非常之原而蹈常习故之见牵于中以此而责成功也难矣哉
　就场征课之说亭林先生亟称之其实必不可行海滨辽阔随地可随处可销孰得而禁之果行此法壅者自壅通者自通不过驱利而归之场官耳陶文毅晚悟其非断然不行诚远虑也刘翰清志
　　利淮鹾议　　　
冯桂芬
顾氏炎武据李雯议盐宜就场定额一税之后不问其所之天下皆私盐天下皆官盐矣谓其说凿凿可行又引杜诗蜀麻吴盐自古通句又以崑山多食淮私而　功令行浙盐为掩耳盗铃之政其意盖欲撤一切疆界以实其不问所之之法似亦探本穷源之论余少时读而善之洎后修盐法志于扬州又躬履盐场始知李说书生之见也淮南盐价每斤约银五六厘课约银一分淮北官定盐价每斤银一厘五毫课约银六厘是所谓一税直俄顷而举盐价一倍之五倍之也谁则愿经此一税者利之所在人人趋之户商户船户兵役百执事等无一非漏私之人官能防之乎况官亦庸足恃乎滨海数百里港百出白芦黄苇一望无际落场零星散布于其闲不漏于近署漏于远地矣不漏于晴霁漏于阴雨矣不漏于白昼漏于昏暮矣何地可禁亦何时可禁当下一转语曰天下皆官盐天下皆私盐矣　国初虽无帑利而课额已不少其时百物皆贱盐价必有贱无贵情事宜相等李氏乃为此说毋乃傎乎票盐之始明史食货志载嘉靖中山东两浙令山商每百斤纳税八分给之票每年收银二千余两浙江盐法志则称嘉靖中两浙巡盐御史李遂行票引于黄岩等场每张照盐三百斤置票九万张又称厥后渐广是又不止九万张之数计九万张已得银二三万两所谓广者山东犹不与明史所载殊未尽魏氏源票盐记仅引明史则考之不审也此近于就场定税特不能不问所之为折中之法陶公澍行之淮北而大效陆公建瀛于淮南踵行之亦两纲全课悉举为数年所未有而訾毁蜂起则纲领是而条目非也今议盐法舍是更无良策亦与票盐中求其尽善斯可矣其法有四一廓清窠臼也凡事委曲繁重皆弊薮也票法已从简易然尚有可议者减引而转带乙也挽上六闸也仪征改捆也桐城等江运八岸仍归专商也宜一切铲除之于三江营一带相地立局为交税及场船交盐江船受盐之所每纲仍用旧额一百三十九万余引加八岸七万余引并入淮南每引四百斤分两包就场定捆以后经卡掣验永不改捆酌定正杂课经费一律定额其湖运淮北天长一岸亦宜归并淮南照高宝食盐办理运商凡招三种一自场运江一自江运岸一自岸运各州县无论官绅军民皆准承运凡旧商旧引概不轇轕一平减赋则也票法宗旨在于轻本敌私能敌私则前纲早竣后纲继之盐出于海而无穷与稍多何害利归于官而不绝取稍少何害不能敌私则私盐占之利不归官盐溢于海何益之有焉若如刊册课目斤税几及一分实已过重辛亥改章亦以其过重每引加带一二百斤然票盐仍不获利为今之计莫如奏芟帑利参价二款帑本早没于旧商帑利转责之新贩旧商税整可以分参若干两新商税零不能折参若干分徒使价出商资参归官二者皆名不正言不顺而帑利百余万厥数更钜实滞销之原必应删薙以轻成本一制造洋船也拟造容五六百墩可容盐二千余引轮船十安庆九江汉口三处牵算月得往来三岁得往来三十六凡运盐七八十万引更用舟尾系舟之法即全纲可举又回舟可带米二三百万石统计往来舟值视江船常价有减无增而运行之速则十倍且轮船质坚力猛所遇辄糜碎海口捕盗往往见盗船即前触之并可兼巡私之用计无便于此者一广建盐仓也向来运盐舟笨而迟到岸已须累月守卖动辄经年多一日停泊即多一日费用且多一日偷漏水火之虞意外乘之整轮散轮还相为弊且今议洋船运盐工食更钜有不可停泊之势一入于仓则防范易于舟僦直少于舟且可时其贵贱酌其缓亟而多寡其运数令各场各地永无多盐缺盐之患凡盐一年之后质坚不复淋卤向时盐船守候本须逾年是即久储仓中亏折仅等三江营安庆九江汉口四处皆滨江于建仓甚便乃从来不闻议及何耶或又曰盐课中有按丁加斤之目则盐课之数原准丁数今以各省地丁三千万盐课六百万计之盐课当地丁十之二径于地丁中加十之二为盐课亦简易之法不知赋税之事减顺而加逆非万全之道且果行之异日度支稍乏必议重征盐税是适为秕政之地未敢轻于立论也至两淮引地课额居天下大半两淮举而余可勿论矣
　　采买淮盐济食分岸纳课济饷疏咸丰五年　　　
骆秉章
两淮盐课为皖省军饷大宗皖营现当攻剿吃紧之时全赖北盐畅销课银充裕方资接济查淮北票盐初行岁销四十六万余引加江运数万引征收正杂课银几逾百万奏销年清年款良由立法精用人当也近年岁销不过二十万引或十余万引乙卯丙辰两纲尚未运清票商则完纳无资场则晒扫失业渐成浅散之势推其故皆由该管官吏经理不善祗知牟利营私不知恤商招贩以致引滞课绌皖营守提军饷累月经年贻大局所关匪细是以前任运判许惇诗陈照均经原任漕运总督袁甲三参劾去任奈盐官积习相沿专尚夤缘奔竞更多闒冗庸劣之辈求其正本清源实心任事百不获一淮北溃败已甚必得有为有守之员方足以资整顿而筹课饷查运使兼辖两淮现蒙　皇上简放新任必能破除情面任用贤员惟淮北利弊所在恐难周知臣愚以为得人则法自立除弊则利自兴谨据平日闻见所及酌目前因革所宜敬抒管见六条为我　皇上敬陈之一裁厘捐以裕引课也查西坝为淮北票盐总汇之区湖南由坝运经各岸途经高良正阳关临淮关三河尖等处现俱设有厘卡每处按包抽捐制钱六七百文或一千一二百文均系各营弁勇管理交纳稍迟鞭笞立至商贩畏惧裹足不前引课日绌实由于此且厘捐向无定额不肖营弁往往征十报一各营仍有缺饷之虞是厘捐有名无实已可概见拟请裁撤厘卡招徕商贩以期额行全复军饷日饶　国计民生均有裨益一禁私盐以广销路也自来整顿盐法首重缉私而官中之私尤宜严加禁止淮北提盐抵课以来营弁捆运饷盐买私带运包庇枭贩漏卡闯关一引饷盐数引私盐其势不可以穷诘且票贩赴场买盐经漕运总督委员每运一引于例定盐斤之外加带二十余斤集零成引运交漕局不征国课名为饷盐实则私盐且令场商赔盐斤票盐赔包索舡行赔贩百端骚扰怨讟沸腾徐州粮台饷盐向在西坝采买今则海州运判亲属代办赴场买盐克减价值拘拿车船夹带私包莫敢如何应请将营盐夹带诸弊认真剔除并将漕局徐台之盐概行停止一汰冗员以免扰累也
盐官之设各有专司淮北从前运行纲盐过淮改捆是以设有淮北验掣同知一员专司改捆同知一员淮北批验所大使一员白塔河乌沙河巡检各一员专司改捆等事迨改票以后北盐径运西坝出湖旧道全徙官行徒设同知等员有官无职罔不谋署他缺应即裁缺以省俸廉再票盐改章之始板浦中正临兴三场设立四局新关大伊山五丈河顺清河等处各设一卡均由运使委员稽查乃日久弊生竟有挂号请坪查舱裁角诸名目每引黑费辄至制钱数千该委员等勒索陋规徒为商贩之累应将局卡各员即行裁撤所有秤掣查验事即责成三场之官实心经理一减经费以轻成本也淮北票盐旧有经费一款随同正杂课银征收为数甚钜嗣因转输不及改运四成盐包核计正杂课银不及三成经费等款已在一成以上凡经费所提盐包存坝变价官民互市抢售勒索殊属不成事体又壬戌年请运较旺海州运判于例提盐包之外每百引加征现银数两是年请运二十余万引加征几至二万余两是否禀详上司有案应令严切根究以禁苛派并将经费应提盐包速行停止酌留旧制经费十成之二征收现银则官吏无分盐争售之弊有现银办公之实票贩成本较轻亦足以广招徕俟坝销畅旺并将盐课提包章程停止仍征现银以杜弊端一定盐价以恤丁也淮北改票以后丁盐价駮价每引例定九钱嗣后屡减屡复变更不已每一运判到任必先详请运使核减盐价恐吓商民迨至贿赂满囊始行详复旧制是以前任各运判均经减复駮价有案价减则产废产废则盐缺盐缺则课悬课悬则饷亏弊之相因有如此者淮北屡遭捻匪焚掠亭池井大半荒芜丁流离晒扫失业亟宜保固池盐以裕课源应仍查照票盐定章每引定为盐价駮价九钱永远遵行该管官不得擅行核减致滋扰害一疏河道以利挽运也海州运盐河道潮汐时通常患淤塞商贩旧有河费捐款每引捐银二分足额年分捐银八千余两向例存诸海州运判库内以备随时挑河乃自咸丰元年以来从未兴挑现在河身淤垫日高干涸时形挽运多阻近来销数虽绌十余年之久捐款已逾数万商贩屡请挑河该运判辄谓库存无款置若罔闻应令确切查明速将捐存款项发给兴挑以利捆运又闻淮北商捐全系官为经理乃捐仓谷则义仓如洗捐勇粮则练勇无多应令一并清查以杜侵蚀以上六款皆关淮北盐务利弊臣访闻较确不敢壅于　上闻应请　旨饬下两江总督遴委清正大员会同该运使彻底清查毋得瞻徇隐饰以清积弊而裕课源
　　整理淮北票盐疏同治三年　　　　
曾国藩
窃臣伏查淮北盐务自前督臣陶澍改行票盐意美法良商民称便果能率由旧章行之百年不敝无如军兴以后运道之通塞靡常销数之畅滞无定盐既不能如额运售课亦不能按纲造报拖延套搭已觉年不如年然未办饷盐以前票贩虽日形竭蹶而尚能勉力从公池商虽难免偷漏而未敢任意私售逮军营提盐抵课变易旧规营员日出于其涂商贩遂闻而却步李世忠部下赴坝领盐尤属桀骜一不遂欲百般恐吓甚至因栈盐不足下场自捆一营开端各营效尤护私夹私之弊遂至不可穷诘现在李世忠业经开缺回籍其部下兵勇亦皆遣散当此淮甸澄清自宜恪遵　圣谕将饷盐截停招集新旧票贩照常请票运盐完纳现课出湖销售臣旁咨博访参考成法核议新章约有必须停止者三急宜整理者四请为我　皇上陈之漕臣以清淮防费支绌先令场商每包捐盐五斤每引共二十斤旋因逐包捐缴诸多未便由海分司详改每运盐百包带缴五包其应完课银及售出盐价虽经吴棠奏明作为清淮军需但锱铢而取之琐屑而派之殊非政体所宜此必须停止者一也徐州系山东引地前因捻氛梗阻东引未能到岸经督办徐宿军务田在田奏准借运北盐画收东课原系暂时权宜之计行之日久流弊滋多采买则私自赴场售销则旁侵皖界劾下东引业已通行徐民无虞淡食不能再托借运之虚名贻侵销之实患此必须停止者二也北盐向有净盐毛盐之分已改捆者为净盐未改捆者为毛盐皆须纳课方准出湖近来私枭勾串营弁朋贩毛盐结队横行连樯闯越堵之严则营员出而包庇缉之则官引尽被占销此必须停止者三也夫榷盐之法革其弊而利自兴饷盐停则强劫害贩之弊除捐盐停则科敛病商之弊除借运朋贩之盐停则引界混淆营私充斥之弊无不除臣所谓整理之四端盖亦就诸弊既去因势利导耳
淮北纲引前系奏至戊午纲为止今于五月初八日接开己未新纲惟兵燹以后户口大减断不能销四十六万引之数应循照近年奏案先办正额二十九万六千九百八十二引每引例收报部正课一两五分一厘杂课二钱又外办经费四钱仓谷河费盐捕营各一分此外如团练坝工缉费号项等款名目太繁一概删除以纾贩力此现筹整理者一也近来军饷皆赖盐厘接济势不能行裁撤而长路处处设卡商贩视为畏途且从前各卡总计每包约须完厘钱二千余文为数过重自应大加核减今拟仿淮南总收分解之法归并两处自西坝出湖先在五河设卡每包收厘钱五百文运赴上游再于正阳关设卡每包收厘钱五百文他卡只准验票不准重抽统由臣选派委员驻卡经理非减厘不足以轻本非裁卡不足以商此现筹整理者二也淮北解饷原案向以十成分摊临淮军营分四成滁州李营分四成安徽抚营分二成今临滁两营业已分别裁并自可将该两营旧有之饷改拨金陵一军稍解燃眉之急惟漕臣停止捐盐亦应量予拨济以资贴补嗣后所收课厘臣已咨明吴棠乔松年应仍以十成分派臣营派五成抚营派四成漕营派一成论兵数则小有裒益论旧例则无甚更张此现筹整理者三也北盐每引例定正盐四百斤分捆四包每包连卤耗重一百十斤近来栈盐出湖皆在西坝改捆大包重一百二三十筋不等以省运及按包抽厘之费换包后盐票不符丛生弊窦臣已严申禁令不准改捆大包并于例给大票外将每船装盐包数亦仿淮南之例填明舱口清单庶盐与票符可杜就重而避轻不致以多而报少此现筹整理者四也以上各条系就户部原奏及御史刘毓楠之条陈悉心参酌力挽近年之秕政悉复畴昔之成规而又恐积弊已深一旦改收现课各贩不甚踊跃更议辅以官运照商贩一律办理以示倡导淮北近年以来纲法紊乱开纲既无定期奏销亦无定限目下新章既定臣严饬运司督同海州分司广为招徕源源认运仍限一年造盐奏销以符定制但例销北盐口岸迭被苗捻蹂躏之后不但烟户凋零人民稀少且未经开纲之前存积饷盐捐盐贩盐为数不少旧盐之占压太多新盐之售销难速势有必然又皖之颍六庐凤豫之信罗光固逼近捻氛军情变幻刻刻可危课项能否如额收足奏销能否依限造报未敢信有把握其五河正阳关所收盐厘将来自当随同正课一并报部以重款项惟因饷需紧要此时所收盐课只能支应军需未能先运京饷私衷耿耿抱疚良深臣惟有督饬署运司忠廉殚尽血忱实力经理以仰副　皇上整饬鹾纲之至意
　　整顿淮南盐务疏　　　
曾国藩
窃臣于上年九月二十二日覆奏京仓需米摺内曾将筹办南鹾情形略陈大概在案伏查淮南盐课甲于天下自长江梗阻引岸废弛迭经前督臣于咸丰四年奏办就场抽税贩户下场捆盐收课甚微又于七年奏改设局征税令水贩就栈采买稍有成效但每年所征课银较全盛时尚不及十分之一总因楚西引地未通盐无去路是以课无来源现在江路肃清运道畅行无阻所有楚西各岸自应赶紧设法运盐济售力图整理而筹办之难大端有二一在邻盐之侵灌太久西岸则食浙私粤私而兼以闽私楚岸则食川私粤私而兼以潞私引地被占将及十年民既藉此以济食官亦藉此以抽厘积重难返久假不归势不能骤行禁绝一在厘卡之设立太多淮盐出江自仪征而金柱关而荻港而大通而安庆而华阳镇以达楚西层层设卡处处报税均以盐厘为大宗诸军仰食性命相依势不能概行裁撤臣博访众论核定新章按切今日之时势仍仿昔年之成法大致不外乎疏销轻本保价杜私四者请为我　皇上粗陈其略自邻盐侵占淮界本轻利厚淮盐不能与之相敌江楚百余州县地皆是查之不胜其烦堵之且恐生变计惟重税邻私俾邻本重而淮本轻庶邻盐可以化私为官淮盐亦得逐渐进步现已咨明湖广江西各督抚将邻私厘金酌量加抽听邻盐与淮盐并行不悖譬之田产被客民占据田主初归姑与客分耕而食待至淮运日多销路日畅然后逐占田之客申邻私之禁此疏销之略也近年楚西之盐每引完厘约共在十五两以上所分济者下游为都兴阿之饷冯子材之饷李世忠之饷上游为臣与官文部下之饷皆万不可停者臣与各处咨商盐厘不能全停未始不可暂缓除扬镇两防宜照旧额外其余未始不可少减酌定新章前之逢卡抽收者今改为到岸售销后汇总完厘分解各军前之收卡税五两有奇者今改为楚岸每引抽银十一两九钱八分西岸每引抽银九两四钱四分皖岸每引抽银四两四钱既减厘以便商人先售而后纳此轻本之略也商贩挟资求利无不愿价值常昂保而勿失然不由官为主持往往见小欲速跌价抢售其始一二奸商零贩但求卸货而先销不肯守日而赔利其后彼此争先愈跌愈贱如风卷潮退虽欲挽回以保成本而不可得官与商俱受其害现于楚西各岸设立督销局派委大员驻局经理盐运到岸令商贩投局挂号悬牌定价挨次轮销时而盐少小民无食贵之虞时而销滞商贾无亏本之虑此保价之略也盐法首重缉私大伙私枭明目张胆犹不难派兵捕拏最易偷漏者包内之重斤船户之夹带所谓官中之私查禁尤难现经改复道光三十年旧章每引正盐六百斤分捆八包每包另给卤耗七斤半包索三斤半共重八十六斤由臣刊发大票随时添给并于大胜关大通安庆等处派员验票截角如有重斤夹带立即严加惩究提盐充公其各岸之兼行邻盐者亦必另给税单苟无单而贩私即按律而科罪此杜私之略也兹四者均就目前之要务及道光年间之成规参酌而损益之无论官运营运悉照商运一律办理至应完课银因盐厘为数太重未能据议增加仍照咸丰七年奏案征收向来盐课按半年奏报一次今拟将各处汇收之厘亦分上下半年随课并报以便部臣有所稽考惟兵燹之余户口大减以今日之民数照承平之引额恐运销不及一半加以邻私充斥挽复非易殷商绝少招徕尤难能否渐有起色殊无把握臣惟有督饬署运使忠廉实力讲求以期　国课军需两有裨益
　　条陈长芦盐务疏　　　
曾国藩
窃臣于同治八年五月初一日奉到　寄谕前因给事中陈鸿翌奏请整顿长芦盐务当经降旨交户部议奏兹据奏称陈鸿翌所拟各条或系申明成例或系现办有案或款由外销向未报部总之芦纲积弊在引岸虚悬乏人认运因而交款日绌浮费过重商力难纾正供遂致暗亏请饬迅速整顿等语着曾国藩按照部议各条督饬长芦运司将应办事宜赶紧修举应汰陋习实力扫除如尚有未尽事宜并着体察情形酌拟章程具奏等因钦此当即恭录札饬运司恒庆据实详覆以凭核奏旋据该运司将盐捐钱文津贴剥船一条先行详请咨覆其余九条亦于六月间详复臣以其中利弊未能详细厘剔所陈尚有不实不尽批令再行确查具详九月初间又经另委候补知府李兴锐驰赴天津按照原奏各条明查暗访悉心考究据实禀复兹据该司及委员先后查复前来臣参观互证酌拟办法分条具陈如左
第一条认办悬岸宜定限期查芦商认办引地向例于具禀之后饬纲查明是否家道殷实仍由本商自觅散商联名出结具保由纲总循例加结始由运司转详咨部更名一面给发行知领引办运此等层折原为慎重课帑由来已久其中紧要关键重在出结之保商不在加结画押之总商其或商本实不充足或外来人地生纲中无商承保则往返查访稽延时日亦事势所常有并非该商总等有意刁难藉端需索也惟新商认岸之初办千引者向令先交两课银一千余两不等名曰寄库以验殷乏又认运租运捆运之外另有试运章程试之二三年果不能办准其禀退有寄库则资本之证据早明有试运则本商之进退裕如在纲总不必过于慎重徒启垄断之疑不以为因循废公即以为靳惜美岸近把持情同勒掯嗣后新商具呈但有散商联名具保者即令纲总酌定限期于二十日内加结画押运司亦迅速发给行知庶众商可资鼓舞
第二条保结商人宜专责成查长芦向例新商入纲取具联名商保保其家道殷实如有贻课运愿甘分赔甘结惟各商因通纲向有随引带交参课银两遇有参商拖欠课款除以查抄家产变抵不敷外均在商交参课内弥补是以从无保商摊赔之案迨至道光二十九年引岸参悬无商认办悬课过多参课不敷弥补通纲添捐悬岸课一款随领引时每引交银四分专补悬课之用无如悬岸日增归补愈难所有续参商课虽逐案饬令分赔总未据完交实银且查芦纲商人多因运课其本商名下自能保全出纲者甚属稀少若再责令分赔代人受过并不予以年限难免不纷纷畏累远避则芦属引地从此有参无认殊于全局有碍自应量为变通拟请仿照保固三年定限如果三年正课之内认商贻课运被参即将应交正课除抄查备抵外其余参欠课银分作三成在于参商名下追交二成出结之散商加结之总商分赔一成如逾三年之期认商业经完过奏销引课可称家道殷实即与保商无涉以示限制似此酌核办理于课款分赔有着而于各商亦不致有畏累不保之虞矣
第三条督催总商宜先完课查芦商完课无论总商散商均照通纲一律办理近年奏销后所欠勒限课银委系累商欠交之款纲商名下应交正课均经依限催完惟向来章程每届上课之期运司派委盐务候补数员率同纲总督催委员平日与众商情谊不洽于盐务底里不明督催无权虚应故事每届笼统完至八分以上为率而此八分中孰多孰寡孰先孰后无从稽考是总商之拉匀算从中取巧其物议亦由此而起嗣后惟当遵照部议敕令纲总首先完纳每届奏销将总商名下课款是否清完之处附案声明仍由运司将总商另立簿册散商亦立一簿将已完几成未完几成据实登注随同销册详文送盐院衙门备查纲总无从牵拉众商无从朦混开诚布公共见共闻征收亦当日有起色
第四条捆运悬岸宜交全额查长芦悬岸前于道光二十八年经　钦差王大臣查办盐务案内将无商州县五十五处除有州县自行运销者十一处无容更改外其余四十四处之河南悬岸二十州县尽改票盐仿照淮北成案先课后盐无论资本多寡一经交课给票护运直隶悬岸二十四处予限半年责令各州县或招商或招贩一律整理倘商贩无人责成各州县领运如州县实不能办理之处仍由盐运司遴员官运等因今查直豫各处悬岸除陆续招有新商具认外尚有豫属之新郑太康扶沟长葛直属之成安开州并先经曾有商认办复又参悬之豫属鄢陵沈邱项城洧川又二十八年以后续经参悬引岸除随据新商接认外尚有南岸之祥符许州禹州临颍郾城直隶之永清邢台泽隆平钜鹿衡水唐山曲周统计二十三处内除衡水现有新商禀认试办外其余各岸叠经该司出示招商并通饬各属一体广为招募迄今无商认办引岸虚悬民食堪虞自不得不照案饬令官商贩招运藉济民食以补课款惟捆运多寡无定原与包额认办不同若辈惟利是图能多捆一包之盐即多获一包之利亦未尝不愿多运多销而卒之所运无几盖亦有故或因资本微薄无力多捆或因岸地滞销有亏成本以致未能按额捆运现在既准部议自应遵照饬令捆运之各官商如果情愿包额认办限一年之内出具认状保结详请咨部更名一面由司另行募新商禀认妥办如有实在销滞无商认办之处每岸专案详咨不复以笼统浮词搪塞盖悬岸为中外所同虑捆运乃鹾政之弊端本无所容其掩饰也
第五条长芦纲总宜令更代查山东纲总虽系按年更换第山东先课后引长芦先引后课纲总之责任两不相侔换期太促必以甲年应完之课款责成丙年之纲总督催恐此推彼诿之弊必且层见叠出且纲总为通纲领袖要在遴选得人非其人即一月一换无裨实政得其人即累年不换亦惬舆情芦商殷实者少殷实而认真办事者尤少年年更换恐中选之人无多而废弛之患滋甚现经运司于旧纲总四人之内挑留杨俊元华祯斥退高凌汉黄昭融于本年六月具奏众论尚属允协嗣后纲总拟不必限定换期为众商所翕服者酌留接充如其不然随时撤换详请咨部查照
第六条代销融销宜行分别查长芦滞岸积引例准融与畅岸分成代销当办理融销之初原为芦商疲累居多销路又滞每至奏销届限虽引地积有存盐而课项无措力不能完势必纷纷参追各商以融盐与融引事同一律禀请将积盐融卖与别商销售以所得之盐价即交库抵课惟复价一项归买商完交其余一切课款仍由卖商按限呈纳仍为保全奏课起见同治三年前任督臣刘长佑奏覆河南抚臣张之万奏参芦商把持案内将融销引盐一层业经详细声明有案可稽检查近三年案卷亦系疲累之商或因正课无措或因复价到限无力措交不得已将所运之盐融卖与别商运赴畅岸销售其所得价银由买商呈出交官以济目前之急是卖商得价融销即与自运销售无异在买商既经按包交价并非得无课之盐在卖商盐已收价亦非上无盐之课融卖融买事出两商情愿并非买商图得便宜致有弊窦且代销与融销稍异之处代销则卖主津贴银每引三钱五六分至四钱不等其正杂课复价等款概归买主完纳融销则买主代交正课六钱复价五钱解费二分一厘其余各款仍由卖主自行完纳代销则卖主出津贴之费融销则卖主有自纳之款其办法不同而使累商得稍资周转则同卖者买者彼此扣算定价两相情愿则亦同所有各商融销引盐除捆运之商仍遵三年奏案饬令一概领引运盐不准融销外其行商融盐应请照旧办理免其禁革以保颓纲而重帑项
第七条历年积欠宜令代交查归补库垫积欠一项自道光二十八年清查案内共计银二千三百四十三万一千四百余两每年议定库垫银六万两积欠银十一万两分年按引摊交每引摊银二钱四分零自同治二年起因商力拮据改为外引拨出银一钱二分京引拨出银八分领引时随引完纳其余银两仍照案按限带交嗣于同治五年因纲情愈疲禀请外引减交银一钱京引减交银六分自道光二十九年起至咸丰八年止除已完现商净欠交银五十九万八千三百三十余两业经奏奉部覆准自咸丰十一年奏销后分作五年代完又自咸丰九年起至同治七年止续应征银一百七十万两内除参悬无着银四十九万九千二百四十余两永平七属官办暨天津公共口岸未拨银四万四千二百三十余两现商应交银一百十五万六千五百二十余两内已完银三十五万六千七百余两连前实计现商共未完银一百三十九万八千一百五十余两其已交银两均经凑拨各饷动用按季册报在案其欠交银两虽屡经严谕饬催无如各商佥称因近年引地被扰被灾领运失时额引滞销商力拮据顾运顾课已属万分竭蹶前项积欠代交前商参累之款一时无力赔交委属实情且近来参商迭出长芦悬岸已属不少若以此纷纷参办通纲无商不欠几至无岸不悬全纲掣动所关非细兹准部议除将欠交银两赶紧设法严行催交以清积欠外所有随引先交之款按每年出库引数核计应完数目造入春秋拨册听候部拨至于欲纾商力必须减成本臣当另案陈奏
第八条报灾补运宜再详查查各州县详报被抢被水各商引盐有详运司已经委员会勘尚未勘覆详报者是以失盐数目即院司两处案卷已觉未能相符兹据该司逐细详查除奉部覆准补运五六等年被枭匪发逆烧抢之甯晋临城县七年被捻逆焚抢之定州南乐清丰大名开州东明临漳等州县商人益德裕等被抢失盐一万六千零二十九包不计外实在据委员勘复陆续详报之清苑等处商人被抢失盐四万五千六百七十七包又新城等州县被水冲淹盐一万八千六百三十一包又已委未经复勘之济源等州县并未经委勘之安平县商人被抢失盐一万零八百五十六包又因案情未符批饬覆查未据详覆之温县等处商人在途被抢失盐三千二百四十六包除由司核明照例分案叙详并将未经通详之各州县分饬另行补报以昭核实外所有州县商名盐数分别另造清册呈送备查请将原册封送军机处并分咨户部以备考核
第九条加筋抽钱宜行禁止查道光二十八年清查案内每包加盐一百五十筋合计北盐重五百六十七筋有奇南盐重五百七十二斤有奇违者即以私论各商赴垞筑盐向由批验所大使验明秤掣按包编号之后始行饬商装运前奉部饬即经该运司明查暗访出示严禁并亲赴关所查照盐包挨次编列号数按包抽提当堂秤掣均属相符讯据各商佥称伊等赴垞按引筑包均由批验大使查验秤掣编号有一盐必有一引造关时按号抽提过秤既有官司稽查又有部砝斤两众目共睹非商等所能行私朦混且伊等深知例禁綦严亦当自顾身家何肯犯法取利至造关时装载备掣者即系批验所过秤编号之引盐此外实在并无另有私筑号盐意图夹私加斤情事复饬据小直沽批验所大使王凤冈以查明各商赴垞筑运均系遵照部砝斤两一律办理并无夹斤加带另筑号盐以备掣抽情弊出具印结详送到司该司恐尚有不实不尽复经连日逐细查访佥称如一此后惟有严益加严督饬委员暨批验大使认真秤掣不时密查倘有奸商夹私加斤情弊立即照例从严惩办臣亦当不时由省委员赴津密查掣验事宜断不敢稍存姑息以杜流弊而肃鹾政至随引每包抽收津贴钱五十文乃系同治六平海运案内各商公议捐作津贴漕剥民船之用并无浮收抑勒情弊业经另行详明咨部覆准在案
第十条墨笔科则宜加裁革查道光二十八年　钦差王大臣查办盐务核定科则曰正杂课曰平饭曰补欠曰归补积欠曰王范满垣租息曰领告杂费曰缉费曰各项解费曰内外帑利共九款每引摊交银二两六厘刊单通行饬商遵照此木板之则也后有续增商捐款项因年限多寡并无一定一经捐足即由各商随时禀请停止并非作为定额是以向用墨笔添写刊单之后同治三年河南抚臣张之万奏参芦商把持运使受其朦蔽案内指称墨笔私加私用经前运司克明查出墨笔添写者曰悬岸课曰捐补参价曰钦天监生息曰归补缉费曰口岸泛工曰筹补津贴曰还垫办公曰酌增领告曰朝袍册宝曰修署曰报效军需曰随引复价凡十二款当将墨笔原委逐款造册由前督臣刘长佑奏覆有案可稽嗣将朝袍册宝六厘修署一分报效军需二分三款先后停止同治六七年间因迭奉内务府奏派长芦采办绢笺以及芦勇口粮并捐筑金堤挑挖府河等事增添一款初曰寄库还款改曰金堤还款其余均照前奏之数并无丝毫加增此外又有南场各商禀添大河口延费一款南引各商捐添报效豫省协饷一款系不在通纲科则之例皆墨笔之则也至所称领引时外加者三款查有津贴办贡一款因前办采贡缎商人张监历年赔累各旧商公议情愿每引津贴办贡银三分五厘又津贴办公一款因总商办公一切费用出自己囊众商公议愿每引帮贴办公银六厘迨因旧商星散新商心力不齐完交寥寥本年已将此二款停止矣至巡费津贴一款系承办青静沧盐四处引地缉费裁减不敷通纲公议每引愿帮银四厘此为保护引地而设应仍其旧斯三者外交帮贴之则也据该运司造具木板科则一册续增墨笔一册外交帮贴一册并将领告科则款式呈送前来理合封送军机处并分咨户部备查至部议以浮费过重行令认真厘剔分别禁止臣亦深知芦纲之疲由于成本太重销路太滞而众商亦禀诉苦累情形呈请拯救顷至天津与运司面商一切即日将各项科则酌拟裁减具奏以轻成本而挽颓纲以上十条就部文所指者逐细登覆至于引滞商疲全纲不振别图补救之方容即于酌减科则案内另行具陈
  </div>
  <div class="pagination">
   <a href="皇朝经世文续编-清-葛士浚_page46.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page42.html">
    42
   </a>
   <a href="皇朝经世文续编-清-葛士浚_page43.html">
    43
   </a>
   <a href="皇朝经世文续编-清-葛士浚_page44.html">
    44
   </a>
   <a href="皇朝经世文续编-清-葛士浚_page45.html">
    45
   </a>
   <a href="皇朝经世文续编-清-葛士浚_page46.html">
    46
   </a>
   <span class="current-page">
    47
   </span>
   <a href="皇朝经世文续编-清-葛士浚_page48.html">
    48
   </a>
   <a href="皇朝经世文续编-清-葛士浚_page49.html">
    49
   </a>
   <a href="皇朝经世文续编-清-葛士浚_page50.html">
    50
   </a>
   <a href="皇朝经世文续编-清-葛士浚_page51.html">
    51
   </a>
   <a href="皇朝经世文续编-清-葛士浚_page52.html">
    52
   </a>
   <span>
    ...
   </span>
   <a href="皇朝经世文续编-清-葛士浚_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
