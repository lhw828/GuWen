<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编五集 - 第 12 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编五集 - 第 12 页/共 36 页
  </h1>
  <div class="content">
   三曰改提镇北门锁钥海军以北控南自是上策北洋既驻提督南洋虽一水可达而无专员以理董其事操演必不认真欲另设专阃又虑所费不眦台湾为天南弟一重地泰西所注目日人尤寝馈以之今请仿北洋已定海军办法以厦门提督移驻台湾以重行省改为南洋提督而以台湾之总兵移驻厦门改为南洋左翼总兵或改南澳总兵于形势亦合闽安漳潮金澳台澎厦门等处兵轮各以近属江浙之冲要莫如定海近翼镇海远控上海原设定海总兵今请改为南洋右翼总兵崇明水浅沙梗冲而不要吴淞为上海保障狼福为长江外户石浦为南田口门金堂为舟山车皆宜以兵轮分泊而属之所有浙江提督援河南山东等省例裁归巡抚兼衔庶南洋大臣与台澎提督一呼一应而闽台江浙着着扼要无懈可击定海汊港纷歧择地建筑船坞尤偁三洋利便胶州一湾可屯可泊上顾旅顺下趋江浙皆一二日即达亦天然船坞也大抵军以海名自应常川驻船随时操演常如寇至月则各由提镇校阅一次季则一提督所属会操一次半年则各由提督咨会南北洋大臣及广东帮办海军大臣校阅一次公定黜陟毋以私与而抽调其半三洋更替免分畛域庶得文武相维之意有海军衙门总其成亦无十羊九牧之虑可分可合亦散亦整能战能守常山蛇首中尾之势成庶将士以波涛为席艺以练而愈精桑土先阴雨而绸缪敌以慑而自戢矣
四曰编南军北洋既经编定此外尚无成军之信谋国者通盘筹划断不至但固堂奥不顾藩篱目前粤虽有广甲广元等船闽虽有穹甲福胜建胜等船而艘数无多若台澎则止有飞捷一艘往来其间似成军尚需时日江南地大物博已成兵轮并不减于北洋如南琛南瑞开济寰泰保民镜清测海龙骧虎威策电飞霆就可知者言已足编成大队无如江督虽兼南洋之名署帮办之衔而仅为调度饷项无暇督及操演管驾各员泰半纨乳臭不知枪为何物操演为何事间遇出哨巡洋远不过陈钱马迹而止虚张声势具报竣事所由火药多由私枭游勇句结销售余或倾之巨浸谁其问诸水滨光绪十年驰援马江五船抵石浦乍遇法船望影而遁反引敌至镇海口前覆可鉴也尤可痛者频年泊上海将弁什九驻岸勇丁次第登陆车水马龙有桑中之喜而无三军之惧老子曰抗军相加哀者胜矣似此酣嬉淫佚直谓有兵与无兵同有轮与无轮同昔沈文肃奏以南洋兵轮会操上海在江南一隅为适中在南洋大局则偏重已一误于先矣慎毋再误于后焉可
五曰储将材一将之勇怯一船之存亡一军之成败系焉湘淮之将不宜即长江水师之将亦不宜择自洋员简自渔船募自海滨练自学堂培植自出洋学生大抵他事不可误于资格海军转宜限以资格非海战着奇功者必以次升擢藉深历练朴为上巧忌之胆为上技辅之光绪三年二月西报载德太子之次子名亨利拟于西四月赴兵船应考将充幼弁他如英王次子俄王弟三子皆习舟师凡水手司机船主之能备于一身重水师若此知泰西各国所由强则知将材之所由储矣
六曰更师船江河则有长龙快蟹舢板等船外海则有红单米艇拖罾等船固无望其扞御强寇即以追捕洋盗往往瞠乎其后亦何苦以有限之帑项养无用之师船今沿海水师自须乘机全数裁彻拣其精壮者改归海军即长江内河亦须以次裁彻而量制浅水兵轮往来迅疾约计一艘足抵师船十艘之用无事则巡历操演有事则侦递转运所有裁彻水师旧有陆地之衙署变价入之官于饟项大有裨益且可杜水师陆居之病不特外侮可御而内忧亦可弭矣
七曰筹游兵三洋皆正兵也分泊以地操演以制更替以期有警则各自为守使无游兵以济之如血脉不能流通于一身恐夭阏而病矣三洋宜各拨钢甲一艘快轮二艘岁必往巡黑海红海地中海一周既藉练习风涛沙亦藉考察欧罗巴等洲及亚细亚西北各国之阨塞风土泰西有护商之舰我可变通其意有观战之行我可步趋其后巡洋之期少以六个月为率岁一更换万一海氛不靖先几归泊口外以免为敌邀截何洋吃紧即可趋援或夹攻或尾追或兜剿务令敌前有所顾后有所忌自不得任意纵横而我收横海之功矣
八曰译洋号近来北洋军制多延洋员为教习所演鱼贯雁行斜雁行等阵既用洋操自不能不用洋号然兵者诡道也胶柱而鼓瑟必不调矣我之分合可测起止有定敌可随时变易其号以愚我而困我英水师学堂战阵暗号着有专书不时改变今宜急将洋号译以清语或汉语庶操纵在口变化从心敌自难测我之分合定我之起止而耳目为我所眩矣
九曰剔痼弊中国人力财力何一出岛夷下顾皆为痼习所误以至人力皆竞于奔走财力皆绌于侵渔海军尚未一律编定而痼弊先成矣人人言船坚人人言利而船之坚否之利否唯购买制造者自知之唯临阵交绥时始知之验收者循例一阅曾未饮上池水而谓能由皮毛以洞见其症结乎于是货则以赝乱真价则以少报多而司农罗掘而来者若辈囊橐而去矣光绪七年八月柏林报载中国使署在德买克虏伯旧及毛瑟枪皆德不用之式并买奥国旧式洋枪及次等火药夫师夷之长未必足以制夷今用夷之短而曰将以制夷我方竭蹶图其前敌已睥睨笑于侧矣启侮损威皆此种营私无耻者致之何齐斧之不利也泰西船从前皆以大为上近各舍大取小改大为小况中国海军以守为主大不如小而多大不如小而廉大不如小而快光绪六年戈登书详哉言之矣虽然船即坚矣而驾驶不灵坚犹瑕也即利矣而演放不准利犹钝也有船而无用船之人有用船之人而无督用船之人岂谓但列船于前敌即望之而退耶购买者相望于道而船政制造各局敞日增月盛三年例奖上自督办下及学生从未闻以糜帑误工罪者得无从事各局敞者皆廉如原思巧如公输乎有赏而无罚偶发而徇隐无怪求强而反弱讲富而愈贫岳王所以思不爱钱之臣老杜所以有廉耻将之咏也今枢垣所擘画吏所经营策士所指陈皆汲汲于筹定经费改定兵轮矫首马岂足以海军之续成蒙独虑沿海七省疲筋痡力以成之而未受其利先伏其害曾几何时徒于海上添一绿营之弊薮则内外皆敝元气索然时事何堪设想杞人之忧不在海军之不成而转在海军之垂成也
　　论海军
英人勃来西所著水师岁纪每年一册详论各国兵力实为兵家要书今一千八百九十六年岁纪新成中多至论为英人所当留意其体例亦有更新从前每岁所载船数惟列英与法俄二国之比较今则德美之举动及其余某某等国皆有与英为敌国之势故表上所列比较不得不加详试综论之英有铁甲船四十四艘法二十三艘俄十艘意大利十五艘德十四艘并俄意德三国之船与英较英尚多二艘并法俄二国与英较英多十一艘并法俄德三国与英较则英少三艘至于边防之船则英尚觉瞠乎其后因英只十三艘而法有十六俄有十意有十五德有十四也若论快船则英多矣计包甲快船英有十六法俄各九意有一而德无之头等快船英有十一法俄各二意无德有一二三等快船英有五十一法有十俄有三意有十六德有三巡探之船英有十九法有十二而他国皆无之比例以观强弱可惟俄国有一种民间轮船带有军器可作为二等快船之用而勃来西之书竟漏不提因此故所较在中国海面各国之兵力亦不尽合又彼亦多悬揣之语如谓英在东方之水师足敌法俄二国亦仅据数目言之若果使开仗则胜负之数未可尽操也至以今年英国水师与九年前比较则极有进境盖一千八百八十七年英只有铁甲船二十艘今已增多二十四艘且式样亦远胜于前又彼年有失事之惟多利亚船号称最有力量当时论者多谓船身太大不适于用彼时又造有劳亦耳瘦勃伦一类之船派令备调其船均吃水一万四千一百五十吨又有迈者斯铁克之一类船近年造法亦标新领异此等船较之劳亦耳瘦勃伦大八百吨至交战时力量则申[秋](禾夹)令之船比之惟多利亚船虽吨数相同而实有长进然进境最多者尤在不包甲之船一千八百八十七年清单共仅一百二十二号其所列之船今多无之今年清单又有新名一百三十艘非但数目大加即为交战起见则本年单上所列之快船与从前铁甲相敌尚觉过之彼时最大快船有二一名夏二名应康时夏船之得名因与湖安斯恰交战当时最利用者为西负伦一种之船今所造船则远过西负伦矣今之快船除栾波一类二十一艘外尚有一船名怕复耳一名太尔卜尔一名勃雷克一名勃来痕及安得加一类之著名快船皆推陈出新将来日变日上未知所止今年英廷定造新式铁甲船五艘又头等快船四艘二等三艘三等六艘灭鱼雷之船二十八艘合前此定造未成之船计之凡在船厂现造之船统计头等铁甲船十三艘内八艘去年定造未成今年又拟造五艘余仿此头等快船十艘二等快船十六艘三等快船七艘灭鱼雷船四十八艘共九十四艘新增兵力如此无论何时有军务皆可有备无患矣然英国既如此经营各国亦不敢袖手也
　　论中国再兴海军之得失
英国名士不雷尔作中国再兴海军得失论一篇登诸某日报中曰中国于中日战后犹未脱旧时之妄想犹欲恣弄海上之权乃购买铁甲战舰又欲托英德造船公司造坚舰今我以公平无偏之心为中国谋以为不必作此下策也如此不过浪费国帑授敌人以利器耳何则东方今日之和局必不足以支十年也而此十年内中国所练之海军犹不足以敌欧洲诸国中之最弱者也然则练此何为乎且中国他日之危不在海而在陆故为中国者无庸以掷国帑于防御海岸之事为得计也若夫费巨万之赀以造战舰不过再成黄海威海之覆辙耳抑何取焉香港日报论之曰不雷尔之论固当凡天下无论何等之国苟其地势巳沿海则陆军水师必不可偏废中国亦安能外此常理哉不雷尔之意盖谓殃中国者必为俄人俟其西伯利亚铁路竣工之日俄人戎马之足将风驰雨骤而蹂躏中国也然俄国陆军之勇固足慑也其海上之势力亦不可不惧也俄国太平洋舰队既已如火如荼又得法国为之羽翼法以水师称雄于支那海上出没跋扈必如东京往日之事无可疑也抑欧洲之形势姑置勿论今日中国所疾首切齿者日本也若不再兴水师则一旦相遇胜败之数未战而决矣若曰恐为黄海威海之续而废水师则中国陆军亦何尝不为日兵所败乎要之中国之不振全在根本之地政治颓废上下隔绝苟非振肃其官箴振起其人心则战舰何用兵团何益虽日日言兵适足为寇兵盗粮耳世有通识之士乎其必能穷本知变以大造于中国矣

时务分类文编卷九
　河工　水利　海防
　　水田　
汤蛰仙
东南以数石之费完一石之漕朝廷又以数石之费漕一石之粟即使冯蠵切和河海清晏而国帑止此民力止此岁竭而渔之亦常不给之势矣况天流行代有也脱东南大无更如之何捄弊者乃以漕折之策进以根本重地而张口仰食于商贩一或褁足婴儿失乳矣万年至计窃谓先水田而后漕折言之者敝于舌书之者胝于手唯中兴以后元气凋重扰之恐不堪也岁比不登物力偏绌大举焉虑不胜也今有事半功倍之策焉愿明诏数行不损司农一钱而水田可行漕折可行机无便于此事无亟于此者矣南漕四百万石亩收二石得水田二万顷仓可不涸也直隶行粮之地共六十四万余顷特二十之一耳今不敢强当事经营未成之水田而敢请当事厘整已成之水田明以前所成之田无论已恭考雍正三年命怡贤亲王督理直隶水利营田不数稘成效大着其时分四局为大纲查京东局共营田一千一百四十二顷十三亩京南局共营田二千一百八顷五十一亩京西局共营田二千二百六十六顷十七亩天津局共营田四百八十七顷四十三亩前乎此者康熙间有镇臣蓝理于天津垦田二百顷均见　畿辅通志乾隆九年有巨鹿知县详明建闸引水咸地四万余亩秋禾丰稔刘于义南府水利疏计得四百余顷乾隆十年以来阜平县农民得稻田八十余顷　畿辅安澜志咸丰间僧忠亲王督兵大沽海口在咸水沽营田三千五百四十亩葛沽营田七百五十亩泥沽等村乡民自垦稻田多顷同治十年三口通商大臣崇厚疏计得田四十二三顷乡民所垦多顷尚不在内光绪初淮军统领周盛传于津东兴农镇以下营成稻田六万亩又文安县水涸可种稻者一百二十余村光绪七年直隶督臣李疏计六万亩得六百顷一百二十余村以村十顷计必有稻田一千二百余顷此皆成昭然按图可索比而同之直隶已成之水田已不下万顷即令渐有禾巟废七八千顷可有也不必亩收二石但亩收石余一百万石之粟岂难致哉光绪九年户部奏覆招商局运米定价每石银四钱三分一百万石即需运价四十三万亦不訾之费也可否饬下直隶督臣及顺天府尹将以上已经营成之田见在民间佃种者尚实存若干顷亩查明报部秋收时或由部库或由直库筹垫项令仓场侍郎将直隶所获之粟悉数购归就近运仓一百万石可也数十万石亦可也漕折如其数一转移间即归矣总之种一顷之田即得一顷之粟得一顷之粟即折一顷之漕折一顷之漕即减一顷之漕之费在直购运以视云帆海舶来自东吴孰女省孰费必有能辨之者国计民生隐蒙其福行之数年或民自兴起或官为推广因势而利导之全境而悉举焉畿辅幸甚东南幸甚呜呼漕运者无论河海国与民均被无穷之病以有事为幸入其中安坐而侵肥之狐城兔窟衣食于此独不肖无耻之员弁胥役耳朝廷必狃于故常永永为若辈留此蠹穴而不惮以国与民偿之无亦未审缓急之宜乎况前哲营田之遗制骎骎焉其待尽也若再不加清理日非一日年复一年势不至良法意扫地无遗不止谋国者高掌远跖不惜倾全力以取法泰西盍亦于本原之地加之意哉
　　水利　
陈次亮
渔阳之地古所称沃野千里宜稻之区也秦汉阡陌既开沟渠寖废中更丧乱民鲜孑遗简陋因循尽亡古意旱则赤地潦则滔天地日瘠民日穷财日匮元郭守敬倡近畿水利之议明徐贞着论益阐而明之本朝怡贤亲王以贵冑天潢尽心民事所垦水田二万余亩成效昭然徒以豪强并兼风气游惰卤莽灭裂惮于胼胝地方官仅顾目前不规久远谓北方之土纹理直南方之土纹理横诡说虚辞荧惑视听致贤王苦心经营之业卒废于半途林则徐论漕务疏有所谓本原中之本原则京东水利是已军兴而后淮勇分驻津沽始于五河下游开渠种稻地方郁勃亩收十锺不及十年岁得米五十万石每至春夏之交秧青柳绿江南风景如在目前地之腴美宜稻可知矣惟是各河上游尚未开浚三十六淀故迹全湮积潦大洼岁有水患讥蠲议赈无日无之而十六十九两年为尤甚朝廷敷旷荡之恩薄海竭输将之力丰岁仅敷饘粥凶年不免死亡地力之不尽水利之不兴民生之所由日敝也谓宜仿天津办法循五河而上开渠建闸官给田价岁收其租而仍以业主为佃户距河十里开水田树艺有方旱潦有备十里而外民愿自开者亦准引渠水以灌之节节推行自下而上并开复各淀俾容水有地蓄水亦有资畎浍距川有条不紊所需经费则渐改漕折为之如每岁南漕百余万石开办之始先由户部咨行各省将十万石改为折色另款封储解交直督专备水利营田之用次年则改折二十万石岁岁递增期以十年百万南漕悉行改折而水利成矣嗣后沟渠四达水旱无忧每岁所收较南漕当逾一倍此项漕折即可移作他用专解京其间有五利焉积潦有所归而旱熯不为患何至灾荒迭见重费筹捐议赈之烦一利也南漕转运十石而致一石漂失侵盗岁有所闻海道烽烟时虞梗阻今数百万石之米近在户庭则缓急有资而戎心不启二利也民为官佃岁获有秋豆麦杂粮余利丰富且官田而外皆将开渠种稻效法南方数千里郊原顿成沃壤三利也营田水利量须增官而自漕督以下一切官吏兵夫均可裁节国家岁省百余万金四利也畿辅岁增三百万石之米以养兵民所入何啻千万南漕改折及所省水脚之数亦不下千万金朝廷岁增二千万金而顺直成富庶之邦江淛免转输之累五利也或有曲为之说者谓运夫无业虑启事端南米不销将忧红朽独不思此时河运止存什一滋事者何人洋米浸灌海疆为数也颇巨游惰之夫可以改业而三江两湖之米可以轮舶飞挽接济粤闽正圣王通变宜民之妙用也而又何疑焉
　　水利　
汤蛰仙
道光三年江西抚臣程含章奉特简入署工部左侍郎督办直隶水利事务初以为非常之人必能兴非常之功者及读其山右集载所论北方水利书而知程于水利并未见垣一方也敢举其所谓六不便一一破其惑而捄其弊俾世之论直隶水利者不为异说所眩蕲勉于林文忠公十二议之后程一曰天时不便西北雨泽太少栽插过时秧节易老似也岂不闻水利之兴正以济雨泽之穷乎沟洫谋潴蓄也河流资引灌也谓秧而必需雨泽也则西北之天时或诚有不便若秧而得水即可栽插也则直境七十二泉一引即至虽谓处处宜稻可也程二曰地利不便东南土坚蓄水易西北土松渗漏易凿而深之挑浚又苦似也岂不闻石景山庄头有修姓者能布土于沙石引水以成田蠡县有富人凿井以灌田见乾隆九年御史柴潮生之疏乎畿辅安澜志载修本晋人言其法尤详前乎此者未之知矣国朝掌故亦未肄业及之乎夫沙石可以培溉何虑乎松凿井不惮烦劳何论乎挑浚者灌之淡矣松者淤之实矣河岸决处变沃南人南泥肥田在为之何如耳谓直隶而向无水田也西北之地利或诚有不便若曾见房涿文等处弥望油油宛然江浙则直隶本禹贡冀州之域厥田中中厥赋上上今即风土异宜亦不应悬殊乃尔也程三曰土俗不便北方之民不愿食稻亦不愿种稻以劳苦数倍于粮而收获反不如粮似也岂不闻东南四百万石之漕皆稻乎岁岁回空曾不闻以北民不愿食稻漕米遂红朽也
天庾之正供赖此官商之饔赖此谓稻而无易钱也西北之土俗或诚有不便若稻可易钱而不愿食稻者必无不愿得钱则直隶之稻并不强直民自食之但能得稻如漕数东南折色皆为直民有即半其数亦不訾也是两利也且有粮而不愿食稻倘赤地千里粮大无稻田有河有井尚可中稔知直民方愿缓须臾无死必不舍稻而忍饿曰吾非粮不食也程四曰人情不便稻田工作较多非如粮之可以卤莽耕获雇用南人而侨寄者心先猜疑且农隙工作不常似也岂不闻一夫不耕或受之饥而惰农于法宜惩乎谓南人之为稻田者皆神农后稷天授不可及也西北之人情或诚有不便若分秧布种芸耨等事但得南人导引即可学而能之则直隶谙习水田者所在多有就近习知养苗状良便并可无需于南人也程五曰牛种不便购之价贵水草不便饲养易毙似也岂不闻汉赵过患牛少用故平都令教令民以人挽人多者日田三十亩少亦日田十余亩乎谓田而非牛不耕也西北之牛种或诚有不便若田但有以耕之而不规规于牛泰西多以马耕今西北亦有马及驴骡助耕者且西人新创耕田机器小者每具不过百金什倍人力天津有制造局如法为之万金可成百具林之民间通力合作可无不耕之地为吾民兴大利朝廷谅不此戋戋者也程六曰器具不便水田农具多端与陆地异北方木铁难购水火料物不齐南匠亦迁地弗良水车乃必需之物分寸稍差即不合用似也岂不闻雍正时怡贤亲王督办营田不数年成六千余顷成规具在乎谓其时而不耕获不菑畬也西北之器具或诚有不便若其时而曾用器具断无水火木铁南北亦有变易如橘枳之能化也泰西新制不特耕田机器其它撒种耘耨刈获汲水亦无不以机器行之悉力购造猝恐未逮可渐以成之也夫举重大之政须待时会故惎间滋多居高明之地最系观听故惑人较易程固以治水鸣者而闇于事理如此吾不知其畏难而文饰欤抑拘墟而未化欤今不必与之远征邃古缒索幽微即夫妇所与知能者重言以申明之为尸高位而易言者儆
　　卫屯　
汤蛰仙
河运海运皆病国皆厉民但整水田讲采买造木路未有不可停罢者今河运止十万石时或截留备振而各卫所劳费无已时自然大利迄置不议司农仰屋夫何为焉会典直隶四所山东六卫二所江南十九卫江西三卫七所浙江四卫一所湖广十一卫皆茵明制为之明则秉令充军国朝则专令济运丁给船一艘艘给田赡之共四十三卫十四所船五千余艘艘以百亩计为亩可五百万各卫所向由知府秉辖宜责成检齐原册塙查顷亩实数报部胥吏有诈索讳匿者罪无赦盗卖私典者严追恐纷扰令承丁额有陵谷变迁营成庐墓者剔除之以实用湖南凤凰永绥干州三厅苗屯例改卫丁为屯丁罢其运令认耕所授之田为屯田征屯租焉亩征谷一石石折银五钱视钱粮少重视苗屯已轻视民租则轻止三之一矣五百万亩岁可入银二百五十万两其通州武清宝坻香河东安永清六州县旧设剥船六百余艘艘给地一顷共六百余顷若免其剥运可并改为屯地顷岁征麦五十石石以三万计径解通仓可代三万石之米折漕如其数此外黄河有官剥船山东闸河内外有民剥船直隶有官剥船凡给田者均征谷给地者均征麦授其事于州县其不武不文之守备千总丁之蠹也官之枝也汰去之毋冗并罢漕督及运河同知通判县丞闸官一清阘茸之窟穴所有漕标弁兵并之镇标仿洋操练成大枝以重南北之枢各牙门皆变价为民居综所入储候部拨专备海防图自强勿他费
　　分河　
汤蛰仙
光绪十一年河事孔棘朝廷以钱塘张公贤简授广西巡抚命驰往山东督办河工今年夏五月又量移山东巡抚上之倚公治河者愈专河之待治于公者尤切公既周巡河之上下游稔南河之不便复也议减流三分入南河夫以公忠赤自矢上又倚毗之若此岂不觥觥一时之重臣哉以邻为壑断断不存是见蒙浙东之鄙人耳足未履河干所论河之略率得之耳食钻之故纸一孔之识何当全局顾愚者千虑容有一得如核在口吐之始快且幸遇集思广益如我公而不一罄其诚以为壤流之助直自矣故敢毕其说于执事窃以为南河固不可复即筑坝以分流亦不可行也虽曰分流而东河止十减其三依然巨浸也南河则不容不作十分备豫矣河南山东岁糜巨帑所费不訾为全流计不得已也今以三分分之南河将听其自行自止乎即使闸坝足恃点滴不多恐伏秋大雨蒙沂汶泗同时并注已苦拍岸盈槽而重益之以三分有四出而溢焉耳将仿二省而一律修防乎民办则非常之原黎民惧焉强令从事患何可言官办则必举咸丰时所裁之厅汛各缺而仍复之是为河工员弁多营一窟司农财力绌矣万不能以有限之帑项注无底之漏分流之难者此其一黄运并治自古难之然未便置运道于不顾也以黄流十分注于东河漕艘守泊尚须候汛渡黄若再减三分以入南河将大汛之奔腾未必少杀而漕艘之浮送更虑不若将运道所有闸坝引河灌塘之成法一一规复则于修防南河堤岸以外又须筹一巨款与公所言工省费轻未免以矛陷盾分流之难者此其二且所谓三分者亦约略之词耳即以志桩明定尺寸若所分而为漫水于东河大势无甚裨益若必待稍分正溜而后闭闸万一掣动中洪全溜逼注启闭或不及措手仅仅备容纳三分之河槽而注以全河是执洼尊而欲承万斛之泉矣江淮其鱼乎分流之难者此其三然尚未虑与门坝之不能筑也寻常之水闸之坝之唯我欲为河非北条之最大者乎靳文襄我朝之以治河鸣者实始筑徐州上下毛城铺王家山龙虎山等处闸坝九座曾几何时旋是帚淤废而乾隆二十一年陈世倌疏议其谬嘉庆二十年黎世序疏议其费以靳公所不效者而必踵其辙萧规曹随似不若此分流而坝之难筑者此其一且坝之先在基址也审矣靳公所筑而旋废之坝皆就两岸石骨坚土所在建立坝基今干河口一带层淤层沙既无土安有石坝基万难着实即使排钉桩木勉立基址而河溜如矢所向而靡况沙土之松基易撼桩木之得力甚微冲击必在意中分流而坝之难筑者此其二查沿河护堤护滩必为扫坝仅以挑溜使远非以御溜于冲而洪流啮蛰陷漂失防不胜防虽石坝较土稍坚正唯坚也适以激水之怒况横界中流吃重力量不翅倍蓰摧毁情形何堪设想分流而坝之难筑者此其三夫复河之有三难我公自知之而自言之矣将欲分流必先筑坝二者亦各有此三难谨就我公所谓难者从而引申之蒙于公言更有所疑焉公言汉时河决千乘德棣之河播而为八无河患者数百年此分流之明效也公亦思景第分东河而八之初未分南东而二之乎古无两河分流者自金章宗明昌五年实宋光宗绍熙五年河决阳武故堤灌封邱而东注梁山泺分为二派一由北清河即大清河入海一由南清河即泗水入淮始公尚以其时之糜烂为未足而以分河为上策乎他日悔之无及矣周公之告成王曰狂夫之言圣人择焉是所望于我公之择之者十二年七月初旬至山东将谒钱塘公不果有人持示公所上分流折因为此言以贽意必大忤公谓各抒所见可与言河招之幕中是为受知始体例与其余不符特[仍](仁)其旧以识渊原所自
　　东河　
汤蛰仙
蒙尝议南河不可复分河不可行或曰然则将如田蚡李寻解光关并及侯方域所言以不治治之任河之溃溢四出而不一为之所乎曰恶是何言也治河诚无善策而尽人或可回天今拟为探源之策三捄急之策三持久之策三以效千虑之一得南河之北徙也铜瓦镶决口上下河面宽及十里其决入大清河也河面仅里许愚者亦知其不克容纳矣且一淮水也有射阳白马洪泽甓社宝应等湖以为之泽一江水也有洞庭鄱阳以为之泽而河独无泽是犹置怒马于槽而欲其无轶出焉可乎夷见今之治河者矣并力于下游而不知经营于上游所谓图其近而蔽于远也河发源大敦脑儿即有牢兰海蒲昌海以为之泽由蒲昌伏流三百余里至积石而入中国性本驯及自河曲南入龙门以至黎阳多大山翼于两岸中互底柱至五户滩阏流一百二十里愈曲愈隘愈隘愈激其地斜度颇大晋省北境河底高于海面者可三千五百尺南流而入豫境止高海面五百尺上流湍急故挟泥沙而行豫境渐平则流渐缓而泥沙沈下渐多矣禹河故道自大岯以下东北入内黄界并漳荡诸水有黄泽以潴之又东北入巨鹿界禹贡所谓至于大陆矣又有大陆泽以潴之视黄泽更深广是禹河凡再宽其势再澄其沙而后播为九以流入海唯能平河之怒始能制河之命禹凡二之今无一焉禹有二泽而河复九之今止一焉虽欲不决乌得而不决禹河已再徙不克还二泽之故计唯师运河水柜之意而为黄河谋水柜其必别为之二泽乎且夫以东河言之则豫境为上游以全河言之则秦为上游汉武时齐人延年请徙河塞外诚不察支干之形势窃谓徙于塞外则不可泽于塞外则无不可河之经行河套也已非康熙前旧道而从不为害于套内外以平川广漠水得自由其川有月儿海葫芦海北海子川海子鸳鸯湖咂把河又罕脑儿可可脑儿圁水紫河鲊鲍河石崖河长盐池红盐池旧花马池佛堂沟野马湾那诺井就其近者引而浚之分而杀之汇而归之左右游波宽缓而不迫自不得并力以注龙门矣善防流寇者必不待其临壕傅堞始与对垒其必之境外也明甚河之入豫境而折为东河寇已至于近郊矣查曹州府境二百数十里下至安山为古巨野泽南北二百里东西百余里即宋之梁山泺自汉元光中始及宋金元迄我朝凡河决入大清无不浸灌于此今请浅者深之深者益深之堤于其南以免侵及湖运北与河流相吞吐自有消纳之益如虑缓则易淤非潘季驯束水攻沙之恉不知蓄水正以蓄沙也沙留于泽水仍注河水柜实沙柜也
若史起引漳之利贾让开渠之策自兹厥后声尘阙然河自道而汾涑等水合道秦而泾渭等水合豫东所合之水亦多可疏渠筑堰穿井开塘即有不便沟之洫之宜无不可以兴水利以广农田总之上游多消泄一分即下游少湛溺一分种谷而外兼课树艺杂粮以资食用树木又透水气竹柳易种易长岁收其利尤便河用特恐道旁之舍不成畛域之私难化是非特遣一行水使者殆不足一事权而肩重任此三者探源之策似迂而实当也电报之风气寖开矣应请从速展接河自龙门南抵潼关其势正盛宜于风凌渡及陕州城外之万锦滩巩县之洛口各就旧有志桩处驻专员焉汛水大上某日长若干飞电河督东抚以便先期运备料物为抢护计凡事豫则立有备乃无患矣大抵水之长也非风雨之日即晦冥之夜人固不耐艰险目复不见眉睫漫溢多在此时可在上海各购置电气灯数具每遇出险急何能择料物一不应手动误全局可再购置活铁路数里并机器小车全副豫境分设厅汛东河则分上中下以三道员总其事每厅汛每总办各领电灯一二具铁路二三里何处紧要即载送何处夜间照耀一如白昼转运土料什倍寻常于修守工程必大裨益万一决口电灯铁路可汇送两坝以资夜作以速运料则蒇事必易此三者捄急之策似琐而实要也源既探矣急既捄矣乃进而与之谋持久曰试轮机泽之容有尽渠之分有限而一石水六斗泥日积月累靡有底止若非岁疏岁浚立有恒法则河仍不治泽也河身也自河入海之口也均宜以轮机从事无草率无欺饰假令禹时之二泽得轮机以岁浚之河洎今不改可也假令一改东河而铁门关海口得轮机以岁浚之口自今畅行可也河之淤也必自下而上河之决也亦自下而上试观南河之决康熙雍正时多在安阜乾隆嘉庆时多在桃宿道光时多在徐邳丰沛比铜瓦镶决则又上而在兰仪河之入大清也从前决口多在利津光绪十一年孙家码头杨家林大码头赵王河堤玉符河先后漫溢而赵家庄而溞沟决口尤巨已上而在长清齐历之间恐不数年而害仍上中于豫境矣前事之不忘后事之师也世变日新轮机日巧混江龙铁篦子等具其刍狗已轮机之制详冯桂芬抗议兹不赘曰复柳埽古皆以柳作埽坝无用者欧阳[元](尤)纪贾鲁治河用柳与草而已明代埽皆用柳若则韧不如柳而柔不如[草](革)自田文镜始以用见之章奏今沿用之而縻埽之费曾不能收埽之用沿堤埽坝鳞次栉比埽愈多任务愈坏亦可以思其故矣黎襄勤改用碎石栗恭勤改用砖唯溜为埽御撞力甚重埽前往往淘深三四五丈砖石动辄坍卸不如柳之耐久盖大脆入水易腐砖石太坚激水易怒治河方略曰埽必柳七而草三柳多则重而入底然无草又疏而漏故必骨以柳而肉以草也
改用柳虽出新意实本古方但使埽坝得力自然修守有资矣曰改海口人未有尾闾不鬯而咽喉胸膈肠胃能一无张闷欧吐之病者铁门关虽有铁板沙泰半河流之淤积海潮之顶托蛎房苇根之蟠结唯已经三十余年层而成诚未易以人力猝拔尝访诸土著之耆民河堧之老兵佥偁利津草头以下迤东之洼拉又迤东之韩家垣皆天然河槽向有渔船从二口出入河海而韩家垣口门较宽较深实较便无场之牙错无田庐之毗连因就下之势而利导之南北岸各筑堤七八里即可紧接大堤即他务未遑而海口一改窃计可为东境谋数十载之安矣此三者持久之策似缓而实急者也若主乎数策之首贯乎数策之中善乎数策之后则莫要于用人莫要于用猛不独治河治河尤甚东境见定岁修六十万两豫省尚不止此数夫使任事各员弁实用实销涓滴是帚公宣房来福当亦易易无如缺以苞苴而得差以竿牍而来及夫窟穴其中辄歌舞淫佚相娱乐怡然而不以为耻泰然而不以为非其视帑项之罗掘生灵之荡析付之一掷漠然不加休戚于其心迩来物力偏绌河工积弊视南河盛时已减损不少而弊尚如此朝廷知其弊也非不视军功以为赏罚然吾见印累累绶若若以河工为快捷方式者趾相错也因误工而摘顶而革留不过例行公事一旦以合龙告而光复旧物且予优奖扪私橐又加盈矣非不限保固以责赔修然今日合龙之所曰李家庄即明日便决已因就近地名而曰张家岸矣部臣以河臣抚臣之言为赏罚河臣抚臣以喜怒为赏罚势不至但有信赏而无必罚不止无怪河之决更无怪人有决河使决者矣窃谓河工员弁一经误工罚如例令此后不得再与河事人知开复无路利窟易倾以上诸弊庶稍稍杀乎否则罚之适以赏之也嗟乎诚得治郑之子产治蜀之武侯治秦之王猛庶能用人能用猛而河不求治而自治虽然岂独东河云乎哉岂独治河云乎哉
此十二年既入钱唐公幕中而后作公见之谓其间庸有夸词而中肯处塙有心得十三年秋郑工决遂取以函达豫抚倪豹岑中丞电灯铁路并荷采用而韩家垣海口公亦于十五年秋奏请改移爰识之光绪十六年正月
　　北河　
汤蛰仙
北河第四十八
光绪十六年夏六月闻直隶五大河同时并溢为数十年未有之念宵旰焦劳于上生民荡析于下辄为彷徨累叹往往夜半闻风雨声寝而复起绕室行者再家人窃窥之问以何事致此则亦不能以自解也五大河者永定滹沱清河南北运河也居尝留意河事近三四年南北奔走稍稍窥见河之情态每尖宿时必觅老民与河兵与上下其议论或为所厌苦亦不遽舍令去盖不得今情之症结即陈编亦墨守也敢就北河情形参以东河治法条拟便宜七事均急切平易可见之施行若开水田咄嗟不能办也清淀泊定理不待言也姑置不与
一曰逆河直隶大小七十余河唯在永平遵蓟者于山海关内南流入海余皆总汇天津东北三坌口海河入海今督臣因其不足以容也光绪七年于静海之靳官屯另开减河六十余里使南运别途入海不并注于津河又于天津城东永定清河滹沱北运交会之陈家沟开河百余里俾四大河径达北塘以入海与雍正三年上谕引浑河别由一道入海之遗意及方苞于东淀南别开一河罄折而斜入丁字沽去三坌口海河十余里入海之成言暗暗符合昔止一口而今三之宜可以酾沈而澹矣顾连年昏垫于今为烈且海河以上患溢而海河以下又患干光绪初年轮船可由大沽直抵紫竹林近或抵北塘口或仅抵塘沽有时枯泊大沽不能入口船之不能径入可知水之不能畅出矣河出潮入河弱潮强顶托倒灌问有尾闾淤塞而胸腹如常舒展者乎人皆谓欲治直隶之水莫如扩达海之口扩达海之口莫如减入口之水今为下一转语曰减入口之水莫如深入海之口此禹为逆河之意也然则束之不遑而分之乎七年督臣奏言于津东之兴农镇至大沽创开新河九十里上接南运减河又于减河两旁各开一渠其兴农镇以下又开横河六道节节穵沟引水读之而始恍然于海口受病之由来也窃谓三坌以上宜于分三坌以下宜于合禹之播为九河分也同为逆河合也合河所以敌潮则出口之水捷挟泥沙而去矣近口左右愈分愈缓愈缓愈淤愈淤愈决亦何怪海口病而全河俱病哉或曰津沽天险也逆河则从而深之水能出敌能入矣夫设险守国可也因噎废食不可也且险在曲不在浅也咸丰十年寇氛之恶至为臣子所不忍言亦岂深浚海口所致哉是可以知所从事矣
二曰改河直隶七十二泉以五大河为纲五大河尤以永定为纲永定本非巨浸石景山以上两山夹流无需于堤也卢沟以下自康熙三十七年直隶抚臣于成龙以浑河冲半壁店近其祖茔奏改河道迤东自永清朱家庄汇狼城河注西沽以达海是为为堤之始既已作堤之俑不能不就病用药雍正三年怡贤亲王因于郭家务开穵东行开下流之长河引归东淀而注之河头乾隆十六年又由冰窖改穵入叶家淀二十年又由贺尧营改穵入沙家淀河流屡徙堤势愈宽于是以北堤为南堤别堤于其北其间由王庆垞至王后店相距约五十里为上中下三浤大抵道光二十二年以前多傍南岸而行二十三年以后旋徙旋淤互相为用至同治初年水傍南堤仍行二十二年以前之道北堤六工以下斜筑套堤加以草坝逼水于南而下浤废矣光绪七年今督臣谓须挑去二百余里中浤一二丈之积沙方能顺轨十四年如议挑穵一面出土作为南堤又逼水于北而上[浤](法)亦废仅留中浤一之路以束缚二百年屡徙屡淤之浊流不待今夏之决成巨而早知其失策矣督臣又言以南堤为北堤而改河使南另筑南堤以障之似既明知改河之益而终言土方不知凡几一切闸坝物料工用器具借用旗民田地等项为费亦复不訾兢兢焉顾惜巨帑不肯孤注一掷非不见任事之苦心而愈顾惜愈縻费徒使根本重地多被一年之淹灌即多伤一年之元气十四年兴此大工不改河之务而中浤之是务论者有余惜焉目前而急议补捄非行督臣所言改河使南不可以南堤为北堤而堤于其南则仍就康熙三十七年初改时之河身改定之而已矣旧河身不过行三十年之河亦不过积三十年之淤三浤行水迄今其高于旧河身者计不下数丈且河槽之宽深本倍于三浤也乘机而利导之从冰窖以上开堤放水势若建瓴事疏通河流较畅其堤工以南作北特因其固有而增培之易为功也即土方亦何不可知之有其应接筑之南堤长百里而止耳今以堤底宽十二丈堤顶宽六丈高一丈乘之照章三七收坡长一丈该土九十方里一百八十丈该土一万六千二百方十里一千八百丈该土十六万二千方综上方下方酌定兼筑之值方以制钱三百文为中数该四十八万六千千文银一两以制钱一千五百文为中数该银三十二万四千两以土为堤十里旧河身更去此十六万二千方之淤宣房来福可操券也就一年兴办论之所销似多就频年工振论之所女省实多至工料等项其费几何且调勇助工成例可援多调各军尤可撙节至借用民地尤易与耳从前改南而为北并无借用之成案今日弃北而改南何必无事而自扰即有田地非旗民之私占乎占垦迄今已足以示皇仁正无庸拨补价买以赏盗也重臣谋国断不吝出亦不畏难坚意举行数十年可安堵也
三曰治源永定河无定因之诸河皆无定虽议改永定旧河未易得大力者成之也请为言其易者永定滥觞山西太原之天池伏流至朔州马邑雷山之阳曰金龙池浑泉溢出有桑干山亦曰桑干河东下大同古定桥抵宣化府保安州土木堡经沿河口西山十八盘岭入宛平界东南至都城西四十里石景山以下无山以夹之水性始阏久而肆盖至卢沟而其色最浊其流亦最驶已沙松土浮涵洞则易塞闸坝则易圯无岁不无岁不治人人治其流而不治其源今拟上治之于金龙池溢出之处又治之于怀来保安宛平石景山等处分之减之无使并力下注卢沟以上多分减一分即卢沟以下少漫溢一分虽未亲立上游而为相阴阳观流泉顾其理则闭造而出可合也
四曰岁浚捞泥穵浅有夫有船东北河同也然河员利于堵口利于筑堤名利皆挹注于此他务所未遑也上以是例察其下曰挑穵如例下以是例覆其上亦曰挑穵如例曾无人一问诸水滨而其夫其船之费已归无何有之乡矣夫使挑穵如例所去之少已不敌所淤之多况以具文应乎七年督臣所奏已有用西洋机器船穵浅之语今可移用或添购数艘或饬津扈制造局仿造数艘就防营驻扎之处近河则责之浚河近淀近泊则责之浚淀泊近内外海口则责以浚海口责成既专赏罚必当天下无一无泥沙之水特浊流所挟益多千流万派毕输于海海且桑田矣治而不浚与无河同反不如无河此岁浚之宜实事求是者也
五曰栽柳种树之利言人人详而柳尤便河用柳易生不择肥瘠也柳易长不假培溉也明平江伯陈瑄始于堤边种柳靳文襄治河十六议其第十三曰栽植柳株康熙二十年南河始种官柳二十六年以后南河用柳大半以官柳给之直隶宜于各堤各岸种柳株冻饿遗黎不堪重扰悉以官为之种柳不似他树必分秧布子而成但剪柳枝分行而插之堤岸顺逆均能成活以成活之多寡定员弁之考成凡树必藉水土之气而生水土之气每遇树而达可暗杀水之怒气其根蟠结可固堤岸堤必镶埽若取柳以代尤有利而无害明代皆用柳埽每高五尺之埽草十之六柳十之四柳少亦代以苇无用者柳质重压埽着力又耐久自易柳而遂无数年不换之埽遂有引溜生工之患治河方略曰柳遇水则生草入水而腐为土性既宜之且又女省费易办乾隆十九年江督尹奏河工料物柴柳为上次之今之为埽者知有不知有柳穷变通久一举手之劳耳而无人兴此大利将无治河者亦难与虑始邪抑又有说焉美人义德之治米西西比河也曾以柳为堤法以机器打桩于堤岸桩各距二三尺中以柳枝或苇箔等物编勒成片水稍长时其流为桩所阻虽有透出桩外者怒势已杀泥沙一遇柳苇尤易沈落尤易黏不翅使河自筑其堤与明臣刘天和六柳说编柳漫柳之法暗合都水者盍试行之乎
六曰沟洫沟洫本地方长吏所应为亦能为者特不肯为耳各河虽远有来源而雨水之节节益者亦不少也岸旁田地并无沟洫以潴之所有雨水就近就下以河为壑顾雨水止有此数沟洫多潴一滴即河身少注一滴是为平地之减河乌程沈梦兰五省沟洫图说其制其利缕无遗陆世仪汤世昌胡宝瑔方观承陈宏谋亦撮举纲要不俟赘言有志者取而行之治北河可治东河亦可也
七曰简员治河事体大全力细心缺一不可必随时随事蓄一全河于胸次寝食以之而后耳目手足所能及者以经验而明即耳目手足所不及者亦欺蒙不受禹圣而神者也八年纚栉始告平成直河虽一隅而摄以督臣遇事属之司道司道属之厅汛是北河特以厅汛治之夫期厅汛与神禹媲烈可乎然又不容执此为督臣咎即督臣之治河亦未尝不经营以出之也
直督外臣之首也天下有大政事朝廷时就顾问所属吏治军政洋务海防轇轑糅杂如三十辐共此一毂即年力富强五官并用者亦苦应接不暇而况百战之余生七旬之暮气乎比年一遇溃决督臣例请议处河道必摘顶厅汛必革留勉强堵合即已各完故物无不测之罚而有一定之赏虽管葛不足以取效以畿辅二百数十里之河而与豫东二千余里之黄河同号难治切和之术岂尽冯蠵之不仁哉今将如雍正时特设水利衙门万万无此财力且易启州县诿卸之弊不如特简一二品大臣一员来直督办余仍任之州县厅汛道光三年以程含章署工部左侍郎办理直隶水利事务成例具在行水本工部事于六堂中派出一人部务断无废弛而河工可望补苴且东河由抚臣兼管南河亦可责之抚臣而移河督来直治河转移亦良便也督臣兼摄有年情形不谓不熟与之会商科臼既破绸缪自易以拯湛溺以重畿疆直省庶有瘳乎书生之见极知短浅而大局所系先忧窃有志也姑妄言之而已
　　河防　
陈次亮
黄河之为患中国古矣虞廷分职禹作司空自后垂二千年河无大患沟洫既废阡陌乃开水利就湮河患以亟汉时黄河屡徙小民荡析离居天子自筑宣房继立河堤使者以塞决口嗣是屡朝递有河患亦或设官经理然事过即撤未设专官也河道之有专官实自明始迄今五百载河防最重河患亦最多其时百万南漕统归河运河决则运阻河平则运通其害如腹心相联如指臂京师仰食无如何也及本朝嘉道之间岁修至三四百万不数年辄决塞决之费辄千余万金穷天下之力以治河而河益横溃四出而不可治河官之有效无效亦大可矣且不惟无效而已不设官则河犹可治设官则河必不可治也何则国家岁修之费决不如塞口之丰朝廷诏糈之颁万不敌分肥之富也一事也一案也河官有大利焉河兵河夫有大利焉河南之官绅与闻者有大利焉沿河之百姓售刍者有大利焉来往之绅商市易告贷者有大利焉工部之官吏核报销者有大利焉在河督高爵崇阶受恩深重何忍以有限之帑藏供无算之侵渔然违众独行稍变成法则谣诼随之纠弹继之致决之事既非一耳目所能防塞决之功亦非一手足所能任上其赢者道府则咎有可分使之决者兵夫则罪有所诿决口褫革合龙必开复好官无恙故我依然而身肥家富矣故每值口决独宵旰焦劳于上司农仰屋于中亿万民愁苦于下而在事之官绅吏役皆欢欣踊跃于河干欲求河之治也犹抱薪而救火耳其何裨乎宜一律裁省改归地方官兼管革岁修之费免讥处之章决则塞之否则已焉盖治河之本在开渠沟浍多则水有所容而伏秋涨减治河之标在种树林箐密则堤可长保而霜汛澜安此二者皆非河官所能为也地方官则优为之亦非河官所肯为也地方官之贤者则勇为之有明之弊政未有养痈贻患如河防一事者而或者冀幸于岁修之稍减张皇于漫口之堪虞调停其间因仍不改怀私罔利者抑又甚焉则何不取设官以后与未设官以前较其患孰多乎取岁修之丰时与岁修之啬时较其忧孰大乎利弊可否之数将不辨而自明矣夫建此议于嘉道之间则朝野上下必哗然逐之不以为狂即以为呓今自铜瓦厢北决而河患之稍纾者五十年防费之既减者四十年河运改为海运正供之仍旧无缺者三十年河入山东而山东固未专设河官也河南之河官如故而郑工之决口夺溜南趋者亦如故也天与以更新之会复古之机埽万口之肤词除两朝之积弊省国家百万金之浪费免闾阎亿万姓之沈菑以缵我神禹二千年之盛绩其在斯乎其在斯乎
　　论西伯利亚水利
黑龙江者俄国之险要而西伯利亚通运之路也盖西伯利亚之殖民专赖黑龙江乌苏里江及耶亚河以为通商之路然此等河道每岁涸竭又黑龙江下流消甚迟来往之船有数月不能行是为可憾耳又如悉尔格河乌苏里河及黑龙江上流水浅颇难行舟且黑龙江口亦水浅不能进巨舶故不得不谋浚河底自千八百八十六年以来特将该江所行船舶抽税以充疏浚之赀其税银每岁约一万二千罗[卜](下)以从前经营之迹观之是等税银未足经营完善唯先探江底危岩怪石而除去之耳然东方大局日急河路之开通益不容缓故西伯利亚铁路委员稽查具状于千八百九十三年七月三十日得支出七万罗卜委工部大臣踏勘自木古尔福士盖至哈巴尔弗思苦约一千七百九十维而士得维而士得当中国二里细查行船之便否自贝加尔湖上米尔士维亚至黑龙江上游铁路及自维而拉而士得古港至哈巴尔弗思苦悉查之所查有二要事一铁路竣工之日轮船来往黑龙江以接西伯利亚铁路其利害若何一转运贝加尔铁路工程所需材料利便与否于是工部采此议以千八百九十四年派踏勘委员于黑龙江举工程师伯尔士多尔维士为之长假以二年成其事并属稽查应用之工程及监督之法云千八百九十四年前黑龙江水道已经黑龙轮船公司及采金公司立意经营政府亦尝助其经营以成此事至二十有余年亦未尝致意于改易航路之事唯株守旧态袭用古形之小轮船故其运赀亦贵然当轴者亦渐知其当改新也乃谋于其地之富人更兴黑龙轮船贸易公司给保护使营悉尔格河乌苏里河且定黑龙江船往来之期于千八百九十四年开办目下往来诸河者计有轮船五十五只小船七十三只而所载货物有九十三万二千普得一普得当日本四贯三百六十一目六分溯千八百八十六年往来轮船只有三十七只搭载货物只有四十八万普得两者比较其进步已不少矣且新轮船公司既与旧公司相竞于是运赀之价亦减计搭客价约视旧时三分之二运货价约视旧时三分之一至于文武各官兵士囚徒及移民往来所收之费不过旧时三分之一云
初旧公司之立政府曾与订约国家岁拨常款保其利息而国家征发兵勇皆由该公司输送至是约期已满而新公司适立旧公司抗议云约既满国家保息之银既不支给则运送兵勇之事亦当改章颇费商量于是新公司初立而续设西伯利亚铁路之议尚未全定故政府与该公司订约每月开行三次然未足以应今日之用也黑龙江等处兴旺之速实出意外他日西伯利亚铁路西部线与黑龙中部地方既已连络而黑龙江之船只如来往次数不多则于沿道商务甚为阻碍为政府者不可不留意也今来往此江之船虽颇增而其所经行之地方亦益广故犹见其不足计现时船数仅足敷搬运西伯利亚铁路材料之用至于搭客运兵装载货物则已日不暇给此间之损耗已不少矣是因铁路工事之进步而阻黑龙地方之兴利也为今之计宜两途并进铁路事务局另设轮船于黑龙江为运铁路材料之用待铁路既成之后其船转卖诸陆军省亦可或供黑龙江畔所设海关之用亦可而公司之船专为搭客运货之需以增此地之繁盛此上策也近来松花江船道既通大能助黑龙江之航运使益扩张矣俄国船舶通行松花江之利权基于爱珲条约第一条而确定于圣彼得堡条约第十八条也至其行船章程中国政府向皆托言商议未定悬宕不理夫俄船来往松花江之关系谁不知之松花江为俄国制造物品之销路谁不知之又为西伯利亚铁路货物集散之地谁不知之然昨年俄国驻京公使以好语斡旋而中国政府遂许其航行该江得以自由矣于是乎俄商得溯该江抵三姓伯都纳等之地买家畜谷类及其它货物矣
东部西伯利亚通行内地之小轮船其利便已如此矣若开其沿海诸港直航海外则其利更大也即义勇舰队一节可以证之初黑龙江商民欲入俄购货物须二三月始达自义勇舰队既开则五十日或七十日即抵彼地矣又向者由莫斯科运载货物经西伯利亚达乌港须一年或二年今则两月即能达矣故黑龙江地方之人民向因转运不便不能不购外国贵价之物今则来往既易可以购俄国贱价之物其得利已不少矣况义勇舰队既开大有裨于乌苏里移民之事萨哈连岛殖民可以增加乌港可益繁盛而此各处地方之务亦益巩固其利诚大矣
义勇舰队既开虽甚为利便黑龙地方亦因此逐年繁盛然其措置则犹有未尽善者盖数端焉一曰运赀过贵也二曰每月开行无定期也三曰轮船速率甚小也四曰装载货物办法条规不明未有与黑龙江轮船公司交送货物之成约也五曰除乌港之外未有分局于黑龙沿途之要地也是等皆该舰队所未为尽善也然当轴亦颇知此弊有革新之意于千八百九十四年增加航海次数为一年十二次昨年又改为十六次又析减其运赀十之一又增加乌港分局常年经费设置分局于尼古拉弗思苦哈巴尔弗思苦不拉哥戛士正思苦等地可谓力谋改善矣然更有数事当办者一曰使黑龙地方官与该舰队悉心经营务使阿的士与黑龙两处商务逐渐发达也二曰节缩该舰队春期休航待乌苏里铁路届哈巴尔弗思苦开每月一次定期航海也三曰使该舰队与黑龙江轮船公司气相通以联络商务也四曰造轻便之巡洋船自大洋黑龙江以通航尼古拉弗思苦及哈巴尔弗思苦之间使军事商务两得其利也五曰自乌港至阿可子思苦及至哈唔萨喀等处向之每年开行二次者今宜增其次数使此等荒芜远隔之地可以日即繁荣也
黑龙地方商办之航海公司以西伯利约弗公司为翘楚该公司海外航路往来于朝鲜日本中国诸港者八次于鞑靼海峡者七次于乌港及彼得帝湾内诸港者百次以上前年哈比尔阿弗亦尝僦该公司船航海二次矣诸公司之勤其事固无所间然也且西伯利铁路既设其气象既异于昔则该公司之业亦当更加扩充惟政府与该公司所定之约运赀过贵则于该地方之利益两不相容者也要之西伯利亚铁路工事人以为仅于陆路大有关系不知东方航海业亦因此而繁盛也此俄人扩张航运设置商港于日本海等处所以急不容缓也义勇舰队之办法虽有可观而未可徒藉此一道也且现在船数亦未能与他国争衡故为俄人者宜速俟西伯利亚铁路竣工之后不独留意于陆上而必须争雄于海上也至于设置商港之事前年既经讨寻稽查则其实见施行当不久矣
　　海口　
陈次亮
黄河之水浑浑然汩汩然河水一石其泥数斗入海而后湍流缓散泥沙渟蓄而下沈海水深咸含盐挟碱朝潮夕汐逆托而上升沈沙愈积愈高盐碱愈凝愈厚风吹日曝坚凝若金石宽广若邱山海口既高河身亦随之而高积沙益多洪流日缓两堤束水喷郁不泄虽欲不改道而不能矣数百年来河由江南之徐州入海云梯关外坚石数百里皆淤泥之所积经海潮顶托盐碱凝结而成者也靳辅旧制混江龙铁篦子随流往来大着成效河督某惜费裁之阅数十年而遽有铜瓦镶之决改道北向以迄于今将五十年矣西人所著海道图说英国兵船探测山东海口铁门关外数百里均属淤泥河水弥弥然仅深数寸淤泥日厚海口日高不及百年将为云梯关之续耳夫治河之书汗牛充栋然疏浚海口之说未之前闻者良由巨浸稽天风涛莫测望洋兴叹人力难施也今日海舶往来万里东瀛已同杯勺挖泥机器用力少而见功多宜由东抚置备夹板船二艘小轮船二艘挖泥机船八艘从海上施功对准河身溯流而上疏浚中洪八十丈夹板对泊为工人食宿之区机船斟酌情形就浅就深自行定造取泥而上倾之海中逐渐疏通愈移愈近务使中洪之水常逾寻丈之深聚水力以刷沙借机轮以激水终年疏浚无间春秋其海口以内之河身则参用混江龙铁篦子百艘随流往来因势利导役薪俸必优必丰每届五年核其功过加以升擢疏河身浚海口治下游下游既治则全河通畅水患自稀万里中原永免其鱼之叹矣或曰山东固尝购机器船矣舟轻力小挖泥无多试之津沽已不合用可奈何不知外国江河除密士失毕河外其长无过五千里者黄河流长源远计里八千必须参酌中西加增马力浅者挖之深者刷之运以精心持以定力得寸则寸得尺则尺而后能日起有功也书曰鲧堙洪水九载绩用弗成孟子曰禹疏九河瀹济漯而注之海夫堙者堤而塞之之谓也疏者浚而通之之谓也今之论者皆知抑鲧而扬禹恶鲧而好禹而所师者鲧也穷天下之力以从事者堙也无惑乎日日治河而河愈不可治也撤河防裁河费省河官以不治治之疏之瀹之尽力沟洫以杀其势教民树艺以清其源而治河之能事毕矣
时务分类文编卷十
　洋税　厘金　钱粮
　　税则　
陈次亮
税则者国家自主之权也非他国所得把持而搀越者也泰西诸国虽弱小如瑞士丹马比利时至弱至小如塞尔维亚门的内哥之类苟尚能守其社稷则税则之或轻或重无不由国君自主之何项应增何项应减祇须先期一年知照各国各国之商于其地者帖帖然无异辞也各国使臣之驻其国都者亦唯唯然无异议也即或赋敛繁重商旅裹足不前惟有婉与商量讽其更改从无用兵相挟下旗竟去之事盖西例然也既已商于其国受其保护分其利权自应静候稽征输纳税课此人情天理非可凭恃势力强人以所难也中国当道光之闲勉强行成情形隔膜误将税则载入约章夫条约所载者两国之公权也太阿倒持授人以柄九州岛之铁铸错竟成非惟中国所未闻抑亦西人所不及料矣日本与泰西立约受弊同十五年春日本换约日使密商中国共议变更曾纪泽闻而欣然亟欲乘机改定而总署昧于操纵畏难苟安拒而不纳故日英和约仅增一则曰日本如有急需可酌增进口税惟不得逾值百抽三十之数彼改而我仍不改也夫泰西各国上下一心保护商民无微不至而税则一事隐操轻重之大权其出口税必轻轻则成本不贵本国商人之获利者多也其入口税必重重则物价过昂本国诸民人之爱异物者少也至如印度之茶花旗之布税均免抽以广销路湖丝入美值百两者[征](微)税六十两保富恤商用意深远中国不尔也出口税重此外犹百计诛求进口税轻他物仍百端规避以致华商假人牌号三联税票充斥江河国计民生两受其弊而犹因循顾畏侈语怀柔不至为渊殴鱼为丛殴雀尽殴华人为洋人其事不止或曰欲改税则其如各国不从何而无足虑也定议十年换约本虑彼此有不便之端今之三联单入口税不便于中国也深矣既有换约之权即有改章之力此公理之可持者也中国商务英人十居其七各国共得其三则至要者英也俄人窥伺朝鲜祸机寖亟英人联络中国和好日敦宜与密约相援而显商改税英从而各国安有不从者此私情之可浼者也善夫庖丁之解牛也以无厚入有间批却导窾如土委地而刀刃若新发于硎其所以为之必有其道矣掩听塞明箝口结舌而待他人之发其端焉彼固大利之所存也而肯自贻伊戚哉
　　洋税　
汤蛰仙
中国之取于民准古什一之制尚有不及者关税厘捐视田赋更减凡以为吾民留元气故务从其轻也西人之税于民也重于进口以遏客货轻于出口以畅土货大氐以值百取二十为通行之则余有取三四十者有取五六十者多或取如其所值若与其国有血斗故重税以困其国之商则倍取之道光二十二年我与英约于江宁以百中取五为税则咸丰八年桂相等及英法俄美约于上海税则仍前议皆缘不谙泰西进口税则之重又狃于国初广东所收洋税仅及值百取二之额遂漫焉许之铸成大错番舶则慕膻而集中原则竭泽以渔居今日而急议改弦歃血未便反汗居今日而不图变计漏安有穷期间尝反复于时势斟酌于情理而思所补牢矣改约而加重税则势固万不能行守约而更定税则理必在所当允查进口各货洋药而外棉布洋纱为一大宗光绪元二年不过二千万两上下十四十五两年已增至四千万两上下见行之则布每疋纳税银二钱色布每疋一钱五分花布每疋一钱扣布每疋四分虽曰值百抽五而按之市价则仅值百抽三四而已洋布如此各货可推请与各使臣声明旧约原有照时值估计之文一面饬行总税务司各按各价确切估计照值百抽五之约厘为定则以近年岁税一千四五百万核之溢出一成即可增至一百四五十万我既不克伸改约重税之权我无不可保如约收税之利亦何嫌何疑而畏首畏尾耶且雪茄烟皮酒西人税至值百抽六十抑末之意彼且知之其入中国则以为食物也例得免税比来内地嗜[茄](痂)者日多一日西人贩运者亦年广一年其它纸墨衣服毯金银器皿饼等项皆向所无税者今不妨与之酌定多寡如携为服用额定若干逾此者税如约按公法论国使纳税之规有云自用家用各物进口可不令纳税是公使方许享此权利领事以下宜无不令纳税矣又云按今通例所免进口税已有定数若逾此额仍应照所逾之数完纳是国使且有额定之税领事以下更宜有额定之税矣援此说以折之各公使虽喙长三尺其何说之辞溢出之税亦必不訾同治八九年间镇江关康税务司曾有税洋烟洋酒之请而赫德驳之谓非损中以益外吾不信也抑又有加税之说于此中国之所以被各国要挟者病在约中利益均沾一语遂至连鸡瘈狗牵率偕来谁生厉阶至今为梗今议因所梗而通之中国之利益各国共占之久占之而独不令中国共占之乎而反不令中国自占之乎光绪六年十月招商局和众轮船运货至美海关税我百之十其国虽旋饬商部查核偿还卒不果其商人尤龁之致我折阅无算值百抽五来而不往礼乎非礼乎夫西人之不愿中国运货至彼者亦预虑喧宾夺主耳前者英使威妥玛以我拟抽收洋货厘税至纠集十余国公使聚都门肆意要挟彼方喋喋请减我反贸贸议加几疑与狐谋皮矣查泰西交涉有此款受损而举他事之有权利者以抵偿之今且不必明言加税而先思一抵偿之说同治十二年十月法与缅约货税值百抽五不得偏重缅人之商于法者亦如之缅能得之于法中国宜无不可得之于西请商之各使臣嗣后中国商船运货前往各国亦援值百抽五之约以免歧异以照平允明知其不肯画诺而正以折之坚以持之旋征示进口加税抵偿之恉各国与其坐听中国商船往彼减税而明揖开门之盗毋宁允令中国各关加税而仍养内地之痈不得于彼聊得于此此以拒为钩之策似可行也倘能照鸦片之税厘并纳值百抽二十可岁溢出三四千万次加至值百抽十亦可岁溢其半即加抽一成二成亦于饟需有益无论防海备边藉资挹注而所以扼洋货而保无形之利权尤不可以倍蓰计嗟乎有可据之理而昧之愚也有可蹈之瑕而失之怠也前此草草定约是一误矣今不因所误而谋万一之补捄几何不再误也哉
　　税司　
陈次亮
天下事利之所在即权之所在不可轻以假人者也乃有非我族类久假不归盘据要津根深蒂固海关厘税岁入三千万仰其鼻息以为盈虚引党类数百人糜工资二百万渐而阴持朝议显绾邦交偶或侵之颠蹶立至吨钞数及百万本国家自有之利源乃一意把持据为己有浮标灯行海之耳目亦习焉不察举而授之家赀之富可以敌国以泰西廿四字母许数每字百万已及两周皆诡寄他人运归本国阻挠税则左袒西商邓承修议增一人则借他事以轧之曾纪泽欲代其位则造蜚语以倾之貌类忠诚心怀鬼蜮英拟授以出使之任而乞假回国密请改授他人诡计阴谋莫窥其际英君主授以男爵功在彼国其事可知近于越南西藏立约通商扶植乃弟冀稍效劳勚身故之后世袭其官西人之入中国者尊敬畏服望若天人视官吏蔑如也英人之据印度也始亦于沿海通商设一公班衙代理税务旋因细故遽启兵端即据其海关以给军饷相持十载印人兵败乞和而沿海膏腴尽为所有今之总督署即昔之公班衙也盖印度壤土之广与中国相侔英虽一战胜之而兵力不敷分守因择国人之桀黠者阳为用阴绾利权一旦失和则昔日同舟顿成敌国英之转运不竭而印之声气不通束手归降莫能枝拄故公班衙者灭印之枢也今印度旧主困守穷山贫窭艰难转为所役英人岁给八千圆之俸以养其家身辱国亡可为悲栗者矣波斯埃及土耳其诸国柄用西人无不太阿倒持日侵日削者国家旧制于臣工制驭綦严乃独于一西人倚任多年毫无疑虑中外大臣皆尊而信之无一深窥其隐者[抑](仰)独何也宜令使臣商其政府总税务司之任添派一清正之大臣显予褒封阴收其柄各关税司扦手选派华之稳练而西文精熟者共事其间恩赏工俸三年俾资教习一年而后概易华人惟彼则颁给俸糈宠以名爵衡情据理期在必成此时英国畏忌强俄尚不敢显然与我为难也论者辄谓西人弊少华人弊多而华之薪俸无一可比西人者薪俸优身家重严查慎选而谓华人必不若西人无是理矣论者又虑西商狡悍不服盘查不知税则提单均有定式持平核实彼自无辞转免华商报关横遭摧辱日本之事其明征也伊古以来未有堂堂大国利权所在永诸异国之人者不及此改弦而更张之他日偶有责言显蹈印度覆亡之辙海疆万里拱手让人济济公何以自解于天下后世哉
　　增加税则论
中国政府向重农而轻商其所以轻之之故以商贾贩卖之货非人所必需之物爰轻其业而重其税试问天下无商谁市土产无人市土产则中国将何以清其债款而购其军火哉然则加税办法若不问商将问诸谁商固不可轻也若与熟商必曰加多进口税豁免出口陆地各税而鼓励工业也中国各省所入之款各归各用其所入皆货物经过各省应还之内地税中国厘金若与欧洲各国之奥格曲劳税进城税相若本可不必干系而西人现在所争者以货物运到某省自应纳捐而所经各省不得抽厘此层照现行条约实在应争之列所有内地半税则照凭此即可逢卡免厘法亦未尝不善若华官果能遵照办理西人自无闲言其如各省往往故意为难何中国政府向来办法为西人所深知名虽出示颁告各省实在并不欲其照行嗣后不论何时更改税则西人情愿按价每百加抽若干存在驻京使署作抵华官应抽各税款项
中国向章货物由此至彼通商口岸除付出口其实并不出口不过换船而已税外尚须另加半税谓之子口半税所抽数目与内地半税相同该项子口半税若作为内地半税西人尚可满意惟付出口税时复须另加子口半税实属太苛将来更换税则该项子口半税应即删除
货物抽税之法不可按货价即按价值百抽若干之谓也而须照货物分别定税使应付税数目各商自能核算不致受华官欺蒙之弊譬如各商欲将货物运至某处应纳内地半税若干一算便知则官吏无所试其伎俩华人之出仕也由捐纳其补缺也由贿赂经手之款上下侵蚀意中之事弊端百出最难防范所有商贾应纳之税照前办法自知算缴虽不能尽除勒索之弊亦未始无补救于万一也中国之进口税不难加至值百抽十五十成作为关税二成半作为内地半税又二成半交存驻京使署均由海关分项照抽洋药应与他项货物分别另行办理此项货物即中国按价加至值百抽五十西国亦可不问印度政府洋药一项岁入五六兆镑中国亦应准其分肥况此物之有损无益非中国所必需加之中国既自栽植英国若不生忌干系本可如印度之独擅其利也再货物进口若照以上办法各项加税则进口之货价贵而销路少当足以补中国银钱流至外洋之漏也
中国果照以上办法所入之款比前可多二三倍惟加进口货税尤必先有所以加之之法其法惟何曰畅行出口货耳本地税中国不论如何抽法西人可不干系应争者货物由中国此处载至彼处但须请内地半税执照该项半税在某处完纳后其余各处不得再行抽税不数年前法意各国由中国寄购蚕种自行养蚕缫丝藉此获利今则意法各国缫丝之利已为中国所分因中国现在自能缫丝但售所缫之丝蚕种不复发卖此于中国大有裨益因缫丝所需工费非中国所给实系购此缫丝之国所付今出口之缫丝若能做成织紬之丝则又胜一筹矣若由织紬之丝而织丝出口则尽善尽美矣
中国丝业之盛犹其茶业之衰其所以衰之故以中国不能争机器之便及印度工价之廉耳此国制茶用机器出口无关税彼则用人工而重税孰轩孰轾固不待言茶业既坏所有从前茶商均须另行改业其无业可改者即入游手好闲之流中国若犹昏迷不悟不速将土产格外轻税使无业之辈易谋工作则内乱之患必有甚于今兹者此等内乱欧洲鲜有之而中国则此处未已彼处又起将弹压之不遑岂复能整顿商业哉
本地制成之货物应如何抽税与此项改更税则自行另议据华官管见各货均须纳税制成之货物岂能独免惟棉花茧子如不出口向不完税若以棉花茧子制成之货物即须如棉纱丝紬进出口一律抽税不免苛刻况制货所用之料已在出产之处完纳内地税并由该处发出之时照完半税理应不再另抽若必另抽所定税则亦必比外洋载运进口之同项货物较轻以本地制成之货向无捐输之说再棉花制成之棉纱与茧子制成之丝紬物类不同税应轻重所有制成之货物应抽之税应由熟悉情形者斟酌妥定方足以昭公允而舒国用
　　论中国税务赢绌　　　　　　　　　　　　
译法国拉卢士所著书
中国之内政我西人向未知其详较之文学工艺有难焉者西人于中国教务政治等书虽有译文未探奥秘然既得门而入如钥启扃先路是导而后西人之能知中国政治者自此始矣中国地大物博分为二十一行省此疆彼界畛域攸分北京政府袛守向有之例有专管权柄欧洲必出之政府者中国则散而分属之各省以致中国之大竟成一权不专属之国焉然而中国主权最尊尝见各省督抚获罪惩治甚严或为都察院御史奏立见摈斥各省督抚有管一省者有兼辖两省者其管理之权亦甚重大督抚之权可以调兵可以征收税饷为本省之用而以其赢余解于户部户部收每年之所入储之府库焉则谓各督抚之于户部如属国之贡纳于大国可也照此行之中国之财散于国中而欲权无旁落盖甚难矣中国各省税额轻重不一收税之法尤不一欲考中国民间财赋之多寡与夫国家征税之出入似若散漫无稽中国收税亦分二种一为明收之税一为暗收之税明收之税最多者为地丁钱粮为国家入款一大宗如回回印度爪洼等处之例国家自以为地主而实则地主之权不在国家而在农夫盖农夫受田而耕本有地主之责而于国家无与也中国农务最为讲求农务所以日兴者由于耕种之足以自给地丁照地之肥瘠摊算每一法亩每一万方迈当为一法亩纳银一佛郎五生特至五个佛郎夫以地之肥腴而仅纳此数自法国视之已觉其太少矣有一法亩之地中国农夫已足一家自给此其肥腴为何如地税虽轻然足敷国家岁入用款有人云为地主出地租之人约有七十五兆之多地租愈多地力愈尽而为地主者亦愈众矣英法两国拥巨资为地主者最多中国不特无此等人且境内荒芜未辟之地尚属不少山地出产物质西国向为地主之利中国则存贮之以待将来中国尚用旧法地丁银可以粮食抵交翻阅清册大半皆以米折银所交之米如公中不用则官可为发卖中国之税大半出于地丁西国有家具税中国尚无此例闻游历人云中国农务日益尽力而于工艺转若不甚措意中国税务皆责成于总头目一人用此法可免偷漏之弊然偷漏亦所时有如官员座船例免查验此即偷漏之显见者欧洲人税中国虽无之然有一种税却与欧洲商税相同特为数甚少耳
　　论中国税务赢绌　　　　　　　　　　
译法国拉卢士所著书
暗税有三一为内地货税一为盐税一为关税内地货税名曰厘金为数甚巨统归一人包收包解每年限缴银若干万两经收者从中渔利为一大出息焉包收之法中国从前有行之者如鸦片烟税归四人包收十年每年缴饷八十五万两是已至于盐税在中国久有此款出息亦至巨盐之为物销路最广泰西各国皆作为入款一大宗与中国无异关税分二种一种为内地未通商口岸归中国地方官自行经收如今之子口半税是也一种为通商口岸之税用外国人协同收取如今之各海关洋税是也海关之税占税额五分之四涓滴归公为中国最信实之款外国国债多以此抵押焉中国当帑项空虚每每捐例大开名器日滥此亦为筹饷之一端大约中国每年进项共有七十九兆五十万两收银之税约六十六兆四十万两以货易银之税约十三兆十万两每年互有长落未能画一然以中国之大仅收此七十九兆五十万两之税实不为多至于官长之侵肥吏胥之剥蚀为数不少则又不在此数也中国官数约三万员名以四百兆人而有此数本不为多然官俸菲薄不足以资办公不能养廉安能洁己是以苞苴公行簠簋不饬皆由此起俨同分内应得之款为津贴之一大宗焉中国物产之多人民之众与印度同然究不能与欧洲比富至于工艺则更无论矣五金煤矿开采甫见端倪惟农务一门中国向来考究日有起色但各省荒田尚多地力究未尽也中国人情能耐劳苦但所求不多稍有赢余已足自给广营产业之富人中国尚不概见人数虽多较之欧洲犹有远不如人之憾然欲更变亦非甚难必也改革政治以正民心发明新学以开地利庶可以图富强犹足与西国比权量力也中国向无国家银行然民间银号钱铺质铺当店已属不少因无极大买卖欧洲人之在中国者乘间而起因而成业者颇多但中国人极愿与西人合本贸易用洋商牌号者日见其多中国钱铺出票不少但行之不远国家用钞币仅于一千八百五十八年粤寇乱时行过一次而已
至于国债多寡约有三十兆两其向外国借者俱由西国银行经手第一次借款在一千八百七十四年日本台湾之役中国向汇丰银行借银六十二万七千六百一十五磅每百磅利息八厘十年清还第二次借款在一千八百七十七年亦为汇丰银行经手借银一兆六十万零四千二百七十六磅第三次在一千八百八十一年借银四兆三十八万四千两第四次借银二兆两利息每年均八厘中国国债之弊一在利息太多一在限期太速利则必以八厘为率限期一则十年一则六年半如期偿款永无短缺其所以然者以在海关洋税项下应付故能如是迅速也夫中国之所以借洋债者以国帑不足也然国帑不足不由于政府积储太少实由于外省度支太滥外省督抚平日以所入钱粮供本省之用而库款支绌饥馑频仍遂不得不筹借洋债矣考洋债之借始于一千八百七十四年日本台湾之役始与英国银行借债一千八百八十五年法越之战和约告成而中国度支告匮渐成弩末之势矣中国古昔钱法三品曰金曰银曰铜后以伪造者多遂废不用[今](令)所行者祇有钱一种用铜及锡铸成圆形中贯以绳以一千枚为一贯重法平四个吉罗格郎各处圜法亦不一有以九百六十作一千者有以九百八十作一千者至京东一带竟以三百三十三作一千名实之不符如此银数论两每两合钱一千五百文银价各省不同市侩之罔利者因得以从中垄断奇货可居未通商以前每银一两贵至大钱三千文后因中西互市钱价始行跌落此亦市面一大转机也至墨西哥洋钱一种最为通行乃专铸此洋行销以供中国之用每年进口以数千百计实为中国绝大漏中国亟宜自铸银圆以挽回自有之利权此虽与税务无关以其有关国计故论及之
　　英国领事论中国厘金弊病
英国驻扎福州领事本年西三月具报该埠贸易情形兹将其所论厘金摘录于左
中国商务约有四种人能得其利益曰销货人曰经商人曰度支官曰榷税官西国收税者无足重轻中国收税者则往往大员充当不能藐视其抽税之法责成厘金委员每年解若干所有盈余不妨公然肥己是以税重而经费繁而国家所得之利转不足也闻厘金所收之数百分中七十分作为经费此说未免过甚而亦非无因查福州抽税各局互相比较各以所收为不足其抽税之处有四
一海关　凡各国及中国轮船进出口货应由海关抽税所抽之税除茶叶外尚不甚重查茶叶每抽银二两五钱当一千八百五十八年时茶价每五十两原不过值百抽五现在茶价减至十五两所抽之数已自值百抽五加至值百抽十六分有半矣印度西朗茶叶出口一概免税中国茶叶日坏亦未始非重税之所致也
二大关　凡中国帆船所载之货应在大关还税该关岁入十万两其中木料居三万两中国商务之不旺非仅因抽税太重实由忌海关所致也欲除此弊惟有用中国轮船专走内地各口岸分运往来华洋轮船进出口货耳日本照此办法已有成效可观第轮船所载之货向由海关抽税若是则华官不能饱其私囊故各省皆屡梗斯议不独福建矣
三厘捐局　厘金初为助饷而设今则恃以输藩库也福州总局岁入七十万两全省统算不下一兆二十万两凡国中所产及外洋进口各货无一得以邀免抽税之苛无出其右幸华民驯良故能受此屈抑耳然已有因此而酿成事端者侨居福州之西人均以厘金为不便洋商字号俱在闽江南岸凡货物运至北岸城厢内外者均须纳厘如此办法显违条约因南京约内载明福州作为通商口岸故也其不便处尚不止厘金而已也缘货物至本埠者海关不准请领半税执照此事业经禀请驻英使臣与总署理论惟此项厘金与大小官员均有关系欲遽除此华官必竭力辩驳为难也○茶叶厘金名为每抽银二两二钱实则须加另费共约二两八钱查该厘金分五项曰原税银六钱曰厘金七钱曰捐费七分二厘曰助饷银六钱二分八厘曰银色二钱共合二两二钱其所以欲将该厘金分为五项之故还请问诸个中人○以上厘金之外茶叶自福州以北各处运来者尚须加抽渡厘自西来者加善举银三钱是以茶叶厘金总共或尚不止二两八钱若将茶叶价每作为十五两则由中国出口时所需各项厘金连出口税即算五两三钱已照价值百抽三十五分矣○或问茶商何以不请半税执照若请执照茶叶由内地运至福州每不过还税银一两二钱五分曰本地采办及种茶之人畏官驳饬洋人又爱莫能助故也
四陆地税　总局设在省城分局凡七处岁入三四万金中国商务受亏之处有二曰转运难而税政坏耳除弊之法言之甚易行之维艰若夫整顿水路转运尚属易办但准本国轮船行走内地其有裨益于沿海各处已匪浅鲜尤应准小轮船在于闽江一带往来此事当可成功缘本埠官员闻广东珠江及长江一带均有轮船往来运货颇有效法之意现有商家禀请包办若准所请官可收照费商务可推广诚一举两得也惟陆路转运一时恐难整顿耳
　　增加税则论
中国所借洋均照金价合算今欲修筑铁路及将军务时所遗水陆各军另加整顿在在需款债台又必添筑一层就现在已借洋款算计仅息银等费已岁需二兆镑添办军械所需至少又须三兆镑共计五兆镑此款中国将如何筹划若仅加进口税所计似未尽善要非畅行出口货物不足以济事因仅加进口税所入不足以偿息银及购办军火之用中国无论进口何物非以金购即以货易若以金购则中国所纳之税向收银不收金两不相抵若以货易则所抽土产之税愈重出口之货物必愈少即进口之货物亦愈减兹请试言其故凡国用所需各国均向百姓抽税拨发惟出产之物若抽税太苛则百姓所种预备出口之物必少或曰中国所入土产税银即可运之出口以偿息银而购军火此言诚然讵知所产之货因税重不能获利即国家赖以出口付息银之货百姓必改种他物而他物又值欧洲价廉不宜出口况出口货价非由中国自定须由与中国争利各国所定即该货在中国时其价亦为与中国争利各国能出售之价所定如中国因税重欲加货物之价而此物在与我争利各国止售八十金则中国之货祗能因之而贱是中国之货价不能自定而为与中国争利各国能出售之偿所定也然则所借洋款其清理之法要惟畅行出口货而阻滞进口货耳
　　中国求加税则事二则
西七月二十二日门哲士商务公所会议时将香港公所五月十六日来文呈案候议该文内开李傅相赴欧洲主意系求通商立约各国准加进口税则该公所意见以税则加成尚属可行惟须妥定章程所有内地各税即半税尤须一律豁免并求豁免切结以保其恪守无违至税则应如何改法颇费踌躇深望税则未改以前英廷务使有关系此事之各公所抒陈意见尤为至要等语门哲士公所商议后决定具禀请问外部中国政府是否有加税则之求并将先与有关系此事之商务场中熟思审处然后再行应承增加税则方为公便一节一并附陈云
　　　又
凡办交涉百姓原得与闻乃前两年遽行更张甚可异也忆英国与日本更换条约名为更换实则新立一约该约与侨居日本之英国百姓人人大有关系而政府并不与在日本之英人先行商明盖此事早经应承及将实情告知百姓百姓不愿已无可挽回矣今则中国申请更改税则俾得稍有盈余归还债款而办理此事则已另有新法矣因沙列不雷侯爵告李傅相云政府虽以加税之事尚属近理但必须先与上海及各处商务公所商妥后方能允可等语如此办法实属分所当然昔者政府所办交涉百姓茫无头绪而事已定局现在居然亦准百姓置喙于其间但愿商务公所及商务总会各言其所欲言[可]也(可)
　　陈侍御璧请仿行印税折　
陈璧
  </div>
  <div class="pagination">
   <a href="皇朝经世文编五集_page11.html">
    上一页
   </a>
   <span>
    ...
   </span>
   <a href="皇朝经世文编五集_page7.html">
    7
   </a>
   <a href="皇朝经世文编五集_page8.html">
    8
   </a>
   <a href="皇朝经世文编五集_page9.html">
    9
   </a>
   <a href="皇朝经世文编五集_page10.html">
    10
   </a>
   <a href="皇朝经世文编五集_page11.html">
    11
   </a>
   <span class="current-page">
    12
   </span>
   <a href="皇朝经世文编五集_page13.html">
    13
   </a>
   <a href="皇朝经世文编五集_page14.html">
    14
   </a>
   <a href="皇朝经世文编五集_page15.html">
    15
   </a>
   <a href="皇朝经世文编五集_page16.html">
    16
   </a>
   <a href="皇朝经世文编五集_page17.html">
    17
   </a>
   <span>
    ...
   </span>
   <a href="皇朝经世文编五集_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
