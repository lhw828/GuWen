<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 11 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 11 页/共 172 页
  </h1>
  <div class="content">
   贵州官军月粮皆于四川关支。相去甚远。舟车不通各卫差一二人摠领其粮。动以千数。皆贱粜之。而军士不过得塩一斤半斤而巳。况四川之粮。皆百姓肩挑背负积之甚艰。而出之甚贱。以致军士妻子。衣食不给。皆剜蕨根度日。而亲管官员又不衿恤。剥削万端。按察司及御史以地方广阔。廵历不周。俾被害军士、饮恨吞声。无可控诉。亦见贵州二十卫所屯田池塘、共九十五万七千六百余亩。所收子粒足给官军而屯田之法久废。徒存虚名。良田为官豪所占子粒所收。百不及一。贫穷军士无寸地可耕。妻子冻馁。人不聊生。诚为可虑。乞选尚上官一人及推能干按察司副使或佥事一员。照陕西例于行在锦衣卫管事官选调一员。署贵州都司事。使其提督卫所。镇无蛮夷。经理屯田。询察贤否。庶几奸弊可革。边境宁谧
　　麓川奏捷疏【麓川奏捷】
　　去年十一月初十日既破上江贼寨、由夹蒙古渡下江通高黎贡山道、闰月初至腾冲、留左副总兵都督同知李安领军堤备、臣等由南甸至罗小思庄、令指挥江洪等率精锐八千人哨至杉木笼山、贼首思任发令陶孟靠者罕心等率其众二万余、据高山中立硬寨、左右山颠、连环为七营、首尾相应左参将官聚右副总兵刘聚分左右翼攀缘山岭林木而上、攻之不下臣等遂同内官萧保由中路进、左右翼亦贾勇夹击、贼遂溃杀靠者罕心等、斩首数百余级、余贼遁止帚巢穴乘胜进戞赖陇巴至马安山军势大振、于十二月初直捣贼巢、山冈陡峻、周回余三十里、立栅开堑、深广不可越、东南一面、傍江壁立、臣令前哨官军三千人周视攻取地利。贼伏兵泥沟箐、驱象阵突起为我军所败贼复从永毛摩泥寨至马安山潜出我军后、臣等令军中毋得擅动即调都指挥方英等率军六千突入贼寨贼首衣黄衣居帐中、麾众拒敌、我军击败之、斩首数百余级、贼投崖谷、自相蹂践死者甚众、未几贼驱象八十余、复来冲阵我军佯却。寻整坠力战败之而原委右参将用保勋卫陈仪报云、巳从东路会合木邦人马、招徕夷民一十二寨降孟通贼首刀门颠、元江府同知杜凯等、亦报率里车大侯夷兵五万招降孟连长官司亦保等寨、攻破乌木弄戞邦等寨、斩首二千三百九十余级、余党招刚火头人等、率夷民诣军门降、抚令复业五千余户、差人守把西峩渡以阻贼奔窜之路。就通木邦信息。俱刻期至麓训策应。臣等于是添造攻具画图分定地方、期以环围齐攻、且遣人赍榜招谕、贼誓以守、拒而不纳遂令贵攻西中门、臣骥攻西北门、都指挥李信内官吉祥攻西南门、宫聚攻南江上二门、萧保刘聚攻东北门、冉保攻东北出象门、分遣少卿李蕡郎中侯进等往来督战、且令军士广积薪草、会西风大作。随风举火。烟淊涨天。死者不计其数。房舍库藏。皆为煨烬明日获思任发从者、诘之云、贼父子三人挈妻孥七人、象马数十、从间道渡江、往遁孟养等处其余老稚数万人俱就溺、浮尸蔽江、获原给虎符金牌信符宣慰司印、及贼所掳掠、腾冲千户所等衙门印三十二颗、随平其巢穴。抚其流散。臣等于是月十五日班师臣惟自贼梗化、于今有年、虐杀酋长、吞噬部落、罪恶贯盈神人共怒、臣等奉命伐叛、王师所至、无不克捷虽贼首父子窜身草野、然夷丑皆其雠敌。终就夷烕是皆　皇上圣德神武所致实宗社万万年之福也
　　请理军政疏【军政】
　　近因清理军政、查得永乐十九年分调北京官军、其户丁寄住南京者几四万人缘其不服屯种操练、又不听原卫管束、往往游手闲旷、恣肆为非、况俱在京生长、习知军旅之事、若令发遣赴北京操守、实为有益、乞将一丁至五丁者、全家起发、十丁以上、有置成产业者、五丁起发、五丁存留屯操、二十丁至三十丁者、如例中半起。留、丁多不愿留者听从起遣庶几两京官军、各得其用、屯粮有增、而人无闲旷矣
　　皇明经世文编卷之二十八终
　　皇明经世文编卷之二十九
　　华亭徐孚远闇公　陈子龙卧子　宋征璧尚木　顾开雍伟南选辑
　　夏之旭元初参阅
　　范司训奏疏（疏）
　　范济
　　疏
　　诣阙上书
　　诣阙上书【明楮币】
　　一申明楮币。夫楮币之法。萌于汉武之皮币。武帝好大喜功、穷兵黩武。财物不足供给。于是造白鹿皮为币。或为龙为马为龟。各立直而不紊。凡朝聘之士以荐贡献之物。以为廷实之需。国用赖以少舒。至唐宪宗有飞钱之制。令商贾至京师。委钱富家。以轻装趋四方。合券以取。号曰飞钱。楮币之所始也。宋张咏守蜀。以钱重不便商贾。作交会法。仁宗时蜀人以交子起民争讼。议者请官自立务。可以利民而息争竞。蜀人便之。干道中会子始行。凡民间输纳。官吏俸给。并以钱金帛半之。元因之造元统交钞。以丝为本。银五十两。易丝钞一百两。后又造中统钞。一贯同交钞一两。二贯同白银一两。久而物重钞轻。公私俱弊。更造至元钞。颁行天下。中统钞通行如故。大率至元钞一贯。当中统钞五贯。子母相权。官民通用。务在新者无冗。旧者无废。又令民间以昏钞赴平准库倒换。商贾欲图轻便。以中统钞五贯。赴库换至元钞一贯。又其法日造万锭。计官吏俸给。内府供用。各王岁赐。出支若干。天下日收税课若干。各银场窑冶。日该课程若干。计民间所存贮者。万无百焉。以此愈久。新旧行之。无厌。由计虑之得其宜也。洎辛卯兵起。天下分。藩镇各据疆土。农事尽废。而楮币无所施矣。天命我　国家混一天下、物阜民安、九夷八蛮、朝贡中国、　太祖皇帝命大臣权天下财物之轻重。造大明通行宝钞。以钞一贯。凖银一两。民权趋之。华夷诸国。莫不奉行。迄今五十余年。其法少弊。亦由物重钞轻所致。臣愚切稽圣人之训、殷因于夏礼、周因于殷礼、伏乞　陛下断自宸衷、谋之勋旧、询之大臣、重造宝钞。一准洪武宝钞若干。务使新者不冗。旧者兼行。取元日所造之数而损益之。审国家之用而经度之。每季印造几何。内府供用几何。给赐几何。天下税课日收几何官吏俸给几何。以此出入之数。每加较量。用之不奢。取之适宜。钞以便于行财耳以钞为财万不可久也俾钞罕而物广钞重而物轻则钞法流通永永无弊又其要在于严伪造之条。凡伪造者必坐及亲邻里甲。又必开倒钞库专收昏烂不堪行使之钞辨其真伪。每贯取工墨五分。随解各干上司。又或一季或一月。在内都察院五府户部刑部委官。在外廵按监察御史三司官府县官。公同以不堪之钞烧毁。实为官民两便。此楮币首末立法之大略。伏乞　陛下详择焉。其二屯兵要地、夫要地者。若朔州大同开平宣府大宁诸处。皆关岭之外。实中国之藩篱。边塞之要地。其土或可耕可耨。宜令将率兵广屯种。修城堡。治器械。谨烽火。勤训练以备。胡虏万一入寇。母贪其小利。毋利其远来。必以饱待饥。以逸待劳。俟其惫而击之。必有所获。矧夫我屋居火食。寇乃草行露宿。所恃者马耳。彼人马饥疲。岂能持久。退则追之。追则当防其诈。或更出迭走以劳我师此亦用兵之一端也。今边境将士精锐、训练守备、俱有其法、胡虏远遯、不敢南向、臣愚尤虑及此、伏乞　陛下更留意焉、其三训练精锐、夫士卒贵乎壮勇。尤在于训练。近年以来。多以为故事。官吏人民。充军其间。白面书生有之。老弱疾病有之。列之行伍。虗费钱粮。遇征差有力者则用钱买免。贫弱者乃备数而行。军装不能措办。糗粮不能自给。心寒胆怯。而望其赴敌力战。是以往往自毙。而脱身逃窜。势又必至。今宜选拣壮勇。日加训练。增粮赏以优之。不堪训练者。令守城击柝。或为各官之从。庶几各得其用。强弱不混。伏乞　陛下敕兵部五军。严加简阅。其四勾军扰害、臣在军伍四十余年。谨陈勾军之弊。凡卫所勾军。有差官六七员者。百户所差军旗或二人或三人者。俱是有力少壮。及平日结交官长。畏避征差之徒。重贿贪饕官吏。得往勾军。及至州县。专以威势虐害里甲。既丰其馈馔。又需其财物。以合取之人。及有丁者释之。乃诈为死亡。无丁可取。是以宿留不回。有违限二年三年者。有在彼典顾妇女成家者。及还则以所得财物。贿其枉法官吏。原奉勘合。朦胧呈缴。行文该地方不差军旗庶为减省然摠非善策也要之永戍之例可废较其所取之丁不及差遣之数欲求军不缺伍难矣自今事故军士。令各卫造册备申都府兵部。发勘合勾取。令布政司按察司督责府州县。依发去勾军册内乡贯姓名。一一勾取起解。定以到卫限期。仍取卫所收管缴报。年终朝觐。于实征内。开写节次取发到某里军人若干名。大约多作死亡绝户耳死亡户绝者若干名具奏。其官吏姓名并里甲邻人保结文状。缴申府部以凭稽考。庶免差人勾扰之弊。其五劝课农桑、夫农桑衣食之本。尝闻神农之教。有云虽石城十仞。汤池百步。带甲百万而无粟。弗能守也。由是言之。兵者。城之守也。食者。兵之给也。非兵无以守城。非食无以给兵。兵足而城安。食足而兵勇。兵食二者。有国之先务也。洪武间每卫七分屯田。三分守城。且耕且守。军无阻饥。近年调度颇繁。营造日久。虗有屯种之名。而田多荒芜。军仰仓粟。而芜养马采草伐薪烧炭诸役。兵之力疲。农之业废矣。窃尝思赵充国之屯先零。邓艾之屯寿春。魏武之屯许下。仓廪靡不盈溢。唐置府兵。无事则兵寓于农。有事则农归于伍。行之日久。斗米三钱。外户不闭。今国家舆图之广。南极交广。北至穷荒。东接朝鲜。西暨戎番。边城万里。烽堠无警。伏望　陛下敕戍守之将。令戍卒开垦旷土。每百人限以几顷。耕牛田器五谷之重皆官给之。守将督励。凡力田勤惰。明立赏罚。以示劝惩。则农业不废军民皆有所赡矣。其六兴举学校、夫学校风化之源。人材之所自出。其要在于明经致用。三代而下至汉唐宋为卿为相。率由是出。若宋之寇准范仲淹韩琦辈。以明体适用之学。怀致君泽民之心。出入将相。功在社稷者是也。国朝自洪武之初。开设学校。内有监外有学。教养之法甚备。士之由科第由岁贡而进者。彬彬然列于朝矣。然近时士气失养。委靡不振。何敢望其致君泽民。以企及前人哉。伏乞　陛下敕郡县学简民间俊秀子弟性行端谨者为生徒。俾讲习经史。俟其有成而后充贡。既贡国学。朝廷则优待之。厚养之。祭酒司业博士则教之训之。贤者举而用之、使其气不馁。则其志益充。出而为用者。岂无其人。若宋之诸贤哉。其七息偃兵戈、葢闻武以止戈为贵。兵以靖乱为武。非圣人好用之。乃不得巳也。汤伐夏救民。武王去商除暴。因其不道民怨天怒而伐之也。岂有私于其间哉。我　太祖高皇帝以天纵之圣。振干刚之德。举一旅之师。逐胡元之昏君。除羣雄之暴虐。大一统之基图。致文明之盛治。诚继美乎汤武者也。然治定功成。不恃富强。不尚功力。不穷兵。不畋游。不廵幸。奢不踰礼。俭而得中。诚帝王之模范。后世之龟鉴也。安不忘危者。固人君所当谨。以忿用兵者。尤人君所当戒。臣请以汉唐之事言之。汉高帝解平城之围。未闻萧曹劝帝以复雠。帝以忿耻为巳事。唐太宗率师御突厥于便桥。未闻靖绩谏帝以弗御。帝以忿愤而决战。此高帝太宗。不以犬羊之触犯。而轻用我中国之将士也。洪武五年　太祖皇帝命将出师。肃清沙漠。以粮饷不断旋师。即撤东胜卫于大同。塞山西阳武谷口。训兵练将。清野以待自时。厥后内修政教。外严边戍。广屯田。兴学校课农桑。罪贪吏。徙顽民。不三五载间。胡酋朵儿只把献女不颜帖木儿乃儿不花西番三副使瘿嗉子等。相继擒获。纳哈出亦降。臣愚伏望　陛下远监汉唐。近监　太祖。惟以安不忘危为戒。毋以征讨夷狄为意。毋以忿怒不平为念弃沙漠不毛之地。悯华夏礼义之民。俾妇不孀。老不独。尽力于田蚕。贡赋于上国。边塞无伤痍之苦。闾里绝呻吟之声。则将无幸功。士无夭阏。将见胡虏自服。零物自至。皇祚永隆于万万年矣。其八沙汰冗员、夫官者理天之工也。民者国家之本也。爵者君之命也。受君上之爵。治邦国之民。以理天工。岂容置繁冗之员。以朘民之膏血哉。在昔唐虞稽古。建官惟百。夏商官倍。亦克用乂。周制六卿。各率其属以倡九牧。阜城兆民。厥后设官愈多。而治效愈不及古。是以官不在多。而在乎得人。国家平定之物。因时损益。以府为州。州为县。何欤。伤大乱之后。土广民稀也洪武七年以粮不及俸。又减并小县。自此粮民数以设。官民多者县设知县丞簿。民少者止设知县典史。政教敷行。民安事辑。近年以来。藩宪二司府州县官。比之原设。倍而又增。政愈不治。民愈不宁。奸弊日生。欺诈日有。其中官有不能听断者。吏有不谙文移者。乃容留缮写之人。在官既影射差徭。又拨置事务。词讼繁多。民受其害贿赂公行。刑狱淹滞此皆官冗吏滥之所致也伏乞　陛下凡内外大小衙门官吏依洪武中额设员数冗滥者悉汰之又严加考核公其黜陟务求贤能以莅众职斯足以理天工子天民而天下大治矣
　　济故元进士也洪武中以文学举为广西知府坐累谪戍兴州疏上时年八十四矣
　　上命吏部以为儒学训导
　　皇明经世文编卷之二十九终
　　皇明经世文编卷之三十
　　华亭陈子龙卧子　徐孚远闇公　宋征璧尚木　吴嘉胤绳如选辑
　　彭宾燕又参阅
　　陈文定公澹然全书（序　记）
　　陈敬宗
　　序
　　赠大司马王公总督南征奏凯序
　　赠太学生石大用序
　　赠大司马王公总督南征奏凯序【麓川】
　　即王靖远也读威宁集殊不称靖远文集奏疏则槩未见云
　　国家统御中夏七十余年、四海臣妾、万方职贡、际天极地罔不归心、而蕞尔小寇、麓川思任发自恃南徼险远、屯聚蜂蚁之众、梗化弗庭、乃正统辛酉　皇上命将出师、往征之一时同拜　命者、监军则太监吉公、总师则定西伯蒋公、左右参将、则都督李公刘公、给馈粮饷、则户部侍郎徐公、而纠违军律、则佥都御史丁公、兹六君子、皆智谋勇畧之士也、兵部尚书兼大理卿王公、蓄文武将相雄刚之才德、且素着西鄙韩范之功、简在　圣衷、非一日矣、于是复命公总督于其间、俾专赏罚黜陟、以励惩劝、朝廷倚任六卿大臣、莫此为重、公遂祗奉　上命以行、精选骑卒、坚利戈甲、整齐部伍、虎贲十万、旌旗蔽江而南、号令严明、军中肃然靡不奋厉、惟恐其或后也、师抵顺宁、公命分东南二路以进、复誓之曰、万里行师、以征弗庭、兹当裹粮深入、诸将士用命、不用命死生所系宜共戮力灭贼、以图报称且与六君子熟计之曰、反寇之所恃者、山之险木栅之坚耳山险未可轻木栅则宜纵火而继之以兵此万全之策也巳晓破之之术矣众皆然之自是南路则破大候州、破上潞江、破杉木笼、破马安山。皆如初计东路则破永帕乌木、又破丙堕孟雷孟通诸寨、亦如初计、师抵麓川、鼓鼙震惊、如霆如雷、骑卒骁勇如罴如虎、贼自栅中窥之、莫不缩颈吐舌以为官军从天而下也、急欲从其震慑攻之、公曰兵贵不骄无风未宜纵火、姑少慎之。天道必有阴助之者、言未既风起纵火破之。亦如初计。贼之先后死于锋镝、与其赴火投江而死者、盖未可以数万计也、于是远近大小巢穴为之一空、相望数千里之间、洗涤扫荡、妖氛廓清、乃遂班师、振旅奏凯而旋、夫以　圣上威德无远弗屇、诸将帅雄才大略无敌弗克、而又得公驾驭豪杰。以作其气则其克成大勋宜矣哉、易之豫曰、利建侯行师、程子以为兵师之兴、众心和悦、则顺从而有功、今观公于将士、虽有专制予夺之权、然未尝不与六君子者、同心同德。以恊和其计谋也。得豫卦行师之利焉。然则永清南徼、俾　朝廷无复南顾之忧者、公之功岂浅浅哉、铭鼎彝而纪竹帛、炳炳然直与古之儒将争光后先、昔周召穆公平淮南之夷李唐裴度平吴元济、江汉皇武之雅、至今颂称后世、少司马李公、谓公之功业、炳炳如此、又安可无述作以纪其盛、乃属予言赠之、公名骥、自永乐丙戌进士授兵科给事中、山西按察司副使、兵部侍郎、而擢今官、此儒者遭遇之极盖不特缙绅之光、寔为　邦家之光也、是为序
　　赠太学生石大用序【太学】
　　文定公秩满赴京王振以礼币求书公反其礼币竟不往见振□公公为祭酒十八年不迁云
　　太学生石大用蓟州豊顺县人、自邑庠生登太学有年、处六馆诸生间恂恂谨饬唯强力植志务学不少自衒、故自祭酒司业以下、皆不甚知其为人、正统甲子夏祭酒李先生、困首木于太学三日不解、炎暑蒸郁先生耄昏弗能胜、大用蹙然、号于众曰、师犹父也父师罹艰而弟子奚忍坐视、大用察众志不与巳合乃退去、闭户疏奏恳请自代先生亟遣人止之、弗听同辈亦沮之、大用奋然作色。言朋友急难。诗歌脊令。况师乎。亦弗听。竟挟所奏、走谒银台。难之。且愳之以法。大用曰、生以义、死亦以义、何惧之有、银台知其不可抑遏、遂以其请闻于　上、蒙并释之、于是在廷文武缙绅、莫不叹息、争欲求识其面予闻唐德宗贞元十四年、国子司业阳城、坐送薛约、贬道州剌史、太学何蕃季偿王鲁卿李谠等二百人顿首请留城、守阙数日、为吏遮抑不得上、蕃等皆泣涕饯送、立石纪德集贤正字柳宗元致书蕃等贺之、以为昔李膺嵇康时、太学诸生叩阙执诉业谓讫千百年、不可复见、乃在今日、今大用卓卓如此、予亦谓自蕃后、讫千百年不可复、乃在今日也、以蕃等伏阙数日、卒不得通、与大用诚意悃悃能感动　天听排释难困。于时刻之间则其贤似有过于古之人也。夫师固不与五伦、而五伦弗得弗明、故于三事之道均焉、凡天下之为师为弟子者、莫不知有是道也、而谓讫千百年、不可复、见者盖以师之为教无实德弟子之为学无实心、上下名分、依稀典故而巳、而于三事之道、视之为虚器焉、固无怪其不可复见也、先生秉仁廸义、凡所以施教于太学者、无非实德、太学生恒二千人、而陶铸醇懿、涵煦粹美者甚众、大用至是、发其所积、奋勇不顾利害、惟义是蹈、此固出于大用之素禀、然亦先生训导渐渍之极致然也、先生之于阳公、大用之于蕃等、皆可无愧、而凡天下之为师弟子者、岂不亦有闻风而兴起者哉、是岁大用以书经显擢京闱乡试高等、说者咸以为积善之报、理或然矣、
　　记
　　重建武学碑记
　　宁波府重修茅洲闸记
　　新建武学夫子庙碑记
　　重建武学碑记【武学】
　　洪惟　太祖高皇帝、龙飞淮甸、定鼎金陵、抚有万方、聿新治化、首建太学于京师、暨设庠校于郡县、以养天下之贤、爰念文教诞敷、繇乎武功之耆定、中外宣力武臣、虽巳报功锡爵、而故官子孙、不可无教养以世其禄、于是作室数百区、于定淮桥之南、给禄以养之、名之曰故官营、建孔庙堂斋于虎踞关之北、延儒师以教之、名曰武学甚盛典也、岁久学舍倾圯、讲肄弗勤、乃正统辛酉、朝特命驸马修建亦是创典　朝廷命驸马都尉赵公晖彻而新之。饬五材、训百工、则有若少司空括苍吴公、董率役夫、劝惩策励、则有若指挥戚贵、千户严武、经画布置、总督程度、则惟出于驸马公之心计也、于是有矗其甍、有觉其楹、而如翚斯飞矣、约之阁阁、筑之橐橐、而周墉聿崇矣、　先圣有神栖之殿、师生有讲肄之堂、有游息之斋、以及廊庑次舍、罔不悉备、深广高亢、轮奂为之一新、猗欤盛哉、惟昔文武一道也、三代而上、教出于一、而文武之才、各适其用、书曰侯以明之、诗曰、在泮献馘、礼曰受成于学、皆是矣、至唐开元以后、别设武学、置武成庙而文武之教始异。宋皆仍之。设教授武博武谕。诱诲学者。其法则兼试策论弓马。以弓马定去留。而以策论定高下。此特当时训武之方。非如今日兼寓报功之恩也。念夫东征西伐之际。诸将官冲冒矢石。出入死生。以成大功。固巳赏延于世。而其子孙幼而寡识。使不教之以诗书六艺。俾知君臣父子忠孝大节。不教之以武经兵法俾知智谋勇略。神机妙筭之方虽其力足以挽强引重越骑运槊不过一卒之麄材耳袭父祖之勋业。则有忝焉今乃使之博通文武才能。以俟异日　朝廷之显用。得人之盛。有非唐宋之可拟伦者。虽然。不难为弟子。而难为于其师。文武之学。非十倍于弟子者。不足以当之。有是师而弟子无成功。吾亦未之闻也。赵公必有以处之矣。既落成、赵公属予言记之、于是乎书、
　　宁波府重修茅洲闸记【宁波府闸】
　　慈溪县东十五里、旧有茅洲闸、一名茅石古碶。不知创始何时、既久而废、宋宝佑间、沿海制置使吴潜、再置闸于邑之西屿乡、缘筑址沮洳之中、伏流穿漏、停蓄易泄、岁屡弗穰、故元至正初、郡人倪可久等、以是闸之病、白于部使者、迁之于南五十步而近　国朝洪武末年、邑氏复以不便、奏迁于北、土石弗坚、随修随崩、有悞灌溉甚久、今耆老白于郡太守陆公谋欲迁筑之。太守询其故、答曰水利之不便也。盖海庙出于大江。而西流转绕丈亭。分入内江。而复东经三版。夹田官庄三桥而达于茅洲。又自茅洲经化纸骆驼二桥闸。沿洄曲折。二百余里。始达定海城下而止。其间分入鄞县之甬东。分入三县之诸港。通可溉田四万八千余亩。其利甚博。然以迭建之闸。或门少而狭。或石崩而塞。或启闭闸板。不及其时。故潮水不得滔滔而流。闸北之水未及。而闸南之潮巳退有悞灌溉益多矣太守公闻其言而叹曰、此长民者之过也、乃遂首捐巳俸、以倡邦民之乐助者、而迁筑于宝佑之旧址焉。于是募石工、佣丁夫、伐巨石而垒五闸、每闸高一丈。阔若干、联一石梁于其上。以通行旅之往来。每闸各下木板。以为蓄泄潮水之备。潮来则启板以纳其入。潮退则下板以止其出。遇有亢旱。三时皆得灌溉之利。而无凶荒之虞。嗟夫、太守之用心、父母斯民之心也、恩德亦大矣、予闻之书曰、德惟善政、政在养民、夫养民之政、莫急于五谷、五谷之资、莫急于水利、蓄水利之本、尤莫急于闸坝、闸坝坚则水不泄。水不泄则灌溉足灌溉足则五谷秀而实。颖而栗。虽有铄石流金、焚林焦土之亢阳、亦将无所虑其患矣、此太守公所以汲汲于是闸之迁筑者、急先务也夫自井田沟洫之制废、而水利之说兴、自后凡有民社之寄者、莫不以水利为急务焉若汉之召信臣、为南阳太守造钳卢渠、溉田二万余顷其后杜诗继为南阳、复修其业、故当时有召父杜母之歌、章帝建中初王景为庐江太守、修筑芍陂、以溉万顷之田顺帝永和中、马溱为会稽太守开镜湖溉田九千余顷、唐长庆中、白居易出刺杭州、浚钱塘湖溉田一十五顷、宋干道中、知明州张津、开东钱湖以溉田、当时民受丰穰之利者、史有不一之书、今太守公由名进士、拜监察御史而升今官、廉明岂弟、德量宏扩、智虑深远、克举其任、于凡修废举坠之中、而尤惓惓于水利之是急者重民命也、茅洲之迁、太守可谓知重民命者矣、嗟夫太守公、其贤于人也远矣哉、是役之费、募石工夫工摠若干、经始于天顺戊寅成于次年□月□日赀不科于民、工不出于官、成大功于声色不动之中、诚可谓难也矣、
　　新建武学夫子庙碑记【武学夫子碑】
　　圣朝设太学以崇文、设武学以训武、文以致太平、武以戡祸乱、文武兼资、长久之术也、夫以二帝三王之圣、文德足以熙洽矣、而犹不免于三苗葛伯崇密牧野之师、非好用干戈也、势有不得巳耳、此武事所以不可不讲也、稽诸唐开元之世、尝置师尚父庙、配之以留侯张良、哲之以古名将十人、祭之以春秋二仲上戊、牲乐皆视文宣王、贞元初、尊太公为武成王、列古今名将六十人、图其像而配享焉、宋庆历至绍兴又建武学于武成王庙、设教授武博武谕博士学谕等官、选文武知兵者任之、而教学者以兵书弓马武艺不一之事、当时程子尝判武学。朱子亦尝为武学博士。可谓重矣。　国家偃武修文八十余年、而武生恒寓教于应天郡庠、师不专其训、弟子不专其业、废弛多矣、乃正统壬戌、监察御史彭勖以为言、　朝廷命别设武学、得吉地于南京敦化坊、选除教授训导以专教京卫武官之子、习读兵书、纂次历代用兵成败、及忠义可训者、讲释之、冀其有成也、掌南京中军都督府事丰城侯李公贤、参赞机务兵部尚书徐公琦、疏请复创先师孔子庙于是学之东、奉安圣贤牌位于殿于庑、一遵太学之制、一豕穆轩敞、金碧焜耀、凡遇朔望、师生谒拜于阶墀之下、肃雍瞻仰、莫不悚然而起敬、猗欤盛矣、起事于正统戊辰十月、讫工于景泰庚午七月、首倡是议者、则李徐二公、赞之襄之则工部尚书周公忱、都察院右抚都御史张公纯、都督佥事赵公伦也、百工告成、乃相与请予言为记、惟孔子之道、广大配天地、昭明侔日星、前乎百王之既往、其德因之而益显、后乎百王之方来、其治资之以为法、正三纲而叙五常、尊中夏而贱夷狄、礼乐征伐、文武弛张、莫不繇孔子而后定、诚所谓万世所永赖者也、或曰前代尊武成王、俾庙享于武学之中、今而易以孔子、窃恐名之弗称也、嗟乎、是何足以知孔子哉、孔子用兵之法。乃帝王仁义之师也。其言具载六经若易之师卦有曰。师出以律。否臧凶。又曰小人勿用。书之牧誓曰。不愆于五伐六伐七伐。乃止齐焉。勖哉夫子。诗之皇矣。则曰是致是附。是肆是绝。得弛张之道焉。春秋夹谷之会。齐师鼓噪而起。孔子折之以礼而齐侯知愧。礼之王制。天子出师。受成于学。执有罪释奠于学。以讯馘告。是皆王者仁义之师。宏纲大纪之要。孔子录之以垂宪于万世者。如此。兵书云乎哉。使司教者。先晓之以六经行师之正。而又谕之以七书料敌制胜之奇。讲释习熟。无非文武之道。异日出为　朝廷之用。荡涤边陲。策勋立业。将不在于古名将之下。斯上不负建学立师之盛典。下不负诸名公作兴劝励之盛心。庶其可无愧矣。诸生勉乎哉。是为记、
　　皇明经世文编卷之三十终
　　皇明经世文编卷之三十一
　　华亭宋征璧尚木　陈子龙卧子　徐孚远闇公　徐凤彩圣期选辑
　　郑重光古愚参阅
　　刘忠愍公奏疏（疏）
　　刘球
　　疏
　　修省十事疏
　　谏伐麓川疏
　　修省十事疏【修省】
　　臣谨按春秋而知君心之所感、天心之所应有如响之答声、影之随形、而国家之成败兴亡莫不系之董子所谓国家失道天乃先出灾害以遣告之、不知自省、又出怪异以警惧之、此天心仁爱人君也、人君遇天戒、岂得不严于修省哉昔者桑谷生朝、太戊修政而殷道兴、雉雊于鼎、武丁正德而殷邦靖、旱田儿一女为虐、宣王修行而王化行、皆能修省以奉天、故灾之降、不为其国害反为其国福也、昨者雷震　奉天殿鸱鸣皇上素服辍朝、下罪巳之诏、出省躬之言令群臣各省厥职、修省之意至矣、固足以答天心而弭灾异矣、臣窃以为今日修省之所当先者、其事有十其一勤圣学以正心、自古圣哲之君、动与天合、而雨旸寒暑、无不以时、若能专志问学、于一切无益之事、悉屏不御、所以私欲尽去天理昭著、心得其正而天不违之、中庸所谓致中和天地位万物育者在是臣愿　皇上以古圣哲之心为心、视政之暇。御经筵之日多。居官苑之时少。所谓无益之事。悉置意外。惟数进儒臣。讲求至理。笃尽精一之功、惟极修齐治平之道使学问功至、理欲判然、则　圣心正而天心无不顺矣、其二亲政务以揽权纲、夫政自巳出。则权不下移。故　太祖　太宗每早朝罢。及晚午二朝。必进大臣于顺门或便殿。与裁决庶政。或事有疑。则召机务之臣。商确之而自折其衷。所以权归于上。　皇上临御九年、事体日熟愿守　二圣之成规、复亲决之故事、庶几权纲有归而政惟一。其三别贤否以亲正士、诸葛孔明曰亲贤臣远小人、此先汉所以兴隆也故愿治之君、无不乐有正大君子为之亲、信以赞其治而益其明惟分别之不可不精、今内外之臣。不能无贤不肖之分。惟　皇上察之于巳。询之于人果贤而可亲也则亲之。果不肖而当远也即远之。则君子日进。小人日退矣。其四选礼臣以隆祀典、今之太常。即古之秩宗。必得寅清端重明习礼典儒臣为之。然后可交于神明。故尧命伯夷。犹让于夔龙诚以是职不易称也。今太常卿与少卿久缺未选无乃享祀之礼有乖。宜选儒臣为之。庶祀典克修。其五严考核以督吏治自三代以下。省方之礼不废。而郡县之吏不敢肆。田野之民得其安者。以数遣绣衣采访等使鄙意廵按御史不宜例差或地方有大灾大狱及不时差出始足以震动一方若今之每年一差则与地方官何异徒为郡县之累耳廵行郡县以察吏得失。问民疾苦也。洪武永乐间亦尝行之。近年多付此任于布按二司及廵按御史其所考察。徒文具尔以故吏无善政。民多失业。至于军卫之臣。为害尤酷。诚宜选择公明廉干廷臣。分行天下。自三司郡守而下。无分文武官吏。俱得考察。其果奸墨无状。具实黜退。若有廉能仁恕。治行过人。亦具奏乞旌异。庶人有劝惩。而吏治修举。其六慎刑罚以彰宪典、古者人君不亲刑狱而悉付之理官、书所谓予曰辟尔惟勿辟予曰宥尔惟勿宥惟厥中、葢恐狥喜怒。有所轻重于其间。以致刑失其中也。近者法司所上狱状。有奉　敕旨减重为轻。加轻为重者。法司既不敢执奏至于讯囚之际。又多有所观望。以求希合　圣意。是以不能无枉。臣窃以为一切刑狱。宜从法司所拟。设有不当。调问得情。则罪其原问之官。其运砖纳米赎罪等项例亦非古法。且使贪者得以幸免。而廉者蒙辜。宜令法司今后文武之臣。除犯公罪许赎外。其余俱依律问拟。则刑罚中而宪典彰矣。其七罢营作以苏人劳、夫土木之工不息。则天地之和有乖。故春秋于劳筑之事。悉书之以示戒者为此也今京师营作之兴。已五六年。虽不烦民而皆役军。然军亦　国家赤子。须之御暴而鬪。岂宜独役而不加恤。况各衙门皆已更新。宜罢其工庶人力得苏。其八宽逋赋以悯民穷、周礼荒政十二。薄征其一也。近者各处水旱荒灾。乞减租税。而有司多不准减。或准亦徒事虚文使民不得受其实惠。以致穷困流徙者日益多。宜令户部遇有报荒。即与勘实量减其租。仍思所以赡养流民。使不失业。庶民穷有济。其九息兵威以重民命、夫兵凶器、动必伤人、不可轻动、汉高帝以武定天下非不善兵、然被匈奴白登之挫、终不报怨、以兵兴必伤人也、如麓川连岁月兵死者十七八军皆爵赏不可胜纪、今疮痍未瘳又遣定西侯蒋贵总之、以从缅甸、受其所拘首寇思任发、借彼言果信、得寇以归、不过宣诸廷、磔诸市、枭诸达道而已然彼挟以为功。必求与彼邦分有麓川地。不与则致怨。与之则两夷土地人民。各增其半。其势坐。大将不可制。是灭一麓川。增二麓川。设有蹉跌则兵争无已。死者必多。臣见　皇上每录死囚多悯之而免令充军此法亦不可行、仁心若此、真足与天地之心合矣、今欲生得一失地之窜寇。而驱十余万无罪之人以就死地。岂不有乖于好生之仁哉。况群寇思几发在麓川、已尝遣人来贡无悔过祈免之意若　敕靖远伯王骥遣人往谕缅甸、不烦动众生致只斩寇首来献即与厚赏、仍令思几发尽削四面之地。分与各寨新附之夷掌之。许以小职。使仍居麓川。则兵不用而此方可自宁息。臣以为宜还蒋贵、并止四川湖广贵州之兵、用全十余万生灵之命、其十修武备以防外患、大易有曰思患而预防之、葢能防患于前斯可无患于后今北虏比年入贡、然遣来之人、岁增无减、其包藏祸心、诚所难察、一旦率彼乌合之众、长驱入寇、为患也深不可不预防之莫若于今闲暇之时数遣给事中御史于在京及沿边阅督操备、预使借工各厂及服役私家军士、悉就训练、仍公武举之人、以求良将、定召募之法、以求武勇、广屯田之规、收中盐之利、以厚储蓄庶武备不缺、而外患有防、凡此十者、皆今日之急务、所以感上天之昭格致太平之福庆者意诚在此、
　　谏伐麓川疏【麓川】
　　公上此疏王振不从其后北边空虚酿土木之变者亦半繇于此
　　天子之驭夷狄、必宽宥于其小。而谨防于其大所以适缓急之宜。为天下久安计也。故周伐崇不克。即退修德教以待其降。至于玁狁。则命南仲城朔方以备之汉征南粤不利即为罢兵赐书以通好。至于匈奴虽已和亲。犹募民徒居塞下入粟入边复命魏尚守云中以拒之。以成周西汉之力。破灭崇越。易如振槁。皆释不诛。惟汲汲玁狁匈奴之备。何也葢不穷兵于小敌以伤生灵惟防患于大寇以安中国也。今麓川残寇思任发本依山负谷。羁縻纳贡之夷。边将失驭致勤大兵。虽未歼厥渠魁。亦多杀其群丑。　皇上念此小夷。僻居南徼。灭之不为武。释之不为怯。特降玺书原其罪恶。使得自新是即周汉修教赐书之意也。奈何边将不能宣达　圣意。欲屯十二万兵于云南以急其降。不降则攻之。而不虑王师不可轻出。夷性不可骤驯。地俭不可用众。客兵不可久淹。是皆兵法所忌也。况江南近年水旱相仍。军民俱困。若复动众恐至纷扰。臣窃以为终宜缓诛如周汉之于崇越也至如北虏犹古玁狁匈奴世为边患。今虽少抑然部曲尚疆。戎马尚众。未可保其终不寇边居安思危。此维其时乃欲移甘肃守将。以事南征恐沿边将士意谓朝廷必以此虏为不足虑遂生怠心。弛其边防卒然有警恐致失措窃以为宜防其患如周汉之于玁狁匈奴也伏望　皇上罢大举之议惟令大臣推选谋将辅以才识大臣。仍举内外文武之臣。无分见任谪降但有才干者十数人随往云南量调见操官军分屯于金齿等处要害之地如赵充国屯田湟中以降叛羗故事。且耕且练。广其储蓄习其水土。固结木邦诸夷以为我援。一则乘间觇寇甩虚实不时进攻。一则因便谕以祸福其向化。明加赏罚。责以成功。如此将不烦大兵而寇自可服至于西北边境及今无事。宜敕诸将及参赞文臣廵视塞垣当筑者筑之沟涧当浚者浚之。城堡烽火侯当增修者皆修之。仍勤训练。广储蓄利器械。严守望。凡备边之事。悉令修举以防不虞。是诚国家万万年太平之计也。
　　皇明经世文编卷之三十一终
　　皇明经世文编卷之三十二
　　华亭陈子龙卧子　徐孚远闇公　宋征璧尚木　顾开雍伟南选辑
　　吴嘉胤绳如参阅
　　薛文清公集（序）　岳文毅公集（议　序）
　　薛文清公集（序）
　　薛瑄
　　序
　　送赵都指挥协赞序
　　上讲学章
　　送赵都指挥协赞序【京营恊赞】
　　圣天子中兴景运、文德诞敷之余、即大诰兵戎、分京师操守之士为十营、营各有督将总其纲、协赞贰其事、皆特进之选景泰五年春、果敢营协赞员缺、诏于诸将中选有才畧者以充之、夏官以山东都指挥佥事赵弼良佐者累世将家、以名上、　诏允所请、良佐即奉命往赞其营、之营之日、督将安其贤、士卒服其畧、营中之事大和、其姻友王昌问来求文以序其事、余亦识良佐之父于十余年前、且知良佐旧矣、良佐之伯祖德胜公佐　太祖高皇帝、芟除雄、混一四海以功封梁国公、享祀功臣庙、其祖亦以功任都指挥、父任邳州卫指挥、升山东都指挥卒、良佐袭授济宁卫指挥使、后为知者荐升前职遂领士卒分番操守京师、良佐虽四世将门、生长骄富、独能折节读书、廉静少欲、自奉如寒士、视膏梁子田园之利便、财产之豊殖是务、第宅之崇广、衣马之鲜好是尚、洎夫迷心于珍奇难得之货、溺意于妖翫妨行之物、良佐皆能脱去其好、而轻之如鸿毛、故才畧虽良佐所素习、而立行超卓、尤为士大夫所称重、是以连被荐擢有今兹协赞之荣、骎骎乎重用、其可量哉、夫今兹之协赞、他日之重用、皆将业也、世之择将者类皆以韬畧才勇为先。余独以仁义为将之本。夫能使士卒亲之如父母、投之所往不避水火、而无坚不摧者、仁义结其心也、不然韬畧虽长、其如士卒不同心何、才勇虽长、其如士卒不同力何、其欲成将业也难矣、良佐能折节读书、俭于私养、而脱去膏梁利欲之习、庶几乎知仁义之道矣、能由是深求力行以推之于师律、必思东征之若何、而恤其劳苦、古人之若何、而受命不问家事、若何而库廪不有余积、若何而分赐不入私家、若何而志灭强寇、何以家为、若何与下人同其甘苦、若此之类。悉以江义之心推行之不怠。即自今兹之恊赞。他时之重用。无往而不得士卒之亲爱。如是而辅之以韬畧才勇。于以行师也。其重如岳峯其整如列星其疾如飙风不之不可遏。浩乎如江河之流行。虽甚勍者亦将仆灭之不暇。折冲御侮。殄寇安民。隐然为时望。将业由是可成哉。受封当时。垂声竹帛。不惟有以仰答　圣朝选将锡命之荣。抑且有光于前烈多矣。良佐其尚知所本、勉于今而需其后、是为序、
　　上讲学章【劝讲学】
　　薛瑄
　　大理寺右寺丞臣薛瑄谨题为缉熙圣学事、切见近日有臣下进言、欲开经筵以缉熙圣学者、虽蒙　圣德允纳、未见施行、葢欲俟军旅事平之日以开讲也臣愚以为当圣主中兴之时、天步维艰之日、正讲论为学为治之道不可一日而缓焉者也世祖唐宗二贤君亦得讲学之力文清公诱进人主言不迂阔所谓法后王也昔汉光武躬擐甲冑讨除群凶。犹且投戈讲艺。息马论道军旅之间。未尝一日废学。故能举群盗如鸿毛。复大业犹反掌。此讲学所以有资于成大功也。唐太宗兴义兵。扫除寇乱。一时潜邸从龙之臣。皆文学智谋之士。日久相与论为学致治之道。乙夜之览身忘其倦。故能刬刮僣伪。拯济生民。此讲学所以有资于戡大难。也近者漠北丑虏。虽陆梁为寇。而内外御侮。各有其人。堂堂天下。号令一施风行草偃。非至如汉唐草昧之狄也。顾可以斯时而少缓讲学之事乎。伏望　皇上命廷臣集议经筵仪式。务从简约不尚奢华。仍博选公卿侍从文学之臣。有学术纯正。持巳端方。谋虑深远。才识超卓。通达古今。明练治体者。一二十人。使之更代入直。恭遇　皇上视朝之暇。日御便殿。即召各臣进讲。其所讲之书。先大学论语孟子中庸。兼讲尚书春秋诸史。则资治通鉴纲目。务要详细。陈说圣贤修。已治人之要。恳切开告。帝王端心出治之方。以至唐虞三代汉唐宋以来人君行何道而天下治安。为何事而天下乖乱。与夫赏善罚恶之典。任贤去邪之道莫不毕陈于前。如此则劝讲之臣。庶可日修其职讲读官之职既修。虽　圣上聪明上智之资。实由于天锡。而朝夕缉熙启沃之力。亦有益于圣心。圣学日新。圣德日明。于以修治道。则正心以正朝廷。正朝廷以正百官。正百官以正万民。而治道有修明之効。于以攘夷虏。则修军政以简将帅。简将帅以练士卒。练士卒以讨夷虏。而夷虏有殄灭之期。此讲学有资于成大功戡大难。宜急行之而不宜援焉者也。且汉光武唐太宗一时英主耳。犹能勤讲学于抢攘之时。以收勘靖之绩。伏惟　皇上有唐尧虞舜之圣德。将以立殷周中兴之大功。诚于此时举行开讲之事。以缉熙圣学。则神功圣德。高出千古矣。又岂汉唐二主之可比哉。臣猥以衰迈懦柔之资。章句迂僻之学。自忝科第。屡叨法从。昔尝获罪　先朝。放归田里。分将终老丘园。瞑日沟壑。幸沐　皇上龙飞九五。运启昌期。将以立莫大之治功。故不遗草茅之贱士。拔臣布衣之之中。授以清要之职。日夜思虑。愧无补报。故敢昧死、妄陈前言、伏望　皇上开天日之光、采而行之、不胜恳悃之至
　　岳文毅公集（议　序）
　　岳正
　　议
　　正统己巳历议
　　正统己巳历议
　　正及第之明年、己巳之朔礼成而观其书、书二至之晷、有昼夜六十一刻之文、即怪其故。退而求古诸家历法。无有也。时有五官司历雅相知者、因以所私问之曰、天行最徤。日次之。月又次之。以月会日。以日会天。天运常舒。日月常缩。历家以其舒者缩者之中气。置闰以定分。然后以三百六十五日四分日之一之日。乘除之。积三岁而得三十二日。五十九刻者。其法常活。以三百六十五度四分度之一。天分南北二极。日行中道。冬至行极。南至牵牛。得四十刻。为日短。夏至行极北。至东井为日长。春秋分则行南北中。东至角。西至娄。为昼夜均。古者以历名家者必以其变者立差法以权衡之则变者常通而差者得其所矣有如今历也者。夫乃不揣其本而齐其末欤。司历曰如子言诚然。正曰、若然者子将居其职而不与其事耶。司历掀髯笑曰、能者必不用。用者必不能。又何今日咎也。又曰历者圣政之所先本也。苟以私智揆之。能无摇其本乎。予始悟当时用事者方赫赫。必以司历为忌也后果有土木之变
　　序
　　送张鸣玉诗序
　　潘尊用拜吏科都给事中序
　　送张鸣玉诗序【诸生脱戌籍】
　　祖制军籍不得擅脱其以诸生应补者上其名试之学可就成则免葢自国初以来至今其以诸生免者不数人也军法必世继、继绝以嫡、嫡绝以支、支绝以同姓、不奉上诏旨、不得遽自免免者非国戚党、必左右大臣、不尔亦亲幸眷爱最贵重者、不戚党、不左右大臣、不亲幸眷爱最贵重者冠方冠被褐布衣、徒冯其所修、掉三寸之舌、谈笑而免焉、此其人也、顾不可常乎哉、张生名珩字鸣玉世居钱塘、钱塘人有居于黔者、绝世无继。有司以鸣玉父为同姓当往、鸣玉曰柰何有亲不得朝夕继养、乃令坐苦万里戍邪。请代以行、主者以故事育德郡胶者不必遽遣。贡于大司马大司马上于　天子、天子若曰、昔者明王立贤无方。尚旁求俊彦于污贱。而致拔擢焉。顾可重辱吾士而内之尺藉哉。诏近臣试其艺。诏大司马去其籍、诏黔守臣罢其役。生乃得复故胶。卒业待用。尝与游者。乐生兹举之盛。相与送之、作为歌诗。图其大意。汇次为书。谓正宜序所以作之者之故。正不佞、窃颂　天子之德、喜儒者之足贵、而着士之所修果不相负如是也、于是乎书、
　　潘尊用拜吏科都给事中序
　　正以罪去　国、比入　朝、七八年、向之所与共事者、十得五六、而所谓同年进士者、仅十数人而已、此十数人者、多在郎署、不闻有所振拔、又间有引而去者、其在给舍纔二人、而闽产潘尊用其一也尊用以天顺八年之秋、始用资序拜都给事中于吏科、夫六科之任古纳言之官也谗说殄行。无世无之。而后世风移合薄较古尤甚。如巷伯青蝇。诸诗所言者。当尧舜在上。禹稷契益皋陶伯夷相师让于下。不能不资龙以保极盛之治。后世愿治之主。欲比隆前古。而不求贤给舍以任之。不尤难乎哉。　先帝在御。乹纲独运、羣臣将顺之不暇。若吏部者又得老成心膂主之。为吏科者固无事可驳也。然容先宽宽生纵。纵生奸。亦其势之所不能无者。尊用受　命适承其弊、初不以声色动之、而彼各自检点、以或有过之是惧者、亦有矣、夫杨绾之贤、未足以格天动物、而白麻一下、虽以郭汾阳之元勋名德、亦为之逊、黎干而下、不足道也、贤者之有益于人国家者如此、然所谓贤者、季方先生此言亦自寄寓于世多不见用。用亦不能大、大亦未必能久。何邪。葢贤者自处淡然、与物无竞、其功名事业、必因事会而见、未尝汲汲以求之不我用焉、虽终老于耕钓不悔也、若尊用者一官二十年、循资缘例、始得一调、此巧宦者之所讥笑。而正所据以知其为贤者也。虽然一给舍尚能如此。使举而措之百僚之上、则其事业炳耀、上跻唐虞九官之盛、其孰能御之哉、
　　皇明经世文编卷之三十二终
　　皇明经世文编卷之三十三
　　华亭徐孚远闇公　陈子龙卧子　宋征璧上木　何刚悫人选辑
　　宋存标子建参阅
　　于忠肃公文集一（疏）
　　于谦
　　疏
　　议和虏不便疏
　　兵部为边务疏
　　令诸将预定安边策疏
　　题覆备边保民疏
　　军务疏
　　议处兀良哈达子疏
　　议处边计疏
　　议处走回人口自请行边疏
　　朵颜三卫入贡疏
  </div>
  <div class="pagination">
   <a href="皇明经世文编_page10.html">
    上一页
   </a>
   <span>
    ...
   </span>
   <a href="皇明经世文编_page6.html">
    6
   </a>
   <a href="皇明经世文编_page7.html">
    7
   </a>
   <a href="皇明经世文编_page8.html">
    8
   </a>
   <a href="皇明经世文编_page9.html">
    9
   </a>
   <a href="皇明经世文编_page10.html">
    10
   </a>
   <span class="current-page">
    11
   </span>
   <a href="皇明经世文编_page12.html">
    12
   </a>
   <a href="皇明经世文编_page13.html">
    13
   </a>
   <a href="皇明经世文编_page14.html">
    14
   </a>
   <a href="皇明经世文编_page15.html">
    15
   </a>
   <a href="皇明经世文编_page16.html">
    16
   </a>
   <span>
    ...
   </span>
   <a href="皇明经世文编_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
