<!DOCTYPE html>
<html>
<head>
    <meta charset="UTF-8">
    <title>皇朝经世文新编续集 - 第 41 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编续集 - 第 41 页/共 52 页</h1>
    <div class="content">一千八百四十七年
　 
大清道光二十七年
意大利科伦
阿便宁安
至今尚存
一千八百四十七年
　 
大清道光二十七年
英国苏格兰拿士哥第二
北英日报
至今尚存
一千八百四十七年
　 
大清道光二十九年
德国柏灵
获士勃
为德国最著名之新报
一千八百四十九年
　 
大清咸丰五年
英国伦敦第十二
日日电报
为今日电报新闻之始
一千八百五十五年
　

　　中日版权同盟问题                                  
按创此论者皆日本有名之外交家经济家其持论极正为吾国计又极亲切虽彼国政府未尝列入交涉然主持此议者均极有势力有声望之人则定议交涉之期当复不远窃谓吾国宜谢其美意而缓言拒绝之也吾国当务之急莫如开民智开民智莫如译书译书莫如日本文之便捷人人共知此本国人应为之事非他人所能越俎代谋本国人为之而他人助理之则可若他人为之而又设为限制本国人反不得自由经营则于吾国开民智之事必大受阻碍若吾国政府许以版权同盟则日本新着之书必由日本人自译之而自售之于吾国吾国不得任意翻译即日本注意此事岁有成书然其如少数何又如他人代谋之事不能皆适吾用何假令各国起而效尤要求同盟则吾国译书之事可废而吾国开民智之权大半操诸他人之手受害将无穷矣故版权同盟虽文明国应有之举然在发达幼稚之国则无甯稍后日本前数年从德意志之请入万国版权同盟会盖当时有他事交涉不得已而为之近时识者论及此事尚深叹其不便以日本维新三十余年能通西书者几遍通国而尚以此事为不便何兄【况】吾国抑尚有一言版权同盟之事可缓版权之制度则不可一日缓若吾国明定版权制度凡新着新译之书无论本国人及他国人均得一律存案专利则于振兴着译之道必大有裨益且为各国公例日本既得专利自不能遽于公例之外再有所求盖亦可藉此塞其口也今将东洋经济新报所载天野为之所撰两论译登如左以备参考其余若矢野文雄郑永昌加藤义三君之说大致田各【略】同均从田各【略】焉译者识　其一题为布版权制度于支那之策其言曰支那者日本贸易无上之大市场也凡百货物不可不谋输进之策今日除英国外各国无不取保护贸易主义重税他国来货以保己国利益而以北美俄罗斯为甚日本贸易于此数国受害非浅支那帝国幸未采用此法然为列国牵制即欲采用亦颇非易此实日本贸易之天幸也此后日本对支那之经济策虽有种种计画而尤宜注意者在揣摩支那人之需用制造适宜物品而大输出之是也徒极口于保全论热心于满洲问题毫不他顾未为得外交之当外交自外交经济自经济划然两途一面无论如何艰难之谈判一面不可不收经济之利益欧美各国外交往来取此方针无论何时未有忽此利益者日本外交家徒注意于樽俎折冲之间而不暇他及诚吾辈之遗憾也今日满洲问题虽未定局然经济上之规画不容稍缓吾辈窃有一策请述之以告国民及外务当局者则输出书籍于支那是也　支那人者古来读书之国民也其人口十倍于日本需用书藉殆难数计昔以制艺取士全国士子大抵劳心致力于八股文明箸述无暇研究今时势一变八股全废取士之制以经济实学为准后之读书者必君羊【群】起研究有用之学如经济财政法律历史地理等类然则此等书籍大足以应彼等之需或以汉文或以日文择其适宜者印行而运销之日本于支那之贸易必可得一大进步且现在日本所出之经济政治等书由支那人译出者运归颇多销售颇广已有实效虽此等输出品即令盛行亦不能如生丝等类有数千万圆之巨额然泰山不让土壤故能成其大安得以利益之小而弃之兄【况】亦固有成数之金额乎　且输出书籍之事业贸易固有利益即为奖励着述起见效亦非浅夫功利必相称而后始肯尽力于其事此人之常情若多劳少获孰有热心任事者乎日本人于着述一事用力多而得报薄以视英美着述家之所得不啻天渊之差故日本着述之事业不能扩充其所以致此者非无因也英美诸国求读者于数万万人之中所售既多得利自厚日本求读者于四千万人之中所售既少得利自薄今若以日本之出版物或仍其原文或译为汉文求读者于支那四万万人之中其所售之多当能与英美之书平等也此事于日本着述之进步大有裨益虽著书非必求报酬然就多数言之则功利必期相称亦世人希望中应有之事所谓以自利心谋公益经世家所不可忽者也　即以支那论其利益之所及亦有非一言所能尽者支那改革之策不一而足而尤要者在使全国之民有经世实用之新智识而已使无此种智识则改革之策难施而开发此种智识之道则必以有经世实用之新书为第一义日本三十年之文明进步得益于福泽谕吉氏所着之西洋事情世界国[史](尽)等书非浅其他学者之着述亦与有力今日之支那无异当日维新之日本欲进于文明之域非有新书不为功而有着作新书之技能者非支那人亦非欧美人则我日本人是也故日本书籍之输出正所以补此缺乏而助成支那文明之运也
由是观之输出书籍之事彼此均有利益盖一日不容缓矣然欲兴此事业必先布版权制度于支那且支那与日本之间不可不立版权条约否则着译者之勤劳无由取偿日夜孜孜甫成一书一旦输出售未及罄而支那人已复印翻译流行市上矣我国人冈本监辅以汉文译一万国历史风行一时支那人翻刻之而著者之利权全失是一证也故欲输出书籍之盛必先布版权制度于支那且必互订版权条约庶足以保护着作者之利益此事既成日本于关系支那之着述可以进盛即支那人亦可得此保护着有用之新书以启发己国外以供支那改革之资料内以计输出贸易之利益一举两得无逾于此　列强之间此事大都无异议藉曰有之惟俄罗斯夫俄国之政治采民可使由不可使知之主义无意于国民教育以保政府之专制故其对支那之政策常以愚其民者愚支那人使其见识锢蔽脑髓蒙昧彼则乘间以施其利己之外交政策然则八股之废新书之流行必非其所愿而版权同盟之事亦或为所不喜然兹事为文明政治之通义彼即不便恐亦无所藉口其他各国则必视为有益之举万无拒之者也　然则版权同盟之事为支那计为日本计均极有益为列强计亦有利而无害即偶有不喜者亦无辞以相阻事之易行无过于此今偿金谈判既终将议通条约或即附入通条约或别立专条存于支那外务部吾辈愿主张改良支那外交论者及有谋内外贸易进步之全国业会议所均宜于此事加之意也　其二题为支日版权同盟之利益及当局之惰慢其言曰文明国之外交以经济为主故外交家无论为公使为领事为外相及一切外交论者常以收己国之利益于他国为最大之目的苟有利益大者无论小者亦不可忽盖有取乎积尘成山之义也如德意志于外交与经济之密接关系必竭力维持其与他国订立通条约凡己国经济上之利益斯须不忘即极细微亦不轻舍其外交家用意之周到于此可见回顾日本之外务当局者何相去之远也支日版权同盟之事非其一证乎　版权同盟之事吾辈曾倡议以促外务当局者盖以此举有关日本着述家之经济上之利益且输出既多于日本全国之经济上之利益亦有裨益列强之间无辞相阻支那得此经世实用之具亦必乐为赞成收效之大如彼而用力之小如此外务当局者乃惜一举手一投足之劳荏苒至今不见实行抑可异已前外相尝言扩张商权于支那乃目下之急务而施行方法乃目下之一大问题其言犹在国民之耳而于有经济上利益之版权问题独不肯假一臂之助是何意耶岂以其与经济无甚关系不足措意耶抑以其利益微薄不屑经田各耶外交之利益如贮蓄然铢积寸累始能成其大若以其小而忽之非良外交家也兄【况】输出书籍一事其有益于国利民福者非浅乎要之时至今日而支日版权同盟之事尚无端倪吾辈不能不咎外务当局者之惰慢矣　当日本改正条约之际德意志即使我国入版权同盟以保护己国着述家之利益其汲汲为己国国民经济计如此今日各国所以不求此于支那者以于彼无大利益也日本不然精通支那人情风俗善作支那文章者各国举莫若也然则版权同盟之事非日本扩张商权之一大机会乎向使德英诸国有日本之资格其必早图之矣而日本何竟忘之也窃愿外务当局者以扩张商权为要诀而一省及之也
　　种类说                                
浩博乎地球种类之繁赜矣当地球之始肇也实分日体热质之一点为日轮盘诸行星之一流质犹炎凡百未育离日滋久凝而为石观火山之吐焰其理甚明于是热气上蒸遇冷气而下润转相剥蚀而石藓皮生焉莓苔茸草之类蔚然滋长枯腐自粪日积月累壅为地皮林木遂茁下通土脉上召云雨江河湖海莫不流注蚌蛤之属昆虫鸟兽之伦繁然并孳地球之繁盛于焉一变少尝读列子之书列子之书曰得水则为得水土之际为圭黾蠙之衣生于陵屯则为陵舄陵舄得郁栖则为[乌](鸟)足[乌](鸟)足之根为蛴螬其叶为蝴蝶蝴蝶胥也化而为虫生于穴士黾【竈】下其状若脱其名为鸲掇鸲掇千日为鸟其名为干余骨干余骨之沬为[斯](胥)弥[斯](胥)弥为食醯颐辂生乎食醯黄軦生乎九猷瞀[芮](苪)生乎腐蠸羊奚比乎不笋久竹生青宁青宁生程程生马马生人人又反入于机虽然亿而已言人之生也诞人之生也将于禽兽之间数年而后能言不有保抱提嶲【携】谁与之长故中西之称鼻祖类与列子之言无以异假曰不异而未能源源而接者犹是也何者无文字以纪之也是故中国之祖盘古自天地人皇氏以至容成大庭伯皇中央栗陆骊畜赫胥尊卢祝融之间名号各各不同无可究诘至伏戏氏而始显耳西人祖亚当自洪水而后祖挪亚挪亚三子曰闪曰含日本译曰罕　曰雅弗闪之子孙长亚细亚含之子孙长阿非利加雅弗之子孙长欧罗巴则确然其有征矣然尝闻西人之言曰古人如婴儿今人如成人求世系乎学言学行之列犹闭目而使之驰也凿而言之曰何来固而言之曰几代诚不如日本之祖天神印度之祖日月且西人之称亚细亚之祖国也曰亚述亚述波斯北之小国耳北不过里海东不过印度而中国之君的然其可考者曰伏羲伏羲生于成纪今陕西也都于陈今河南也次曰神农神农生于姜水今陕西也都于陈迁曲阜今山东也次少昊亦都曲阜次颛顼都帝丘亦今山东也次帝喾都毫今河南也次帝尧都平阳次帝舜都蒲阪类着于山西陕西河南山东直隶之墟去印度且数万里西史之称甯禄建巴比伦城也在西历前二千一百年当夏寒浞之时而已而伏羲之生在西历前二千八百五十余年安在亚细亚之必为亚当裔邪人自私其祖争以类先出者为先知诚无足怪荀子曰观帝王之亦必于其灿然者矣则以谓无文字以前皆可从田各略之而纷纭之端则自兹息也且夫强凌弱众暴寡智欺愚自鳞虫鸟兽未之或异乃者天下之人分五色曰黄曰白曰黑曰棕曰红黄者亚细亚之人与类是也白者欧罗巴之人与类是也黑者阿非利加之人与类是也棕者无来由之属红者阿美利加土人之属类无不可望而辨之古以来不知其几变而合又几变而分或杂而成章或成而不易或历几千万劫然后得俨然具此圆首方趾之躯灵明卓越特立乎万物之上以为至贵而乃以位置之微分色相之互异訾然生先后重轻之见淆然倡荒唐无稽之谭不亦重可笑乎其不可笑矣分种而分洲分洲而分国分国而分党分党而分教分教而分争天下之广万民之众日事乎诟谇之林干戈之场窃窃然而未始或休君子盖恶其私焉异日者黄而女之白黑而士胥【壻】之棕或取父之一焉母之一焉黄不黄白不白黑不黑红不红棕不棕犹美洲之四种然之五者混天下之人之形之色将有不同者乎无有也孔子曰绵蛮黄鸟止于邱隅于止知其所止可以人而不如鸟乎不鸟之为耻而斤斤然辨额缺前缺后之异然则古人头骨正圆其以方今前后椭圆者将奚如不制度教化之求而斤斤然黄土搏人有合亚当之说是父子异宜而年先之陈人足以先人矣吁悍人也白人曰必将举亚细亚之黄种而奴役之犹非洲之黑人然与言立兴亚会者必赩然怒色然笑心之聪力之卓非有加也诗曰周虽旧邦其命维新可无戒与演为之说愿以告世之一视同仁而鞭其后者
　　黄种无害于白种论                                              
近有法名士二一名爱都讷尔一名韦农两相辨论各执一词所争者乃黄种将有害白种一语以此为题共相引征对辩爱君曰是韦君曰否爱君以两世界报为战土所着论说尽登该报尝谓现今出洋货物价值寖贱货色渐多载运日捷将来凡相与争胜诸国必在我国渐渐致富或与我国争夺商利凡我国所有各利市尽数年心力而得者一旦尽失加之日本新得制造之法于各种技艺工作皆能按照西法仿造能与真正洋货形容毕肖且能通行欧美各处夺我内地商务之利是可危也我是以甚恐爱君又步前德国驻华公使勃郎特君之后尘为我法代作杞忧谓勃君前者颇以日本仿造工巧将为德国商务之患而为德国商务忧余亦以为我法忧也云云不知德法两国中亦不少此种仿效他人之小慧而二君竟一概遗忘弃置不提爱君又以极东地方各制造厂转瞬间已备有极精之机器招有贱值之工人以为此系法国制造农商将来必败之确证为此其别项着作内亦曾有将来我欧必有黄种之祸之说又谓我所恐者乃中国工人非中国兵卒也韦君现充属地学堂教授确别有见地故驳是说以造福我民渠在国家议院报上别创一说欲使我民忘弃爱君不祥之谰语不惑于此种不经之[妄](忘)谈而于爱君所刊私心杜撰与引征不确各节俱以实在之计数与国家之度支一一剖辩明白韦君先以素闻无稽之语谓黄种之作工者每日每名只页小洋五分而白种之作工者则每日且给佛郎五番尚不足等语声明其妄盖日本各处所给工价其最贱者尚不值一掬之米几文之钱印度地方则较日本已稍优其工匠之稍佳者在洋式局厂内每日得佛郎两元或两元四分以欧洲论之倘以丝纱厂内工匠为表率则人皆知惟有英国郎茄希尔各厂内工匠每日每人赚至佛郎六元有零至论其余各处纱厂工资皆不满佛郎五元譬如在法国则各纱厂内各工匠其酌中之工资乃佛郎三元三分各布厂内则惟佛郎三元而已倘在比国则刚特地方各纱厂内中等工资以佛郎三元一分为率其在胡尔登盘尔地方则以佛郎二元半为率在奥国则每名工资自佛郎一元二分至二元五分为率在意大利国北方则凡在纱厂布局内佣工者其中等工资尚不满佛郎二元或惟得一元九分而已在俄国则工作之久长与工资之微小适相符合综此以观可知即在欧洲界内亦有许多地方其工作之价并不贵于极东地方云然不应拘泥于工资一事更须将工人终日工课之多寡更为讨论然则黄种之作工者其终日所出不抵白种已不言自喻先以印度地方言之则众口一词皆谓英人一名所作之工必须印人四名力合作方能相抵至论日本人则谓其较印人稍勤稍健亦非虚语华人亦系和善坚强之工人惟不免间有工人与西人同时工作尚不及西人者由此以观东亚工作之资至今皆谓甚贱者讵不转为贵而又贵耶其欲偏袒华人者无论华工有何好处而黄种之不如白种究无疑义矣兄【况】黄种工人又将于食物一道格外讲求食物讲求精致工资必页增加此自然之理然则工资之不能久于贱也亦明矣此外更有一事关系匪轻不可渺视者盖论今世之制作物价贵贱之例皆因机器日精一日渐将成为一律而无分别且货物制成后其批发之价不惟以工价之大小工作之精巧机器之便利创为定例特应按欠【款】本应有之利酌核定夺然以日本中国印度三国论之除通商埠头数处外通国地方皆可谓之无屯积之财目下欧洲各处凡制造所用股本其利惟四厘至六厘而已在印度则须九厘或不至九厘中国则更甚利息既重收利必急而物价亦因之渐涨矣兹又以亚洲出货与欧洲出货相与夺利争胜之处与亚洲各处多设厂局加功制造于欧洲商务有何利害之处再为伸说一凡东亚人民现今虽竭力制造出货极旺我欧运出外洋之货究不以此即应减削兄【况】此种新设之制造厂局倘出货多而美且能价值从廉则趋之者若鹜商务必将因之振兴是寻常主顾外又添一种主顾何患洋货销路阻滞耶至论华人多设缫丝纺纱制造等厂虽与我争制造商务之利然我制造商务仍然照常畅兴决不因之衰败溯自创制机器以代人力以来各处制造厂局内工人之数日有增加然我国制造与商务至今时能兴盛而无衰替之状时至今日各国添造厂局大兴制作因之货物交通而人皆称便财源疏流而不能闭塞譬如目今亚洲有俄罗斯美洲有米利坚与加拿大与亚尔琴的澳洲有澳地利等国纷纷崛起与人争利然我欧西诸国商务仍能蒸蒸兴起进而不退至论东瀛日本爱君所引为前进之表榜惊人之木铎者韦君则谓蕞尔岛国虽近数十年风气推广甚速百废具举制度一新与台湾岛民共计有四十五兆之人口然究其目前所有之贸易亦不过值七百兆佛郎而已而欧洲之区区丹国居民止有二兆然其所有商务则值九百兆佛郎云然则日本尚非我所应畏也
　　黑奴吁天录序                                               
呜呼天下之物予以无助之势寘于肆求之地虽灵芝鉏耳寿松薪耳贞石糜耳物竞争存之顷获存矣而不慎所卫则鉏之薪之糜之者至矣印度之国于赤道实古哲学家发轫之地讲学之士轨躅相踵释迦振微道炽余学集哲学大成乃无救于身毒之衰吾向读□宗之书悚意求解辄昏忽不可究辨意佛氏之言丽空无薄智者游心于寂灭而愚者又震于楼阁只树缨络舍利之美怵乎纣绝阿鼻之凶祸焚顶膜拜以冀因果于争存之理实有所昧英人巧取捷噬暴以力役壅其神智印度遂无自振之日阿非利加之黑人脑力思想又劣于印度而其国产乃有精钻宝石黑人均不能有拱手而授之于人南美联其百余万众而奴之得林肯而奴籍始削稍列于平等彼印度者至今犹昏昏沈沈焉吾以为黄种之祸亦不远矣仁和魏君聪肃年少盛才湛于英伦之学辱与余友出其所藏美国斯士活箸黑奴受逼记一厚册又名汤姆家事与余商译行世其书余又【叙】述南美凌暴黑奴之状惨虐至无人理魏君达恉余缀其辞垂十余万言且译且愤且愤且泣因易其名曰黑奴吁天录呜呼天下之侪人于畜宰杀鞭笞有司不以为罪公道不以为忤至黑奴之受虐极矣彼中之鬻奴也除地为奴土购奴者探口以录其齿搯膊以揣其力恣踊以验其趫钝丑视异种已马相而牛估之矣屏母取子绝偶离配禽狎兽侮牢饲圈息虽拉臂摺齿抉唇洞臆咸莫敢牾而牧师又申论经义斥不畜奴者为异端以恣贵胄之便彼中丈夫闺秀愈益崇信竞畜奴矣林肯一怒如火山崩发而畜奴之家无一不罹兵祸复为申约列禁黑奴始得永侪平人而林肯旋中刺客死盖彼中畜奴之心未忘故伸毒于林肯而欧洲列疆又将踵其事而行之于黄种矣书中余又【叙】爱而弗雷特之畜奴自以为有恩言英伦之处苦工者刻毒尤甚于美人今余证诸侨居啤噜之白人处中华工则爱而弗雷特之言弥复可信华人之受役于啤噜也联二十人而械其足一人执长鞭驱之如牧羊豕食则饲以长槽投之米蔑屑群手掬啗虽秽莫血呜呼以吾四百兆之同胞而忍听其支庶受人禽畜耶矧黑奴成辙正将来黄种之殷鉴神京破后气象如何西北教案凌侮州将如何指斥华人动曰贱种贱种者奴种也吾四百兆众讵无智力志概乃俯首而甘为人奴与不及此浚其智慧合力以图自强讵有待于林肯之援我乎欧洲亚洲同为男子印度已矣吾华苟不自弱人又乌从弱之所愿读书者人人以黑奴自惕勿恃有林肯之援而日鼾睡于豺虎之侧也　光绪辛丑六月闽县林纾琴南甫序于湖上寓楼
　　黑奴吁天录书后                                              
嗟乎今而知亡国之恫为奴之惨乃至是乎夫天之生人也同其手足同其耳目同其别声被色本无所歧异也自世界日趋于竞争于是族●●种与种国与国日相倾相轧而不相能以致强欺弱众暴寡智侵愚之风不绝于今古彼夫黑人之种非不多也其地非不大也徒以文教不昌智慧日塞白种一入立见侵夺乃至割土地鬻人民展转迁徙役于异域宛转于鞭挞之中号呼于刀锯之下求生不得欲死不能恻痛惨怛殆非人世如此书所纪汤姆哲而治诸人之所经历亦可哀已幸而十九世纪公理大明林肯诸人以八年血战卒脱黑人奴籍俾自由于美洲然而非洲之全土犹是白人之疆域也乃是白种之势浸浸东渐黄人之祸悬于眉睫而犹上下隔阂民气涣散日贫日弱几于不振且以国势之削也而出洋佣工亦动受欺侮如美人之于华工也始则悬格以招之继则出示以禁之终且设种种苛例以摧抑之遏止之其视吾华民未知较黑人奚若而就其报氏巾之诋毁凌侮则有不忍读不堪言者夫美国固号称文明之大国也华盛顿林肯之遗风犹未泯也而独于华人则排挤欺凌惟恐不甚揆诸公理岂得谓平至若檀香山之验疫致烧华人之街市古巴之暴虐致以华人骨殖砌为垣檽尤属惨无人理而吾公使未闻执公法条约以与之力争者岂吾民固草菅应听人之芟薙而莫敢谁何乎毋亦慴于势力而虚与委蛇耳然而吾国士大夫犹复梦梦上焉者高谈性命以摈绝外人为清流下焉者醉心欧美以依倚列强为得计夫地球大通万里一室闭关谢客势必不能至欲求人庇护则外人种教之限甚严以羊投狼甯可幸免然则吾人处今日欲求自立于地球亦惟有合群策群力以讲求爱国保种之道以吾人民之众土地之大其勃兴也讵不若欧美否则分崩离析一旦瓦解后之视今犹今之视昔安知吾今日执此以哀黑人者他日黑人不因以哀吾华人也可不惧哉吾愿读是书者深长思之
　　妇女寿长于男子说                                              
凡德国职司会计者皆谓妇女寿长于男子德国人曾集通国版籍于伯灵京详加考校而知新生男孩千人至五十年后所存未死者祗有四百十三人女孩同年生者则千人中寿至五十岁者有五百人六十岁者有四百二十六人七十岁者二百九十六人八十岁者二百二十七人九十岁者十三人以论男人则此折中数相去甚远寿至八十岁者千人中止有六十三人九十岁者惟有七人而已此事固为巾帼之乐事然不能为丈夫慰也且此项比校之数更可证以他国丁籍美国五年前计寿至百岁者共有三千九百八十一人其中妇女竟有二千五百八十三人男子则祗有一千三百九十八人在英国当一千八百九十五年时国中期颐老人共有二十一人其间女者十六人男者止五人是年法国期颐老人共有十人而女居其七男惟居其三而已倘更以各城民数相与比校则此项计数更觉显豁无所遁饰如纽约城中九十老人共有一百一十一人其间女者七十七人男者三十四人伦敦一城人民八十岁者共有一千一百九十一人其间女者六百四十六人男者五百四十五人且妇女寿长于男子之说倘只以英之爱尔兰岛某妇观之亦已足为信证该妇名盎尼亚末斯脱隆生在一千七百八十一年至今年已百有十七岁尚能五官灵慧健步如常德国名士蒲格鼐教授曾刊着一书以为女寿更长于男寿书中尝述法国老妇名玛利泼利翁者死在一千八百四十八年享年一百五十八岁且谓曾有许多妇女至耄年时尚存其幼时美貌不稍更变更有妇女多人至老年时其壮年后所失之鲜明与娇嫩仍能复还有如侯爵夫人米拉葩故时已有八十六岁死前数年复得童时容颜再如夫人名完尔壮耳者六十五岁时人见其面上皱纹尽行退除向者面貌颇形瘦削今者反变为丰胖且其发与齿重复发生然此并非反常之事汝不见树木至秋复花玫瑰一载两花乎至于人亦无不如是过一定年岁后即得更新向荣而到孙玛尔登所谓之夏令然究竟发之白者复其原色确不数数觏而第三次生齿者则已司空见惯矣第妇女寿长于男子一事已为定论且已为常事无所谓悖谬太皿【盇】为男子者嗜酒短其命吸火因伤其身操作弱其躯过劳败其力而妇人则所操持者惟手工不甚劳苦不甚费力为女子者固气体清明亦有思虑亦有冀望亦有贪欲亦有患得患失之积虑搔首弄姿之劳形然其身体固不甚疲敝也　虽为母之职为其乃一种极重之苦累然既系弱质娇体其受苦之数亦不至过分矣所谓妇女胜于男子者即在此也女子体质稍形柔弱然所以保护维持其身体者较胜数倍女子气血确更细腻然其持久之力亦大莫与京为此称之谓弱质者不甚然也凡所谓玛多撒棱者西国长寿者之别称上古诺厄祖玛多撒棱寿最长至九百六十九岁是为古来寿之最长者凡称有寿者俱以此名美之兹姑不论其究活几何年惟问其所以寿长之故西国博学士于此一端各异其说有谓凡人自幼至壮身体长大需几何年壮年后亦活几何年有谓凡人身体长大需几何年长成后页七倍过之但吾侪躯体长大成全必在三十与三十五岁之间据是说则我人皆须活至二百数十岁矣此说与实在情形大相迳庭其是非已昭然若揭近世人又谓谁欲延年益寿必须活得清俭毋过寐惟饮清水复有一说大反前议而谓多食多饮必非无益然此数说皆非定论盖一则有古贤安当据说平生所以之为养生者惟面包清水与食盐少许而其寿至百有五岁一则有英国老人名勃卢衡者寿至百二十岁名噪一时迹其生平无日不酒无酒不醉以致其墓志铭有谓一世常醉死不敢近其身之语一日忽忘饮死遂接踵至从此可知长生之术未定尚有待考求也夫人生至年老时其脑力不比筋力之易败且更有常保存其脑力者此乃确切不磨之论而有无数名人事迹可为质证也皿【盇】世有名人硕彦至衰暮之年尚能勤劳辨事而为一代勳臣有如英前相喀拉支到讷前月始薨于位是乃质证中之最著者古史中犹觉层见且出其最著者如格致士歹凹拂拉斯德在希腊国教授风俗政书着立名训至九十岁尚无倦态代毛克利德至九十五岁尚教训同人亚尔基满特至九十一岁始于格物学内寻[获](护)各种新法庇打敖拉弟凹才讷与骚隆皆在九十岁以后在希腊充当大学教习茄东则八十岁始学希腊语在法国有吴尔旦格物士虽已八十老人仍神智明豁颖悟发越味刀伍高在生时不惟以年寿惊人抑且以悟力日健压倒群英高尔蒙至九十岁仍骈法国虚戈【戏】文而为虚戈文着作家领袖意大利则有低西英者在九十岁时尚为法国绘油画一张物尼池民主邦总统名唐道禄者八十三岁时取公士但丁城英国学士牛东八十三岁考察天上行星与年幼时无异世爵勃卢哈与巴尔晤斯东二人俱年至八十充当议员美国有所谓勿郎格棱者老年时亦以作事勤健得名于世为此凡年幼者亟应敬事长老不敢藐忽因长老应受我之恭敬也世有毁容截发以示其老者亦有靓妆盛饰以讳其老者然亦知人寿修短有数不可勉强者乎小日报西七月二号
　　照相之法可以施于政事论                                          
泰西之学技艺之学也其施于政事则技而进乎道者也火轮舟车之宏远枪石駮【炮】水雷之猛烈电线德律风之迅捷自来水煤气电灯之灵便利用厚生足兵强国无论已乃至一留声筒也陶情之具耳而狱囚对簿收取供词异日覆勘其言宛在无可翻供矣一气球也游眺之具耳乃交兵之际用以突围通信探敌观战越险进攻出可无穷矣由是而推之照相何莫不然夫照相者特光学之一端凡日光所照之物皆能摄其影于玻王黎【璃】用药制之其形不脱印诸片纸惟妙惟肖非独照人容貌也而西俗最喜照相知交相访[不]遇(不)则留照片以代名刺亲友阔别频年则附照片以示近状其用于酬酢之私有如此者请就其施于政事者论之法国凡罪人遇赦必照其像以存案牍再犯则易于缉捕且言人目中有极细筋络织成一片薄皮上达于脑能使万物聚影于其上惟照相之法能窥其细故西人曾照一凶死新尸于目影中见其致死之由此照相之可施于鞫狱者也美国纽约有某影相师能在空中影相其法先将纸鸢放空中复将机器悬绳放上自能将地上各物照出若两军交战苟用此以窥敌国自无遁形此照相之可施于军旅者也至于海底照相之法则更有神乎技者日本少佐爱尔勃革黎无司先于福托格兰飞克时报田各【略】述新究水底摄影之法言无论何等海底工程水务机匠即有一定不易之法以核算之既可马念【验】看船底又可详察暗礁水战之时可藉此以定位按设水雷炸药及堵塞海口所需之铁练木料等物此照相之可施于行海兵商各船者也至若近日新创射光镜之法用之照相则能透衣服而窥藏腑医者为人治疗可使症结毕现不啻扁鹊之洞垣一方于是海关用以查察私货凡箱内物件无不烛照数计其妙更有不可思议者矣然则中国亦可施诸政事乎曰扩而充之厥有数端中国童子试自县府以达学院必须廪生具保乡试则由送考书斗识认皆所以防枪替也然其权全在廪保书斗设扶同徇隐或忽不加察官固不得而知苟用照相则年貌去色一望了然永绝枪替其善一也捐例既开流品日杂他人官秩据为己有俗名曰飞过海部选之员有中途物故他人窃其凭以赴任者佐杂微员分发试用惮于入都辄倩人代为到部马念【验】看同乡京官例出识认印结认银而不认人到省后又取同乡候补官印结亦属具文盖官场顶替有较试场为更甚者苟用照相则识认结之费可省而官方亦肃矣其善二也军营保奖半多伪札辗转假借尤难究诘保举之流弊过于捐纳武弁之诈多于文员苟用照相则功成受赏滥悉除其善三也狱囚招解例须审视箕斗然斩绞重犯纵有顶凶必自到案为始而军流转徙千里往往箕斗不符中途逃逸十不获一苟用照相则螺纹不待频摹逸犯无难大索矣其善四也至于山川形胜海口险要石駮【炮】台营垒之布置岛屿沙礁之疏密守边将帅倘摹其形似上达枫宸使安坐庙堂无异周边塞则虏在目中不待伏波之聚米为山矣异日者寰海镜清方隅砥平熊罴貔虎之士献俘奏捷朝廷嘉乃勳绩饬图形紫光阁如先代故事宜亦请罢丹青之制易以照相将见褒鄂英姿飒爽酣战曹将军之妙画不能擅美于前岂不盛哉岂不伟哉若夫对仪型而念昔先人祖考之音容宛在眈翰墨而情殷尚友名贤之手泽如新异卉灵禽方物籍资考镜名园胜景尺幅涌出可观是又本然之功用也乌足语于政事之大哉
　　黑龙江将军寿山遗摺                                      
奏为江省岭防城防相继失陷敌兵逼近省垣奴才力竭势穷谨以身殉恭具遗疏泣请　圣鉴事窃北路官军于七月十五十六等日自黑龙江城之头站退守北大岭并在岭东战胜西路官军亦于七月初九以后自呼伦贝尔城之海拉依敏两河东岸退守雅克岭均经先后奏陈在案其时即以该各岭间道岐出军士积劳过久精锐伤亡地险兵单虑为敌乘旋据北路署翼长恒玉电禀俄兵于七月二十一日又以全队来攻我军力战去之然既退之后敌仍伏匿木豆寸林似有诡计当嘱该翼长严防稳守多派弁兵侦探勿得贪功进剿正飞饬间忽据营务处帮辨来鹤电示俄于二十二日寅刻包抄过岭势不可当镇边新军右路统领崇玉镇边新军中路右营营官德春义胜军右路右营营官瑞昌阵亡其余伤亡甚多现退四站随又据署翼长恒玉暨前敌诸文武陆续报同前情并称各军皆知此岭为通省紧要关键拚命抵敌前死后继卒以众寡悬绝致将我军冲成数现在收罗残队有一哨仅賸数人者零星归并共不过凑足马步两营而敌兵逾岭而南势若建瓴头头是道墨尔根布特哈两城官弁旗民又皆望风逃散劝之不止空无凭藉万难驻足不得已复自四站退至布特哈属讷默尔河南岸权为凭河扼守之计各等语其雅克岭一路自护理呼伦贝尔副都统全德统领保全吉祥等退守后俄兵亦即跟踪继至该各统将锐意恢复遽于七月十六日商以保全所部镇边练军步队中路中前左右四营吉祥所部义胜左路中左马步两营出镇截战奴才得信业已追止不及据报初战极利于十七十八十九等日连获胜仗三次踏破俄营九座压追二百余里无如深入无继二十日黎明进至呼伦贝尔城不远之小桥子黑山咀　带俄人援师大至漫山遍野全德(全)保[全]分路抵御吉祥以其义胜左路马步队居后策应战至日昃俄人四面包抄愈[裹](里)愈厚保全大呼陷阵策马于敌兵枪炮密处死之所部弁兵半随战殁仅全德吉祥与镇边营官傅岐标张毓芳等溃围而出自是雅克岭仅有义胜左路五营暨由省续发之义胜中路左右两营防务益形单薄奴才方加切责文报忽梗道路不通盖俄人已由雅克岭内百余里火燎沟口窜入据我大兵之后矣刻下分路哨探各路敌兵业于八月初一二日抵省西库库尔科运河一带距省不过百余里北路敌兵前于七月念七日抵讷默尔河北岸月初渡河南下旦夕即当至省此北路西路两大岭墨尔根布特哈两城相继失陷敌兵逼近省垣之实在情形也　查省防仅有制兵两营义胜中路中前后三营其奉省拨助之仁字三营前一两日始到而侍行口连瑞在奉招募之义胜前路新营与夫奉省接济之枪炮本省自购之智利快枪仍远隔在数百里外也夫新营未到不足惜所最缺者枪石駮【炮】耳本省前募义胜左右两路均系以抬抢来福枪及各种土枪搭配散发余即抬枪土枪亦无从搜给故省城自有之队名为五营其实与无营同则虽近日到有奉省仁字三营区区千数百人亦奚济乎如是则战难然使山川形胜有险可凭抑或众志成城人心稳固则不能战犹可守省城平原旷野面面受敌而事至今日士气之沮丧群情之涣散更无论已即使勉强抵御亦无持久之方徒致残害阖城生灵于大局终无益也如是则守难或曰将军统辖全省不在齐齐哈尔一城之守不守也则不能守亦可退不知西路敌兵既至库库尔科运河等处几尽江西之地而有之是江西不能退北路敌兵既至布特哈度必出兵莽鼐迳袭呼兰该城南有哈尔滨缀其前北有莽鼐附其背危险略与省城同是呼兰不能退至省南各站更无形势足扼之地除非越境无可驻足然越境一步奴才无死所矣如是则退难适恭读电抄七月二十日　简授全权大臣　谕旨知中外将戢干戈因派行营营务处程德全于七月二十七日前赴北路俄营告以　朝廷业已遣使议和彼此应即停战程德全辩论至再至八月初一日定议俄兵至省不开一枪亦不得擅烧民房妄残民命该俄带兵官一一应允讫奴才随即分饬北路翼长恒玉东路翼长庆祺一律停战恒玉带兵回省预备出境庆祺可守则守否则亦速出境该各翼长出境应扎何处示候增祺长顺请　旨定夺然俄人意在截留枪械届时追索必急恒玉庆祺能否全师以出实难预定仁字三营仍令回奉由奉运来枪石驳诸物亦嘱留之伯都讷奴才复于八月初三日将将军印信送交副都统萨保护理并留程德全佐之以便主持和局
奴才谨守军覆则死之义一俟经手事件料理稍就当即毕命于斯惟近日叠奉　寄谕深斥奴才不应妄开边血半【衅】窃查六月初一日以后奴才之与增祺长顺杨儒等电者不知凡[几](爱)与伯力海兰泡俄督抚哈尔滨俄监工电者又不知凡几皆约令彼不增兵我任保路即至奉省开仗奴才犹切切言之惟中间有与长顺会攻哈尔滨之约因见事机日逼谋为先着之争而来往电撤兵保路仍如故也迨后六月十八黑龙江城开仗实由廊米萨尔先发难端在彼业已开枪在我势难束手此中曲折奴才所致增祺[长](祥)顺杨儒暨俄督抚监工等各电具在无难覆按然私衷所深痛者以　皇太后　皇上加恩奴才之重倚畀奴才之殷奴才事前既不善弥缝事后又不能固守丧师失地至于此极虽万死奚足蔽辜不能自赎于今生惟有图报于来世而已　抑奴才更有陈者事平之后如江省不能赎回则已如能赎回伏求　皇太后　皇上简任英毅严断任劳任怨之大臣来镇是邦必如崇实之于奉天铭安之于吉林而后内政孔修外侮足御省城暨呼兰通肯两副都统所治之城亟宜添设民官呼兰纳化两厅员缺亟宜改归外补旗地蒙地均应招放民荒沿边两城尤须变通兴垦至于调剂各城旗人之法均于招民开垦之时各拨司旗随缺地并酌留旗屯孳生地有随缺地官军均不患贫有孳生地耕牧皆有所托否则若如通肯旗领民佃用意非不周密其实膏腴之地均为在官诸人巧取贫丁仍无所得且务本之民以为地非己有不愿认佃其认佃者又皆别有希图往往名为旗产实非旗产辗转盗卖无所不至不独实惠不能均沾垦务亦难收速交力【効】而下此者又或谓汉民日多有石旗人生计山林日辟有妨牲丁　贡貂以及旗地应设旗官不宜民官治理诸说皆狃于一偏之见不顾大局之言更卑卑不足论已总之江省之事非开荒无从下手开荒之举非招民无从下手以七城之大土地之沃如果得人而理不出十年不难自立奉天吉林成效不难复见于将来即以此次军务言之如使二十年前本省即照奉吉办法则今日者沿边有民就地有饷防务不期固而自固枪械军火亦不饶而自饶何至处处窘手一蹶不振哉此奴才备历之艰苦久蓄之心愿虽在授命之际旁徨焉不能自默者也除将前后阵亡统领营官暨在事实在得力文武诸员另片恳　恩外谨恭具遗疏[奏](奉)　闻伏乞　皇太后　皇上圣慈矜鉴再此摺系八月初三日夜间属稿天明正拟敬缮据报俄兵昨晚至塔哈尔站此时已抵城外奴才谨即恭设香案望　阙叩辞伏地长号神魂飞越无任赡恋哀迫之至谨　奏　再七月初一日东路江南哈尔滨之战镇边练军右路左营营官吉林候补骁骑校保林阵亡七月二十日西路小桥子黑山咀等处之战镇边练军中路统领花翎二品衔候补协领吉林骁骑校壮勇巴图鲁保全阵亡七月二十二日北路大岭之战镇边新军右路统领通肯正蓝旗拟正佐领崇玉镇边新军中路右营营官锦州中后所骁骑校德春义胜新军右路右营营官黑龙江城官屯屯官瑞昌等阵亡以上五员以平日劳绩论保全最着崇玉等次之以此次军兴劳绩论保全崇玉并着保林等次之而打仗奋勇视死如归五人正如一也且保全即系保林胞弟一门伯仲相继捐躯益深悯恻又七月初十日黑龙江城失陷该城水师营四品官札鲁布世管佐领玉庆同时殉难札鲁布系怀印以殉死后犹手握其印牢不可解玉庆向通俄语城陷被执马不绝声死事尤为惨烈除瑞昌一员系属通肯副都统东路翼长庆祺之子为奴才侄孙不敢仰邀　血典外其余六员合无恳　恩饬部从优议血并准附祀奴才前请之黑龙江城副都统凤翔专祠以慰忠魂而昭观感又各军各营阵亡之哨官哨长人数过多仓卒不能备录且有未据报者拟并恳　恩俟事平后饬由地方官详细查明一体　赐血可否之处出自　鸿慈逾格谨附片具陈伏乞　圣鉴谨　奏
再江省之战实由俄人先发难端非在防文武贪功召衅也战事之失利实由江省兵械两绌亦非在防文武办事不力也而在防实在得力人员奴才既不忍没其微劳且奴才虽死负疚甚深苟得一二继起者异日稍赎奴才之愆尤奴才所深幸也查有北路署翼长兼镇边新军后路统领恒玉朴诚忠勇旦略冠时奴才前已于请补省城镶黄旗佐领片内略陈梗概除大岭以前战绩不计外大岭失陷后所部不过马步一二营且皆伤残之余几难成列该翼长且战且退步步为营未尝稍失常度议者皆谓其勇不可及其稳尤不可及此武员之可靠者又总理营务处兼办呼兰税局刑部主事世袭一等轻车都尉崇瀚操守清严任劳任怨呼兰与哈尔滨隔江相望自七月初间会攻失利以后俄人多方以误亟肆以疲该员与呼兰副都统倭克金　及东路翼长庆祺等安辑民妥筹防务并劝城乡办理团练联络声势虽沿江风鹤屡警兰城卒能巍然独立支持至于今日者该员佐助之力为多又行营营务处同知衔安徽候补知县程德全旦识兼裕才气无双奴才前派恒玉接署北路翼长之时兼派该员赴军襄赞行未两日大岭失陷该员时抵布特哈值纳默尔河盛涨河北阻有难民数万人哭声震野该员设法一一渡过南岸并劝各站赶挖濠沟为守御●尚未集事敌军已至奴才旋即饬令亲赴俄营约俄停战俄人始则恫喝继则羁縻终又欲以官爵罗致之该员以死自矢始终不屈俄人卒亦不敢逼至八月初一日俄带兵官允许俄兵至省不开一枪亦不烧民一房残民一命皆该员所定也此文员之可靠者以上三员伏恳　天恩俟事平后饬令东三省将军查明该各员所在地方送部引见破格录用则奴才虽死之日犹生之年谨　附片具陈伏乞　圣鉴谨　奏 
附录某将军奏稿　奏为大员在任殉节谨代递遗摺恭摺仰乞　圣鉴事窃据蓝翎五品顶戴黑龙江正白旗汉军西丹庆恩呈称窃生父前署黑龙江将军世袭骑都尉寿山于水　八月初四日在任殉节当危急之际授有遗疏稿并片稿共三件命于出险后缮写示呈所在地方官恳请代　奏现将灵柩浮厝于都尔伯特蒙旗界内因道路不通迟至于今始抵奉省将遗摺一件附片两件呈请代递前来伏查寿山由河南知府蒙　恩擢任黑龙江副都统旋奉　谕旨署理黑龙江将军列任以来整顿旗务办理边防其仕事勇敢久在　圣明洞鉴之中本年夏秋之间拳匪肇乱边血半遽开其战事始末具详该前署将军遗□无事再述惟其见危授命死事之惨烈尚无亏于大节谨将遗摺片代呈　御览所有大员在任殉节代递遗摺[缘](绝)由谨缮摺具陈伏乞　皇太后　皇上圣鉴谨　奏　光绪二十六年十一月二十七日代递遗摺于二十七年三月二十六日承准军机大臣字寄正月初五日贵将军代递寿山奏殉难各员请血片奉　旨交部赐血所有原片及寿山遗摺并保恒玉等片均留存军机处备查


 甘韩《皇朝经世文新编续集》勘误表
作者篇名
原文
校正
说明
　 
闽督谭覆奏条陈变法摺
闽督[许](谭)覆奏条陈变法摺
据《增辑新编》于卷一中目录改
　 
　 
[论中国拘迂之儒不足以言守旧]
据正文于卷一下目录增此条
　 
漕督陈奏改变江北大学堂情形摺
漕督陈奏[陈]改[设](变)江北大学堂情形摺
据正文于卷五上目录改
　 
　 
[南京派办处遵议出洋游学章程详文]
据正文于卷五上目录增此条
　 
创议设立女学堂条议并叙
创议设立女学堂[启](条议并叙)
据正文于卷五下目录改
　 
　 
[创设女学堂条议并叙]
据正文于卷五下目录增此条
　 
江抚李奏奉派各国财政拟请先办按粮捐输以资凑拨摺
江抚李奏奉派各国[赔款](财政)拟请先办按粮捐输以资凑拨摺
据正文于卷六目录改
　 
　 
[外务部奏请裁减出使经费摺]
据正文于卷六目录增此条
　 
英法两国近事年进款清单
英法两国近(事)年进款清单
据正文于卷六目录改
　 
记巴黎世界大博览会农产摺
记巴黎世界大博览会农产[馆](摺)
据正文于卷七下目录改
　 
日本农学章程
日本农[科大]学章程
据正文于卷七下目录改
　 
英伦顿农会章程
</div>
    <div class="pagination">
<a href="皇朝经世文新编续集_page40.html">上一页</a><span>...</span><a href="皇朝经世文新编续集_page36.html">36</a><a href="皇朝经世文新编续集_page37.html">37</a><a href="皇朝经世文新编续集_page38.html">38</a><a href="皇朝经世文新编续集_page39.html">39</a><a href="皇朝经世文新编续集_page40.html">40</a><span class="current-page">41</span><a href="皇朝经世文新编续集_page42.html">42</a><a href="皇朝经世文新编续集_page43.html">43</a><a href="皇朝经世文新编续集_page44.html">44</a><a href="皇朝经世文新编续集_page45.html">45</a><a href="皇朝经世文新编续集_page46.html">46</a><span>...</span><a href="皇朝经世文新编续集_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
