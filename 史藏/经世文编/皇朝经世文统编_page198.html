<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 198 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 198 页/共 287 页</h1>
    <div class="content">
　　上张香帅言武备学堂事宜书　　　　　
何熙年

敬禀者窃尝推究国家盛衰之故亦曰人才而已矣人才既衰则虽朝野清泰一旦事患扬起土崩瓦解无复枝柱若汉明之殄瘁党锢遂以失国者是矣人才既盛则虽境地削弱一旦发愤为雄雷砰电射各奋智勇若德意志之振兴学校遂以崛起者是矣恭读　宪皇帝谕鄂尔泰曰治天下以人才为本其余皆枝叶事耳又读曾文正与胡文忠书曰吾辈今日惟当多布种子以为异日发生之地　圣君贤相厝意深远如是其亟亟也顾欲用才必先培才百尺之木经雨露而始滋再熟之禾失灌溉而损秀培之无素才不可得而用也欲培才必先择才习辔勒于骐骥易以成功施雕镂于碔砆劳而无益择之不精才不可得而培也往者　朝廷惩前毖后因时制宜知成法之难拘思养才之宜豫于是开图绘之馆设练习之船水陆师之堂肇于福建大于北洋流衍于各行省知理之生乎器也则为外以操演之知技之近于道也则设内堂以讲肄之知中西之不可偏倚也则分延洋汉教习以督课之牧牧矻矻维日不遑将以建自强之基拓积衰之势进可以龙骧虎步蹈藉强退可为金城汤池完固疆宇英才伟皆于是乎在然而倭人一岛夷耳校其地则大小相悬也计其兵则多寡殊绝也乃一败而失藩封再败而蹙土地陆师望风而逃水师束手待毙费数十年之力掷千百万之帑求其一战之效竟不可得遂至资兵赍粮殃民辱国和局之成古今罕见此则海内之士所为拊心而长叹息者也夫一代之才足供一代之用今乃聚生徒以教之悬爵禄以饵之而其效卒至于是是岂中国之无才耶抑西学之无益于中国耶熙年往以汉文教习供差北洋其水师学堂员友往来尤为耳目所及尝深究其得失觇考其效验未尝不叹意则美矣而择取收录之法未善其及此不足怪也夫所谓法之未善者何也自汉武开利禄之途而经术始重历代为科举之具而文艺愈尊上既悬的以为招下自殚精以相赴聪明智慧尽于斯此而不成他将何望彼西人者以战立国肄兵最精用枪者必谙测量为探谍者必谙图绘司药弹者必谙化分各学专门之事义蕴闳深非第以步伐整齐手足灵捷为止境也今乃以武夫庸竖究之是犹说生公之法而欲顽石点其头弹云和之瑟而冀聋虫用其耳指授虽切领会终难此一弊也人之难驭兵为最甚德意足以抚循之者上也声望足以镇压之者次也自古名将或甘苦与共而汤火争趋或号令一下而旌旗变色惟克爱而克威故可胜而可败今学生出身寒贱不识诗书颇多心性浮嚣资望浅薄一旦遽以通西学躐司兵柄既为士论所羞称必为兵丁所薄视驱市人以战非韩信其谁能其从政者新为伍参所预料此二獘也

然此犹曰学之不精人之不服也精矣服矣将遂足折冲而御侮乎曰未也夫兵者凶器必志足以胜之战者危事必气足以举之故裴令公有三光不共之志卒灭蔡贼曾文正有百折不挠之气终清逋寇今学生之于洋人尊之若神明奉之若徒隶羡其服食之精则见猎心喜夸其器械之利则谈虎色变其于中国志士仁人奇谋壮节概乎未之闻也郭筠仙中丞曰崇厚号为知洋务者知其可畏而已未战之先志已馁气已索矣见弓疑蛇浸成虚怯闻弦落雁是为孽余此三獘也夫人必有敦诗说礼之风而后笃爱国忠君之义必有仗节死绥之志而后成杀敌致果之才张巡着睢阳之节而汉书极熟武穆建中兴之功而章表殊健仁乃有勇儒不负国由来旧矣故自三代以来英君谊辟崇儒右文岂真饰为耳目之观倚为润色之具哉欲由艺文以求义理由义理而兴节概耳濡目染蔚成风俗安则可以消磨智力而祸衅不萌危则可以勒名义而叛乱不作恭读　太宗文皇帝谕令贝勒子弟就学圣训曰上年我兵弃滦州遂至永平遵化等城相继而失皆由未尝学问不明义理之故上年明国筑大凌河援兵尽败犹以死守而锦州杏山等处亦不忍委弃由读书明道理知为朝廷尽忠也　圣谟洋洋囊括万今北洋学生除各营咨送外大抵仕宧落势之家读书无成之辈近来收录尤杂舆台养溷其中者颇不乏人而总办堂务者又均粗知洋语毫无远彼固以既崇西学安用汉文此中奥折非所能识也于是读书功课则删减之能文学生则斥革之遂至肄武之堂寖成济贫之院靡衣偷食此外何求请安叩头应声即是节义之不讲廉耻之不知而欲其忠勇奋发凌厉无前有断脰腹一瞑不视之志岂可得乎此四獘也虽然此四弊者究其实害不过岁縻数十万帑养千百游惰之民虚文故事与宋元郡县学流弊相似于国家无大损也而岂但已哉夫　国家创一制立一法必当究其始终与夫利害之所在流弊之所归轻心掉之鲜不失当往者广方言馆学生逃为买办细崽出洋学生背离儒教见于邸抄者数矣北洋有以道府大员闲居燕处衣食悉效洋人熙年实亲见之以此等不知大体之人纵使西学精深一旦或以事废则有北走湖南走越耳张元入夏而宋廷旰食中行说入匈奴而汉边虚耗其患一也即曰食毛践土具有天良仇鲁谋燕必非素志此不足虑也然言先入者为主事偏重则致争方今学堂林立人数既多其中亦必有一二好学深思之士　朝廷求才若渴将来破格录用以风示海内或内跻槐棘或外绾封疆咸在意计之中夫赞皇由任子则薄进士史肇由行伍则訾毛锥该学生等既不由科目进身其于文人学士既存各执一是之心必有两不相下之势牛李一分蛮触交哄英国之公党保党流獘已滋朝鲜之开化守旧胎祸尤甚来车可鉴覆辙方遒其患二也夫　国家培才当为万全无弊之道达而在上相与宏济于艰难穷而在下亦各自安于义命立法创制斯为美耳今之学堂岁縻巨万学者牛毛成者麟角揆诸始事者创设之心已稍戾矣幸而淘沙拣金披榛觅路拔千得一有成者乃不用而其患如彼用之而其患又如此原始要终独不为之深思而审处乎故熙年居常思发狂议以为今日为治之道非以核名实明赏罚为先不可今日培才之道非以综中西合文武为务不可若第由今之道无变今之法即使功课之例悉仿西人水陆各堂遍布行省要其无纤毫之益有邱山之损者可豫必也而欲倚为干城以备一朝缓急之用是犹望蚊负山责盲人以万里也盖其难哉区区之心怀之久矣乃本月于申报中获读帅台设立湖北武备学堂招考告示举熙年夙所私忧而窃计与夫识见之所未及者悉恺切言之而津贴贫员收录搀越两端于学堂积弊尤如烛照计数纤微毕见仰见规画宏远厘剔无遗之至意伏读之下欢喜赞叹以为中国风气之开才之奋其在斯乎夫帅台以经纬天地之才而为培植人才之计宏纲既举细目自张此岂待下士之拟议者顾广集思益者大臣之心而摭说得失者书生之习熙年从事学堂历年载愧廪给之虚縻睹弊端之重积嗫嚅自守叹息弥襟今者堂务肇兴无所用其忌讳用敢不远千里上谒钤辕汇为八条陈钧鉴敢云壤上细流之助聊效献芹负曝之忱伏惟帅台道合古人而济以远识才盖当世而处以襟敬听下风久深倾仰倘蒙不弃微贱训示一二俾得仰藉当代伟人一言之赐以为生平荣幸翘企之私曷其有既

　　　附呈条陈八则
一曰派大员以资督率三代育才兴能悉由学校自学校之法敝而书院之事起因书院之规隘而学堂之议兴然则今之学堂即宋元郡直省书院之制今之学堂总办亦即国子祭酒省会山长之任然南学之制额数无多经费有限今则岁縻巨万矣山长之权给以膏火加之奖假今则例有保案矣此次名称仍旧而法制更新举文墨之士缙绅之流而收取教督之非第如各省之取具而已当规模之肇建实关系之匪轻果使办理得法着有成效从此一可倡十十可倡百转衍流布授受无穷中国自强之机未必不寓于此此中消息甚微枢纽甚大虽系一省培植之计实有关天下消长之基往者各省堂务多以通知洋文洋语道府主之固谓量才器使之义也不知洋语西学然两途该员特知语文之粗浅者耳通学问者固须以文字为阶而能语言者或未尽文字之奥地殊中西理无二致于是洋人窥其底蕴既视之甚轻学生稍有才能亦置不为意功课则奉行故事规矩则视若虚文熙年目击之久矣方今湖北人才天下推为极盛拟请帅台于科甲出身监司大员择其贯通中西综核名实者为总会办其通知洋语者祗供翻译之用而主持堂务不与焉庶填抚生徒既免开轻侮之渐而考求利弊亦藉获核实之功

二曰收儒生以挽时习中国之所以为国者儒而已矣故廿四史中十八省内凡声名赫濯之人皆学问湛深之士有明一代士气尤盛以一诸生建复社遂奔走天下者张溥是也以一诸生起义兵遂连克名城者谢升是也沿及我　朝颇惩明弊然粤捻之乱湘军初起殊勋伟绩多出章句之儒而东豫诸省以一举贡完圩保寨者往往而有即至今日凡士论之所是者乡愚亦从而是之士论之所非者乡愚亦从而非之科名积重乎人心议论悉由于乡校积习生常有自来矣夫善为川者之使导善治民者顺之使行今　庙堂之议一则曰开风气二则曰开风气而于读书之士漫不訾省是犹欲前行而步也抑熙年更有进者大抵　朝廷用舍恒视功效为转移不敢远引请以近事明之往者同治初元博采清议重用儒臣台谏无不达之情京朝多外简之事无他因曾左诸公以儒生立大勋也自法越之事起徐中丞败于粤张侍讲覆于闽　朝端惩艾前规于是儒臣结舌言官短气者殆十余年今营口之役不战而溃者又蹈覆辙矣窃恐将来之矫枉过其正也夫当今之世守成法泥古方胶柱鼓瑟固中国之大患也然使一旦幡然然崇尚西学拔用洋员举科目之士文艺之说而屏除之摧抑之因噎废食尤中国之隐忧也何则固以儒为国也窃计帅台深心远识岂不欲合书院学堂为一事而裁成陶铸之哉特以畛域未化虑始维艰未便遽以横经之舍变而肄业杂家言震駴流俗故不为也然积习虽难于强化而风气则可以渐开伏乞宏此远谟别开生面堂中定制京外各官上自五品为止学校诸生下至附生为止文理精通方与取录非此数也不在收例俾郑重以相须自英才之集庶几异日科第连翩　国家既免乏才之患而勋猷炳着儒术亦雪寡效之羞

三曰尽变通以广招徕夫用夏变彝经说可据重文轻武锢习已深招之而不应则奈何曰楚王爱细腰臣多约食宫中爱高髻城中高一尺上有好者下必有甚焉安有招之不应者乎特患招之未尽其情耳夫中国之重流品久矣昔淮阴羞与樊哙为伍袁宏耻与伏慆同列本属同功一体之人尚有高视阔步之意一或良楛不分熏莸共器则志士有笼东而退走耳查本籍聪颖子弟若其文理清通必已列名庠序至于武生武弁大率斛律敦署名金迷其制库狄干押字锥逆以书间有承袭世职通晓汉文者然亦仅矣伏维帅台智周万变岂其见不及此特以整军经武之图不得不示博采兼收之意惟是众品淆杂情伪滋多倘考核之稍疏必弊端之丛出伏乞帅台饬考官严密阅校无论何项功名均以文理精通四字为本俟录取后其子弟武生令取同乡官及本省绅耆身家清白品行端方并无枪冒顶替切结方准来堂一体学习庶聚处无乱之惧而闻风免裹足之心则流品宜清也北洋学生习气颇深为人诟病久矣南洋开创伊始闻定章每月膏火二两告假过年按日核扣法颇苛细必无奇伟之士应之顷者皖省获见湖北招考告示宧途及书院中均有欲往鄂投考者顾踌躇曰某某根基污下今为北洋学生列上考矣某某仅识之无今往南洋报考得名字矣我与并列何如哉揆其隐念特恐识者与他省一例视之故趄而不前也虽拘执不通然其意亦可念矣伏乞帅台俯体人情变制或本储将练武之意另锡名称即援高才上舍之规一新耳目虽属暮四朝三之术聊示泾清渭浊之分则名目宜殊也

四曰厚培养以留俊异夫流品淆则害马去名目殊则髦士来讲舍鸿开鱼鳞杂袭可谓极一时之盛矣然仅示虚名未尽实事犹恐始勤而终怠也实事者何饩礼貌保荐三者而已夫无所为而为之者一人而已自余常情必无忧仰事俯畜之资乃可励[抟](博)心壹志之气北洋诸生由堂中招考者月薪三两考试仅属虚文拔擢多由情面尚不免身家之虑安能无驰骛之心然膏火之太优又经费之难继拟请帅台于定制四两外月课季课列前十名者优给奖赏如因学问优长拔为本堂教习虽难仿照乎洋人亦当优异乎汉士庶于节省之中俾收鼓舞之效是曰厚廪饩廪饩之外儒生所斤斤计较者礼貌耳故汲黯揖将军载之前史郑公礼寒士传为美谈苟非介冑之仪皆贵谦和之德今虽名曰武备其实与郡县学无殊意在树人何宜苛礼北洋旧章诸生见总办者无坐见教习者请安盖以待武夫蹶张之徒今既概收文人拟请帅台定制无论何项功名均照学校中谒师之制见总办者以揖仿中兴后文员带兵之制见督宪者无坐庶于期望远大之中寓军营阶级之意是曰隆礼貌北洋堂务初开经李傅相特奏二年期满照异常劳绩奏保奉　懿旨允准　朝廷求才之意与疆吏造士之心可谓殷矣然一开保堂中之员友得之堂外以夤缘得之而学生所保不过二三人又系千把咨案与初意相径庭焉保奖虽优于堂务无裨也故例保常开侥幸之门不如特保足尽鼓舞之实鄂省虽以格于部议不得援保卫畿辅之例然此在帅台加之意耳拟请帅台于开堂后晓谕诸生候三年期满如有出类拔萃之才总贯中西准予专折荐举俾　特赏出于寻常斯士共深其奋励是曰专保荐

五曰辨功课以便讲求培养既尽诸生之气奋矣夫讲习以得师为主闻德国世家入仕较易寒族艺能远过宧仅及之故有微员而裕实学者其教习中国也贪恋薪水合同期满或赏以宝星或奖以虚衔颇以为荣往往循规蹈矩不敢桀傲官尊者则反是往在北洋验之审矣此次帅台电托星使延请自能择取品学之士此固无庸置议者也特是功课则有不可不辨者夫洋教习所讲授彼国具有成书非皆出自心得者也中国既立学堂必遂永为定制此时借才异地不得已耳自当取其书而译之以为异日转相授受之具查北洋授课大率三人到堂洋人言之翻绎述之汉教习录之每日不过三四百字临事仓猝多所抵牾故除毛瑟枪图说气球述稍有条理余均未足编纂也由是易一教习而所讲如前易一学生而所讲又如前旷时费日获益几何适以縻帑项耳拟请帅台谕该总办俟洋教习来华命将该国所有兵学诸书仿目录提要详箸所言何事所载何学彼此商考择其有裨中国实用者派员翻译述详明发与学生人置一编以备诵习如有不解再向该教习问难庶世时原始要终既易得会通之益在异日学成名立可持为教授之资何必费重赀聘洋人始为得乎此内堂功课之宜辨者也至于外场则非手与器习耳目与号令习不为功此非书所能尽也然观北洋操练步伐不过大排队小排队年终派员校阅则为两军相攻之状而旁以奇兵抄之熙年见之数矣千篇雷同如出一辙窃思中国兵书所载阵法极伙若为三复张两翼圆阵方阵散星阵之类用诸古人颇着成效西人肄兵最精此等法制必有相吻合者何不肄业及之夫兵犹水也因地成形胜宜何追败宜何救平原何施险阻何用均须讲习于平时乃有把握于临事若只循例操演非所以尽兵家之变而成大将之才也此外场功课之宜辨者也

六曰拓规模以期美备夫辨功课者求实效耳然在我之规模稍隘则在彼之力量难施不足以期美备也美备之效管见有三一曰选翻译北洋翻译均例调取同文馆学生该员于武备名目多未通晓传述不备致汉教习无从嗣乃归会办荫道昌一人办理该道深通德文而拘于洋文语气又于上海译成诸书未曾寓目于是名目互异文法倒装诸弊时所不免此次拟请帅台择派精通德语之员专司其事但以传译详明为功汉文则有执笔者主政而彼无与焉庶免俚俗混淆之弊足为刊刻宣布之资一曰购器械北洋步队用毛瑟队用克虏伯马队用哈吃开士然熙年窃以军营所用宜归一例学堂除专习一种外其新出各种均宜购置一二考其机簧之繁简率度之迟速详加考究了然胸中庶时势之变迁无定而学问之应用不穷至于测量有器化分有器考验枪有器平治道路有器盖庳桥梁有器学堂均宜全数购备讲求用法俾心得尽踏乎实地而议论不托于空谈一曰购马匹私尝谓中西强弱之分观于游戏可以得之洋人无论士商驰马抛球均所谙练中国士大夫闲居则以弈棋蒲塞为事能驰马者殊不多见古之豪杰谓读书人为奄奄无气息者此也北洋学堂额设马三千余匹然总办之养乘之督操之委员乘之所余马既驽下又无专精马队教习教练仅择十余骑间数日操场驰骋数周而已故至今犹未能马上放枪也其它学生固无论矣此次系为培植将才起见全堂学生均当学习乘马要艾萨克辔驰驱放枪灵捷为功拟请帅台饬该总办购马六十余匹俾诸生得分班练习庶此日安居既有活动筋骸之效即他年临阵亦获倡先督率之功

七曰重考试以资鼓励夫考试者鼓舞之实际拔擢之先声一有不当则有志者怀懈心而无才者生幸望此后培植之事仅属虚文矣北洋定章无月课祇有季考岁考嗣总堂务者惮其烦也每岁只考二次而莫甚于洋人搀越之害凡遇考期除试汉文一日外洋教习必命题考试或三日或四日虽总办亦不知何日竣事于是而章程紊乱矣学生不能洋文洋人不知汉文校阅之际翻译读之洋人听之以定甲乙于是而去取剌谬矣夫延洋人者延之教习耳惟有操练步伐一事大众归队进止齐一司校阅者无从分其优劣自宜由该教习考其平日勤惰开具分数呈总会办及特派之考官综计以定名次高下其余考试之权岂宜搀越既贻喧夺主之讥复蹈任意徇情之弊拟请帅台定制月课以一日外由洋教习开呈内堂由总会办考试不监不糊名季考以三日内外均由总会办校试俟出榜后将前十名卷封送督辕请核岁考亦三日内由督宪派监司大员看操监命题阅卷俟阅竣后拆弥封送督辕复核即用督宪衔印发榜三年大考则由帅节莅堂校试一日以重其事此考章之大也至其末节细务亦有不可不严者学堂功课惟绘图算学必须确有心得始无乖误其余各种有书备查即可敷衍成篇汉文优者文优焉汉文劣者文亦劣焉故夹带不可不禁也算题言理者少用法者多一题常有数法御之往者北洋考期能者畏人求替代之烦扰也每豫演一草来则示之遂至一堂之卷大半雷同然数应如是阅卷者亦无以诘也故规矩不可不肃也至于奖励之法请俟该总办考官呈上前列各卷帅台政躬闲暇一浏览其中果有可取或量赐传见或酌赏微物此在帅台数语褒嘉一时锡赉不过偶尔应接之常而该生躬逢其盛自必异常感激奋免图功昔路文贞之在清河也校阅三军手觞劳士人人感泣赏止于言辞而殉以性命罚征于色而严若刀锯古之闳达君子有行之者矣我帅台负天下之重望片言之赏荣若登仙一物之颁珍逾拱璧有不企踵喁喁焠掌自励者乎

八曰讲中学以免偏倚往者北洋额设汉文教习数员嗣以洋汉在堂屡起龃龉乃归一二人在寓办理余则到堂录授于是洋人目为书手学生视若钞胥悬疣附赘诚不足取此次收取均须已有功名精通文理之士拟请帅台但择熟谙箸作体例通西人情事者专任翻译其余均可裁减以节縻费然汉文教习虽可以不设而经济学问不可不讲考中国兵家言汉书箸录凡七百余篇后人又附益之遂至汗牛充栋其中王相孤虚之说风云气候之占不独今日外洋以为不经即从古识者亦所弗道然权谋形势两家多有可取熙年偶尔涉猎大抵书愈古者微言精意包扫一切而不免迂腐之谈时愈近者昈分殊事纤微毕备而渐乏精深之论洋人之书预备精详防维周密深得圣人慎战之意至其器械精利亦较中国伎巧一门远过而宏深之义变化之端时有不逮故欲熟审彼己之道必须兼综中西之长则中国兵书不可不讲也用兵之道地利为先然方今练习武备亦聊以固吾圉耳谈舆地者自宜由近及远先己后人今学者未知十八省先言五大洲是目能见千里而不能自见其睫也夫时势之变迁无定斯地利之险易攸分粤自泰西通市以来轮舟驰铁轨密布昔日之沙洲海岛今为岩疆重锁矣昔日之野店花村今为周行孔道矣古人谓地无定形视帝皇建都之所以为控制设险之宜熙年亦谓地无定形苟商贾会萃之区即为形势必争之地故往古一切战守之规在今日半属筌蹄之具窃观西人以开方计里以天度准望图绘之法极为精审拟请帅台饬诸生俟功课闲暇详考古今之沿革推究山川之形势分省分府绘图帖说庶胸臆悉罗乎全局斯指挥无误于临时知马陵之险而涓以覆弃大岘之隘而慕容以亡成败攸关考求宜素则中国舆地不可不讲也至于将兵必筹饷崔浩预决河西有水草而魏师以出郦生劝据敖仓之积粟而汉高以兴将兵必和众李抱真结王武俊而朱泚以覆曹景宗尊韦叡而梁师以和将兵必爱民岳少保部兵饿死不虏掠冻死不折屋赵良栋克滇子女无所幸玉帛无所取凡兹在昔名胜之规皆属有关学问之故伏维帅台创制立法规模至为宏远此次系为培将才起见自必广购书籍以备讲求拟请饬该堂总办悉心体察所有中西学业应如何分别肄习计议章程呈鉴核办夫迭变者势也不穷者才也熙年亦知六经之外自有经纶四裔之中间生豪杰而必谆谆以中学为请者非敢拘泥成见也诚以汉文为举世所积重西学乃　国家所必须惟兼擅其长而后俗儒无以资口实亦惟不胶者卓而后流弊不致于丛生合之两美离之两伤推本治原莫斯为亟异日巍科大第接踵于肄武之堂伟烈丰功奋迹于能文之彦视师慷慨虞允文本是书生临阵指挥诸葛君不愧名士俾外夷仰中国之有人而　天子鉴儒臣之足重岂惟足慰帅台以人事君之义仰　国脉灵长之效圣道洋溢之机终必赖之此非帅台之责而谁任之乎

　　霆营兵不宜分疏同治三年十二月初五日　　　　　
沈葆桢

窃臣准提督鲍超咨奉　上谕准假两月假满后出关剿贼以所筹分勇增兵协饷各事宜请臣切实代奏等因伏惟行兵莫先乎审敌用人必尽其所长臣查回部自唐迄今千有余年雄视西域种类流入中土与华民杂居虽数百年不改其俗其天性之悍鸷生聚之蕃衍心志之齐一迥非他部之比关外平沙广漠敌骑雨骤风驰以十数营步卒当之勇者无所施其锐谋者无所售其巧虽劲必折其惟堂堂之阵正正之旗马队车营相辅而行始克有济此用众之地也汪海洋李世贤鬼蜮伎俩变态万端其羽翼尚十余万皆百战之余怀必死之志闽粤土匪从而附之闽地山重水复千溪万径此击彼窜防不胜防稍涉大意便堕术中其必将识士意士识将心呼吸相通首尾相顾始克有济此用奇之地也鲍超之治军也算定后战度不中不发虽仓猝遇敌必深沟固垒侦探四出务得贼情躬率诸将亲观战地凡敌营之前后左右山川向背径途纡折了然于心归询诸将之愿战者饬取军令状乃于厅事画地为贼垒令诸将各以所派进兵路径次第按行使人人如虏在目中次日乃战号令一出悄然无声勇者不得独进怯者不得独退奇正分合使万众如一身稍有郄者虽镇将立按军法身临前敌将士能否一一周知故措置营哨各官必称其职以为室家近则有所恋欲人人有致死之心故不甚用土人亲故多则有所恃欲人人有畏罪之心故不甚用乡人其战必克楚军见而信之其罚必行楚军习而安之故乐用楚人此鲍超一军之实在情形也前者鲍超到省臣与往返熟商窃以西陲如此其急宜统全部西行再于川省添调额兵甘省多购良马方可独当一面谋出万全诚以此军系天下之望必不容使少有蹉跌者也迨接闽中军报林文察阵殁漳州刘典先胜后挫退守连城闽事大棘江防亦警东南之祸仍未有艾窃以霆军远征何如近剿但将康侍诸逆歼尽先纾　朝廷南顾之忧乃以天下全力肃清西陲剿抚兼施自然就范然欲近剿康侍亦须霆营全部兵力方能摧陷廓清非酌抽十数营所能竣事且恐新旧交接之际将领两不相下彼此去就之际士卒互有违心人数骤分军容顿改也询鲍超来咨之意第以势须兼顾姑作调停实则出关必得二万人方能确有把握臣愚以为与其兼顾而两无足恃何如专顾而必有所成现鲍超以窀穸未安幸蒙　赏假无论出关入闽均必先行回籍合无仰恳　天恩俯念闽疆紧要　敕鲍超假满后仍即兼程由江入闽其全部先由宋国永娄云庆会统赴汀以慰民望鄂省军情稍缓僧格林沁忠勇谋卓越伦关外情形尤所谙悉如可出关督办必奏肤功由豫赴甘取途较捷闽省肃清后傥楚豫捻匪尚炽鲍超亦可就近移师如以回疆所系匪轻非鲍超迅即出关不可应请　敕鲍超全统所部前往俾得尽其所长并恳　俯如所请　下各省宽筹饷项源源接济专委任以责成功臣前以江省军饷万分难支裁撤精捷继果仁右鼓湘等营兵力立形单薄霆营拔后必须另募劲旅以固边防其霆营入江以来欠饷约三十万尚须分月清理俾资行费总之早奏一路荡平之绩即早释一分　宵旰之劳

　　奏设武备学堂折　　　　　
张之洞

奏为鄂省设立武备学堂以教将领之材恭折具陈仰乞　圣鉴事窃照光绪二十一年闰五月二十八日奉　上谕练陆军整海军立学堂皆应及时举办等因钦此又光绪二十二年十一月初二日奉　上谕武备学堂能否于各省会一律添设着妥筹具奏等因钦此亟应钦遵办理臣查自强之策以教育人材为先教战之方以设立学堂为本湖北地据长江上游南北枢纽又将来铁路所发端尤为用武之邦当此时势多艰自宜开设武备学堂以储将材而作士气臣于上年回鄂后即经钦遵　前旨力筹举办一面电致外洋选募洋员教习一面规画筹建堂招考学生等事查近年外洋各国讲求兵事益为精密向来国中学堂所教多系俊秀幼童及各营兵勇文理既昧气质亦粗断难领会精要且资地寒微出身尚远数年之中断不能遽膺文武官职安望其展转倡率广开风气所教学生若仅可充末弁兵勇之选则一堂之经费数年之功力止成就弁勇百余名多设则为数不赀少设则无裨实济大率外洋武备学堂分为三等小学堂教弁目中学堂教武官大学堂教统领学术浅深难易以此为差今中华为救时之计虽不能遽设大学堂而教武官之学堂则不可缓取材精而经费省用功约而收效多今拟专储将领之材专选文武举贡生员及文监生文武候补候选员并以及官绅世家子弟文理明通身体强健者考取入学堂肄业缘上项诸人皆科名仕宧中人将来用　国家引伸会通展转传授上则可任带兵征战之事次亦可充营务募府军械局所之官此辈即或未能有冲锋胜之才然于考核弁兵筹备饷械整饬制造各局察阅台营垒诸事则固优为之矣裨益多而收效速似乎无逾于此尝惟兵事为国之大政古者学校中人无不先习射御与我　朝八旗文员兼习骑射之意相同而司马法一书列入礼家故卿士大夫皆为军官伍两卒旅悉入乡校春秋传云有文事必有武备此先圣身体力行之效经义昭然以至孔门诸贤多能戮力行间执戈国唐宋以后文武分趋殊失古人教士良法美意泰西诸国民皆为兵将皆入学颇于古义有合今拟合文武为一途虽曰因时制宜实则反经复古也查武备学堂功课分讲堂操两事讲堂以明其理操以尽其用讲堂如军械学算学测绘地图学各国战史营垒桥道制造之法营阵攻守转运之要操功课如枪队队马队营垒工程队行军队行军台行军铁路行军电线行军旱雷演试测量演习体操等事皆须次第讲习通晓始有实用经臣于上年电致出使德国大臣许景澄向德国兵部商派都司法勒根汉千总根次二洋员来鄂教习曾与德兵部议定到华后法勒根汉加给副将衔根次加给游击衔令其体制较优以资表率管束并议定归总办道员节制惟学生百余人教习仅止两人不敷讲授据该洋员坚请添募数人以资协理

现经电商两江督臣刘坤一于江南自强军洋员中调拨洋员三人来鄂乃法勒根汉挑选甚严仅留德守备斯忒老一员令入武备学堂随同教习尚短一员允俟随后再行访募其余何福满赛德尔两员派入护军营洋操队教练弁勇其功课章程令洋教习酌议总办道员核议转由臣核定饬办洋教习课程余暇即令其诵读四书披览读史兵以固中学之根柢端毕生之趋向另派华教习经理考选学生百二十名并选派粤津学堂出身久充教习十二员为领班学生按照洋教习讲说课程译成华文华语转述指授诸生入学以后无论何项功名统为学生均须恪遵规矩虚心受教违章者即行屏除除火食操衣均由学堂供给外每月给赡银四两分定月课季课年终大课以考其优劣如果将来学有成效拟请援照直隶江南　奏定学堂年限章程请奖并择委差缺以示破格鼓励兹于湖北省城东偏黄土坡地方购地建造武备学堂该堂未造成之先暂借铁政局及该局附近租赁房屋为栖止之所派委署江汉关道湖北候补道蔡锡勇总办该学堂事宜令该道督同洋教习妥定课程认真激劝并委奏调分省知府钱恂浙江候补府联豫充学堂提调令其考核经费约束学生整饬一切责令该员等与洋教习商酌协助随时维持以期有实效而无流弊查武备学堂岁费甚巨鄂省之力本难办此然当此时艰事急闲暇不易得人材不易成若再一因循蓄艾已晚反复焦思不能不勉力为之现拟暂在盐务杂及银元局赢余项下设法凑拨惟此系　国家经武储材之要政若零星凑补勉强支持亦为非体将来尚须筹定常奏明办理以期经久除咨总理衙门外所有设立武备学堂缘由理合会同湖北巡抚臣谭继洵恭折　奏陈伏乞　皇上圣鉴谨　奏

　　招考武备学堂学生示　　　　　
张之洞

为招考事照得本部堂前督两广曾　奏设水陆师学堂去年权篆两江又　奏设陆军学堂今湖广为长江上游南北枢纽又将来铁路所发端尤为用武之国而土风之雄冠绝诸省当此时势多艰亟宜开设武备学堂以储将材而作士气查近时外洋各国于兵事讲求日精器械既殊营垒亦异地图阵法军装医药无一不穷极精微筹备周密以故军谋战均须因时制宜各究专门断难株守成法惟向来学堂所教多系俊秀幼童及各营兵勇文理既昧气质亦粗断难领会精要且资地寒微出身尚远数年之中断不能遽膺文武官职安望其展转倡率广开风气今鄂省学堂所教者乃储为将领之才专选文武举贡生员及文监生文武候补候选员弁以及官绅世家子弟之有志向学者缘上项诸人皆科名仕宧中人将来用　国家引伸会通展转传授裨益较多收效亦速盖兵事为国之大政古者学校中人无不先习射御与我　朝八旗文员兼习骑射之意相同故卿士大夫皆在行间伍两卒旅悉入乡校从无不知书之材官亦断无不知兵之儒士春秋传云虽有文事必有武备经义昭然唐宋以后文武分趋殊失古人教士良法美意泰西诸国民皆为兵将皆入学颇于古义有合查学堂功课分讲堂操两事讲堂以明其理操以尽其用讲堂功课如军械学算学测量绘图学枪机簧理法枪诸件用法子弹引信药力理法子弹引信各件用法枪队队马队营阵之要营垒桥道制造之法山川险易攻守进退之机故学生非文理已经明通者断不能指授领悟操功课如操枪队操队操马队操营垒工程队操行军队打枪靶打靶操行军台操行军铁路演试测量演习体操等事诸生入学以后讲堂操必须兼习始有资用故学生非既通文理而又身体坚壮者断不能耐此勤劳本部堂现已于武昌省城内购地一区建造武备学堂布置诸生讲舍住房及操打靶处所设学生一百二十名常川住堂特电请出使德国大臣许向德国兵部商聘精通武学之二洋员前来专司教习又选派津粤学堂出身久充教习者数华员为领班学生照以上各种课程禀承洋教习讲说各条译成华文华语展转指授其学堂未经造成之先暂以保安门大街大公馆为学生栖住之所以铁政局为讲授肄习之所合行招考为此出示晓谕凡在鄂文武举贡生员文监生及文武员弁官绅俊秀子弟如有文理通畅而又身体坚壮愿入学堂者迅赴营务处报名候考俟报名者约有成数即行示期派员考试再由本部堂亲自核定并察看其身体志趣听候录取挑选入堂肄业每月给赡银四两火食另由学堂供给月课季课年终大课并按名次高下酌给奖赏惟在堂肄业者不论何等功名统为学生视同一律均须恪遵总办提调总稽查约束教习所定课程认真肄业其有妄言妄为不遵学规者立即屏除如果三年学有成效者本部堂必援照广东江南　奏定学堂章程请奖并择委差缺破格鼓励此举乃为造就人才而设并非有膏火奖赏津贴贫员寒士诸学生有志在励学致用虚心受教者即来应选若意存滥竽仅图膏奖者断断不必投考以免徒于甄别另摘录招考章程五条于后所期人材蔚起共作　国家干城有厚望焉特示

一学生以一百二十名为额凡文武举贡生员及文监生暨文武候补候选员弁以及官绅世家子弟无论本省外省皆准其报名与考惟姓名籍贯功名必须确实若隐冒报虽已收录一经查出仍即斥退

一学生必须有华文根柢则讲堂功课方能领会此次挑取学生其文员文生俊秀子弟必须文理通畅之人其武弁武生亦必文理粗通方堪与选招考之时文员文生俊秀子弟试论一道武弁武生试说帖一道一律报名考试并由本部堂派员严密阅卷其举贡另为一日考试作策问一道不必糊名

一挑取学生除华文外仍须体质坚壮志气朴诚方足与武备之选第一次考试华文照定额倍取如挑一百二十名额取二百四十名挑取以后再行面试并相其坚壮朴诚而素行谨饬者录取入堂其有文字不符身体柔脆气质浮嚣者概行剔去

一学生录取入堂仍照额多取三四十名俟入堂三月以后再甄别一次将不堪造就者剔去不愿学习者亦准其于此三月内请假乃照定额留堂学习除火食另行由堂备给外每月给赡银四两望其成材之切不得不为择取之严

一凡教西学学堂定章最忌陆续增收学生新旧搀杂不能成班致令教者穷于指授现武备学堂既经挑定以后应即截止收录其有留堂学生或因事撤退者亦任令虚额不得陆续收补即使来堂求学者众亦祗能俟下招考新生之日令其报考新生另作新班教授不得中道收补搀入旧班

　　统筹新疆暨各省用兵缓急情形疏　　　　　
骆秉章

窃臣于同治四年正月十九日承准议政王军机大臣字寄同治三年十二月十五日奉　上谕前据曾国藩奏鲍超请假回籍葬亲当经降　旨赏假两个月　谕令假满后即行由川起程出关剿办回匪其旧部兵勇及得力将弁准其酌量带往并着挑募川勇带赴关外兹据沈葆桢奏接准鲍超咨称拟带所部五千三百名另调川兵四千募川省步勇数千酌添马队统计新旧各营月需饷十余万两请饬各省酌拨协饷等语新疆各城变乱势甚猖獗非有内地大支劲兵出关难资剿办鲍超勇过人声威素着必能立功边域迅扫逆氛该提督以塞外用兵必须厚集拟带万余人前往方能制胜自系实在情形惟筹兵必先筹饷庶几士饱马腾所向克捷新疆地处沙漠饷无所出从前用兵皆由各省转运接济此次鲍超所带兵勇月饷计需十余万须合各省之力协济俾免缺乏着官文曾国藩都兴阿骆秉章毛鸿李鸿章吴昌寿恽世临刘蓉阎敬铭沈桂芬郭嵩焘恩麟体察情形每月可以协拨若干均各酌定数目奏明办理即按月如数拨解不得宕延此系紧要兵糈众擎易举该督等总须顾全大局为筹备毋许稍分畛域借口推诿也将此田五百里谕知官文曾国藩都兴阿骆秉章毛鸿李鸿章吴昌寿恽世临刘蓉阎敬铭沈桂芬郭嵩焘并传谕鲍超恩麟钦此同日又奉　上谕沈葆桢奏甘肃福建军情均极吃紧霆营兵不宜分并将鲍超原咨抄录呈览一折所称关外平沙广漠利在用众闽地山重水复利在用奇西陲军务紧急鲍超宜统全部西行方可独当一面第闽事大棘江防亦警若欲肃清康侍各逆亦须霆营全部兵力方能摧陷廓清等语尚属实在情形惟新疆自库尔喀喇乌苏失陷伊犁被围情形万分岌岌都兴阿穆图善雷正绾等分剿宁夏固原之贼正在得手未能遽尔分兵非另拨大支劲旅迅速西行则出关剿贼之说几成虚语闽省余氛已由左宗棠三路援剿鲍超又分兵万余人交娄云庆等统带会剿闽贼兵力不为不厚自可无须再留鲍超全部致增朝廷西顾之忧着曾国藩沈葆桢传知该提督于假期一满即日率领所部宋国永等各军由川起程入甘节节扫荡早日出关相机进剿娄云庆等军俟闽贼殄灭后仍着前赴鲍超军营听候调遣鲍超请拨川省制兵四千名并由川中招募步勇数千名之处着骆秉章即日妥筹办理毋稍迟致滞师行沙漠地方平原旷野非马队车营相辅而行不克有济应如何添设马队及入甘购马之处着鲍超咨商曾国藩斟酌情形实力筹办鲍超一军每月需饷十余万两本日已寄谕官文等各就该省情形酌定协济数目源源拨解等因钦此伏维新疆逆回倡乱自库尔喀喇乌苏失陷伊犁被围势甚岌岌自宜择将出师大张挞伐惟查关外用兵与内地异平沙广漠利在驰驱

道光年间克复新疆四城擒获首逆张格尔之役着绩以吉林索伦马队为最次则招集伊犁等处遣犯用作头敌立功赎罪此辈强悍之徒久戍边庭风土习惯且有生还之望是以临敌思奋奏捷尤速其各省所调征兵疲于远道不过藉壮声威良以南方地暖既不能耐西域严寒且骑射驰驱非其所长奔走绝漠动千里虽有健者尚未临敌而已疲惫川楚产米之区人非谷食不饱关外偶有杂粮人众尚且难继经过沙碛之中往往以牛湩马肉藉充饥渴风土异宜饮食异俗用违其地不能尽其所长此川楚兵勇远征西域甚非所宜也内地用兵祗须筹给饷项兵勇有资随处可以买食即或偶有乏粮之区裹带转输尚易筹办关外则人稀土旷戈壁水草不生寻常行旅往来尚须预备糇粮道光年间新疆南路之役于兰州肃州暨口外节节设立粮台派员转运并由内地多购驼只以备沿途运麦源源供送大营尚闻偶因途中稍有延军中即不免枵腹以待维时甘省无事麦既易采办关外哈密乌鲁木齐亦皆安静尚可转输今则新疆各城屡报失陷抢掠已空而甘肃贼氛地半遭蹂躏盖藏既罄播种失时虽河西甘凉肃三郡尚称完善而欲日供数万军之糗粮转输不绝诚恐难继且关外自哈密而前中途不能梗阻一旦粮运不继非同内地尚可择近就食师悬绝漠进退维艰虽有劲旅不战自困此用兵西域运粮更难于筹饷也且鲍超所部万余人每月各省筹解饷银十余万两若在内地固敷支用既出关外所费不赀无论各省现值严防筹剿项皆非充裕即使勉力凑解道途通塞无定难期随时接济而鲍超行营每月纵有十余万两所有糗粮行装皆须于关内预为购备沿途转运所费甚巨出关后即无处可以采办师无宿饱何以言战欲再增饷力更不及此关外用兵非饷项充足不可也至于酌调川兵四千名随鲍超前赴新疆现在川北上自龙安下至城太皆难松防川东则酉秀彭涪綦南江合皆与黔境毘连寇如毛窜扰几无虚日建昌则西防会理盐源东剿越巂夷匪时劳征缮松潘则各营新复番务未平峨马夷匪时蒙蠢动省标尤以根本为重前抽调制兵一千五百名交鹤龄统带赴甘已属勉为凑集此川兵所以再难抽调也窃更通筹大局以用兵缓急次第而论伪侍逆康逆等以残败之余遁入闽疆凶焰复炽若不大合兵力及早扑灭则浙江江西广东皆虞窜越筹兵筹饷东南民困仍未能苏鲍超之霆字营剿办此匪前在江西既已屡挫逆锋贼中闻风丧胆似不宜遽行抽调正可藉此以靖余逆且发捻大股窜扰鄂豫之间往来飘忽附近各省均须戒严亟宜添调劲旅面面兜围除此腹地之患至若滇南叛服靡常贵州全省糜烂川省介居其间沿边在在设防日久师疲百密倘有一黔境盗数十万迫于饥驱日谋来川掠食设被拦入边界蜀中即不堪设想是川中先将甘境阶州踞寇剪除少纾北顾之力即宜抽调各营由东南分道越剿先将黔界肃清并将西南会理一带布置周密方可进规滇南而无回顾之忧至于新疆各城沦陷固宜早为收复窃维广漠之外非内地之寇可比即或稍稽　天讨所肆扰者仅止回疆不至裹胁愈众蔓延愈广日久寇心自懈且分居各城势已涣散此时西路祗须严扼嘉峪关断其勾结之路回部绝不敢轻窥内地至于北路本有蒙古为之屏藩　期廷加意抚绥沿边藉资保障逆回曷敢侵犯一俟甘肃各路回匪荡平之后即于现在所调各省兵勇内选其精悍加以重饷预备糗粻统师出关节节扫荡其兵勇在甘从征日久于西陲风土渐加习惯自能得力兼之尔时内地余逆概就除声威远播外域震詟而各省元气渐复筹饷较易转输不竭士马饱腾鼓行而前以击其懈蠢兹回众曷能抗拒　天戈所指不异拉朽摧枯新疆立见底定矣此内患既平然后从事西域方可操其胜算也

　　覆陈川省兵力不能会剿黔匪疏　　　　　
骆秉章

窃臣等于同治五年八月二十三日承准军机大臣字寄同治五年八月初八日奉　上谕李瀚章奏汇报援黔胜仗并添勇筹防情形请饬川省会剿一折江外教匪上抵遵义绥阳桐梓正安下抵郿潭龙泉思南安化婺川贼巢甚多与荆竹园股匪处处皆可援应该处与川省毘连必须川东合力会剿方可断绝内江援应着崇实骆秉章即饬令防边之师由秀山酉阳一带建瓴而下将外江各匪实力扫荡与李元度声势联络以期迅殄逆氛毋稍延误等因钦此伏查云南抚臣刘岳昭自上年由川督兵入黔攻克正安绥阳剿抚遵义四乡各寨声威既振乌江南岸何逆巨股贼胆已落适值刘岳昭　简任云南巡抚臣等体察云南情形自督臣劳崇光入省之后驾驭得宜饬令岑毓英剿办雄镇一带股匪屡获胜仗迤东道路现已疏通并筹拨饷项责成马如龙专剿迤西杜逆且劳崇光入省数月以来并未咨催刘岳昭赴滇臣等揣度滇省局势刘岳昭督率楚勇遽赴滇省不惟马如龙等复生疑惧且滇练楚力口粮悬殊不免观望推诿劳崇光转形掣肘而刘岳昭在遵义一带正可与湖南援黔之师上下夹击使贼首尾莫顾黔境可望肃清是以贵州抚臣张亮基奏留刘岳昭与剿办黔匪臣等亦具折陈请暂留刘岳昭与湖南援黔之师会剿先定黔疆然后整旅入滇诚以贵州机不可失乘此扫荡寇则兵威远播刘岳昭虽未入滇而滇省慑于先声不敢遽萌叵测劳崇光亦可因势利导使之就其驱策是暂留刘岳昭在黔于滇事无碍而黔省大有起色嗣刘岳昭奉　旨由黔西大定毕节一带节节扫荡迅速赴滇臣等因虑刘岳昭所部果后各营拔发之后遵郡人心未定顿形空虚何逆大股及附近各匪复萌窥伺则新抚各寨又将沦陷于贼是以札饬道员蹇誾抽调安吉忠字三营前往遵义扼扎兵力已形单薄实苦于无兵可增不能分投肆应现在川省惟湘果九营暨武字十二营为大枝劲旅湘果一军分防叙南现值岑毓英攻剿滇边各匪川省边隘正形吃紧既难抽动而武字各营又因陇东回氛肆窜警报频闻其中间杂勇籍隶川省者居多川北时虞狙窜复因叙永时有滇黔苗教各匪分番迭扰武字各营分扼川北之广元川南之大坝暨泸三处以备往来驰剿此外防兵无多东南一带已觉不敷分布现在刘岳昭既由仁怀黔西转战而前则川省之叙永合江江津等处万难疏防而湖南之师复由下游进攻则川省之秀山酉阳南川綦江等处又形吃重上下二千余里处处皆与黔界毗连节节皆可伺隙奔窜且黔省糜烂殆寇无不垂涎川疆兼以刘岳昭之军拔赴云南湖南援黔之师步步进逼贼势全注于川省现在仁怀县城复失黔西仁怀各股贼匪石逆及张伪元帅郑伪元帅等各纠众数千涉浅渡河屡扑叙永边隘虽经兵团屡次悉力击退旋去旋来防不胜防并据蹇誾报何逆势又猖獗图窥遵郡并有股匪窜近正安渐逼川界桐梓油萝口之贼又复勾结肆扰而江津南川酉阳尚乏兵力防堵时虑贼锋突犯策应不及不免蹂躏腹地若再遽移防兵越境深入兵少既不能制敌倘有挫失转致引盗入境若调集各营专谋荆竹园一路则川省边隘处处空虚我由此进贼由彼入未及直捣贼巢先以自弃险要窃以川省连年以来时有邻氛肆扰面面住筹饷征兵实已筋疲力尽贵州尤属密迩川疆黔寇一日未殄川省一日不能安枕但使力有可图机有可乘臣等何惮而不为无如遵义既恃川军镇压若再由酉秀出疆会剿实无兵力可分臣等固不敢稍分畛域亦不敢自撤藩篱查湖南援黔之师已有二万余名现既屡获胜仗并添勇筹防军声不为不壮川省防兵实属无可抽拨臣等用敢据实缕陈抑臣等更有请者黔省贼氛地民不聊生较之云南附省及迤东一带民尚安业商贾流通者情形不相同即迤西杜逆株守一隅伏而未动督臣劳崇光已派马如龙剿办不至如黔省之四面皆形危急刘岳昭由仁怀黔西大定毕节赴滇必须节节疏通方能前进现尚未出黔境可否请　旨饬令刘岳昭先约会湖南之师上下夹击殄平黔寇再行赴滇实于三省大局皆有裨益臣等愚昧之见是否有当仰恳　圣明俯察施行臣等现饬川东沿边防军扼要截击以遏黔匪窜川之路使贼无隙奔轶湖南援黔之军得以专力攻剿庶可次第扫荡

　　平定教匪总论三省边防备览　　　　　
严如熤

贼匪滋事之始赤子弄兵潢池耳得贤良司牧胆过人者抚而辑之若龚遂之治渤海张纲之定广陵虞诩之平朝歌可无大烦师徒也迄事变既成党与已众巢穴寖多多用师固艰于转输少用师则莫制鸱张则乱之初生一循吏抚之而有余乱之既成数名将制之而不足讵不信哉熤闻良医之治病也先之望闻问切审其病源察其病势防其余病之传症视洞重垣既已锱铢不差然后主方或因旧法而变通之或因己意而斟酌之妙选良药炮制如法剂甫投而病势霍然矣贤将帅之戡乱也犹良医然则贼匪之乱源与现在贼势暨事后必防之余祸自当一一详究而审筹之白莲教者汉末张鲁之遗也鲁父子居汉中以妖术惑众其长曰祭酒从之者人出米五斗时称米贼自汉以来历代皆有其患近闻教中亦有祖师名色从教者先送供给米若干入教之后教中所获赀物悉以均分而小小邪术足以眩人故愚者多为所惑然其教以奉释念经持斋戒杀为名则所聚之徒多脆弱不堪战川省之嘓匪其源不同川中膏沃易以存活各省无业之民麋聚其间好要结朋党其头目必材技过人众乃共推之凡数十人结大伙先约遇难不许散帮遇追捕急公议散去始敢各自逃生如未议而一二人先散者众共追戮之其党极为坚固既结伙之后择长林深谷人迹不到之处操习拳棒刀铳各艺故其艺颇精往时慑伏国威不过伏匿边邑僻路撄取过客财货自达州倡乱各匪潜相附从近闻教匪亦逸至蜀中则匪中添生力徒卒而总以教匪名矣教匪愚而诈嘓匪悍而狂教恃诪张之小术嘓恃掠之小勇原其初意俱不过为钱财货物起见非若有卢循黄巢枭雄之资觊觎非常此致乱之源可博采而知者也教匪私相传授通都大邑恒惧发觉间有流寓彼间之人私学其教而归者终无敢公然演习惟汉一带郧复冈迭嶂山地尚多未垦穷民往往流徙其间开箐耕种此辈轻弃其乡本非良善而又有奸徒潜煽而勾引之已非一日故信从者亦实繁有徒窃尝综其全势论之辟之恶兽蜀之巴达夔巫南阻岷江巫山之险北凭羊圈行溪望星接连秦之青石柏杨毛坝各关悬崖峭壁鸟道羊肠古称蜀道难此数郡为尤甚贼匪夙匿其间为精锐团聚之所则兽之头也楚之郧归施宜西北界秦东南界蜀施南向系土官世业雍正间始改土归流郧阳为楚豫秦三省之枢纽长山大谷千里明刘千斤邓胡子屡据为乱至原杰割竹山而置竹溪割郧阳而置郧西析秦之商州而置商南山阳析豫之唐县南阳汝州而置桐柏南召伊阳地当要害后乃专设郧抚镇压之其施郧之间则归州宜昌有巴渝之余风郧襄之中则武当荆山据山岳之重阻襄阳南来则通安陆宜昌东过则逼荆门地广而径多处处可以糜烂则兽之腹也

秦之汉中西通阳北连大散兴安一府多为郧阳分地中有石锉金竹化龙各山暨坪埠峪观音沟七里关各要阨皆怪石嵯岈谷深山阻号称天险而米贼之教实始于此其地大小龙溪凡张氏遗迹土人犹艳称之则兽之脊背也豫之浙川有荆子关陵峦遥接武关内是而南下邓州则熊耳山旗杆岭山势亦复巍峻再南过唐县之铜山至桐柏县信阳州则桐柏山大复山穹窿山与武胜各扼古称义阳三关者实雄峙其间虽不似楚蜀各边之崄巇而中原之地此带实为奥区则兽之尾也通计由巴达至信阳西南襄遶东北达之东南路近三十里南北纵广亦不下千余里楚攻急则溃入秦豫秦攻急则溃入蜀豫蜀攻急则溃入秦楚豫攻急则溃入楚秦将据险守要而地大路繁随处可以偷越将稽察奸细则均系百姓分辨甚难徒为行旅之害昔杨武陵计驱贼入川委蜀为壑四面聚而歼旃及蜀不支贼势盛而楚随以倾孙雁门拒流贼于关外贼覆全豫豫覆而旋叩秦关秦亦不支皆失策也论者谓贼匿四省边隅深山密箐之中攻剿难进搜捕不及致一时难于扑灭不知贼在深山密箐固难于攻击亦易于坐困设长策以守之用奇兵以袭之终为罝中之兔傥纵之入平原旷野无论有旧从教匪者为之内应而承平日久民不知兵风声鹤唳望尘惊溃地方无赖之徒乘机因以虏掠其害不可胜言矣此贼势之不可不知也至经贼匪残破各地方虽大兵恢复而当时权行招纳则中怀反侧者当自不少所有流亡之众转徙归里零星四住未能气完势重沿边各邑大者跨山连岭幅数百里小亦不下数十百里州县设兵额数名数十名形势单弱讵能为巡逻而北省召募乡勇半为收罗地方无赖起见尤难资其实用则新复各州县城郭固自依然将何恃而不恐耶贼匪虽无远亦有小小诈智心计取道未破州县必遭拦截而从既残各地经由可以遄行无阻至既残各地重被匪害则附近未破之州县必大为惊扰探其人民逃散村落空虚者乘间焚是贼借山谷为巢穴被害各地为旅舍而因以蚕食各郡邑也窃计新复各州县必实有以固其圉绝贼匪重扰之迹者而后可逼贼入巢用鵰剿以清余孽他如被害各村落庐舍荡然难民无资以生抚绥稍不得宜其不能自存者或更潜相附托亦情事所容有此亦知医者之宜兼防余症也熤未亲至行间并未见滋事以来各文报则局外议论讵能得其要领而鄙见所窥有如此者至于攻剿之方安辑之术或四省而求一举荡平之策或于全楚而为保疆自固之谋尚当力竭思虑分路筹划备大智迩言之察焉

　　陈河南捻匪情形疏　　　　　
胡林翼

窃自苏常失陷大局瓦解东南财富之区仓储根本所系督臣抚臣驻守之地不能为一日之守凡有血气莫不忧伤我　皇上简命督臣曾国藩视师江表人望所归军威自振倘能假以便宜期以岁月厚集兵饷当可成功惟是曾国藩仅止勇丁万余人近年江南江北皖南皖北之贼数不下数十万人金陵之兵数七万一旦溃决前车可鉴曾国藩渡江须兵四路一出广信顾浙江一出祁门趋徽州一循江岸出池州每路须一二万人乃能战守兼资又须另备一路留镇祁门等处作后防而通饷道皖北顿少一万余人兵势已弱且贼计贼势定于七月西趋既已破吴即将犯楚应请　皇上谕饬两江督臣曾国藩并江西湖南各抚臣通力合作共筹兵饷若专意指调湖北之兵则吴已失而楚必随之武汉为上游之形势荆襄为南北之枢纽必保楚乃能谋吴此固不易之局也尤可忧者颍州亳州蒙城一带捻匪本年三月十三日出巢掳掠河南之祥符陈留县兰仪尉氏洧川新郑密县禹州淮府商水襄城临颍项城鹿邑柘城睢州汝阳正阳上蔡西平遂平确山汝州鲁山宝丰南召裕州莱县舞阳三十州县焚掠村庄不取城池至闰三月杪饱载而归所过之处无一兵一卒与贼接战任其纵横不知去向胜保奏报搪塞之词欺谩之状可覆按也夫　国以民为元气民以财为元气民财既空　国计自损河南之生聚不完贼将转顾而焚掠他省计近二年来每年春仲秋季两次出巢大掠河南本年秋冬将及湖北之襄阳汉阳德安等府又必扰入陕西山东山西等省再一二年浸浸而及于附畿州县矣腹心之患此为最大臣闻贼骑近万往来飘忽不仅袁甲三淮南之军不能回顾北路即胜保关保傅振邦等北路之兵当之靡断难破灭此贼应请　皇上特简知兵重臣于直隶山东地驻扎简练马兵万人步兵一二万人不为近防而布远势不期速效而勤远谋必期于一二年间将颍亳一带贼巢一律荡平然后江淮之后路无虞而中原之本实先固臣非仅为襄阳汉阳等府作自保之计为忧危之词也臣极知所言为越分特以臣今日言之已无救于河南臣再默而不言则五省均将受害使臣言而不中则固北路五省之福也

　　奏为生擒逆首并剿灭发逆巨股疏　　　　　
骆秉章

伏查伪翼王石达开在粤逆起事首恶中最为狡悍善战其蓄谋窥蜀匪伊朝夕自上年正月间由湖北利川突入川境即欲径渡大江肆其纷扰经臣调兵节节扼剿该逆沿江上下迄不得逞乃自长宁败走永綦江遁入黔境复由叙南来犯屯于横江双龙棒印等绵数百里锐意渡金沙江以图侵轶腹地经臣分拨诸军面面兜剿挫其凶锋该逆两次犯蜀皆为重兵堵截不能展其驰骋旋退入滇境而谲谋未息以中旗赖裕新一股先自宁远冒险内窜以伪宰辅李辐猷一股仍由黔境下趋以图牵缀大兵而自率大队由滇之米粮坝踵境渡金江臣抚湘十年屡因石逆用兵稔其不惮险远最善伺隙乘虚此次中旗败匪足不停趾昼夜狂奔预料石逆在后必谓我军皆已跟追中旗一股不暇回顾乘势急进使我骤不及防臣揣度既审自当以严扼险要毋使阑入查大渡河为西南巨堑发源天全土司境内流经鱼通之瓦斯沟与泸水汇流冷边沈边至清溪以下复入夷地不惟自越巂冤宁大小两路必经之安庆坝以至万工汛沿岸二百余里渡口十三处皆应严防而上游之泸定桥以至化林坪下之湾东皆可越松林小河由此径渡以旁入天全石逆凶狡多谋一处疏漏即不足以制其死命臣当即一面飞饬署雅州府知府蔡步钟就近选募熟悉地利劲勇并调阜和营及木口松林汉土各兵一面由温郫抽调重庆镇唐友耕一军先行驰防安庆坝以至万工汛大小两路渡口札饬松林地土千户王应兵督带头目土兵以扼松林小河防其旁窜化林坪泸定桥一带仍虑土司兵单复调云南提督胡中和所部湘果左军分布化林坪以至瓦斯沟以为声援并檄护阜和协谢国泰督本标兵驰赴磨西面猛虎岗以防窜打箭炉之路比时中旗残匪远遁陕境臣急调总兵萧庆高何胜必湘果中右两军兼程驰赴雅都荣经以为后劲而防奔逸并饬札邛部土司岭承恩带领夷兵将越巂大路各隘扎断逼贼使入夷地小径即从后包抄以绝回窜酌赏岭承恩王应元土夷各兵银物以昭激劝而资得力面面张罗层层设守乃三月二十五日唐友耕蔡步钟等驰至河边布置甫定而石逆果拥众三四万人绕越冕宁知越巂大路有汉夷各兵扼截遂由小路径奔土千户王应元所辖之紫打地是夜松林小河及大渡河水陡涨数丈势难徒涉贼众搭盖蔑棚屯聚一面赶造船筏三十日申刻贼千余人至河边窥渡被我兵施放枪轰毙数十人贼遂退连日隔河游弈意在疲我兵力

四月初四日贼出队四五千拥至河边拖有木船竹筏数十只每只皆有悍贼数十人用挡牌护身拚命抢渡棚内众贼皆出助势隔岸呼噪声震山谷我军排列河岸屹立不动以枪连环轰击立毙执旗红衣贼目数名并将贼筏火药引燃同时炸裂贼众纷纷落水间有数筏飘至下游亦被我兵沿流击沈抢渡之贼无一生还隔岸之贼遂皆慑退是夜亥刻逆匪数百人执持火把沿河探路复被我兵隔岸轰毙者不少贼知大河难渡遂锐意图扑松林小河以冀由泸定桥直趋天全迭经土千户王应元扼河力战前后共毙贼数千人宁远营都司庆吉委员王樽等及土司岭承恩复带夷兵于初七日由后路抄至新场一带节节攻逼十二日乘夜取马鞍山贼营逆匪猝不及防夷兵从上压下杀毙贼匪数百名遂将马鞍山占踞绝贼粮道逐日鵰剿狙击毙贼无算十三日逆匪数百人在下子窥探经蔡步钟派拨弁兵与土游击包良润由苏村过河杀毙百余名余匪四散我兵收队过河从此逆势日蹙粮以渐竭石逆乃以箭缚书隔河射投千户王应元之以利欲使让路王应元誓以死拒该逆复以利诱土司岭承恩欲使缓攻而岭承恩攻之益急石逆自知陷入绝地愤极思逞于十七日三更时尽斩向导二百余人祭旗倾巢而出分股一扑大河一扑松林小河皆被唐友耕蔡步钟及王应元隔岸枪轰击兼以水势湍急登筏者悉皆沈溺对岸之贼亦纷纷倒地该逆智穷力竭困伏贼巢杀马而食继以桑叶充饥咀嚼殆尽二十三日辰刻瞥见贼二百余人径至河岸自弃器械口称投诚唐友耕蔡步钟察其形迹可疑督令开放枪石逆亲拥大众由水陆分扑船筏二十余只被水飘没五只其余悉被击沈对岸之贼攀援崖磴鱼贯猱升我军用火弹火箭抛射并以枪轰击维时都司谢国泰已至松林地遂与千总陈太平土千户王应元督率土兵渡过松林小河越巂营参将杨应刚都司庆吉委员王樽颜汝霖姜由范把总史国桢练目雷显发等亦同土司岭承恩从马鞍山压下两路齐进直扑紫打地将贼巢一律焚毁毙贼数千名山径险仄逃窜之贼自相拥挤汉夷兵练两面夹击枪炮如雨夷兵复登山巅用木石滚击贼众坠严落水浮尸蔽流而下者以万余计石逆仅率余党七八千人奔至老鸦漩复为夷兵所阻辎重尽失进退无路其妻妾五人抱持幼子二人携手投河其曾受伪职老贼自溺者亦复不少臣前以石逆或传其死倘能设法生擒辨认真确俾就显戮庶可以释疑当经杨应刚等以该逆无路逃生于洗马姑竖立投诚免死大旗石逆果携其一子及伪宰辅曾仕和伪中丞黄再忠伪恩丞相韦普成等并余党至洗马姑乞降杨应刚岭承恩等于二十七日将石达开等五人留在营讯明新被裹胁及老弱者发给路票遣散四千余人尚有二千余名半系该逆五标杆贼临阵用以冲锋遂派文武弁兵及土司岭承恩之弟岭承高押至大树堡复经唐友耕派都司唐大有等带队过河约会副将张福胜都司庆吉等四面驻扎弹压于五月初一日先将石达开父子及曾仕和黄再忠韦普成押令过河唐友耕派游击龚定国带队并蔡步钟所派之知县阮恩涛等护解起程来省

臣前于四月二十八日得报后虑其余党歼除不尽将贻后患札饬藩司刘蓉驰赴大渡河会同唐友耕等委办善后事宜乃石达开等于初三日起解蔡步钟等即密派各营于初四日过河是夜以火箭为号会合夷兵将伪官二百余名悍贼二千余名同时围杀其偶有逸出者亦被夷兵沿途截杀惟遣散老病者数百人此股巨匪实已剿洗净尽石达开父子及曾仕和黄再忠韦普成五犯于初十日押解到省臣以石达开自宝庆败窜粤西后传闻异词前曾奉　旨饬查臣亦不敢确指该逆是否尚在贼中而察其行兵诡计实与前次窜扰江西湖南湖北无异仰赖　天威现既俘获到省自应审办确凿先令自泸姑贼营逃出曾经认识石达开者辨认的确臣会同成都将军臣崇实督饬在省司道亲提该犯鞫讯石达开自供与洪秀全等自广西金田村起事即封伪王及窜扰各省情形历历如绘皆臣所素悉语皆符合且其枭桀之气见诸眉宇绝非寻常贼目等伦实为石达开正身无疑本应槛送　京师以彰　国宪惟因道途遥远著名巨憝未便久稽显戮谨援陈玉成之例当即恭请　王命将石达开极刑处死伪宰辅曾仕和黄再忠韦普成据供从贼多年受有伪职亦皆押赴市曹凌迟处死其子石定忠现年五岁例应监禁俟及岁时照例办理并将石达开原供抄录恭呈　御览伏惟石达开与洪秀全等首倡逆谋自粤西扰犯湖南湖北江西安徽窜踞金陵其间攻下名城戕害大吏不可胜计迨贼中惮其狡悍欲相屠害乃复拥众自雄由金陵屡犯安徽江西绕窜浙江福建广东边境众至数十万围攻湖南宝庆府城经大兵合剿败遁广西党羽逃散跧伏山中蹶而复起突由两湖直趋川境贼众复至十余万乃败入黔滇仍敢由宁远绕道内窜其注意川疆志在必逞臣度其狡谋处处随方布置不使少留空隙仰托　皇太后　皇上威福将弁兵勇暨土夷各兵用命逼使该逆陷入绝地粮尽术穷不惟全股剿灭无遗且将十余年著名逆首生缚到省明正典刑应即传首被害较重各省以彰　天讨而快人心惟李福猷一股前由黔境下窜臣已飞调臬司刘岳昭由叙南驰赴江津以备截剿乃此股贼匪由黔省遵义窜至绥阳正安地界适值劳崇光由川省彭水取道入黔行抵黔境之贾家寨突与贼遇田兴恕奉　旨来川带有勇丁二千名行抵绥阳闻劳崇光在贾家寨与贼相持即星驰往援将贼击退由正安败遁婺川臣已知照田兴恕约会刘岳昭两面合剿至黔省苗教各匪尤难数计在在皆与川界毗连而滇省回众情既叵测且土匪此聚彼散飘忽靡常南自滇粤各匪蹂躏以来遍地疮痍臣万不敢因石逆巨股殄灭稍涉大意虽于饷项万分支绌之际仍须分布兵勇以防滇黔各匪现已移调胡中和仍驻叙南并俟唐友耕所部凯旋即令驰赴江津綦江以固边隅俾川南各属之民藉资休息以仰副　朝廷眷顾西南黎元之至意

　　论川楚教匪事宜疏嘉庆四年　　　　　
御史梁上国

臣新奉　诏书命廷臣各抒所见陈奏用人行政诸事宜窃惟今日之要务首在平贼平贼而后万象作新六宇和乐仁心仁政可实布于天下矣臣三四年来每闻楚蜀寇扰中心如焚因研访情形渐有刍荛之见虽自知愚陋而不敢不抒陈于　圣主之前谨条列其事如左

一曰正罪名以申国法查律载牧民之官激变良民因而失陷城池者斩而失察邪教煽惑聚众酿成不法者罪止革职故川楚贼匪地方官以皆邪教为言夫邪教固诚有之然初起于湖北蔓延于四川而出入奔突于河南陕西之境其中不皆邪教也如必指为刘之协之徒党则么么刘之协有何计术而能煽惑如许之多哉可知此数省贼匪皆地方官所激变之民人而以邪教入奏以避重就轻掩其激变殃民之罪耳臣推原事始由乾隆六十年湖南之苗盖地方官于苗民平时不能抚绥驾驭逼勒供应科派夫役种种凌虐而内地奸民之侵夺苗地者苗民控诉官复不为申理是以因而滋事当时统师进讨者宿兵两年两广云贵四川等省俱有征调而湖北最近差徭尤多俱系以军兴法从事而不肖官吏更从而奉一派十渔利侵肥其时又逢严禁小钱滇黔川楚无赖之徒向以私铸私贩为生者一时罢业固已狡而思逞又适值襄樊一带有查拏邪教之案有司奉行不善挨户搜查奸胥蠹役乘势攫取财赂不遂所欲即诬以邪教治罪于是正犯之刘之协等转得脱逃而乘机鼓煽纷然并起与官为雠　朝廷以正当用人之际将失事各官暂且容俟事竣查办而各官仍安居本任且有因收复一二城邑擒捕一二贼犯转邀优赏者贼徒有所借口而胁从者之附贼遂愈多矣夫医之治病也当先究其致病之由然后用药有准臣愚以为湖北四川等省其起衅酿祸之官吏必须查出确核其罪分别惩治之然后明告天下以贪残之吏既已为民行法而彼大逆不道之贼敢于光天化日之下焚掠城邑毒害善良实为覆载所不容神人所共愤责成将卒克日扫除则　国法申而人心服士气壮而贼势孤阱兽釜鱼无难殄灭矣

二曰广谋议以筹胜算孔子之论行军曰好谋而成夫好谋则不徒兵力而已查贼匪势虽猖獗然乌合之众狼奔豕突非有才能智术也观其所破城邑专务焚烧抢掠并不能为持久居守计可知矣我　国家多士济济合力策而用之蠢兹小丑原不难克期剿灭然外之督抚将帅惟以兵力单薄为辞而于审形势察机宜出奇计设间伏之类多置而不议夫必待兵力之厚声势之大乃足陷阵而破围设遇贼众我寡时即未免各怀观望虽曰左次一尢咎究已坐失机宜故贼来而疏于防御致其鸱张贼去则缓于穷追任其兔脱月延一月驯至于今夫自贼匪滋事以来调发本省及各省协剿之兵合之雇募乡勇计亦不下数十万人然兵力合之则见多分之则见少今以地数十里之远山林险阻道路纷歧在在需兵分布要隘以守则不能为剿以追则无以为援若何而可窃料贼匪之众激于忿怨官吏者十之二困于衣食冻馁者十之三出于掳逼驱胁者十之四其甘心为匪者度不过十之一耳初起之时激忿怨者以戕杀官吏兵役泄忿报雠为快意困衣食者以抢掠银粮衣物恣如所欲为得计故其气甚锐势若难当今从之奔突数年靡有宁居忿怨之心久而渐释而此三年中所蹂躏地方经其一至再至居民已咸知警备物产亦半就荒残即抢掠岂能遂其大欲而驱胁之众久亦思归特室家田业之已空不得已且随之奔走以苟延性命耳而彼甘心为贼号为逆首者既抢掠之所得无多又日须养给此随行之众势亦必力疲而不赡气索而不振为今之计机会正自可乘夫山林深阻利用伏人众新附利用间或因其疲乏而遮击之或因其怨思而解散之或批亢捣虚而蹴之或坚壁清野而困之或诱其前或牵其后或断其中兵法多端随机应变善谋者必有以握其胜算矣臣愚以为宜　　诏在廷大小臣工将平贼方各抒所见详细条列三品以上密封以　　闻四品以下赴通政司投进如果有可用然后付统兵大帅揣量事势施行则智者竭谋必有出奇制胜之良策而各将弁承　　庙算亦不畏葸以迁延矣

三曰设统帅以一兵权贼匪既出没川楚秦豫之境则此四省固应分头防御尤当合力夹攻今　朝廷以剿贼之事责之四省督抚及将军提督等使各带大兵分据要道原令其视贼所向来则迎击去则尾追无分此疆彼界也惟是领兵之人既各有分地即各顾一方恒情所在但求己境无虞罔恤以邻为壑即如四川总督勒保与数省之督抚将帅分属等夷虽有总统之虚名而其威望不足以慑之欲其俯首指纵呼应灵便亦良难矣夫贼之往来奔窜剽忽无常军之掩击袭追奇正不测事会所乘间不容发稍一迟回顾即误机宜必能使号令所及实时顺应如臂指运掉之灵而后可臣曾供职　国史馆恭读王公大臣诸传仰见　国初平定诸省并　　命亲王贝勒为经略为大将军近年平定西域及金川则有一等公兆惠阿桂等威望之重足以镇压诸将之心故用命成功着有明效今贼匪蔓延非负固一隅之比也窃计贼之出没利山林而不利平地故河南之受患轻而四川之受患最剧蜀境东北跬步皆山林深箐密鸟道四通伏则可以负隅出则可以剽掠且自明季流寇屠戮以后并无土箸之民所有居民皆从五方而至恳荒侨籍其心固易于动摇又川省向有嘓噜一种十百为以焚抢为事其势更易于附合故贼之大势尽趋于蜀而其东出则湖北之郧阳宜昌施南当其冲北出则陕西之汉中兴安商州当其冲臣愚以为　朝廷宜选王公大臣素有威望众所信者一人为统帅驻四川之顺庆当东北适中之地调度控扼一切假以便宜然后分命诸将各委以一路攻剿之责如四川则保宁为一路夔州为一路达州为一路而并于东南预防其由西阳以窜入贵州西北预防其由龙安以窜入甘肃湖北则郧阳为一路宜昌为一路施南为一路陕西则汉中为一路兴安为一路商州为一路各以该省之将军提督副都统总兵为大将专办其所管一路之贼而各总督仍带兵往来以为犄角应援诸将于贼中情形侦探必真使迎击尾追者不误于所向统帅于行间功罪论奏必实使饰委卸者莫逃于明刑如此则声势联络号令统一必无观望牵掣之虞矣至于巡抚本有抚绥地方之责应令其一意措置难民且此数省贼扰之处仅在边隅而无事之区尤当加意整理四川旧无巡抚亦宜一体暂添均责以察吏安民之政使事皆修举不以用兵之故稍致废弛丛挫是尤慎固根本之道也

四曰添士卒以壮军威剿捕贼匪三年而未蒇功说者皆谓兵少之故所以贼负固而不能攻围贼奔窜而不能追击则添兵诚为要务伏思　国家设兵各有定额每省不过数万人要在平时将佐训练有方作其气力一其心志使之畏　国法甚于畏强敌故战则无退怯行则无淫掠节制如山岳之重运掉如臂指之灵特承平日久将卒皆习于骄惰视操练为具文视钱粮为固有甚而军吏隐占兵丁买间均所不免一遇有事本省之兵不足备本省之用不得不调借邻疆与雇募乡勇夫调兵他省无论其沿途供应重为民累也即此项所调之兵远从他省跋涉或数千里及抵军营已力疲而气馁兼以地道不熟平险异宜用违所长未必尽能得力且以远省之兵久从征役未有还期疾病死亡相视惨沮于是思归之心胜而敢勇之气消又所调之处一而再再而三各省额设之兵既经屡调则所存以资守备者无多虽地方幸皆宁谧然营伍空虚奸民之窥衅亦可虑矣雇募乡勇无论其浮开名数冒销钱粮也即此项本属乡民但可资其力以使之捍卫乡里而不足驱之以从征平日未尝训练技艺既非素娴纪律亦非熟讲忽聚忽散不可骤绳以法而所得些少粮口又无足以系其心其或假公以报其私忿或要索而诬及善良是乡勇亦可暂时一用不为长策矣敬惟　　圣主意在灭贼安民重费定所不惜则救时之计设兵不厌其多应将各处所募乡勇名数　　下统帅分饬有司将弁悉心考核其情愿随征堪以备战者即予以名粮配以器械编为额兵有功以各标营一体赏拔其未习技艺不谙行阵者亦另编之为新兵拨与各标营操练学习替换填补之用其不愿随征战与编新兵者则令其原籍之里甲长亲属保领使归其乡夫此所雇之乡勇既已编作额兵则所调各省之兵可尽数撤回原营归伍不惟可省道途征调之烦而无事之区亦皆表里壮实不虞他故且新编之兵俱系本省之人山川险要皆所惯习较之客兵必得力至新兵之隶标营学习者仍令各巡抚稽查其将弁之勤惰而不使其虚应故事有训练之名而无训练之实则新兵亦皆足备实用而不患其不精事平之后统核兵数虽比旧额所增实多然此数省之边隅皆地界番苗山林深阻多设重兵以资防守亦不失为未雨绸缪之计即或恐其糜费欲为裁汰而宽以数年令物故老病退休者缺而勿补是目下虽有添兵之费亦渐可复经制之常非若乡勇之出于雇募者游食已惯一旦罢而不用将有能聚而不能散之忧也

五曰杜冒滥以收实用　国家所以鼓励人材则有爵禄可以奔走人力则有金钱爵禄得其宜则各奋功能而官称职金钱用之当则争出死力而民忘劳伏见军兴以来　朝廷不吝爵赏凡军营所奏劳绩之员立予升擢三年中从微员而跻方面者不可枚举又凡所请军需动数百万皆立发内帑已用至八千余万之多所以励人材而纾民力者至优极渥而未即成功者何也其中必有冒滥者也近伏见邸抄如湖北参员胡齐仑以查拏邪教不二年由知府洊至安郧襄道加按察使衔而居心狡诈虚侵欺声名狼籍现在败露又见邸抄德楞泰所带一路之兵据奏每月需银五万余两已与应销例案不符而经手承办粮台之知州覃光典所则称此一路每月之费需银九万余两以此观之冒滥不少夫使功而可冒是以军营为仕宧之快捷方式也使用而可滥是以　国帑为司官之利薮也臣愚以为嗣后军营出力人员如武职身在行间摧锋破阵杀贼擒渠自当循照向例即于军营所出各缺递行升补其文职如地方州县佐杂等官于贼匪至境时能督率民兵退贼保境者即优以应升之衔赏翎顶而不必遽升实缺此项文员能于贼至之时率民以捍卫必其平日尚能固结其民之心故不至相率奔溃若遽升实缺则该员即当移赴新任而此缺骤易生手官民不相联属恐生意外之虞且贼去之后一切抚绥完缮尤资得力之人应俟事竣日合计功状详加确核送部引　　见乃予升迁庶可杜营竞幸进之门而地方亦收得人之效矣至若军需项繁多而最易浮冒者莫过乡勇一项今议以乡勇编作额兵则存亡病革各营各伍有籍可稽无从冒报惟闻道路之言统兵大将所用厨役一名有月给工食至五十两者粮台大吏日相燕会穷极珍馐有以多金雇觅优童侑酒者而备弁兵卒应行赏之项或反靳延而至阅月踰时又何以服其心而责其用命宜　　下统帅以时密查严办使将有投醪之美士怀挟纩之恩复何患贼之不灭哉

</div>
    <div class="pagination">
<a href="皇朝经世文统编_page197.html">上一页</a><span>...</span><a href="皇朝经世文统编_page193.html">193</a><a href="皇朝经世文统编_page194.html">194</a><a href="皇朝经世文统编_page195.html">195</a><a href="皇朝经世文统编_page196.html">196</a><a href="皇朝经世文统编_page197.html">197</a><span class="current-page">198</span><a href="皇朝经世文统编_page199.html">199</a><a href="皇朝经世文统编_page200.html">200</a><a href="皇朝经世文统编_page201.html">201</a><a href="皇朝经世文统编_page202.html">202</a><a href="皇朝经世文统编_page203.html">203</a><span>...</span><a href="皇朝经世文统编_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
