<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 131 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 131 页/共 287 页</h1>
    <div class="content">
一交战力屈情愿投降不敢接战即谓之降非竟以身归敌也或让城池台者将帅及守土官可以自主若将土地人民全归与敌则必请命国君不得擅许昔罗马国将军与敌定款归地于敌国会耻之即请二人付敌追废原约复兴战取回旧地

一交战时两国民人不许往来若两国先经约定非攻战地方仍许民商互相往来者必须特赐牌票酌量施行其牌票必由国君及全权大臣发给方为凭信

一敌货被掳仍准用银赎回其有已立赎契尚未交价船货中途失事者赎借仍归交纳

　　　兵事第三                   
一两国交战附近之国两无所助者为之局外有自主之国自立于局外者有半主臣服之国两国约定准其局外者但既居局外则无论借兵借粮断不可行即是非曲直亦可置之不论其通商航海无关兵事者亦须先有成约方可酌行仍须格外谨慎以免连累

一局外之国有与用兵之国先立盟约遇有征战协助兵粮若干者临时仍得照数协济盖立约在前不可失信且不知今日之战于局外无妨也惟不得于定数之外更加资助又有先时立约许战时兵船停泊其海口者届期亦可准行惟不得招兵买船致生疑议

一交战之国不得于局外地方招兵买粮修船制器及办理一切军旅之事亦不许兵船停泊海口妄行妄许者皆为干犯公法

一交战之国经过局外地方必须先期假道或许或否听局外斟酌战者不得怀怨但不得偏许一国致生仇或有时地不同此国可以假道而彼国不可者果系实情战者不得藉为口实

一战时追捕敌兵敌货不得擅入局外之境违者即为干犯公法所得之物概行交还总之军旅之时无论巨细皆不得行于局外盖恐仓卒之中误有伤损既乖信约又启兵端也

一战者经过局外境内当尽力保护或敌人违法捕掳人财即由局外之国讨取交还不得推诿

一兵船遭风搁浅至局外海口停泊修船买粮及发卖所得敌货皆可准行但不得偏准一国若此国先有盟约而彼国无约者亦可专许一国

一交战之国有在局外招兵买船买粮制器者准所在官司查取入公本国民人擅听招募从严治罪盖战者皆有不平之事局外与两敌均属和好而无故准人招兵杀敌是妄杀平人也故公法禁之特严

一局外之国有于海上装运局中货物者准敌国掳取其货惟船只仍归原主若局外之货先时附载敌船者不得妄取公法如此亦有以船为别者在敌船即为敌货在局外之船即属局外以平时立约为准

一交战时局外之国与战者仍可通商惟所运之货有为军中所必需者战者即可查取仍将价值息银路费照数偿还如装载兵丁及代寄信函则为干犯公法船货一并入公又有先时立约不准运货至敌国者则无论何物皆不得违法擅运

一局外之国原与战者通和驻有使臣在其国都者遣使通信仍可照常盖两国失和局外之友谊自在故得凭公法以通好两国不能异议也

一局外之国于战者属国仍可通商其平时立约不许者仍不得行

一交战之国业已围城封港西洋交战必先用兵把守敌国海口断其出入谓之封港局外之国断不准运货至彼贸易违者将货入公其海船运货在先或未闻封港之信或遭风入港停避者不在此例

一交战时局外商船往来海面战者皆可登船稽查照验牌票有不服稽查恃强争拒者将船货一并入公

一局外之货寄载战者船内被敌掳取船主不认赔偿亦不得借口局外向敌国讨取

一局外商船有借战者兵船保护者敌国皆可掳取入公此例始于丹国一千八百零四年丹英交战丹国立法局外之船不得藉敌船保护美国商船适借英船保护丹国掳取入公美国不服各国公师评议以此例先未通行不为公法断丹国赔还前货此后局外不得借敌船保护定为公法

　　　和约                         
一自主之国凡议战议和其权皆操于国君而筹备粮饷则全在国会及议政大臣必上下会议方可举行

一国君与邻国立约无论君主民主及合众之国遇有割地让城等事必国会士民公许方可施行倘国会不愿虽已立约仍作废纸往时法国君主被擒与日耳曼立约分让国土国会不愿其事竟寝

一两国和好立约则以前仇怨一概捐除所有战时受害受屈一切交角之事皆不得理论惟民间钱债词讼交涉两国者仍照常清理

一两国议和既无让地之约所有占据民间房产皆应退还各归原主其被掳货物过一昼夜即不得讨还其在海上者非法院断明入公之物无论久暂皆可讨还守货之人酌量酬谢

一和约以画押之日为定以后即不得再有争论境内民人亦须宣示一体遵守其未经宣示以前兵民或有战争不为犯法或掳有财物即查明交还

一和约议明交还原物自当遵行若物已毁坏一时不能复原如城池台房屋等项许其随后修理赔偿不为失信若本未毁坏而本国私自拆毁索令敌国赔[偿] (赏)及敌国于未经交还以前乘机拆毁台焚掠地方皆为失信干犯公法

一和约所载如有违犯即为背约受害之国责其遵守或将本条废弃亦不遵行或竟弃全约绝其和好均不为过

一和约所载之事小有差参及误有违犯当遣使自行解说或请友邦评议不可轻弃前好

　　论交涉　　　　　
李东沅

中国自与外洋立约通商以来滨海之区悉开口岸上自官商教士下自兵役匠工纷至沓[来] (水)履几而传教则许入内地游览则给与护符无论微员商贾与有司接见悉礼若嘉宾无或简慢窃谓中国之待洋人已如是其忠且敬矣虽有时变生意外衅起无端半由于教堂恃势欺人小民积忿既深思报复然一经禀诉查办维严则中国之于洋人诚无所负也若洋人能返己自思谦以持躬恕以接物中外一体开诚布公不存欺藐之心悉泯彼此之见我华人有不休戚相关忧患与共哉乃近日目见耳闻凡洋人之到中华每以言语不通律法不同尊己抑人任情蔑理藉端滋事恫喝要求以致交涉之案层见迭出而中国顾全大局戒开边衅遇事则官长过于迁就士民不敢抗衡洋人习以为常愈无顾忌如轮船于河道港口驶行无忌恒与华船相撞小则船具毁坏大则人货俱被控到官仍复强词申辨或咎华人不知趋避或诬华船桅灯不明改重从轻苟且结案而华人之身家性命尽付东流负屈含冤无可控诉又如往来孔道马车驰骤行人偶不及防无论蹂践死伤竟策马扬鞭不顾而去倘旁人阻止与之理论反谓车来当让大肆咆哮即使扭赴公堂亦仅以薄罚完结又如洋行所雇华人每月工金多寡固有定约给发亦有常期而往往借衅生端多方扣减少不称意即行殴逐甚至持枪恫喝偶一失检酿成命案及事经官府又复委曲调停仅援伤之条予以薄罚而尤为惨酷者则莫如粤省奸匪与洋人串通散布四方拐诱乡愚贩卖外洋永为奴仆闻古巴秘鲁亚湾拿等处岁中所陷华人以千万计其残忍刻薄既大伤天地之和其暗骗明欺复显背中西之约惜路隔重洋无人查办莫为发其覆而斥其奸耳至于贸易一途华人欠洋人之帐则必须控官追案家产封填甚且扰及乡邻抑其同族而洋人若有折阅虽饶私蓄亦不过循例报穷将家具拍卖摊派而已且外国于中国进口之货税从其重而洋货之进口税欲其轻又华人到其国贸易须照例纳款按名报缴岁有常规而洋人在中国经商并无此费试将中外接待情形两相比较直有云泥之隔岂徒厚薄之分是洋人先自薄待乎华人又何怪华人之歧视乎洋人也夫河港中禁轮船飞驶街道中禁马车驰骤无事则禁军器用人则禁扣工资而贩人出洋尤干例禁泰西各有律法按籍可稽倘华人理直气壮援万国公法反复辨争坚持不挠彼虽狡狯亦当无可措词惟查中西立约之时以中国法重西国法轻判然各异故议交涉之案如华人犯罪归华官以华法治之洋人犯罪归洋官以洋法治之顾有时华洋同犯命案华人则必议抵偿并施抚无能免者至洋人则从无论抵仅议罚锾若坚持公论争报条约而洋官反暗中回护纵遣回国究诘无从非特轻法未加抑且无法以治此尤事之不平者

故中国好言势者专事羁縻而于国计民生未暇兼顾虽不至于开衅然习于疲薾不知振作如患瘵疾妄用补剂而此身渐弱矣好言理者激于忠义专主攘夷而于彼此情形未能统筹措置失宜每至决裂如患疡毒常施攻伐而元气日衰矣方今办理洋务虽不越理势二端然当权其轻重度其缓急如势足固不能以违理即势不及尤当折之以理彼有所请可许者则应之勿事因循不可许者则拒之更宜直捷倘依违莫决聚讼纷纭致洋人引为口实多方恫喝反复要求而结案或议罚赔或开商埠使后之办理者更靡所适从矣考西国构讼两造俱延状师赴质审或不公状师可辨其是非驳其枉直必须水落石出疑窦毫无问官始克定谳窃谓中国此时亦须参仿办理倘有通西律娴清例其人品学问素为西中所佩服者大吏得保奏于　朝给以崇衔优其俸禄派往总理衙门及南北洋大臣处差遣其律法参用中西与洋官互商务臻妥善如犹以为不合即专用洋法以治之以洋法治洋人使之无可规避以洋法治华人罪亦同就于轻庶几一律持平无分畛域遇有交涉事务秉公审断按律施行每年终将各案如何起衅如何讯问定谳删繁就简勒为成书以备各国公览兼资华人考证则是非枉直开卷了然诡诈欺凌奸谋莫逞既不失讲信修睦之谊亦可见准情酌理之施海隅苍生并蒙其福然而不祇此也古今来良臣谋国必深悉天下之全势各国之人材敌情之险诈知己知彼乃能安内攘外远交近攻今中国时事日艰强邻日偪随则病国激则兴戎而敌势洋情尚多未谙大小臣工意见又往往不同以致办理交涉事宜动多窒碍犹豫彷徨莫衷一是至于军机大臣及南北洋大臣尤贵洞悉各国情形思深虑远非先充出使之臣之任亦必须久办总理衙门事务者乃能胜任裕如事无胶固否则高谈气节耻洋务为不经临事张皇息兵端而无术鄙人实抱杞忧矣

　　论国君典礼                                                     
俄国称帝非自古也因国势日强遂称皇帝此外目沙利满唐宪宗时称帝王纳波伦嘉庆年间称帝千余年来欧洲惟有日耳曼称帝盖能统诸侯而承罗马古皇之业也夫泰西视帝之尊于王者因罗马历代称帝威震天下各国钦服耳中古之君有时不敢称帝而仍谓其国系帝国以免挟制欺藐等蔽即如法国在那波伦以前虽无称帝者然与回国立约时亦自称皇帝英国向称皇帝之国迩来君主又兼称印度皇帝

现在国君不论称号俱用平行之礼其称帝者亦无格外典礼国君典礼非止王者有之凡诸侯之国与民政之邦亦应一体享受如海斯诸侯国公及瑞士国民政国是也法皇那波伦第三登极之初俄皇不呼以兄而呼以友

其享君礼之国利益有四

一较他国特尊

一可派头等公使

一国君登极大婚典礼及朝贺之时可带冕旒惟帝王能冠冕旒诸侯及民政国主不与焉

一国君致书彼国之君可用兄弟称号

　　论国君尊卑次序               
国君位若较尊其所派公使遇各国使臣会议使臣应居首位议立条约则该使首先画押若国君相会其坐位次序亦应如是昔奥京大会议定彼此画押俱以字母为率如国名之首字在前画押亦例相前如此办理不致复起争端

查古昔尚无各国会议之事即无论定坐位次序而教中大会因各使次序每起争端盖各使品级虽同其本国权势互异耳其争辩各执一词或以开国先后及朝代多寡或以奉教先后或分君主民主之国及属国多寡战功大小有何功德于教会各等语以为争先地步且各国次序往往请教皇列定但教皇偶有不公各国遂起怨言假如现在各国有争论先后决不请断于教皇祗以开国先后而定为理所必然一千五百四年教皇儒略第二排定欧州各国尊卑次序日耳曼皇帝居先因能袭罗马古皇之位而法日葡英那丹等国次之其民政之国如威尼司瑞士诸侯之国如巴拉丁撒克司澳地利伯郎丁布等国又次之以上所开国名并末论及俄国盖当时俄国尚未列于欧洲各国之内即奥布两国亦不过诸侯之国耳

自主之国无论大小权利均等方合公法然因国势悬殊交际之间遂分尊卑则其应列次序欲秉公判定亦属难矣至今欧洲诸邦尚无定章以处之谓公事有定序而国无定序也

各国于奥京会议时亦未将此节议妥嗣于一千八百十五年各国于法京复行会议特派大臣议定各国尊卑次序及一切往来礼节该大臣等将国度拟定三等并各奏闻本国后因各国未能允准于是罢议

又于是年三月十九日各国议定公使品级章程通行泰西各国一千八百十八年于艾克司地方举行会议添增一款附于公使章程之内以便各使次序照章办理

按此章程教皇之使位仍照旧例则是欧洲各国无论奉有何教其使臣皆让教皇之使居首位此通行之礼也国君之尊卑次序虽向有数国议立条约然不能为通行之例故国君往来犹系平行其间或有存倨傲之心者仍不能独尊昔者葡萨两国让英法两国居于首位而丹国祇让首位于法国○法国布尔奔宗亲有作日那两国之王者二国公使时推法使为先○一千七百二十一年俄君称帝经各国允准后俄君声名虽称帝号无改常礼盖彼时俄国祇让日耳曼皇居先嗣后奥君承袭日耳曼帝位则俄国遂不复让之而悉照平行之礼焉○后于一千八百七年法俄公使议定两国皆用平行之礼其公使亦系平行

但平行之礼惟享君礼之国有之而诸侯之国虽享君礼仍让帝王之国居先

昔民政之邦如威尼司荷兰瑞士冉瓦等国亦皆享君礼而让于帝王但现在民政大国总不让位于帝王之国而无不认其平行也

国君之次序原因国之尊卑而定故民政之国改为君主之国或君主之国改为民政之国其尊卑次序仍无变更以自主之国办理交涉事件原以平行为本此论起于瑞君古司大福阿多罗福

间有数国立约画押应互列于首位于所存之本以照平行然惟享君礼之国能仿此例一千八百五年法奥两国议定遇立约画押互相居先　昔土耳其自称与日耳曼皇平行至一千七百十八年始蒙日耳曼皇允准　一千七百年土国列法使于各使之先后俄国女主加大力纳第二位战胜土国土国将俄国公使列于各使之先惟在日耳曼公使之后　现在欧洲各国公使驻札土国彼此应行之礼当按照各国在奥京所定之约办理

</div>
    <div class="pagination">
<a href="皇朝经世文统编_page130.html">上一页</a><span>...</span><a href="皇朝经世文统编_page126.html">126</a><a href="皇朝经世文统编_page127.html">127</a><a href="皇朝经世文统编_page128.html">128</a><a href="皇朝经世文统编_page129.html">129</a><a href="皇朝经世文统编_page130.html">130</a><span class="current-page">131</span><a href="皇朝经世文统编_page132.html">132</a><a href="皇朝经世文统编_page133.html">133</a><a href="皇朝经世文统编_page134.html">134</a><a href="皇朝经世文统编_page135.html">135</a><a href="皇朝经世文统编_page136.html">136</a><span>...</span><a href="皇朝经世文统编_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
