<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 166 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 166 页/共 287 页</h1>
    <div class="content">窃理财之要在量入以为出考之礼曰财用足故百事成又曰国无九年之蓄曰不足是知财用穷乏则苟且之法繁兴即天下之大患潜伏非小故也我　朝用兵之费未有如今之多且久财用窘乏亦未有如今日之甚者军兴以来近三十年用财曷止万万迄寰宇底定而甘肃新疆需饷孔多除明春一军业经裁撤不计外以现在调拨而论刘锦棠谭锺麟关内外之师岁拨银七百九十三万两是为西征军饷若西宁岁拨之一万两宁夏岁拨之十万两凉庄岁拨之八万四千两尚不与焉金顺一军并接统荣全景廉旧部岁拨银二百二十八万两部垫三十六万两是为伊军饷若巴里坤专饷迭次提拨之四十万两不与焉锡纶接统英廉所部并新募诸军岁拨银三十三万两是为塔尔巴哈台军饷长顺接统恭镗所部岁拨银九万六千两是为乌鲁木齐军饷若张曜所带豫军岁需银六十余万两向由河南供支不与焉以上西路各军每岁共需银一千一百八十余万两遇闰加银九十余万两军需而外善后经费又每次动拨数万数十万两不等事权本未画一故勇无定数饷尤无定额通盘计算甘肃新疆岁饷耗近岁财赋所入六分之一各省关或括库储或向商借剜肉补疮设法筹解已属不遗余力而各路犹以饷不足用屡请于　朝臣部不得已为之提拨积欠各省关解积欠则停月饷解月饷则停积欠虽迭奉　谕旨令统兵大臣将欠解之藩司监督指名严参而各将帅深知艰窘情形碍难参劾公议既穷不得已私函婉托委员守催提解偶有不前飞章告匮咸谓嗷嗷待哺奏请部储臣部无可指拨不得已于封储洋税项下动拨数万或数十万两以救其穷此处甫行领完彼处告急又至事同一律本难歧视不得已再拨库储所有历年部垫饷银各省关未能悉数清还出暗增入暗耗臣等以部库关系根本储积无多实难轻予外拨而各处领到部饷甫清旧欠又有新亏不得已另向商借或将浮报勇数暗地赔偿或将应协饷银明请抵补一未清又借一重重计息愈累愈多近来所偿息将近千万上损　国帑下竭民膏艰窘情形日甚一日查光绪八年分各省关实借西路饷银尚有五百八十万两划还洋银二百一十六万九千余两部垫银四十八万两部库另拨银八十一万两各军共受协饷银八百五十三万余两夫协饷必出于库今则库空虚矣从前因军饷不敷务求节省葬银红事等赏久已悉停廉俸兵饷役食莫不减折一切支又须减平综计裁省之数悉以供军既供本省各营又顾各路协饷预挪来年钱粮不足填补上年旧欠疆吏则以罗掘一空频登奏牍臣部亦以库支绌屡渎　宸聪上年筹办海防西路协饷颇难兼顾各省奏请改拨臣部几无可改各省奏请停解臣部何敢据从各省声称万分艰难臣部犹谓务当筹饷不量其力徒托空言天下无大患难之时犹且拮据如此万一海疆有警岁入更减各省自愿不暇西路之事设想且协饷究出于民今则民益困穷矣

查咸丰初年始行抽厘助饷于关税之外复设厘卡近重征大吏谕民以暂时抽收事竣裁撤小民均切同仇之义勉强输将其后厘卡愈密法网愈周析及秋毫贩负俱不得免皆因军饷不足迄今未能遽裁计每年报部收厘数目千数百万至外销之与夫吏员所侵蚀书役所索取又无论已层层剥削竭泽而渔商贾咸谓事竣不裁久谓商累货物昂贵终归累民至于田赋所出俱有常经军兴既久供亿不恒遂隳经制如四川之按粮津贴捐输已近加赋各省遭贼蹂躏城池甫复遽事征收兵燹孑遗靡得喘息本年之钱粮既须完纳历年之积欠又须带征饷需紧要不得不严其考成考成綦严不得不出于敲扑至于州县之勒派胥吏之营求尚不在其中而民间捐赀以应差徭摊派以办团保又无论已虽官非增赋而私已倍输数十年来海内疲弊户鲜殷实田多污莱率以此故近年如山西河南二省迭遭大旱死亡枕藉闾里为墟竭全力以救之仅有存者至今元气未复生计萧条上年山东黄河溃堤横流千里沿河之众半付波臣辗转流亡以皆万计虽蒙　圣恩截漕发帑恤此灾黎犹有居无室庐食无藜藿鬻男卖女聊图苟活者饥民既众隐患方深至于顺天直隶湖北江苏浙江安徽河南四川等省水旱偏灾又无论已大乱甫靖又遘奇灾一切苟且之法皆未停罢臣等窃危之伏查我　朝戡定准回两部举全疆二万里隶之职方其时府库充溢当世犹不免耗中事西之疑今则库空虚如此民力困穷又如彼而西路军饷数倍于　国家全盛之时悉索以供靡所底止若不预为筹划仰屋徒嗟倘蒙　圣明垂询空虚之故臣等毫无补救实难辞咎即　圣慈不加谴责天下万世清议其谓之何臣等再四思维耗中以奉边终非长策但西陲要地非内地为之调拨亦不能支是用稽考旧章旁参众说不揣冒昧敬为我　皇太后　皇上陈之

一曰定额饷甘肃新疆岁需拨饷千数百万断难供亿且断无全解之理徒使应协者任意挪移盈虚难考受协者借口欠解借垫频仍皆额饷未定之故查道光年间额兵尚未裁减臣部估拨甘肃新疆岁饷等项四百四万两或四百十五万两有奇徒留抵外实拨银三百余万两咸丰年间陆续裁减裁扣每年计拨银三百二万两除核减折放留抵外仅调拨银二百四十四万五千余两迨回逆构乱攻剿之师另拨月饷额饷久已停解光绪四年西路渐就肃清前督臣左宗棠覆陈新疆情形折内请于三年之后部拨甘肃之疆的饷每年以三百数十万两为度臣部议覆届时再行奏明办理迄今已逾三载之期所有甘肃新疆各军饷应照左宗棠奏案每年调拨的三百数十万两不准各省蒂欠合之本处岁入留抵之已在四百万两上下嗣后不准再向商借亦不得率请部储经久之图莫要于此　一曰定兵额查关内减兵裁勇已有规模惟关外统兵大员太多均得专折奏请招募兵勇迄无定额现查刘锦棠所部马步二万三千余人张曜所部六千余人乌鲁木齐古城兵勇八百余人巴里坤官兵九百人金顺锡纶所部约二万余人综计全疆兵勇数逾五万较承平额兵四万之数已多一万有奇力分于将多财匮于兵众臣等窃以为新疆既改设州县时势变迁乌鲁木齐巴里坤古城库尔喀喇乌苏等处自遭回乱旗丁所存无多宜归并伊黎即以伊黎将军专辖旗兵如内地驻防之例应令刘锦棠等通盘筹划就饷数而酌留兵勇应并者速并应裁者速裁合南北两路满蒙汉兵勇总不得逾乎旧额四万之数现在防营无事口分尚给行粮若有事之时加饷则愈难筹不加则何以示劝臣等拟仿成法量为变通暂以二万人为勇改行粮为坐粮出征外域始照行粮支给再于客勇之愿留关外者加选精壮万数千人规复制兵照土勇章程支给其驻防及台站卡伦各项官兵口分有较土勇少者毋庸议增以节饷项惟各路兵勇饷章歧异约有数十等应令刘锦棠等查明各路章程殚心经画力任其难将兵数勇数饷数妥议定章奏明办理　一曰一事权查新疆南北两路岁需兵饷等项向由该将军都统参赞大臣核明确数预先在甘省调拨仍由陕甘总督将调拨各数归入甘省兵饷内于年终造册具报臣部于冬拨案内汇总拨给至今成法荡然募勇则各请专饷善后则各立章程饷则各自迎提浮开盘费局则各自添设经费尤多至无事之员亦复张颐待哺一官之费耗十数勇之口粮官阶无可清查虚冒更难考核即如前乌鲁木齐都统恭镗所部一千余人开报差员至一百七十余名几于数勇一官纷纷滥支薪水尤出情理之外良由事权不一无所考核以至于此虽有督办军务大臣而各将帅位敌势均究不能如内地督抚可以节制全省今议调拨额饷汇总发给必须得人总会其成俾各营章程画一解到之专归一处分拨各军各路差员尽可裁撤以裕兵食

臣等所议三事旁参远证理在不疑犹虑有阻臣等之议而挠臣等之说者或曰西事孔棘今昔情形不同拨饷千万犹苦不支乃仅以三百数十万两为额西陲瘠区岁入有限为边计者不已疏乎不知内地根本也边陲枝叶也公私匮竭则根本伤根本伤则枝叶将安所附夫天下之患不在于外常在于内史册所载具有明征今自通商以来寰海之内皆有敌人几于无处不防遇事虚声恫喝使我常为之备师老财匮以冀乘间一逞方今要策在蓄财力以待时断无偏重一隅之理新疆距　神京万里而耗竭中原予人以隙非计之得也溯查同治初年各省办操办防未能兼顾额饷每年调拨新疆经费仅四十万两尚未解齐此后若有缺乏客勇剽悍岂止哗溃堪虞欲求如旗兵之甘心穷饿诚不可得能不为之寒心哉即谓边备不可不修而筹划必归久远故额饷宜复复额饷当裁勇以复兵屯田以抵饷所议额饷原系左宗棠奏案其时甘省尚未裁兵也查左宗棠奏甘省裁兵节饷案内较咸丰年间调拨二百四十万两之数已减去银四十九万二千两有奇是调拨应减为一百九十余万两今照左宗棠原议以三百数十万两为额实已多银一百数十万两此外尚有本地租赋杂税厘金等可资抵放诚如左宗棠前奏新疆利源可开流亦可节就地取资之说将来调拨尚应照咸丰年间成案核减若徒求目前调拨之多而忘日久难继之患变出意外恐非浅识所能窥耳或又曰逆酋勾煽回众俄人潜蓄阴谋纵使益兵犹虑失裁客勇则军威不竞减勇饷则口分不敷所虑得毋未周不知自古有必胜之将无必胜之兵顾谋略何如耳若处处填塞兵勇则备多力分善用兵者必不出此方今养勇太多浮冒居其半老弱居其半而西陲各军日虞敌至不敢遽裁坐致罢敝久皆无用殊为失策夫用兵犹弈棋然巧者熟审全势置数子于要害足以制人拙者昧犄角之方即布子满局不免于败现议汰弱留强合全疆兵勇以四万为额一半列[戍](戌)为防守之局一半居中为游击之师苟将得其人军无虚籍平时屯田以劳勚之农隙训练而整齐之必大可恃纵俄人启衅逆酋窥边悉众征行不难调关内之兵防固后路固不在多养无事之役耗　国家有限之财也议者以为兵多足恃譬之千金之家常虑盗贼日需数十人以防之盗尚未至不终岁而千金之家已为窭人矣勇饷不敷之说谓为关外粮价昂贵今查关外粮价与关内不殊且有比内地稍贱之处前据刘锦棠奏称颇有谷贱伤农之患楚军坐粮已较土勇为优土勇章程较之制兵额饷已加二三倍亦不为少远考之军需则例出征加给盐菜事竣即应住支近考之刘锦棠张曜所议亦以改行粮为坐粮招募土勇规复制兵为请但须严禁克扣军饷口分必无不敷至各城回民虽众同是血气之伦绥之斯来虐之则叛疆臣仰体　皇仁奉扬风化蚩蚩之氓未有不帖然服者间有顽梗之辈不难诛锄又何勾煽之足虑哉窃揣众流所议略尽于斯臣等亦非故为高论漫相穷诘至于用人者　皇上之大柄臣下所不敢言而筹兵筹饷疆吏与臣等当共体时艰勉图久安长治之规以维　国本刘锦棠身膺重寄洞悉边情尤当蒇此一篑之功恢宏远略相应请　旨饬下督办军务大臣刘锦棠等会同陕甘总督谭锺麟统筹全局就左宗棠原议岁拨三百数十万两之数会计所有甘肃及新疆南北两路某处酌留若干兵勇某处实需若干钱粮赋税留抵若干划还洋若干屯田抵饷若干一切经费若干无论如何区画总应照原议饷数量入为出一俟议覆到后臣部即于本年秋季照新定额饷将十一年分饷项预为奏拨该大臣务当力求撙节虑始图终庶免牵动大局臣等幸甚天下幸甚

　　奏陈开源节流章程疏户部
光绪十年九月初五日钦奉　慈禧端佑康颐昭豫庄诚皇太后懿旨现在军饷紧要应如何预为筹划之处着军机大臣户部总理各国事务衙门大臣会同安议具奏醇亲王奕着一并与议钦此臣等当即公同集议伏查本年六月户部会同军机大臣有通盘筹划接济饷需之奏令各省裁节用专供海上兵糈并令各省于两个月内将某项裁减若干每月筹备若干迅速筹备开单奏明又本年七月户部于奏请添拨部库边防经费折内陈明筹饷紧迫此后凡有户部指拨各项海防饷需无论各省藩运司道监督等如能照数批解毫无贻由户部半年题奏一次照军功例请给优奖其有支吾推诿迟误者由户部随时严参嗣经各直省迭次奏请拨饷均经户部或准添领部饷或许截留京饷或停应拨协饷或令改解原饷随时核办一出于移缓救急为一时周转之计而于其何以持久俾无缺之方切焦虑亟当妥筹今钦奉　懿旨复令臣等会同筹议臣等窃以为国家理财一政行之无事之时较易行之军兴之际实难行之小有挞伐之世尚易行之大乱初平之后尤难自咸丰同治以来粤匪乱起海疆滋事中外用项日增月益彼时筹饷即难然各省广开捐例初议抽厘各军每自谓供饷之方未全劳　庙堂之筹措兼之改币行钞大减放勉为敷衍京省之需发捻平后西路海防两处用尤浩繁一岁所入不足供一岁之出又十五六年矣户部前于光绪二年奏总核度支六年奏筹备饷需深大乱初平民生雕敝新增入数皆有占定支旧例赋税荒缺未能满征非及早绸缪无以为自强之基无如内外臣工因循成习情面未除言而未必行行而未必实恭查同治九年钦奉　上谕近来内外臣工往往遇事机紧急徒事张皇迨祸患略平则又泄沓成风为目前自安之计即使饬立战守章程而在事诸臣奉行不力有名无实遂使朝廷深谋远虑均属具文似此因循成习何时可冀自强何时可冀外强何时可平外患宵旰焦劳无时或释等因钦此臣等平时敬读此　旨辄深愧愤今兹法人构难战事未已目睹时艰敢不同竭愚忱力图匡济窃维自古理财之道不外开源节流一事今谨将臣等商拟开源节流各事宜另缮清单恭呈　懿览一俟　命下由户部分行中外一体钦遵照办迅即施行并由户部再行申明光绪六年所奏筹备饷需及本年六月会奏筹划各路饷需各原议严切催令各省于此次接奉　谕旨后分别勒限四五个月一体认真分别举办如再视同具文迟延不复或竟空言搪塞实无整顿于来年六月底限满之日仍应由臣等会同切实考核具折奏参

　　开源节流事宜二十四条户部
现因海上防务吃紧饷需支绌醇邸面奉　皇太后懿旨会同总理衙门户部拟定开源节流章程十二条入奏　奉　旨允准已飞咨各直省大宪照章遵办实事求是至明年六月为限令各覆奏各省奉行不力具文搪塞者由户部指名严参今将章程开列于后

一领票行盐酌令捐输查同治年间前两江督臣曾国藩于两淮踵行票盐修筑清水潭案内令各票商按一票捐银四百两光绪六年户部奏令两淮票商以一年一运为断每年每票除豫缴正杂课厘外仍按年捐银一次作为票本分上中下三则上则捐银一千两中则捐银八百两下则捐银六百两合所销自变量计算每年约可收银五六十万两嗣据署督臣吴元炳奏以两淮票商等公捐银一百万两请免年捐奉　旨允准赏收在案今筹办海防臣等拟请酌中办理查淮南五百引为一票每年约销四十万引上下淮北每百引为一号每年应销二十九万六千余引兹酌定淮南每引捐银四钱淮北每引捐银二钱合两淮以七十万引计算每年可捐银二十二三万两为数无多不致累商如蒙　俞允臣部即飞咨该督转饬运司盐道及督销局员自接奉此次部文之日起按引收捐作为每年永远定额并于应征课厘外分别造报户部查核勿任牵混从前如有私行按票摊捐之先后一概革除其余有盐务各省应令各督抚体察情形能否一律仿照办理迅即妥议具奏毋得迟延推诿此项银两应专备部提部拨不准挪移擅用

一整顿鹾务查各省盐务例定按年请领部引行盐纳课道光中叶两淮始改行票自粤匪窜扰各省创办抽厘济饷两淮踵行票盐两浙福建节次亦奏行之每票仍按引计算但不赴部领引两淮课厘并征淮盐楚岸借销川盐川鄂两省分抽厘银两浙课厘并征福建课耗厘三项并征是各票商虽未规复纲引实与引商无异此外各省引商票商官运民运办法或有不同近年历经言官条奏加抽盐厘户部均议令盐务各省实心整顿九年御史桂霖条奏盐务户部分别省分缮具清单奏令各省兴利除獘本年左中允崔国因条奏又学士陈宝琛奏请普加盐厘户部议令抽厘各省议章奏覆仅据曾国荃奏请加抽川厘三文卞宝第奏请加收川厘二文外再加一文余皆久未入奏今又奉　旨筹饷应再催令各省迅速妥筹定议酌定二三成之数或照课额加收或照厘数加收或照每盐一斤酌加制钱几文克期奏明兴办以济军食仍将加收各数分别咨报户部备考虽其事异宜原难强同其要惟在严杜厘卡侵渔私贩偷漏而已若各省能再将咸丰同治年来抽厘办法一体查核各寻绎其抽厘最旺之年由何而得抽厘不旺之年由何而失更将其日增月益就开除用项实力破除情面认真厘定总期减少一分冗费自可多济一分饷需纵一二处实有未能加数再抽之盐厘岂天下真无可设法整理之鹾政如四川盐务经督臣丁宝桢不避嫌怨一洗积弊岁入巨他省果能认真核实必有增益切勿观望宕延空言搪塞而于筹饷毫无实际

一就出茶处所征收茶课据总理衙门单开光绪八九等年出口茶数多至一万九千余万斤查道光年间英国所收茶税约计每百斤收税银五十两而我之出口税仅纳二两五钱银不及其十分之一今拟设法整顿茶课或照甘肃茶封之例每五斤征银三钱就园户征收增课甚多而洋人无所借口或照宁夏延榆绥等处茶引每道征银三两九钱之例于产茶处所设局验茶发给部颁茶照每照百斤共征银三两九钱经过内地关卡另纳厘税验照戳放行不准重复影射所有茶照按年豫行赴部请领原领执照一年之后作为废纸如此征收亦与洋商毫无窒碍或于产茶处所验茶发给部颁茶照既完课三两九钱再倍收银三两九钱前后共收银七两八钱将向之一切杂费均予豁除惟于各海关及边卡凡应纳洋税处仍照向章完纳若在内地营销贩运无论经过何省何处厘卡关榷均免其再完税厘则改厘为课改散成总既便稽考免复侵渔惟园户及贩商若何稽查可无走漏应令各省督抚参酌定章覆奏办理

一推广洋药捐输查广东省光绪初年筹备海防由藩司招商黄近源包抽通省洋药捐银每年认交洋银四十二万元五年为满每年递加二万元嗣于光绪七年经两广督臣奏准新商李玉衡自光绪六年接办每年包抽洋银九十万元仍五年为满各省如能仿照广东办法招商包抽每沿海各省以百万两不沿海各省以数十万两为率约可得银数百万两惟各省水陆情形不同或有不能仿办自应另筹办法查通商善后条约内开洋药止准在口销卖一经离口即属中国货物祇准华商运入内地外国商人不得护送其如何征税听凭中国办理等语是运入内地之洋药如何征税按照条约洋人原不能干预今拟不分洋药土药发给华商行坐部票按票捐银以助军饷其行票一项应填写商人姓名籍贯按年请领每票定以十斤每斤捐银二钱经过关卡查验另纳税厘并由各关卡于部票内填注该商经过年月日上印戳为凭以杜重复影射无票者将货充公并行惩办其行店坐票填写铺户姓名字号住址无论资本大小按年令捐银二十四两每年仍换票一次如无票者不准开铺售卖并行惩治惟洋药一离口岸散漫难稽且私带私贩如何防杜应俟各省议覆定章一律举办其未经离口之洋药仍照条约办理不在此例

一推广沙田牙帖捐输查光绪六年广东省筹办海防奏称每沙田一亩捐银二钱是年该省拨过海防经费沙田捐输银二十余万两沿江沿海有沙田者原不止广东一省如江苏安徽江西等省芦洲沙田最多多系富绅豪民踞为沃产广东既有此项捐输他省亦可照此仿办应令有沙田省分按广东办法酌量办理又查同治二年六月间准江苏巡抚咨请劝商捐输牙帖请由部颁发经户部援照湖北江西章程奏明颁给部帖并将条十六则随帖开例查条内开各行商人捐领新帖系为报军饷其从前各衙门陋规一概删除酌定江苏上海地方上等捐银五百两二等捐银三百两三等捐银一百五十两下等捐银五十两偏僻等地方上等捐银二百两二等捐银一百五十两三等捐银一百两下等捐银五十两应令永为定额以裕经费等因窃维从前筹备军饷江苏既经请行今商间年赴部请领牙帖此外惟湖北陕西有牙帖捐他省有无似此举办无从详考拟令各省一体查明生意较旺及偏僻地方能否分别定则捐发牙帖裁免陋规各省即以万家计截长补短每家银一百两计或可得银百万两上下于饷不为无补

一烟酒行店入赀给帖查同治三年十二月十三日两江总督曾国藩奏称江北粮台进有统捐及花布行栈捐名目窃以从前军需紧要江南省曾办行栈铺捐湖北巡抚胡林翼亦有抽收行店月厘办法后以军务稍平部议停止现在军饷紧要拟收行店银以济急需惟查各项行店若一概抽收又恐物价腾昂惟烟酒两行栈店最多获利颇厚若稍有抽取究于民生日用无大关系然月厘铺税又似漫无限制易滋中饱不若仿照牙帖办法颁给烟行酒行部帖核其成本大小明定科则按年交纳课银一次应由各省督抚查明除资本微末铺户不计外每省烟酒行店大店各实有若干处所某某字号住址某处核定课银数目造册请帖定限解以杜欺隐之弊

一汇兑号商入资给帖查农民力田皆完纳丁漕贩商当商亦纳厘税惟京外各处富商分设汇兑票号毫无交官之凭空罔利坐拥厚赀即以钱铺而论查刑部定例不准私自开设不准私自出票如违照例治罪律有明条乃近来票庄纷纷任意添设全无限制奸商设为骗局始则扬厉铺张继则侵蚀关闭流弊滋多上年胡光墉所开阜康及胡通裕票号倒欠公私项极多尤为可恶嗣后京外汇兑票号应令请领部帖以便稽查拟参仿牙帖办法如有汇兑票号由地方官查明实系殷实富商责令各票号出具连环保结申请承领部帖方准汇兑绅民私每号每年应令纳帖课银六百两各省于前一年八月以前造具简明清册将商人姓名籍贯及开设票号在何州县互结商人姓名一并详细开注派员赴部请领票帖以杜隔县影射务须先课后帖不准丝毫蒂欠如无部帖私自开设银号即照私自开设钱铺例治罪如地方官格外勒索照赃私例严惩

一划定各项减平减成查嘉庆年间川楚军需一案奏销弥补亏空陕抚毕沅始创定减平之议至道光二十三年户部奏定章程各直省减平银两饬令按年解部并造册送部查核此项常例减平银内每年应解部七十四万余两近年各省支发勇饷等项大半按湘平支发就湘平一项而言或每两扣平三分六厘三毫或每两扣平四分九厘三毫或每两扣平四分数参差一收一支最易弊混他如各省之洋银折合纹银银价折合钱价亦漫无定章徒滋中饱各省减成支放各始于咸丰三年光绪六年间曾经户查核即各官减成养廉一项应解部库者每年亦有银九十余万两奏令自光绪六年为始半年批解部库一次年清年不准裁留无如各省仍不遵案起解应令各省嗣后除常例支销各照旧核扣六分平仍行解部外其非常例支销项如练饷勇饷薪水以及一切杂项均照湘平每两扣银四分之数一律扣平支放其扣出银另行存储造册报部候拨永不准再有牵混擅自挪移如有将扣平银数仍行列入收作正开销亦必另详细声明其折合洋银钱数亦宜明有定章至各项减成银两亦应由各省一体查明照章减扣遵照奏案赶紧解部各省即于接到此次部文后各将其通省应支兵饷勇饷协饷京饷及一切放某项扣平某项不扣平扣平之项如何扣收数目分核定详细全行开报一次再由部汇齐逐查核画一定章

一严提交代征存未解银两并严定交代限期查征收项例应随征随解交代时尤应查清结报奈各省州县交代每将前任短交之列作征存未解名目彼此通同将无作有以致各省征存未解银两或数年或十余年尚未解司多者积至数十万两少者亦有数万两之多近经户部行催积牍累箧无如各该上司一意瞻徇深恐属员挟制不敢随时作速严提必俟亏空之员或故或参始行揭出亏空库已同虚掷查抄徒有空名兹拟截至光绪十年十二月底止令各省督抚查明历年道府厅州县等官交代案内应解司道各库征存未解银两共有若干案分年分分任逐一开具详细清单于光绪十一年四月内飞咨户部备案一面通行各属赶紧批解勒限于光绪十一年五月内一律解清该督抚即于六月初旬详细开单奏报某年某员某案征存未解银两于某年月日解司讫入于某年某册内造报列收其未完及欠解各员亦于六月初旬奏参革职提省查办照例治罪若该省并不照此次奏定期限奏参或率请展缓希图延宕即由户部按吏部则例所载程途日期扣算将督抚藩司盐粮道均照徇庇例严参以昭炯戒至光绪十一年正月起各案交代应照道光年间安徽巡抚陶澍奏定章程凡前后任交代务将现存银两埽数批解册内不准开列存库未解名目嗣后该督抚藩司如查出交代案内有征存未解银两即应照户部本年十二月初四日奏案参办如不参奏即照新章将该督抚藩司等一并参处再查各省交代往往多年未结并不将文册送部或仅报初参不报二参即有征存未解一切亏空情弊户部亦无由知或偶送部亦多逾二参定期文内皆称交代已按限算清因册结舛错往返驳诘致延月日万牍一律百端回护牧令不足言该管上司无事不代为弥缝是诚何心迨至积累数年又以旧案新案为词粉饰延宕无非不敢开罪属员之隐衷嗣后若逾二参限期该省若无文册送部或送册而仍称舛错迟者户部照八月间奏定新章核计程途日期概照交代逾限未清例奏参并将该管上司一并照徇庇例奏参议处至州县升迁补署日期本年八月户部奏令自光绪十一年正月起兼咨户部奈各省近来于交代一事每甘认漏之愆不与部中以确查之据事似微末实为一切欺饰之本此后交代文册即依限到部查无原报到任日期文牍者仍专将藩司严参降级以挽颓风数十年来财赋之亏实由于此未可以簿书期会置诸不论总之欲杜亏空尤在该管道府州随时亲查属库必令有收即解无可亏挪户部本年八月奏案各省尤当实力遵行该上司更能核减摊捐省却供应宽州县之守例定之法庶亏可杜库可足矣

一严催亏空历缴应赔各查各案亏空应缴应赔项例应严催初不关筹饷办理无如各省积习玩延向不严追虽著名富族贵家竟敢结报家产尽绝呈请免豁目前筹饷急迫则追缴宜严若仍复空言搪塞自应从严办结拟将光绪十年以前亏赔各案除已经户部奏定追赔关税一案仍照前奏办理外余均仿照追赔关税办法凡因公亏短光绪九年以前核定有案未经奏准豁免扣抵完结者拟减免五成赔缴五成其事非因公情节较重各案以光绪五年为断光绪五年以后之案仍全数追赔一切应得处分罪名均仍照定例办理毋庸更议其光绪五年以前核定之案未经奉准豁免扣抵完结者拟量免二成赔缴八成均限定自此次奉　旨之日起勒限一年缴清其亏赔完或仍应究治罪名处分或例应减免罪名处分之处亦均仍照旧例办理倘一年限满仍延不清缴以及虽完缴尚不足此次所定应缴成数均应由承追各衙门于届限满之日切实严参再行分别核定监追查抄治罪议处办理完结其实系人亡产绝无可着追以及查抄估抵后尚不足数均按照此次所定各应缴成数核明其实短数目照例着落摊赔分赔完案以重公帑其光绪九年以前尚未核结以及光绪九年以后因公亏各案均仍照一切旧例旧章核办不得入此次新章办理相应请　旨饬下在京八旗都统及各省将军督抚府尹等一体迅即详查一面将此项应照新章赔缴亏人员衔名成数限期开具清单摘叙案由限令于光绪十一年五月底一律奏咨送部一面严催各该员依限按数清完毋稍宕延其不应入此次新章办理亏赔案件亦各当认真分别查追仍应遵照户部则例所载一切赔项其力能完缴者无论本身子嗣所赔系属何但由户部行追均应令其依限完交无力完缴者分别有官无官有官者无论本身子嗣官职大小但系现任均不得滥行请免照定例严办

一入官产业勒限变价解部查入宫房产例应认估招贾银解部如果无人认买即奏交内务府查收取租近来竟有十八九年未卖未交之产至入官地亩例应勘报议租无如地方官奉行不力大约此项地租历年尽饱胥吏之橐查户部簿记乾隆年间未结地亩现在尚复不少拟由户部一面查催一面行令各省将所有入官地亩房间如系应原佃承种或应原户承租自应赶紧令其升科纳租勿庸另议若系应另行招佃议租者即一律出示按租定价招买若原租无可查考亦即比照四租数定价招人承买仍照例升科至已据变价房产即通查共有若干勒限半年变价扫数解部亦可收获银

一酌提漕粮漕规盐务盐规余查本年七月间据湖南巡抚庞际云奏称该省有盐务缉私经费可以移作军需复查山东粮道每年漕粮奏销册内有数十年应解部库扣存轻赍并裁减船只未解之积累至二三十万余两之多除盐务余本年八月间已令各省将军督抚酌度如有似此经费可以移缓就急者奏明办理等因各省钦遵办理外至漕粮漕规余除山东省应解未解一项即行催提外其别省粮道仍有无余应令解部应由户部一面查明一面令有漕各省迅速奏明办理提充饷项

一裁减厘局经费查各省厘捐扣留经费有扣五成扣二成扣一成不等且有不入收数先按每两扣收八分更有并不开报经费屡经查询迄不咨覆或不开报各局处所及应支细数一笔开销银十数万两或数十万两又有既扣经费更复以钱折银再扣银折成数种种任意开支殊不画一应令各省将厘局经费分别裁汰将应支各逐开列于四个月内报部由部核定支数一律照支倘不依限据实报部即行奏参

一核减各关经费查各关留支经费有按八分留支者有按五分留支者有按一分零留支者有并无一定留支分数者殊不画一应由户部督饬司员通查酌量除关涉外洋经费仍应照条约办理外余均定以留支确数其从前留支太多之关即可查提归备拨且查各关解有既支补平补水又支倾镕火耗既支汇费又支水亦应酌量更定以免滥支应令各省查明裁并奏覆再由户部分别办理

一核定各省局员额数银数查本年六月间据御史吴寿龄奏请裁撤各省各局等因当经户部会同吏部议覆查各省散置各局已报部者于军需则有善后总局善后分局军需总局报销总局筹防总局防营支应总局军装制办总局造制药铅总局收发军械火药局防军支应局查办销算局军械转运局练饷局团防局支发局收放局转运局采运局军需局军械局军火局军装局军器所等项名目于洋务则有洋务局机器局机器制造局电报局电线局轮船支应局轮船操练局等项名目于地方则有清查藩库局营田局招垦局官荒局交代局清源局发审局候审所清讼局课吏局保甲局收养幼孩公局普济堂广仁堂铁绢局桑绵局戒烟局刊刻刷印书局采访所采访忠节局采访忠义局等项名目其盐务则有各处盐局运局督销局其厘卡除牙厘局外则有百货厘金局洋药厘捐局暨两项各处分局更不胜枚举其未经报部者尚不知凡几且有事应责成司道厅州县者亦必另设一局以为安置闲员地方之责者反可置身事外各局林立限制毫无究其实事一无成效该管上司不过见好属员公盈虚在所不计种种消耗何所底止请　旨饬下各直省将军督抚府尹等详议章程减定局数员数并各委员衔名先行造册备文咨报以后设局均须详酌其事可相因而理者或总设一局将各项应办事宜统归其中慎派妥员分股办事以便稽查易于得力冗费藉可节省溯查设局之始咸丰年间各省未经收复地方不能不设局办事且为设局以破衙门官吏窠白奈故事相延各局亦复久成窠白大失本意本年十一月已令各省督抚将该省局卡裁并酌定员数薪水破除情面严定章程实力整顿并限令三个月将办理情形及各局员数银数据定具奏一面报部查核等因已由户部行知各省办理如不赶紧于三个月内报部将来经部查照例案删驳即着落滥行派委之上司全数赔补并行参办

一随营文武分别裁汰及酌定额数银数查近来各省勇营实为养赡闲冗之薮偶移调一营游勇随之冗官随之其知名者无论矣如上年乌鲁木齐都统恭镗报销一案该员仅统兵勇一千六百余名差员竟有一百五十五员之多几于十勇一官一官耗十数勇之饷彼带勇数千数万者其分润闲官又乌可以数计者谓大军所莅事理烦剧统领营哨各有专责必须襄办差员方资清理不知统领营官各有公费且督抚司道政治繁要其分理佐治皆自延幕友亦足有济是各省随营文武员弁一项不过为酬应亲友调剂闲员而已现在征调各军除营数较少者所用文案委员照章由公费内自行开支不应另给薪水外其统领营数多至十数者应令仿照光绪九年户部行令河南省覆准办法所有随营文武各员以当时奏调有案之员酌留差遣分报吏兵两部

一停止不急工程查光绪六年户部具奏现在筹备饷需应查照同治八年奏案请将各衙门一切工程概行停止三年等因今光绪十年已满三年之期而值海防筹饷紧要若各衙门因停限已满纷纷请修工程则库部实属无支应兹拟援照前案所有京城各省各衙门及地方一切工程除自行筹办不动正者毋庸议外其余兴修一切寻常工程应支库项者概行停止三年至　坛　庙　陵寝各要工关系重大其实在万不可缓者应责成勘估大臣详细查核力求撙节毋任稍有浮冒

一各项欠发勒限清厘各项豫支分别核办查上年查算光绪七年一岁出入通计各省列入销册补发旧欠用共有银四百余万两之多各省豫行支发下年用亦共有银三十五万余两之数至各省常年兵饷额拨数多而实支数少其余剩之每年皆称补还旧欠尤属漫无可稽今各省一岁收者鲜其平日糜饷之咎实难辞责查甘肃最为瘠区新疆最为远地督臣谭锺麟抚臣刘锦棠尚能按土勇章程每勇月饷不过银三两其各省腹地防军无事坐食可裁则裁若实不能遽裁不难参仿照支抑或照绿营兵饷量加支给若实系临敌出征自宜厚其饷糈以励戎行应由内地各督抚赶紧查办报部核覆一律办理

一酌减内地防军长夫查光绪七年户部会同兵工二部议覆都察院代奏教习王开运条陈裁减勇营各项人夫一折经部议覆奏令各省实力减裁原以各省防军安坐无事并非出征之时必须随同搬运辎重可比在各省亦知长夫原须此数特多留夫数为事后报销地步故粮台久为利薮本年二月间据河南巡抚鹿傅霖咨将各营长夫裁减每营只准用长夫一百名现拟除边海各军应用长夫仍各照定章办理外至腹地各省防军每营五百人只准用长夫一百名不及一营者即按此数摊算概令自光绪十一年正月始一律照办报部查核其有向来不用长夫者应照旧办理毋得因此转行添设

一防军有营房者不准再领帐棚析价查王开运原奏又称前敌行军不得不携带帐棚以免野处露宿且转战无定易于损失风雨之中尤易朽败不能不半年一换周年一换若驻守防军必修营房以图久何需帐棚又何至随时更换每营每年折换帐棚价银至六七百两之多此不过徒多浮冒等语经工部议覆各省防军账房一项如修筑营房之处自不准重复开支应由各统兵大臣及各督抚严行查核加意撙节毋得率请更换致干参处应令各省于四个月内迅速议覆

一核定内地各省兵勇饷数查各省制兵皆有定额会典所载各省旗绿各营兵额共七十七万余人而京师八旗禁旅十二万有奇尚不在内果一兵得一兵之用何须各省添募防勇即使二兵实得一兵之用亦当有可用之兵四十余万则各省防勇岂不大可减裁奈平时本省旧有绿营兵丁为无用既不教练又不酌裁饷既不足又须酌发一任其若存若亡差遣缉捕皆赖防勇平时兵勇兼养此万不能久支之势稍有事变并其向有防勇动称分布不敷一似临事非从新添募不可果使临事必须添则无事之地无事之日正宜裁定营制节存饷项以便留备临时有事添募之需现拟请　旨通饬内地未新防战各省定限查核各将制兵空额及老弱之兵认真裁汰将实存数目实支数目报部并令各省各路防战勇营一体将现有勇营练军营数人数饷数详细普律奏定一次由户部会同兵部参酌其现有旗绿制兵酌定兵数饷数立案嗣后即可节存饷项以为一劳永逸之谋

　　论理财宜清厘目　　　　　
英人李提摩太附

尝观经纪之家鸡鸣而起孳孳为利于财货之出入则左持筹右握算以较其锱铢迨至岁除之际复又核其总数若者为货若者为财某也盈某也亏莫不表而出之以登簿籍使在事者罔不周知所以示大公昭信义也是商贾者流于财货之出入尚能厘然各当有数目可稽而国家之正用乎夫有国家者苟能励精图治近而各国之兴衰远而百年之隆替莫不互相考究以增长其识见虽国家之项名目繁多一时无从细核然纲举者目自张但求集其总数分别登明自可知其大略矣吾观近日五大洲各国惟欧罗巴最为富强其出入之数亦最为明晰今即以英国言之查英国近来兼有五印度缅甸等处幅员之广较之中国足可颉颃兹但考其本国大概之数其已不为不巨总计英国纳地税银一千六百九十一兆磅房屋一千九百二十六兆磅外事二十六兆磅庄家人五百二十一兆磅国家息五百二十七兆磅石矿三兆磅矿务三十兆磅铁厂九兆磅煤气厂一百二十五兆磅水厂六十五兆磅运河七十兆磅鱼十二兆磅市水十一兆磅外有杂场六百九十五兆磅外国放债等一百九十七兆磅本国铁道九百三十一兆磅外国铁道七十六兆磅又百姓息一百二十六兆磅外杂力二十八兆磅读书与他贸易人五百四十一兆磅又补读书与贸易人一百二十二兆磅以上共计七千余兆磅皆系纳税之数日仍有不纳税者三百三十五兆磅在外国另有贸易人五百兆磅屋内家具古玩宝物等件九百六十兆磅国家禁地五百兆磅以上共计二千余兆磅皆系不纳税之数目两项统共计一万兆磅每年生利共有五百五十四兆磅若照前合算每一人均分银二百七十磅每一家均分银一千三百五十磅总计地土六分之一凡承买地土者定本数目均以二十六年利息为准买房屋者定本数目均以十五年利息为准其余利薄者定本则以三十年为准利极厚者定本则以四年为准以此观之英国产业进为数甚巨库藏充实甲于五洲虽有国债若以进相较多至十三倍有奇此英国每年财赋数目之大略也其余泰西各国所有国计盈亏之数莫不晓然于大众不独本国之君臣上下可以共知之即各国之君臣上下亦无不共知之诚以国之财赋苟不早日结明非上下相欺开蒙蔽含混之习即内外相玩长因循泄沓之风所以西瀛各国实事求是弊窦不生用能富强日辟国势日兴盖有故焉非偶然也中国当康熙乾隆间丁粮出入岁有常额考之典籍有案可稽故彼时海内殷富万邦慑服可谓盛已迨至咸同军兴以后各营报销有迟至十数年而未办者各省奏销之案每多逾限虽经　谕旨严切宪文催促而因循延玩相率效尤者比比皆是即大部虽欲迅速清厘核其总数势必有所不能为今日计惟有变通旧制袪除积习譬如商贾分立市肆必先慎选司帐之人另立新章严出入核其盈亏将见日计不足月计有余而财货于以丰盈基业于以巩固矣今夫经国之道莫要于养民养民之道莫要于理财故古之治国用分掌于三府而统之以太府经之以太宰而九赋九式明晰秋毫诚重之也礼曰财用足而百志成所愿有经国之责者勿漠置之也可

　　上日本政府论财书　　　
日人井上馨　井上泽荣

国家隆替虽曰气运亦关人事维新以来未十年庶职就绪万方向化内则振兴数百年之纪纲外则折衷五大洲之刑政律则兼万国之公法议则尽四境之舆论学别八区以导无知之民兵置六镇以惩不逞之徒达远则舟车并藉蒸气之力报急则海陆同飞电之机其它务财训农通商惠工大而造币制铁灯台铁路小至街衢屋舍器用衣服日改月革骎骎乎进开明之域有驷马不及之势如此不止不出数年与欧洲诸国相抗应亦无惭色凡有心国事者孰不忭舞相庆然而臣等不免窃窃有所忧也夫所谓开明者在民力不在国政在实际不在文饰欧米诸国之民皆崇实学骛实事人人以不能力食为耻而我邦之民则异是士惟知食祖父余禄而不究文武之科农惟知依乡土惯习而不考蕃殖之术工惟知寻常器械而不能习奇巧商惟知目前锱铢而不能广贸易是皆非不能力食者乎其所谓才者则欺诈百出诬罔万变破产亡家者比比皆是欲驱令此辈一朝达开明之域是犹见卵而求时夜见弹而求鸮炙不太亟乎方今在官之士足未蹈欧土目未见米政仅阅画图读译书且奋然兴起欲比各国若曾游海外亲其审则益尊信崇仰之不啻凡外国之可以资我文明者虽纤毫之微莫不求备曰英曰法曰兰曰普相与目营心醉口讲指画而不已若唯恐其摸仿之不似者虽然徒取其形似而不重实际则政事民情互相违背外强者中干先笑者后跳臣恐所望未遂而国已陷贫弱中矣虽有善者末如之何国其何以为国此人人所喜而臣辈所忧也海内晏安二百余年于兹为上者不知教化法律为何物惟按故据例一以武断取民之困于压制者已极卑屈固陋因袭之久反以为常然一旦外交事起其害不可收拾志士仁人争取竞趋杀身为仁卒以挽回维新中兴之业当是时诚不得不铲革旧习更张废政一以勇猛果新天下耳目今又数年矣譬如良医治病病方剧则先投剧药及其稍平则宜用温补之剂而俟其元气之复为天下之术犹如是今施设政事宜步步逐序事事竭诚若计不出此犹效畴昔轻佻百事躁进此臣等之所未解也更始之际政府以搜罗人才为务天下人士云集至政府亦姑以爵禄縻之夫官多冗员必好兴作好兴作必求急效政府不注意民力而专力政治百官急于趋事成功势不能无舍实驰虚之弊自院省使寮司至诸国府县苟有小利喋喋言之有投隙容悦衒新竞奇以要宠遇者彼辈特欲贪其功增其官以谋一时之荣耳是以百端辐辏万事猬集互相抵触政府亦不知所以措手也且冗员多则费用广朝廷终不能使天雨粟地流金以济国用则不得不征求人民人民已疲敝矣虽欲征求之不复可得矣

臣谓政治之要以理财为第一义苟理财失其法惟增租税重赋敛使斯民不得安息国亦随而凋敝民疲国敝安得独立政府可不寒心哉今概算全国岁入总额不过得四千万圆豫推本年经费虽无凶年饥岁一切变故尚应出五千万圆然则比较出入业已一千万圆不足若维新以来国费多端每岁所负将及一千万其它官省旧藩楮币及中外负债殆及一亿二千万圆是以通算政府现今负债实有一亿四千万圆之多偿之之法未立何以使民之信之哉一朝有不虞之变诚恐困顿跋疐噬脐无及今政府曾不念此反务百事更张强求开明呜呼保护斯民之道抑安在哉议者或谓欧米诸国重敛赋税盖使民劳而后民富噫何其言之谬也欧米诸国之民概优于智识其君民互参政议犹人之一身其相保持犹手足护头目尔利害得失明于中政府不过护其外而已我民异于是偏僻固陋进退俯仰唯尊政府之命耳所谓权利义务未知为何物也政府有所令举国奉之政府有所为举国拟之风习言语服饰器用之微莫不争先耻后模其所尚上之所好下有甚焉故互市之际输入器玩什具年多一年而输出之品不过十之六七诗有之曰毋教猱升木民之陷于贫弱是即政府教之也古人有言视民如伤今也政府反以法制束缚之以赋税督呵之有加于昔日者户不得无编籍里不得无社证宅不得无地券人不得无血税有诉讼之费有违注之罚乃至物货贩鬻之事逮于奴仆六畜各有严律是以每一令下民皆惘然失措不知所向凡百租税取于农取于商取于工取于业民不堪其多破产失居者比比相踵其凋衰有倍于前者而政府愈进于开明之域民庶愈陷于蛮夷之俗上下相距何啻霄壤臣闻政治之要以因国俗适民情为贵故施政者不可不审时度宜量入而制出量出而制入臣谓今日有司宜省啬而用务减经费使岁出无超岁入自皖省使寮司至于县府考虑其施设之顺序而确定其额不许分毫出于限度如有负债纸币宜裁冗员费省冗禄支消兑换渐次行之事不遂其序则不进不求其实则无效但使斯民得以苏息国步亦随之而进可企足而俟矣臣等无似久承乏理财之政于施为之事虽无寸效而亲验躬履不敢谓一无所知故敢伸愚衷尽言极论冀望政府有所回顾云云

　　光绪会计录叙　　　　　
李希圣

泰西各国岁出岁入之年终则布告国中登诸报馆故虽五尺之童无不能言国用者中国则不然虽司农大臣老于其任者不能尽知也通才硕学博极古今至问以左藏之所掌则愕眙而不能言官既无成书吏亦无专牍虽欲稽考其道无由余于掌故之学夙所究心甲午之夏重入京师讲求中外交涉之故于泰西各国富强之政亦既得闻其凡矣独于本国度支不能尽悉窃用恧焉逢人而询呼吏而语展转传钞久而大备藏诸箧笥不敢示人当路之所讳也中日和议成后言变法者纷纷　天子亦思奋发自强采其一二既已见诸施行矣然则户政一端仿行西法使人人尽得而见之亦当务之急也乃敢排比钩稽表而出之纲目具举然可观　国家八千余万之出入尽在是矣治国闻者可以考焉夫自　祖宗盛时岁入不及今日之半然用以削平诸夏鞭挞四夷其时太仓之粟红朽相仍府库所藏动逾亿万天下殷富户有藏江淮之间尤为奢汰一宴之费或至千金盐漕改法黄河北流夷祸萌牙海疆多故征兵转饟天下骚然大盗乘之毒流海内竭天下之全力仅乃平之而后乃今患贫矣呜呼立国以富强为命非富则万不能强今日事益急矣日本虎踞于东常怀远交近攻之志俄人狼顾于北时以开疆拓土为心英由缅甸以规滇法由越南以规粤天骄弱矣蒙古不足屏蔽北方外府成矣印度可以直窥西藏属藩尽失唇亡则齿寒利益均沾此倡则彼和一旦发难何以御之铁路未备则脉络不能自输兵舰无多则声势不能自壮脂膏竭矣无可筹之饷民心动矣无可用之兵虽欲割数千里之地以请和地有时而尽赔数百兆之费以予敌费有时而穷此真可为寒心者也宜自今上下一心卧薪尝胆举数百年相沿之成法而尽变之日中必操刀必割速变则救天下之全迟变则救天下之半若终不变不忍言矣变之之道如何请言其目则曰兴学校也废科举也炼陆师也复海军也设银行也造金币也行邮政也开矿产也整顿商务也讲求工艺也税则宜加也电宜广也西北多旷土则宜牧宜农东南多沃区则宜渔宜植铁路宜支干并举铁厂宜官商并行利权不收则埃及暹罗之所以削弱也漏卮不塞则印度爪哇之所以灭亡也凡兹急切之大端皆为富强之首务若能本末兼治次第举行则以此言富虽数倍英俄德美可也以此言强虽混一欧美阿澳可也虽然徒法不能以自行要之以得人为本英法德俄美入皆在四万万圆内外意大利入亦近三万万圆日斯巴尼亚为欧洲小国入亦一万六千余万圆中国自道光以后骤增四千余万之入人皆以为无复可加然其实仅过于日本耳中国土地之广埒于俄英户口之繁则占地球四分之一利源不开地利未尽安所得管敬仲公孙鞅桑宏羊刘晏之徒相与持筹而算之乎推行尽利存乎其人谁秉国钧敢告在门

商政不修漏卮日甚岁输五千万于西人殆同献纳即以日本言之二十年以来漏出之银一百四十兆圆矣二万万之兵费有形之赔也一百四十兆之商费无形之赔也有形之赔二万万而止矣无形之赔日复一日长此安穷以机器改造土货洋货概免税厘工商之生计尽亡国家之入骤内穷于支应外困于赔偿突厥以是分波兰以是灭秦之续也吴其沼乎

东南乱后流亡未还田宅邱墟燕巢林木垦荒升科乃林文忠所谓补苴中之补苴也河运则岁费不赀海运则敌易为梗转帆辽海挽粟黄腄坐食三吴殆非长策闻政府欲尽废运漕改征折色实救时之大计乃见阻于浮言西北古称陆海今成石田禹迹芒芒雍田上上潞水客谈高安规画曩编具在待人而行

整顿钱粮左文襄创之于湖南胡文忠仿之于湖北其后左文襄又行之于浙江李鸿章仿之于江苏近闻李秉衡复仿之于山东皆为国增数十万之入为民间省数十万之出利国利民而不利于中饱此外惟闻丁文诚裁四川夫马而已去年户部所颁筹饷诸条亦有整顿钱漕一节食其利者造为游词以相挠阻疆吏遂以空文塞责申施名实韩切事情经国大猷盍勿推而广之

乾隆以后盐法极弊之时也陶文毅转移于前曾文正补苴于后故淮盐独为无弊此外若川滇两省立法稍详其余则运有官商之别票有大小之分法既两歧利出二孔谈综核者宜加意焉太公正盐筴而诸[侯](候)敛汉武搉盐铁而匈奴畏威毋避专利之名请行责实之政

近年以来厘金骤绌五六百万由洋商仅完子税华商贿买报单惟重庆广州两口抽厘金轻于子税子口税单绝无发用此外则利权旁溢流弊滋多故赫德有准华人请领报单之议亦持平之一道也近复以外人制造土货之故每百金征落地税五两尽免厘金然则厘卡所收去其半矣故陈侍御璧盛京卿宣怀皆欲议行印税以抵厘金法变则通人存斯举

河工岁修之费为国帑一大漏卮康熙以前沿河州县拨派民夫乾隆中始全发帑至嘉庆加价遂增至五百万而河患如故则曰治河无上策岂其然乎若美利坚之治密昔西比河荷兰之治来因河马斯河意大利之治波河埃及之治尼勒河土耳其之治多恼河或筑横堤如方罫或用窄堤逼泥沙或筑小堤或用旁闸而其要则在浚海口若能参取其法以治中国之河师彼长技实我陈言自张勤果试用挖泥船不效遂谓西法为不可行倍薄增卑犯贾让之下策分流减水守靳辅之谬谈必改弦而更张庶一劳而永逸

自日人就以来国债已增至二百三十一兆六十六万两仅以息计已岁需二百三十四万一千六百三十两据英报本息并计岁需一千二百万两上下益以芦汉铁路所借及汇丰克萨华商等数已在三万万两外每年由户部认还二百万两由各省及海关分认一千万两无米之炊断难持久利源不开我其为葡萄亚之续矣

海关税以光绪十七年为最多十八年总征关平银二千二百六十八万九千余两已比十七年少八十二万八千余两值百抽五载在约章本乖公法李鸿章持节使俄以加税为己任然中国日用之物专恃外洋所加之税仍取偿于我之货价损下益上剜肉医疮甚无谓焉故他国议加税足以制外货之来源中国议加税适削小民之生计有深虑者当自知之通商惠工既强且富而后议焉则操纵由我矣

是编所记洋税祗据各省总数今将光绪十七年逐关总数列之于下此举历年之最甚多者以后绌数总在二百万外内牛庄五十八万三千三百四十三两三钱二分七厘天津六十四万二千八百五十五两四钱九分七厘之罘三十二万四千一百四十六两五钱八分四厘重庆九万九千四百四十四两五钱五分五厘宜昌十万三千七百三十三两五钱八分七厘汉口一百八十二万五千七百十一两二钱六分九厘九江一百十五万六千三百五十四两四钱六分三厘芜湖七十一万二千三百三十四两五钱七分六厘镇江六十万二千七百八十八两五钱五分八厘上海六百八十三万二千八百九十八两一钱九厘宁波一百二十二万五千三百六十六两四钱八分七厘温州三万一千四百十八两八钱七分八厘福州一百六十四万八千八百九十三两八钱四分八厘淡水六十三万八千一百三十五两四钱一分三厘台南四十七万三千四百三十四两五钱一厘厦门九十九万一千三百九十五两四钱一分汕头一百六十四万四千五百七十三两二钱七分三厘广州二百四十八万一百五十九两七钱二分二厘九龙五十九万七千二十四两五钱五分一厘拱北四十六万三千五百三十九两六钱三分琼州十一万七千五百十六两四钱二分三厘北海二十六万九十五两六钱九分四厘龙州一千九百十一两七分四厘蒙自六万九百四十六两六钱二分九厘共计二千三百五十一万八千二十一两五分九厘今虽失淡水安平两海关而补以新开之四口必有嬴无绌

养兵之数前代惟宋为最多外洋惟俄为最多皆非深算远虑之道也此外德国养兵五十八万四千七百三十四人法国养兵五十二万四千七百六十八人英国养兵八十六万五千四百二十一人日斯巴尼亚则仅九万五千人中国合兵额勇营数逾百万近虽裁十分之三犹远在德法之上夫不炼之兵虽尽裁之可也封常清以白徒败韩淮阴以市人胜则选将为要矣戚南塘炼兵不过三千人所向必克则用少为能矣

开源节流之说尽人皆能言之近日之裁额兵及颜料缎疋二库放二成此节流之说也而管侍御廷献欲规复乾隆旧制其势既万不能行顺治时入款仅一千四百余万至乾隆时几三倍之乾隆之不能复国初犹今日之不能复乾隆也至户部所议清隐赋核厘金糖户盐斤之加价土货典当之捐输行之一年尚无成效国债日增公扫私地救时之计是在开源开源之法则余序中所举之目备矣

今日言理财者莫不曰仿行西法固也然法待人而行人但知西之有法而不知西之有人请略举之欧洲诸国以俄英德奥为最强德有毕士马克俄有加姬考甫英有的士累利奥有安德拉昔四国之强此数人经营之理为多德尤号为霸国一伐丹麦再围奥都师丹之役遂虏法王晋为共主如毛奇栾特富列打力查鲁士郡王皆得人之最著者法为普蹶几不振矣得麦马韩替矮士甘卜大相继柄政收复疮痍复为强国十余年后遂能用师数万里之外据有南越意大利瓜分于法奥得贤相如加弗耳名将如喀拉摆尔提墟已烬之焰卒复全国列为上邦土耳其有一麦德哈德而不能用故其国四分五裂几于灭亡由是观之得人则富强失人则贫弱无古今中外一也

是编成于乙未刊于丙申总数分数皆以光绪十九年为据李赵公上元和会计之书苏文定序元佑会计之录虽惭曩哲亦代钞胥至于例言之作稍涉骈枝乃援溺之苦衷非著书之常例大雅宏远庶见[谅](亮)焉

　　论中国财政　　　　　
</div>
    <div class="pagination">
<a href="皇朝经世文统编_page165.html">上一页</a><span>...</span><a href="皇朝经世文统编_page161.html">161</a><a href="皇朝经世文统编_page162.html">162</a><a href="皇朝经世文统编_page163.html">163</a><a href="皇朝经世文统编_page164.html">164</a><a href="皇朝经世文统编_page165.html">165</a><span class="current-page">166</span><a href="皇朝经世文统编_page167.html">167</a><a href="皇朝经世文统编_page168.html">168</a><a href="皇朝经世文统编_page169.html">169</a><a href="皇朝经世文统编_page170.html">170</a><a href="皇朝经世文统编_page171.html">171</a><span>...</span><a href="皇朝经世文统编_page167.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
